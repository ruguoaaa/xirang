---
title: 第6部分
index: true
icon: editor
order: 7
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 宋诗卷七  

鲍照  

〈照。字明远。东海人。元嘉中。临川王义庆以为国侍郎。孝武时。为太学博士。中书舍人。宋孝武帝方以文章自高。颇多忌。由是赋述不敢尽其才。出为秣陵令。转永嘉令。除临海王子顼前参军。泰始二年。子顼起兵败。照为乱兵所杀。年五十馀。有集十卷。〉  

【乐府】  

【采桑】  

季春梅始落。女工事蚕作。采桑淇洧间。还戏上宫阁。早蒲时结阴。晚篁初解箨。蔼蔼雾满闺。融融景盈幕。乳燕逐草虫。巢蜂拾花萼。是节最暄妍。佳服又新烁。绵叹对迥途。扬歌弄场藿。抽琴试抒思。荐佩果成托。承君郢中美。服义久心诺。卫风古愉艳。郑俗旧浮薄。灵愿悲渡湘。宓赋笑瀍洛。盛明难重来。渊意为谁涸。君其且调弦。桂酒妾行酌。（○本集五。玉台新咏四。《乐府诗集》二十八。《诗纪》五十。）  

【代蒿里行】  

同尽无贵贱。殊愿有穷伸。驰波催永夜。零露逼短晨。结我幽山驾。去此满堂亲。虚容遗剑佩。实貌戢衣巾。斗酒安可酌。尺书谁复陈。年代稍推远。怀抱日幽沦。人生良自剧。天道与何人。赍我长恨意。归为狐兔尘。（○本集三。《乐府诗集》二十七。《文选》补遗三十四。广《文选》十四。《诗纪》五十。）  

【代挽歌】  

独处重冥下。忆昔登高台。傲岸平生中。不为物所裁。埏门只复闭。白蚁相将来。生时芳兰体。小虫今为灾。玄鬓无复根。枯髅依青苔。忆昔好饮酒。素盘进青梅。彭韩及廉蔺。畴昔已成灰。壮士皆死尽。馀人安在哉。（○本集七。《乐府诗集》二十七。广《文选》十四。《诗纪》五十。）  

【代东门行】  

伤禽恶弦惊。倦客恶离声。离声断客情。宾御皆涕零。涕零心断绝。将去复还诀。一息不相知。保况异乡别。遥遥征驾远。杳杳白日晚。居人掩闺卧。行子夜中饭。野风吹秋木。行子心肠断。食梅常苦酸。衣葛常苦寒。丝竹徒满座。忧人不解颜。长歌欲自慰。弥起长恨端。（○《文选》二十作东门行。本集三。《乐府诗集》三十七作东门行。《诗纪》五十。又《类聚》四十一作驱马上东门行。所引缺断一韵。）  

【代放歌行】〖《诗纪》云。歌录曰孤子生行。古辞曰放歌行。〗  

蓼虫避葵堇。习苦不言非。小人自龌龊。安知旷士怀。鸡鸣洛城里。禁门平旦开。冠盖纵横至。车骑四方来。素带曳长飙。华缨结远埃。日中安能止。钟鸣犹未归。夷世不可逢。贤君信爱才。明虑自天断。不受外嫌猜。一言分珪圭爵。片善辞草莱。岂伊白璧赐。将起黄金台。今君有何疾。临路独迟回。（○本集三。《文选》二十八作放歌行。《文选》集注五十六作放歌行。《乐府诗集》三十八作放歌行。《诗纪》五十。又《类聚》四十二引哀、怀、开、来、才、莱、台、回八韵。）  

【代陈思王京洛篇】〖《诗纪》云。玉台作煌煌京洛行。〗  

凤楼十二重。四户八绮窗。绣桷金莲花。桂柱玉盘龙。珠帘无隔露。罗幌不胜风。宝帐三千所。为尔一朝容。扬芬紫烟上。垂彩绿云中。春吹回白日。霜歌落塞鸿。但惧秋尘起。盛爱逐衰蓬。坐视青苔满。卧对锦筵空。琴瑟纵横散。舞衣不复缝。古来共歇薄。君意岂独浓。惟见双黄鹄。千里一相从。（○本集三。玉台新咏四作代京雒篇。《乐府诗集》三十九、广《文选》十四并作煌煌京洛行。《诗纪》五十。又《类聚》四十二作代京洛篇。引窗、龙、风、鸿、蓬、空、缝七韵。《初学记》十八作代京洛篇。引重、窗、龙、风、容五韵。）  

【代门有车马客行】  

门有车马客。问客何乡士。捷步往相讯。果得旧邻里。凄凄声中情。慊慊增下俚。语昔有故悲。论今无新喜。清晨相访慰。日暮不能已。欢戚竞寻绪。谈调何终止。辞端竟未究。忽唱分途始。前悲尚未弭。后感方复起。嘶声盈我口。谈言在君耳。手迹可传心。愿尔笃行李。（○本集三。乐府四十、广《文选》十四并作门有车马客行。《诗纪》五十。）  

【代棹歌行】  

羁客离婴时。飘飖无定所。昔秋寓江介。兹春客河浒。往戢于役身。愿言永怀楚。泠泠鲦疏潭。邕邕雁循渚。飂戾长风振。摇曳高帆举。惊波无留连。舟人不踌伫。（○本集三。乐储诗集四十作棹歌行。《诗纪》五十。○逯案。离婴时当作婴离时。又黄氏集千家注杜工部诗史补遗四严氏溪放歌行注引鲍明远棹歌云。漂泊无定所。戚戚忍羁旅二句。今传鲍集无下一句。）  

【代白头吟】  

直如朱丝绳。清如玉壶冰。何惭宿昔意。猜恨坐相仍。人情贱恩旧。世议逐衰兴。毫发一为瑕。丘山不可胜。食苗实硕鼠。点白信苍蝇。凫鹄远成美。薪刍前见陵。申黜褒女进。班去赵姬昇。周王日沦惑。汉帝益嗟称。心赏犹难恃。貌恭岂易凭。古来共如此。非君独抚膺。（○本集三。《文选》二十八作白头吟。玉台新咏四作拟乐府白头吟。乐府四十一作白头吟。《诗纪》五十。又《类聚》四十一作白头行吟。引冰、仍、兴、胜、陵、升、膺七韵。鸣沙石室古籍丛残类书人才门作古诗。引冰一韵。《御览》七百六十七引水一韵。）  

【代东武吟】  

主人且勿喧。贱子歌一言。仆本寒乡士。出身蒙汉恩。始随张校尉。占募到河源。后逐李轻车。追虏穷塞垣。密途亘万里。宁岁犹七奔。肌力尽鞍甲。心思历凉温。将军既下世。部曲亦罕存。时事一朝异。孤绩谁复论。少壮辞家去。穷老还入门。腰鎌刈葵藿。倚枯牧鸡豚。昔如韝上鹰。今似槛中猿。徒结千载恨。空负百年怨。弃席思君幄。疲以恋君轩。愿垂晋主惠。不愧田子魂。（○本集三。《文选》二十八作东武吟。《乐府诗集》四十一作东武吟行。文章正宗二十九作东武吟。《诗纪》五十。又北《齐书》文襄纪作鲍明远诗。引存一韵。《类聚》四十一所录缺温一韵。草堂诗笺二十三哭严诗注引存一韵。《御览》三百二十八作东武吟。引源、垣二韵。韵补二作东武吟。引、猨二韵。）  

【代别鹤操】  

双鹤俱起时。徘徊沧海间。长弄若天汉。轻躯似云悬。幽客时结侣。提携游三山。青缴凌瑶台。丹罗笼紫烟。海上悲风急。三山多云雾。散乱一相失。惊孤不得住。缅然日月驰。远矣绝音仪。有愿而不遂。无怨以生离。鹿鸣在深草。蝉鸣隐高枝。心自有所存。旁人那得知。（○本集三。《乐府诗集》五十八作别鹤操。《诗纪》五十。又文镜秘府论地卷作鲍照诗。引枝、知二韵。）  

【代出自蓟北门行】  

羽檄起边亭。烽火入咸阳。徵师屯广武。分兵救朔方。严秋筋竿劲。虏阵精且强。天子按剑怒。使者遥相望。雁行缘石径。鱼贯度飞梁。箫鼓流汉思。旌甲被胡霜。疾风冲塞起。沙砾自飘扬。马毛缩如猥。角弓不可张。时危见臣节。世乱识忠良。投躯报明主。身死为国殇。（○本集三。《文选》二十八。《类聚》四十一。《乐府诗集》六十一、文章正宗二十九皆作出自蓟北门行。《诗纪》五十。又草堂诗笺十五秦州诗注作出自蓟北门行。引方、殇二韵。《文选》集注五十六注引音决。）  

【代陆平原君子有所思行】  

西上登雀台。东下望云阙。层阁肃天居。驰道直如发。绣甍结飞霞。璇题纳行月。筑山拟蓬壶。穿池类溟渤。选色遍齐代。徵声匝邛越。陈钟陪夕燕。笙歌待明发。年貌不可还。身意会盈歇。蚁壤漏山阿。丝泪毁金骨。器恶含满欹。物忌厚生没。智哉众多士。服理辨昭昧。（乐府作晰。广《文选》同。《诗纪》云。一作晰。○本集三。《文选》三十一、《文选》集注六十一并作代君子有所思行。《乐府诗集》六十一、广《文选》十四并作君子有所思行。《诗纪》五十。又《类聚》四十一作代君子有所思行。引阙、发、月、发、歇五韵。韵补五引歇、昧二韵。）  

【代悲哉行】  

羁人感淑节。缘感欲回辙。我行讵几时。华实骤舒结。睹实情有悲。瞻华意无悦。览物怀同志。如何复乖别。翩翩翔禽罗。关关鸣鸟列。翔鸣尚俦。偶。所叹独乖绝。（○本集三。《乐府诗集》六十二作谢惠连。《诗纪》五十。○逯案。乐府当误。）  

【代陈思王白马篇】  

白马骍角弓。鸣鞭乘北风。要途问边急。杂虏入云中。闭壁自往复。清野径还冬。侨装多阙绝。旅服少裁缝。埋身守汉境。沈命对胡封。薄暮塞云起。飞沙被远松。含悲望两都。楚歌登四墉。丈夫设计误。怀恨逐边戎。弃别中国爱。要冀胡马功。去来今何道。卑贱生所钟。但令塞上儿。知我独为雄。（○本集三。《乐府诗集》六十三作白马篇。广《文选》十四作白马篇。《诗纪》五十。又《类聚》四十二引风、中、松、功、雄五韵。）  

【代昇天行】  

家世宅关辅。胜带宦王城。备闻十帝事。委曲两都情。倦见物兴衰。骤睹俗屯平。翩翻若回掌。恍惚似朝荣。穷途悔短计。晚志重长生。从师入远岳。结友事仙灵。五图发金记。九龠隐丹经。风餐委松宿。云卧恣天行。冠霞登彩阁。解玉饮椒庭。暂游越万里。少别数千龄。凤台无还驾。箫管有遗声。何时与汝曹。啄腐共吞腥。（○本集三。又《文选》二十八。《文选》集注五十六、《乐府诗集》六十三并作昇天行。《诗纪》五十。又《类聚》四十二作昇天行。引平、生、灵、行、龄五韵。草堂诗笺一游龙诗注作昇天行。引行一韵。）  

【松柏篇】〖并序〗  

余患脚上气四十馀日。知旧先借傅玄集。以余病剧。遂见还。开袠。适见乐府诗龟鹤篇。於危病中见长逝词。恻然酸怀抱。如此重病。弥时不差。呼吸乏喘。举目悲矣。火药间阙而拟之。  

松柏受命独。历代长不衰。人生浮且脆。鴥若晨风悲。东海迸逝川。西山导落晖。南郊悦籍短。蒿里收永归。谅无畴昔时。百病起尽期。志士惜牛刀。忍勉自疗治。倾家行药事。颠沛去迎医。徒备火石苦。奄至不得辞。龟龄安可获。岱宗限已迫。睿圣不得留。为善何所益。舍此赤县居。就彼黄垆宅。永离九原亲。长与三辰隔。属纩生望尽。阖棺世业埋。事痛存人心。恨结亡者怀。祖葬既云及。圹亦已开。室族内外哭。亲疏同共哀。外姻远近至。名列通夜台。扶舆出殡宫。低回恋庭室。天地有尽期。我去无还日。居者今已尽。人事从此毕。火歇烟既没。形销声亦灭。鬼神来依我。生人永辞诀。大暮杳悠悠。长夜无时节。郁湮重冥下。烦冤难具说。安寝委沉寞。恋恋念平生。事业有馀结。刊述未及成。资储无担石。儿女皆孩婴。一朝放舍去。万恨缠我情。追忆世上事。束教以自拘。明发靡怡悆。夕归多忧虞。撤闲晨迳流。辍宴式酒濡。知今瞑目苦。恨失尔时娱。遥遥远民居。独埋深壤中。墓前人迹灭。冢上草日丰。空床响鸣蜩。高松结悲风。长寐无觉期。谁知逝者穷。生存处交广。连榻舒华茵。已没一何苦。楛哉不容身。昔日平居时。晨夕对六亲。今日掩奈何。一见无谐因。礼席有降杀。三龄速过隙。几筵就收撤。室宇改畴昔。行女游归途。仕子复王役。家世本平常。独有亡者剧。时祀望归来。四节静茔丘。孝子抚坟号。父子知来不。欲还心依恋。欲见绝无由。烦冤荒陇侧。肝心尽崩抽。（○本集八。《乐府诗集》六十四。《诗纪》五十。）  

【代苦热行】  

赤阪横西阻。火山赫南威。身热头且痛。鸟坠魂来归。汤泉发云潭。焦烟起石圻。日月有恒昏。雨露未尝晞。丹蛇逾百尺。玄蜂盈十围。含沙射流影。吹虫病行晖。瘴气昼熏体。菵露夜沾衣。饥猿莫下食。晨禽不敢飞。毒淫尚多死。度泸宁具腓。生躯蹈死地。昌志登祸机。戈船荣既薄。伏波赏亦微。爵轻君尚惜。士重安可希。（○本集三。又《文选》二十八、《文选》集注五十六、《乐府诗集》六十五并作苦热行。《诗纪》五十。又《类聚》四十一作苦热行。引威、归、圻、围、晖、微、希七韵。《御览》三十四作苦热行。引威、归、沂、晞、围、晖、衣、飞、腓、机十韵。）  

【代朗月行】  

朗月出东山。照我绮窗前。窗中多佳人。被服妖且妍。靓妆坐帐里。当户弄清弦。鬓夺卫女迅。体绝飞燕先。为君歌一曲。当作朗月篇。酒至颜自解。声和心亦宣。千金何足重。所存意气间。（○本集三。《乐府诗集》六十五作朗月行。广《文选》十四作朗月行。《诗纪》五十。）  

【代堂上歌行】  

四坐且莫喧。听我堂上歌。昔仕京洛时。高门临长河。出入重宫里。结友曹与何。车马相驰逐。宾朋好容华。阳春孟春月。朝光散流霞。轻步逐芳风。言笑弄丹葩。晖晖朱颜酡。纷纷织女梭。满堂皆美人。目成对湘娥。虽谢侍君闲。明妆带绮罗。筝笛更弹吹。高唱好相和。万曲不关心。一曲动情多。欲知情厚薄。更听此声过。（○本集三。《乐府诗集》六十五作堂上歌行。《诗纪》五十。又《初学记》十九作堂上行。引酡、梭、娥、和、多、过六韵。《御览》三百八十一作堂上行。引梭、娥、和三韵。）  

【代结客少年场行】  

骢马金络头。锦带佩吴钩。失意杯酒间。白刃起相仇。追兵一旦至。负剑远行游。去乡三十载。复得还旧丘。升高临四关。表里望皇州。九途平若水。双阙似云浮。扶宫罗将相。夹道列王侯。日中市朝满。车马若川流。击钟陈鼎食。方驾自相求。今我独何为。埳壈怀百忧。（○本集三。《文选》二十八。《类聚》四十一、《乐府诗集》六十六并作结客少年场行。《诗纪》五十。又《御览》四百七十三作古诗。引仇一韵。）  

【扶风歌】  

昨辞金华殿。今次雁门县。寝卧握秦戈。栖息抱越箭。忍悲别亲知。行泣随征传。寒烟空徘徊。朝日乍舒卷。（○《乐府诗集》八十四。《诗纪》五十。○逯案。此诗本集不载。风格类齐梁人作。《乐府诗集》殆有讹误。）  

【代少年时至衰老行】  

忆昔少年时。驰逐好名晨。结友多贵门。出入富儿邻。绮罗艳华风。车马自扬尘。歌唱青齐女。弹筝燕赵人。好酒多芳气。肴味厌时新。今日每想念。此事邈无因。寄语后生子。作乐当及春。（○本集三。《诗纪》五十。又草深圳诗笺三奉赠诗注作鲍照诗。引邻一韵。）  

【代阳春登荆山行】〖本集云。荆一作京。〗  

旦登荆山头。崎岖道难游。早行犯霜露。苔滑不可留。极眺入云表。穷目尽帝州。方都列万室。层城带高楼。奕奕朱轩驰。纷纷缟衣流。日氛映山浦。暄雾逐风收。花木乱平原。桑柘盈平畴。攀条弄紫茎。藉露折芳柔。遇物虽成趣。念者不解忧。且共倾春酒。长歌登山丘。（○本集三。《诗纪》五十。）  

【代贫贱苦愁行】  

湮没虽死悲。贫苦即生剧。长叹至天晓。愁苦穷日夕。盛颜当少歇。鬓发先老白。亲友四面绝。朋知断三益。空庭惭树萱。药饵愧过客。贫年忘日时。黯颜就人惜。俄顷不相酬。恧怩面已赤。或以一金恨。便成百年隙。心为千条计。事未见一获。运圯津途塞。遂转死沟洫。以此穷百年。不如还窀穸。（○本集三。《诗纪》五十。）  

【代边居行】  

少年远京阳。遥遥万里行。陋巷绝人径。茅屋摧山冈。不睹车马迹。但见麋鹿场。长松何落落。丘陇无复行。边地无高木。萧萧多白杨。盛年日月尽。一去万恨长。悠悠世中人。争此锥刀忙。不忆贫贱时。富贵辄相忘。纷纷徒满目。何关慨予伤。不如一亩中。高会挹清浆。遇乐便作乐。莫使候朝光。（○本集三。《诗纪》五十。）  

【代邽街行】〖本集云。一本作去邪行。〗  

伫立出门衢。遥望转蓬飞。蓬去旧根在。连翩逝不归。念我舍乡俗。亲好久乖违。慷慨怀长想。惆怅恋音徽。人生随事变。迁化焉可祈。百年难必果。千虑易盈亏。（○本集三。《诗纪》五十。）  

【箫史曲】  

〖《诗纪》云。乐府作鲍照。艺文作张华。然此诗词格不类晋人。当以乐府为正。〗  

箫史爱长年。嬴女吝童颜。火粒愿排弃。霞雾好登攀。龙飞逸天路。凤起出秦关。身去长不返。箫声时往还。（○本集六。《类聚》七十八作晋张华咏萧史诗。《乐府诗集》五十一。《诗纪》五十。）  

【王昭君】  

既事转蓬远。心随雁路绝。霜鞞旦夕惊。边笳中夜咽。（○本集七。《乐府诗集》二十九。《诗纪》五十。）  

【吴歌二首】  

夏口樊城岸。曹公却月戍。但观流水还。识是侬流下。（○乐府四十四。《诗纪》五十。）  

夏口樊城岸。曹公却月楼。观见流水还。识是侬泪流。（○本集七。《乐府诗集》四十四。《诗纪》五十。）  

人言荆江狭。荆江定自阔。五雨了无闻。风声那得达。（○同上）  

【采菱歌七首】  

骛舲驰桂浦。息棹偃椒潭。箫弄澄湘北。菱歌清汉南。（乐府云。一作弄弦潇湘北。歌菱清汉南。○本集六。《乐府诗集》五十一。《诗纪》五十。）  

弭榜搴蕙荑。停唱纫薰若。含伤拾泉花。萦（《诗纪》作荣。）念采云萼。（○同上）  

暌阔逢暄新。凄怨值妍华。愁心不可荡。春思乱如麻。（○同上）  

要艳双屿里。望美两洲间。褭褭风出浦。容容日向山。（○同上）  

烟曀越嶂深。箭迅楚江急。空抱琴中悲。徒望近关泣。（○同上）  

缄叹凌珠渊。收慨上金堤。春芳行歇落。是人方未齐。（○同上）  

思今怀近忆。望古怀远识。怀古复怀今。长怀无终极。（○同上）  

【幽兰五首】  

倾辉引暮色。孤景留思颜。梅歇春欲罢。期渡往不还。（○本集四。《乐府诗集》五十八。《诗纪》五十。）  

帘委兰蕙露。帐含桃李风。揽带昔何道。坐令芳节终。（○同上）  

结佩徒分明。抱梁辄乖忤。华落知不终。空愁坐相误。（乐府作悮。○同上）  

眇眇蛸挂网。漠漠蚕弄丝。空惭不自信。怯与君画期。（○同上）  

陈国郑东门。古今共所知。长袖暂徘徊。驷马停路歧。（○同上）  

【中兴歌十首】  

千冬迟一春。万夜视朝日。生平值中兴。欢起百忧毕。（○本集七。《乐府诗集》八十六。《诗纪》五十。）  

中兴太平运。化清四海乐。祥景照玉台。紫烟游凤阁。（○本集七。《类聚》四十三。《乐府诗集》八十六。《诗纪》五十。）  

碧楼含夜月。紫殿争朝光。彩墀散兰麝。风起自生芳。（○同上）  

白日照前窗。玲珑绮罗中。美人掩轻扇。含思歌春风。（○本集七。《乐府诗集》八十六。《诗纪》五十。）  

三五容色满。四五妙华歇。已输春日欢。分随秋光没。（○本集作设。○本集三。《类聚》四十三。《乐府诗集》八十六。《诗纪》五十。）  

北出湖边戏。前还苑中游。飞縠绕长松。驰管逐波流。（○本集七。《乐府诗集》八十六。《诗纪》五十。）  

九月秋水清。三月春花滋。千金逐良日。皆竞中兴时。（○同上）  

穷泰已有分。寿夭复属天。既见中兴乐。莫持忧自煎。（○同上）  

襄阳是小地。寿阳非帝城。今日中兴乐。遥冶在上京。（○同上）  

梅花一时艳。竹叶千年色。愿君松柏心。采照无穷极。（○同上）  

【代白纻舞歌词四首】〖奉始兴王命作。○并启〗  

侍郎臣鲍照启。被教作白纻舞歌词。谨竭庸陋。裁为四曲。附启上呈。识方淟悴。思途猥局。言既无雅。声未能文。不足以宣赞圣旨。抽拔妙实。谨遣简馀。惭随悚盈。谨启。词曰：  

吴刀楚制为佩袆。纤罗雾縠垂羽衣。含商咀徵歌露晞。珠履飒沓纨袖飞。凄风夏起素云回。车怠马烦客忘归。兰膏明烛承夜晖。（○本集三。《乐府诗集》五十五。广《文选》十四。）  

桂宫柏寝拟天居。朱爵文窗韬绮疏。象床瑶席镇犀渠。雕屏匼匝组帷舒。秦筝赵瑟兵笙竽。垂珰散佩盈玉除。停觞不御欲谁须。（○本集三。《乐府诗集》五十五。广《文选》十四。《诗纪》五十。又《类聚》四十三作白纻辞歌。引居、疏、舒、竽、除、须六韵。）  

三星参差露沾湿。弦悲管清月将入。寒光萧条候虫急。荆王流叹楚妃泣。红颜难长时易戢。凝华结藻久延立。非君之故岂安集。（○本集三。《乐府诗集》五十五。广《文选》十四。《诗纪》五十。）  

池中赤鲤庖所捐。琴高乘去腾上天。命逢福世丁溢恩。簪金藉绮升曲筵。恩厚德深委如山。洁诚洗志期暮年。乌白马角宁足言。（○同上）  

【代白纻曲二首】  

朱唇动。素腕举。洛阳少童邯郸女。古称渌水今白纻。催弦急管为君舞。穷秋九月荷叶黄。北风驱雁天雨霜。夜长酒多乐未央。（○本集三。玉台新咏九作代白纻歌辞。《类聚》四十三作代白纻辞歌。《乐府诗集》五十五作白纻歌。《文选》补遗三十四。广《文选》十四作白纻歌。《诗纪》五十。）  

春风澹荡侠思多。天色净绿气妍和。桃含红萼兰紫芽。朝日灼烁发园华。卷幌结帷罗玉筵。齐讴秦吹卢女弦。千金雇笑买芳年。（○同上）  

【代鸣雁行】  

邕邕鸣雁鸣始旦。齐行命侣入云汉。中夜相失群离乱。留连徘徊不忍散。憔悴容仪君不知。辛苦风霜亦何为。（○本集三。《乐府诗集》六十八作鸣雁行。《诗纪》五十。）  

【拟行路难十八首】〖《诗纪》云。《乐府诗集》作十九首。分第十三首亦云朝悲泣闲房以下别作一首。○以下杂言。〗  

奉君金卮之美酒。玳瑁玉匣之雕琴。七彩芙蓉之羽帐。九华蒲萄之锦衾。红颜零落岁将暮。寒光宛转时欲沉。愿君裁悲且减思。听我抵节行路吟。不见柏梁铜雀上。宁闻古时清吹音。（○本集八。玉台新咏九作行路难。《乐府诗集》七十作行路难。《文选》补遗三十四。广《文选》十四作行路难。《诗纪》五十。）  

洛阳名工铸为金博山。千斫复万镂。上刻秦女携手仙。承君清夜之欢娱。列置帏里明烛前。外发龙鳞之丹彩。内含麝芬之紫烟。如今君心一朝异。对此长叹终百年。（○本集八。《乐府诗集》七十。《文选》补遗三十四。《诗纪》五十。）  

璿闺玉墀上椒阁。文窗绣户垂罗幕。中有一人字金兰。被服纤罗蕴芳藿。春燕差池风散梅。开帏对景弄禽雀。含歌揽涕恒抱愁。人生几时得为乐。  

宁作野中之双凫。不愿云间之别鹤。（乐府云。一作鹄。玉台作别翅鹤。○本集作。玉台新咏九。《乐府诗集》七十。《文选》补遗三十四。《诗纪》五十。）  

泻水置平地。各自东西南北流。人生亦有命。安能行叹复坐愁。酌酒以自宽。举杯断绝歌路难。心非木石岂无感。吞声踯躅不敢言。（○本集八。《类聚》三十作行路难。《乐府诗集》七十。《文选》补遗三十四。广《文选》十四。《诗纪》五十。）  

君不见河边草。冬时枯死春满道。君不见城上日。今暝没尽去。明朝复更出。今我何时当得然。一去永灭入黄泉。人生苦多欢乐少。意气敷腴在盛年。且愿得志数相就。床头恒有沽酒钱。功名竹帛非我事。存亡贵贱付皇天。（○本集八。《类聚》三十。乐府七十。《文选》补遗三十四。《诗纪》五十。）  

对案不能食。拔剑击柱长叹息。丈夫生世会风韵地。安能蝶躞垂羽翼。弃置罢官去。还家自休息。朝出与亲辞。暮还在亲侧。弄儿床前戏。看妇机中织。自古圣贤尽贫贱。何况我辈孤且直。（○本集八。《乐府诗集》七十。《文选》补遗三十四。《诗纪》五十。）  

愁思忽而至。跨马出北门。举头四顾望。但见松柏荆棘郁樽樽。中有一鸟名杜鹃。言是古时蜀帝魂。声音哀苦鸣不息。羽毛憔悴似人髡。飞走树间啄虫蚁。岂意往日天子尊。念此死生变化非常理。中心恻怆不能言。（○本集八。《乐府诗集》七十。《文选》补遗三十四。苕溪渔隐丛话七。《诗纪》五十。又释皎然式所引缺门一韵。）  

中庭五株桃。一株先作花。阳春妖冶二三月。从风簸荡落西家。西家思妇见悲惋。零泪沾衣抚心叹。初送我君出户时。何言淹留节回换。床席生尘明镜垢。纤腰瘦削发蓬乱。人生不得恒称意。惆怅徙倚至夜半。（○本集八。玉台新咏九。《乐府诗集》七十。《文选》补遗三十四。又草堂诗笺二十五题桃诗注引花一韵。）  

剉蘖染黄丝。黄丝历乱不可治。昔我与君始相值。尔时自谓可君意。结带与我言。死生好恶不相置。今日见我颜色衰。意中索寞与先异。还君金钗玳瑁簪。不忍见之益愁思。（○本集八。玉台新咏九。《乐府诗集》七十。《文选》补遗三十四。广《文选》十四。《诗纪》五十。）  

君不见蕣华不终朝。须臾淹冉零落销。盛年妖艳浮华辈。不久亦当诣冢头。一去无还期。千秋万岁无音词。孤魂茕茕空陇间。独魄徘徊绕坟基。但闻风声野鸟吟。岂忆平生盛年时。为此令人多悲悒。君当纵意自熙怡。（○本集八。《乐府诗集》七十。《诗纪》五十。）  

君不见枯箨走阶庭。何时复青著故茎。君不见亡灵蒙享祀。何时倾杯竭壶罂。君当见此起忧思。宁及得与时人争。人生倏忽如绝电。华年盛德几时见。但令纵意存高尚。旨酒嘉肴相胥燕。持此从朝竟夕暮。差得亡忧消愁怖。胡为惆怅不能已。难尽此曲令君忤。（○本集八。《乐府诗集》七十。）  

今年阳初花满林。明年冬末雪盈岑。推移代谢纷交转。我君边戍独稽沈。执袂分别已三载。迩来寂淹无分音。朝悲惨惨遂成滴。暮思绕绕最伤心。膏沐芳馀久不御。蓬首乱鬓不设簪。徒飞轻埃舞空帷。粉筐黛器靡复遗。自生留世苦不幸。心中惕惕恒怀悲。（○同上）  

春禽喈喈旦暮鸣。最伤君子忧思情。我初辞家从军侨。荣志溢报干云霄。流浪渐冉经三龄。忽有白发素髭生。今暮临水拔已尽。明日对镜复已盈。但恐羁死为鬼客。客思寄灭生空精。每怀旧乡野。念我旧人多悲声。忽见过客问何我。宁知我家在南城。答云我曾居君乡。知君游宦在此城。我行离邑已万里。今方羁役去远征。来时闻君妇。闺中孀居独宿有贞名。亦云悲朝泣闲房。又闻暮思泪沾裳。形容憔悴非昔悦。蓬鬓衰颜不复妆。见此令人有馀悲。当愿君怀不暂忘。（○同上）  

君不见少壮从军去。白首流离不得还。故乡窅窅日夜隔。音尘断绝阻河关。朔风萧条白云飞。胡笳哀急边气寒。听此愁人兮奈何。登山远望得留颜。将死胡马迹。宁见妻子难。男儿生世轗轲欲何道。绵忧摧抑起长叹。（○同上）  

君不见柏梁台。今日丘墟生草莱。君不见阿房宫。寒云泽雉栖其中。歌妓舞女今谁在。高坟垒垒满山隅。长袖纷纷徒竞世。非我昔时千金躯。随酒逐乐任意去。莫令名叹下黄垆。（○本集八。《乐府诗集》七十。《文选》补遗三十四。《诗纪》五十。）  

君不见冰上霜。表里阴且寒。虽蒙朝日照。信得几时安。民生故如此。谁令摧折强相看。年去年来自如削。白发零落不胜冠。（草堂诗笺作簪。○本集八。《乐府诗集》七十。《诗纪》五十。又草堂诗笺九春望诗注引一句。）  

君不见春鸟初至时。百草含青俱作花。寒风萧索一旦至。竟得几时保光华。日月流迈不相饶。令我愁思怨恨多。（○本集八。《乐府诗集》七十。《诗纪》五十。）  

诸君莫叹贫。富贵不由人。丈夫四十强而仕。余当二十弱冠辰。莫言草木委冬雪。会应苏息遇阳春。对酒叙长篇。穷途运命委皇天。但愿樽中九酝满。莫惜床头百个钱。直得优游卒一岁。何劳辛苦事百年。（○本集八。《乐府诗集》七十。《诗纪》五十。○《世说》新语任诞篇云。阮宣子常步行。以百钱挂杖头。至酒店便独酣。虽当世贵盛。不肯诣也。百钱用此。）  

【梅花落】  

中庭杂树多。偏为梅咨嗟。问君何独然。念其霜中能作花。露中能作实。摇荡春风媚春日。念尔零落逐寒风。徒有霜华无霜质。（○本集七。《乐府诗集》二十四。《诗纪》五十。）  

【代淮南王二首】  

淮南王。好长生。服食练气读仙经。琉璃药碗牙作盘。金鼎玉匕合神丹。合神丹。戏紫房。紫房彩女弄明珰。鸾歌凤舞断君肠。（○本集三。玉台新咏九。《乐府诗集》五十五、广《文选》十四并作淮南王。《诗纪》五十。又《类聚》四十二引生、经、盘、丹、房、珰六韵。）  

朱城九门门九开。愿逐明月入君怀。入君怀。结君佩。怨君恨君恃君爱。筑城思坚剑思利。同盛同衰莫相弃。（○本集三。玉台新咏九。《乐府诗集》五十五。广《文选》十四。《诗纪》五十。又《类聚》四十二引怀、配、爱三韵。）  

【代雉朝飞】  

雉朝飞。振羽翼。专场挟雌恃强力。媒已惊。翳又逼。蒿间潜彀卢矢直。刎绣颈。碎锦臆。绝命君前无怨色。握君手。执杯酒。意气相倾死何有。（○本集三。《乐府诗集》五十七。《诗纪》五十。又《类聚》九十作鲍照诗。引翼、力、逼、直、臆、色六韵。）  

【代北风凉行】  

北风凉。雨雪雱。京洛女儿多严妆。遥艳帷中自悲伤。沉吟不语若有忘。问君何行何当归。苦使妾坐自伤悲。虑年至。虑颜衰。情易复。恨难追。（○本集三。《乐府诗集》六十五作北风行。《诗纪》五十。）  

【代空城雀】  

雀乳四鷇。空城之阿。朝食野粟。夕饮冰河。高飞畏鸱鸢。下飞畏网罗。辛伤伊何言。怵迫良已多。诚不及青鸟。远食玉山禾。犹胜吴宫燕。无罪得焚窠。赋命有厚薄。长叹欲如何。（○本集三。又《乐府诗集》六十八、广《文选》十四并作空城雀。《诗纪》五十。又《类聚》九十二作空城雀诗。引阿、河、罗、禾、窠、何六韵。）  

【代夜坐吟】  

冬夜沈沈夜坐吟。含声未发已知心。霜入幕。风度林。朱灯灭。朱颜寻。体君歌。逐君音。不贵声。贵意深。（○本集三。《乐府诗集》七十六作夜坐吟。《诗纪》五十。）  

【代春日行三言】  

献岁发。吾将行。春山茂。春日明。园中鸟。多嘉声。梅始发。桃始荣。泛舟舻。齐棹惊。奏采菱。歌鹿鸣。风微起。波微生。弦亦发。酒亦倾。入莲池。折桂枝。芳袖动。芬叶披。两相思。两不知。（○本集三。《乐府诗集》六十五作春日行。《诗纪》五十。）  

## 宋诗卷八  

鲍照  

【诗】  

【侍宴覆舟山诗二首】〖敕为柳元景作。○以下五言。〗  

息雨清上郊。开云照中县。游轩越丹居。晖烛集凉殿。凌高跻飞楹。追焱起流宴。<木玄>苑含灵群。岩庭藏物变。明辉烁神都。丽气冠华甸。目远幽情周。醴洽深恩遍。  

繁霜飞玉闼。爱景丽皇州。清跸戒驰路。羽盖伫宣游。神居既崇盛。嵓崄信环周。礼俗陶德声。昌会溢民讴。惭无胜化质。谬从云雨浮。（《诗纪》云。一作游。○《类聚》三十九。本集八。《诗纪》五十一。）  

【从拜陵登京岘诗】  

孟冬十月交。杀盛阴欲终。风烈无劲草。寒甚有凋松。军井冰昼结。士马毡夜重。晨登岘山。霜雪凝未通。息鞍循陇上。支剑望云峰。表里观地险。昇降究天容。东岳覆如砺。瀛海  

安足穷。伤哉良永矣。驰光不再中。衰贱谢远顾。疲老还旧邦。深德竟何报。徒令田陌空。（○本集五。《诗纪》五十一。又草堂诗笺十七发秦诗注引终一韵。《御览》二十七引终、松、重、通四韵。）  

【蒜山被始兴王命作诗】  

暮冬霜朔严。地闭泉不流。玄武藏木阴。丹乌还养羞。劳农泽既周。役车时亦休。高薄符好茜。藻驾及时游。鹿苑岂淹睇。兔园不足留。升峤眺日軏。临迥望沧洲。云生玉堂里。风靡银台陬。陂石类星悬。屿木似烟浮。形胜信天府。珍宝丽皇州。白日回清景。芳醴洽欢柔。参差出寒吹。飉戾江上讴。王德爱文雅。飞瀚洒鸣球。美哉物会昌。衣道服光猷。（○本集八。《诗纪》五十一。）  

【登庐山诗二首】  

悬装乱水区。薄旅次山楹。千岩盛阻积。万壑势回萦。巃嵸高昔貌。纷乱袭前名。洞涧窥地脉。耸树隐天经。松磴上迷密。云窦下纵横。阴冰实夏结。炎树信冬荣。嘈囋晨鹍思。叫啸夜猿清。深崖伏化迹。穹岫閟长灵。乘此乐山性。重以远游情。方跻羽人途。永与烟雾并。（○本集八。《诗纪》五十一。又《类聚》七、《庐山记》四并引楹、萦、名、经、横、荣六韵。）  

访世失隐沦。从山异灵士。明发振云冠。升峤远栖趾。高岑隔半天。长崖断千里。氛雾承星辰。潭壑洞江汜。崭绝类虎牙。巑岏象熊耳。埋冰或百年。韬树必千祀。鸡鸣清涧中。猨啸白云里。瑶波逐穴开。霞石触峰起。回互非一形。参差悉相似。倾听凤管宾。缅望钓龙子。松桂盈膝前。如何秽城市。（○本集八。《诗纪》五十一。又《类聚》七作登庐山望石门诗。引趾、里、Ａ４０、起、似五韵。）  

【从登香炉峰诗】  

辞宗盛荆梦。登歌美凫绎。徒收札梓饶。曾非羽人宅。罗景蔼云扃。沾光扈龙策。御风亲列涂。乘山穷禹迹。含啸对雾岑。延萝倚峰壁。青冥摇烟树。穹跨负天石。霜崖灭土膏。金涧测泉脉。旋渊抱星汉。乳窦通海碧。谷馆驾鸿人。岩栖咀丹客。殊物藏珍怪。奇心隐仙籍。高世伏音华。绵古遁精魄。萧瑟生哀听。参差远惊觌。惭无献赋才。洗汙奉毫帛。（○本集七。《诗纪》五十一。）  

【从庾中郎游园山石室诗】  

荒途趣山楹。云崖隐灵室。冈涧纷萦抱。林障沓重密。昏昏磴路深。活活梁水疾。幽隅秉昼烛。地牖窥朝日。怪石似龙章。瑕璧丽锦质。洞庭安可穷。漏井终不溢。沈空绝景声。崩危坐惊栗。神化岂有方。妙象竟无述。至哉炼玉人。处此长自毕。（○本集六。《诗纪》五十一。）  

【登翻车岘诗】  

高山绝云霓。深谷断无光。昼夜沦雾雨。冬夏结寒霜。淖坂既马领。碛路又羊肠。畏途疑旅人。忌辙覆行箱。升岑望原陆。四眺极川梁。游子思故居。离客迟新乡。新知有客慰。追故游子伤。（○本集六。《诗纪》五十一。）  

【登黄鹤矶诗】  

木落江渡寒。雁还风送秋。临流断商弦。瞰川悲棹讴。适郢无东辕。还夏有西浮。三崖隐丹磴。九派引沧流。泪竹感湘别。弄珠怀汉游。岂伊药饵泰。得夺旅人忧。（○本集七。《诗纪》五十一。又《类聚》二十七作登黄鹄圻诗。引浮、游、流三韵。）  

【登云阳九里埭诗】〖本集云。一作冢。〗  

宿心不复归。流年抱衰疾。既成云雨人。悲绪终不一。徒忆江南声。空录齐后瑟。方绝萦弦思。岂见绕梁日。（○本集六。《诗纪》五十一。）  

【自砺山东望震泽诗】  

澜漫潭洞波。合沓崿嶂云。涨岛远不测。冈涧近难分。幽篁愁暮见。思鸟伤夕闻。以此藉沈痾。栖迹别人群。结言非尽书。有念岂敷文。（○本集六。《诗纪》五十一。）  

【三日游南苑诗】  

采苹及华月。追节逐芳云。腾茜溢林疏。丽日晔山文。清潭圆翠会。花薄缘绮纹。合樽遽景斜。折荣Ａ２９组芬。（○本集八。古今岁时杂咏十六。《诗纪》五十一。）  

【赠故人马子乔诗六首】  

踯躅城上羊。攀隅食玄草。俱共日月辉。昏明独何早。夕风飘野箨。飞尘被长道。亲爱难重陈。怀忧坐空老。  

寒灰灭更燃。夕华晨更鲜。春冰虽暂解。冬水复还坚。佳人舍我去。赏爱长绝缘。欢至不留日。感物辄伤年。（○本集六。玉台新咏四作赠故人。《诗纪》五十一。）  

松生陇坂上。百尺下无枝。东南望河尾。西北隐昆崖。野风振山籁。朋鸟夜惊离。悲凉贯年节。葱翠恒若斯。安得草木心。不怨寒暑移。（○本集六。《诗纪》五十一。）  

种橘南池上。种杏北池中。池北既少露。池南又多风。早寒逼晚岁。衰恨满秋容。湘滨有灵鸟。其字曰鸣鸿。一挹缯缴痛。长别远无双。（○同上）  

皎如川上鹄。赫似握中丹。宿心谁不欺。明白古所难。凭楹观皓露。洒酒荡忧颜。永念平生意。穷光不忍还。淹留徒攀桂。延伫空结兰。（○同上）  

双剑将别离。先在匣中鸣。烟雨交将夕。从此遂分形。雌沉吴江里。雄飞入楚城。吴江深无底。楚阙有崇扃。一为天地别。岂直限幽明。神物终不隔。千祀傥还并。（○本集六。玉台新咏四。《文选》补遗三十六。广《文选》十。《诗纪》五十一。又《类聚》六十、《御览》三百四十四并作鲍照诗。引鸣、城、扃、明、并五韵。）  

【答客诗】  

幽居属有念。含意未连词。会客从外来。问君何所思。澄神自惆怅。嘿虑久回疑。谓宾少安席。方为子陈之。我以筚门士。负学谢前基。爱赏好遍越。放纵少矜持。专求遂性乐。不计缉名期。欢至独斟酒。忧来辄赋诗。声交稍希歇。此意更坚滋。浮生急驰电。物道险弦丝。深忧寡情谬。进伏两睽时。愿赐卜身要。得免后贤嗤。（○本集五。《诗纪》五十一。）  

【和王丞诗】  

限生归有穷。长意无已年。秋心日迥绝。春思坐连绵。衔协旷古愿。斟酌高代贤。遁迹俱浮海。采药共还山。夜听横石波。朝望宿岩烟。明涧子沿越。飞萝予萦牵。性好必齐遂。迹幽非妄传。灭志身世表。藏名琴酒间。（○本集五。《诗纪》五十一。）  

【日落望江赠荀丞诗】  

旅人乏愉乐。薄暮增思深。日落岭云归。延颈望江阴。乱流灇大壑。长雾匝高林。林际无穷极。云边不可寻。惟见独飞鸟。千里一扬音。推其感物情。则知游子心。君居帝京内。高会日挥金。岂念慕群客。咨嗟恋景沈。（○本集五。广《文选》十。《诗纪》五十一。）  

【秋日示休上人诗】  

枯桑叶易零。疲客心易惊。今兹亦何早。已闻络纬鸣。回风灭且起。卷蓬息复征。怆怆簟上寒。凄凄帐里清。物色延暮思。霜露逼朝荣。临堂观秋草。东西望楚城。白杨叹从此生。（○本集八。《诗纪》五十一。又《类聚》三、《初学记》三并作秋日诗。引惊、鸣、征、清、荣、生六韵。《御览》二十五作答汤惠休诗。引惊、鸣、征、清、荣、生六韵。）  

【答休上人菊诗】  

酒出野田稻。菊生高冈草。味貌复何奇。能令君倾倒。玉碗徒自羞。为君慨此秋。金盖覆牙柈。何为心独愁。（○本集八作答休上人。《初学记》二十七。《诗纪》五十一。）  

【吴兴黄浦亭庾中郎别诗】  

风起洲渚寒。云上日无辉。连山眇烟雾。长波回难依。旅雁方南过。浮客示西归。已经江海别。复与亲眷违。奔景易有穷。离袖安可挥。欢觞为悲酌。歌服成泣衣。温念终不渝。藻志还存追。役人多牵滞。顾路惭奋飞。昧心附远翰。炯言藏佩韦。（○本集六。广《文选》八。《诗纪》五十一。）  

【与伍侍郎别诗】  

民生如野鹿。知爱不知命。饮龁具攒聚。翘陆欻惊迸。伤我慕类心。感尔食苹性。漫漫鄢郢途。渺渺淮海迳。子无金石质。吾有犬马病。忧乐安可言。离会孰能定。钦哉慎所宜。砥德乃为盛。贫游不可忘。久交念敦敬。（○本集六。《诗纪》五十一。）  

【送别王宣城诗】  

发郢流楚思。涉淇兴卫情。既逢青春献。复值白苹生。广望周千里。江郊蔼微明。举爵自惆怅。歌管为谁清。颍阴腾前藻。淮阳流昔声。树道慕高华。属路伫深馨。（○本集六。《诗纪》五十一。）  

【送从弟道秀别诗】  

参差生密念。踯躅行思悲。悲思恋光景。密念盈岁时。岁时多阻折。光景乏安怡。以此苦风情。日夜惊悬旗。登山临朝日。扬袂别所思。浸淫旦潮广。澜漫宿云滋。天阴惧先发。路远常早辞。篇诗后相忆。杯酒今无持。游子苦行役。冀会非远期。（○本集六。《诗纪》五十一。）  

【赠傅都曹别诗】  

轻鸿戏江潭。孤雁集洲沚。邂逅两相亲。缘念共无已。风雨好东西。一隔顿万里。追忆栖宿时。声容满心耳。落日川渚寒。愁云绕天起。短翮不能翔。徘徊烟雾里。（○本集六。广《文选》八。《诗纪》五十一。又《类聚》二十九作鲍照诗。引沚、已、里、耳、Ａ４０五韵。《初学记》十八作赠别傅都曹。引沚、已、里、耳、Ａ４０五韵。）  

【和傅大农与僚故别诗】  

绝节无缓响。伤雁有哀音。非同年岁意。谁共别离心。伊昔谬通途。冠屣预人林。浮江望南岳。登潮窥海阴。孰谓游居浅。慕美久相深。萋萋春草秀。嘤嘤喜候禽。辰物尽明茂。尊盛独幽沈。之子安所适。我方栖旧岑。坠欢岂更接。明爱邈难寻。（○本集六。《诗纪》五十一。）  

【送盛侍郎饯候亭诗】  

沾霜袭冠带。驱驾越城闉。北临出塞道。南望入乡津。高墉宿寒雾。平野起秋尘。君为坐堂子。我乃负羁人。欣悲岂等志。甘苦诚异身。结涕园中草。憔悴悲此春。（○本集六。广《文选》八。《诗纪》五十一。）  

【与荀中书别诗】  

劳舟厌长浪。疲旆倦行风。连翩感孤志。契阔伤贱躬。亲交笃离爱。眷恋置酒终。敷文勉征念。发藻慰愁容。思君吟涉洧。抚己谣渡江。惭无黄鹤翅。安得久相从。愿遂宿知意。不使旧山空。（○本集六。《诗纪》五十一。）  

【从过旧宫诗】  

肃装属云旅。奉靷承末涂。严恭履桑梓。加敬览枌榆。灵命蕴川渎。帝宝伏篇图。虎变由石纽。龙翔自鼎湖。功冠生民始。道妙神器初。宫陛留前制。歌思溢今衢。馀祥见云物。遗像存陶渔。泉流信清泌。原野实甘荼。岂伊爱丰鄗。天险兼上腴。东秦邦北门。非亲谁克居。仁声日月懋。惠泽云雨敷。卢令美何歇。唐风久不渝。微臣逢世庆。征赋备人徒。空费行苇德。采束谢生刍。（○本集五。《初学记》十七。《诗纪》五十一。）  

【从临海王上荆初发新渚诗】  

客行有苦乐。但问客何行。扳龙不待翼。附骥绝尘冥。梁珪分楚牧。羽鹢指全荆。云舻掩江汜。千里被连旌。戾戾旦风遒。嘈嘈晨鼓鸣。收缆辞帝郊。扬棹发皇京。狐兔怀窟志。犬马恋主情。抚襟同太息。相顾俱涕零。奉役途未启。思归思已盈。（○本集七。《诗纪》五十一。又《类聚》二十七作从临海王西镇发新亭诗。引行、冥、荆、情四韵。）  

【还都道中诗三首】  

悦怿遂还心。踊跃贪至勤。鸣鸡戒征路。暮息落日分。急流腾飞沫。回风起江濆。孤兽啼夜侣。离鸿噪霜群。物哀心交横。声切思纷纭。叹慨诉同旅。美人无相闻。（○本集五。《诗纪》五十一。）  

风急讯湾浦。装高偃樯舳。夕听江上波。远极千里目。寒律惊穷蹊。爽气起乔木。隐隐日没岫。瑟瑟风发谷。鸟还暮林喧。潮上水结洑。夜分霜下凄。悲端出遥陆。愁来攒人怀。羁心苦独宿。（○本集五。《诗纪》五十一。又《类聚》二十七作还都在路诗。引目、木二韵。）  

久宦迷远川。川广每多惧。薄止闾边亭。关历险程路。湛对冥寓岫。濛昧江上雾。时凉籁争吹。流洊浪奔趣。恻焉增愁起。搔首东南顾。茫然荒野中。举目皆凛素。回风扬江泌。寒□栖动树。太息终晨漏。企我归飙遇。（○本集五。《诗纪》五十一。）  

【上浔阳还都道中作诗】  

昨夜宿南陵。今旦入芦洲。客行惜日月。崩波不可留。侵星赴早路。毕景逐前俦。鳞鳞夕云起。猎猎晚风遒。腾沙郁黄雾。翻浪扬白鸥。登舻眺淮甸。掩泣望荆流。绝目尽平原。时见远烟浮。倏忽坐还合。俄思甚兼秋。未尝违户庭。安能千里游。谁令乏古节。贻此越乡忧。（○本集五。《文选》二十七作还都道中作。《诗纪》五十一。又《类聚》二十七作还都道中诗。引洲、留、俦、州、浮五韵。）  

【还都至三山望石头城诗】  

泉源安首流。川末澄远波。晨光被水族。晓气歇林阿。两江皎平迥。三山郁骈罗。南帆望越峤。北榜指齐河。关扃绕天邑。襟带抱尊华。长城非壑崄。峻岨似荆芽。攒楼贯白日。擒堞隐丹霞。征夫喜观国。游子迟见家。流连入京引。踯躅望乡歌。弥前叹景促。逾近勌路多。偕萃犹如兹。弘易将谓何。（○本集五。《诗纪》五十一。）  

【还都口号诗】  

分壤蕃帝华。列正蔼皇宫。礼燕及年暇。朝奏因岁通。维舟歇金景。结棹俟昌风。钲歌首寒物。归吹践开冬。阴沉烟塞合。萧瑟凉海空。驰霜急归节。幽云惨天容。旌鼓贯玄途。羽鹢被长江。君王迟京国。游子思乡邦。恩世共渝洽。身愿两扳逢。勉哉河济客。勤尔尺波功。（○本集五。《诗纪》五十一。）  

【行京口至竹里诗】  

高柯危且竦。锋石横复仄。复涧隐松声。重崖伏云色。冰闭寒方壮。风动鸟倾翼。斯志逢凋严。孤游值曛逼。兼途无憩鞍。半菽不遑食。君子树令名。细人效命力。不见长河水。清浊俱不息。（○本集六。《诗纪》五十一。又《类聚》二十七作至竹里诗。引色、力、息三韵。）  

【发后渚诗】  

江上气早寒。仲秋始霜雪。从军乏衣粮。方冬与家别。萧条背乡心。凄怆清渚发。凉埃晦平皋。飞潮隐修<木越>。孤光独徘徊。空烟视昇灭。途随前峰远。意逐后云结。华志分驰年。韶颜惨惊节。推琴三起叹。声鸟君断绝。（○本集五。《诗纪》五十一。）  

【阳岐守风诗】  

差池玉绳高。掩蔼瑶井没。广岸屯宿阴。悬崖栖归月。役人喜先驰。军令申早发。洲迥风正悲。江寒雾未歇。飞云日东西。别鹤方楚越。尘衣孰挥浣。蓬思乱光发。（○本集七、《诗纪》五十一并作岐阳守风。又环宇记百四十六引悲一韵。○寰宇记荆州石首县条云。阳岐山在县西一百步。）  

【发长松遇雪诗】  

土（本集作出。）牛既送寒。奠陵方浃驰。振风摇地局。封雪满空枝。江渠合为陆。天野浩无涯。饮泉冻马骨。斫冰伤役疲。昆明岂不惨。黍谷宁可吹。（○本集八。《诗纪》五十一。）  

【咏史诗】  

五都矜财雄。三川养声利。百金不市死。明经有高位。京城十二衢。飞甍各鳞次。仕子彯  

华缨。游客竦轻辔。明星晨未稀。轩盖已云至。宾御纷飒沓。鞍马光照地。寒暑在一时。繁华及春媚。君平独寂寞。身世两相弃。（○本集六。《文选》二十一。《类聚》五十五。《诗纪》五十一。）  

【蜀四贤咏】〖司马相如、王褒、严君平、扬雄。〗  

渤渚水浴凫。舂山玉抵鹊。皇汉方盛明。群龙满阶阁。君平因世间。得还守寂寞。闭帘注道德。开封述天爵。相如达生旨。能屯复能跃。陵令无人事。毫墨时洒落。褒气有逸伦。雅缋信炳博。如令圣纳贤。金珰易羁络。良庶神明游。岂伊覃思作。玄经不期赏。虫篆散忧乐。首路或参差。投驾均远托。身表既非我。生内任丰薄。（○本集八。《诗纪》五十一。）  

## 宋诗卷九  

鲍照  

【拟古诗八首】  

鲁客事楚王。怀金袭丹素。既荷主人恩。又蒙令尹顾。日晏罢朝归。舆马塞衢路。宗党生光辉。宾仆远倾慕。富贵人所欲。道得亦何惧。南国有儒生。迷方独沦误。伐木清（李善本《文选》作青。）江湄。设罝守毚兔。（○本集四。《文选》三十一。《诗纪》五十二。又《类聚》三十三引路、慕、惧三韵。《初学记》十八引素、顾、路、慕、惧五韵。黄氏集千家注杜工部诗史补遗三作怀古诗。引误一韵。）  

十五讽诗书。篇翰靡不通。弱冠参多士。飞步游秦宫。侧睹君子论。预见古人风。两说穷舌端。五车摧笔锋。羞当白璧贶。耻受聊城功。晚节从世务。乘障远和戎。解佩袭犀渠。卷袠奉卢弓。始愿力不及。安知今所终。（○本集四。《文选》三十一。《类聚》二十六、广《文选》十五并作杂诗。《诗纪》五十二。）  

幽并重骑射。少年好驰逐。毡带佩双鞬。象弧插雕服。兽肥春草短。飞鞚越平陆。朝游雁门上。暮还楼烦宿。石梁有馀劲。惊雀无全目。汉虏方未和。边城屡翻覆。留我一白羽。将以分虎（《诗纪》作符。六臣本《文选》注云。五臣作符。）竹。（○本集四。《文选》三十一。《文选》集注六十一。广《文选》十五。《诗纪》五十二。对床夜语鲍照诗引宿一韵。）  

凿井北陵隈。百丈不及泉。生事本澜漫。何用独精坚。幼壮重寸阴。衰暮反轻年。放驾息朝歌。提爵止中山。日夕登城隅。周回视洛川。街衢积冻草。城郭宿寒烟。繁华悉何在。宫阙久崩填。空谤齐景非。徒称夷叔贤。（○本集四。《诗纪》五十二。）  

伊昔不治业。倦游观五都。海岱饶壮士。蒙泗多宿儒。结发起跃马。垂白对讲书。呼我升上席。陈觯发瓢壶。管仲死已久。墓在西北隅。后面崔嵬者。桓公旧冢庐。君来诚既晚。不睹崇明初。玉琬徒见传。交友义渐疏。（○同上）  

束薪幽篁里。刈黍寒涧阴。朔风伤我肌。号鸟惊思心。岁暮井赋讫。程课相追寻。田租送函谷。兽藁输上林。河渭冰未开。关陇雪正深。笞击官有罚。呵辱吏见侵。不谓乘轩意。伏枥还至今。（○同上）  

河畔草未黄。胡雁已矫翼。秋蛩挟户吟。寒妇成夜织。去岁征人还。流传旧相识。闻君上陇时。东望久叹息。宿昔改衣带。旦暮异容色。念此忧如何。夜长忧向多。明镜尘匣中。宝瑟生网罗。（○本集四。玉台新咏四。《诗纪》五十二。）  

蜀汉多奇山。仰望与云平。阴崖积夏雪。阳谷散秋荣。朝朝见云归。夜夜闻猿鸣。忧人本自悲。孤客易伤情。临堂设樽酒。留酌思平生。石以坚为性。君勿惭素诚。（○本集四。《诗纪》五十二。）  

【绍古辞七首】〖《诗纪》云。橘生湘水侧一首。艺文作张华。外编作汉古辞。皆非也。〗  

橘生湘水侧。菲陋人莫传。逢君金华宴。得在玉几前。三川穷名利。京洛富娇艳妍。恩荣难久恃。隆宠易衰偏。观席妾凄怆。睹翰君泫然。徒抱忠孝志。犹为葑菲迁。（○本集四。《诗纪》五十二。又《类聚》八十六作张华诗。引传、前二韵。）  

昔与君别时。蚕妾初献丝。何言年月驶。寒衣已捣治。绦绣多废乱。篇帛久尘缁。离心壮为剧。飞念如悬旗。石席我不爽。德音君勿欺。（○同上）  

瑟瑟凉海风。竦竦寒山木。纷纷羁思盈。慊慊夜弦促。访言山海路。千里歌别鹤。弦绝空咨嗟。形音谁赏录。辛苦异人状。美貌改如玉。徒畜巧言鸟。不解心款曲。（○同上）  

孤鸿散江屿。连翩遵渚飞。含嘶衡桂浦。驰顾河朔畿。攒攒劲秋木。昭昭净冬晖。窗前涤欢爵。帐里缝舞衣。芳岁犹自可。日夜望君归。（○同上）  

恁楹玩夜月。回眺出谷云。还山路已远。往海不有群。徘徊清淮汭。顾慕广江濆。物情乖喜歇。守操古难闻。三越丰少姿。容态倾动君。（○同上）  

开黛睹容颜。临镜访遥途。君子事河源。弥祀阙还书。春风扫地起。飞尘生绮疏。文袿为谁设。罗帐空卷舒。不怨身孤寂。但念星隐隅（○同上）  

暖岁节物早。万萌迎春达。春风夜<女便>娟。春雾朝晻霭。软兰叶可采。柔桑条易捋。怨咽对风景。闷瞀守闺闼。天传愁民命。含生但契阔。忧来无行伍。历乱如覃葛。（○同上）  

【学古诗】〖本集云。一作北风雪。〗  

北风十二月。雪下如乱巾。实是愁苦节。惆怅忆（本集、《诗纪》并云。一作别。）情亲。会得两少妾。同是洛阳人。嬛绵好眉目。闲丽美腰身。凝肤皎若雪。明净色如神。骄爱生盼瞩。声媚起朱唇。衿服杂缇缋。首饰乱琼珍。调弦俱起舞。为我唱梁尘。人生贵得意。怀愿待君申。幸值严冬暮。幽夜方未晨。齐衾久两设。角枕已双陈。愿君早休息。留歌待三春。（○本集四。《诗纪》五十二。）  

【古辞】  

容华不待年。何为客游梁。九月寒阴合。悲风断君肠。叹息空房妇。幽思坐自伤。劳心结远路。惆怅独未央。（○本集七。《诗纪》五十二。）  

【拟青青陵上柏诗】  

涓涓乱江泉。绵绵横海烟。浮生旅昭世。空事叹华年。书翰幸闲暇。我酌子萦弦。飞镳出荆路。骛服指秦川。渭滨富皇居。鳞馆匝河山。舆童唱秉椒。棹女歌采莲。孚愉鸾阁上。窈窕凤楹前。娱生信非谬。安用求多贤。（○本集四。《诗纪》五十二。又《御览》三百五十八引川一韵。）  

【学刘公干体诗五首】  

欲宦乏王事。结主远恩私。为身不为名。散书徒满帷。连冰上冬月。披雪拾园葵。圣灵烛区外。小臣良见遗。（○本集四。《诗纪》五十二。）  

曀曀寒野雾。苍苍阴山柏。树回雾萦集。山寒野风急。岁物尽沦伤。孤贞为谁立。赖树自能贞。不计迹幽涩。（○同上）  

胡风吹朔雪。千里度龙山。集君瑶台上。飞舞两楹前。兹晨自为美。当避艳阳天。艳阳桃李节。皎洁不成妍。（○本集四。《文选》三十一作学刘公干。《初学记》二作斅刘公干。《诗纪》五十二。又《类聚》二作咏雪诗。引山、前二韵。）  

荷生渌泉中。碧叶齐如规。回风荡流雾。珠水逐条垂。彪炳此金塘。藻耀君王池。不愁世赏绝。但畏盛明移。（○本集四。《类聚》八十二作张华荷诗。《诗纪》五十二。）  

白日正中时。天下共明光。北园有细草。当昼正含霜。乖荣顿如此。何用独芬芳。抽琴为尔歌。弦断不成章。（○本集四。广《文选》十五。《诗纪》五十二。）  

【拟阮公夜中不能寐诗】  

漏分不能卧。酌酒乱繁忧。惠气凭夜清。素景缘隟流。鸣鹤时一闻。千里绝无俦。伫立为谁久。寂寞空自愁。（○本集四。广《文选》十五。《诗纪》五十二。）  

【学陶彭泽体诗】〖奉和王义兴。〗  

长忧非生意。短愿不须多。但使尊酒满。明旧数相过。秋风七八月。清露润绮罗。提瑟当户坐。叹息望天河。保此无倾动。宁复滞风波。（○本集四。广《文选》十五。《诗纪》五十二。）  

【数名诗】  

一身仕关西。家族满山东。二年从车驾。齐祭甘泉宫。三朝国庆毕。休沐还旧邦。四牡曜长路。轻盖若飞鸿。五侯相饯送。高会集新丰。六乐陈广坐。组帐扬春风。七盘起长袖。庭下列歌钟。八珍盈凋俎。绮肴纷错重。九族共瞻迟。宾友仰徽容。十载学无就。善宦一朝通。（○本集五、《文选》三十并作数诗。《类聚》五十六。对床夜语一。《诗纪》五十二。）  

【建除诗】  

建旗出敦煌。西讨属国羌。除去徒与骑。战车罗万箱。满山又填谷。投鞍合营墙。平原亘千里。旗鼓转相望。定舍后未休。候骑敕前装。执戈无暂顿。弯弧不解张。破灭西零国。生虏郅支王。危乱悉平荡。万里置关梁。成军入玉门。士女献壶浆。收功在一时。历世荷馀光。开壤袭朱绂。左右佩金章。闭帷草太玄。兹事殆愚狂。（○本集五。《类聚》五十六。《文选》补遗三十六。《诗纪》五十二。）  

【白云诗】  

探灵喜解骨。测化善腾天。情高不恋俗。厌世光寻仙。练金宿明馆。屑玉止瑶渊。凤歌出林阙。龙驾戾蓬山。凌崖采三露。攀鸿戏五烟。昭昭景临霞。汤汤风媚泉。命娥双月际。要媛两星间。飞虹眺卷河。泛雾弄轻弦。笛声谢广宾。神道不复传。一逐白云去。千龄犹未旋。（○本集五。《诗纪》五十二。）  

【临川王服竟还田里诗】  

送旧礼有终。事君惭懦薄。税驾罢朝衣。归志愿巢壑。寻思邈无报。退命愧天爵。舍耨将十龄。还得守场藿。道经盈行笥。农书满尘阁。怆怆秋风生。戚戚寒纬作。丰雾粲草华。高月丽云崿。屏迹勤躬稼。衰疾倚芝药。顾此谢人群。岂直止商洛。（○本集五。《诗纪》五十二。）  

【行药至城东桥诗】  

鸡鸣关吏起。伐鼓早通晨。严车临迥陌。延瞰历城闉。蔓草缘高隅。修杨夹广津。迅风首旦发。平路塞飞尘。扰扰游宦子。营营市井人。怀金近从利。抚剑远辞亲。争先万里途。各事百年身。开芳及稚节。含彩吝惊春。尊贤永照灼。孤贱长隐沦。容华坐销歇。端为谁苦辛。（○本集五作行乐至城东桥。《文选》二十二。《诗纪》五十二。又《类聚》二十八引尘、民、亲、身四韵。）  

【园中秋散诗】  

负疾固无豫。晨衿怅已单。气交蓬门疏。风数园草残。荒墟半晚色。幽庭怜夕寒。既悲月户清。复切夜虫酸。流枕商声苦。骚杀年志阑。临歌不知调。发兴谁与欢。傥结弦上情。岂孤林下弹。（○本集八。《诗纪》五十二。）  

【观圃人艺植诗】  

善贾笑蚕渔。巧宦贱农牧。远养遍关市。深利穷海陆。乘轺实金羁。当垆信珠服。居无逸身伎。安得坐粱肉。徒承属生幸。政缓吏平睦。春畦有耘艺。秋场早芟筑。泽阅既繁高。山营又登熟。抱锸垅上餐。结茅野中宿。空识己尚淳。宁知俗翻覆。（○本集五。《诗纪》五十二。）  

【过铜山掘黄精诗】  

土昉閟中经。水芝鞱内策。宝饵缓童年。命药驻衰历。矧蓄终古情。重拾烟雾迹。羊角栖断云。榼口流隘石。铜溪昼森沉。乳窦夜涓滴。既类风门磴。复像天井壁。蹀蹀寒叶离。灇々秋水积。松色随野深。月露依草白。空守江海思。岂愧梁郑客。得仁古无怨。顺道今何惜。（○本集五。《初学记》二十。《诗纪》五十二。又《类聚》八十一作遇铜山采药诗。引策、历、积、白五韵。）  

【卖玉器者诗】〖并序〗  

见卖玉器者。或人欲买。疑其是珉。不肯成市。聊作此诗。以戏买者。  

泾渭不可杂。珉玉当早分。子实旧楚客。蒙俗谬前闻。安知理孚采。岂识质明温。我方历上国。从洛入函辕。扬光十贵室。驰雀四豪门。奇声振朝邑。高价服乡村。宁能与尔曹。瑜瑕稍辨论。（○本集七。《诗纪》五十二。）  

【怀远人】  

哀乐生有端。离会起无因。去事驻重念。恍惚似如神。属期眇已远。后遇邈无辰。驰风扫遥路。轻萝含夕尘。思君成首疾。欲息眉不伸。（○本集八。《诗纪》五十二。）  

【梦归乡诗】  

衔泪出郭门。抚剑无人逵。沙风暗塞起。离心眷乡畿。夜分就孤枕。梦想暂言归。孀妇当户叹。缫丝复鸣机。慊款论久别。相将还绮闱。历历檐下凉。胧胧帐里辉。刈兰争芬芳。采菊竞葳蕤。开奁夺香苏。探袖解缨徽。寐中长路近。觉后大江违。惊起空叹息。恍惚神魂飞。白水漫浩浩。高山壮巍巍。波澜异往复。风霜改荣衰。此土非吾土。慷慨当告谁。（○本集七。玉台新咏四。《诗纪》五十二。）  

【春羁诗】  

征人叹道遐。去乡愒路迩。佳期每无从。淮阳非尺咫。春日起游心。劳情出徙倚。岫远云烟绵。谷屈泉靡迤。风起花四散。露浓条旖旎。暄妍正在兹。摧抑多嗟思。嘶声名边坚。岂我箱中纸。染翰饷君琴。新声忆解子。（○本集八。《诗纪》五十二。）  

【岁暮悲诗】  

霜露迭濡润。草木互荣落。日夜改运周。今悲复如昨。昼色苦沉阴。白雪夜回薄。皦洁冒霜雁。飘扬出风鹤。天寒多颜苦。妍容逐丹壑。丝罥行里心。独宿乏然诺。岁暮美人还。寒壶与谁酌。（○本集八。《诗纪》五十二。）  

【在江陵叹年伤老诗】  

五难未易夷。三命戒渊抱。方瞳起松髓。赪发疑桂脑。役生良自休。大患安足保。开帘窥景夕。备属云物好。翾翾燕弄风。袅袅柳垂道。池渎乱苹萍。园楥美花草。节如惊灰异。零落就衰老。（○本集七。《诗纪》五十二。）  

【夜听妓诗二首】  

夜来坐几时。银汉倾露落。澄沧入闺景。葳蕤被园藿。丝管感暮情。哀音绕梁作。芳盛不可恒。及岁共为乐。天明坐当散。琴酒驶弦酌。（○本集七。）  

兰膏消耗夜转多。乱筵杂坐更弦歌。倾情逐节宁不苦。特为盛年惜容华。（○同上）  

【玩月城西门廨中诗廨字李善本《文选》作解。】  

始见西南楼。织纤如玉钩。末映东北墀。娟娟似蛾眉。蛾眉蔽珠栊。玉钩隔琐窗。三五二八时。千里与君同。夜移衡汉落。徘徊帷幌中。归华先委露。别叶早辞风。客游厌苦辛。仕子倦飘尘。休澣自公日。宴慰及私辰。蜀琴抽白雪。郢曲发阳春。餚乾酒未阕。回轩驻轻盖。留酌待情人。（○本集七。《文选》三十。玉台新咏四作玩月城西城。《诗纪》五十二。又《类聚》一作玩月诗。引窗、同、中三韵。《初学记》一作鲍照诗。引楼、钧、墀、眉四韵。《御览》四、事类赋四并作玩月诗。引钩、眉、窗、同、中五韵。）  

【喜雨诗】〖奉敕作。〗  

营社达群阴。屯云揜积阳。河井起龙蒸。日魄敛游光。族云飞泉室。震风沈羽乡。升雰浃地维。倾润泻天潢。平洒周海岳。曲潦溢川庄。惊雷鸣桂渚。回涓流玉堂。珍木抽翠条。炎卉濯朱芳。关市欣九赋。京廪开万箱。无谢尧为君。何用知柏皇。（本集作篁。○本集六。《诗纪》五十一。又《类聚》二引阳、乡、潢、芳、箱五韵。）  

【苦雨诗】  

连阴积浇灌。滂沱下霖乱。沈云日夕昏。骤雨望朝旦。蹊泞走兽稀。林寒鸟飞晏。密雾冥下溪。聚云屯高岸。野雀无所依。群鸡聚空馆。川梁日已广。怀人邈渺漫。徒酌相思酒。空急促明弹。（○本集八。《诗纪》五十二。又《类聚》二引乱、旦、晏、岸四韵。）  

【咏白雪诗】  

白珪诚自白。不如雪光妍。工随物动气。能逐势方圆。无妨玉颜媚。不夺素缯鲜。投心障苦节。隐迹避荣年。兰焚石既断。何用恃芳坚。（○本集八。《诗纪》五十二。）  

【三日诗】  

气暄动思心。柳青起春怀。时艳怜花药。服净悦登台。提觞野中饮。爱心烟未开。露色染春草。泉源洁冰苔。泥泥濡露条。袅袅承风栽。凫雏掇苦荠。黄鸟衔樱梅。解衿欣景预。临流竞覆杯。美人竟何在。浮民空自摧。（○本集八。古今岁时杂咏十六。《诗纪》五十二。）  

【咏秋诗】  

秋兰徒晚绿。流风渐不亲。飙我垂思幕。惊此梁上尘。沈阴安可久。丰景将遂沦。何由忽灵化。暂见别离人。（○本领八。《诗纪》五十二。）  

【秋夕诗】  

虑涕拥心用。夜默发思机。幽闺溢凉吹。间庭满清晖。紫兰花已歇。青梧叶方稀。江上凄海戾。汉曲惊朔霏。发斑悟壮晚。物谢知岁微。临宵嗟独对。抚赏怨情违。踌躇空明月。惆怅徒深帷。（○本集八。《诗纪》五十二。）  

【秋夜诗二首】  

夜久膏既竭。启明旦未央。环情倦始复。空闺起晨装。幸承天光转。曲影入幽堂。徘徊集通隟。宛转烛回梁。帷风自卷舒。帘露视成行。岁役急穷晏。生虑备温凉。丝纨夙染濯。绵绵夜裁张。冬雪旦夕至。公子乏衣裳。华心爱零落。非直惜容光。愿君翦众念。且共覆前觞。（○本集五。《诗纪》五十二。）  

遁迹避纷喧。货农栖寂寞。荒径驰野鼠。空庭聚山雀。既远人世欢。还赖泉卉乐。折柳樊场圃。负绠汲潭壑。霁旦见云峰。风夜闻海鹤。江介早寒来。白露先秋落。麻垄方结叶。瓜田已扫箨。倾晖忽西下。回景思华幕。攀萝席中轩。临觞不能酌。终古自多恨。幽悲共沦铄。（○同上）  

【和王护军秋夕诗】  

散漫秋云远。萧萧霜月寒。惊飙西北起。孤雁夜往还。开轩当户牖。取琴试一弹。停歌不能和。终曲久辛酸。金气方劲杀。隆阳微且单。泉涸甘井竭。节徙芳岁残。生事各多少。谁共知易难。投章心蕴结。千里途轻纨。愿托孤老暇。觞思暂开餐。（○本集八。《诗纪》五十二。又《御览》二十五引寒、还、殚、残四韵。）  

【和王义兴七夕诗】  

宵月向掩扉。夜雾方当白。寒机思孀妇。秋堂泣征客。匹命无单年。偶影有双夕。暂交金石心。须臾云雨隔。（○本集八。古今岁时杂咏二十五。《诗纪》五十二。）  

【冬至诗】  

舟迁庄甚笑。水流孔急叹。景移风度改。日至晷回换。眇眇负霜鹤。皎皎带云雁。长河结瓓玕。层冰如玉岸。哀哀古老容。惨颜愁岁晏。催促时节过。逼迫聚离散。美人还未央。鸣筝谁与弹。（○本集八。古今岁时杂咏三十九。《诗纪》五十二。又《类聚》三引换、雁、岸三韵。《初学记》四引换、雁、二韵。《御览》二十八引换、雁、岸、暮四韵。万花谷四引炭一韵。）  

【冬日诗】  

严云乱山起。白日欲还次。曛雾蔽穷天。夕阴晦寒地。烟霾有氛氲。精光无明异。风急野田空。饥禽稍相弃。含生共通闭。怀贤孰为利。天规苟平圆。宁得已偏媚。瀚海有归潮。衰容不还稚。君今且安歌。无念老方至。（○本集六。《诗纪》五十二。又《类聚》三引次、地、稚、至四韵。《初学记》三引次、地、稚、至四韵。岁华纪丽四引次一韵。万花谷后二作鲍照诗。引次、地、稚、至四韵。）  

【望水诗】  

刷鬓垂秋日。登高观水长。千涧无别源。万壑共一广。流驶巨石转。湍回急沫上。苕苕岭岸高。照照寒洲爽。东归难忖恻。日逝谁与赏。临川忆古事。目孱千载想。河伯自矜大。海若沈渺莽。（○本集八。《诗纪》五十二。）  

【望孤石诗】  

江南多暖谷。杂树茂寒峰。朱华抱白雪。阳条熙朔风。蚌节流绮藻。辉石乱烟虹。泄云去无极。驰波往不穷。啸歌清漏毕。徘徊朝景终。浮生会当几。欢酌每盈衷。（○本集七。《诗纪》五十二。）  

【山行见孤桐诗】  

桐生丛石里。根孤地寒阴。上倚崩岸势。下带洞阿深。奔泉冬激射。雾雨夏霖浮。未霜叶已肃。不风条自吟。昏明积苦思。昼夜叫哀禽。弃妾望掩泪。逐臣对抚心。虽以慰单危。悲凉不可任。幸愿见雕斫。为君堂上琴。（○本集六。《诗纪》五十二。又《类聚》八十八引阴、吟、琴三韵。）  

【咏双燕诗二首】  

双燕戏云崖。羽翰始差池。出入南闺里。经过北堂陲。意欲巢君幕。层楹不可窥。沉吟芳岁晚。徘徊韶景移。悲歌辞旧爱。衔泪觅新知。（○本集五。玉台新咏四作咏燕。《类聚》九十二。《诗纪》五十二。）  

可怜云中燕。旦去暮来归。自知羽翅弱。不与鹄争飞。寄声谢飞鹄。往事子毛衣。琐心诚贫薄。叵吝节荣衰。阴山饶苦雾。危节多劲威。岂但避霜雪。当儆野人机。（○本集五。《诗纪》五十二。）  

【酒后诗】  

晨节无两淹。年意不俱处。自非羽酌欢。何用慰愁旅。（○本集七。《诗纪》五十二。）  

【讲易诗】  

云泽翔羽姬。横盖招益人。贲园无金尚。履道易书绅。（○本集七。《诗纪》五十二。）  

【可爱诗】  

风帷闪珠带。月幌垂雾罗。魏粲缝秋裳。赵艳习春歌。（○本集七。《诗纪》五十二。）  

【夜听声诗】  

辞乡不觉远。欢寡忧自繁。何用慰秋望。青烛视夜翻。（○本集七。《诗纪》五十二。）  

【在荆州与张使君李居士联句】  

桥磴支吾辙。篁路拂轻鞍。三尹无喜色。一适或垂竿。（○本集七。《诗纪》五十二。）  

【与谢尚书庄三连句】  

霞辉兮涧朗。日静兮川澄。风轻桃欲开。露重兰未胜。水光溢兮松雾动。山烟叠兮石露凝。掩映晨物彩。连绵夕羽兴。（○本集七。《诗纪》五十二。）  

【月下登楼连句】  

仿佛萝月光。缤纷篁雾阴。乐来乱忧念。酒至歇忧心。露入觉牖高。萤蜚测苑深。清气澄永夜。流吹不可临。密峰集浮碧。疏澜道瀛寻。漱玉延幽性。攀桂藉知音。辰意事沦晦。良欢戒勿寝。昭景有遗驷。疏贾无留金。（荀中书万秋。○本集七。《诗纪》五十二。）  

【字谜三首】  

二形一体。四支八头。四八一八。飞泉仰流。（井○本集七。《类聚》五十六。《诗纪》五十二。）  

头如刀。尾如钩。中央横广。四角六抽。右面负两刃。左边双属牛。（龟○同上）  

乾之一九。只立无偶。坤（《类聚》作巛。）之二六。宛然双宿。（土○同上）  

【赠顾墨曹诗】  

昏明易远。离会难揆。云辙泉分。西舻东轨。（○《类聚》三十一。《诗纪》五十二。）  

【拟古诗】  

中坐溢朱组。步栏簉琼弁。礼登伫眷情。乐阕延皇眄。（○韵补四。）  

【诗】  

竖儒守一经。未足识行藏。（○南史吉士瞻传。）  

鲍令晖  

〈令晖。鲍照妹。〉  

【拟青青河畔草诗】  

袅袅临窗竹。蔼蔼垂门桐。灼灼青轩女。泠泠高堂中。明志逸秋霜。玉颜掩春红。人生谁不别。恨君早从戎。鸣弦惭夜月。绀黛羞春风。（○玉台新咏四。《诗纪》五十四。）  

【拟客从远方来诗】  

客从远方来。赠我漆鸣琴。木有相思文。弦有别离音。终身执此调。岁寒不改心。愿作阳春曲。宫商长相寻。（○玉台新咏四。广《文选》十五。《诗纪》五十四。）  

【代葛沙门妻郭小玉作诗二首】  

明月何皎皎。垂幌照罗茵。若共相思夜。知同忧怨晨。芳华岂矜貌。霜露不怜人。君非青云逝。飘迹事咸秦。妾持一生泪。经秋复度春。（○玉台新咏四。《诗纪》五十四。）  

君子将遥役。遗我双题锦。临当欲去时。复留相思枕。题用常著心。枕以忆同寝。行行日已远。转觉思弥甚。（○同上）  

【题书后寄行人诗】  

自君之出矣。临轩不解颜。砧杵夜不发。高门昼恒关。帐中流熠燿。庭前华紫兰。物枯识节异。鸿来知客寒。游用暮冬尽。除春待君还。（《诗纪》云。乐府作游取暮春尽。馀思待君还。○玉台新咏四。又文苑英华二百二、《乐府诗集》六十九并作自君之出矣。《诗纪》五十四。又《类聚》三十一引颜、关、兰、寒四韵。）  

【寄行人诗】  

桂吐两三枝。兰开四五叶。是时君不归。春风徒笑妾。（○《类聚》三十一。《诗纪》五十四。）  

【古意赠今人诗】  

寒乡无异服。衣毡代文练。日月望君归。年年不解綖荆扬春早和。幽冀犹霜霰。北寒妾已知。南心君不见。谁为道辛苦。寄情双飞燕。形迫杼煎丝。颜落风催电。容华一朝尽。惟馀心不变。（○玉台新咏四。《诗纪》五十四。又《类聚》四十二、《乐府诗集》六十并作吴迈远秋风曲。引练、线、霰、见四韵。）  

## 宋诗卷十  

王素  

〈素。字休业。琅邪临沂人。初为庐陵王国侍郎。泰始中。徵太子中舍人。不就。七年卒。年五十四。有集十六卷。〉  

【学阮步兵体诗】  

沈情发遐虑。纡郁怀所思。仿佛闻箫管。鸣凤接嬴姬。联绵共云翼。燕婉相携持。寄言芳华士。宠利不常期。泾渭分清浊。视彼谷风诗。（○玉台新咏四。《诗纪》五十三。）  

吴迈远  

〈迈远。曾任江州从事。好为篇章。宋明帝闻而召之。及见。曰：此人联绝之外。无所复有。好自夸而嗤鄙他人。每作诗得称意语。辄掷地呼曰：曹子建何足数哉。宋元徽二年。坐桂阳之乱诛死。有集八卷。〉  

【飞来双白鹄】  

可怜双白鹄。双双绝尘氛。连翩弄光景。交颈游青云。逢罗复逢缴。雌雄一旦分。哀声流海曲。孤叫出江濆。岂不慕前侣。为尔不及群。步步一零泪。千里犹待君。乐哉新相知。悲来生别离。持此百年命。共逐寸阴移。譬如空山草。零落心自知。（○玉台新咏四。文苑英华二百六作飞来双白鹤。《乐府诗集》三十九。广《文选》十四作双鹄篇。《诗纪》五十三。）  

【棹歌行】  

十三为汉使。孤剑出皋兰。西南穷天险。东北毕地关。岷山高以峻。燕水清沮寒。一去千里孤。边马何时还。遥望烟嶂外。障气郁云端。始知身死处。平生从此残。（○《乐府诗集》四十。广《文选》十四。《诗纪》五十三。）  

【阳春歌】  

百里望咸阳。知是帝京域。绿树摇云光。春城起风色。佳人爱华景。流靡园塘侧。妍姿艳月映。罗衣飘蝉翼。宋玉歌阳春。巴人长叹息。雅郑不同赏。那令君怆恻。  

生平重爱惠。私自怜何极。（○玉台新咏四作阳春曲。文苑英华百九十三。《乐府诗集》五十一。广《文选》十四。《诗纪》五十三。又《类聚》四十二作阳春曲。引色、侧、息、极四韵。）  

【胡笳曲】  

轻命重意气。古来岂但今。缓颊献一说。扬眉受千金。边风落寒草。鸣笳坠飞禽。越情结楚思。汉耳听胡音。既怀离俗伤。复悲朝光侵。日当故乡没。遥见浮云阴。（○《类聚》四十二。《乐府诗集》五十九。《诗纪》五十三。）  

【长相思】  

晨有行路客。依依造门端。人马风尘色。知从河塞还。时我有同栖。结宦游邯郸。将不异客子。分饥复共寒。烦君尺帛书。寸心从此殚。遣妾长憔悴。岂复歌笑颜。檐隐千霜树。庭枯十载兰。经春不举袖。秋落宁复看。一见愿道意。君门已九关。虞卿弃相印。担簦为同欢。闺阴欲早霜。何事空盘桓。（○玉台新咏四。《乐府诗集》六十九。广《文选》十四。《诗纪》五十三。又《类聚》四十二作长相思诗。引端、还、殚、颜、兰、看六韵。）  

【长别离】  

生离不可闻。况复长相思。如何与君别。当我盛年时。蕙华每摇荡。妾心空自持。荣乏草木欢。悴极霜露悲。富贵貌难变。贫贱颜易衰。持此断君肠。君亦宜自疑。淮阴有逸将。折翮谢翻飞。楚有扛鼎士。出门不得归。正为隆准公。仗剑入紫微。君才定何如。白日下争晖。（○玉台新咏四。文苑英华二百二。《乐府诗集》七十二。广《文选》十四。《诗纪》五十三。又《类聚》四十二作长离别诗。引思、时、持三韵。）  

【杞梁妻】  

灯竭从初明。兰凋犹早薰。扼腕非一代。千载炳遗文。贞夫沦莒役。杜吊结齐君。惊心眩白日。长洲崩秋云。精微贯穹旻。高城为聩坟。行人既迷径。飞鸟亦失群。壮哉金石躯。出门形影分。一随尘壤消。声雀谁共论。（○《乐府诗集》七十三。广《文选》十四。《诗纪》五十三。）  

【楚朝曲】  

白云萦蔼荆山阿。洞庭纵横日生波。幽芳远客悲如何。绣被掩口越人歌。壮年流瞻襄成和。清贞空情感电过。初同末异忧愁多。穷巷恻怆沈汨罗。延思万里挂长河。翻惊汉阴动湘娥。（○《乐府诗集》五十八。《诗纪》五十三。）  

【秋风曲】  

寒乡无异服。衣毡代文练。月月望君归。年年不解綖。荆扬春早和。幽冀犹霜霰。北寒妾已知。南心君不见。谁为道辛苦。寄情双飞燕。形迫杼煎丝。颜落风催电。容华一朝尽。唯馀心不变。（○玉台新咏四作鲍令晖古意赠今人。《诗纪》五十三作古意赠今人。又《类聚》四十二、《乐府诗集》六十并引练、线、霰、见四韵。）  

【游庐山观道士石室诗】〖《诗纪》云。诗汇作江总者非。〗  

蒙葺众山里。往来迹稀。寻岭达仙居。道士披云归。似著周时冠。状披汉时衣。安知世代积。服古人不衰。得我宿昔情。知我道无为。（○《类聚》六十四。南康府志。《诗纪》五十三。）  

【临终诗】  

伤歌入松路。斗酒望青山。谁非一丘土。参差前后间。（○《初学记》十四。《诗纪》五十三。）  

徐爰  

〈爰。字长玉。初名瑗。南琅邪开阳人。仕晋为琅邪王大司马府中典军。宋元嘉中。累迁殿中侍御史。孝建初。补尚书水部郎。转殿中郎、尚书右丞。迁左丞。大明中。领著作郎。泰始初。领长水校尉兼尚书左丞。后废帝即位。为南济阴在守、中散大夫。元徽三年卒。年八十二。有《宋书》六十五卷、集十卷。〉  

【华林北涧诗】  

总长潭兮括远源。下沈留兮起轻泉。回溪浚兮曲沼阻。冲波激兮濑浅浅。贯九谷兮积灵芝。飞清寿兮洁澄连。（《诗纪》云。一作川。○《类聚》九、《诗纪》五十四并作徐谖。）  

【咏牛女诗】  

结彩彪天路。颓芳菲灵台。（○《初学记》四。）  

袁粲  

〈粲。字景倩。淑兄子。孝武即位。迁尚书吏部郎、太子右卫率。历任侍中、吏部尚书、司徒左长史、南东海太守、尚书仆射、中书监。顺帝昇明元年。为萧道成所害。〉  

【五言诗】  

〖南史曰：粲负才尚气。爱好虚远。虽位任隆重。不以事务经怀。尝作五言诗言云云。盖其志也。〗  

访迹虽中宇。循寄乃沧洲。（○南史本传。）  

刘俣  

〈俣。彭城人。〉  

【诗】  

〖南史曰：俣。颜节字也。尝赋诗云云。后彦节与袁粲谋诛齐高帝。不克死。俣亦被害。〗  

城上草。植根非不高。所恨风霜早。（○南史长沙景王道怜传。《诗纪》五十四。）  

卞彬  

〈彬。字士蔚。济阴冤勾人。仕宋为西曹主簿、奉朝请、员外郎。〉  

【自为童谣】  

〖南《齐书》曰：宋元徽末。四贵辅政。彬谓太祖曰：外间童谣云云。公颇闻不。时王蕴居父忧。与袁粲同死。故念尸著服也。服者。衣也。褚字边衣也。孝除子以代日者。谓褚渊也。列管。箫也。彬退。太祖笑曰：彬自作此。〗  

可怜可念尸著服。孝子不在日代哭。列箫暂鸣死列族。（○南《齐书》本传。）  

任豫  

【雪诗】  

寒鸢响云啸。悲鸿哀夜号。箕飚振地作。毕阴骇曾高。（○《书钞》百五十六。又《文选》二十二宿东园诗注作任预。引嗷一韵。）  

【夏潦省宅诗】  

风棹出天街。星言指沈室。顿楫俄毁垣。恻然悼穷陌。春为发大道。夏为涂攵潮拆。贵者陋怀居。鄙人安朝夕。生长数十载。幸佑见衰白。堂遗孤孩音。庭馀笄龀迹。入似聚族慰。出为里仁惜。（○《类聚》六十四作梁任豫。）  

袁伯文  

〈伯文为中书郎。有集十一卷。〉  

【楚妃叹】  

玉墀滴凄露。罗幌已依霜。逢春每先绝。争秋欲几芳。（○《乐府诗集》二十九。《诗纪》五十四。）  

【述山贫诗】  

佣涤倦闾闬。耕牧惫松丘。制荷依露壑。搴若逗霜洲。鬓垂惊年素。肤耗盈带忧。幸有深栖性。幽山可以留。（○《初学记》十八。《诗纪》五十四。）  

湛茂之  

〈茂之为司徒左长史。〉  

【历山草堂应教】（南平王铄有过历山湛长史草堂诗）  

闭户守玄漠。无复车马迹。衰废归丘樊。岁寒见松柏。身惭睢阳老。名忝梁园客。习隐非朝市。追常在山泽。离离插天树。磊磊间云石。持此怡一生。伤哉驹度隙。（○古诗类苑十一。《诗纪》五十四。升庵诗话作湛方生酬南平王。又全唐诗丘丹经湛长史草堂诗序引柏一韵。）  

贺道庆  

〈道庆。会稽山阴人。〉  

【离合诗】  

促席宴间夜。足欢不觉疲。咏歌无馀愿。永言终在斯。（信○《类聚》五十六。《诗纪》五十四。）  

王歆之  

〈歆之。字叔道。河东人。曾袒愆期。有名晋世。官至南蛮校尉。歆之位至左民尚书光禄大夫。卒官。〉  

【效孙皓尔汝歌】  

〖南史曰：河东王歆之。尝为南康刘邕相。素轻邕。后歆之与邕俱与元会并坐。邕谓歆之曰：卿昔见臣。今能见劝一杯酒否。歆之因效孙皓歌答之。〗  

昔为汝作臣。今与汝比肩。既不劝汝酒。亦不愿汝年。（○《宋书》刘穆之传。南史刘穆之传。《御览》八百四十六。《诗纪》五十四。）  

萧璟  

【贫士诗】  

四时迭来往。苦辛随事迫。三冬泣牛衣。五月披裘客。迟迟春日永。忧来安所适。季秋授衣节。  

荷裳竟不易。班超弃笔砚。娄敬脱挽轭。虽云丈夫志。终涉自媒迹。贤哉颜氏子。饮水常怡怿。（○《初学记》十八。《诗纪》五十四。）  

张公庭  

【春游诗】  

勾芒御春正。衡纪运玉琼。明庶起祥春。和气翕来征。庆云荫八极。甘寸润四垌。昊天降灵泽。朝日耀华精。嘉苗布原野。百卉敷时荣。鸠鹊与鹂黄。间关相和鸣。菉萍覆灵沼。香花扬芳馨。春游诚可乐。感此曰日倾。休否有终极。落叶思本茎。临川悲游者。节变动中情。（○广《文选》九。）  

渔父  

【答孙缅歌】  

〖南史曰：渔父者。不知姓名。亦不知何许人。太康。孙缅为浔阳太守。落日逍遥渚际。见一轻舟凌波隐显。俄而渔父至。神韵萧洒。垂纶长啸。缅甚异之。褰裳涉水与之论用世之道。渔父曰：仆山海狂人。不达世务。未辨贱贫。无论荣贵。乃歌云云。於是悠然鼓棹而去。〗  

竹竿籊々。河水浟々悠悠。相忘为乐。贪饵吞钩。非夷非惠。聊以忘忧。（○南史孙缅传。《御览》五百五、八百三十四引《宋书》。《诗纪》五十四。）  

【杂歌谣辞】〖谚语附〗  

【时人为檀道济歌】  

〖南史曰：檀道济有威名。为敌所畏。宋王疑而杀之。时人哀而作歌曰：〗  

可怜白浮鸠。枉杀檀江州。（○南史檀道济传。《诗纪》五十五作宋人歌。）  

【时人为檀道济歌】  

〖《异苑》曰：檀道济元嘉中镇寻阳。十二年入朝。与家分别。顾瞻城阙。歔欷愈深。识者是知道济之不南旋也。故时人为其歌曰：〗  

生人作死别。荼毒当奈何。（○《御览》八百八十五。）  

【读曲歌】  

〖宋《书》曰：读曲歌者。民间为彭城王义康所作也。其歌云。〗  

死罪刘领军。误杀刘第四。（○《宋书》乐志。《乐府诗集》四十六。）  

【刘敬叔引诗】  

〖《异苑》曰：朱文绣与罗子钟为友。俱仕於梁。绣既死。钟哀哭之。其夜俱亡。梁南七里有鸡山。葬绣於其中。北九里有雉涧。埋钟于其内。绣神灵变为雉。钟魂魄化为雉。清鸣哀响。来往一不绝。故《诗》云：〗  

鸡山别飞响。雉涧和清音。（○《御览》九百十八。）  

【民间为谢灵运谣】  

〖宋《书》曰：陈郡谢灵运。每出入。自扶接者常数人。民间谣曰云云。此盖不肃之咎。后坐诛。〗  

四人挈衣裙。三人捉坐席。（○《宋书》五行志。）  

【元嘉中魏地童谣】  

〖南史曰：宋元嘉二十七年。魏太武帝围汝南戍。文帝遣臧质北救。至盱眙。太武已过淮。自广陵返攻盱眙。就质求酒。质封溲便与之。且报书云。不闻童谣言邪。虏马饮江水。佛狸死卯年。冥期使然。非复人事。尔智识及众岂能胜苻坚邪。顷年展尔陆梁者。是尔未饮江。太岁未卯耳。时魏地有童谣。故质引之云。〗  

轺车北来如穿雉。不意虏马饮江水。虏主北归石济死。虏欲渡江天不徙。（○《宋书》臧质传。南史臧质传。《诗纪》五十五。）  

【臧质引童谣】  

虏马渡江水。佛狸死卯年。（○《宋书》臧质传。）  

【元嘉末童谣】  

〖高僧传曰：昙爽立寺。名新亭精舍。后孝武帝南下伐凶。銮旆至此寺。及登禅。复幸禅堂。故元嘉末童谣云云。乃禅堂之谓。故中兴禅房犹有龙飞殿焉。〗  

钱唐出天子。（○高僧传竺法义传。○逯案。《宋书》符瑞志云。元嘉中谣言钱唐当出天子。与此小异。今以僧传为主。）  

【民间为奚显度谣】  

〖南史曰：大明中。有奚显度者为员外散骑侍郎。孝武尝使主领人功。而苛虐无道。动加捶挞。暑雨寒雪。不听暂休。人不堪命。时建康县考囚。或用方材压额及踝胫。故民间有此谣。又相戏曰：勿反顾。付奚度。其暴酷如此。〗  

宁得建康压额。不能受奚度拍。（○《宋书》戴法兴传。南史戴明宝传。《诗纪》五十五作大明中谣。）  

【泰始中童谣】  

〖南《齐书》曰：宋泰始中童谣云云。故明帝杀建安王休仁。苏偘云。后顺帝自东城即位。论者谓应之。乃是武进县上所居东城也。〗  

东城出天子。（南史作天子出。○南《齐书》祥瑞志。南史齐高帝纪。）  

【永光初谣言】  

〖宋《书》曰：前废帝永光初。又谣言云云。幼主欲南幸湘川以厌之。既而湘东王即尊位。是为明帝。〗  

湘州（《御览》作中。）出天子。（○南书符瑞志。《御览》一百二十八。）  

【元徽中童谣】  

〖《齐书》曰：元徽中童谣。后沈攸之反。雍州刺史张敬儿袭江陵。杀攸之子元瑱等。〗  

襄阳白铜蹄。郎杀荆州儿。（○南《齐书》五行志。《诗纪》五十五。）  

【东阳为释慧约谣】  

〖高僧传曰：释慧约姓娄氏。年二十始游於剡。远会素心。多究经典。故东阳谣曰：〗  

少达妙理娄居士。（○高僧传释慧约传。）  

【时人为刘劭刘骏语】  

〖魏《书》曰：义隆太子劭及始兴王休明等斩义隆。劭弟骏讨之。擒劭、休明并枭首大桁。男女一皆从戮。时人为之语曰：〗  

遥望建康城。江水逆流萦。前见子杀父。后见弟杀兄。（○魏书岛夷刘义隆传。）  

【麦城俗谚】  

〖寰宇记曰：麦城东有驴城。沮水之西有磨城。犄角麦城。昔伍子胥造此二城以攻麦城。假驴磨之名。俗谚云。〗  

东驴西磨。麦城自破。（○《水经注》沮水注。寰宇记百四十六。）  

【颜延之引谚】  

〖宋《书》曰：延之为庭诰之文曰：富厚贫薄。事之悬也。谚曰：〗  

富则盛。贫则病。（○《宋书》颜延之传。）  

【清溪谚】  

〖《异苑》曰：檀道济居青溪。第二儿夜忽见人来缚己。欲呼不得。至晓乃解。犹见绳痕。先是吴将步阐所居。谚云云云。青溪。青扬是也。自步及檀。皆被诛。〗  

扬州青。是鬼营。（○《太平广记》三百二十四。）  

【释慧通引谚】  

〖弘明集曰：释慧通驳顾道士夷夏论曰：谚曰：〗  

指南为北。自谓不惑。指西为东。自谓不蒙。（○弘明集七。）  

【时人为丁旿语】  

〖《宋书》武帝纪曰：诸葛长民贪淫骄纵。帝每优容之。刘毅既诛。长民惧祸。及将谋作乱。帝自江陵还。长民到门。引前却人閒语。帝已密命左右丁旿自幔后於坐拉焉。死床侧。舆尸付廷尉。旿骁勇有力。时人语曰：〗  

勿跋扈。付丁旿。（○《宋书》武帝纪。《御览》四百九十五。《诗纪》五十五作跋扈。）  

【南豫州军士为王玄谟宗越语】  

〖宋《书》曰：玄谟性严克少恩。而将军宗越御下更苛酷。军士为之语曰：〗  

宁作五年徒。不逢王玄谟。玄谟犹尚可。宗越更杀我。（○《宋书》王玄谟传。《宋书》宗越传。南史宗越传。《御览》四百九十二。《诗纪》五十五作将士谣。又四百九十五引前两句。）  

【鼓山俗语】  

〖宋永初古今山川记曰：鼓山有石鼓形二所。南北相当。俗语云。〗  

南彭北鼓。相去十五。（○寰宇记五十六。）  

【京邑为何勖孟灵休语】  

〖宋《书》曰：时安成公何勖。无忌之子也。临汝公孟灵休。昶之子也。并各奢豪。与湛之共以肴膳器服车马相尚。京邑为之语曰：〗  

安成食。临汝饰。（○《宋书》徐湛之传。）  

【时人为王延之王僧虔语】  

〖南《齐书》曰：齐高帝辅政。朝野之情。人怀彼此。延之与尚书令王僧虔中立无所去就。时人语曰云云。高帝以此善之。〗  

二王居平。不送不迎。（○南《齐书》王延之传。南史王延之传。《御览》二百十一。《诗纪》五十五作二王谣。）  

【京师为东安斗场二寺僧语】  

〖宋《书》曰：慧严、慧义道人并在安东寺。学行精整。为道俗所推。时斗场寺多禅僧。京师为之语曰：〗  

斗场禅师窟。东安谈义林。（○《宋书》天竺传。南史天竺传。）  

【时人为胡母颢语】  

〖南史曰：宋明帝时。阮佃夫、杨运长、王道隆皆擅威权。言为诏敕。君守令长。一缺十除。内外混然。官以贿命。王阮家富於公室。中书舍人胡母颢专权。奏无不可。时人语云云。禾绢谓上也。〗  

禾绢闭眼诺。胡母大张橐。（○南史宋明帝纪。《诗纪》五十五作禾绢谣。）  

【百姓为袁粲褚彦回语】  

〖南史曰：袁粲谋举兵诛齐高帝。褚渊发其谋。粲兵败过害。而渊独辅政。于时百姓语曰：〗  

可怜石头城。宁为袁粲死。不作褚渊生。（○南史袁粲传。《诗纪》五十五作石城谣。）  

【齐宋以来民间语】  

〖南《齐书》曰：齐、宋以来民间语云云。明帝初。诛害蕃戚。京师危骇。〗  

扰攘建武上。（○南《齐书》五行志。）  

【时人评八僧语】  

〖高僧传曰：宋长安龙光寺有竺道生。本姓魏。钜鹿人也。性广机警。神气清穆。初生与睿公及严观同学齐名。故时人评曰：〗  

生睿发天真。严观洼流得。慧义彭亨进。寇渊千默塞。（○高僧传竺道生传。）  

【时人为释道经慧静语】  

〖高僧传曰：释慧静姓王。东阿人。容甚黑。而机悟清远。时洛中有沙门道经。亦解迈当时。与慧静齐合。而耳甚长大。故时人语曰：〗  

洛下长大耳。东阿黑如墨。有问无不酬。有酬无不塞。（○高僧传慧静传。）  

## 宋诗卷十一  

【清商曲辞】  

〖《诗纪》云。清商曲古辞一卷。已入晋诗。其题解系宋人作者。别载於此。如碧玉歌。汝南王作。读曲民间为彭城王义康作。石城乐。臧质作。乌夜啼。临川王义庆作。襄阳乐。随王诞作。寿阳乐。南平穆王作。西乌夜飞。沈攸之作。今所传辞类与本旨不同。盖其题义虽各有所始。而词或非其旧也。郭茂倩乐府题下不书名氏。左克明直作古辞。今各仍其旧云。齐诗仿此。〗  

【吴声歌曲】  

【碧玉歌三首】  

〖《诗纪》云。左克明作古辞。乐苑曰：碧玉歌者。宋汝南王之所作也。碧玉。汝南王妾名。以宠爱之甚。所以歌之。〗  

碧玉破瓜时。郎为情颠倒。芙蓉陵霜荣。秋容故尚好。（○《乐府诗集》四十五。《诗纪》五十五。）  

碧玉小家女。不敢攀贵德。感郎千金意。惭无倾城色。（○玉台新咏十作孙绰情人碧玉歌。《乐府诗集》四十五。《诗纪》五十五。）  

碧玉小家女。不敢贵德攀。感郎意气重。遂得结金兰。（○《乐府诗集》四十五。《诗纪》五十五。）  

【华山畿二十五首】  

〖古今乐录曰：华山畿者。宋少帝时懊恼一曲。亦变曲也。少帝时。南徐一士子从华山畿往云阳。见客舍有女子。年十八九。悦之无因。遂感心疾。母问其故。具以启母。母为至华山寻访。见女。具说。女闻感之。因脱蔽膝。令母密置其席下。卧之当已。少日果差。忽举席。见蔽膝而抱持。遂吞食而死。气欲绝。谓母曰：葬时车载从华山度。母从其意。比至女门。牛不肯前。打拍不动。女曰：且待须臾。妆点沐浴。既而出歌曰：华山畿。君既为侬死。独活为谁施。欢若见怜时。棺木为侬开。棺应声开。女遂入棺。家人叩打。无如之何。乃合葬。呼曰神女冢。〗  

华山畿。君既为侬死。独活为谁施。欢若见怜时。棺木为侬开。（○《乐府诗集》四十六。《诗纪》五十五。）  

闻欢大养蚕。定得几许丝。所得何足言。奈何黑瘦为。（○同上）  

夜相思。投壶不得箭。忆欢作娇时。（○同上）  

开门枕水渚。三刀治一鱼。历乱伤杀汝。（○同上）  

未敢便相许。夜闻侬家论。不持侬与汝。（○同上）  

懊恼不堪止。上床解要绳。自经屏风里。（○同上）  

啼者曙。泪落枕将浮。身沉被流去。（○同上）  

将懊恼。石阙昼夜题。碑泪常不燥。（○同上）  

别后常相思。顿书千丈阙。题碑无罢时。（○同上）  

奈何许。所欢不在间。娇笑向谁绪。（○同上）  

隔津欢。牵牛语织女。离泪溢河汉。（○同上）  

啼相忆。泪如漏刻水。昼夜流不息。（○同上）  

著处多遇罗。的的往年少。艳情何能多。（○同上）  

无故相然我。路绝行人断。夜夜故望汝。（○同上）  

一坐复一起。黄昏人定后。许时不来已。（○同上）  

摩可浓。巷巷相罗截。终当不置汝。（○同上）  

不能久长离。中夜忆欢时。抱被空中啼。（○同上）  

腹中如汤灌。肝肠寸寸断。教侬底聊赖。（○同上）  

相送劳劳渚。长江不应满。是侬泪成许。（○同上）  

奈何许。天下人何限。慊慊只为汝。（○同上）  

郎情难可道。欢行豆挟心。见荻多欲绕。（○同上）  

松上萝。愿君如行云。时时见经过。（○同上）  

夜相思。风吹窗帘动。言是所欢来。（○同上）  

长鸣鸡。谁知侬念汝。独向空中啼。（○同上）  

腹中如乱丝。愦愦适得去。愁毒已复来。（○同上）  

【读曲歌八十九首】  

〖《宋书》乐志曰：读曲歌者。民间为彭城王义康所作也。其歌云。死罪刘领军。误杀刘第四。是也。古今乐录曰：读曲歌者。元嘉十七年。袁后崩。百官不敢作声歌。或因酒燕。止窃声读曲细吟而已。〗  

花钗芙蓉髻。双鬓如浮云。春风不知著。好来动罗裙。（○《乐府诗集》四十六。《诗纪》五十五。）  

念子情难有。已恶动罗裙。斩侬入怀不。（○同上）  

红蓝与芙蓉。我色与欢敌。莫案石榴花。历乱听侬摘。（○同上）  

千叶红芙蓉。照灼绿水边。馀花任郎摘。慎莫罢侬连。（○同上）  

思欢久。不爱独枝莲。只惜同心藕。（○同上）  

打坏木栖床。谁能坐相思。三更书石阙。忆子夜啼碑。（○同上）  

奈何不可言。朝看莫牛迹。知是宿蹄痕。（○同上）  

娑拖何处归。道逢播掿郎。口朱脱去尽。花钗复低昂。（○同上）  

所欢子。莲从胸上度。刺忆庭欲死。（○同上）  

揽裳踱。跣把丝织履。故交白足露。（○同上）  

上知所。所欢不见怜。憎状从前度。（○同上）  

思难忍。络罂语犹壶。倒写侬顿尽。（○同上）  

上树摘桐花。何悟枝枯燥。迢迢空中落。遂为梧子道。（○同上）  

桐花特可怜。愿天无霜雪。梧子解千年。（○同上）  

柳树得春风。一低复一昂。谁能空相忆。独眠度三阳。（○玉台新咏十作独曲。《乐府诗集》四十六。《诗纪》五十五。）  

折杨柳。百鸟园林啼。道欢不离口。（○《乐府诗集》四十六。《诗纪》五十五。）  

縠衫两袖裂。花钗鬓边低。何处分别归。西上古馀啼。（○同上）  

所欢子。不与他人别。啼是忆郎耳。（○同上）  

披被树明灯。独思谁能忍。欲知长寒夜。兰灯倾壶尽。（○同上）  

坐起叹汝好。愿他甘丛香。倾筐入怀抱。（○同上）  

通发不可料。憔悴为谁睹。欲知相忆时。但看裙带缓几许。（○同上）  

忆欢不能食。徘徊三路间。因风觅消息。（○同上）  

朝日光景开。从君良燕游。愿如卜者策。长与千岁龟。（○同上）  

所欢子。问春花可怜。括插袮裆里。（○同上）  

芳萱初生时。知是无忧草。双眉画未成。那能就郎抱。（○同上）  

百花鲜。谁能怀春日。独入罗帐眠。（○同上）  

闻欢得新侬。四支懊如垂。鸟散放行路。井中百翅不能飞。（○同上）  

怜欢敢唤名。念欢不呼字。连唤欢复欢。两誓不相弃。（○同上）  

奈何许。石阙生口中。衔碑不得语。（○同上）  

白门前。乌帽白帽来。白帽郎是侬。良不知乌帽郎是谁。（○同上）  

初阳正二月。草木郁青青。蹑履步前园。时物感人情。（○同上）  

青幡起御路。绿柳荫驰道。欢赠玉树筝。侬送千金宝。（○同上）  

桃花落已尽。秋思犹未央。春风难期信。托情明月光。（○同上）  

计约黄昏后。人断犹未来。闻欢开方局。已复将谁期。（○同上）  

自从别郎后。卧宿头不举。飞龙落药店。骨出只为汝。（○同上）  

日光没已尽。宿鸟纵横飞。徙倚望行云。躞蹀待郎归。（○同上）  

百度不一回。千书信不归。春风吹杨柳。华艳空徘徊。（○同上）  

音信阔弦朔。方悟千里遥。朝霜语白日。知我为欢消。（○同上）  

合冥过藩来。向晓开门去。欢取身上好。不为侬作虑。（○同上）  

五鼓起开门。正见欢子度。何处宿行还。衣被有霜露。（○同上）  

本自无此意。谁交郎举前。视侬转迈迈。不复来时言。（○同上）  

自我别欢后。叹音不绝响。茱萸持捻泥。龛有杀子像。（○同上）  

家贫近店肆。出入引长事。郎君不浮华。谁能呈实意。（○同上）  

念日行不遇。道逢播掿郎。查灭衣服坏。白肉亦黯疮。（○同上）  

歔欷暗中啼。斜日照帐里。无油何所苦。但使天明尔。（○同上）  

黄丝咡素琴。泛弹弦不断。百弄任郎作。唯莫广陵散。（○同上）  

思欢不得来。抱被空中语。月没星不亮。持底明侬绪。（○同上）  

诈我不出门。冥就他侬宿。鹿转方相头。丁倒欺人目。（○同上）  

欢但且还去。遗信相参伺。契儿向高店。须臾侬自来。（○同上）  

欲行一过心。谁我道相怜。摘菊持饮酒。浮华著口边。（○同上）  

语我不游行。常常走巷路。败桥语方相。欺侬那得度。（○同上）  

阔面行负情。诈我言端的。画背作天图。子将负星历。（○同上）  

君行负怜事。那得厚相於。麻纸语三葛。我薄汝粗疏。（○同上）  

黄天不灭解。甲夜曙星出。漏刻无心肠。复令五更毕。（○同上）  

打杀长鸣鸡。弹去乌臼鸟。愿得连冥不复曙。一年都一晓。（○同上）  

空中人。住在高樯深閤里。书信了不通。故使风往尔。（○同上）  

侬心常慊慊。欢行由豫情。雾露隐芙蓉。见莲讵分明。（○同上）  

非欢独慊慊。侬意亦驱驱。双灯俱时尽。奈许两无由。（○同上）  

谁交强缠绵。常持罢作虑。作生隐藕叶。莲侬在何处。（○同上）  

相怜两乐事。黄作无趣怒。合散无黄连。此事复何苦。（○同上）  

谁交强缠绵。常持罢作意。走马织悬帘。薄情奈当驶。（○同上）  

执手与欢别。合会在何时。明灯照空局。悠然未有期。（○同上）  

百忆却欲噫。两眼常不燥。蕃师五鼓行。离侬何太早。（○同上）  

含笑来向侬。一抱不能置。领后千里带。那顿谁多媚。（○同上）  

欢相怜。今去何时来。裲裆别去年。不忍见分题。（○同上）  

欢相怜。题心共饮血。流头入黄泉。分作两死计。（○同上）  

娇笑来向侬。一抱不能已。湖燥芙蓉萎。莲汝藕欲死。（○同上）  

欢心不相怜。慊苦竟何已。芙蓉腹里萎。莲汝从心起。（○同上）  

下帷掩灯烛。明月照帐中。无油何所苦。但使天明侬。（○同上）  

执手与欢别。欲去情不忍。馀光照已藩。坐见离日尽。（○同上）  

种莲长江边。藕生黄蘖浦。必得莲子时。流离经辛苦。（○同上）  

人传我不虚。实情明把纳。芙蓉万层生。莲子信重沓。（○同上）  

闻乖事难怀。况复临别离。伏龟语石板。方作千岁碑。（○同上）  

钤荡与时竞。不得寻倾虑。春风扇芳条。常念花落去。（○同上）  

坐倚无精魂。使我生百虑。方局十七道。期会是何处。（○同上）  

暂出白门前。杨柳可藏乌。欢作沈水香。侬作博山炉。（○同上○亦见杨叛儿曲。）  

十期九不果。常抱怀恨生。然灯不下炷。有油那得明。（○同上）  

自从近日来。了不相寻博。竹帘裲裆题。知子心情薄。（○同上）  

下帷灯火尽。朗月照怀里。无油何所苦。但今天明尔。（○同上）  

近日莲违期。不复寻博子。六筹翻双鱼。都成罢去已。（○同上）  

一夕就郎宿。通夜语不息。黄蘖万里路。道苦真无极。（○同上）  

登店卖三葛。郎来买丈馀。合匹与郎去。谁解断粗疏。（○同上）  

侬亦粗经风。罢顿葛帐里。败许尘疏中。（○同上）  

紫草生湖边。误落芙蓉里。色分都未获。空中染莲子。（○同上）  

闺閤断信使。的的两相忆。譬如水上影。分明不可得。（○同上）  

逍遥待晓分。转侧听更鼓。明月不应停。特为相思苦。（○同上）  

罢去四五年。相见论故情。杀荷不断藕。莲心已复生。（○同上）  

辛苦一朝欢。须臾情易厌。行膝点芙蓉。深莲非骨念。（○同上）  

慊苦忆侬欢。书作后非是。五果林中度。见花多忆子。（○同上）  

【西曲歌】  

【石城乐】〖五曲〗  

〖左云。古辞。《唐书》乐志曰：石城乐者。宋臧质所作也。石城在竟陵。质尝为竟陵郡。於城上眺瞩。见群少年歌谣通畅。因作此曲。古今乐录曰：石城乐。旧舞十六人。〗  

生长石城下。开窗对城楼。城中诸少年。出入见依投。  

阳春百花生。摘插环髻前。捥指蹋忘愁。相与及盛年。  

布帆百馀幅。环环在江津。执手双泪落。何时见欢还。  

大艑载三千。渐水丈五馀。水高不得渡。与欢合生居。  

闻欢远行去。相送方山亭。风吹黄蘖藩。恶闻苦篱声。（○《乐府诗集》四十七。《诗纪》五十五。又玉中新咏十引第一曲。）  

【莫愁乐】〖二曲〗  

〖《唐书》乐志曰：莫愁乐者，出於石城乐。石城有女子名莫愁。善歌谣。石城乐和中复有忘愁声。因有此歌。《古今乐录》曰：莫愁乐。亦云蛮乐。旧舞十六人。梁八人。《乐府解题》曰：古歌亦有莫愁洛阳女。与此不同。〗  

莫愁在何处，莫愁石城西。艇子打两桨，催送莫愁来。  

闻欢下扬州，相送楚山头。探手抱腰看，江水断不流。（○《乐府诗集》四十八。）  

【乌夜啼】〖八曲〗  

〖左云。古辞。《唐书》乐志曰：乌夜啼者。宋临川王义庆所作也。元嘉十七年。徙彭城王义康於豫章。义庆时为江州。至镇。相见而哭。文帝闻而怪之。徵还。庆大惧。伎妾夜闻乌夜啼声。扣齐閤云。明日应有赦。其年更为兖州刺史。因此作歌。故其和云。夜夜望郎来。笼窗窗不开。今所传歌。似非义庆本旨。古今乐录曰：乌夜啼。旧舞十六人。○临川王义庆。当作彭城王义康。〗  

歌舞诸少年。娉婷无种迹。菖蒲花可怜。闻名不曾识。  

长樯铁鹿子。布帆阿那起。诧侬安在间。一去数千里。  

辞家远行去。侬欢独离居。此日无啼音。裂帛作还书。  

可怜乌臼鸟。强言知天曙。无故三更啼。欢子冒暗去。  

乌生如欲飞。飞飞各自去。生离无安心。夜啼至天曙。  

笼窗窗不开。荡户户不动。欢下葳蕤龠。交侬那得往。  

远望千里烟。隐当在欢家。欲飞无两翅。当奈独思何。  

巴陵三江口。芦荻齐如麻。执手与欢别。痛切当奈何。（○《乐府诗集》四十七。《诗纪》五十五。）  

【襄阳乐】〖九曲〗  

〖左云。古辞。古今乐录曰：襄阳乐者。宋随王诞之所作也。诞始为襄阳郡。元嘉二十六年。仍为雍州刺史。夜闻诸女歌谣。因而作之。所以歌和中有襄阳来。夜乐之语也。旧舞十六人。梁八人。〗  

朝发襄阳城。暮至大堤宿。大堤诸女儿。花艳惊郎目。  

上水郎担篙。下水摇双橹。四角龙子幡。环环江当柱。  

江陵三千三。西塞陌中央。但问相随否。何计道里长。  

人言襄阳乐。乐作非侬处。乘星冒风流。还侬扬州去。  

烂漫女萝草。结曲绕长松。三春虽同色。岁寒非处侬。  

黄鹄参天飞。中道郁徘徊。腹中车轮转。欢今定怜谁。  

扬州蒲锻环。百钱两三丛。不能买将还。空手揽抱侬。  

女萝自微薄。寄托长松表。何惜负霜死。贵得相缠绕。  

恶见多情欢。罢侬不相语。莫作乌集林。忽如提侬去。（○《乐府诗集》四十八。《诗纪》五十五。又玉台新咏十引第一曲。）  

【寿阳乐】〖九曲〗  

〖左云。古辞。古今乐录曰：夺阳乐者。宋南平穆王为豫州所作也。旧舞十六人。梁八人。○《诗纪》云。按其歌辞。盖叙伤别望归之思。南平穆王即刘铄也。〗  

可怜八公山。在寿阳。别后莫相忘。  

东台百馀尺。凌风云。别后不忘君。  

梁长曲水流。明如镜。双林与郎照。  

辞家远行去。空为君。明知岁月驶。  

笼窗取凉风。弹素琴。一叹复一吟。  

夜相思。望不来。人乐我独愁。  

长淮何烂漫。路悠悠。得当乐忘忧。  

上我长濑桥。望归路。秋风停欲度。  

衔泪出伤门。寿阳去。必还当几载。（○《乐府诗集》四十九。《诗纪》五十五。）  

【西乌夜飞】〖五曲〗  

〖左云。古辞。古今乐录曰：西乌夜飞者。宋元徽五年。荆州刺史沈攸之所作也。攸之举兵。发荆州东下。未败之前。思归京师。所以歌和云。白日落西山。还去来。送声云。折翅乌。飞何处。被弹归。〗  

日从东方出。团团鸡子黄。夫妇恩情重。怜欢故在傍。  

暂请半日给。徙倚娘店前。目作宴瑱饱。腹作宛恼饥。  

我昨忆欢时。揽刀持自刺。自刺分应死。刀作杂楼僻。  

阳春二三月。诸花尽芳盛。持底唤欢来。花笑莺歌咏。  

感郎崎岖情。不复自顾虑。臂绳双入结。遂成同心去。（○《乐府诗集》四十九。《诗纪》五十五。）  

## 宋诗卷十二  

【郊庙歌辞】  

【宋南郊登歌三首】 颜延之  

〖《宋书》乐志曰：文帝元嘉二十二年。韶颜延之造天地郊夕牲、迎送神、飨神雅乐登歌三篇。〗  

【夕牲歌】  

夤威宝命。严恭帝祖。表海炳岱。系唐胄楚。灵鉴浚文。民属睿武。奄受敷锡。宅中拓宇。亘地称皇。罄天作主。月竁来宾。日际奉土。开元正首。礼交举。六典联事。九官列序。有牷在涤。有洁在俎。以荐王衷。以答神祜。（○《宋书》乐志。《文选》二十七。《乐府诗集》一。《诗纪》五十五。又《初学记》四引举、序二韵。十三引祖、宇、主、土、举、序、俎、祜八韵。）  

【迎送神歌】  

维圣飨帝。维孝飨亲。皇乎备矣。有事上春。礼行宗祀。敬达郊礼。金枝中树。广乐四陈。陟配在京。降德在民。奔精照夜。高燎炀晨。阴明浮烁。沈咏深沦。告成大报。受釐元神。月御按节。星驱扶轮。遥兴远驾。曜曜振振。（○《宋书》乐志。《文选》二十七。《乐府诗集》一。《诗纪》五十五。）  

【飨神歌】  

营泰畤。定天衷。思心睿。谋筮从。建表蕝。设郊宫。田烛置。爟火通。历元旬。律首吉。饰紫坛。坎列室。中星兆。六宗秩。乾宇晏。地区谧。大孝昭。祭礼供。牲日展。盛自躬。具陈器。备礼容。形儛缀。被歌钟。望帝阍。耸神跸。灵之来。辰光溢。洁粢酌。娱太一。明辉夜。华皙日。裸既始。献又终。烟芗鬯。报清穹。飨宋德。祚王功。休命永。福履充。（○《宋书》乐志。《乐府诗集》一。广《文选》十一。《诗纪》五十五。）  

【宋明堂歌九首】 谢庄  

〖通典曰：孝武建元元年。使谢庄造郊庙舞乐、明堂诸乐歌诗。南《齐书》乐志曰：明堂祠五帝。汉郊祀歌皆四言。宋孝武使谢庄造辞。庄依五行数。木数用三。火数用七。土数用五。金数用九。水数用六。周颂我将祀文王言皆四。其一句五。一句七。庄歌太祖亦无定句。〗  

【迎神歌】  

〖宋《书》曰：依汉郊祀。四句一转韵。后送神歌仿此。〗  

地纽谧。乾枢回。华盖动。紫微开。旌蔽日。车若云。驾六龙。乘絪缊。晔帝京。辉天邑。圣祖降。五灵集。构瑶<户巳>。耸珠帘。汉拂幌。月栖檐。舞缀畅。钟石融。驻飞景。郁行风。懋粢盛。洁牲牷。百礼肃。群司虔。皇德远。大孝昌。贯九幽。洞三光。神之安。解玉銮。景福至。万寓欢。（○《宋书》乐志。《乐府诗集》二。广《文选》十一。《诗纪》五十五。）  

【登歌】  

雍台辨朔。泽宫练辰。洁火夕照。明水朝陈。六瑚贲室。八羽华庭。昭事先圣。怀濡上灵。肆夏戒敬。升歌发德。永固鸿基。以绥万国。（○《宋书》乐志。《乐府诗集》二。广《文选》十一。《诗纪》五十五。）  

【歌太祖文皇帝】  

〖宋《书》曰：依周颂体。〗  

维天为大。维圣祖是则。辰居万宇。缀旒下国。内灵八辅。外光四瀛。蒿宫仰盖。日馆希旌。复殿留景。重檐结风。刮楹接纬。达响承虹。设业设虚。在王庭。肇禋祀。克配乎灵。我将我享。维孟之春。以孝以敬。以立我烝民。（○《宋书》乐志。《乐府诗集》二。广《文选》十一。《诗纪》五十五。）  

【歌青帝】〖三言。依木数。〗  

参映夕。驷照晨。灵乘震。司青春。雁将向。桐始蕤。柔风舞。暄光迟。萌动达。万品新。润无际。泽无垠。（○《宋书》乐志。《乐府诗集》二。广《文选》十一。《诗纪》五十五。又《类聚》四十三引晨、春、新、垠四韵。）  

【歌赤帝】〖七言。依火数。〗  

龙精初见大火中。朱光北至圭景同。帝在在离寔司衡。水雨方降木槿荣。庶物盛长咸殷阜。恩覃四冥被九有。（○《宋书》乐志。《乐府诗集》二。广《文选》十一。《诗纪》五十五。又《类聚》四十三引中、同、阜、有四韵。）  

【歌黄帝】〖五言。依土数。〗  

履建宅中宇。司绳御四方。裁化遍寒燠。布政周炎凉。景丽条可结。霜明冰可折。凯风扇朱辰。白云流素节。分至乘结晷。启闭集恒度。帝运缉万有。皇灵澄国步。（○《宋书》乐志。《乐府诗集》二。《文选》补遗三十四。广《文选》十一。《诗纪》五十五。又《类聚》四十三引方、凉、折、节四韵。）  

【歌白帝】〖九言。依金数。〗  

百川如镜。天地爽且明。云冲气举。德盛在素精。木叶初下。洞庭始扬波。夜光彻地。翻霜照悬河。庶类收成。岁功行欲宁。浃地奉渥。罄宇承秋灵。（○《宋书》乐志。《乐府诗集》二。《文选》补遗三十四。广《文选》十一。《诗纪》五十五。又《类聚》四十三引明、精二韵。）  

【歌黑帝】〖六言。依水数。〗  

岁月既晏方驰。灵乘坎德司规。玄云合晦鸟路。白云繁亘天涯。雷在地。时未光。饰国典。闭关梁。四节遍。万物殿。福九域。祚八乡。晨晷促。夕漏延。太阴极。微阳宣。鹊将巢。冰已解。气濡水。风动泉。（○《宋书》乐志。《乐府诗集》二。广《文选》十一。《诗纪》五十五。又《类聚》四十三引驰、规、归、涯四韵。）  

【送神歌】  

蕴礼容。馀乐度。灵方留。景欲暮。开九重。肃五达。凤参差。龙已秣。云既动。河既梁。万里照。四空香。神之车。归清都。璇庭寂。玉殿虚。浚化凝。孝风炽。顾灵心。结皇思。（○《宋书》乐志。《乐府诗集》二。广《文选》十一。《诗纪》五十五。）  

【宋宗庙登歌八首】  

〖《宋书》乐志曰：武帝永初中。诏庙乐用王韶之所造七庙登歌七首。又有七庙享神登歌一首。并以歌章太后。其辞亦韶之造。〗  

【北平府君歌】  

绵绵遐绪。明昭载融。汉德未远。尧有遗风。於穆皇祖。永世克隆。本支惟庆。贻厥靡穷。（○《宋书》乐志。《乐府诗集》八。《诗纪》五十五。）  

【相国掾府君歌】  

乃立清庙。清庙肃肃。乃备礼容。礼容穆穆。显允皇祖。昭是嗣服。锡兹繁祉。聿怀多福。（○同上）  

【开封府君歌】  

四县既序。箫管既举。堂献六瑚。庭万八羽。先王有典。克禋皇祖。不显洪烈。永介休祜。（○同上）  

【武原府君歌】  

钟鼓喤々。威仪将将。温恭礼乐。致享曾皇。迈德垂仁。系轨重光。天命纯嘏。惠我无疆。（○同上）  

【东安府君歌】  

铄矣皇祖。帝度其心。永言配命。播兹徽音。思我茂猷。如玉如金。骏奔在陛。是鉴是歆。（○同上）  

【孝皇帝歌】  

烝哉孝皇。齐圣广渊。发祥诞庆。景祚自天。德敷金石。道被管弦。有命既集。徽风永宣。（○同上）  

【高祖武皇帝歌】  

惟天有命。眷求上哲。赫矣圣武。抚运桓扰。功并敷土。道均汝坟。止戈曰武。经纬称文。鸟龙失纪。云火代名。受终改物。作我宋京。至道惟王。大业有劭。降德兆民。升歌清庙。（○同上）  

【七庙享神歌】〖并以歌章太后庙。〗  

奕奕寝庙。奉璋在庭。笙龠既列。牺象既盈。黍稷匪芳。明祀惟馨。乐具礼充。洁羞荐诚。神之格思。介以休祯。济济群辟。永观厥成。（○《宋书》乐志。《乐府诗集》八。《诗纪》五十五。）  

【宋世祖庙歌二首】 谢庄  

【世祖孝武皇帝歌】  

帝锡二祖。长世多祜。於穆睿考。龚圣承矩。玄极驰驭。乾纽坠绪。辟我皇维。缔我宋宇。刷定四海。肇构神京。复礼辑乐。散马堕城。泽牣九有。化浮八瀛。庆云承掖。甘露飞甍。肃肃清庙。徽徽閟宫。舞蹈象德。笙磬陈风。黍稷非盛。明德惟崇。神其歆止。降福无穷。（○《宋书》乐志。《乐府诗集》八。《诗纪》五十五。）  

【宣太后歌】  

禀祥月辉。毓德轩光。嗣徽妫汭。思媚周姜。母临万宇。训蔼紫房。朱玄玉龠。式载琼芳。（○同上）  

【宋章庙乐舞歌十五首】 殷淡  

〖宋章乐志曰：章庙乐舞杂歌悉同用太庙辞。唯三后别撰。○梁天监元年。周舍议曰：《周礼》。王出入奏王夏。大祭祀与朝会同。而汉制皇帝在朝奏永至。朝会别奏皇夏。二乐有异。于礼为乖。乃除永至。还用皇夏。盖秦、汉以来称皇。故变王夏为皇夏也。又礼。尸出入奏肆夏。宾入大门奏肆夏。牲出入奏昭夏。宋季失礼。神入庙门遂奏昭夏。乃以牲牢之乐。用接祖考之灵。斯皆前代之深疵。当今所宜改也。  

殷淡。字夷远。陈郡长平人。历黄门吏部郎、太子中庶子、步兵校尉。大明中。以文章见知。为当时才士。〗  

【肃咸乐】〖二章。夕牲宾出入奏。〗  

彝承孝典。恭事严圣。浃天奉赆。罄壤齐庆。司仪具序。羽容夙彰。芬枝飏烈。黼构周张。助宝奠轩。酎珍充庭。璆县凝会。琄朱伫声。先期声。先期选礼。肃若有承。祗对灵祉。皇庆昭膺。  

尊事威仪。辉容昭叙。迅恭神明。粢盛牲俎。肃肃严宫。蔼蔼崇基。皇灵降祉。百祗具司。戒诚望夜。端列承朝。依微昭旦。物色轻宵。鸿庆遐鬯。嘉荐令芳。翊帝明德。永祚流光。（○《宋书》乐志。《乐府诗集》八。《诗纪》五十五。）  

【引牲乐】〖牲出入奏。〗  

维诚洁飨。维孝奠灵。敬芬黍稷。敬涤牺牲。骍茧在豢。载溢载丰。以承宗祀。以肃皇衷。萧芳四举。华火周传。神监孔昭。嘉是柔牷。（○同上）  

【嘉荐乐】〖荐豆呈毛血奏。〗  

肇禋戒祀。礼容咸举。六典饬文。九司昭序。牲柔既昭。牺刚既陈。恭涤惟清。敬事惟神。加笾再御。兼俎重荐。节动轩越。声流金县。奕奕閟幄。亹亹严闱。洁诚夕鉴。端服晨晖。圣灵戾止。翊我皇则。上绥四宇。下洋万国。永言孝飨。孝飨有容。傧僚赞列。肃肃雍雍。（齐乐亦用此。分奕奕以下为一章。○同上）  

【昭夏乐】〖迎神奏。〗  

閟宫黝黝。复殿微微。璿除肃炤。釭璧彤辉。黼帟神凝。玉堂严馨。圜火夕耀。方水朝清。金枝委树。翠镫伫县。渟波澄宿。华汉浮天。恭事既夙。虔心有慕。仰降皇灵。俯宁休祚。（○同上）  

【永至乐】〖皇帝入庙北门奏。〗  

皇朝鬯矣。孝容以昭。銮华羽迾。拂汉涵滈申申嘉夜。翊翊休朝。行金景送。步玉风韶。师承祀则。肃对禋祧。（○同上）  

【登歌】〖二章。太祝裸地奏。〗  

帝容承祀。练时涓日。九重彻关。四灵宾室。肃唱函音。庶旄委佾。休灵告飨。嘉荐尚芬。玉瑚饰列。桂簋昭陈。具司选礼。翼翼振振。  

裸崇祀典。酎恭孝时。礼无爽物。信靡愧辞。精华孚鬯。诚监昭通。升歌翊节。下管调风。皇心履变。敬明尊亲。大哉孝德。至矣交神。（○同上）  

【章德凯容乐】〖章太后室。〗  

幽瑞浚灵。表彰嫔圣。翊载徽文。敷光崇庆。上纬缠祥。中维饰咏。永属辉猷。联昌景命。（○同上）  

【昭德凯容乐】〖昭太后室。〗宋明帝刘彧  

〈彧。字休景。文帝子。在位七年。〉  

表灵躔象。缵仪纬风。膺华丹耀。登瑞紫穹。训形霄宇。武彰宸宫。腾芬金会。写德声容。（○同上）  

【宣德凯容乐】（宣太后室。）  

天枢凝耀。地纽俪辉。联光腾世。炳庆翔机。薰蔼中宇。景躔上微。玉颂镂德。金龠传徽。（○同上）  

【嘉胙乐】〖皇帝还东壁受福酒奏。〗殷淡  

礼荐洽。福时昌。皇圣膺嘉祐。帝业凝休祥。居极乘景运。宅德瑞中王。澄明临四表。精华延八乡。洞海周声惠。彻宇丽乾光。灵庆缠世祉。鸿烈永无疆。（○同上）  

【昭夏乐】〖二章。送神。〗  

大孝备。盛礼丰。神安留。嘉乐充。旋驾耸。泛青穹。延八虚。辟四空。蔼流景。肃行风。  

昭融教。缉风度。恋皇灵。结深慕。解羽县。辍华树。背璇除。端玉辂。流汪濊。庆国步。（○同上）  

【休成乐】〖皇帝诣便殿奏。〗  

〖《汉书》乐志曰：登歌再终。下奏休成之乐。美神明既飨也。〗  

酾醴具登。嘉俎咸荐。飨洽诚陈。礼周乐遍。祝辞罢裸。序容辍县。跸动端庭。銮回严殿。神仪驻景。华汉亭虚。八灵案卫。三祗解途。翠盖耀澄。罼奕凝宸。玉镳息节。金辂怀音。式诚达孝。底心肃感。追凭皇鉴。思承渊范。神锡懋祉。四纬昭明。仰福帝徽。俯齐庶生。（○同上）  

【燕射歌辞】  

【宋四厢乐歌五首】 王韶之  

〖《宋书》乐志曰：武帝永初年。有司奏。依旧正旦设乐。参详属三省改太乐诸歌舞诗。黄门侍郎王韶之立三十二章。合用。宜施行。诏可。〗  

【肆夏乐歌】〖四曲〗  

〖《宋书》乐志曰：王韶之造四厢乐五篇。一曰肆夏乐歌四章。客入。四厢振作於铄曲。皇帝当阳。四厢振作将将曲。皇帝入变服。四厢振作於铄、将将二曲。又黄钟、太簇二厢作法章、九功二曲。古今乐录曰：按《周礼》云。王出入奏王夏。宾出入奏肆夏。肆夏本施之於宾。帝王出入。则不应奏肆夏也。〗  

於铄我皇。体仁包元。齐明日月。比量乾坤。陶甄百王。稽则黄轩。訏谟定命。辰告四蕃。  

将将蕃后。翼翼群僚。盛服待晨。明发来朝。飨以八珍。乐发九韶。仰祗天颜。厥猷孔昭。  

法章既设。初筵长舒。济济列辟。端委皇除。饮和无盈。威仪有馀。温恭在位。敬终如初。  

九功既歌。六代惟时。被德在乐。宣道以诗。穆矣大和。品物咸熙。庆积自远。告成在兹。（○《宋书》乐志。《乐府诗集》十四。《诗纪》五十五。）  

【大会行礼歌】〖二曲〗  

〖《宋书》乐志曰：姑洗厢作。〗  

大哉皇宋。长发其祥。纂系在汉。统源伊唐。德之克明。休有烈光。配天作极。辰居四方。  

皇矣我后。圣德通灵。有命自天。诞受休祯。龙飞紫极。造我宋京。光宅宇宙。赫赫明明。（○同上）  

【王公上寿歌】〖一曲〗  

〖《宋书》乐志曰：黄钟厢作。〗  

献寿爵。庆圣皇。灵祚穷二仪。休明等三光。（○同上）  

【殿前登歌】〖三曲〗  

〖《宋书》乐志曰：别有金石。〗  

明明大宋。缉熙皇道。则天垂化。光定天保。天保既定。肆觐万方。礼繁乐富。穆穆皇皇。  

沔彼流水。朝宗天池。洋洋贡职。抑抑威仪。既习威仪。亦闲礼容。一人有则。作孚万邦。  

烝哉我皇。固天诞圣。履端惟始。对越休庆。如天斯久。如日斯盛。介兹景福。永固骏命。（○同上）  

【食举歌】〖十曲〗  

〖《宋书》乐志曰：王韶之造食举歌十章。黄钟、太簇二厢更作。黄钟作晨羲、体至和、王道、开元辰、礼有容五曲。太簇作五玉、怀荒裔、皇猷缉、惟永初、王道纯五曲。〗  

晨羲载曜。万物咸睹。嘉庆三朝。礼乐备举。元正肇始。典章晖明。万方毕来贺。华裔充皇庭。多士盈九位。俯仰观玉声。恂恂俯仰。载烂其辉。鼓钟震天区。礼容塞皇闱。思乐穷休庆。福履同所归。  

五玉既献。三帛是荐。尔公尔侯。鸣玉华殿。皇皇圣后。降礼南面。元首纳嘉礼。万邦同欢愿。休哉。君臣嘉燕。建五旗。列四县。乐有文。礼无倦。融皇风。穷一变。  

体至和。感阴阳。德无不柔。繁休祥。瑞徽璧。应嘉钟。舞灵凤。跃潜龙。景星见。甘露坠。木连理。禾同穗。玄化洽。仁泽敷。极祯瑞。穷灵符。  

怀荒裔。绥齐民。荷天佑。靡不宾。靡不宾。长世弘盛。昭明有融。繁嘉庆。繁嘉庆。熙帝载。合气咸和。苍生欣戴。三灵协瑞。惟新皇代。  

王道四达。流仁布德。穷理咏乾元。垂训顺帝则。灵化侔四时。幽诚通玄默。德泽被八弦。乾宁轨万国。  

皇猷缉。咸熙泰。礼仪焕帝庭。要荒服遐外。被发袭缨冕。左衽回衿带。天覆地载。流泽汪濊。声教布护。德光大。  

开元辰。毕来王。奉贡职。朝后皇。鸣珩佩。观典章。乐王度。悦徽芳。陶盛化。游太康。丕照明。永克昌。  

惟永初。德丕显。齐七政。敷五典。彝伦序。洪化阐。王泽流。太平始。树声教。明皇纪。和灵只。恭明祀。衍景祚。膺嘉祉。  

礼有容。乐有仪。金石陈。干羽施。迈武护。均咸池。歌南风。舞德称。文武焕。颂声兴。  

王道纯。德弥淑。宁八表。康九服。道礼让。移风俗。移风俗。永克融。歌盛美。造成功。咏徽烈。邈无穷。（○同上）  

【鼓吹曲辞】  

【宋鼓吹铙歌三首】 无名氏  

〖《宋书》乐志曰：今鼓吹铙歌四篇。今唯有上邪等三篇。其一篇阙。古今乐录曰：上邪曲四解。晚芝曲九解。汉曲有远期。疑是也。艾如张三解。沈约云。乐人以音声相传。训诂不可复解。凡古乐录皆大字是辞。细字是声。声辞合写。故致然尔。〗  

【上邪曲】  

大竭夜乌自云何来堂吾来声乌奚姑悟姑尊卢圣子黄尊来餭清婴乌白日为随来郭吾微令吾（一解）  

应龙夜乌由道何来直子为乌奚如悟姑尊卢鸡子听乌虎行为来明吾微令吾（二解）  

诗则夜乌道禄何来黑洛道乌奚悟如尊尔尊卢起黄华乌伯辽为国日忠雨令吾（三解）  

伯辽夜乌若国何来日忠雨乌奚如悟姑尊卢面道康尊箓龙永乌赫赫福祚夜音微令吾（四解○《宋书》乐志。《乐府诗集》十九。《诗纪》五十五。）  

【晚芝曲】  

几令吾几令诸韩乱发正令吾（一解）  

几令吾诸韩从听心令吾若里洛何来韩微令吾（二解）  

尊卢忌卢文卢子路子路为路鸡如文卢炯乌诸祚（《宋书》作胙。）微令吾（三解）  

几令诸韩或公随令吾（四解）  

几令吾几诸或言随令吾黑洛何来诸韩微令吾（五解）  

尊卢安成随来免路路子为吾路奚如文卢炯乌诸祚（《宋书》作胙。）微令吾（六解）  

几令吾几诸或言随令吾（七解）  

几令吾诸或言几苦黑洛何来诸韩微令吾（八解）  

尊卢公汫随来免路子子路子为路奚姑文卢炯乌诸祚微令吾（九解○同上○逯案。《宋书》缺七、八、九解。）  

【艾如张曲】  

几令吾呼历舍居执来随咄武子邪令乌衔鍼相风其右其右（一解）  

几令吾呼群议破葫执来随吾咄武子邪令乌令乌今<月止>入海相风及后（二解）  

几令吾呼无公赫吾执来随吾咄武子邪令乌无公赫吾婮立诸布始布（三解○同上）  

【舞曲歌辞】  

【宋前后舞歌二首】 王韶之  

〖《宋书》乐志曰：武帝永初元年。改晋正德舞曰前舞。大豫舞曰后舞。并蕤宾厢作。孝武孝建二年九月。建平王宏议以为祖有功而宗有德。故汉高祖庙乐称武德。太宗庙光曰昭德。魏制武始舞武庙。制咸熙舞文庙。则祖宗之庙。别有乐名。晋氏之乐正德、大豫。及宋不更名。直为前、后二舞。依据昔代。义舛事乖。宜釐改权称。以凯容为韶舞。宣烈为武舞。祖宗庙乐。总以德为名。若庙非不毁。则乐舞别称。犹汉高、文、武。咸有嘉号。惠、景二主。乐无馀名。章皇太后庙。唯奏文乐。明妇人无武事也。郊祀之乐。无复别名。仍同宗庙而已。诏如宏议。古今乐录曰：宋孝武改前舞为凯容之舞。后舞为宣烈之舞。〗  

【前舞歌】  

〖《齐书》云。前舞凯容歌。〗  

於赫景明。天监是临。乐来伊阳。礼作惟阴。歌自德富。舞由功深。庭列宫县。陛罗瑟琴。翿龠繁会。笙磬谐音。箫韶虽古。九成在今。导志和声。德音孔宣。光我帝基。协灵配乾。仪刑六合。化穆自然。如彼云汉。为章于天。熙熙万类。陶和当年。击辕中韶。永世弗骞。（○《宋书》乐志。《乐府诗集》五十二。《诗纪》五十五。）  

【后舞歌】  

〖《齐书》云。后舞凯容歌。〗  

假乐圣后。寔天诞德。积美自中。玉猷四塞。龙飞在天。仪刑万国。钦明惟神。临朝渊默。不言之化。品物咸德。告成于天。铭勋是勒。翼翼厥猷。亹亹其仁。顺命创制。因定和神。海外有截。九围无尘。冕旒司契。垂拱临民。乃舞大豫。钦若天人。纯嘏孔休。万载弥新。（○同上）  

【白纻舞歌诗】 无名氏  

〖《宋书》乐志曰：白纻舞歌诗。旧新合三篇。二篇与晋辞同。其一篇异。〗  

高举两手白鹄翔。轻躯徐起何洋洋。凝停善睐容仪光。宛若龙转乍低昂。随世而变诚无方。如推若引留且行。宋世方昌乐未央。舞以尽神安可忘。爱之遗谁赠佳人。质如轻云色如银。袍以光躯巾拂尘。制以为袍馀作巾。四座欢乐胡可陈。清歌徐舞降只神。（按此本晋辞。错其文尔。○《宋书》乐志。《乐府诗集》五十五。《诗纪》五十五。）  

【宋泰始歌舞曲十二首】  

【皇业颂】 明帝  

皇业沿德建。帝运资勋融。胤唐重盛轨。胄楚载休风。尧帝兆深祥。元王衍遐庆。积善传上业。祚福启英圣。衰数随金禄。登历昌命。维宋垂光烈。世美流舞咏。（《宋书》乐志。《乐府诗集》五十六。《诗纪》五十五。）  

【圣祖颂】  

圣祖惟高德。积勋代晋历。永建享鸿基。万古盛音册。睿文缵宸驭。广运崇帝声。衍德被仁祉。留化洽民灵。孝建缔孝业。允协天人谋。宇内齐政轨。宙表烛威流。钟管腾列圣。彝铭贲重猷。（○同上）  

【明君大雅】 虞和  

〖虞和。馀姚人。少居贫好学。明帝时。历中书令。〗  

明君应乾数。扰乱绍颓基。民庆来苏日。国颂薰风诗。天步或暂艰。列蕃扇迷慝。庙胜敷九代。神谟洞七德。文教洗昏俗。武谊清祲埏。英勋冠帝则。万寿永齐（《宋书》作衍。）天。（○同上）  

【通国风】 明帝  

开宝业。资贤昌。谟明盛。弼谐光。烈武惟略。景王勋。南康华容。变政文。猛绩爰者。有左军。三王到氏。文武赞。丞相作辅。属伊旦。沈柳宗侯。皆殄乱。泰始开运。超百王。司徒骠骑。勋德康。江安谟效。殷诚彰。刘沈承规。功名扬。庆归我后。祚无疆。（○同上）  

【天符颂】  

天符革运。世诞英皇。在馆神炫。既壮龙骧。六钟集表。四纬骈光。於穆配天。永休厥祥。（○同上）  

【明德颂】  

明德孚教。幽苻丽纪。山鼎见奇。醴液涵祉。鹓雏耀仪。驺虞游趾。福延亿祚。（《宋书》胙胙。）庆流万祀。（○同上）  

【帝图颂】  

帝图凝远。瑞美昭宣。济流月镜。鹿毳霜鲜。甘露降和。花雪表年。孝德载衍。芳风永传。（○同上）  

【龙跃大雅】  

龙跃戎府。玉耀蕃宫。岁淹豫野。玺属嫔中。江波澈映。石柏开文。观毓花蕊。楼凝景云。白乌三获。甘液再呈。嘉穟表沃。连理协成。德充动物。道积通神。宋业允大。灵瑞方臻。（○同上）  

【淮祥风】  

淮祥应。贤彦生。翼赞中兴致太平。（○同上）  

【宋世大雅】 虞龢  

宋世宁。在泰始。醉酒欢。饱德喜。万国朝。上寿酒。帝同天。惟长久。（○同上）  

【治兵大雅】 明帝  

王命治兵。有征无战。巾拂以净。丑类革面。玉仪振旅。载戢在辰。中虚巾拂。四表静尘。（○同上）  

【白纻篇大雅】  

在心曰志发言诗。声成于文被管丝。手舞足蹈欣泰时。移风易俗王化基。琴角挥韵白云舒。箫韶协音神凤来。拊击和节咏在初。章曲乍毕情有馀。文同轨一道德行。国靖民和礼乐成。四县庭响美勋英。八列陛唱贵人声。舞饰丽华乐容工。罗裳映日袂随风。金翠列辉蕙麝丰。淑姿秀体允帝衷。（○同上）  

【宋凤凰衔书伎辞】  

〖隋书乐志曰：凤凰衔书伎。自宋、齐以来有之。三朝用之。南《齐书》乐志曰：盖鱼龙之流也。元会日。侍中於殿前跪取其书。以授舍人。舍人受书。升殿跪奏。宋世有辞。齐初诏江淹改造。至梁武帝普通中。下诏罢之。〗  

大宋兴隆膺灵符。凤鸟感和衔素书。嘉乐之美通玄虚。惟新济济迈唐虞。巍巍荡荡道有馀。（○《乐府诗集》五十六。《诗纪》五十五。）  

【鬼神】〖附〗  

【青溪小姑歌二首】  

〖续齐谐记曰：会稽赵文韶。宋元嘉中为东扶侍。廨在青溪中桥。秋夜步月。怅然思归。乃倚门唱乌飞曲。忽有青衣。年可十五六许。诣门曰：女郎闻歌声有悦人者。逐月游戏。故遣相问。文韶都不之疑。遂邀暂过。须臾。女郎至。年可十八九许。容色绝妙。谓文韶曰：闻君善歌。能为作一曲否。文韶即为歌草生盘石下。声甚清美。女郎顾青衣取箜篌鼓之。泠泠似楚曲。又令侍婢歌繁霜。自脱金簪扣箜篌和之。婢乃歌曰云云。留连宴寝。将旦别去。以金钗遗文韶。文韶亦赠以银碗及琉璃匕。明日。於青溪庙中得之。乃知昨所见青溪神女也。《异苑》曰：青溪小姑。蒋侯第三妹也。○逯案。此亦贾氏故技。托为鬼神耳。〗  

日暮风吹。叶落依枝。丹心寸意。愁君未知。（○续齐谐记。《诗纪外集》四。）  

歌阕夜已久。繁霜侵晓幕。何意空相守。坐待繁霜落。（○同上）  

【郭长生吹笛歌】  

〖幽明录曰：永嘉中。太山民巢氏先为相县令。居在晋陵。家婢采薪。忽有一人追随婢还家。不使人见。与婢宴饮。辄吹笛而歌。歌云。〗  

闲夜寂已清。长笛亮且鸣。若欲知我者。姓郭名长生。（○《类聚》四十四。《御览》五百八十。《太平广记》三百二十四。事类赋笛赋注。《诗纪外集》四。）  

【聂包鬼歌】  

〖《异苑》曰：临川聂包。死数年。忽诣南丰相沈道袭共饮。其歌笑甚有伦次。歌云。〗  

花盈盈。正间行。当归不闻死复生。（○《异苑》六。《初学记》十五。《御览》五百七十三。《诗纪外集》四。）  

【陵欣歌】  

〖《异苑》曰：建康陵欣。景平中死於扬州作部。克辰当葬。作部督梦欣曰：今为狱公姥。祖夕有期。莫由自反。劳君解谢。令得放遣。督不信。夜后又梦。言辞转切。因歌一切云云。督觉为谢神。从此便绝。〗  

生时世上人。死作狱中鬼。不得还坟墓。灰没有馀罪。（○《御览》六百四十三。）  

【鬼谣歌】  

〖《异苑》曰：勾章吴平州门前。忽生一株青桐。树上有谣歌之声。平恶而砍杀。平随军北虏。首尾三载。死桐欻自随立於故根上。闻声树巅。空中歌曰云云。平寻归如鬼谣。〗  

死树今更青。吴平寻当归。适闻杀此树。已复有光辉。（○《异苑》六。《类聚》八十八。《诗纪外集》四。）  

【鬼歌】  

〖《异苑》曰：安定梁清。字道修。为扬武将军、北鲁郡太守。在郡少时。夜中。其婢松罗见威仪器械人众数十。一人戴帻。送书粗纸有七十馀字。又歌云。〗  

坐侬孔雀楼。遥闻凤凰鼓。下我邹头山。仿佛见梁鲁。（○《异苑》六。）  

【犬妖歌】  

〖述异记曰：嘉兴县朱休之有一弟。宋元嘉中。兄弟对坐。家有一犬。来向休之蹲。遍视二人。遂摇头而笑曰云云。其家惊惧。斩犬。标首路侧。至来岁。梅花时。兄弟相斗。弟奋战伤兄。官收治。并被囚系。经岁得免。至夏。举家时疾。母及兄弟皆死。〗  

言我不能歌。听我歌梅花。今年故复可。柰汝明年何。（○《类聚》八十六。《御览》八百八十五、九百五。《太平广记》四百三十八。《诗纪外集》四。）  

【鹤吟】  

〖《异苑》曰：晋怀帝永嘉中。徐奭出行田。见一女子。姿色鲜白。就奭言调。女因吟曰云云。奭情既谐。欣然延至一屋。女施设饮食而多鱼。遂经日不返。兄弟追觅至湖边。见与女相对坐。兄以滕杖击女。即化成白鹤。翻然高飞。奭恍惚年馀乃差。〗  

畴昔聆好音。日月心延伫。如何遇良人。中怀邈无绪。（○《太平广记》四百六十。）  

## 齐诗卷一  

齐高帝萧道成  

〈道成。字绍伯。小名斗将。南兰陵武进人。宋元嘉末为左军中兵参军。孝武即位。历大司马参军、太宰、员外郎、直阁中书舍人、建康令。泰始初为右军将军。除征北司马、南东海太守、行南徐州事。迁南兖州刺史。入拜散骑常侍、太子左卫率。泰豫末为右卫将军。领卫尉。元徽中。加侍中、尚书左仆射。寻弑苍梧王。迎立顺帝。进侍中、司空、录尚书事、骠骑大将军。封竟陵郡公。领扬州牧。昇明三年三月。进相国。总百揆。封齐公。四月。进爵为王。受禅。改元建元。建元四年卒。年五十六。谥曰高皇帝。〉  

【塞客吟】  

〖《诗纪》云。此诗见苏侃传。外编、逸轨皆作侃诗。非也。《齐书》曰：高帝在淮上。以苏侃为冠军录事参军。是时新失淮北。遣帝北戍。每岁秋冬间。边淮骚动。帝广遣侦候。安集荒馀。又营缮城府。帝在兵中久。见疑於时。乃作塞客吟以喻志。侃达此旨。更自劝励。委以府事。深见知待。〗  

宝纬紊宗。神经越序。德晦河晋。力宣江楚。云雷兆壮。天山繇武。直发指河关。凝精越汉渚。秋风起。塞草衰。雕鸿思。边马悲。平原千里顾。但见转蓬飞。星严海净。月彻河明。清辉映幕。素液凝庭。金笳夜厉。羽轊晨征。斡晴潭而怅泗。枻松洲而悼情。兰涵风而泻艳。菊笼泉而散英。曲绕首燕之叹。吹轸绝越之声。欷园琴之孤弄。想庭藿之馀馨。青关望断。白日西斜。恬源靓雾。垄首晖霞。戒旋鹢。跃还波。情绵绵而方远。思袅袅而遂多。粤击秦中之筑。因为塞上之歌。歌曰：朝发兮江泉。日夕兮陵山。惊飙兮瀄汨。淮流兮潺湲。胡埃兮云聚。楚旆兮星悬。愁墉兮思宇。恻怆兮何言。定环中之逸鉴。审雕陵之迷泉。悟樊笼之或累。怅遐心以栖玄。（○南《齐书》苏侃传。南史苏侃传。《诗纪》五十六。）  

【群鹤咏】  

〖南史曰：齐高帝镇淮阴。为宋明帝所疑。被徵为黄门郎。深怀忧虑。见平泽有群鹤。命笔咏之。〗  

八风儛遥翮。九野弄清音。一摧云间志。为君苑中禽。（○南史荀伯玉传。《御览》九百十六引《宋书》。《诗纪》五十六。）  

齐武帝萧赜  

〈赜。字宣远。高帝长子。仕宋历寻阳国侍郎、州西曹书佐、赣令、尚书库部郎、征北中兵参军、南东莞太守、襄阳太守、广兴相、江夏内史、江州刺史。封闻喜县侯。进爵为公。齐国建。为齐公世子。进爵王太子。高帝受禅。为皇太子。以建元四年三月即位。明年改为永明。永明十一年卒。年五十四。谥曰武皇帝。（逯案。南史。赜生於元嘉二十七年。则至永明十一年实止四十四岁。与本纪赜言行年六十之言不合。若依五十四岁之数上溯。则赜生於元嘉十七年。考元嘉十七年萧道成仅十四岁。十四岁生子。亦似有问题也。）〉  

【估客乐】  

〖古今乐录曰：估客乐者。齐武帝之所制也。帝布衣时尝游樊邓。登阼以后。追忆往事而作歌。使乐府令刘瑶管弦被之教习。卒遂无成。有人启释宝月善解音律。帝使奏之。旬日之中。便就谐合。敕歌者常重为感忆之声。犹行於世。宝月又上两曲。帝数乘龙舟。游五城江中放观。以红越布为帆。绿丝为帆。繂鍮石为篙足。篙榜者悉者郁林布。作淡黄袴。列开。使江中衣出。五城殿犹在。齐舞十六人。梁八人。《唐书》乐志曰：梁改其名为商旅行。〗  

昔经樊邓役。阻潮梅根渚。感忆追往事。意满辞不叙。（○《乐府诗集》四十八。《诗纪》五十六。）  

王延  

〈延当即延之。字希季。琅邪临沂人。建元二年。镇江州。进号镇南将军。四年。迁中书令。右光禄大夫、本州大中正、左仆射。永明二年卒。年六十四。〉  

【别萧谘议诗】  

霏云承永夜。皓烛骛离轩。执酒怆谁与。举袖默无言。忍兹君为别。如此岁方暄。年深北岫时。鸟思南国园。江上愁别日。阶下树芳荪。（○古文苑九。）  

王俭  

〈俭。字仲宝。琅邪临沂人。宋孝武时。袭爵豫宁县侯。明帝选尚阳羡公主。拜驸马都尉。官至侍中。后辅齐高受禅。改封南昌郡公。累迁侍中、尚书令。永明七年卒。年三十八。有吊仪十卷、吉书仪十卷、百家集谱十卷、元徽元年四部书目录四卷、今书七志七十卷、集六十卷。〉  

【侍太子九日宴玄圃诗】  

明明储后。冲默其量。徘徊礼乐。优游风尚。微言外融。几神内王。就日齐晖。仪云等望。本茂条荣。源澄流洁。汉称间平。周云鲁卫。咨我藩华。方轶前轨。秋日在房。鸿雁来翔。寥寥清景。霭霭微霜。草木摇落。幽兰独芳。眷言淄苑。尚想濠梁。既畅旨酒。亦饱徽猷。有来斯悦。无远不柔。（○《类聚》四。广《文选》八。《诗纪》五十六。又《初学记》四作侍皇太子九日玄圃宴四言诗。引翔、霜、芳、梁、猷、柔六韵。岁时杂咏三十三引翔、霜、芳、梁、猷、柔六韵。）  

【侍皇太子释奠宴诗】  

〖南《齐书》礼志。永明三年。皇太子讲孝经。亲临释奠。车驾幸听。〗  

礼惟国干。义实民端。身由业澡。世以教安。金镕乃器。水术伊澜。渐芳则馥。履冰固寒。瞽宗务时。頖宫善诱。咨此含生。跻彼仁寿。淳移雅缺。历兹永久。游艺莫师。独学谁友。三兆戒辰。八鸾警旦。风动蒿宫。云栖参馆。礼迈仁周。乐超英汉。神保爰格。祝史斯赞。郁鬯既终。德馨是与。降冕上痒。升宴东序。槐宰金贞。藩维玉誉。时彦莘莘。国胄楚楚。（○《类聚》三十八引端、安、澜、寒、诱、寿、久、友、旦、汉、赞十一韵。《初学记》十四引端、安、澜、寒、馆、汉、赞、与、序、誉、楚十一韵。《诗纪》五十六。）  

【赠徐孝嗣诗】  

婉婉游龙。载游载东。靡靡行云。并跃齐踪。无类不感。有来斯雍。之子云迈。嗟我莫从。岁云暮止。述职戒行。崇兰罢秀。孤松独贞。悲风宵远。乘雁晨征。抚物遐想。念别书情。（○《类聚》三十一。《诗纪》五十六。）  

方轨叔茂。追清彦辅。柔亦不茹。刚亦不吐。（○南《齐书》徐孝嗣传。南史徐孝嗣传。）  

【春日家园诗】  

徙倚未云暮。阳光忽已收。羲和远停晷。壮士岂淹留。冉冉老将至。功名竟不修。稷契匡虞夏。伊吕翼商周。抚躬谢先哲。解绂归山丘。（○《类聚》六十五。《诗纪》五十六。又南史本传引稷契匡虞。伊吕翼周二句。《太平广记》百七十三引谈薮引周、邱二韵。）  

【春诗二首】  

兰生已匝苑。萍开欲半池。轻风摇杂花。细雨乱丛枝。（○《初学记》三。《诗纪》五十六。）  

风光承露照。雾色点兰晖。青荑结翠藻。黄鸟弄春飞。（○同上）  

【春夕诗】  

露华方照岁。云彩复经春。虚闺稍叠草。幽帐日凝尘。（○《初学记》三。《诗纪》五十六。）  

【后园饯从兄豫章诗】  

兹夕竟何夕。念别开曾轩。光风转兰蕙。流月泛虚园。（○《类聚》二十九。《诗纪》五十六。）  

王僧佑  

〈僧佑。字胤宗。微从子。举秀才。为骠骑法曹。仕至太子中舍人。〉  

【赠王俭诗】  

〖南史曰：僧佑。俭之从弟也。俭尝鸣笳列驺至僧佑门。僧佑辄称疾不出。俭曰：此吾之所望於若人也。世皆推俭之爱名德。而重僧佑之不趋势也。〗  

汝家在市门。我家在南郭。汝家饶宾侣。我家多鸟雀。（○南史王宏传附僧佑传。《诗纪》五十六。）  

文惠太子萧长懋  

〈长懋。字云乔。武帝长子。宋昇明三年。出为雍州刺史。齐建元元年。封南郡王。进号征虏将军。永明十一年卒。年三十六。有集十一卷。〉  

【拟古诗】  

磊磊落落玉山崩。（○南史沈顗传。）  

顾欢  

〈欢。字景怡。吴兴人。隐於天台山。开馆教授。晚节服食。不与人通。齐高帝辅政。徵为扬州主簿。及践阼。上表东归。永明元年。徵为太学博士。不就。永明末。以寿终。有集三十卷。〉  

【临终诗】  

〖南史曰：欢知将终。赋诗言志。〗  

五途无恒宅。三清有常舍。精气因天行。游魂随物化。鹏鹍适大海。蜩鸠之桑柘。达生任去留。善死均日夜。委命安所乘。何方不可驾。翘心企前觉。融然从此谢。（○南史本传。《诗纪》六十二。）  

竟陵王萧子良  

〈子良。字云英。武帝第二子。仕宋历邵陵王左军参军。转主簿、安南记室参军、辅国将军、会稽太守。高帝受禅。封闻喜县公。为征虏将军、丹阳尹。武帝即位。封竟陵郡王。历镇北将军、南徐州刺史、征北将军、南兖州刺史。入为护军将军。进号车骑将军、司徒。领尚书令。徙扬州刺史。加中书监。郁林王即位。进太傅。督南徐州。隆昌元年卒。年三十五。有集四十卷。〉  

【九日侍宴诗】  

月展风转。层台气寒。高云敛色。遥露已团。式诏司警。言戾秋峦。轻觞时荐。落英可餐。（○《类聚》四。《诗纪》五十六。）  

【侍皇太子释奠宴诗】  

霜轻流日。风送夕云。雕檐结彩。绮井生文。四琏合旨。八簋舒芬。（○《类聚》三十八。《诗纪》五十六。）  

【游后园】  

托性本禽鱼。栖情闲物外。萝径转连绵。松轩方杳蔼。丘壑每淹留。风云多赏会。（○《类聚》六十五。《诗纪》五十六。）  

【行宅诗】〖并序〗  

余禀性端疏。属爱闲外。往岁羁役浙东。备历江山之美。名都胜境。极尽登临。山原石道。步步新情。回池绝涧。往往旧识。以吟以咏。聊用述心。  

访宇北山阿。卜居西野外。幼赏悦禽鱼。早性羡蓬艾。（○《类聚》六十四。《诗纪》五十六。）  

【登山望雷居士精舍同沈右卫过刘先生墓下作诗】〖并序○一作同随王经刘先生墓下作。〗  

沛国刘子珪。学优未仕。迹迩心遐。履信体仁。古之遗德。潜舟迅景。灭赏沦辉。言念芳猷。式怀嗟述。属舍弟随郡。有示来篇。弥缜久要之情。益深宿草之叹。升望西山。率尔为答。虽因事雷生。实申悲刘子云尔。  

汉陵淹馆芜。晋殄洙风缺。五都声论空。三河文义绝。兴礼迈前英。谈玄逾往哲。明情日夜深。徽音岁时灭。垣井总已平。烟云从容裔。尔叹牛山悲。我悼惊川逝。（○谢宣城诗集四。《诗纪》五十六。又《类聚》四十作同随王经刘先生墓诗。引缺、绝、哲、裔、逝五韵。）  

【后湖放生诗】  

释焚曾林下。解细平湖边。迅翮抟清汉。轻鳞浮紫涧。（○玉烛宝典五。）  

随郡王萧子隆  

〈子隆。字云兴。武帝第八子。初为荆州刺史。历侍中、中军大将军。明帝辅政。隆昌元年被害。年二十一。有集七卷。〉  

【经刘瓛墓下诗】  

升堂子不谬。问道余未穷。如何辞白日。千载隔音通。山门一已绝。长夜缅难终。初松切暮鸟。新杨催晓风。榛关向芜密。泉途转销空。（○谢宣城诗集四。《诗纪》五十六。又《类聚》四十引穷、通、终、风四韵。）  

## 齐诗卷二  

王融  

〈融。字元长。琅邪临沂人。俭从子。宋中书令僧达孙。举秀才。为晋安南中郎参军。历晋陵王司徒法曹参军。迁秘书丞、丹扬丞、中书郎兼主客郎。竟陵王萧子良以为宁朔将军军主。郁林王即位。隆昌元年。收下廷尉狱。赐死。年二十七。有集十卷。〉  

【乐府】  

【齐明王歌辞七首】〖应司徒教作○以下五言。〗  

【明王曲】  

明王日月照。至乐天地和。幸息云门吹。复歇咸池歌。桂序金匏转。瑶轩丝石罗。朱骐步踯躅。玄鹤舞蹉跎。露凝嘉草秀。烟度醴泉波。皇基方万祀。齐民乐如何。（○《乐府诗集》五十六。《诗纪》五十七。又《类聚》四十三引和、歌、罗、波四韵。）  

【圣君曲】  

圣君应昌历。景祚启休期。龙楼神睿道。兔园仁义基。海荡万川集。山崖百草滋。盘苗成萃止。渝韎异来思。清明动离轸。威惠被殊辞。大哉君为后。何羡唐虞时。（○《乐府诗集》五十六。《诗纪》五十七。又《类聚》四十三引期、滋、时三韵。）  

【渌水曲】  

湛露改寒司。交莺变春旭。琼树落晨红。瑶塘水初渌。日霁沙溆明。风泉动华烛。遵渚泛兰觞。乘漪弄清曲。斗酒千金轻。寸阴百年促。何用尽欢娱。王度式如玉。（○《乐府诗集》五十六。广《文选》十四。《诗纪》五十七。又《类聚》四十三引旭、渌、烛、曲四韵。）  

【采菱曲】  

炎光销玉殿。凉风吹凤楼。雕辎傃平隰。朱棹泊安流。金华妆翠羽。鹢首画飞舟。荆姬采菱曲。越女江南讴。腾声翻叶静。发响谷云浮。良时时一遇。佳人难再求。（○《乐府诗集》五十六。《诗纪》五十七。又《类聚》四十三引楼、舟、讴、求四韵。）  

【清楚引】  

平原数千里。飞观郁岧岧。清月冏将曙。浩露零中宵。转叶度沙海。别羽自冰辽。四面通寒色。左右竟严飚。崤渑多榛梗。京索久尘苗。逝钭凭神武。奋剑荡遗妖。（○《乐府诗集》五十六。《诗纪》五十七。）  

【长歌引】  

周雅听休明。齐德覯升平。紫烟四时合。黄河万里清。翠柳荫通街。朱阙临高城。方毂雷尘起。接袖风云生。酣笑争日夕。丝管逢迎。徂年无促虑。长歌有馀声。（○同上）  

【散曲】  

金枝湛明燎。绣幕裂芳然。层闺横绿绮。旷席缅朱缠。楚高层广陵散。瑟柱秋风弦。轻裙中山丽。长袖邯郸妍。徐歌驻行景。迅节瀹浮烟。言愿圣明主。永永万斯年。（○同上）  

【有所思】〖《诗纪》云。乐府、艺文均作王融。或作范云。非是。〗  

如何有所思。而无相见时。宿昔梦颜色。阶庭寻履綦。高张更何已。引满终自持。欲知忧能老。为视镜中丝。（○谢宣城诗集二。《类聚》四十一。《乐府诗集》十七。《文选》补遗三十四。广《文选》十四。《诗纪》五十八。又海录碎事九作王融诗。引丝一韵。）  

【三妇艳诗】  

大妇织绮罗。中妇织流黄。小妇独无事。挟瑟上高堂。丈夫且安坐。调弦讵未央。（乐府云。一作末渠央。○《乐府诗集》三十五。《诗纪》五十七。）  

【青青河畔草】  

容容寒烟起。翘翘望行子。行子殊未归。寤寐君容辉。夜中心爱促。觉后阻河曲。河曲万里馀。情交襟袖疏。珠露春华返。璇霜秋照晚。入室怨蛾眉。情归为谁婉。（○《乐府诗集》三十八。《诗纪》五十七。）  

【同沈右率诸公赋鼓吹曲二首】〖《诗纪》云。附见谢朓集。或作朓诗。非也。〗  

【巫山高】  

想象巫山高。薄暮阳台曲。烟霞乍舒卷。蘅芳时断续。彼美如可期。寤言纷在瞩。怃然坐相思。秋风下庭绿。（○谢宣城诗集二。玉台新咏四。《乐府诗集》十七。《文选》补遗三十四。《诗纪》五十七。又《类聚》四十二引曲、续、绿三韵。）  

【芳树】  

相望早春日。烟华杂如雾。复此佳丽人。含情结芳树。绮罗已自怜。萱风多有趣。去来徘徊者。佳人不可遇。（○谢宣城诗集二。《乐府诗集》十七。《诗纪》五十七。）  

【临高台】  

游人欲骋望。积步上高台。井莲当夏吐。窗桂逐秋开。花飞低不入。鸟散远时来。还看云栋影。含月徘徊。（○《乐府诗集》十八。《诗纪》五十七。）  

【望城行】  

金城十二重。云气出表里。万户如不殊。千门反相似。车马若飞龙。长衢无极已。箫鼓相逢迎。信哉佳城市。（○《乐府诗集》六十八。《诗纪》五十七。）  

【法乐辞】〖十二章〗  

天长命自短。世促道悠悠。禅衢开远驾。爱海乱轻舟。累尘曾未极。心  

树岂能筹。情埃何用洗。正水有清流。  

百神肃以虔。三灵震且越。恒曜揜芳霄。薰风动兰月。丹荣藻玉墀。翠羽文珠阙。皓毳非虚来。交轮岂徒发。  

韶年春已仲。明星夜未央。千祀钟休历。万国会嘉祥。金容涵夕景。翠鬓佩晨光。表尘维净觉。泛俗乃轮皇。  

袭气变离宫。重柝惊层殿。曼响感心神。修容展欢宴。生老终已萦。死病行当荐。方为净国游。岂结危城恋。  

春枝多病夭。秋叶少欣荣。心骸终委灭。亲爱暂平生。长风吹北陇。迅景急东瀛。知三既情畅。得一乃身贞。飞策辞国门。端仪偃郊树。慈爱徒相思。闺中空怨慕。夙隶乖往途。骏足独归路。举袂谢时人。得道且还去。明心弘十力。寂虑安四禅。青禽承逸轨。文骊镜重川。鹫严标远胜。鹿野究清玄。不有希世宝。何以导濛泉。亭亭宵月流。朏朏晨霜结。川上不徘徊。条间亟渝灭。灵知湛常然。符应有盈缺。感运复来仪。且厌人间世。（广弘明集作绁。注云。宋元宫本作世。泄音。明本音泄。乐府作泄。注云。一作世。○右歌宝树。○《乐府诗集》云。宝树一作双树。）  

舂山玉所府。檀林芳所栖。引火归炎燧。挹水自清堤。庵园无异辙。祗馆有同跻。比肩非今古。接武岂燕齐。  

昔余轻岁月。兹也重光阴。闺中屏钅公黛。阙下挂缨簪。禅悦兼芳旨。《法言》恋清琴。一异非能辨。宠辱谁为心。  

峻宇临层穹。苕苕疏远风。腾芳清汉里。响梵高云中。金华纷苒若。琼树郁青葱。贞心延净境。邃业嗣天宫。  

影响未尝隔。晦明殊复亲。弘慈邈已远。睿后扇高尘。区中禔景福。外沐深仁。万祀留国祚。意兆庆唐民。（右歌福应。○广弘明集三十。《乐府诗集》七十八。《诗纪》五十七。）  

【少年子】  

闻有东方骑。遥见上头人。待君送客返。桂钗当自陈。（○《乐府诗集》六十六。《诗纪》五十七。）  

【江皋曲】  

林断山更续。洲尽江复开。云峰帝乡起。水源桐柏来。（○《乐府诗集》七十七。《诗纪》五十七。）  

【思公子】  

春尽风飒飒。兰凋木修修。王孙久为客。思君徒自忧。（○《乐府诗集》七十四。《诗纪》五十七。）  

【王孙游】〖《诗纪》云。玉台作春游。〗  

置酒登广殿。开襟望所思。春草行已歇。何事久佳期。（○《乐府诗集》七十四。《诗纪》五十七。）  

【阳翟新声】  

怀春发下蔡。含笑向阳城。耻为飞雉曲。好作鹍鸡鸣。（○《乐府诗集》七十四。《诗纪》五十七。）  

【永明乐十首】〖谢朓同赋。〗  

玄符昭景历。茂实偶英声。长为南山固。永与朝日明。（○《乐府诗集》七十五。《诗纪》五十七。）  

灵丘比翼栖。芳林合条起。两伐分宪章。一朝会书轨。（○同上）  

二离金玉相。三衮兰蕙芳。重仪文世子。再奉东平王。（○同上）  

空谷返逸骖。阴山响鸣鹤。振玉躧丹墀。怀芳步青阁。（○同上）  

崇文晦已明。胶庠杂复整。弱台留折巾。沂川咏芳颖。（○同上）  

定林去喧俗。鹿野山俟霞。香风流梵琯。泽雨散云花。（○同上）  

楚望倾渑涤。日馆仰銮铃。已晞五云发。方照两河清。（○同上）  

幸哉明盛世。壮矣帝王居。高门夜不柝。饮帐晓长舒。（○同上）  

总棹金陵渚。方驾玉山阿。轻露炫珠翠。初风摇绮罗。（○同上）  

西园抽蕙草。北沼掇芳莲。生逢永明乐。死日生之年。（○同上）  

【奉和秋夜长】  

秋夜长。夜长乐未央。舞袖拂花烛。歌声绕凤梁。（○玉台新咏十作秋夜。古文苑四不署作者。《乐府诗集》七十六作秋夜长。《诗纪》五十七。）  

【诗】  

【赠族叔卫军俭诗】〖十五章〗  

台曜澄华。铉岳裁峻。经天为象。丽地作镇。龙潜九泉。凤栖百仞。济弇高腾。乘箕远振。  

极睇金策。具览瑶图。宏踪漭邈。邃理睢盱。圣机其轸。睿想同谟。玄契寤语。幽契占符。  

轩迹方融。稽牧克辅。天步初阶。哲人翼主。望古连规。追循叠矩。刘挚等契。凌何迈禹。  

桂萌已馥。玉生而温。曰自志学。即此宾门。身无择行。口不弃言。俦襟河隧。合量衢樽。  

渐美中和。资心百姓。柔裕为容。齐庄以敬。仁则物安。义惟已正。冲泉如泉。镜净如镜。  

不器其德。有斐斯文。质超瑚琏。才逸卿云。摇笔泉泻。动咏英纷。沨乎不极。卓兮靡群。  

君道知人。臣玉胜务。纳揆飞声。登庸缉誉。名敭沉隐。贲发幽素。九流载清。八政允树。  

帝曰钦哉。朕嘉乃良。滔滔江蠡。实纪炎方。建兹赤社。俾侯南昌。受策以出。出入勤王。  

施之为政。实尹上京。期月而可。三年有成。人莫爱力。物不瘦情。隽张愧称。王赵惭名。  

息憩渠馆。式静泽宫。我求骏德。昭此困蒙。仪形<门君>里。木铎淹中。容上复礼。稷下还风。  

帝略时康。皇涂攸乂。乃命南昌。式补衮阙。念损辞功。鸣谦让伐。岂敢固之。王言再发。  

於时春暮。日焕云清。前纪文物。后发声明。逶迤冕服。有锵璁珩。公其戾止。威德惟馨。  

德馨伊何。如兰之宣。贞筠柚箭。润璧怀山。有荣有茂。不瘁不骞。介兹景福。君子万年。繇资律纪。望以韬传。宋翟空墨。周老徒玄。一致或禀。百行无员。永言古烈。公实兼旃。  

六乐毕该。五礼备贯。七训是敷。三英有粲。文整国容。武决庙算。唯旦唯公。唯公唯旦。（○文馆词林百五十二。又《类聚》三十一作赠族卫军诗。引峻、镇、文、云、纷、宣、山、贯、粲、旦十韵。）  

【从武帝琅邪城讲武应诏诗】  

治兵闻鲁策。训旅见周篇。教民良不弃。任智理恒全。白日映丹羽。赪霞文翠旃。凌山炫组甲。带水被戎船。凝葭郁摧怆。清管乍联绵。早逢文化洽。复属武功宣。愿陪玉銮右。一举扫燕然。（○《类聚》五十九。《诗纪》五十九。）  

【栖玄寺听讲毕游邸园七韵应司徒教诗】  

道胜业兹远。心间地能隟。桂橑郁初裁。兰墀坦将辟。虚檐对长屿。高轩临广液。芳草列成行。嘉树纷如积。流风转还迳。清烟泛乔石。日汨山照红。松暎水华碧。畅哉人外赏。迟迟眷西夕。（○广弘明集三十。古文苑四。广《文选》九。《诗纪》五十七。）  

【杂体报范通直诗】  

和璧荆山下。隋珠汉水滨。无双自昔代。有美今为邻。三楚多秀士。江上复才人。纬绡非善贾。圣德可名臣。追飞且学步。共子奉清尘。紫庭风日好。青槐枝叶新。徘徊吹楼侧。欲见心所亲。{山例}君兰蕙草。何用以书绅。（○古文苑九。《诗纪》五十七。）  

【萧谘议西上夜集诗】  

徘徊将所爱。惜别在河梁。衿袖三春隔。江山千里长。寸心无远近。边地有风霜。勉哉勤岁暮。敬矣事容光。山中殊未怿。杜若空自芳。（○《类聚》二十九。《初学记》十八。古文苑九作别萧谘议。《诗纪》五十七。）  

【别王丞僧孺诗】  

首夏实清和。馀春满郊甸。花树杂为锦。月池皎如练。如何於此时。别离言与面。留杂已郁纡。行舟亦遥衍。非君不见思。所悲思不见。（○古文苑九不署作者。《诗纪》五十七。又《类聚》二十九作谢朓别王僧孺诗。引练、宴、见三韵。）  

【寒晚敬和何徵君点诗】  

疏酌候冬序。间琴改秋律。如何将暮天。复值西归日。摇落迎轩牖。飞鸣乱绳荜。烟灌共深阴。风篁两萧瑟。虚堂无笑语。怀君首如疾。早轻北山赋。晚爱东皋逸。上德可润身。下泽有徐辔。（○古文苑九作刘中书作。《诗纪》五十七。）  

【古意诗二首】〖《诗纪》作和王友德元古意二首。〗  

游禽暮知反。行人独未归。坐销芳草气。空度明月辉。嚬容入朝镜。思泪点春衣。巫山彩云没。淇上绿条稀。待君竟不至。秋雁双双飞。（○玉台新咏四。古文苑九不署作者。题作王友古意二首。《诗纪》五十七。）  

霜气下孟津。秋风度函谷。念君凄已寒。当轩卷罗縠。纤手废裁缝。曲鬓罢膏沐。千里不相闻。寸心郁纷蕴。况复飞萤夜。木叶乱纷纷。（○同上）  

【奉和竟陵王郡县名诗】  

追芳承荔浦。揖道讯虚丘。升裾临广牧。从望尽平洲。曾山临翠坂。方渠缅清流。阳台翻早茂。阴馆怀名秋。岁晏乐光弭。景仄西华收。端溪惭昔彦。测水谢前修。往食曲阜盛。今属平台游。燕棠缺初雅。郑衮息遗讴。久倾信都美。乃结茂陵俦。河间诚可咏。南海果难游。（○《类聚》五十六。《诗纪》五十七。）  

【游仙诗五首】〖《诗纪》云。集云应教。〗  

桃李不奢年。桑榆多暮节。常恐秋蓬根。连翩因风雪。习道遍槐岻。追仙度瑶碣。绿帙启真词。丹经流妙说。长河且已萦。曾山方可砺。（○古文苑九不署作者。）  

献岁和风起。日出东南隅。凤旍乱烟道。龙驾溢云区。结赏自员峤。移燕乃方壶。金卮浮水翠。玉斝挹泉珠。徒用霜露改。终然天地俱。（○古文苑九。广《文选》九。《诗纪》五十七。）  

命驾瑶池隈。过息蠃女台。长袖何靡靡。箫管清且哀。璧门凉月举。珠殿秋风回。青鸟骛高羽。王母停玉杯。举手暂为别。千年将复来。（○古文苑九。《乐府诗集》六十四作神仙篇。广《文选》九。《诗纪》五十七。）  

湘元有兰芷汨吾欲南征。遗佩出长浦。举袂望增城。朱霞拂绮树。白云照金楹。五芝多秀色。作桂常冬荣。弭节且夷与。参差闻凤笙。（○古文苑九。广《文选》九。《诗纪》五十七。）  

命驾随所即。烛龙导轻镳。沙泽振寒草。弱水驾冰潮。远翔驰声响。流雪自飘飖。忽与若士遇。长举入云霄。罗绎徒有睨。蟭螟已寥寥。（○同上）  

【诃诘四大门诗】  

迅矣百龄。绵兹六入。出没昏疑。兴君爱习。总总予求。营营尔给。匪德曰归。唯殃斯集。贪人败类。无厌自及。昭回不希。玄墟何泣。（○《初学记》二十三。）  

【在家男女恶门诗】  

在磨则磷。玉生虽坚。唯居必徙。岂曰能贤。冰开春日。兰败秋年。天教斯类。及习情迁。命符三牖。生偕十缠。兹焉遂住。忧畏方延。（○《初学记》二十三。）  

【大惭愧门诗】  

兰室改蓬心。旃崖变伊草。丹青有必渝。丝皪岂常皓。曲辕且绳直。诡木遂凋藻。一篑或成山。百里倦中道。隆汉乃王臣。失楚信元保。勉矣德不孤。至言匪虚造。（○《初学记》二十三。广弘明集三十作净行颂。○逯案。广弘明集净行颂共十首。此其九。《诗纪》以《初学记》引此作诗。遂全部编入之。今据《初学记》录此篇。其他九首既为净行颂。皆从略。）  

【努力门诗】  

豫北二山尚有移。河中一洲亦可为。精诚必至霜尘下。意气所感金石离。有子合掌修名立。时王权发美誉垂。昔来勤心少骞堕。何不努力出忧危。胜幡法鼓萦且击。智师道众纷以驰。有生无我俨既列。无明有我孰能窥。（○《初学记》二十三。）  

【回向门诗】  

悠悠九土各异形。扰据四生非一情。驱车策马殉世业。市文鬻义炫虚名。三墨纷纠殊不会。七儒委郁曾未并。吉凶尚忌及数术。取与离合实纵横。朝日夕月竟何取。投严赴火空捐生。咄嗟失道尔回驾。沔彼流水趣东瀛。（○《初学记》二十三。）  

【春游回文诗】  

枝分柳塞北。叶暗榆关东。垂条逐絮转。落蕊散花丛。池莲照晓月。幔锦拂朝风。低吹杂纶羽。薄粉艳妆红。离情隔远道。叹结深闺中。（○《类聚》五十六。《诗纪》五十七。）  

【侍游方山应诏诗】  

巡躅望登年。帐饮临秋县。日羽镜霜浔。云旗落风甸。四瀛良在目。八宇婉如见。小臣窃自嘉。预奉柏梁燕。（○古文苑九。《诗纪》五十七。）  

【奉辞镇西应教诗】  

未学谢能算。高义幸知游。留庭参辩奭。梁苑豫才邹。徘徊岁光晚。摇落江树秋。风旗萦别浦。霜琯迾遥洲。（○《类聚》二十九。《诗纪》五十七。）  

【饯谢文学离夜诗】  

所知共歌笑。谁忍别笑歌。离轩思黄鸟。分渚薆青莎。翻情结远旆。洒泪与行波。春江夜明月。还望情如何。（○谢宣城诗集四。古文苑九。《诗纪》五十七。）  

【和南海王殿下咏秋胡妻诗】〖七章○乐府作七首。广《文选》、《诗纪》同。〗  

日月共为照。松筠俱以贞。佩纷甘在远。结镜待君明。且协金兰好。方愉琴瑟情。佳人忽千里。幽闺积思生。  

景落中轩坐。悠悠望城阙。高树升夕烟。层楼满初月。光阴非或异。山川屡难越。辍泣揜钅公姿。搔首乱云发。  

倾魄属徂火。摇念待方秋。凉气承宇结。明熠素阶流。三星亦虚暎。四屋惨多愁。思君如萱草。一见乃忘忧。  

杼轴郁不谐。契阔弥新故。朔风栏上发。寒鸟林间度。客远乏衣裘。岁晏饶霜露。参差兴别绪。依迟起离慕。  

愿言如可信。行迈亦云反。睇晃不告劳。瞻途宁遽远。何以淹归辙。  

蚕妾事春晚。送目乱前华。驰心迷旧婉。  

椒佩容有结。振方歧路隅。黄金徒以赋。白珪终不渝。明心良自皎。安用久踟蹰。遄车及怅巷。流日下西虞。  

披帷怅有望。出门迟所欲。彼美复来仪。惭颜变欣瞩。  

兰艾隔芳臭。泾渭分清浊。去去夫人子。请殉川之曲。（○古文苑九不署作者。《乐府诗集》三十六。广《文选》八。《诗纪》五十七。又《类聚》三十二引第一章。）  

【咏琵琶诗】  

抱月如可明。怀风殊复清。丝中传意绪。花里寄春情。掩抑有奇态。凄锵多好声。芳袖幸时拂。龙门空自生。（○谢宣城诗集五。玉台新咏四。《类聚》四十四。《初学记》十六。古文苑九。《诗纪》五十七。）  

【咏幔诗】  

幸得与珠缀。幂君之楹。月映不辞卷。风来辄自轻。每聚金炉气。时驻玉琴声。但愿置樽酒。兰釭当夜明。（○谢宣城诗集五。玉台新咏四。《类聚》六十九。《初学记》二十五。古文苑九作谢文学赋物为咏得幔。《御览》六百九十九。《诗纪》五十七。）  

【药名诗】  

重台信严敞。陵泽乃间荒。石蚕终未蠒。垣衣不可裳。秦芎留近咏。楚蘅搢远翔。韩原结神草。随庭衔夜光。（○古诗类苑八十一。《诗纪》五十七。）  

【星名诗】  

眇叹属辰移。端忧临岁永。久惭入汉客。每愧遵河（《诗纪》作尊何。）影。仙羽诚不退。蓬襟良未整。谁谓无正心。大陵有霜颖。（○古诗类苑八十一。《诗纪》五十七。）  

【奉和月下诗】  

雕云度绮钱。香风入珠网。独知此夜月。依迟慕神赏。（○古文苑九不署作者。《诗纪》五十七。）  

【咏池上梨花诗】  

翻阶没细草。集水间疏萍。芳春照流雪。深夕映繁星。（○古文苑九。《诗纪》五十七。）  

【咏梧桐诗】  

骞凤影层枝。轻虹镜殿绿。岂斁龙门幽。直慕瑶池曲。（○古文苑九不署作者。《诗纪》五十七。）  

【咏女萝诗】  

幂女萝草。蔓衍旁松枝。含烟黄且绿。因风卷复垂。（○《类聚》八十一。《诗纪》五十七。）  

【移席琴室应司徒教诗】  

雪崖似留月。萝径若披云。潺湲石溜写。绵蛮山雨闻。（○《类聚》六十四。《诗纪》五十七。）  

【抄众书应司徒教诗】  

说礼固多才。惇诗信为善。岩笥发仙华。金縢开碧篆。（○《类聚》五十五。《诗纪》五十七。）  

【奉和代徐诗二首】  

自君之出矣。芳藇绝瑶卮。思君如形影。寝兴未曾离。（○古文苑九不署作者。《乐府诗集》六十九。《诗纪》五十七。）  

自君之出矣。金炉香不燃。思君如明烛。中宵空自煎。（○玉台新咏十作代徐干。古文苑九不署作者。《乐府诗集》六十九。《文选》补遗三十四。《诗纪》五十七。）  

【拟古诗二首】  

花蒂今何在。亦是林下生。何当垂双髻。团扇云间明。（○玉台新咏十。《类聚》五十六作代藁砧诗。《诗纪》五十七。）  

镜台今何在。寸身正相随。何当碎联玉。云上璧已亏。（○《类聚》五十六作代藁砧诗。《诗纪》五十七。）  

【四色咏】  

赤如城霞起。青如松雾澈。黑如幽都云。白如瑶池雪。（○《类聚》五十六作四色诗。古文苑九不署作者。《诗纪》五十七。）  

【离合赋物为咏咏火】  

冰容惭远鉴。水质谢明晖。是照相思夕。早望行人归。（○玉台新咏十。《类聚》五十六作离合诗。诗末注火字。《诗纪》五十七。）  

【后园作回文诗】  

〖《诗纪》云。此或为梁元帝诗。观简文诸人和诗可见。艺文逸名。俟再考证。〗  

斜峰绕径曲。耸石带山连。花馀拂戏鸟。树密隐鸣蝉。（○《类聚》五十六。《诗纪》五十七。○逯案。《类聚》此诗在王融离合诗后。）  

【双声诗】  

园蘅眩红花。湖荇燡黄华。回鹤横淮翰。远越合云霞。（○苕溪渔隐丛话二。《诗纪》五十七。）  

【代五杂组诗】  

五杂组。庆云发。往复还。经天月。不获已。生胡越。（○《类聚》五十六。《诗纪》五十七。）  

【奉和纤纤诗】  

两头纤纤绮上纹。半白半黑鹪翔群。腷々膊々乌迷曛。磊磊落落玉石分。（○古文苑九不署作者。《类聚》五十六作代两头纤纤诗。《诗纪》五十七。）  

丘巨源  

〈巨源。兰陵人。宋孝武时举丹阳郡孝廉。明帝即位。自南台御史为王景文镇军参军。元徽中。除奉朝请。历佐诸王府。转羽林监。齐受禅。为尚书主客郎。领军司马、越骑校尉。除武昌太守。改馀杭令。齐明帝为吴兴。巨源尝作秋胡诗。有讽刺语。以事见杀。有龟经秘要二卷、集十卷。〉  

【咏七宝扇诗】  

妙缟贵东夏。巧技出吴闉。裁状白玉璧。缝似明月轮。表里缕七宝。中衔骇鸡珍。画作景山树。图为河洛神。来延挥握玩。入与镮钏亲。生风长袖际。晞华红粉津。拂盻迎娇意。隐映含歌人。时移务忘故。节改竞存新。卷情随象簟。舒心谢锦茵。厌歇何足道。敬哉先后晨。（○玉台新咏四作七宝扇。《初学记》二十五。万花谷续七。《诗纪》六十二。又《类聚》六十九作七宝阁扇诗。引轮、珍、神、津、人五韵。）  

【听邻妓诗】  

披衽乏游术。凭轼寡文才。蓬门长自寂。虚席视生埃。贵里临倡馆。东邻歌吹台。云间娇响彻。风末艳声来。飞华瑶翠幄。扬芬金碧杯。久绝中州美。从念尸乡灰。遗情悲近世。中山安在哉。（○玉台新咏四。《诗纪》六十一。）  

王仲雄  

〈仲雄。晋陵南沙人。敬则子。〉  

【懊侬曲歌】  

〖南《齐书》王敬则传曰：敬则繇功封寻阳郡公。出为会稽太守。明帝既多杀害。自以高武旧臣。心怀忧恐。诸子在都。上遣敬则世子仲雄入东安慰之。仲雄善弹琴。当时新绝。江左有蔡邕焦尾琴。在主衣库。上敕五日一给仲雄。仲雄於御前鼓琴作懊侬曲歌。帝愈猜愧。后敬则竟以反诛。〗  

赏叹负情侬。郎今果何许。君行不净心。那得恶人题。（○南史王敬则传。又南《齐书》王敬则传引前二句。）  

孔稚珪  

〈稚珪。字德璋。会稽山阴人。齐高帝为骠骑。取为记室参军。建武初。累迁冠军将军、太子詹事、散骑常侍卒。有集十卷。〉  

【白马篇】  

骥子跼且鸣。铁阵与云平。汉家嫖姚将。驰突匈奴庭。少年斗猛气。怒发为君征。雄戟摩白日。长剑断流星。早出飞狐塞。晚泊楼烦城。虏骑四山合。胡尘千里惊。嘶笳振地响。吹角沸天声。左碎呼韩阵。右破休屠兵。横行绝漠表。饮马瀚海清。陇树枯无色。沙草不常青。勒石燕然道。凯归长安亭。县官知我健。四海谁不倾。但使强胡灭。何须甲第成。当今丈夫志。独为上古英。（○《乐府诗集》六十三。《诗纪》六十二。○逯案。乐府所载原有两篇。然细审第二篇。乃北朝人作。文苑英华又明作隋炀帝作。今移入隋诗。）  

【白纻歌】  

山虚钟磬彻。（○韵补阳秋二。）  

【旦发青林诗】  

孤征越清江。游子悲路长。二旬倏已满。三千眇未央。草杂今古色。严留冬夏霜。寄怀中山旧。举酒莫相忘。（○《类聚》二十七。《诗纪》六十二。）  

【游太平山诗】  

石险天貌分。林交日容缺。阴涧落春荣。寒严留夏雪。（○《类聚》八。舆地纪胜十。《诗纪》六十二。）  

【酬张长史诗】  

同贫清风馆。共素白云室。（○《文选》四十三北山移文注。）  

张融  

〈融。字思光。吴郡人。初仕宋为新安王参军。出为封溪令。改为仪曹郎。刘高帝即位。累迁司徒兼右长史。建武四年卒。年五十四。有集二十七卷。又玉海集十卷、大泽集十卷、金波集六十卷。〉  

【白日歌】  

序曰：悬象著明。莫大於日月。而彼日月。不能不谢。固知无准。衰为盛之终。盛为衰之始。故为白日歌。  

白日白日。舒天昭晖。数穷则尽。盛满则衰。（○《乐府诗集》八十六。《诗纪》六十二。）  

【箫史曲】  

引响犹天外。吟声似地中。戴胜噪落景。龙歕清霄风。（○《乐府诗集》五十一。《诗纪》六十二。）  

【忧且吟】  

鸣琴当春夜。春夜当鸣琴。羁人不及乐。何似千里心。（○《乐府诗集》七十六。《诗纪》六十二。）  

【别诗】  

白云山上尽。清风松下歇。欲识离人悲。孤台见明月。（○《类聚》二十九。《初学记》十八。《诗纪》六十二。）  

【赠何点诗】  

〖梁《书》曰：吴国张融。少时免官。而为诗有高尚之言。点答《诗》曰：昔闻东都日。不在简书前。融久病之。及点后<女昬>。融始为《诗》曰：〗  

惜哉何居士。薄暮遘荒淫。（○梁书何点传。）  

徐孝嗣  

〈孝嗣。字始昌。东海郯人。尚宋康乐公主。拜驸马都尉。入齐为晋陵太守。历征虏长史。累迁尚书吏部郎、太子詹事。封枝江县公。转中书令。永元元年被诛。年四十六。〉  

【白雪歌】〖《诗纪》云。一作琴歌。〗  

风闺晚翻霭。月殿夜凝明。愿君早流眄。无令春草生。（○《乐府诗集》五十七。《诗纪》五十六。）  

【答王俭诗】  

书帷停月。琴袖承飙。结芳幽谷。解佩明椒。去德滋永。怀德滋深。行云传想。归鸿寄音。（○《类聚》三十一。）  

## 齐诗卷三  

谢朓  

〈朓。字玄晖。陈郡阳夏人。永明初为豫章王太尉参军。转王俭卫军东阁祭酒、太子舍人、隋王镇西功曹。转文学。迁新安王中军记室。寻兼尚书殿中郎。明帝辅政。以为骠骑谘议。领记室。及即位。转中书郎。出为宣城太守。又为晋安王镇北谘议、南东海太守。行南徐州事。迁尚书吏部郎。永元元年为始安王遥光所杀。年三十六。有集十二卷、逸集一卷。〉  

【乐府】  

【隋王鼓吹曲十首】  

〖齐永明八年。谢朓奉镇西隋王教。於荆州道中作钧天已上三曲颂帝功。校猎已上三曲颂藩德。〗  

【元会曲】  

二仪启昌历。三阳应庆期。珪贽纷成序。鞮译憬来思。分阶赩组练。充庭罗翠旗。觞流白日下。吹溢景云滋。天仪穆藻殿。万寿皇基。（○本集二。光府诗集二十。《诗纪》五十八。又《类聚》四十二引期、旗、滋、基四韵。）  

【郊祀曲】  

六宗禋配岳。五畤奠甘泉。整跸游九阙。清箫开八埏。锵锵玉銮动。溶溶金障旋。郊宫光已属。升柴礼既虔。福响灵之集。南岳固斯年。（○本集二。《乐府诗集》二十。《诗纪》五十八。）  

【钧天曲】  

高宴颢天台。置酒迎风观。笙镛礼百神。钟石动云汉。瑶堂琴瑟惊。绮席舞衣散。威凤来参差。玄鹤起凌乱。已庆明庭乐。讵惭南风弹。（○本集二。《乐府诗集》二十。《诗纪》五十八。又《类聚》四十二引观、汉、散、弹四韵。）  

【入朝曲】  

江南佳丽地。金陵帝王州。逶迤带绿水。迢递起朱楼。飞甍夹驰道。垂杨荫御沟。凝笳翼高盖。叠鼓送华辀。献纳云台表。功名良可收。（○本集二。《文选》二十八。《乐府诗集》二十。三谢诗。《诗纪》五十八。又《类聚》四十二引州、沟、辀、收四韵。）  

【出藩曲】  

云枝紫微内。分组承明阿。飞艎溯极浦。旌节去关河。眇眇苍山色。沈沈寒水波。铙音巴渝曲。箫鼓盛唐歌。夫君迈惟德。江汉仰清和。（○本集二。乐府二十。《诗纪》五十八。）  

【样猎曲】  

凝霜冬十月。杀盛凉飙衷。原泽旷千里。腾骑纷往来。平罝望烟合。烈火从风回。殪兽华容浦。张乐荆山台。虞人昔有谕。明明时戒哉。（○本集二。乐府二十。《文选》补遗三十四。广《文选》十四。《诗纪》五十八。）  

【从戎曲】  

选旅辞轘辕。弭节赴河源。日起霜戈照。风回连骑翻。红尘朝夜合。黄沙万里昏。寥戾清笳转。萧条边马烦。自勉辍耕愿。征役去何言。（○本集二。《乐府诗集》二十。《诗纪》五十八。又《类聚》四十二引源、翻、烦、言四韵。）  

【送远曲】  

北梁辞欢宴。南浦送佳人。方衢控龙马。平路骋朱轮。琼筵妙舞绝。桂席羽觞陈。白云丘陵远。山川时未因。一为清吹激。潺湲伤别巾。（《类聚》作神。○本集二。《乐府诗集》二十。《诗纪》五十八。又《类聚》四十二引人、轮、陈、神四韵。）  

【登山曲】  

天明开秀崿。澜光媚碧堤。风荡飘莺乱。云行芳树低。暮春春服美。游驾凌丹梯。升峤既小鲁。登峦且怅齐。王孙尚游衍。蕙草正萋萋。（○本集二。《乐府诗集》二十。《诗纪》五十八。又《类聚》四十二引堤、低、梯三韵。《文选》二十七游敬亭山诗注引梯、齐二韵。）  

【泛水曲】  

玉露沾翠叶。金凤鸣素枝。罢游平乐苑。泛鹢昆明池。旌旗散容裔。箫管吹参差。日晚厌遵渚。采菱赠清漪。百年如流水。寸心宁共知。（○本集二。乐府二十。《诗纪》五十八。又《类聚》四十二引枝、池、差、知四韵。）  

【江上曲】  

易阳春草出。踟蹰日已暮。莲叶尚田田。淇水不可渡。愿子淹桂舟。时同千里路。千里既相许。桂丹复容与。江上可采菱。清歌共南楚。（○本集二。《乐府诗集》七十七。《诗纪》五十八。）  

【蒲生行】  

蒲生广湖边。托身洪波侧。春露惠我泽。秋霜缛我色。根叶从风浪。常恐不永植。摄生各有命。岂云智与力。安得游云上。与尔同羽翼。（○《乐府诗集》三十五。《诗纪》五十八。）  

【咏邯郸故才人嫁为厮养卒妇】  

生平宫阁里。出入侍丹墀。开笥方罗縠。窥镜比蛾眉。初别意未解。去久日生悲。憔悴不自识。娇羞馀故姿。梦中忽仿佛。犹言承宴私。（○本集五。玉台新咏四。《乐府诗集》七十三。广《文选》十四。《诗纪》五十八。）  

【同沈右率诸公赋鼓吹曲名二首】〖右率诸公诗各见本集。〗  

芳树  

早玩华池阴。复影沧洲枻。椅柅芳若斯。葳蕤纷可结。霜下桂枝销。怨与飞蓬折。不厕玉盘滋。谁怜终委绝。（本集作细。○本集二。《乐府诗集》十七。《诗纪》五十八。）  

临高台（时为隋王文学。）  

千里常思归。登台临绮翼。才见孤鸟还。未辨连山极。四面动清风。朝夜起寒色。谁知倦游者。嗟此故乡忆。（○同上）  

【同赋杂曲名】〖时为宣城守。檀秀才、江朝请、陶功曹、朱孝廉同赋诗别见。〗  

【秋竹曲】  

<女便>娟绮窗北。结根未参差。从风既袅袅。映日颇离离。欲求枣下吹。别有江南枝。但能凌白雪。贞心荫曲池。（○本集二。）  

【曲池之水】  

缓步遵莓渚。披衿待蕙风。芙蕖舞轻带。苞笋出芳丛。浮云自西北。江海思无穷。鸟去能传响。见我绿琴中。（本集云。绿琴一作侧琴。○本集二。《乐府诗集》七十五。《诗纪》五十八。）  

【同谢谘议咏铜爵台】  

繐帏飘井干。樽酒若平生。郁郁西陵树。讵闻歌吹声。芳襟染泪迹。婵娟空复情。玉座犹寂寞。况乃妾身轻。（○本集二。《文选》二十三。《类聚》三十四作铜爵台妓诗。《乐府诗集》三十一作铜雀妓。三谢诗。《诗纪》五十八。）  

【永明乐十首】〖王融同赋。〗  

〖南《齐书》乐志曰：永明乐歌者。竟陵王子良与诸文士造奏之。人为十曲。〗  

帝图开九有。皇风浮四溟。永明一为乐。咸池无复灵。（○本集二。《乐府诗集》七十五。《诗纪》五十八。）  

民和礼乐富。世清歌颂徽。鸿名轶卷领。称首迈垂衣。（○同上）  

朱台郁相望。青槐纷驰道。秋云湛甘露。春风散芝草。（○同上）  

龙楼日月照。淄馆风云清。储光温似玉。藩度式如（本集缺如字。）琼。（○同上）  

化洽鳀海君。恩变龙庭长。西北骛环裘。东南尽龟象。（○同上）  

出车长洲苑。选族朝夕川。络络结云骑。奕奕泛戈船。（○同上）  

燕驷游京洛。赵服丽有辉。清歌留上客。妙舞送将归。（○同上）  

实相薄五礼。妙花开六尘。明祥已玉烛。宝瑞亦金轮。（○同上）  

生蔑{艹阡}萝性。身与嘉惠隆。飞缨入华殿。屣步出重宫。（○同上）  

彩凤鸣朝阳。玄鹤舞清商。瑞此永明曲。千载为金皇。（○同上）  

【同王主簿有所思】  

佳期期未归。望望下鸣机。徘徊东陌上。月出行人稀。（○本集四。玉台新咏十。《乐府诗集》十七。《文选》补遗三十四。《诗纪》五十八。）  

【铜雀悲】  

落日高城上。馀光入繐帷。寂寂深松晚。宁知琴瑟悲。（○本集二。《文选》补遗三十四。广《文选》十四。《诗纪》五十八。）  

【玉阶怨】  

夕殿下珠帘。流萤飞复息。长夜缝罗衣。思君此何极。（○本集二。玉台新咏十。《类聚》三十。《乐府诗集》四十三。《诗纪》五十八。）  

【金谷聚】  

渠碗送佳人。玉杯邀上客。车马一东西。别后思今夕。（○本集二。玉台新咏十。《诗纪》五十八。）  

【王孙游】  

绿草蔓如丝。杂树红英发。无论君不归。君归芳已歇。（○本集二。玉台新咏十。《乐府诗集》七十四。广《文选》十四。《诗纪》五十八。）  

【诗】  

【侍宴华光殿曲水奉敕为皇太子作诗】〖九章○以下四言。〗  

旁求邃古。逖听鸿名。大宝曰位。得一为贞。朱祶叶祉。绿字摛英。升配同贯。进让殊声。  

大横将属。会昌已命。国步中徂。宸居膺庆。玺剑先传。龟玉增映。宗尧有绪。复禹无竞。  

礼行郊社。人神受职。宝郊山川。鳞羽变色。玄塞北靡。丹徼南极。浮毳驾风。非泳非陟。（《文选》补遗作飞流登陟。）  

能官民秀。利建天跗。枵鹑列野。营绛分区。论思帝则。献纳宸枢。麟趾方定。鹈翼谁濡。  

西京蔼蔼。东都济济。秋祓濯流。春禊浮醴。初吉云献。上除方启。昔驾阳颖。（本集作频。注云。一作颖。《文选》补遗同。）今帐云陛。  

嘉乐旧矣。芳宴在斯。载留神瞩。有睟天仪。龙精已映。威仰未移。叶依黄鸟。花落春池。  

高殿弘敞。禁林稠密。青磴崛起。丹楼间出。翠葆随风。金戈动日。惆怅清管。徘徊轻佾。  

灞浐入筵。河淇流阼。海若来往。觞肴沿溯。欢饫有终。清光欲暮。轻貂回首。华组徐步。  

登贤博望。献赋清漳。汉贰称敏。魏两垂芳。监抚有则。匕鬯无方。瞻言守器。永愧元良。（○本集一。《文选》补遗三十六。《诗纪》五十九。又《类聚》四作为皇太子侍华光殿曲水宴诗。与广《文选》八并引名、贞、英、声、命、庆、映、极、陟、济、醴、启、陛、斯、仪、移、池、密、出、日、佾、阼、沂、暮、步二十五韵。《初学记》四作为皇太子侍华光殿曲水宴诗。引六、七、八三章。古今岁时杂咏十六作为皇太子侍华光殿曲宴诗。引斯、仪、移、池、密、出、日、佾、阼、沂、暮、步十二韵。）  

【三日侍华光殿曲水宴代人应诏诗】〖十章〗  

群分未辨。《类聚》兹式。天眷休明。且求至德。御繁实简。制动惟默。官府百王。衣裳万国。  

中叶遭闵。副内多违。悠悠灵贶。爰有适归。於昭睿后。抚运天飞。凝居中县。神动外畿。  

悬象著明。离光乃位。我有储德。徽猷渊备。长寿察书。龙楼回辔。重道上庠。行遵儒肆。  

朝阳有干。布叶萋萋。思皇威矣。鹓羽高栖。出驰先辂。入秉介珪。瞻秦望井。建鲁分奎。  

求贤每劳。得士方逸。有觉斯顺。无文咸秩。万箱惟重。百鍰载恤。屈草戒谀。阶蓂纪日。  

文教已肃。武节既驰。荣光可照。合璧如规。载怀姑射。尚想瑶池。濯龙乃饰。天渊在斯。  

作乐顺动。实符时义。上春初吉。亦留渊寄。红树岩舒。青莎水被。雕梁虹拖。云甍鸟跂。  

高悬甲帐。周褰黼帷。长筵列陛。激水旋墀。浮醪聚蚁。灵蔡呈姿。河宗跃踢。海介夔跜。  

弱腕纤腰。迁延妙舞。秦筝赵瑟。殷勤促柱。降席连緌。称觞接武。稽首万年。献兹多祜。  

天地既成。泉流既清。薄暮沾幸。属奉文明。将标齐配。刻扫秦京。愿驰龙漠。饮马悬旌。（○本集二。《诗纪》五十九。）  

【三日侍宴曲水代人应诏诗】〖九章〗  

神理内寂。机象外融。遗情汾水。垂冕鸿宫。树以司牧。匪我求蒙。徒勤日用。谁契玄功。  

往晦必明。来硕资蹇。於皇克圣。时乘御辩。宝历载晖。瑶光重践。昭昭旧物。熙熙迁善。  

当宁日昃。求衣未明。抵璧焚翠。销剑隳城。九畴式序。三辟载清。虞箴罔阙。矇奏传声。  

丽景则春。仪方在震。重圣积厚。金式琼润。天爵必谐。王蔬咸荩。譬诸华霍。惟邦之镇。  

正朔葱瀚。冠冕卬越。争长明堂。相超魏阙。龟蒙南荐。环裘西发。巢阁易窥。驯庭难<羽戊>。  

上巳惟昔。于彼禊流。祓秽河浒。张乐春畴。既停龙驾。亦泛凫舟。灵宫备矣。无待兹游。  

初莺命晓。朝霞开夜。饰陛道源。回伊流灞。极望天渊。曲阻亭榭。间馆岩敞。长廊水架。  

金觞摇荡。玉俎推移。筵浮水豹。席扰云螭。寥亮琴瑟。嗷咷埙篪。欢兹广燕。穆穆天仪。周道如砥。康衢载直。徒愧玄黄。负恩无力。华轓徒驾。长缨未饰。相彼失晨。宁忘鼓翼。（○本集一。《诗纪》五十九。又《类聚》四作为人作三日侍华光殿曲水诗。引融、宫、蒙、功、明、城、震、润、畴、舟、夜、灞、架、移、螭十六韵。）  

【游山诗】〖以下五言。〗  

托养因支离。乘间遂疲蹇。语默良未寻。得丧云谁辩。幸莅山水都。复值清冬缅。凌厓必千仞。寻谿将万转。坚崿既峻赠。回流复宛澶。杳杳云窦深。渊渊石溜浅。傍眺郁篻簩。还望森柟楩。荒隩被{艹咸}莎。崩壁带苔藓。鼯狖叫层嵁。鸥凫戏沙衍。触赏聊自观。即趣咸己展。经目惜所遇。前路欣方践。无言蕙草歇。留垣芳可搴。尚子时未归。邴生思自免。永志昔所钦。胜迹今能选。寄言赏心客。得性良为善。（○本集三。《诗纪》五十九。）  

【游敬亭山诗】  

兹山亘百里。合沓与云齐。隐沦既已托。灵异居然栖。上干蔽白日。下属带回谿。交藤荒且蔓。樛枝耸复低。独鹤方朝唳。饥鼯此夜啼。渫云已漫漫。夕雨亦凄凄。我行虽纡组。兼得寻幽蹊。缘源殊未极。归径窅如迷。要欲追奇趣。即此陵丹梯。皇恩竟已矣。兹理庶无暌。（○本集三。《文选》二十七。三谢诗。时纪五十九。又《类聚》七引齐、溪、低、凄四韵。○逯案。黄氏集千家注杜工部诗史补遗三严武诗注引此《诗》云：此山百里。合沓云齐。独鹤朝唳。饥鼯夜啼。行虽纡组。得践幽栖。变为四言诗。与此不同。）  

【将游湘水寻句溪诗】  

既从陵阳钓。挂鳞骖亦螭。方寻桂水源。谒帝苍山垂。辰哉且未会。乘景弄清漪。瑟汨泻长淀。潺湲赴两岐。轻苹上靡靡。杂石下离离。寒草分花映。戏鲔乘空移。兴以暮秋月。清霜落素枝。鱼鸟余方玩。缨緌君自縻。及兹畅怀抱。山川长若斯。（○本集三。《诗纪》五十九。）  

【游东田诗】  

戚戚苦无悰。携手共行乐。寻云陟累榭。随山望菌阁。远树暧阡阡。生烟纷漠漠。鱼戏新荷动。鸟散馀花落。不对芳春酒。还望青山郭。（○本集三。《文选》二十二。《类聚》二十八。文章正宗二十九。三谢诗。《诗纪》五十九。又《御览》百八十四作谢朓诗。引阁一韵。）  

【答王世子诗】  

飞雪天山来。飘聚绳棂外。苍云暗九重。北风吹万籁。有酒招亲朋。思与清颜会。熊席惟尔安。羔裘岂吾  

带。公子不垂堂。谁肯怜萧艾。（○本集三。《诗纪》五十九。）  

【答张齐兴诗】  

荆山嵸百里。汉广流无极。北驰星斗正。南望朝云色。川隰同幽快。冠冕异今昔。子肃两岐功。我滞三冬职。谁知京洛念。仿佛昆山侧。向夕登城濠。潜池隐复直。地回闻遥蝉。天长望归翼。清文忽景丽。思泉纷宝饰。勿言修路阻。勉子康衢力。曾厓寂且寥。归轸逝言陟。（○本集三。《诗纪》五十八。）  

【暂使下都夜发新林至京邑赠西府同僚诗】  

大江流日夜。客心悲未央。徒念关山近。终知返路长。秋河曙耿耿。寒渚夜苍苍。引领见京室。宫雉正相望。金波丽鳷鹊。玉绳低建章。驱车鼎门外。思见昭丘阳。驰晖不可接。何况隔两乡。风云有鸟路。江汉限无梁。常恐鹰隼击。时菊委严霜。寄言罻罗者。寥廓已高翔。（○本集三。《文选》二十六。《类聚》三十一作夜发新林至京邑诗赠西府同僚。三谢诗。文章正宗二十九。《诗纪》五十九。又南《齐书》谢朓传引霜、翔二韵。）  

【酬王晋安德元诗】  

稍稍枝早劲。涂涂露晚晞。南史荣橘柚。宁知鸿雁飞。拂雾朝青阁。日旰坐彤闱。怅望一途阻。参差百虑依。春草秋更绿。公子未西归。谁能久京洛。缁尘染素衣。（○本集三、《文选》二十六并作酬王晋安。《诗纪》五十九。）  

【郡内高斋閒望答吕法曹诗】〖吕僧珍为齐王法曹。〗  

结构何迢遰。旷望极高深。窗中列远岫。庭际俯乔林。日出众鸟散。山暝孤猿吟。已有池上酌。复此风中琴。非君美无度。孰为劳寸心。惠而能好我。问以瑶华音。若遗金让步。见就玉山岑。（○本集三。《文选》二十六。文章正宗二十九。三谢诗。《诗纪》五十九。）  

【在郡卧病呈沈尚书诗】  

淮扬股肱守。高卧犹在兹。况复南山曲。何异幽栖时。连阴盛农节。笞笠聚东菑。高阁常昼掩。荒阶少诤辞。珍簟清夏室。轻扇动凉飔。嘉鲂聊可荐。绿蚁方独持。夏李沈朱实。秋藕折轻丝。良辰竟何许。夙昔梦佳期。坐啸徒可积。为邦岁已期。弦歌终莫取。抚机令自嗤。  

【别王丞僧孺诗】  

首夏实清和。馀春满郊甸。花树杂为锦。月池皎如练。如何当此时。别离言与宴。留郁已郁纡。行舟亦遥衍。非君不见思。所悲思不见。（○古文苑九不署作者。《诗纪》五十九。）  

【同羁夜集诗】  

积念隔炎凉。骧言始今夕。已对浊尊酒。复此故乡客。霜月始流砌。寒蛸早吟隙。幸藉京华游。边城燕良席。樵采咸共同。荆莎聊可藉。恐君城阙人。安能久松柏。（○本集四。《诗纪》五十九。）  

【新亭渚别范零陵云诗】  

洞庭张乐地。潇湘帝子游。云去苍梧野。水还江汉流。停骖我怅望。辍棹子夷犹。广平听方籍。茂陵将见求。心事俱已矣。江上徒离忧。（○本集三。《文选》二十。《类聚》二十九。三谢诗。《诗纪》五十九。又《初学记》十八引游、流、犹、忧四韵。）  

【忝役湘州与宣城吏民别诗】  

弱龄倦簪履。薄晚忝华奥。閒沃尽地区。山泉谐所好。幸遇昌化穆。惇俗罕惊暴。四时从偃息。三省无侵冒。下车遽暄席。纡服始黔灶。荣辱未遑敷。德礼何由导。汨徂奉南岳。兼秩典邦号。疲马方云驱。铅刀安可操。遗惠良寂寞。恩灵亦匪报。桂水日悠悠。结言幸相劳。吐纳贻尔和。穷通勖所蹈。（○本集三。《诗纪》五十九。）  

【怀故人诗】  

芳洲有杜若。可以赠佳期。望望忽超远。何由见所思。行行未千里。山川已间之。离居方岁月。故人不在兹。清风动帘夜。孤月照窗时。安得同携手。酌酒赋新诗。（○本集三。《类聚》二十一作赠友人诗。又二十九。《诗纪》五十九。）  

【始之宣城郡诗】  

下帷阙章句。高谈愧名理。疏散谢公卿。萧条依掾史。簪发逢嘉惠。教义承君子。心迹苦未并。忧欢将十祀。幸沾云雨庆。方辔参多士。振鹭徒追飞。群龙难隶齿。烹鲜止贪兢。共治属廉耻。伊余昧损益。休用只千里。解剑北宫朝。息驾南川涘。宁希广平咏。聊慕华阴市。弃置宛洛游。多谢金门里。招招漾轻楫。行行趋岩趾。江海虽未从。山林於此始。（○本集三。《诗纪》五十九。又《类聚》六引祀、士、齿、耻、里、涘、市七韵。）  

【之宣城郡出新林浦向板桥诗】  

江路西南永。归流东北骛。天际识归舟。云中辨江树。旅思倦摇摇。孤游昔已屡。既欢怀禄情。复协沧洲趣。嚣尘自兹隔。赏心於此遇。虽无玄豹姿。终隐南山雾。（○本集三。《文选》二十七。三谢诗。文章正宗二十九。《诗纪》五十九。又《御览》八百九十二引雾一韵。）  

【休沐重还丹阳道中诗】  

薄游第从告。思闲愿罢归。还卬歌赋似。休汝车骑非。灞池不可别。伊川难重违。汀葭稍靡靡。江菼复依依。田鹄还相叫。沙鸨忽争飞。云端楚山见。林表吴岫微。试与征徒望。乡泪尽沾衣。赖此盈樽酌。含景望芳菲。问我劳何事。沾沐仰青徽。志狭轻轩冕。恩甚恋闺闱。岁华春有酒。初服偃郊扉。（○本集三。《文选》二十七。《初学记》二十。谢诗。《诗纪》五十九。又《类聚》二十七引非、违、依、飞、扉五韵。）  

【京路夜发诗】  

扰扰整夜装。肃肃戒徂两。晓星正寥落。晨光复泱漭。犹沾馀露团。稍见朝霞上。故乡邈已敻。山川修且广。文奏方盈前。怀人去心赏。敕躬每跼蹐。瞻恩惟震荡。行矣倦路长。无由税归鞅。（○本集三。《文选》二十七。三谢诗。《诗纪》五十九。）  

【晚登三山还望京邑诗】  

灞涘望长发。河阳视京县。白日丽飞甍。参差皆可见。馀霞散成绮。澄江静如练。喧鸟覆春洲。杂英满芳甸。去矣方滞淫。怀哉罢欢宴。佳期怅何许。泪下如流霰。有情知望乡。谁能鬒不变。（○本集三。《文选》二十七。三谢诗。文章正宗二十九。《诗纪》五十九。又文镜秘府论地卷引练一韵。《类聚》二十七引县、见、练、甸四韵。）  

【始出尚书省诗】  

惟昔逢休明。十载朝云陛。既通金闺籍。复酌琼筵醴。宸景厌昭临。昏风沦继体。纷虹乱朝日。浊河秽清济。防口犹宽政。餐荼更如荠。英兖畅人谋。文明固天启。青精翼紫<车犬>。黄旗映朱邸。还睹司隶章。复见东都礼。中区咸已泰。轻生谅昭洒。趋事辞宫阙。载笔陪旌棨。邑里向疏芜。寒流自清泚。衰柳尚沈沈。凝露方泥泥。零落悲友朋。欢娱燕兄弟。既秉丹石心。宁流素丝涕。因此得萧散。垂竿深涧底。（○本集三。《文选》三十。《诗纪》五十九。又草堂诗笺三十寄狄诗注引一句。）  

【直中书省诗】  

紫殿肃阴阴。彤庭赫弘敞。风动万年枝。日华承露掌。玲珑结绮钱。深沉映朱网。红药当阶翻。苍苔依砌上。兹言翔凤池。鸣佩多清响。信美非吾室。中园思偃仰。朋情以郁陶。春物方骀荡。安得凌风翰。聊恣山泉赏。（集注本《文选》云。五家赏为响。）  

（○本集三。《文选》三十。《初学记》十一。三谢诗。《诗纪》五十九。又万花谷十三引敞、掌、网、上、响、仰六韵。）  

【观朝雨诗】  

朔风吹飞雨。萧条江上来。既洒百常观。复集九成台。空濛如薄雾。散漫似轻埃。平明振衣坐。重门犹未开。耳目暂无扰。怀古信悠哉。戢翼希骧首。乘流畏曝鳃。动息无兼遂。歧路多徘徊。方同战胜者。去翦北山莱。（○本集三。《文选》三十。三谢诗。文章正宗二十九。《诗纪》五十九。）  

【宣城郡内登望诗】  

借问下车日。匪直望舒圆。寒城一以眺。平楚王苍然。山积陵阳阻。溪流春谷泉。威纡距遥甸。巉嵒带远天。切切阴风暮。桑柘起寒烟。怅望心已极。惝恍魂屡迁。结发倦为旅。平生早事边。谁规鼎食盛。宁要狐白鲜。方弃汝南诺。言税辽东田。（○本集三。《文选》三十。《类聚》六。三谢诗。《诗纪》五十九。）  

【冬日晚郡事隙诗】  

案牍时间暇。偶坐观卉木。飒飒满池荷。翛翛荫窗竹。檐隙自周流。房栊闲且肃。苍翠望寒山。峥嵘瞰平陆。已惕慕归心。复伤千里目。风霜旦夕甚。蕙草无芬馥。云谁美笙簧。孰是厌薖轴。愿言税逸驾。临潭饵秋菊。（○本集三。《诗纪》五十九。）  

【高斋视事诗】  

馀雪映青山。寒雾开白日。暧暧江村见。离离海树出。披衣就清盥。凭轩方秉笔。列俎归单味。连驾止容膝。空为大国忧。纷诡谅非一。安得扫蓬迳。锁吾愁与疾。（○本集三。《诗纪》五十九。）  

【冬绪羁怀示萧谘议虞田曹刘江二常侍诗】  

去国怀丘园。入远滞城阙。寒灯耿宵梦。清镜悲晓发。风草不留霜。冰池共如月。寂寞此閒帷。琴尊任所对。客念坐婵媛。年华稍庵薆。夙慕云泽游。共奉荆台绩。一听春莺喧。再视秋虹没。疲骖良易返。恩波不可越。谁慕临淄鼎。常希茂陵渴。依隐幸自从。求心果芜昧。方轸归与愿。故山芝未歇。（○本集三。《诗纪》五十九。又文镜秘府论南卷谢吏部诗引发一韵、一韵。《类聚》二十六作冬绪羁怀诗。引阙、发、月三韵。）  

【落日怅望诗】  

昧旦多纷喧。日晏未遑舍。落日馀清阴。高枕东窗下。寒槐渐如束。秋菊行当把。借问此何时。凉风怀朔马。已伤慕归客。复思离居者。情嗜幸非多。案牍偏为寡。既乏琅琊政。方憩洛阳社。（○本集三。《诗纪》五十九。）  

【赛敬亭山庙喜雨诗】  

夕帐怀椒糈。蠲景洁膋芗。登秋虽未献。望岁伫年祥。潭渊深可厉。狭邪车未方。朦胧度绝限。山没见林堂。秉玉朝群帝。樽桂迎东皇。排云接虬盖。蔽日下霓裳。会舞纷瑶席。安歌绕凤梁。百味芬绮帐。四座沾羽觞。福被延民泽。乐极思故乡。登山骋归望。原雨晦茫茫。胡宁昧千里。解佩拂山庄。（○本集三。《诗纪》五十九。又《类聚》三十八引皇、裳、梁、裳四韵。）  

【赋贫民田诗】  

假遇非将迎。靖共延殊庆。中岁历三台。旬月典帮政。曾是共治情。敢忘恤贫病。将无富教礼。孰有知方性。敦本抑工商。均业省兼并。察壤见泉脉。觇星视农正。黍稷缘高殖。穱徐即卑盛。旧埒新塍分。青苗白水映。遥树匝清阴。连山周远净。即此风云佳。孤觞聊可命。既微三载道。庶藉两歧咏。俾尔仓廪实。余从谷口郑。（○本集三。《诗纪》五十九。）  

【移病还园示亲属诗】  

疲策倦人世。敛性就幽蓬。停琴伫凉月。灭烛听归鸿。凉薰乘暮晰。秋华临夜空。叶低知露密。崖断识云重。折荷葺寒袂。开镜眄衰容。海暮腾清气。河关秘栖冲。烟衡时未歇。芝兰去相从。（○本集三。《诗纪》五十九。）  

【治宅诗】  

结宇夕阴街。荒幽横九曲。迢递南川阳。迤逦西山足。辟馆临秋风。敞窗望寒旭。风碎池中荷。霜翦江南菉。既无东都金。且税东皋粟。（○本集三。《诗纪》五十九。）  

【秋夜讲解诗】  

四缘去谁肇。七识习未央。沈沈倒营魄。苦荫蹙愁肠。琴瑟徒烂熳。姱容空满堂。春颜遽几日。秋垄终茫茫。孰云济沉溺。假愿托津梁。惠唱摛泉涌。妙演发金相。空有定无执。宾实固相忘。自来乘首夏。及此申暮霜。云物清晨景。衣巾引夕凉。风振蕉荙裂。霜下梧楸伤。六龙且无借。三相宁久长。何时接灵应。及子同舟航。（○本集三。《诗纪》五十九。）  

【春思诗】  

茹谿发春水。阰山起朝日。兰色望已同。萍际转如一。巢燕声上下。黄鸟弄俦匹。边郊阻游衍。帮人盈契阔。梦寐借假簧。思归赖倚瑟。幽念渐郁陶。山楹永为室。（○本集三。《诗纪》五十九。）  

【秋夜诗】  

秋夜促织鸣。南邻捣衣急。思君隔九重。夜夜空伫立。北窗轻幔垂。西户月光入。何知白露下。坐视阶前湿。谁能长分居。秋尽冬复及。（○本集三。玉台新咏四。《诗纪》五十九。）  

【咏风诗】  

徘徊发红萼。葳蕤动绿葹。垂杨低复举。新萍合且离。步檐行袖靡。当户思襟披。高响飘歌吹。相思子未知。时拂孤鸾镜。星鬓视参差。（○本集三。《诗纪》五十九。○逯案。本集目录作咏春风。）  

【咏竹诗】  

窗前一丛行。青翠独言奇。南条交北叶。新笋离故枝。月光疏已密。风来起复垂。青扈飞不碍。黄口得相窥。但恨从风箨。根株长别离。（○本集五。《类聚》八十九。《文选》补遗三十六。《诗纪》五十九。）  

【咏落梅诗】  

新叶初冉冉。初芷新霏霏。逢君后园宴。相随巧笑归。亲劳君玉指。摘  

以赠南威。用持插云髻。悲翠比光辉。日暮长零落。君恩不可追。（○本集五。玉台新咏四。《诗纪》五十九。）  

【咏墙北栀子诗】  

有美当阶树。霜露未能移。金蕡发朱采。映日以离离。幸赖夕阳下。馀景及西枝。还思照绿水。君阶无曲池。馀荣未能已。晚实犹见奇。复留倾筐德。君恩信未赀。（○本集五。《类聚》八十九。《诗纪》五十九。又草堂诗笺十八栀子诗注谢朓诗引移、池二韵。）  

## 齐诗卷四  

谢朓  

【诗】  

【奉和竟陵王同沈右率过刘先生墓诗】  

嘉树因枝条。琢玉良可宝。若人陵曲台。垂帷茂渊道。善诱宗学原。鸣钟霁幽抱。仁焉徂宛洛。清徽夜何早。岁晚结松阴。平原乱秋草。不有至言扬。终滞西山老。（○本集四。《诗纪》十六。）  

【和何议曹郊游诗二首】  

春心澹容与。挟弋步中林。朝光映红萼。微风吹好音。江垂得清赏。山际果幽寻。未尝远离别。知此惬归心。流溯终靡已。嗟行方至今。（○本集四。《诗纪》十六。）  

江皋倦游客。薄暮怀归者。扬舲浮大川。惆怅至日下。霍靡青莎被。潺湲石溜泻。寄语持笙簧。舒忧愿自假。归途岂难涉。翻同江上夏。（○同上）  

【和刘西曹望海台诗】  

〖《诗纪》云。此诗本见谢朓集。选诗拾遗云钟宪作。不知何据。既不能明。姑并存之。〗  

沧波不可望。望极与天平。往往孤山映。处处春云生。差池远雁没。飒沓群凫惊。嚣尘及簿领。弃舍出重城。临川徒可羡。结网庶时营。（○本集四。《诗纪》六十。又《类聚》八作望海诗。引平、生、惊三韵。）  

【和宋记室省中诗】  

落日飞鸟还。忧来不可极。竹树澄远阴。云霞成异色。怀归欲乘电。瞻言思解翼。清扬婉禁居。秘此文墨职。无叹阻琴尊。相从伊水侧。（○本集四。《诗纪》六十。又文镜秘府论南卷引极、色二韵。）  

【和王著作融八公山诗】  

二别阻汉坻。双崤望河澳。兹岭复巑岏。分区奠淮服。东限琅琊台。西距孟诸陆。阡眠起杂树。檀栾荫修行。日隐涧疑空。云聚岫如复。出没眺楼雉。远近送春目。戎州昔乱华。素景沦伊谷。阽危赖宗衮。微管寄明牧。长蛇固能翦。奔鲸自此曝。道峻芳尘流。业遥年运倏。平生仰令图。吁嗟命不淑。浩荡别亲知。连翩戒征轴。再远馆娃宫。两去河阳谷。风烟四时犯。霜雨朝夜沐。  

春秀良已凋。秋场庶能筑。（○本集四。《文选》三十。三谢诗。《诗纪》六十。又《类聚》七作和王著作登八公山诗。引陆、竹、出、目四韵。）  

【和伏武昌登孙权故城诗】  

〖伏曼容为武昌太守。〗  

炎灵遗剑玺。当途骇龙战。圣期缺中壤。霸功兴宇县。鹊起登吴台。凤翔陵楚甸。衿带穷岩险。帷帟尽谋选。北拒溺骖镳。西龛收组练。江海既无波。俯仰流英盼。裘冕类禋郊。卜揆崇离殿。钓台临讲阅。樊山开广燕。文物共葳蕤。声明且葱倩。三光厌分景。书轨欲同荐。参差世祀忽。寂寞市朝变。舞馆识馀基。歌梁想遗啭。故林衰木平。荒池秋草遍。雄图怅若兹。茂宰深遐眷。幽客滞江皋。从赏乖缨弁。清卮阻献酬。良书限闻见。幸藉芳音多。多承风采馀绚。于役倘有期。鄂渚同游衍。（本集四。《文选》三十。三谢诗。《诗纪》六十。又《颜氏家训》勉学篇引一句。《御览》三百十五作谢朓诗。引战一韵。海录碎事九作谢朓诗。引茜一韵。）  

【夏始和刘潺陵诗】  

威仰弛苍郊。龙曜表皇隰。春色卷遥甸。炎光丽近邑。白苹望已骋。缃荷纷可袭。徒愿尺波旋。终怜寸景戢。对窗斜日过。洞幌鲜飙入。浮云去欲穷。暮鸟飞相及。柔翰缜芳尘。清源非易揖。回江难绝济。云谁畅伫立。良宰勖夜渔。出入事朝汲。积羽余既裳。更赋子盈粒。椅梧何必零。归来共栖集。（○本集四。广《文选》十。《诗纪》六十。）  

【新治北窗和何从事诗】  

国小暇日多。民淳纷务屏。辟牖期清旷。开帘候风景。泱泱日照溪。团团云去岭。岧峣兰橑峻。骈阗石路整。池北树如浮。竹外山犹影。自来弥弦望。及君临箕颍。清文蔚且咏。微言超已领。不见城壕侧。思君朝夕顷。回舟方在辰。何以慰延颈。（○本集四。《诗纪》六十。）  

【和王主簿季哲怨情诗】  

掖庭聘绝国。长门失欢宴。相逢咏蘼芜。辞宠悲团扇。花丛乱数蝶。风帘入双燕。徒使春带赊。坐惜三红妆变。平生一顾重。宿昔千金贱。故人心尚尔。故心人不见。（本集云。一作故人心不见。○本集四。《文选》三十。玉台新咏四。三谢诗。《诗纪》六十。）  

【和徐都曹出新亭渚诗】  

宛洛佳遨游。春色满皇州。结轸青郊路。回瞰苍江流。日华川上动。风光草际浮。桃李成蹊径。桑榆荫道周。东都已俶载。言发望绿畴。（○本集四。《文选》三十。又李善注引集作和徐都曹勉昧出新渚。三谢诗《诗纪》六十。又《类聚》二十八作和徐勉出新林渚诗。引州、流、浮、周四韵。草堂诗笺十三奉同诗注作谢朓诗。引一句。○逯案。李善所见谢集题目与今本异。则今本可能为后世辑本。）  

【和刘中书绘入琵琶峡望积布矶诗】  

昔余侍君子。历此游荆汉。山川隔旧赏。朋僚多雨散。图南矫风翮。曾非息短翰。移疾覯新篇。披衣起渊玩。惆怅怀昔践。仿佛得殊观。赪紫共彬駮。云锦相凌乱。奔星上未穷。惊雷下将半。回潮渍崩树。轮囷轧倾岸。岩筱或傍翻。石菌芜修干。澄澄明浦媚。衍衍清风烂。江潭良在目。怀贤兴累叹。岁暮不我期。淹留绝岩畔。（○本集四作刘中书。《诗纪》六十。又《类聚》二十七作和刘绘琵琶峡望积布矶诗。引汉、散、观、乱四韵。草堂诗笺八戏韦诗注引乱一韵。）  

【和萧中庶直石头诗】  

九河亘积岨。三嵏郁旁眺。皇州总地德。回江款岩徼。井干赩苍林。云甍蔽层峤。川霞旦上薄。山光晚馀照。翔集乱归飞。虹霓纷引曜。君子奉神略。瞰迥凭重峭。弹冠已籍甚。升车益英妙。功存汉册书。荣并周庭燎。汲疾移偃息。董园倚谈笑。麾旆一悠悠。谦姿光且劭。燕嘉多暇日。兴文起渊调。曰余厕鳞羽。灭影从渔钓。泽渥资投分。逢迎典待诏。咏沼邈含毫。专城空坐啸。徒惭皇鉴揆。终延曲士诮。方追隐沦诀。偶解金丹要。若偶巫咸招。帝阍良可叫。（○本集四。《诗纪》六十。）  

【和王长史卧病诗】  

崥岫款崇崖。派别朝洪河。兔园文雅盛。章台冠盖多。渊襟眷睿岳。燮赞动甿歌。顾影惭騑服。载笔旅江沱。缟衣分可献。琴言暧已和。青皋向还色。春润视生波。岩垂变好鸟。松上改陈萝。日与岁眇邈。归恨积蹉跎。愿缉吴山杜。宁袂楚池荷。清风岂孤劭。功遂怀曾阿。勿药良有畅。荏苒芳未过。幸留清尊味。言藉故田莎。（○本集四。《诗纪》六十。）  

【和江丞北戍琅邪城诗】  

春城丽白日。阿阁跨层楼。苍江忽渺渺。驱马复悠悠。京洛多尘雾。淮济未安流。岂不思抚剑。惜哉无轻舟。夫君良自勉。岁暮勿淹留。（○本集四。《文选》补遗三十六。广《文选》十。《诗纪》六十。）  

【和沈祭酒行园诗】  

清淮左长薄。荒径隐高蓬。回潮旦夕上。寒渠左右通。霜畦纷绮错。秋町郁蒙茸。环梨县已紫。珠榴折且红。君有栖心地。伊我欢既同。何用甘泉侧。玉树望青葱。（○本集四。《诗纪》六十。）  

【奉和随王殿下诗十六首】  

高秋夜方静。神居肃且深。閒阶途广露。凉宇澄月阴。婵娟影池竹。疏芜散风林。渊情协爽节。咏言兴德音。暗道空已积。干直愧蓬心。（○本集五。《诗纪》六十一。）  

星回夜未艾。洞房凝远情。云阴满池榭。中月悬高城。乔木含风雾。行雁飞且鸣。平台盛文雅。西园富群英。芳庆良永矣。君王嗣德声。眷此伊洛咏。载怀汾水情。顾已非丽则。恭惠奉仁明。观淄咏已失。怃然愧簪缨。（○本集五。广《文选》十。《诗纪》六十一。）  

神心遗魏阙。中想顾汾阳。肃景怀辰豫。捐玦翦山糃。时惟清夏始。云景暧含芳。月阴洞野色。日华丽池光。草合亭皋远。霞生川路长。端坐闻鹤引。静瑟怆复伤。怀哉泉石思。歌咏郁琼相。春塘多迭驾。言从伊与商。衮职眷英览。独善伊何忘。愿辍东都远。弘道侍云梁。（○同上）  

睿心重离析。歧路清江隈。四面寒飙举。千里白云来。川长别管思。地迥翻旗回。还顾昭阳阙。超远章华台。置酒巫山日。为君停玉杯。（○本集五。《诗纪》六十一。）  

桂楼飞绝限。超远向江歧。轻云霁广甸。微风散清漪。连连绝雁举。渺渺青烟移。严城乱芸草。霜塘凋素枝。气爽深遥瞩。豫永聊停曦。即已终可悦。盈尊且若斯。（○同上）  

念深冲照广。业阐清化玄。端仪穆金殿。敷教藻琼筵。船湛轻帷蔼。磬转芳风旋。卷辔栖道树。方津棹法舷。归兴凭大造。昭途良易筌。（○同上）  

玄冬寂修夜。天围静且开。亭皋霜气怆。松宇清风来。高琴时以思。幽人多感怀。幸藉汾阳想。岭首正徘徊。（○同上）  

怆怆绪风兴。祁祁族云布。严气集高轩。稠阴结寒树。日月谬论思。朝夕承清豫。徒籍小山文。空揖章台赋。（○同上）  

肃景游清都。修簪侍兰室。累榭疏远风。广庭丽朝日。穆穆神仪静。暗暗道言密。一餐系灵表。无吝科年历。（○同上）  

清房洞已静。閒风伊夜来。云生树阴远。轩广月容开。宴私移烛饮。游赏藉琴台。风猷冠淄邺。衽为愧唐枚。（本集作材。○同上）  

方池含积水。明月流皎镜。规荷承日泫。飘鳞与风泳。上善叶渊心。止川测动性。幸是方春来。侧噗游濠盛。（○同上）  

浮云西北起。飞来下高堂。合散轻帷表。飘舞桂台阳。遥阶收委羽。平地如夜光。眷言金玉照。顾惭兰蕙芳。（○同上）  

炎光缺风雅。宗霸拯时沦。龙德待云雾。令图方再晨。岁远荒城思。霜华宿草陈。英威遽如是。徘徊歧路人。（○同上）  

分悲玉瑟断。别绪金樽倾。风入芳帷散。缸华兰殿明。想折中园草。共知千里情。行云故乡色。赠此一离声。（○同上）  

年华豫已涤。夜艾赏方融。新萍时合水。弱草未胜风。闺幽瑟易响。迥回月难中。春物广馀照。兰萱佩未穷。（○同上）  

连漪映馀雪。严城限深雾。清寒起洞门。东风急池树。神居望已肃。徘徊举冲趣。栖归如迟咏。丘山不可屡。（○同上）  

【和纪参军服散得益诗】  

金液称九转。西山歌五色。练质乃排云。濯景终不测。云英亦可饵。且驻羲和力。能令长卿卧。暂故遇真识。（○本集四。《诗纪》六十一。）  

【和王中丞闻琴诗】  

凉风吹月露。圆景动清阴。蕙风入怀抱。闻君此夜琴。萧瑟满林听。轻鸣响涧音。无为澹容与。蹉跎江海心。（○本集四。《文选》补遗三十六。《诗纪》六十一。）  

【赠王主簿诗二首】  

日落窗中坐。红妆好颜色。舞衣襞未缝。流黄覆不织。蜻蛉草际飞。游蜂花上食。一遇长相思。愿寄连翩翼。（○本集四。玉台新咏四。《诗纪》六十一。）  

清吹要碧玉。调弦命绿珠。轻歌急绮带。含笑解罗襦。馀曲讵几许。高驾且踟蹰。徘徊韶景暮。惟有洛场面隅。（○同上）  

【和别沈右率诸君诗】〖《诗纪》作和沈右率诸君饯谢文学。〗  

春夜别清樽。江潭复为客。叹息东流水。如何故乡陌。重树日芬蒀。芳洲转如积。望望荆台下。归梦相思夕。（○本集四。古文苑四署谢文学。编在沈约等饯谢文学离夜各诗后。广《文选》十作和沈右率诸君饯谢文学。《诗纪》六十一。○逯案。古文苑谢文学指谢朓。朓之和沈右率等相别诗不当题作和沈右率诸君饯谢文学。广《文选》、《诗纪》并非是。今改从本集。）  

【离夜诗】  

玉绳隐高树。斜汉耿层台。离堂华烛尽。别幌清琴哀。翻潮尚知恨。客思眇难裁。山川不可尽。况乃故人杯。（○本集四。《类聚》二十九作入离夜诗。《诗纪》六十一。又草堂诗笺二十五舍弟诗注引杯一韵。）  

【将发石头上烽火楼诗】  

徘徊恋京邑。踯躅躧曾阿。陵高迟关近。眺回风云多。荆吴阻山岫。江海含澜波。归飞无羽翼。其如离别何。（○本集三。《类聚》二十九。《诗纪》六十一。）  

【望三湖诗】  

积水照赪霞。高台望归翼。平原周远近。连汀见纡直。葳蕤向春秀。芸黄共秋色。薄暮伤哉人。婵媛复何极。（○本集三。《诗纪》六十一。）  

【送江水曹还远馆诗】  

高馆临荒途。清川带长陌。上有流思人。怀旧望归客。塘边草杂红。树际花犹白。日暮有重城。何由尽离席。（○本集四。《诗纪》六十一。）  

【送江兵曹檀主簿朱孝廉还上国诗】  

方舟泛春渚。携手趋上京。安知慕归客。讵忆山中情。香风蕊上发。好鸟叶间鸣。挥袂送君已。独此夜琴声。（○本集三。《诗纪》六十一。）  

【临溪送别诗】  

怅望南浦时。徙倚北梁步。叶上凉风初。日隐轻霞暮。荒城回易阴。秋溪广难渡。沫泣岂徒然。君子行多露。（○本集三。《文选》补遗三十六。广《文选》八。《诗纪》六十一。）  

【后齐回望诗】  

高轩瞰四野。临牖眺襟带。望山白云里。望水平原外。夏木转成帷。秋荷渐如盖。恐洛常眷然。摇心似悬旆。（○本集三。《诗纪》六十一。）  

【与江水曹至干滨戏诗】〖《诗纪》云。玉台云、别江水曹。〗  

山中上芳月。故人清樽赏。远山翠百重。回流映千丈。花枝聚如雪。芜丝散犹网。别后能相思。何嗟异封壤。（○本集三。《类聚》二十九。《诗纪》六十一。）  

【祀敬亭山庙诗】  

翦削兼太华。峥嵘跨玄圃。贝阙眡阿宫。薜帷阴网户。参差时未来。徘徊望沣浦。椒糈若馨香。无绝传终古。（本集三。《诗纪》六十一。）  

【出下馆诗】  

麦候始清和。凉雨销炎燠。红莲摇弱荇。丹藤绕新竹。物色盈怀抱。方驾娱耳目。零落既难留。何用存华屋。（○本集四。《诗纪》六十一。又《初学记》三作夏日诗。引燠、竹二韵。）  

【落日同何仪曹煦诗】  

参差复殿影。氛氲绮罗杂。风入天渊池。芰荷摇复合。远听雀声聚。回望树阴沓。一赏桂尊前。宁伤蓬鬓飒。（○本集四。《诗纪》六十一。）  

【夜听妓诗二首】  

琼闺钏响闻。瑶席芳尘满。要取洛阳人。共命江南管。情多舞态迟。意倾歌弄缓。知君密见亲。寸心传玉碗。（玉台作鋺。○本集三。玉台新咏四。《诗纪》六十一。）  

上客光四座。佳丽直千金。挂钗报缨绝。堕珥答琴心。蛾眉已共笑。清香复入襟。欢乐夜方静。翠帐垂沈沈。（○同上）  

【咏蔷薇诗】  

低枝讵胜叶。轻香幸自通。发萼初攒紫。馀采尚霏红。新花对白日。故蕊逐行风。参差不俱曜。谁肯盻薇丛。（○本集五。《诗纪》六十一。）  

【咏蒲诗】  

离离水上蒲。结水散为珠。间厕秋菡萏。出入春凫雏。初萌实雕俎。暮蕊杂椒涂。所悲塘上曲。遂铄黄金躯。（○本集五。《诗纪》六十一。）  

【咏兔丝诗】  

轻丝既难理。细缕竟无织。烂熳已万条。连绵复一色。安根不可知。萦心终不测。所贵能卷舒。伊用蓬生直。（○本集五。《诗纪》六十一。）  

【游东堂咏桐诗】  

孤桐北窗外。高枝百尺馀。叶生既婀娜。叶落更扶疏。无华复无实。何以赠离居。裁为珪与瑞。足可命参墟。（○本集五。《类聚》八十八。《初学记》二十八。《诗纪》六十一。）  

【杂咏三首】〖本集作同咏座上所见一物。〗  

【镜台】  

玲珑类丹槛。苕亭似玄阙。对凤悬清冰。垂龙挂明月。照粉拂红妆。插花理云发。玉颜徒自见。常畏君情歇。（○本集五作咏镜台。玉台新咏四。《初学记》二十五作咏镜台诗。《御览》七百十七。《诗纪》六十一。）  

【灯】  

发翠斜溪里。蓄宝宕山峰。抽茎类仙掌。衔光似烛龙。飞蛾再三绕。轻花四五重。孤对相思夕。空照舞衣缝。（○本集五作咏灯。玉台新咏四。《类聚》八十作咏灯诗。《初学记》二十五作咏灯诗。万花谷续八作谢朓诗。《诗纪》六十一。）  

【烛】  

杏梁宾未散。桂宫明欲沈。暧色轻帏里。低光照宝琴。徘徊云髻影。的烁绮疏金。恨君秋月夜。遗我洞房阴。（○本集五作咏烛。玉台新咏四。《类聚》八十作咏烛诗。《诗纪》六十一。）  

【同咏乐器】〖《诗纪》云。王融咏琵琶。沈约咏篪。各见本集。〗  

【琴】  

洞庭风雨干。龙门生死枝。雕刻纷布濩。冲响郁清危。春风摇蕙草。秋月满华池。是时操别鹤。淫淫客泪垂。（○本集五。《初学记》十五作咏琴诗。万花谷后三十二作谢朓诗。《诗纪》六十一。）  

【同咏坐上玩器】〖《诗纪》云。沈约咏竹槟榔盘。见本集。〗  

【乌皮隐几】  

蟠木生附枝。刻削岂无施。取则龙文鼎。三趾献光仪。勿言素韦洁。白沙尚推移。曲躬奉微用。聊承终宴疲。（○本集五。《诗纪》六十一。又草堂诗笺二十六寄刘诗注引仪、移、疲三韵。）  

【同咏坐上所见一物】〖柳惲咏同。王融咏幔。虞炎咏帘。各见本集。〗  

【席】  

本生潮汐池。洲蔽杜若。幽渚夺江蓠。遇君时采撷。玉座奉金卮。但愿罗衣拂。无使素尘弥。（○本集五。玉台新咏四。《类聚》六十九。《初学记》二十五作谢朓诗。万花谷续七作咏席。《诗纪》六十一。）  

【咏竹火笼】  

庭雪乱如花。井冰粲成玉。因炎入貂袖。怀温奉芳褥。体密用宜通。文邪性非曲。本自江南墟。<女便>娟修且绿。暂承君玉指。请谢阳春旭。（○本集五。《诗纪》六十一。又《类聚》七十引玉、蓐、曲、旭四韵。《御览》七百十一引玉、蓐、曲三韵。）  

【咏鸂鶒】  

蕙草含初芳。瑶池暧晚色。得厕鸿鸾影。晞光弄羽翼。（○本集五。《类聚》九十二。《诗纪》六十一。）  

【至寻阳诗】  

过客无留轸。驰晖有奔箭。（○《文选》二十六暂使下都夜发新林至京邑诗注。）  

【诗】  

夜条风淅淅。晚叶露凄凄。（○合璧事类别集五十四。）  

【联句诗】  

【阳雪连句遥赠和】  

积雪皓阴池。北风鸣细枝。九逵密如绣。何异远别离。风庭舞流霰。冰沼结文澌。饮春虽以燠。钦贤纷若驰。珠霙条间响。玉溜檐下垂。杯酒不相接。寸心良共知。飞云乱无绪。结冰明曲池。虽乖促席燕。白首信勿亏。飘素莹檐溜。岩结噎通岐。樽罍如未浣。况乃限音仪。原隰望徙倚。松筠竟不移。隐忧恧萱树。忘怀诗山卮。初昕逸翮举。日昃驽马疲。幽山有桂树。岁暮方参差。（沈右率约○本集五。《诗纪》六十一。又古文苑四作谢文学朓。引澌、垂二韵。作江秀才革。引垂、知二韵。）  

【还涂临渚】  

绿水缬清波。青山绣芳质。落景皎晚阴。残花绮馀日。白沙澹无际。青山眇如一。伤此物运移。惆怅望还律。白水田外明。孤岭松上出。即趣佳可淹。淹留非下秩。（府君遥和○本集五。《诗纪》六十一。）  

【纪功曹中园】  

兰亭仰远风。芳林接云崿。倾叶顺清飙。修茎伫高鹤。连绵夕云归。晻暧日将落。寸阴不可留。兰墀岂停酌。丹缨犹照树。绿筠方解箨。永志能两忘。即赏谢丘壑。（府君○本集五。《诗纪》六十一。）  

【间坐】  

雨洗花叶鲜。泉漫芳塘溢。藉此间赋诗。聊用荡羁疾。霡霂微雨散。葳蕤蕙草密。预藉芳筵赏。沾生信昭悉。紫葵窗外舒。青荷池上出。既阖颍川扉。且卧淮南秩。流风荡晚阴。行云掩朝日。念此兰蕙客。徒有芳菲质。（何从事○本集五。《诗纪》六十一。）  

【侍筵西堂落日望乡】  

沈病已绵绪。负官别乡忧。高城凄夕吹。时见国烟浮。漠漠轻云晚。飒飒高树秋。乡山不可望。兰卮且献酬。旻高识气迥。泉渟知潦收。幸遇庆筵渥。方且沐恩猷。芸黄先露早。骚瑟惊暮秋。旧城望已肃。况乃客悠悠。（何从事。○本集五。《诗纪》六十一。）  

【往敬亭路中】  

山中工杜绿。江南莲叶紫。芳年不共游。淹留空若是。绿水丰涟漪。青山多绣绮。新条日向抽。落花纷已委。弱葼既青翠。轻莎方靃靡。鹥鸱没而游。麇腾复倚。春岸望沈沈。清流见瀰瀰。幸藉人外游。盘桓水能徙。骛枻把琼芳。随山访灵诡。荣楯每嶙峋。林堂多碕礒。（府君○本集五。《诗纪》六十一。）  

【祀敬亭山春雨】  

水府众灵出。石室宝图开。白云帝乡下。行雨巫山来。歌风赞灵德。舞蹈起轻埃。高轩乍留吹。玄羽或徘徊。福降群仙下。识逸百神该。青鸟飞层隙。赤鲤泳澜隈。（齐举郎○本集五。《诗纪》六十一。）  

## 齐诗卷五  

虞炎  

〈炎。会稽人。初为博士。累迁散骑侍郎、骁骑将军。有集七卷。〉  

【玉阶怨】  

紫藤拂花树。黄鸟度青枝。思君一叹息。苦泪应言垂。（○玉台新咏四。《乐府诗集》四十三。《诗纪》六十二。）  

【饯谢文学离夜诗】  

差池燕始飞。幂历草初辉。离人怅东顾。游子怆西归。清潮已驾渚。溽露复沾衣。一乖当春聚。方掩故园扉。（○谢宣城诗集四作虞别驾饯谢文学。古文苑四作虞驾部饯谢文学离夜。《诗纪》六十二。）  

【咏帘诗】  

青轩明月诗。紫殿秋风日。朣胧引光辉。晻暧映容质。清露依檐垂。蛸丝当户密。褰开谁共临。掩晦得如失。（○谢宣城诗集五。《初学记》二十五。万花谷续六。《诗纪》六十二。）  

【奉和竟陵王经刘巘墓下诗】  

下帷闻昔儒。窥园信且逸。聚学丛烟郊。栖遁事环荜。戢景谢归年。税驾空悠日。庭露已沾衣。松门向萧瑟。悯悯神念周。依依惠言密。（○谢宣城诗集四。《诗纪》六十二。）  

王思远  

〈思远。小字阿戎。琅邪临沂人。仕至吏部郎。改授司徒左长史。永元二年。迁度支尚书。未拜卒。〉  

【皇太子释尊诗】〖残缺〗  

龙图昇曜。龟籍流芳。俗资儒从。化以学昌。葳蕤四代。昭晰三王。挥发性灵。财成教方。  

时陂乐沦。风凋礼失。缝掖不衣。章句岂术。蕴金孰砥。怀玉焉器。养正者睿。敷文惟懿。  

帝则昭天。皇图轶古。乃圣乃神。重规叠矩。霞构两庠。星陈二序。横经若林。负书被宇。  

国绪克隆。储晖允镜。玉粹萧芬。体元居正。温文自躬。敦悦以性。崇道让齿。业大德盛。  

高殿既筵。远言既宣。穷理尽奥。阐几洞玄。降情肃{敝巾}。盥圣荐贤。（○文馆词林百六十。）  

王寂  

〈寂。字子玄。琅邪临沂人。僧虔子。位秘书郎。卒年二十一。有集五卷。〉  

【第五兄揖到太傅竟陵王属奉诗】〖五章〗  

兰馥春林。松贞秋坂。匪霜匪风。宁高宁远。玉华彼川。琛先兹巘。至德绸缪。嘉英缱绻。  

西周择才。东京得士。明明大齐。显允君子。芳华早照。徽声夙美。如彼招摇。不功而歭。  

天遥远汉。日华月丽。彦无沉隐。贤岂幽滞。如兰斯芬。如花斯蒂。臣实有恭。皇亦有憓。  

周旦绵邈。汉光遥缅。左右匡弼。朝夕台铉。嘉王副兹。声迈前典。谁奉神轩。匪德无践。  

寒林泛月。霜峰淡烟。浊樽湛澹。清调连绵。顾寻出处。中襟闵然。曷为赞仰。敢献微篇。（○文馆词林百五十二。）  

阮彦  

【皇太子释奠会诗】〖八章〗  

惟帝御宇。惟圣裁荃。云官眇载。凤纪遐传。於皇作后。缵武乘天。地契斯彰。震符乃宣。  

五帝继作。三王代新。教蔼隆周。轨灭荒秦。兴之用博。替之斯堙。敬业贻训。务于成均。  

蕴宝聿摅。藏信咸澈。璧日文曜。珠星泻晰。大开泮渚。爰构庠艺。越岫重梯。凭波累枻。  

兼明翌政。丽景承霄。玉振方辰。金声夙标。德暎姬储。芳腾夏朝。四辅陶辉。三善伊昭。  

睿机钦典。式夤昧旦。永言念兹。旧章载焕。习习胥斅。济济师赞。告衅舍弊。肃奠循裸。  

玉动璇轩。銮回璧戺。适序亲荐。登堂降齿。槐保锵仪。揆傅观止。物悟大哉。神称至矣。  

献礼卒虔。分除起宴。庭旅宾筵。阶陈肆县。笙镛登越。干戚浮绚。明耸八音。幽驰九变。  

庆逾居雒。骧疑在镐。百灵具祗。万纮同造。粤以空微。预均风草。取滥槐缨。无闻舆阜。（○文馆词林百六十。）  

王僧令  

【皇太子释奠会诗】〖六章〗  

伊昔上德。体极凝贞。敷文翊典。济美基平。三坟爰畅。六顺斯明。玄风流采。邈代飞馨。  

洪机泻御。祯符景历。缵承圣辉。盈图蕴册。化协无疆。皇猷匪隔。海裔覃仁。沙方浃泽。  

帝图远泰。震储克融。识超玄览。志迈谦冲。弘仁博艺。礼让兼崇。倾衢舞<巾惠>。溢路歌风。  

询谋有徽。克晨嘉奠。礼光瑶俎。乐泛轩县。飨毕祉流。回神曲燕。庆溢欢悰。情稠恩遍。  

肃令警辰。祯徽曜节。庆晷逶迤。祥云炤<火析>。瑶旆烟回。金声霄撤。浃宇怀昌。含生载悦。  

冲心幽被。奖逯无偏。栖质琼伍。俪服华筵。微蓱托海。毳羽浮天。方陶姬化。永沐姚年。（○文馆词林百六十。）  

袁浮丘  

【皇太子释奠诗】〖七章〗  

三象既区。八文斯载。靡人谁牧。匪后焉载。参差王列。回环纪代。数含兴毁。理彰彪晦。  

我皇广运。实惟灵德。於昭储嗣。徽光万国。曾是知微。降情敦克。陈经宪古。正讹辩感。  

岩岩崇殿。蔼蔼重筵。韶仪淳睟。远旨清宣。剖斥穿杂。总括凝泉。冲识知归。蒙薄攸迁。  

司业克终。告成奠旅。简习容章。筮辰献举。肃兹戒禁。洁此牲俎。摇金盖凤。自宫徂序。  

有观惟礼。亦既具来。儒巾云列。朝绂星陪。式是保训。允兼明台。比萼唐卫。烨烨光埃。  

冬绪御朔。气爽烟辉。彯霞旦卷。凝霜晚晞。张县瞀目。铿锵动几。翻舞屡还。绝音忘归。  

语远河清。记閟辰迟。薗朝游夕。浮年偶时。爵贺峻檐。蝈鸣旷坻。俯蹈盛典。仰震庸辞。（○文馆词林百六十。）  

陆慧晓  

〈慧晓。字叔明。吴郡吴人。高帝辅政。除尚书殿中郎。寻引为东阁祭酒。历会稽郡丞、江夏内史、行郢州事。迁吏部郎、五兵尚书、南兖州刺史。永元二年卒。年六十二。〉  

【游仙诗】  

旌翻玉华晦。神转云光移。袭舄黄山下。投佩朱路歧。（○《类聚》七十八。《诗纪》六十二。）  

陆厥  

〈厥。字韩卿。慧晓仲孙。州举秀才。少傅主簿。迁行参军。永元元年卒。年二十八。有集十卷。〉  

【蒲坂行】  

江南风已春。河间柳已把。雁反无南书。寸心何由写。流泊祁连山。飘飖高阙下。（○《乐府诗集》四十。《诗纪》六十二。）  

【齐歌行】  

黄金徒满籝。不如守章句。雪宫纷多士。稷下岌成覆。同载双连珠。合席悬河注。垂帷五行下。操笔百金赋。华屋大车方。高门四马驱。玄豹空不食。南山隐云雾。（○《乐府诗集》六十四。《诗纪》六十二。）  

【南郡歌】  

江南可采莲。莲生荷已大。旅雁向南飞。浮云复如盖。望美积风露。疏麻成襟带。双珠惑汉皋。蛾眉迷下蔡。玉齿徒粲然。谁与启含贝。（○《乐府诗集》七十二。《诗纪》六十二。）  

【邯郸行】  

赵女擫鸣琴。邯郸纷躧步。长袖曳三街。兼金轻一顾。有美独临风。佳人在遐路。相思欲褰衽。丛台日已暮。（○《乐府诗集》七十六。《诗纪》六十二。）  

【左冯翊歌】  

上林潏紫泉。离宫赫千户。飞鸣乱凫雁。参差杂兰杜。比翼独未群。连叶谁为伍。一物或难致。无云泣易睹。（《乐府诗集》八十四。《诗纪》六十二。）  

【京兆歌】  

兔园夹池水。修竹复檀栾。不如黄山苑。储胥与露寒。逦迤傍无界。岑崟郁上干。上干入翠微。下趾连长薄。芳露浸紫茎。秋风摇素萼。雁起宵未央。云间月将落。照梁桂兮影徘徊。承露盘兮光照灼。寿陵之街走狐兔。金卮玉碗会销铄。愿奉蒲萄花。为君实羽爵。（○《乐府诗集》八十四。《诗纪》六十二。）  

【李夫人及贵人歌】  

属车桂席尘。豹尾香烟灭。彤殿向蘼芜。青蒲复萎绝。坐萎绝。对蘼芜。临丹阶。泣椒涂。寡鹤羁雌飞且止。雕梁翠壁网蜘蛛。洞房明月夜。对此泪如珠。（○玉台新咏九。《类聚》四十三。《乐府诗集》八十四。《诗纪》六十二。）  

【中山王孺子妾歌二首】  

未央才人。中山孺子。一笑倾城。一顾倾市。倾城不自美。倾市复为容。愿把陵阳袖。披云望九重。（○《乐府诗集》八十四。《诗纪》六十二。）  

如姬寝卧内。班姬坐同车。洪波陪饮帐。林光宴秦馀。岁暮寒飙及。秋水落芙蕖。子瑕矫后驾。安陵泣前鱼。贱妾终已矣。君子定焉如。（○《文选》二十六。玉台新咏四。《乐府诗集》八十四。《诗纪》六十二。）  

【临江王节士歌】  

木叶下。江波连。秋月照浦云歇山。秋思不可裁。复带秋风来。秋风来已寒。白露惊罗纨。节士慷慨发冲冠。弯弓挂若木。长剑竦云端。（○《乐府诗集》八十四。海录碎事十九。《诗纪》六十二。又草堂诗笺八魏将军歌注引冠、端二韵。）  

【奉答内兄希叔诗】〖五章〗  

嘉惠承帝子。躧履奉王孙。属叨金马署。又点铜龙门。出入平津邸。一见孟尝尊。归来翳桑柘。朝夕异凉温。  

徂落固云是。寂蔑终如斯。杜门清三迳。坐槛临曲池。凫鹄啸俦侣。荷芰如参差。虽无田田叶。及尔泛涟漪。  

春华与秋实。庶子及家臣。王门所以贵。自古多俊民。离宫收杞梓。华屋富徐陈。平旦上林苑。日入伊水滨。  

书记既翩翩。赋歌能妙绝。相如恧温丽。子云惭笔札。骏足思长陂。此车畏危辙。愧兹山阳燕。空此河阳别。  

平原十日饮。中散千里游。渤海方淫滞。宜城谁献酬。屏居南山下。临此岁方秋。惜哉时不与。日暮无轻舟。（○《文选》三十六。《诗纪》六十二。又《类聚》三十一作奉答内兄顾希叔诗。引第五章。）  

刘绘  

〈绘。字士章。彭城人。初为齐高帝行参军。历位中书郎。竟陵王开西邸。绘为后进领袖。梁武帝萧衍起兵。朝廷以绘持节督四州军事。东昏殒。城内遣绘及范云送首诣梁王。转大司马从事中郎。中兴二年卒。年四十五。有集十卷。〉  

【同沈右率诸公赋鼓吹曲二首】  

【巫山高】  

高唐与巫山。参差郁相望。灼烁在云间。氛氲出霞上。散雨收夕台。行云卷晨障。出没不易期。婵娟以怅惆。（○谢宣城诗集二。文苑英华二百一。《乐府诗集》十七。《诗纪》六十二。）  

【有所思】  

别离安可再。而我更重之。佳人不相见。明月空在帷。共衔满堂酌。独敛向隅眉。中心乱如雪。宁知有所思。（○谢宣城诗集二。《类聚》四十一作有所思行。文苑英华二百二。《乐府诗集》十七。《文选》补遗三十四。广《文选》十四。《诗纪》六十二。）  

【饯谢文学离夜诗】  

汀洲千里芳。朝云万里色。悠然在天隅。之子去安极。春潭无与窥。秋台谁共陟。不见一佳人。徒望西飞翼。（○谢宣城诗集四作饯谢文学。古文苑四。《文选》补遗三十四。《诗纪》六十二。）  

【入琵琶峡望积布矶呈玄晖诗】  

江山信多美。此地最为神。以兹峰石丽。重在芳树春。照烂虹霓杂。交错锦绣陈。差池若燕羽。崱屶似龙鳞。却瞻了非向。前观已复新。翠微上亏景。青莎下拂津。巉严如刻削。可望不可亲。昔途首遐路。未获究清尘。誓将返初服。岁暮请为邻。（○谢宣城诗集四作入琵琶峡望积布矶。《诗纪》六十二。又《类聚》二十七作入琵琶峡望积布矶诗。引神、春、神、新、津五韵。）  

【咏博山香炉诗】  

参差郁佳丽。合沓纷可怜。蔽亏千种树。出没万重山。上镂秦王子。驾鹤乘紫烟。下刻蟠龙势。矫首半衔莲。旁为伊水丽。芝盖出岩间。复有汉游女。拾羽弄馀妍。荣色何杂揉。缛绣更相鲜。麇麚或腾倚。林薄杳芊{艹眠}。掩华终不发。含薰未肯然。风生玉阶树。露湛曲池莲。寒虫悲夜室。秋云没晓天。（○《初学记》二十五。《诗纪》六十二。又《类聚》七十所引缺怜一韵。）  

【咏萍诗】  

可怜池内萍。葐蒀紫复青。巧随浪开合。能逐水低平。微根无所缀。细叶讵须茎。漂泊终难测。留连如有情。（○《初学记》二十七。文苑英华三百二十七作吴均。注云。一作南齐刘绘。《诗纪》六十二。）  

【和池上梨花诗】〖和王融。〗  

露庭晚翻积。风闺夜入多。萦藂似乱蝶。拂烛状联蛾。（○古文苑四作和王中书。《诗纪》六十二。）  

【送别诗】  

春满方解箨。弱柳向低风。相思将安寄。怅望南飞鸿。（○《类聚》二十九。）  

刘<王贞>  

〈<王贞>。字士温。绘弟。仕齐历尚书吏部郎、义兴太守。〉  

【上湘度琵琶矶诗】  

兹山挺异崿。孤起秀云中。陵池激楚浪。纷糺绝宛风。烟峰晦如昼。寒水清若空。颉颃鸥舞白。流乱叶飞红。（○《类聚》二十七。《诗纪》六十二。）  

袁彖  

〈彖。字伟才。陈郡人。仕齐。官至侍中。有集五卷。〉  

【赠庾易诗】  

〖南史曰：庾易。新野人。居江陵。志性恬静。不交外物。齐临川王映临州。表荐之。饷麦百斛。易辞不受。以文义自乐。安西长史袁彖钦其风。赠诗一首。〗  

白日清明。青云辽亮。昔闻巢许。今睹台尚。（○南史庾《易传》。《诗纪》六十二。）  

【游仙诗】  

羽客宴瑶宫。旌盖乍舒设。王子洛浦来。湘娥洞庭发。长引逐清风。高歌送奔月。并驭排帝闼。连吹入天阙。万古一方春。千霜岂二发。（○《类聚》七十八。《诗纪》六十二。）  

【同前】  

白日三重阶。黄金九层路。采烟拂紫甍。芳风摇碧树。（○《类聚》七十八。《诗纪》六十二。）  

虞通之  

〈通之。会稽馀姚人。官至步兵校尉。〉  

【赠傅昭诗】  

〖梁《书》曰：傅昭少有神情。宋廷尉虞愿闻之。遣车迎昭。时愿宗人通之在坐。并当世名流。通之赠昭《诗》曰：〗  

英妙擅山东。才子倾洛阳。清尘谁能嗣。及尔遘遗芳。（○梁书傅昭传。南史傅昭传。《诗纪》六十二。）  

## 齐诗卷六  

顾{则心}  

〈{则心}。扬州主簿。善易。{则心}一作则心。一作测。〉  

【望廨前水竹诗】  

〖《诗纪》云。何逊集载此诗。题云望廨前水竹答崔录事。拾遗作顾则心。〗  

萧萧丛竹映。澹澹平湖净。叶倒涟漪文。水漾檀栾影。相思不会面。相望空延颈。远天去浮云。长墟钭落景。幽痾与岁积。赏心随事屏。乡念一邅回。白发生俄顷。（○何水部集二。选诗拾遗。《诗纪》六十二。）  

钟宪  

〈宪。颍川长社人。齐正员外郎〉  

【登群峰标望海诗】  

〖《诗纪》云。此诗见谢朓集。题云和刘西曹望海。拾遗作钟宪。〗  

苍波不可望。望极与天平。往往孤山暎。处处春云生。差池远雁没。飒沓群凫惊。嚣尘及簿领。弃舍出重城。临川徒可羡。结网庶时营。（○谢宣城诗集四。选诗拾遗。《诗纪》六十二。）  

许瑶之  

拟自君之出矣（《诗纪》云。艺文作宋孝武帝。）  

自君之出矣。金翠暗无精。思君如日月。回环昼夜生。（○玉台新咏十。《诗纪》五十四。）  

【咏柟榴枕诗】  

〖《诗纪》云。吴都赋。柟榴之木。注曰：柟榴。木之盘结者。材理坚邪可作器。然则柟榴即所谓木癭。榴字瘤字假借通用耳。故曰因病成妍也。〗  

端木生河侧。因病遂成妍。朝将云髻别。夜与蛾眉连。（○玉台新咏十。《诗纪》五十四。）  

【闺妇答邻人诗】  

昔如影与形。今如胡与越。不知行远近。忘却离年月。（○玉台新咏十。《诗纪》五十四。）  

朱硕仙〈朱子尚附〉  

【吴声独曲二首】  

〖南齐时。朱硕仙善歌吴声读曲。武帝出游钟山。幸何美人墓。硕仙歌云云。帝神色不悦曰：小人不逊弄我。时朱子尚亦善歌。复为一曲云云。於是俱蒙厚赍。〗  

【硕仙歌】  

二忆所欢时。缘山破芿荏。山神感侬意。盘石锐锋动。（○《乐府诗集》四十六。《诗纪》六十二。）  

【子尚歌】  

暧暧日欲冥。欢骑立踟蹰。太阳犹尚可。且愿停须臾。（○同上）  

石道慧  

【离合诗】  

好仇华良夜。子欢我亦欣。昊穹出明月。一坐感良晨。（娱○《类聚》五十六。《诗纪》六十二。）  

檀秀才〈逯案。以下七人诗原附谢朓集同题之下。〉  

【阳春歌】  

青春献初岁。白日映雕梁。兰萌犹自短。柳叶未能长。已见花红发。复闻花蕊香。乘紫试游衍。谁知心独伤。（○谢宣城诗集二。文苑英华九十三。《乐府诗集》五十一。《诗纪》五十八。）  

江朝请〈奂〉  

【渌水曲】〖渌。谢集作绿。《诗纪》同。〗  

塘上蒲欲齐。汀洲杜将歇。春心既易荡。春流岂难越。桂棹及晚风。菱江映初月。芳香若可赠。为君步罗袜。（○谢宣城诗集二。《乐府诗集》五十九。《诗纪》五十八。）  

陶功曹〈失名〉  

【采菱曲】  

朝日映兰泽。乘内入桂屿。棹影已流倡。轻舟复容与。勿遽佳期移。方追明月侣。采采讵盈掬。还望空延伫。（○谢宣城诗集二。《诗纪》五十八。）  

朱孝廉〈失名〉  

【白雪曲】  

凝云没霄汉。从风飞且散。联翩下幽谷。徘徊依井干。既兴楚客谣。亦动周王叹。所恨轻寒早。不迨阳春旦。（○谢宣城诗集二。文苑英华三百三十一。《乐府诗集》五十七。《诗纪》五十八。）  

王秀之  

〈秀之。字伯奋。琅邪临沂人。累迁都官尚书。出为隋王镇西长史、吴兴太守。〉  

【卧疾叙意诗】  

贞悔不少期。福极固难豫。疾药虽一途。遂以千百虑。景仄念徂龄。带缓每危曙。循躬既已兹。况复岁将暮。层冰日夜多。飞云密如雾。归鸿互断绝。宿鸟莫能去。辍我丘中琴。良由一嗟故。隐沦迹有违。宰官功未树。何用揽余情。恨恨此故路。岂言劳者歌。且曰幽人赋。（○谢宣城诗集四。《诗纪》六十。）  

江孝嗣  

【北戍琅邪城诗】  

驱马一连翩。日下情不息。芳树似佳人。惆怅余何极。薄暮苦羁愁。终朝伤旅食。丈夫许人世。安得顾心臆。按剑勿复言。谁能耕与织。（○谢宣城诗集四。《文选》补遗三十六。广《文选》十。《诗纪》六十。）  

【离夜诗】  

石泉行可照。兰杜向含风。离歌上春日。芳思徒以空。情遽晓云发。心在夕何终。幽琴一罢调。清醑复谁同。（○谢宣城诗集四。《诗纪》六十一。）  

王常侍〈失名〉  

【离夜诗】  

月没高楼晓。云起扶桑时。烛筵暧无色。行住闵相悲。当轩已凝念。况乃清江湄。怀人忽千里。谁缓鬓徂丝。（○谢宣城诗集四。《诗纪》六十一。）  

王晏  

〈晏。字休默。一字士彦。琅邪临沂人。宋大明末。历建安国常侍、员外郎、征北参军、镇西记室谘议。齐受禅。转太子中庶子。历步兵校尉、侍中、仆射尚书令、太傅、建武四年。坐罪诛。〉  

【和徐孝嗣诗】  

槐序候方调。（○南史王晏传。）  

韩兰英  

〈兰英始为后宫司仪。后为博士。〉  

【为颜氏赋诗】  

〖金楼子曰：齐郁林王时。有颜氏女。夫嗜酒。父母夺之。入宫为列职。帝以春夜命后宫司仪颜氏赋曰云。帝乃还之。〗  

丝竹犹在御。愁人独向隅。弃置将已矣。谁怜微薄驱。（○金楼子一。）  

释宝月  

【估客乐】〖二曲〗  

〖齐武帝布衣时。尝游樊邓。登祚以后。追忆往事。作估客乐。使宝月奏之管弦。月又上此二曲。凡四章。〗  

郎作十里行。侬作九里送。拔侬头上钗。与郎资路用。（○《乐府诗集》四十八。《诗纪》六十二。）  

有信数寄书。无信心相忆。莫作瓶落井。一去无消息。（○同上）  

【同前】  

大艑珂峨头。何处发扬州。借问艑上郎。见侬所欢不。（○《乐府诗集》四十八。《诗纪》六十二。）  

初发扬州时。船出平津泊。五两如竹林。何处相寻博。（○同上）  

【行路难】  

君不见孤雁关外发。酸嘶度扬越。空城客子心肠断。幽闺思妇气欲绝。凝霜夜下拂罗衣。浮云中断开明月。夜夜遥遥徒相思。年年望望情不歇。寄我匣中青铜镜。倩人为君除白发。行路难。行路难。夜闻南城汉使度。使我流泪忆长安。（○玉台新咏九。文苑英华二百。《乐府诗集》七十。《诗纪》六十二。○逯案。诗品谓此歌乃柴廓作。月窃为己有。）  

【杂歌谣辞】  

【苏小小歌】〖一曰钱塘苏小小歌。〗  

〖乐府广题曰：苏小小。钱塘名倡也。盖南齐时人。西陵在钱塘江之西。歌云西陵松柏下。是也。〗  

妾乘油壁车。郎骑青骢马。何处结同心。西陵松柏下。（○玉台新咏十。《乐府诗集》八十五。《诗纪》六十三。）  

【永明初歌】  

〖《齐书》五行志曰：永明初。百姓歌曰云云。后句间云陶郎来。白者金色。马者兵事。三年。妖贼唐宇之起。言唐来劳也。〗  

白马向城啼。欲得城边草。（○南《齐书》五行志。《诗纪》六十三。）  

【百姓为东昏侯歌】  

〖南史曰：东昏侯又以阅武堂芳乐苑。穷奇极丽。当暑种树。大树合抱。亦皆移掘。插叶系华。取玩俄顷。又於苑中立店肆。模大市。日游市中。离所宝物与宫人阉竖共为裨贩。以潘妃为市令。自为市吏录事。叉开渠立埭。躬自引船。埭上设店。坐而屠肉。于时百姓歌云。〗  

阅武堂。种杨柳。至尊屠肉。藩妃酤酒。（○南史齐废帝东昏侯纪。六朝事迹编类上。）  

【沈麟士引童谣】  

〖沈氏述祖德碑曰：沈莫盛於吴兴。始吾祖戎建大勋。辞显职。繇江北避地居吴之馀不乡。其卒也永平元年。葬乡之金鳌山。时有金鹅。三鸣而去。童谣曰云云。遂更名其山曰金鹅。〗  

金鹅鸣。沈氏兴。代代出公卿。（○湖录金石考四。）  

【张敬儿自为歌谣】  

〖南史曰：张敬儿性好卜术。信梦尤甚。又使於乡里为谣言。使小儿辈歌曰云云。敬儿家在冠军。宅前有地名赤谷。始其母於田中卧。梦犬子有角舐之。已而有娠而生敬儿。故初名狗儿。又生一子。因狗儿之名。复名猪儿。宋明帝嫌狗儿名鄙。改为敬儿。故猪儿亦改名恭儿。〗  

天子在何处。宅在赤谷口。天子是阿谁。非猪如是狗。（○南史张敬儿传。）  

【永明中虏中童谣】  

〖南《齐书》曰：永明中。虏中童谣云云。寻而京师人家忽生火。赤於常火。热小微。贵贱争取以治病。敕禁之。不能断。后梁以火德兴。〗  

黑水流北。赤火入齐。（○南《齐书》五行志。）  

【永明中魏地童谣】  

〖南史曰：永明十一年秋七月。先是魏地谣言云云。是岁有沙门从北赍此火而至。色赤於常火而微。云以疗疾。贵贱争取之。咸云圣火。诏禁之不止。火炙至七炷而疾愈。吴兴丘国宝密以还乡。邑人杨道庆虚疾二十年。依法炙即差。是月上崩。〗  

赤火南流丧南国。（○南史齐武帝纪。）  

【永元元年童谣】  

〖南《齐书》曰：永元元年童谣云云。千里流者。江佑也。东城。遥光也。遥光夜举事。垣历生者乌皮袴褶往奔之。跛脚。亦遥光。老姥子。孝字之象。徐孝嗣也。〗  

洋洋千里流。流翣东城头。乌马乌皮袴。三更相告诉。脚跛不得起。误杀老姥子。（○南《齐书》五行志。《诗纪》六十三。）  

【永元中童谣】  

〖南《齐书》曰：永元中童谣云云。识者解云。陈显达属猪。崔慧景属马。非也。东昏侯属猪。马子未详。梁王属龙。萧颖胄属虎。崔慧景攻台。顿广莫门死。时年六十三。乌集传舍。即所谓瞻乌爰止。于谁之屋。三八二十四。起建元元年至中兴二年。二十四年也。摧折景阳楼。亦高台倾之意也。言天下将去。乃得休息也。〗  

野猪虽嗃々。马子空闾渠。不知龙与虎。饮食江南墟。七九六十三。广莫人无馀。乌集传舍头。今汝得宽休。但看三八后。摧折景阳楼。（○南《齐书》五行志。《诗纪》六十三。）  

【山阴谣】  

〖南史曰：丘仲孚为山阴令。居职甚有声称。百姓为此谣。前世傅琰父子、沈宪、刘玄明。相继宰山阴。并有政绩。〗  

二傅沈刘。不如一丘。（○南史丘仲孚传。《诗纪》六十三。）  

【东昏侯时宫中谣】  

〖南史曰：初。左右刀敕之徒悉号为鬼。宫中讹云云。当时莫解。梁武平建邺。东昏死。群小一时诛灭。故称为诸鬼也。俗间以细剉肉糅以姜桂曰肃刂。意者以凶党皆当细剉而烹之也。〗  

赵鬼食鸭肃刂。诸鬼尽著调。（○南史茹法珍传。）  

【时人为桓康语】  

〖南史曰：桓康。兰陵人也。随武帝起兵。摧坚陷阵。膂力绝人。江南人畏之。高帝镇东府。除武陵王中兵宁朔将军。常侍卫左右。帝诛黄回。使康数回罪。然后杀之。时人语曰：〗  

欲侜张。问桓康。（○南《齐书》桓康传。南史桓康传。《诗纪》六十三。）  

【荀伯玉闻青衣小儿语】  

〖南《齐书》曰：初。太祖在淮南。伯玉假还广陵。梦上广陵城南楼上。有二青衣小儿语伯玉云云。伯玉视城下人。头皆有草。元徽五年而废苍梧。〗  

草中肃。九五相追逐。（○南《齐书》荀伯玉传。）  

【时人为荀伯玉语】  

〖南《齐书》曰：世祖在东宫。专断用事。颇不如法。伯玉因世祖拜陵后密启之。上大怒。检校东宫。世祖忧惧。上嘉伯玉尽心。愈见亲信。军国密事。多委使之。时人为之语曰云云。世祖深怨伯玉。永明元年。垣崇祖诛。伯玉伏法。〗  

十敕五令。不如荀伯玉命。（○南《齐书》荀伯玉传。南史荀伯玉传。）  

【时人为萧晃语】  

〖南史曰：长沙威王晃。高帝四子也。少有武力。昇明中为淮南、宣城二郡太守。晃便弓马。初。沈攸之事起。晃多从武容。赫奕都街。时人为之语曰：〗  

焕焕萧四繖。（○南《齐书》、南史长沙威王晃传。《御览》四百九十五。《诗纪》六十三。）  

【时人为刘绘语】  

〖南《齐书》曰：永明末。京邑人士盛为文章谈义。皆凑竟陵王西邸。绘为后进领袖。机悟多能。时张融、周颙并有言工。融音旨缓韵。颙辞致绮捷。绘之言吐。又顿挫有风气。时人为之语曰云云。言在二家之中也。〗  

刘绘贴宅。别开一门。（○南《齐书》刘绘传。《御览》百八十。）  

【时人为张周刘三姓语】  

〖南史曰：永明末。都下人士盛为文章谈义。皆凑竟陵西邸。绘为后进领袖。时张融以言辞辩捷。周颙弥为清绮。而绘音采亦赡丽。雅有风则。时人谓之语曰云云。言其处二人之间也。〗  

三人共宅夹清漳。张南周北刘中央。（○南史刘绘传。《御览》百八十、六百十七。《诗纪》六十三。）  

【时人为沈麟士语】  

〖南史曰：沈麟士隐居馀干吴差山。讲经教授。从学士数十百人。各营屋宇。依止其侧。时人为之语曰：〗  

吴差山中有贤士。开门教授居成市。（○南史沈麟士传。《御览》五百五。《诗纪》六十三。）  

【南州为江革语】  

〖南史曰：江革为浔阳太守。清严为属城所惮。正直自居。不与典签赵道智坐。道智还都启事。诬奏革堕事好酒。以琅琊王昙聪代为行事。南州士庶为之语曰：〗  

故人不道智。新人佞散骑。莫知度不度。新人不如故。（○南史江革传。《诗纪》六十三。）  

【都下民语】  

〖南史曰：茹法珍。会稽人。梅虫儿。吴兴人。齐东昏时并为制局监。俱见爱幸。自江祏、始安王遥光等诛后。及左右应敕捉刀之徒并专国命。人间谓之刀敕。权夺人主。都下为之语曰：〗  

欲求贵职依刀敕。须得富豪事御力。（○南史茹法珍传。）  

【清商曲辞】  

【西曲歌】  

【共戏乐】〖四曲〗 古辞  

〖古今乐录曰：共戏乐。旧舞十六人。梁八人。〗  

齐世方昌书轨同。万宇献乐列国风。  

时泰民康人物盛。腰鼓铃柈各相竞。  

长袖翩翩若鸿惊。纤腰袅袅会人情。  

观风采乐德化昌。圣皇万寿乐未央。（○《乐府诗集》四十九。《诗纪》六十三。）  

【杨叛儿】〖八曲〗  

〖《唐书》乐志曰：杨叛儿。本童谣歌也。齐隆昌时。女巫之子曰杨旻。少时随母入内。及长为何后宠。童谣云。杨婆儿。共戏来所欢。语讹。遂成杨叛儿。古今乐录曰：杨叛儿送声云。叛儿教侬不复相思。〗  

截玉作手钩。七宝光平天。绣沓织成带。严帐信可怜。  

暂出白门前。杨柳可藏乌。欢作沈水香。侬作博山炉。  

送郎乘艇子。不作遭风虑。横篙掷去桨。愿倒逐流去。  

七宝珠络鼓。教郎拍复拍。黄牛细犊儿。杨柳映松柏。  

欢欲见莲时。移湖安屋里。芙蓉绕床生。眠卧抱莲子。  

闻欢远行去。送欢至新亭。津逻无侬名。（○同上）  

落秦中庭生。诚知非好草。龙头相钩连。见枝如欲绕。（○同上）  

杨叛西随曲。柳花经东阴。风流随远近。飘扬闷侬心。（○《乐府诗集》四十九。《诗纪》六十三。又玉台新咏十引第二曲。）  

【杂曲歌辞】  

【乐辞】  

〖《诗纪》编入晋诗。又引祝穆曰：穷袴。襦也。盖汉人语。吴竞编此辞在十九首后。○逯案。宋许顗彦周诗话谓此乃齐梁间乐府。今从之编之於此。〗  

绣幕围香风。耳节朱丝桐。不知理何事。浅立经营中。爱惜加穷袴。防闲托守宫。今日牛羊上丘陇。当年近前面发红。（○冷斋夜话。事文《类聚》前集五十八。《诗纪》四十三。又草堂诗笺二十丹青诗注作古乐府诗。引桐、中二韵。彦周诗话作齐梁间乐府。引宫、红二韵。）  

## 齐诗卷七  

【郊庙歌辞】  

【齐南郊光章十三首】  

〖南《齐书》乐志曰：武帝建元二年。有司奏郊庙雅乐歌辞。太庙登歌用褚渊。馀悉用谢超宗所撰。多删颜延之、谢庄辞以为新曲。备改乐名。永明二年。又诏王俭造太庙二室及郊配辞。〗  

【肃咸乐】〖群臣出入〗 谢超宗  

〖谢超宗。陈郡人。灵运之孙。历齐高帝、武帝。累迁黄门郎。掌国史。除竟陵王征北谘议记室。〗  

夤承宝命。严恭帝绪。奄受敷锡。升中拓宇。亘地称皇。罄天作主。月域来宾。日际奉土。开元首正。礼交乐举。六典联事。九官列序。（宋郊祀颜延之辞删定。○南齐乐志。《乐府诗集》二。《诗纪》六十三。）  

【引牲乐】〖牲出入。夕牲歌。并重奏。〗  

皇乎敬矣。恭事上灵。昭教国祀。肃肃明明。有牲有涤。有洁在俎。以荐王衷。以答神祜。陟配在京。降德在民。奔精望夜。高燎伫晨。（有牲以下四句颜辞。○同上）  

【嘉荐乐】〖荐豆呈毛血〗  

我恭我享。惟孟之春。以孝以敬。立我烝民。青坛奄霭。翠幕端凝。嘉俎重荐。兼籍再升。设业设虡。展容玉庭。肇禋配祀。克对上灵。（增损谢庄辞。○同上）  

【昭夏乐】〖迎神〗  

惟圣飨帝。惟孝飨亲。礼行宗祀。敬达郊禋。金枝中树。广乐四陈。月御案节。星驱扶轮。遥光远驾。曜曜振振。告成大报。受厘元神。（增损颜辞。○同上）  

【永至乐】〖皇帝入坛东门〗  

紫坛望灵。翠幕伫神。率天奉贽。罄地来宾。神贶并介。泯祗合祉。恭昭鉴享。肃光孝祀。威蔼四灵。洞曜三光。皇德全被。大礼流昌。（○同上）  

【登歌】〖帝升坛〗  

报惟事天。祭实尊灵。史正嘉兆。神宅崇祯。五畤昭鬯。六宗彝序。介丘望尘。皇轩肃举。（○同上）  

【文德宣烈乐】〖帝初献〗  

营泰畤。定天衷。思心绪。谋筮从。田烛置。爟火通。大孝昭。国礼融。（删定颜辞。○同上）  

【武德宣烈乐】〖次奏〗  

功烛上宙。德耀中天。风移九域。礼饰八埏。四灵晨炳。五纬宵明。膺历缔运。道茂前声。（○同上）  

【高德宣烈乐】〖高帝配飨〗王俭  

飨帝严亲。则天光大。舄奕前古。荣镜无外。日月宣华。卿云流霭。五汉同休。六幽咸泰。（○同上）  

【嘉胙乐】〖饮福酒〗谢超宗  

鬯嘉礼。承休锡。盛德符景纬。昌华应帝策。圣蔼耀昌基。融祉晖世历。声正涵月轨。书文同。日迹。宝瑞昭神图。灵贶流瑞液。我皇崇晖祚。重芬冠往籍。（○同上）  

【昭夏乐】〖送神〗  

荐飨洽。礼乐该。神娱展。辰旆回。洞云路。拂璇阶。紫雰蔼。青霄开。眷皇都。顾玉台。留昌德。结圣怀。（○同上）  

【昭远乐】〖帝就燎位〗  

天以德降。地以礼报。牲尊俯陈。柴币仰燎。事展司采。敬达瑄芗。烟贽青昊。震飏紫场。陈馨示策。肃志宗禋。礼非物备。福唯诚陈。（○同上）  

【休成乐】〖帝还便殿〗  

昭事上祀。飨荐具陈。回銮转翠。拂景翔宸。缀县敷畅。钟石昭融。羽炫深晷。龠曀行风。肆序辍度。肃礼停文。四金耸卫。六驭齐轮。（○同上）  

【齐北郊乐歌六首】  

〖南《齐书》乐志曰：北郊乐。迎地神奏昭夏之乐。升坛奏登歌。初献奏地德凯容之乐。次奏昭德凯容之乐。送神奏昭夏之乐。瘗埋奏隶幽之乐。馀辞同南郊。隋书乐志曰：齐氏承宋。咸用元徽旧式。宗祀朝飨。奏乐俱同。惟增北郊之礼。乃元徽所阙。永明六年之所加也。〗  

【昭夏乐】（迎神奏） 谢超宗  

诏礼崇营。敬飨玄畤。灵正丹帷。月肃紫墀。展荐登华。风县凝锵。神惟戾止。郁葆遥庄。昭望岁芬。环游辰太。穆哉尚礼。横光秉蔼。（○南《齐书》乐志。《乐府诗集》二。《诗纪》六十三。）  

【登歌】〖帝升坛奏〗  

伫灵敬享。禋肃彝文。县动声仪。荐絜牲芬。阴祇以贶。昭祀式庆。九服熙度。六农祥正。（○同上）  

【地德凯容乐】〖帝初献奏〗  

缮方丘。端国阴。掩圭晷。仰灵心。诏源委。遍丘林。礼献物。乐荐音。（亦删颜辞。○同上）  

【昭德凯容乐】〖次奏〗  

庆图浚邈。蕴祥秘瑶。伣天炳月。嫔光紫霄。邦化灵懋。阃则风调。俪德方仪。徽载以昭。（○同上）  

【昭夏乐】〖送神奏〗  

荐神升。享序楙。淹玉俎。停金奏。宝旆转。旒驾旋。溢素景。郁紫躔。灵心顾。留宸眷。洽外瀛。瑞中县。（○同上）  

【隶幽乐】〖瘗埋奏〗  

后皇嘉庆。定祗玄畤。承帝休图。祗敷灵祉。篚幂周序。轩朱凝会。牲币芬坛。精明伫盖。调川瑞昌。警岳祥泰。（○同上）  

【齐明堂乐歌十五首】  

〖南《齐书》乐志曰：武帝建元初。诏谢超宗造明堂夕牲等歌。并采用谢庄辞。宾出入奏肃咸乐。牲出入奏引牲乐。荐豆呈毛血奏嘉荐乐。迎神奏昭夏乐。皇帝升明堂奏登歌。初献奏凯容宣烈之乐。还东壁受福酒奏嘉胙乐。送神奏昭夏乐。并建元永明中作也。其凯容宣烈乐、嘉胙乐。太庙同用。〗  

【肃咸乐】〖宾出入〗 谢超宗  

彝承孝典。恭事严圣。浃天奉赆。罄壤齐庆。司仪具序。羽容夙章。芬枝扬烈。黼构周张。助宝奠轩。酎珍充庭。璆县凝会。琄朱伫声。先期选礼。肃若有承。祗对灵祉。皇庆昭膺。（○南《齐书》乐志。《乐府诗集》二。《诗纪》六十三。）  

尊事威仪。辉容昭序。迅恭明神。絜盛牲俎。肃肃严宫。蔼蔼崇基。皇灵降止。百祗具司。戒诚望夜。端烈承朝。依微昭旦。物色轻宵。（○同上）  

【引牲乐】  

惟诚絜飨。惟孝尊灵。敬度黍稷。敬涤牺牲。骍茧在豢。载溢载丰。以承宗祀。以肃皇衷。萧芳四举。华火周传。神鉴孔昭。嘉足三牷。（○同上）  

【嘉荐乐二首】  

肇禋戒祀。礼容咸举。六典饰文。九司照序。牲柔既昭。牺刚既陈。恭涤惟清。敬事惟神。加笾再御。兼俎重（南《齐书》、乐府作兼。）荐。节动轩越。声流金县。（○同上）  

奕奕閟幄。亹亹严闱。絜诚夕鉴。端服晨晖。圣灵戾止。翊我皇则。上绥四宇。下洋万国。永言孝飨。孝飨有容。傧僚赞列。肃肃雍雍。（以上皆宋殷淡辞。○同上）  

【昭夏乐】  

地纽谧。乾枢回。华盖动。紫微开。旌蔽日。车若云。驾六龙。乘烟煴。烨帝景。耀天邑。圣祖降。五云集。懋粢盛。絜牲牷。百礼肃。群司虔。皇德远。大孝昌。贯九幽。洞三光。神之安。解玉銮。景福至。万宇欢。（谢庄辞。下同。○同上）  

【登歌】  

雍台辨朔。泽宫选辰。絜火夕炤。明水朝陈。六瑚贲室。八羽华庭。昭事先圣。怀濡上灵。肆夏式敬。升歌发德。永固洪基。以绥万国。（○同上）  

【凯容宣烈乐】  

酾醴具登。嘉佾咸荐。飨洽诚陈。礼周乐遍。祝辞罢裸。序容辍县。跸动端庭。銮回严殿。神仪驻景。华汉高虚。作灵案卫。三只解途。翠盖澄耀。罼帟凝宸。玉镳息节。金辂怀音。戒诚达孝。底心肃感。追凭皇鉴。思承渊范。神锡懋祉。四纬昭明。仰福帝徽。俯齐庶生。（殷淡辞。○同上）  

【青帝歌】  

参映夕。驷昭晨。灵乘震。司青春。雁将向。桐始蕤。和风舞。暄光迟。萌动达。万品亲。润无际。泽无垠。（以下五首皆谢庄辞。○同上）  

【赤帝歌】  

龙精初见。大火中。朱光北至。圭景同。帝在在离。寔司衡。雨水方降。木槿荣。庶物盛长。咸殷阜。恩泽四溟。被九有。（乐府、《诗纪》并云。下逸。○同上）  

【黄帝歌】  

履艮宅中宇。司绳总四方。裁化遍寒燠。布政司炎凉。至分乘经晷。闭启集恒度。帝晖缉万有。皇灵澄国步。（○同上）  

【白帝歌】  

百川若镜。天地爽且明。云冲气举。盛德在素精。庶类收成。岁功行欲宁。浃地奉渥。罄宇承帝灵。（○同上）  

【黑帝歌】  

岁既暮日方驰。灵乘坎德司规。玄云合晦鸟蹊。白灵繁亘天涯。晨晷促夕漏延。太阴极微阳宣。（○同上）  

【嘉胙乐】  

神荐洽。福胙昌。圣皇膺嘉佑。帝业凝休祥。居极乘景运。宅德瑞中王。澄明临四奥。精华延八乡。洞海同声憓。澈宇丽乾光。灵庆缠世祉。鸿烈永无疆。（殷淡辞。○同上）  

【昭夏乐】  

蕴礼容。馀乐度。灵方留。景欲暮开九重。肃五达。凤参差。龙已沫。云既动。河既梁。万里照。四空香。神之车。归清都。璇庭寂。玉殿虚。鸿化疑。孝风炽。顾灵心。结皇思。鸿庆遐鬯。嘉荐令芳。翊帝明德。永祚深光。（谢庄辞。○同上）  

【齐雩祭歌八首】  

〖南《齐书》乐志曰：建武二年。雩祭明堂。谢朓造辞。一依谢庄。唯世祖四言也。〗  

【迎神】〖八章〗谢朓  

〖齐乐志曰：依汉来郊歌三言。宋明堂迎神八解。○每四句一解。〗  

清明畅。礼乐新。候龙景。练贞辰。  

阳律亢。阴晷伏。耗下土。荐穜稑。  

宸仪警。王度乾。嗟云汉。望昊天。  

张盛乐。奏云儛。集五精。延帝祖。  

雩有讽。Ａ４１有秩。萗鬯芬。圭瓒瑟。  

灵之来。帝阍开。车煜耀。吹徘徊。  

停龙<车羲>遍观此。冻雨飞。祥云靡。  

坛可临。奠可歆。对甿祉。鉴皇心。（○南《齐书》乐志。《乐府诗集》三。《诗纪》六十三。）  

【世祖武皇帝】〖三章〗  

浚哲维祖。长发其武。帝出自震。重光御宇。七德攸宣。九畴咸叙。静难荆衡。凝威蠡浦。昧旦丕承。夕惕刑政。化一车书。德馨粢盛。昭星夜景。非云晓庆。衢室成阴。璧水如镜。礼充玉帛。乐被匏弦。於铄在咏。陟配於天。自宫徂兆。靡爱牲牷。我将我享。永祚丰年。（○南《齐书》乐志。《乐府诗集》三。《诗纪》六十三。）  

【青帝】〖三章〗  

营翼日。鸟殷宵。凝冰泮。率蛰昭。  

景阳阳。风习习。女夷歌。东皇集。  

奠春酒。秉青珪。命田祖。渥群黎。（○南《齐书》乐志。《乐府诗集》三。《诗纪》六十三。）  

【赤帝】〖三章〗  

惟此夏德德恢台。两龙在御炎精来。  

火景方中南讹秩。靡草云黄含桃实。  

族云蓊郁温风扇。兴雨祁祁黍苗遍。（○南《齐书》乐志。《乐府诗集》三。《诗纪》六十三。）  

【黄帝】〖三章〗  

禀火自高明。毓金挺刚克。凉燠资成化。群芳载厚德。  

阳季勾萌达。炎徂溽暑融。商暮百工止。岁极凌阴冲。  

泉流疏已清。原隰甸已平。咸言祚惟亿。敦民保齐京。（○南《齐书》乐志。《乐府诗集》三。《诗纪》六十三。）  

【白帝】〖三章〗  

帝说于兑。执矩固司藏。百川收潦。精景应金方。（《齐书》、乐府并作徂商。）  

嘉树离披。榆关命宾鸟。夜月如霜。金风方袅袅。  

商阴肃杀。万宝咸已遒。劳哉望岁。场功冀可收。（○南《齐书》乐志。《乐府诗集》三。《诗纪》六十三。）  

【黑帝】〖三章〗  

白日短。玄夜深。招摇转。移太阴。霜钟鸣。冥陵起。星回天。月穷纪。  

听严风。来不息。望玄云。黝无色。曾冰烈。积羽幽。飞雪至。天山侧。  

关梁闭。方不巡。合国吹。飨蜡宾。统微阳。究终始。百礼洽。万祚臻。（○南《齐书》乐志。《乐府诗集》三。《诗纪》六十三。）  

【送神】〖五章〗  

敬如在。礼将周。神之驾。不少留。  

跃龙镳。转金盖。纷上驰。云之外。  

警七曜。诏八神。排阊阖。渡天津。  

有渰兴。肤寸积。雨冥冥。又终夕。  

俾栖粮。维万箱。皇情畅。景命昌。（○南《齐书》乐志。《乐府诗集》三。《诗纪》六十三。）  

【齐藉田乐歌二首】  

〖南《齐书》乐志曰：藉田歌。汉章帝元和元年。班固奏用周颂载芟祠先农。晋傅玄作祀先农先蚕夕牲歌诗一篇。迎送神一篇。飨社稷、先农、先圣、先蚕歌诗三篇。辞皆叙田农事。胡道安作先农飨神诗一篇。乐府相传卓歌三章。永明四年藉田。诏江淹造歌。淹不依胡、傅。制祀先农迎送神升歌及飨神歌二章。〗  

【迎送神升歌江淹】  

羽銮从动。金驾时游。教腾义镜。乐缀前修。率先丹耦。躬遵绿畴。灵之圣之。岁殷泽柔。（○南《齐书》乐志。《乐府诗集》三。《诗纪》六十三。）  

【飨神歌】  

琼斝既饰。绣簋以陈。方燮嘉种。永毓宵民。（○同上）  

【牲出入歌】江淹（下同）  

〖《诗纪》云。以下三首见《初学记》。未详所用。〗  

祝详史具。礼备乐荐。有牲在陈。有鼓在县。腾烛象星。奔水类电。郊燎夙戒。駜彼乘駽。以伺质明。以伫神宴。（《诗纪》作宴。○《初学记》十三。《诗纪》六十三。）  

【荐豆呈毛血歌辞】  

时恭时祀。有物有则。伊我上圣。实抱明德。牺象交陈。郁尊四塞。黍惟嘉谷。酒惟玄默。荐通苍祇。庆覃黎黑。愿灵之降。祚家佑国。（○《初学记》十三。《诗纪》六十三。）  

【奏宣列之乐歌舞】  

殷崇配天。周尊明祀。瑞合汾阴。庆同泰畤。青幕云舒。丹殿霞起。二曜惟新。五精告始。于以享之。景福是履。（○《初学记》十三。《诗纪》六十三。）  

【齐太庙乐歌十六首】  

〖南《齐书》乐志曰：宋昇明中。太祖为齐王。令怀马褚渊造太庙登歌二章。建元初。诏谢超宗造庙乐歌诗十六章。永明二年。又诏王俭造太庙二室歌辞。〗  

【肃咸乐】〖夕牲群臣出入奏〗 谢超宗  

絜诚底孝。孝感烟霜。夤仪式序。肃礼绵张。金华树藻。肃哲腾光。殷殷升奏。严严阶庠。匪椒匪玉。是降是将。懋分神衷。翊佑传昌。（○南《齐书》乐志。《乐府诗集》九。《诗纪》六十三。）  

【引牲乐】〖牲出入奏〗  

肇祀严灵。恭礼尊国。达敬傅典。结孝陈则。芬涤既肃。牺牷既整。耸诚流思。端仪选景。肆礼伫夜。绵乐望晨。崇席皇鉴。用飨明神。（○同上）  

【嘉荐乐】〖荐豆呈毛血奏〗  

清思眑々。閟寝微微。恭言载感。肃若有希。芬俎具陈。嘉荐兼列。凝馨烟飏。分照星哲。睿灵式降。协我帝道。上澄五纬。下陶八表。（○同上）  

【昭夏乐】〖迎神奏〗  

涓辰选气。展礼恭祗。重闱月洞。层牖烟施。载虚玉鬯。载受金枝。天歌折飨。云舞罄仪。神惟降止。泛景凝羲。帝华永蔼。泯藻方摛。（○同上）  

【永至乐】〖皇帝入庙北门奏〗  

戏繇惟则。姬经式序。九司联事。八方承宇。銮迾静陈。缦乐具举。凝旒若慕。倾璜载伫。振振璇卫。穆穆礼容。载蔼皇步。式敷帝踪。（○同上）  

【登歌】〖太祝裸地奏〗  

清明既鬯。大孝乃熙。天仪睟怆。皇心俨思。既芬房豆。载絜牷牲。郁裸升礼。鋗玉登声。茂对幽严。式奉徽灵。以享以祀。惟感惟诚。（○同上）  

【凯容乐】〖皇祖广陵丞室〗  

国昭惟茂。帝穆惟崇。登祥纬远。缔世景融。纷纶睿绪。庵蔚王风。明进厥始。浚哲文终。（○同上）  

【凯容乐】〖皇祖太中大夫室〗  

璇条夤蔚。琼源浚照。懋矣皇烈。载挺明劭。永言敬思。式恭惟教。休途良乂。荣光有耀。（○同上）  

【凯容乐】〖皇祖淮阴令室〗  

严宗正典。崇享肇禋。九章既禋。三清既陈。昭恭皇祖。承假徽神。贞佑伊协。卿蔼是邻。（○同上）  

【凯容乐】〖皇曾祖即丘令室〗  

肃惟敬祀。絜事参芗。环袨像缀。缅密丝簧。明明烈祖。尚锡龙光。粤雅于姬。伊颂在商。（○同上）  

【凯容乐】〖皇祖太常卿室〗  

神宫懋邺。明寝昌基。德凝羽缀。道鬯容辞。假我帝绪。懿我皇维。昭大之载。国齐之祺。（○同上）  

【宣德凯容乐】〖皇考宣皇帝室奏〗  

道閟期运。义开藏用。皇矣睿祖。至哉攸纵。循规烈炤。袭矩重芬。德溢轩羲。道懋炎云。（○同上）  

【凯容乐】〖昭皇后室奏〗  

月灵诞庆。云瑞开祥。道茂渊柔。德表徽章。粹训宸中。仪形宙外。容蹈凝华。金羽传蔼。（○同上）  

【永祚乐】〖皇帝还东壁上福酒奏〗  

构宸抗宇。合轸齐文。万灵载溢。百礼以殷。朱弦绕风。翠羽停云。桂樽既涤。瑶俎既薰。升荐惟诚。昭礼惟芬。降祉遥裔。集庆氤氲。（○同上）  

【肆夏乐】〖送神奏〗  

礼既升。乐以愉。昭序溢。幽飨馀。人只鬯。敬教敷。神光动。灵驾翔。芬九垓。镜八乡。福无届。祚无疆。（○同上）  

【休成乐】〖皇帝诣便殿奏〗  

睿孝式鬯。飨敬爰偏。谛容辍序。佾文静县。辰仪耸跸。霄卫浮銮。旒帟云舒。翠华景抟。恭惟尚烈。休明再缠。国猷远蔼。昌图聿宣。（○同上）  

【登歌二首】褚渊  

〖褚渊。字彦回。河南阳翟人。仕宋中书令。后佐高帝受禅。进位司徒。封南昌郡公。〗  

惟王建国。设庙凝灵。月荐流典。时祀晖经。瞻宸僾思。雨露追情。简日筮晷。閟奠升文。金罍渟桂。冲幄舒薰。备僚肃列。驻景开云。（○南《齐书》乐志。《乐府诗集》九。《诗纪》六十三。）  

至飨攸极。睿孝惇礼。具物咸絜。馨声合体。气昭扶幽。眇慕缠远。迎丝惊促。送佾留晚。圣衷践候。节改增怆。妙感崇深。英徽弥亮。（○同上）  

【高德宣烈乐】〖太祖高皇室〗 王俭  

悠悠草昧。穆穆经纶。乃文乃武。乃圣乃神。动龛危乱。静比斯民。诞应休命。奄有八夤。握机肇运。光启禹服。义满天渊。礼昭地轴。泽靡不怀。威无不肃。戎夷竭欢。象来致福。偃风裁化。暅日敷祥。信星含曜。秬草流芳。七庙观德。六乐宣章。惟先惟敬。是飨是将。（○南《齐书》乐志。《乐府诗集》九。《诗纪》六十三。）  

【穆德凯容乐】〖穆皇后室〗  

太姒嫔周。途山俪禹。我后嗣徽。重规叠矩。肃肃閟宫。翔翔云舞。有飨德馨。无绝终古。  

（○南《齐书》乐志。《乐府诗集》九。《诗纪》六十三。）  

【明德凯容乐】〖明帝室〗  

多难固业。殷忧启圣。帝宗缵武。维时执竞。起柳献祥。百堵兴咏。义虽祀夏。功符受命。远无不怀。迩无不肃。其仪济济。其容穆穆。赫矣群临。昭哉嗣服。允王惟后。膺此多福。礼以昭事。乐以感灵。八簋陈室。六舞充庭。观德在庙。象德在形。四海来祭。万国咸宁。（○南《齐书》乐志。《乐府诗集》九。《诗纪》六十三。）  

【舞曲歌辞】  

【齐前后舞歌二首】无名氏  

【前舞阶步歌】  

〖《齐书》乐志云。新辞。下篇同。隋书乐志曰：近代舞。出入皆作乐。谓之阶步。咸用肆夏。即周官所谓乐出入奏钟鼓也。○古今乐录曰：何承天云。今舞出乐。谓之阶步。蕤宾厢作。寻仪礼燕饮射三乐。皆云席工於西阶上。大师升自西阶。北面东上。相者坐受瑟乃降。笙入。立于县中北面。乃合乐工歌鹿鸣。四牡、周南。今直谓之阶步。而承天又以为出乐。俱失之矣。〗  

天挺圣哲。三方维纲。川岳伊宁。七曜重光。茂育万物。众庶咸康。道用潜通。仁施遐扬。德厚坤极。功高昊苍。舞象盛容。德以歌章。八音既节。龙跃凤翔。皇基永树。二仪等长。（○南《齐书》乐志。《乐府诗集》五十二。《诗纪》六十三。）  

【后舞阶步歌】  

皇皇我后。绍业盛明。涤拂除秽。宇宙载清。允执中和。以莅苍生。玄化远被。兆世轨形。何以崇德。乃作九成。妍步恂恂。雅曲芬馨。八风清鼓。应以祥祯。泽浩天下。功齐百灵。（○同上）  

【齐鼙舞曲三首】  

〖南《齐书》乐志曰：汉章帝造鼙舞歌云。关东有贤女。魏明帝代汉曲云。明明魏皇帝。傅玄代魏曲作晋洪业篇云。宣文创洪业。盛德存泰始。圣皇应灵符。受命君四海。今前四句错综其辞。从五帝至不可阶六句。全玄辞。后二句本云将复御龙氏。凤皇在庭栖。又改易焉。〗  

【明君辞】  

明君创洪业。盛德在建元。受命君四海。圣皇应灵乾。五帝继三皇。三皇世所归。圣德应期运。天地不能违。仰之弥已高。犹天不可阶。将复结绳化。静拱天下齐。（错综傅玄辞。○南《齐书》乐志。《乐府诗集》五十四。《诗纪》六十三。）  

【圣主曲辞】  

圣主受天命。应期则虞唐。升旒综万机。端扆驭八方。盈虚自然数。揖让归圣明。北化陵河塞。南威越沧溟。广德齐七政。敷教腾三辰。万宇必承庆。百福咸来臻。圣皇应福始。昌德洞佑先。（错综傅玄辞。○同上）  

【明君辞】  

明君御四海。总鉴尽人灵。仰成恩已洽。竭忠身必荣。圣泽洞三灵。德教被八乡。草木变柯叶。川岳洞嘉祥。愉乐盛明运。舞蹈升太时。微霜永昌命。轨心长欢怡。（首四句错综傅玄辞。○同上）  

【齐白纻辞五首】 王俭  

阳春白日风花香。趋步明月舞瑶裳。（《齐书》作堂。○南《齐书》乐志。《乐府诗集》五十五。《诗纪》六十三）  

情发金石媚笙簧。罗袿徐转红袖扬。（○同上）  

清歌流响绕凤梁。如惊若思凝且翔。（○同上）  

转盻流精艳辉光。将流将引雁双行。（○同上）  

欢来何晚意何长。明君驭永歌昌。（○同上）  

【齐凤皇衔书伎辞】江淹  

〖《齐书》乐志曰：凤皇衔书伎歌辞。盖鱼龙之流也。元会日。侍中於殿前跪取其书。宋世有此辞。齐初诏中书郎江淹改。〗  

皇齐启运从瑶玑。灵凤衔书集紫微。和乐既洽神所依。超商卷夏耀英辉。永世寿昌声华飞。（○南《齐书》乐志。《乐府诗集》五十六。《诗纪》六十三。）  

【齐民昌辞】无名氏  

〖南《齐书》乐志曰：晋杯槃舞歌。十解。第三解云。舞杯槃。何翩翩。举坐翻覆寿万年。其第一解首句云。晋世宁。宋改为宋世宁。恶其杯槃翻覆。辞不复取。齐改为齐世昌。后一解辞同。〗  

齐世昌。四海安乐齐太平。人命长。当结久。千秋万岁皆老寿。（○南《齐书》乐志。《乐府诗集》五十六。《诗纪》六十三。）  

## 梁诗卷一  

梁武帝萧衍  

〈衍。字叔达。兰陵武进人。齐永明初为巴陵王南中郎法曹参军。历王俭东阁祭酒、随王谘义参军。隆昌初为宁朔将军。镇寿春。明帝即位。封建阳县男。历右军司马、淮陵太守。入为博士、太子中庶子。拜辅国将军、雍州刺史。和帝即位。为尚书仆射。进中书监、大司马、录尚书、骠骑大将军、扬州刺史、都督中外诸军事。封梁公。加九锡。位相国。进封梁王。以中兴二年受禅。改元七。在位四十八年。太清三年卒。年八十六。谥曰武皇帝。有集三十二卷。〉  

【乐府】  

【芳树】  

绿树始摇芳。芳生非一叶。一叶度春风。芳华自相接。杂色乱参差。众花纷重叠。重叠不可思。思此谁能惬。（○玉台新咏七《乐府诗集》十七。《诗纪》六十四。）  

【有所思】  

谁言生离久。适意与君别。衣上芳犹在。握里书未灭。腰中双绮带。梦为同心结。常恐所思露。瑶华未忍折。（○玉台新咏七。《乐府诗集》十七。《诗纪》六十四。）  

【临高台】  

高台半行云。望望高不极。草树无参差。山河同一色。仿佛洛阳道。道远难别识。玉阶故情人。情来共相忆。（○玉台新咏七。文苑英华二百十、《乐府诗集》十八并作梁简文帝。《诗纪》六十四。）  

【雍台】  

日落登雍台。佳人殊未来。绮窗莲花掩。网户琉璃开。蘴茸临紫桂。蔓延交青苔。月没光阴尽。望子独悠哉。（○《乐府诗集》二十五。《诗纪》六十四。）  

【长安有狭邪行】〖《诗纪》云。帝王集作魏武帝者非。〗  

洛阳有曲陌。曲陌不通驿。忽遇二少童。扶辔问君宅。我宅邯郸右。易意复可知。大息组絪缊。中息佩陆离。小息尚青绮。总辔游南皮。三息俱入门。家臣拜门垂。三息俱升堂。旨酒盈千卮。三息俱入户。户内有光仪。大妇理金翠。中妇事玉触。小妇独閒暇。调笙游曲池。丈人少徘徊。凤吹方参差。（○玉台新咏七作拟长安有狭斜十韵。《乐府诗集》三十五。本集。《诗纪》六十四。）  

【拟青青河畔草】  

幕幕绣户丝。悠悠怀昔期。昔期久不归。乡国旷音辉。音辉空结迟。半寝觉如至。既寤了无形。与君隔平生。月以云掩光。叶以霜摧老。当途竞自容。莫肯为妾道。（○玉台新咏七。《乐府诗集》三十八作青青河畔草。《诗纪》六十四。）  

【拟明月照高楼】  

圆魄当虚闼。清光流思延。延思照孤影。凄怨还自怜。台镜早生尘。匣琴又无弦。悲慕屡伤节。离忧亟华年。君如东扶景。妾似西柳烟。相去既路迥。明晦亦殊悬。愿为铜铁辔。以感长乐前。（○玉台新咏七。《乐府诗集》四十二作明月照高楼。《诗纪》六十四。）  

【阊阖篇】  

西汉本佳妍。金马望甘泉。卫尉屯兵上。期门晓漏传。犹重河东赋。欲知（乐府作以。）追神仙。羽骑凌云转。阊阖带空悬。长旗扫月窟。凤迹辗星躔。但使丹砂就。能令意万年。（○《乐府诗集》六十四。《诗纪》六十四。）  

【邯郸歌】  

回顾灞陵上。北指邯郸道。短衣妾不伤。南山为君老。（○《乐府诗集》七十六。《诗纪》六十四。）  

【子夜歌二首】〖《诗纪》云。武帝清商诸曲并见玉台新咏。其与乐府不同者注各题下。〗  

恃爱如欲进。含羞未肯前。朱口发艳歌。玉指弄娇弦。（○玉台新咏十。《乐府诗集》四十四作晋宋齐辞。《诗纪》六十四。）  

朝日照绮窗。光风动纨罗。巧笑茜两犀。美目扬双蛾。（○同上）  

【子夜四时歌】  

【春歌四首】  

阶上香入怀。庭中花照眼。春心一如此。情来不可限。（○玉台新咏十。《类聚》四十三。《乐府诗集》四十四作王金珠。《诗纪》六十四。又草堂诗笺三十九酬郭诗注作魏武帝乐。引眼一韵。）  

兰叶始满地。梅花已落枝。持此可怜意。摘以寄心知。（○玉台新咏十。《乐府诗集》四十四。《诗纪》六十四。）  

朱日光素冰。黄花映白雪。折梅待（《诗纪》作寄。）佳人。共迎阳春月。（○玉台新咏十。  

《乐府诗集》四十四作王金珠。《诗纪》六十四。）  

花坞蝶双飞。柳堤鸟百舌。不见佳人来。徒劳心断绝。（《诗纪》云。乐府不载。○《诗纪》六十四。）  

【夏歌四首】  

江南莲花开。红光覆碧水。色同心复同。藕异心无异。（《类聚》作异心无异菂。○玉台新咏十。《类聚》四十三。《乐府诗集》四十四。《诗纪》六十四。）  

闺中花如绣。帘上露如珠。欲知有所思。停织复歭<止屠>。（○玉台新咏十。《乐府诗集》四十四。）  

玉盘著朱李。金杯盛白酒。虽欲持自亲。复恐不甘口。（○玉台新咏十。）  

含桃落花日。黄鸟营飞时。君住马已疲。妾去蚕欲饥。（○玉台新咏十。《乐府诗集》四十四。）  

【秋歌四首】  

绣带合欢结。锦衣连理文。怀情入夜月。含笑出朝云。（○玉台新咏十。《乐府诗集》四十四。《类聚》四十三。《诗纪》六十四。）  

七彩紫金柱。九华白玉梁。但歌云不去。含吐有馀香。（○玉台新咏十。《乐府诗集》四十五作王金珠子夜变歌。《诗纪》六十四。）  

吹漏未可停。弦断当更续。俱作双丝引。共奏同心曲。（○玉台新咏十。《乐府诗集》四十四作王金珠春歌。《诗纪》六十四。）  

当信抱梁期。莫听回风音。镜中两入髻。分明无两心。（○玉台新咏十。《乐府诗集》四十四。《诗纪》六十四。）  

【冬歌四首】  

寒闺动黻帐。密筵重锦席。卖眼拂长袖。含笑留上客。（○《乐府诗集》四十四作王金珠。《诗纪》六十四。）  

别时鸟啼户。今晨雪满墀。过此君不返。但恐绿鬓衰。（《诗纪》云。乐府所载古辞一首与此小异。○《诗纪》六十四。）  

果欲结金兰。但看松柏林。经霜不堕地。岁寒无异心。（《诗纪》云。乐府作古辞。○《乐府诗集》四十四作晋宋齐辞。《诗纪》六十四。）  

一年漏将尽。万里人未归。君志固有在。妾躯乃无依。（《诗纪》云。乐府不载。○《诗纪》六十四。）  

【欢闻歌二首】  

艳艳金楼女。心如玉池莲。持底报郎恩。俱期游梵天。（○玉台新咏十。《乐府诗集》四十五作金珠。《诗纪》六十四。）  

南有相思木。合影复同心。游女不可求。谁能息空阴。（○玉台新咏十。《乐府诗集》四十四作王金珠欢闻变歌。《诗纪》六十四。）  

【团扇歌】  

手中白团扇。净如秋团月。清风任动生。娇香承意发。（○玉台新咏十。《类聚》四十三。《乐府诗集》四十五作王金珠。《诗纪》六十四。）  

【碧玉歌】  

杏梁日始照。蕙席欢未极。碧玉奉金杯。绿酒助花色。（○玉台新咏十。《乐府诗集》四十五作无名氏。《诗纪》六十四。）  

【上声歌】  

花色过桃杏。名称重金琼。名歌非下里。含笑作上声。（○玉台新咏十。《乐府诗集》四十五作王金珠。《诗纪》四十四。）  

【襄阳蹋铜蹄歌三首】〖英华作白铜鞮。〗  

〖隋书乐志曰：梁武帝之在雍镇。有童谣云。襄阳白铜蹄。反缚扬州儿。识者言曰：白铜蹄谓马也。白。金色也。及义师之兴。实以铁骑。扬州之士皆面缚。果如谣言。故即位之后更造新声。帝自为之词三曲。又令沈约为三曲以被管弦。古今乐录曰：襄阳蹋铜蹄者。梁武西下所制也。沈约又作其和云。襄阳白铜蹄。圣德应乾来。〗  

陌头征人去。闺中女下机。含情不能言。送别沾罗衣。（○玉台新咏十作襄阳白铜鞮歌。文苑英华二百一作白铜鞮歌。《乐府诗集》四十八。《诗纪》六十四。）  

草树非一香。花叶百种色。寄语故情人。知我心相忆。（○同上）  

龙马紫金鞍。翠眊白玉羁。照耀双阙下。知是襄阳儿。（○玉台新咏十。《类聚》四十三作襄阳白铜堤歌。《御览》三百五十九。文苑英华二百一。《乐府诗集》四十八。《诗纪》六十四。）  

【杨叛儿】  

桃花初发红。芳草尚抽绿。南音多有会。偏重叛儿曲。（○《乐府诗集》四十九。《诗纪》六十四。）  

【白纻辞二首】〖以下七言。〗  

朱丝玉柱罗象筵。飞琯促节舞少年。短歌流目未肯前。含笑一转私自怜。（○文苑英华百九十三与沈约夏白纻歌连为一首。《乐府诗集》五十五。《诗纪》六十四。○《诗纪》此篇题下有注云。艺文、乐府作简文帝。今从玉台作武帝。逯按。玉台、《类聚》无此诗。乐府作梁武帝。）  

纤腰袅袅不任衣。娇怨独立特为谁。赴曲君前未忍归。上声急调中心飞。（○同上）  

【河中之水歌】  

河中之水向东流。洛阳女儿名莫愁。莫愁十三能织绮。十四采桑南陌头。十五嫁为卢家妇。十六生儿字阿侯。卢家兰室桂为梁。中有郁金苏合香。头上金钗十二行。足下丝履五文章。珊瑚挂镜烂生光。平头奴子擎履箱。人生富贵何所望。恨不早嫁东家王。（○玉台新咏九作无名氏歌词。《类聚》四十三作古河中之水歌。《乐府诗集》八十五。《诗纪》六十四。又《文选》二十八君子有所思行注作古诗。引一句。《初学记》十九作古诗。引章、霜二韵。又二十五作古诗。引光一韵。）  

【东飞伯劳歌】〖《诗纪》云。一云绍古歌。玉台、艺文、乐府并作古辞。〗  

东飞伯劳西飞燕。黄姑织女时相见。谁家女儿对门居。开颜发艳照里闾。南窗北牖挂明光。罗帷绮帐脂粉香。女儿年几十五六。窈窕无双颜如玉。三春已暮花从风。空留可怜谁与同。（○玉台新咏九作古词。《类聚》四十三作古东江飞伯劳歌。《乐府诗集》六十八作古辞。文苑英华二百六。《诗纪》六十四。又玉烛宝典第一作古乐府。引一句。岁时广记二十六作古乐府。引见一韵。万花谷四引玉台燕、见二韵。）  

【江南弄】〖七曲〗  

〖古今乐录曰：梁天监十一年冬。武帝改西曲制江南、上云乐十四曲。江南弄七曲。一曰江南弄。二曰龙笛曲。三曰采莲曲。四曰凤笙曲。五曰采菱曲。六曰游女曲。七曰朝云曲。又沈约作四曲。一曰赵瑟曲。二曰秦筝曲。三曰阳春曲。四曰朝云曲。亦谓之江南弄云。○以下杂言。○逯按。七曲实各为一首。〗  

【江南弄】  

〖古今乐录曰：江南弄。三洲韵。〗  

和云。阳春路。娉婷出绮罗。  

众花杂色满上林。舒芳耀绿垂轻阴。连手躞蹀舞春心。舞春心。临岁腴。中人望。独踟蹰。（○文苑英华二百一。《乐府诗集》五十。《诗纪》六十四。）  

【龙笛曲】  

〖和云。江南音。一唱值千金。〗  

美人绵眇在云堂。雕金镂竹眠玉床。婉爱寥亮绕红梁。绕红梁。流月台。驻狂风。郁徘徊。（○《乐府诗集》五十。《诗纪》六十四。）  

【采莲曲】〖《诗纪》云。文苑英华作吴均。今从乐府、玉台作武帝。采菱曲同。〗  

〖和云。采莲渚。窈窕舞佳人。〗  

游戏五湖采莲归。发花田叶芳袭衣。为君艳歌世所希。世所希。有如玉。江南弄。采莲曲。（○文苑英华二百八作吴筠。《乐府诗集》五十。《诗纪》六十四。）  

【凤笙曲】  

〖和云。弦吹席。长袖善留客。〗  

绿耀克碧凋琯笙。朱唇玉指学凤鸣。流速参差飞且停。飞且停。在凤楼。弄娇响。间清讴。（○《乐府诗集》五十。《诗纪》六十四。）  

【采菱曲】  

〖和云。菱歌女。解佩戏江阳。（文苑作南。）〗  

江南稚女珠腕绳。金翠摇首红颜兴。桂棹容与歌采菱。歌采菱。心未怡。翳罗袖。望所思。（○文苑英华二百八。《乐府诗集》五十。《诗纪》六十四。）  

【游女曲】  

〖和云。当年少。歌舞承酒笑。〗  

氛氲兰麝体芳滑。容色玉耀眉如月。珠佩婐<女卮>戏金阙。戏金阙。游紫庭。舞飞阁。歌长生。（○《乐府诗集》五十。《诗纪》六十四。）  

【朝云曲】  

〖和云。徙倚折耀华。〗  

张乐阳台歌上谒。如寝如兴芳晻暧。容光既艳复还没。复还没。望不来。巫山高。心徘徊。（○《乐府诗集》五十。《诗纪》六十四。）  

【上云乐】〖七曲〗  

〖古今乐录曰：上云乐七曲。梁武帝制。以代西曲。一曰凤台。二曰桐柏。三曰方丈。四曰方诸。五曰玉龟。六曰金丹。七曰金陵。○逯按。七曲实各为一首。〗  

【凤台曲】  

〖和云。上云真。乐万春。〗  

凤台上。两悠悠。云之际。神光朝天极。华盖遏延州。羽衣昱耀。春吹去复留。（○《乐府诗集》五十一。《诗纪》六十四。）  

【桐柏曲】  

〖和云。可怜真人游。〗  

桐柏真。昇帝宾。戏伊谷。游洛滨。参差列凤管。容与起梁尘。望不可至。徘徊谢时人。（○《乐府诗集》五十一。《诗纪》六十四。）  

【方丈曲】  

方丈上。崚层云。挹八玉。御三云。金书发幽会。碧简吐玄门。至道虚凝。冥然共所遵。（○乐府诗五十一。《诗纪》六十四。）  

【方诸曲】  

〖古今乐录曰：方诸曲。三洲韵。〗  

〖和云。方诸上。可怜欢乐长相思。〗  

方诸上。上云人。业守仁。摐金集瑶池。步光礼玉晨。霞盖容长肃。清虚伍列真。（○《乐府诗集》五十一。《诗纪》六十四。）  

【玉龟曲】  

〖和云。可怜游戏来。〗  

玉龟山。真长仙。九光曜。五云生。交带要分影。大华冠晨缨。耇如玄罗。出入游太清。（○《乐府诗集》五十一。《诗纪》六十四。）  

【金丹曲】  

〖和云。金丹会。可怜乘白云。〗  

紫霜耀。绛雪飞。追以还。转复飞。九真道方微。千年不传。一传裔云衣。（○《乐府诗集》五十一。《诗纪》六十四。）  

【金陵曲】  

句曲仙。长乐游。洞天巡。会迹六门。揖玉板。登金门。凤泉回肆。鹭羽降寻云。鹭羽一流。芳芬郁氛氲。（○《乐府诗集》五十一。《诗纪》六十四。）  

【诗】  

【赠逸民诗】〖十二章○《诗纪》作逸民。注云。一作逸民吟。四言。〗  

任重悠悠。生涯浩浩。善难拔茅。恶易蔓草。逆思药石。愻求非道。珠岂朝珍。璧宁国宝。想贤若焚。忧人如捣。  

我闻在昔。有古天子。虞华骈圣。周昌多士。缉熙朝野。体邦经始。  

惟河出图。唯岳降神。是代皆有。何代无人。怀宝迷邦。高尚隐沦。价待哲后。见须明君。伊予不聪。故阙斯闻。  

目因见生。才为时育。何为山阿。何为空谷。声殊雊雉。响异呦鹿。岂须托梦。宁俟延卜。想象屠钓。踟蹰板筑。  

仁者博爱。大士兼抚。慈均春阳。泽若时雨。心忘分别。情无去取。等皆长养。同加妪煦。譬流趋海。如子归父。  

顾探怀抱。非为富贵。代既同人。时亦皆醉。六合岳崩。九州海沸。事须经纶。属当连师。投袂剑起。澄清泾渭。  

念我栖迟。安步任心。夏兴石泉。春游香林。欢逾丝竹。乐过瑟琴。无疑无难。谁诃谁禁。百非不起。万累俱沈。  

思怀友朋。远至欢适。躬开二敬。径延三益。缱绻故旧。绸缪宿昔。善言无违。相视莫逆。情如断金。义若投石。  

仲节犹嫩。春色始娇。湛露未晞。轻云已消。绿竹猗猗。红桃夭夭。香气四起。英蕊六摇。蜂开采花。雀戏新条。  

风光绿野。日照青丘。孺鸟初飞。新泉始流。乘舆携手。连步同游。采芳中阿。折华道周。任情止息。随意去留。  

如垄生木。木有异心。如林鸣鸟。鸟有殊音。如江游鱼。鱼有浮沉。岩岩山高。湛湛水深。事迹易见。理相难寻。  

晨朝已失。桑榆复过。漏有去箭。流无还波。切念不减。疑虑益多。季俗易骄。危心少和。我之忧矣。用是作歌。（○文馆词林百五十八作赠逸人诗。又《类聚》三十六、《诗纪》六十五并作逸民诗。引第十一章。）  

【直石头诗】  

率土皆王士。安知全高尚。东垄弃黍稷。西游入卿相。属逢利建始。投分参末将。尺寸功未施。河山赏已谅。摄官因时暇。曳裾聊起望。郁盘地势远。参差百雉壮。翠壁绛霄际。丹楼青霞上。夕池出濠渚。朝云生叠嶂。笼鸟易为恩。屠羊无饰让。泰阶端且平。海水本无浪。小臣何日归。顿辔从閒放。（○谢宣城诗集四。《诗纪》六十五。）  

【答任殿中宗记室王中书别诗】  

〖武帝初仕齐。为随王镇西谘议参军。随王镇荆州。帝赴镇时。同列以诗送别。〗  

问我去何节。光风正悠悠。兰华时未晏。举袂徒离忧。缓客承别酒。鸣琴和好仇。清宵一已曙。藐尔泛长洲。眷言无歇绪。深情附还流。（○古文苑四。《诗纪》六十五。）  

【宴诗】  

止杀心自详。胜残道未遍。四主渐怀音。九夷稍革面。世治非去兵。国安岂忘战。钓台闻史籍。岐阳书记传。（○《类聚》五十九。《诗纪》六十五。）  

【首夏泛天池诗】  

薄游朱明节。泛漾天渊池。舟楫互容与。藻苹相推移。碧沚红菡萏。白沙青涟漪。新波拂旧石。残花落故枝。《类聚》作池。叶软风易出。草密路难披。（文苑误作陂。○《类聚》九。文苑英华百六十五。《诗纪》六十五。）  

【登北顾楼诗】  

〖梁史。武帝大同十年三月幸京口城。登北固楼。更名北顾。〗  

歇驾止行警。回舆暂游识。清道巡丘壑。缓步肆登陟。雁行上差池。羊肠转相逼。历览穷天步。矖瞩尽地域。南城连地险。北顾临水侧。深潭下无底。高岸长不测。旧屿石苦构。新洲花如织。（○《类聚》六十三。文苑英华百七十五。《诗纪》六十五。）  

【天安寺疏圃堂诗】  

乘和荡犹豫。此焉聊止息。连山去无限。长洲望不极。参差照光彩。左右皆春色。晻暧瞩游丝。出没看飞翼。其乐信难忘。翛然宁有饰。（文苑作即。按宋本作饰。○文苑英华二百三十三。《诗纪》六十五。）  

【藉田诗】  

寅宾始出日。律中方星鸟。千亩土膏紫。万顷陂色缥。严驾伫霞昕。浥露逗光晓。启行天犹暗。伐鼓地未悄。苍龙发蟠蜿。青旆引窈窕。仁化洽骇虫。德令禁胎夭。耕籍乘月映。遗滞指秋杪。年丰廉让多。岁薄礼节少。公卿秉耒耜。庶甿荷鉏耰。一人惭百王。三推先亿兆。（○《类聚》三十九及本集引鸟、夭、杪、少四韵。《初学记》十四引鸟、缥、晓、悄、窕、耰、兆七韵。《诗纪》六十五。冯默庵曰：藉田。艺文止八句。至岁薄礼节少止。初学有公卿秉耒耜四句。而无仁化洽孩虫等六句。未有知此六句竟在何所。不得以意连属也。逯按。《初学记》所引不止四句。拼凑逸文为一篇实无不可。默庵之说非是。）  

【撰孔子正言竟述怀诗】  

〖隋志。孔子正言二十卷。梁武帝撰。〗  

志学耻传习。弱冠阙师友。爱悦夫子道。正言思善诱。删次起实沈。杀青在建酉。孤陋乏多闻。独学少击叩。仲冬寒气严。霜风折细柳。白水凝涧谿。黄落散堆阜。康哉信股肱。惟圣归元首。独欢予一人。端然无四友。（○《类聚》五十五。《诗纪》六十五。）  

【游仙诗】  

水华究灵奥。阳精测神秘。具闻上仙诀。留丹未肯饵。潜名游柱史。隐迹居郎位。委曲凤台日。分明柏寝事。萧史暂徘徊。待我升龙辔。（○《初学记》二十三。文苑英华二百二十五。《诗纪》六十五。）  

【游钟山大爱敬寺诗】  

曰予受尘缚。未得留盖缠。三有同永夜。六道等长眠。才性乏方便。智力非善权。生住无停相。刹那即徂迁。叹逝此悠稔。交臂乃奢年。从流既难反。弱本集丧谓不然。二苦常追随。三毒自烧然。贪痴养忧畏。热恼坐焦煎。道心理归终。信首故宜先。驾言追善友。回舆寻胜缘。面势周大地。萦带极长川。棱层叠嶂远。迤逦隥道悬。朝日照花林。光风起香山。飞鸟发差池。出云去连绵。落英分绮色。坠露散珠圆。当道兰{艹靃}靡。临阶竹便娟。幽谷乡嘤嘤。石濑鸣溅溅。萝短未中揽。葛嫩不任牵。攀缘傍玉涧。褰陟度金泉。长途弘翠微。香楼间紫烟。慧居超七净。梵住逾本集作喻。八禅。始得展身敬。方乃遂心虔。菩提圣种子。十力良福田。正趣果上果。归依天中天。一道长死生。有无离二边。何待空同右。岂羡汾阳前。以我初觉意。贻尔后来贤。（○梁昭明太子文集一。《诗纪》六十五。又《类聚》七十六及本集引权、年、然、燃、煎、先、缘、川、悬、山、禅、虔、田、天、贤十五韵。  

【会】〖《诗纪》云。一作述。〗三教诗】〖《诗纪》云。释智藏和诗别见。〗  

少时学周孔。弱冠穷六经孝义连方册。仁恕满丹青。践言贵去伐。为善存好生。中复观道书。有名与无名。妙术镂金版。真言隐上清。密行贵阴德。显证表长龄。晚年开释卷。犹日映众星。苦集始觉知。因果乃方明。示教惟平等。至理归无生。分别根难一。执著性易惊。穷源无二圣。测善非三英。大椿径亿尺。小草裁云萌。大云降大雨。随分各受荣。心想起异解。报应有殊形。差别岂作意。深浅固物情。（○广弘明集三十作述三教诗。《诗纪》六十五。又《类聚》七十六引经、名、清、龄、星、明、生七韵。）  

【和太子忏悔诗】〖太子即简文。〗  

玉泉漏向尽。金门光未成。缭绕闻天乐。周流扬梵声。兰汤浴身垢。忏悔净心灵。蒌草获再鲜。落花蒙重荣。（○《类聚》七十六。《诗纪》六十五。）  

【十喻诗五首】  

【幻诗】  

挥霍变三有。恍惚随六尘。兰园种五果。雕案出八珍。对见不可信。熟视事非真。空生四岳想。从劳七识神。著幻是幻者。知幻非幻人。（○《类聚》七十六。《诗纪》六十五。）  

【如炎诗】  

乱念瞩长原。例见望遥<火向>。逶迤似江汉。泛滥若沧溟。金波扬素沫。银浪翻绿萍。远思如可取。近至了无形。热缘热惚逼。渴爱渴心生。（○同上）  

【灵空诗】  

物情异所异。世心同所同。状如薪遇火。亦似草行风。迷惑三界里。颠倒六趣中。五爱性洞远。十相法灵冲。皆从妄所妄。无非空对空。（○同上）  

【乾闼婆诗】  

灵海自己极。沧流去无边。蜃蛤生异气。闼婆郁中天。青城接丹霄。金楼带紫烟。皆从望见起。非是物理然。因彼凡俗喻。此中玄又玄。（○《类聚》七十六。本集。《诗纪》六十五。）  

【梦诗】  

甘寝随四坐。盖睡依五众。违从竞分诤。美恶相戏弄。出家为上首。入仕作梁栋。色已非真实。闻见皆灵洞。长眼出长夜。大觉和大梦。（○同上）  

【代苏属国妇诗】  

良有与我期。不谓当过时。秋风忽送节。白露凝前基。怆怆独凉枕。搔搔孤月帷。忽听西北雁。似从寒海湄。果衔万里书。中有生离辞。惟言长别矣。不复道相思。胡羊久剽夺。汉节故支持。帛上看未终。脸下泪如丝。空怀之死誓。远劳同穴诗。（○玉台新咏七。《诗纪》六十五。）  

【古意诗二首】  

飞鸟起离离。惊散忽差池。嗷嘈绕树木。翩翩集寒枝。既悲征役久。偏伤垅上儿。寄言闺中妾。此心讵能知。不见松萝上。页落根不移。（○玉台新咏七。《诗纪》六十五。）  

当春有一草。绿花复垂枝。云是忘忧物。生在北堂陲。飞飞双蛱蝶。低低两差池。差池低复起。此芳性不移。飞蝶双复只。此心人莫知。（○同上）  

【捣衣诗】  

驾言易水北。送别河之阳。沈思惨行镳。结梦在空床。既寤丹绿谬。始知纨素伤。中州木叶下。边城应早霜。阴虫日惨烈。庭草复芸黄。金风徂清夜。明月悬洞房。袅袅同宫女。助我理衣裳。参差夕杵引。哀怨秋砧扬。轻罗飞玉腕。弱翠低红妆。朱颜日已兴。眄睇色增光。捣以一匪石。文成双鸳鸯。制握断金刀。薰用如兰芳。佳期久不归。持此寄寒乡。妾身谁为容。思君苦入肠。（○玉台新咏七。本集。《诗纪》六十五。）  

【织妇诗】  

送别出南轩。离思沉幽室。调梭辍寒夜。鸣机罢秋日。良人在万里。谁与共成匹。愿得一回光。照此忧与疾。君情倘未忘。妾心长自毕。（○玉台新咏七。《诗纪》六十五。）  

【戏作诗】  

宓妃生洛浦。游女出汉阳。妖闲逾下蔡。神妙绝高唐。绵驹且变俗。王豹复移乡。况兹集灵异。岂得无方将。长袂必留客。清哇咸绕梁。燕赵羞容止。西妲惭芬芳。徒闻殊可弄。定自乏明珰。（○玉台新咏七。《诗纪》六十五。）  

【七夕诗】  

白露月下团。秋风枝上鲜。瑶台含碧雾。罗幕生紫烟。妙会非绮节。佳期乃凉年。玉壶承夜急。兰膏依晓煎。昔悲汉难越。今伤河易旋。怨咽双断念。凄悼两情悬。（○玉台新咏七。《类聚》四。古今岁时杂咏二十五。文苑英华百五十八。《诗纪》六十五。）  

【紫兰始萌诗】  

种兰玉台下。气暖兰始萌。芬芳与时发。婉转迎节生。独使金翠娇。偏动红绮情。二游何足坏。一顾非倾城。羞将苓芝侣。岂畏鶗鴂鸣。（○玉台新咏七。《诗纪》六十五。）  

【边戍诗】  

秋月出中天。远近无偏异。共照一光辉。各怀离别思。（○玉台新咏十作边戎诗。《诗纪》六十五。）  

【咏舞诗】  

腕弱复低举。身轻由回纵。可谓写自欢。方与心期共。（○玉台新咏十。《诗纪》六十五。）  

【咏烛诗】  

堂中绮罗人。席上歌舞儿。待我光泛滟。为君照参差。（○玉台新咏十。《诗纪》六十五。）  

【咏笔诗】  

昔闻兰蕙月。独是桃李年。春心傥未写。为君照情筵。（○玉台新咏十。《诗纪》六十五。）  

【咏笛诗】  

柯亭有奇竹。含情复抑扬。妙声发玉指。龙音响凤凰。（○玉台新咏十。《诗纪》六十五。）  

【赐谢览王暕诗】  

〖南史曰：中书侍郎谢览侍武帝坐。受敕与侍中王暕为诗答赠。其文甚工。武帝赐《诗》云：〗  

双文既后进。二少实名家。岂伊尔栋隆。信乃俱国华。（○南史谢览传。梁书谢朏传附览传。《诗纪》六十五。）  

【赐张率诗】  

〖南史曰：率侍武帝游宴赋诗。武帝别赐率《诗》曰：〗  

东南有才子。故能服官政。余虽惭古昔。得人今为盛。（○南史张率传。梁书张率传。《御览》五百九十一。《诗纪》六十五。）  

【戏题刘孺手板诗】  

〖南史曰：武帝宴寿光殿。诏群臣赋诗。时刘孺与张率并醉未成。武帝取孺手板。题戏之曰：〗  

张率东南美。刘孺洛阳才。揽笔便应就。何事久迟回。（○南史刘孺传。梁书刘孺传。《御览》六百。《诗纪》六十五。）  

【送始安王方略入关】  

〖南史曰：梁武帝结好于魏。遣始安王方略入关。送之。作《诗》曰：〗  

如何吾幼子。胜衣已别离。十日无由宴。千里送远垂。（○南史始安王萧方略传。《诗纪》六十五。）  

【觉意诗赐江革】  

〖梁《书》曰：时高祖盛於佛教。朝贤多启求受戒。革精信因果。而高祖未知。谓革不奉佛教。乃赐革觉意诗五百字。〗  

唯当勤精进。自强行胜修。岂可作底突。如彼必死囚。（○梁书江革传。南史江革传。《诗纪》六十五。）  

【答萧琛诗】  

〖梁《书》曰：高祖在西邸。早与琛狎。每朝燕接以旧恩。呼为宗老。琛亦奉陈昔恩。以早簉中阳。夙忝同闬。虽迷兴运。犹荷洪慈。上答曰：〗  

虽云早契阔。乃自非同志。勿谈兴运初。且道狂奴异。（○梁书萧琛传。）  

【联句诗】  

倾城非人美。千载难重逢。虽怀轩中意。愧疚无鬓发容。（○玉台新咏十作连句诗。《诗纪》六十五。）  

【清暑殿效柏梁体】〖七言〗  

居中负扆寄缨绂。言惭辐凑政无术。至德无垠愧违弼。侍中徐勉燮赞京河岂微物。窃侍两宫惭枢密。清通简要臣岂汨。出入帷扆滥荣秩。复道龙楼歌楙实。空班独坐惭羊质。嗣以书记臣敢匹。谬参和鼎讲画一。鼎味参和臣多匮。（司徒左西属江葺○《类聚》五十六。《诗纪》六十五。）  

【贻柳惔诗】  

尔寔冠群后。惟余实念功。（○梁书柳惔传。南史刘惔传。）  

【五字叠韵诗】  

后牖有榴柳。梁王长康强。偏眠船舷边。载匕每碍埭。六斛熟鹿肉。暯苏姑枯卢。（何逊○《太平广记》二百四十六。）  

## 梁诗卷二  

王揖  

〈揖。梁书作楫。王志弟。仕齐。入梁历黄门侍郎、太中大夫。出为东阳太守。有集五卷。〉  

【在齐答弟寂诗】〖五章〗  

氛氲代记。庵蔼宗图。凝祯道秘。动庆灵枢。方流孕玉。圆波产珠。飞薰共萼。挺秀连跗。  

穷高有响。幽山有芳。衡风泌味。爰显爰扬。三河竦映。六辅思光。相时变蔚。俟日宾王。  

行川学海。旦慕同深。丘陵羡岳。终然异岑。将子无怠。思茂高音。如彼竹箭。犹羽犹金。  

弓书谬篆。旌驾迷镳。登刍下列。参华上僚。云裾纳月。霜带含飙。心乎愧矣。如厉如燋。  

皇京埃郁。帝辇纷敷。岂无至美。幽心弗愉。松轩留翠。篁庭勿疏。华簪或早。佩蕙终俱。（○文馆词林百五十二。）  

高爽  

〈爽。广陵人。齐永明中。举孝廉。天监初。历官中军临川王参军。出为晋阳令。坐事系狱。后遇赦获免。顷之卒。〉  

【寓居公廨怀保秀才】（逊）诗  

寄止邻城阙。徒在失游聚。卧闻杂沓路。坐对空寂宇。风扉乍开阖。粉蝶时翻舞。若人不在兹。烦忧何得愈。（○何水部集一。《诗纪》九十一。）  

【咏镜诗】  

初上凤凰墀。此镜照蛾眉。言照长相守。不照长相思。虚心会不采。贞明空自欺。无言故此新期。（○玉台新咏五。《类聚》七十。《诗纪》九十一。）  

【咏画扇诗】  

细丝本自轻。弱采何足眄。直为发红颜。谬成幄中扇。乍奉长门泣。时承柏梁宴。思妆开已掩。歌容隐而见。但画双黄鹄。莫作孤飞燕。（○《类聚》六十九。）  

【咏酌酒人】  

长筵广未同。上客娇难逼。还杯了不顾。回身正颜色。（○玉台新咏十。《诗纪》九十一。）  

【题延陵县孙抱鼓诗】  

徒有八尺围。腹无一寸肠。面皮如许厚。受打未讵央。（○南史卞彬传。）  

范云  

〈云。字彦龙。南乡舞阴人。仕宋为郢州西曹书佐。转法曹行参军。齐初。为竟陵王府主簿。迁尚书殿中郎。授通直散骑侍郎。领本州大中正。历零陵内史、始兴内史。迁广州刺史。梁受禅。迁散骑常侍、吏部尚书。封霄城县侯。迁尚书右仆射。天监二年卒。年五十三。谥曰文。有集十一卷。〉  

【巫山高】  

巫山高不极。白日隐光辉。霭霭朝云去。溟溟暮雨归。岩悬兽无迹。林暗鸟疑飞。枕席竟谁荐。相望空依依。（○谢宣城诗集二。《类聚》四十二。文苑英华二百一。《乐府诗集》十七。《诗纪》七十七。）  

【当对酒】  

对酒心自足。故人来共持。方悦罗衿解。谁念发成丝。狥性良为达。求名本自欺。迨君当歌日。及我倾樽时。（○谢宣城诗集二。文苑英华百九十五及《乐府诗集》二十七作对酒。《诗纪》七十七。又《类聚》四十二引持、丝、时三韵。）  

【古意赠王中书诗】〖《诗纪》云。集曰览古赠王中书融。王融杂体报范通直诗见本集。〗  

摄官青琐闼。遥望凤皇池。谁云相去远。脉脉阻光仪。岱山饶灵异。沂水富英奇。逸翮凌北海。抟飞出南皮。遭逢圣明后。来栖桐树枝。竹花何莫莫。桐叶何离离。可栖复可食。此外亦何为。岂知鹪鹩者。一粒有馀赀。（○《文选》二十六。古文苑四作学古贻王中书。《诗纪》七十七。又《初学记》十二作与王中书诗。引池一韵。草堂诗笺二赠韦诗注作赠王中书融。引池一韵。海录碎事四作赠中书监王融。引池一韵。）  

【赠张徐州谡诗】  

田家樵采去。薄暮方来归。还闻稚子说。有客款柴扉。傧从皆珠玳。裘马悉轻肥。轩盖昭墟落。传瑞生光辉。疑是徐方牧。既是复疑非。思旧昔言有。此道今已微。物情弃疵贱。何独顾衡闱。恨不具鸡黍。得与故人挥。怀情徒草草。（○六臣本《文选》注云。五臣作慅慅。《诗纪》云。一作慅慅。）泪下空霏霏。寄书云间雁。为我西北飞。（○《文选》二十六。《诗纪》七十七。又草堂诗笺十五遣兴诗注引飞一韵。黄氏集千家注杜工部诗史补遗二引归、扉、辉三韵。）  

【答句曲陶先生诗】  

终朝吐祥雾。薄晚孕奇烟。洞涧生芝草。重崖出醴泉。中有怀真士。被褐守冲玄。石户栖十秘。金坛谒九仙。乘鹓方履汉。辔鹤上腾天。（○《类聚》三十六。金薤记。文苑英华二百二十七。广《文选》十四作山中怀故人。《诗纪》七十七。）  

【饯谢文学离夜诗】  

阳台雾初解。梦渚水裁渌。远山隐且见。平沙断还绪。分弦饶苦音。别唱多凄曲。尔拂后车尘。我事东皋粟。（○古文苑九。谢宣城诗集四。《诗纪》七十七。）  

【贻何秀才诗】〖《诗纪》云。何逊答范记室云诗见本集。〗  

桂叶竟穿荷。蒲心争出波。有鷕惊苹芰。绵蛮弄藤萝。临花空相望。对酒不能歌。闻君饶绮思。摛掞足为多。布鼓诚自鄙。何事绝经过。（○何水部集一。《诗纪》七十七。）  

【答何秀才诗】〖《诗纪》云。何逊落日前墟望赠范广州诗见本集。〗  

少年射策罢。擢第云台中。已轻淄水耋。复笑广州翁。麟阁伫雠校。虎观迟才通。方见雕篆合。谁与畋渔同。待尔金闺北。予艺青门东。（○何水部集一。《诗纪》七十七。）  

【赠俊公道人诗】  

秋蓬飘秋甸。寒藻泛寒池。风条振风响。霜叶断霜枝。幸及清江满。无使明月亏。月亏君不来。相期竟悠哉。（《初学记》作何时。○《类聚》三。《初学记》三。《诗纪》七十七。）  

【别诗】  

孤烟起新丰。候雁出云中。草低金城雾。木下玉门风。别君河初满。思君月屡空。折桂衡山北。摘兰沅水东。兰摘心焉寄。桂折意谁通。（○《类聚》二十九。文苑英华二百六十六。《诗纪》七十七。）  

【渡黄河诗】  

河流迅且浊。汤汤不可陵。桧楫难为榜。松舟纔自胜。空庭偃旧木。荒畴馀故塍。不睹人行迹。但见狐兔兴。寄言河上老。此水何当澄。（○《类聚》八。文苑英华百六十三。《诗纪》七十七。）  

【治西湖诗】  

史氏导漳水。西门溉河潮。图始未能悦。克终良可要。拥锸劝年首。提爵劳春朝。平皋草色嫩。通林鸟声娇。已集故池鹜。行莳新田苗。何吁畚筑苦。方骧鱼稻饶。（○《类聚》九。文苑英华百六十三。《诗纪》七十七。）  

【效古诗】  

寒沙四面平。飞雪千里惊。风断阴山树。雾失交河城。朝驱左贤阵。夜薄休屠营。昔事前军幕。今逐嫖姚兵。失道刑既重。迟留法未轻。所赖今天子。汉道日休明。（○《文选》三十一。《诗纪》七十七。）  

【建除诗】  

建国负东海。衣冠成营丘。除道梁淄水。结驷登之罘。满座咸嘉友。苹藻绝时羞。平望极聊摄。直视尽姑尤。定交无恒所。同志互相求。执手欢高宴。举白穷献酬。破琴岂重赏。临濠宁再俦。危生一朝露。蝼蚁将见谋。成功退不处。为名自此收。收名弃车马。单步反蜗牛。开渠纳秋水。相土播春畴。闭门谢世人。何欲复何求。（○《类聚》五十六。《诗纪》七十七。）  

【数名诗】  

一鼓有馀气。趫勇正纷纭。二广无遗略。雄虎自为群。三河尚扰攘。楯橹起橨榅。四巡驻青跸。瘗玉旷亭云。五十又舒旆。旗帜日缤纷。六郡良家子。慕义轻从军。七获美前载。克俊嘉昔闻。八音伫繁律。将以安司勋。九命既斯复。金璧固宜分。十难康有道。延首望卿云。（○《类聚》五十六。《诗纪》七十七。）  

【州名诗】  

司春命初铎。青耦肆中樊。逸豫诚何事。稻梁复宜敦。徐步遵广隰。冀以写忧源。杨柳垂场圃。荆棘生庭门。交情久所见。益友能孰存。（○《类聚》五十六。《诗纪》七十七。）  

【奉和齐竟陵王郡县名诗】〖沈约、王融同赋。〗  

抚戈金城外。解佩玉门中。白马腾远雪。苍松壮寒风。临泾方辨渭。安夷始和戎。取禾广田北。驱兽飞狐东。新城多雉堞。故市绝商工。海西舟楫断。云南烟雾通。罄节畴盛德。宣力照武功。还饮渔阳水。归转杜陵蓬。（○《类聚》五十六。《诗纪》七十七。）  

【赠沈左卫诗】  

伊昔沾嘉惠。出入承明宫。游息万年下。经过九龙中。越鸟憎北树。胡马畏南风。愿言反渔蓚。津梁肯见通。（○《类聚》三十一。文苑英华二百四十七。《诗纪》七十七。）  

【送沈记室夜别诗】  

桂水澄夜氛。楚山清晓云。秋风两乡怨。秋月千里分。寒枝宁共采。霜猿行独闻。扪萝忽遗我。折桂方思君。（○《类聚》二十九。文苑英华二百六十六。《诗纪》七十七。）  

【送别诗】  

东风柳线长。送郎上河梁。未尽樽前酒。妾泪已千行。不愁书难寄。但恐鬓将霜。望怀白首约。江上早归航。（○古诗类苑七十五。《诗纪》五十七。）  

【望织女诗】〖《诗纪》云。英华作梁武帝。今从艺文卷四、玉台卷五作范云。〗  

盈盈一水边。夜夜空自怜。不辞精卫苦。河流未可填。寸情百重结。一心万处悬。愿作双青鸟。共舒明镜前。（○《类聚》四。古今岁时杂咏二十五及文苑英华百五十八作梁武帝。梁武帝集。《诗纪》七十七。）  

【咏井诗】  

乃鉴长林曲。有浚广庭前。即源已为浪。因方自成圆。兼冬积温水。叠暑泌寒泉。不甘未应竭。既涸断来翾（○《类聚》九。《初学记》七作赋得咏井诗。《诗纪》七十七。）  

【悲废井诗】  

因旧未尝政。缘甘故先竭。历稔久无禽。一朝见开渫。泌泉既斯涌。短绠将安设。已获丁氏利。方见管公。（○《初学记》七。《诗纪》七十七。又《类聚》九作悲故井诗。引竭、渫、设三韵。）  

【登三山诗】  

仄迳崩且危。丛岩耸复垂。石藤多卷节。水树绕蟠枝。海中昔自重。江苏今如斯。（○《类聚》七。《诗纪》七十七。）  

【之零陵郡次新亭诗】  

江干远树浮。天末孤烟起。江天自如合。烟树还相似。沧流未可源。高飘去何已。（○《类聚》二十九。《诗纪》七十七。）  

【闺思诗】  

春草醉春烟。深闺人独眠。积恨颜将老。相思心欲燃。几回明月夜。飞梦到郎边。（○古诗类苑九十五。《诗纪》七十七。）  

【酌修仁水赋诗】  

〖韶州图经曰：曲江县修仁水北。有三枫亭五渡水。齐范云为始兴。至修仁水。酌而饮之。赋《诗》曰：〗  

三枫何习习。五渡何悠悠。且饮修仁水。不挹背邪流。（○事类赋水赋注。《御览》五十九引方舆记。六十五引始兴记。《诗纪》七十七。）  

【登城怨诗】  

楚妃歌修竹。汉女奏幽兰。独以闺中笑。岂知城上寒。（○《类聚》三十。《诗纪》七十七。）  

【咏桂树诗】〖《诗纪》云。外编作庾信者非。〗  

南中有八树。繁华无四时。不识风霜苦。安知零落期。（○《类聚》八十九作咏桂诗。合璧事类别集三十八作范云诗。《诗纪》七十七。）  

【咏寒松诗】  

修条拂层汉。密叶障天浔。凌风知劲节。负雪见贞心。（○《类聚》八十八。《诗纪》七十七。又合璧事类别集四十九作范云诗。引心一韵。）  

【园橘诗】  

芳条结寒翠。圆实变霜朱。徙根楚州上。来覆广庭隅。（○《初学记》二十八。文苑英华三百二十六。《诗纪》七十七。）  

【咏早蝉诗】  

生随春冰薄。质与秋尘轻。端绥挹霄液。飞音承露清。（○《类聚》九十七。《诗纪》七十七。）  

【拟古五杂组诗】〖三言〗  

五杂组。会涂山。往复还。两崤关。不得已。孀与鳏。（○《类聚》五十六。《诗纪》七十七。）  

【拟古】〖《诗纪》云。见何逊集。〗  

匣中一明镜。好鉴明镜光。明镜不可鉴。一鉴一情伤。（○何水部集二。《诗纪》七十七。）  

【自君之出矣】  

自君之出矣。罗帐咽秋风。思君如蔓草。连延不可穷。（○《类聚》三十二。文苑英华二百二。《乐府诗集》六十九。）  

【拟古四色诗】  

丹如桓公庙。青如夕郎门。黑如南岩<石肃>。白如东（《类聚》作来。）山猨。（○《类聚》五十六。《诗纪》七十七。）  

【四色诗四首】  

折柳青门外。握兰翠疏中。绿苹骋春日。碧渚澹时风。（○《类聚》五十六。《诗纪》七十七。）  

差池朱燕去。缤翻赤雁归。瀺灂丹鱼聚。联翻血鸟飞。（○同上）  

素鳞飏北渚。白水杜南宛。献环润玉塞。归珠照琼辕。（○同上）  

乌林叶将霣。墨池水就乾。玄豹藏暮雨。黑豹凌夜寒。（○同上）  

【别诗】〖《诗纪》云。附见何逊集。〗  

洛阳城东西。长作经时别。昔去雪如花。今来花似雪。（○《类聚》二十九。）  

【述行诗】  

振策出燕代。驱车背朔并。翩翩朱盖转。萧萧良马鸣。（○古诗类苑八十四。《诗纪》七十七。）  

宗夬  

〈夬。字明敭。南阳涅阳人。仕齐。历临川王常侍、骠骑行参军、秣陵令、都官尚书郎、御史中丞。天监元年。迁征虏长史、东海太守。二年。徵为太子右卫率。冬。迁五兵尚书。三年。卒。年四十九。〉  

【荆州乐三首】  

迢递楼雉悬。参差台亲杂。城阙自相望。云霞纷飒沓。（○《乐府诗集》七十二。《诗纪》八十九。）  

章华游猎去。纪郢从禽归。溶溶紫烟合。郁郁红尘飞。（○《初学记》八。《诗纪》八十九。）  

朝发江津路。暮宿灵溪道。平衢广且直。长杨郁袅袅。（○同上）  

【遥夜吟】  

遥夜复遥夜。遥夜忧未歇。坐对风动帷。卧见云间月。（○《乐府诗集》七十六。《诗纪》八十九。）  

【别萧谘议】〖衍〗诗  

别酒正参差。乖情将陆离。怅焉临桂苑。悯默瞻华池。轻云流惠采。时雨乱清漪。眇眇追兰迳。悠悠结芳枝。眷言终何托。心寄方在斯。（○古文苑四。《类聚》二十九作宗史诗。文苑英华二百八十六作宗史别诗。《诗纪》八十九。）  
