---
title: 第4部分
index: true
icon: editor
order: 5
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 晋诗卷八  

闾丘冲  

〈冲。字宾卿。高平人。为太傅长史。怀帝初为光禄勋。有集二卷。〉  

【三月三日应诏诗二首】  

暮春之月。春服既成。阳升土润。冰涣川盈。馀萌达壤。嘉木敷荣。后皇宣游。既宴且宁。光光华辇。诜诜从臣。微风扇秽。朝露医尘。上荫丹幄。下藉文茵。临川挹盥。濯故洁新。俯镜清流。仰睇天津。蔼蔼华林。严严景阳。业业峻宇。奕奕飞梁。垂荫倒景。若沈若翔。（○《类聚》四。章本古文苑八。广《文选》八。《诗纪》三十。又《初学记》四、古今岁时杂咏十六、《御览》三十并引成、盈、荣、宁、臣、茵、新、津、阳、梁、翔十一韵。）  

浩浩白水。泛泛龙舟。皇在灵沼百辟同游。击棹清歌。鼓枻行酬。闻乐咸和。具醉斯柔。在昔帝虞。德被遐荒。干戚在庭。苗民来王。今我哲后。古圣齐芳。惠此中国。以绥四方。元首既明。股肱惟良。乐酒今日。君子惟康。（《初学记》作乐只君子。今日惟康。《御览》、古文苑同。○《类聚》四。《初学记》四。古今岁时杂咏十六。《御览》三十。章本古文苑八。《诗纪》三十。○以上二首。《类聚》连而不分。似是一首。）  

【招隐诗】  

大道旷且夷。蹊路安足寻。经世有险易。隐显处存心。嗟哉严岫士。归来从所钦。（○《类聚》三十六。《诗纪》三十。）  

曹摅  

〈摅。字颜远。谯国人。初补临淄令。转洛阳令。齐王冏辅政。摅与左思俱为记室。惠帝末。起为襄城太守。永嘉二年为征南司马。讨流人王回。败死。有集三卷。〉  

【赠韩德真诗四章】  

赫赫显族。冠盖峨峨。葛延王室。如地之岳。如天之河。爰有韩生。体德逶迤。玉质含章。珪白无瑕。庇岳之崇。荫林之华。朝游龙泉。夕栖凤柯。同宿望舒。参辔羲和。弘曜日月。不荣若何。  

时不久留。日月其除。玄景嗟跎。忽沦桑榆。惜此寸阴。念彼白驹。昔齐骥踪。今则异涂。我顿吴坂。子亨天衢。尔足既骏。尔御亦殊。顾我驽蹇。能不踟蹰。取譬草木。假喻龙鱼。  

松以冬凋。兰以春芳。龙升在云。鱼沈于梁。大地未缀。华秀梓旁。倾质惠风。晞采朝阳。烬微难炽。根朽不长。烂不自烛。荣於何望。幽室谁照。冀子馀光。  

馀光不照。怨在贫妇。谷风遗旧。伐木敦友。嗟嗟人间。一薄一厚。时无展季。臧文何咎。萧生既没。谁与结绶。摄余衣冠。归守丘阜。平生之要。不忘在久。枉尔结驷。轼我垅亩。（○文馆词林百五十七。）  

【赠石崇诗】〖四章〗  

昂昂我牧。德惟人豪。作镇方岳。有徽其高。英风远扇。峻迹遐招。攻璞荆嵎。滋兰江皋。朝采芝蕙。夕玩琼瑶。岂乏<石民>石。乃收艾萧。髦俊在位。多士盈朝。虽欣嘉愿。惧忝班僚。  

人亦有云。上明下直。菲唯具臣。谔谔在侧。谠言既奏。朝有正色。翰飞冲天。必假羽翼。咨余承管。与属备职。曾无补益。徒竭心力。龙旗反旆。鸾驾回轼。愿寻尘轨。以除其逼。  

美兹高会。凭城临川。峻墉亢阁。层楼辟轩。远望长州。近察重泉。郁郁繁林。荡荡洪源。津人思济。舟士戏舩。得厕大欢。屡蒙宾延。饮必酃绿。肴则时鲜。仰接温颜。俯听话言。嘉我乃遇。遭彼频烦。浮萍依水。寄生附林。托根清流。委积重阴。愿树之茂。乐川之深。太阳移宿。葵藿倾心。至诚苟著。虽微难禁。况与夫子。利齐断金。敢敷中怀。贡之所钦。（○文馆词林百五十七。）  

【赠王弘远诗】〖三章〗  

道贵无名。德尚寡欲。俗牧其华。我执其朴。人取其荣。余守其辱。穷巷湫隘。环堵浅局。肩墙弗暨。茅室不刘。潦必陵阶。雨则浸桷。仰惧濡首。俯惟涂足。妻孥之陋。如彼隶仆。布裳不衽。韦带三续。将乘白驹。归于空谷。隐士良苦。乐哉势族。  

尔乐伊何。志逸乐深。太府堂堂。闲房暗暗。旱不厌日。水不患霖。入欢卓氏。出玩秦针。宠妻怀目。劈子娱心。华屏列曜。藻帐垂阴。缨黻流芳。罗襦解衿。嬿婉之求。一笑千金。忽彼苦诫。甘此所钦。言往不詶。秘其德音。  

采石他山。攻璞南荆。虽无和璧。冀收瑶琼。日月愈久。曾无玉声。倾心注耳。寂焉靡听。桃李不报。徒劳我诚。瑾不匿华。兰不秘馨。何惜纤翰。莫慰予情。（○文馆词林百五十七。）  

【赠欧阳建诗】〖四章〗  

嗟我良友。惟彦之选。弱冠参戎。既立南面。或踊而升。蔚焕其变。岂徒虚声。考绩畿甸。约政理繁。事省功辩。如何勿思。自我不见。乃命仆夫。北临其县。  

义阙三益。诫替离群。侧想谠言。愿同兰芬。谓芒盖高。载越其坟。涉境登朝。信惟惠君。烈烈威禁。肃如风云。谁言善蔽。在幽必闻。鹤鸣既和。好爵亦分。  

昔有豹产。实能魏郑。在汉黄邵。克堪敷政。著名上代。千载遗咏。仰瞻先踪。可不斯竞。方六七十。观化贤圣。分河跨土。於兹为盛。茂勉不堕。古人所病。  

汤汤洪川。朝宗于海。芒芒甫田。稼穑攸在。瞻彼南亩。勤卹无殆。鉴此长流。朝夕莫改。念兹在兹。非孰肯□。慎终如始。今问遂倍。（○文馆词林百五十七。又《文选》二十九思友人诗注作赠欧阳坚石诗。引选一韵。）  

【答赵景猷诗】〖十一章〗  

於铄赵生。载德相绍。挺此令嶷。素质晈晈。投迹清规。研思至道。拟秋厉节。晞春振藻。  

厉节伊何。如霜之荣。怀玉匿采。抱兰秘馨。藏器俟贾。潜秀养英。（○起首当脱两句。）  

海蓄其流。山积其壤。表崇望显。源深润广。仰惟我友。含光昧爽。谁谓未章。今将宣朗。  

守真良难。知德者鲜。贤不闷时。乐在为善。陟彼弥高。流川日远。无忧不至。敦尔攸践。  

道有夷险。遇有通否。骥不称力。士贵所履。识归要会。岂嫌涂轨。苟非德义。於我糠粃。  

泉竭龙逝。树茂鸟聚。郁彼北林。招其侪侣。嗟我孤根。枝页胥胥。岁寒靡托。远播江渚。  

济济京华。俊乂并凑。悠悠遐裔。我独是赴。哀此离群。悲彼孤陋。非无新好。人则惟旧。  

义著往叶。分珍来裔。庶几与子。终兹不叙。岂如冬夏。寒暑易节。斯诚既者。信不待誓。  

实望嘉赠。披怀发中。直谅未闻。属致谦冲。投于幽谷。诫之已崇。客过行云。虚其旋风。  

导以水柔。示以火急。宽猛相济。孰能企及。古人难慕。洪流叵挹。躯小裁博。余将焉袭。  

翟氏载离。陈张终辱。交以时利。胡能不黩。窍怪吾子。自疑末俗。愧以沙砾。何言金玉。（○文馆词林百五十七。）  

【同前】  

泛舟洛川。济彼黄河。乘流浮荡。儵忽经过。孤柏亭亭。回山峨峨。水卉发藻。陵木扬葩。白芷舒华。绿英垂柯。游鳞交跃。翔鸟相和。俯玩璇濑。仰看琼华。顾想风人。伐檀山阿。存彼鱼人。沧浪之歌。邈邈沦漪。滔滔洪波。大道孔长。人生几何。俟渎之清。徒婴百罗。今我不乐。时将蹉跎。荡心肆志。与物无瑕。欢以卒岁。孰知其他。（○文馆词林百五十七。○逯案。文馆词林赠赵景猷诗。目录作赠赵景猷三首。当篇又作赠赵景猷四首。其第一首十一章著录分明。第二首以下则各首连缀。既不分篇。又不列章。然经细审。季秋惟末以下为一首。与第一首及泛舟洛川一首实共为三首。知目录三首者为是。今为编之如此。）  

【同前】〖九章〗  

季耿惟末。孟冬之初。大火颓流。日月其除。嗟我怀人。离群索居。山谷乖错。飞沈异涂。与尔同代。光景永殊。爱而不见。搔首踟蹰。出门仿佯。陟彼城隅。俯察绿水。仰瞻天衢。雍雍和雁。偏偏游凫。感物兴怀。愤思郁纡。  

修夜悠悠。寂寂闲处。情在心想。中宵寤语。有鸟自南。寄声谢汝。飞鸟难期。徒独延伫。  

精诚之至。崩城陨霜。韩凡丹青。化为鸳鸯。止必交颈。飞必双翔。愿言与汝。携手同行。情若比目。离如参商，遗梦想象。仿佛晖光。中心郁滞。伊怀永伤。  

素秋授终。玄节敬御。逝将离征。我整我车。命彼仆夫。驾言北徂。告别津裔。执手歧路。泛舟中流。□□载溯。临河叹逝。眷眷长顾。  

越登关阻。逾历山川。峻阜隆崇。流水泉泫。旷野冥莽。修涂泯绵。鸟鸣雍雍。木落缤翩。薄寒吹凄。微风交旋。惟时怆尔。悼物恻然。远思遥奕。近念因悁。良夜弗寐。嘉肴弗餐。停驾踟蹰。进路槃桓。心亦何为。顾怀所安。嗟行伊久。慨其永欢。气感异类。诚发心肝。离禽赴衡。偏鸟鸣轩。思如寻萦。莫知其端。  

古人罔极。今我不爽。愿言所钦。唯子靡两。情存口咏。心意目想。形游神还。身去意往。伫立不见。瞻望佛仿。婉娈西路。遗忧养养。  

人则惟旧。我好惟新。一日之隔。悠若三春。矧乃于别。越兼二旬。薄暮愁予。思亦终晨。耿耿不寐。媚兹良人。今也亡此。谁与独勤。夕宿路麋。朝发泽滨。良驷蹀足。轻车结轮。  

替脱俯仰。荏冉时驰。秋来冬及。节变岁移。蓁蓁之页。漂然去枝。蔽芾丰草。殒其黄萎。无生不化。我心匪亏。眷眷屈生。哀彼乖离。迟迟杨子。哭此路歧。缱绻之情。鄙我人斯。达者无累。内顾何为。（○文馆词林百五十七。）  

【思友人诗】  

密云医阳景。霖潦淹庭除。严霜凋翠草。寒风振纤枯。凛凛天气清。落落卉木疏。感时歌蟋蟀。思贤咏白驹。情随玄阴滞。心与回飚俱。思心何所怀。怀我欧阳子。精义测神奥。清机发妙理。自我别旬朔。微言绝于耳。褰裳不足难。清扬未可俟。延首出阶檐。伫立增想似。（○《文选》二十九。《诗纪》三十。）  

【感旧诗】  

富贵他人合。贫贱亲戚离。廉蔺门易轨。田窦相夺称。晨风集茂林。栖鸟去枯枝。今我唯困蒙。群士所背驰。乡人敦懿义。济济荫光仪。对宾颂有客。举觞咏露斯。临乐何所叹。素丝与路歧。（○《文选》二十九。《诗纪》三十。）  

【赠石崇诗】  

涓涓谷中泉。郁郁严下林。泄泄群翟飞。咬咬春鸟吟。野次何索寞。薄暮愁人心。三军望稀盖。欢息有馀音。临肴忘肉味。对酒不能斟。人言重别离。斯情效於今。（○《类聚》三十一。《诗纪》三十。）  

【赠石荆州诗】  

轗轲石行难。窈窕山道深。（○《文选》二十二於南山往北山经湖中瞻眺诗注。）  

杜育  

〈育。字方叔。襄城邓陵人。永兴中。拜汝南太守。永嘉中。进右将军。后为国子祭酒。永嘉五年。洛阳将没。死于难。有集二卷。〉  

【赠挚仲洽诗】  

之子于归。言秣其驹。矧乃斯人。乃迈乃徂。虽非显甫。饯彼百壶。虽非张仲。将脍河鱼。人亦有言。贵在同音。虽曰翻飞。曾未异林。顾恋同枝。增其慨心。望尔不遐。无金玉音。（○《类聚》三十一。广《文选》十。《诗纪》二十三。）  

【金谷诗】  

既而慨而。感此离析。（○《文选》三十南楼中望所迟客诗注。）  

【诗】  

临下览群动。（○《文选》三十杂诗注。）  

挚虞  

〈虞。字仲洽。京兆长安人。泰始中。拜郎中。除闻喜令。元康中。迁吴王友。历秘书监。永嘉五年。遭乱饿死。有三辅决录注七卷、文章流别志论二卷、集十卷。〉  

【答伏武仲诗】〖四章〗  

崇山栖凤。广泉含螭。洋洋大府。俊德攸宜。用集群英。参翼弘规。皇晖增曜。明两作离。  

爰有伏生。东夏之秀。盛德如新。畜智如旧。储材积艺。待时而茂。九德殊涂。道将焉就。  

邂逅之遇。良愿是适。同闬比屋。笑语卒获。望宋谓近。曾不咫尺。一苇则杭。矧兹隔壁。  

既近其室。不远其心。齐此笃爱。惠予好音。金声玉振。文艳旨深。孰不歌咏。被之瑟琴。（○文馆词林百五十六。）  

【赠褚武良以尚书出为安东诗】〖四章〗  

荡荡大晋。奄有八荒。畿服既宁。守在四疆。桓桓褚侯。镇彼遐方。变文膺武。武步龙骧。  

武有七德。众鲜克举。帝用是难。训咨既普。虽有周亲。唯能是与。大周之吉。归美于褚。  

褚侯之迈。人望实大。企彼江淮。眇焉如带。智名不彰。能功斯废。靡德而称。靡仁而赖。  

济济百辟。穆穆皇朝。虽则异事。谁非同寮。出者眷之。处者恋之。情发於中。用著斯诗。（○文馆词林百五十六。）  

【赠李叔龙以尚书郎迁建平太守诗】〖四章〗  

我有良朋。时惟李生。拊翼岐蜀。翻飞上京。明试以功。聿骏有声。三载考绩。剖符建平。  

惟彼建平。居江之濑。明明在上。率下和会。谁谓水深。曾不浮芥。谁谓旷远。王道无外。  

亦既受命。作式南蕃。枢机之发。化流夷蛮。多见阙殆。以慎尔愆。无自立辟。而逾短垣。  

龙爱同泉。凤恋共林。之子云往。我劳弥深。既有行李。以通其音。南龟象齿。实将云心。（○文馆词林百五十六。）  

【答杜育诗】  

越有杜生。既文且哲。龙跃颍豫。有声彰澈。赖兹三益。如琢如切。好以义结。友以文会。岂伊在高。分定倾盖。其人如玉。美彼生刍。钟鼓匪乐。安用百壶。老夫灌灌。离群索居。怀恋结好。心焉怅如。（○《类聚》三十一。广《文选》十。《诗纪》二十三。）  

【雍州诗】  

於皇先王。经启九有。有州惟雍。居京之右。土载奥区。山包神薮。嘉生惟繁。庶类伊阜。悠悠州域。有华有戎。外接皮服。内含岐丰。周馀既没。夷德未终。莫不慕义。易俗移风。（○《初学记》八。长安志二。《诗纪》二十三。）  

【逸骥诗】  

逸骥无镳辔。胜陆从长川。剪落就羁靮。飞轩蹑云烟。（○《御览》三百五十九。）  

王赞  

〈赞。字正长。义阳人。太康中为太子舍人。惠帝时拜侍中。永嘉中为陈留内史。加散骑侍郎。有集五卷。〉  

【三月三日诗】  

招摇启运。寒暑代新。亹亹不舍。如彼行云。猗猗季月。穆穆和春。皇储降止。宴及嘉宾。嘉宾伊何。具惟姻族。如彼葛藟。衍于樛木。郁郁近侍。严严台狱。庶寮鳞次。以崇天禄。如彼昆山。列此琚玉。巍巍天阶。亦降列宿。右载元首。左光储副。大祚无穷。天地为寿。（○《类聚》四。广《文选》九。《诗纪》三十。）  

【侍皇太子宴始平王诗】  

亹亹圣胤。继明重体。乐此棠棣。其甘如荠。我有嘉宴。以洽百礼。煌煌同族。蔼蔼王僚。惟中惟外。如琼如瑶。湛湛朝云。德靡不覆。玄黄所缀。文成彩绣。政以神和。乐以安奏。一人有庆。万邦是佑。（○《类聚》三十九。《诗纪》三十。）  

【侍皇太子祖道楚淮南二王诗】  

於明圣晋。仰统天绪。易以明险。简以识阻。研彼群虑。俾侯授土。郁郁二王。祗承皇命。睹离鉴亲。观礼知盛。皇储降会。延于公姓。瞻彼行役。并甜同林。分涂殊轨。靡不回心。（○《类聚》三十九。《诗纪》三十。）  

【皇太子会诗】  

玄阴受谢。青阳启号。气以升新。光以永照。（○《初学记》四。）  

【杂诗】  

朔风动秋草。边马有归心。胡宁久分析。靡靡忽至今。王事离我志。殊隔过商参。昔往鸧鹒鸣。今来蟋蟀吟。人情怀旧乡。客鸟思故林。师涓久不奏。谁能宣我心。（○《文选》二十九。《诗纪》三十。又《类聚》二十七引心、吟、林三韵。）  

潘尼  

〈尼。字正叔。岳从子。太康中。举秀才。为太常博士。元康初。拜太子舍人。除宛令。入补尚书郎。赵王伦篡位。引疾去。齐王冏起义兵。引为参军。事平。封安昌公。历中书令。永嘉中。迁太常卿。五年。洛阳将没。携家属东出欲还乡里。病卒。年六十馀。有集十卷。〉  

【献长安君安仁诗】〖十章〗  

峨峨嵩岳。有严其峻。奕弈茂宗。载挺英俊。仍代垂芳。金声玉润。固天纵之。应期翼晋。  

翼晋伊何。惟国之桢。明理内照。流风外馨。出敷五教。入赞典刑。黎人既乂。庶狱既清。  

邦人宗德。朝野归真。乃铨国议。乃综彝伦。优劣冈差。褒贬齐均。九流顺序。百郡望尘。  

出不辞难。处不闷滞。望色斯听。温言则厉。志在恤人。损已济代。复宰旧都。三命而逝。  

赫矣旧都。实惟西京。人不安业。盗贼公行。帝用西顾。朝简英清。佥曰我君。勋绩维明。  

西京伊何。实崄实遐。右带湃陇。东接二华。我政既平。我化惟嘉。肃之斯威。绥之斯和。  

卓公化密。国侨相郑。名垂载籍。勋加百姓。今在潘后。实有惠政。岂羡在昔。於兹亦盛。  

仆夫授策。发轫皇都。亲戚鳞集。祖饯肥涂。嘉肴纷错。清酒百壶。饮者未酲。宴不及娱。  

曜灵速迈。王制难违。投觞即路。忧公忘私。衮职有阙。思君之归。将升皇极。入侍紫微。  

否泰靡常。变通有时。煌煌帝载。俟君而熙。愿崇大业。克俊良期。屏营怀慕。舒愤献诗。（○文馆词林百五十二。）  

【赠司空掾安仁诗】〖十章〗  

桓桓上宰。穆穆四门。投纶沧海。结纲昆仑。迅翼争赴。游鳞竞奔。美哉逸轨。放辔无前。  

放辔伊何。杖策来游。颉颃将相。高揖王侯。华茂九春。实繁三秋。骋辞泉踊。敷藻云浮。  

表奇髫龀。成名弱冠。令德内光。文雅外焕。幽冥必探。凝滞必散。终贾杜口。杨班韬翰。  

我车既驾。我弓既招。既升尺木。将游云霄。纳言帝侧。正色皇朝。华组鸣佩。飞蝉曜貂。  

人亦有言。人恶其上。至乐贵和。大礼崇敬。泉不可凌。必也心竞。伐善施劳。称人所病。  

文侯焉轼。干木在庭。子奇何盛。车有老成。昔闻颜子。今也吾生。克己复礼。在贵不盈。  

杂采故乡。扬辉蓬宇。文绣煌煌。衣裳楚楚。何以会宾。荜门环堵。何以备肴。杀鸡为黍。  

伊余鄙夫。秩卑才朽。温温恭人。恂恂善诱。坐则接茵。行则携手。义惟诸父。好同朋友。  

年时易逝。进德苦晚。嘉彼骏逸。愧此疲蹇。虽欲望尘。前驱遂远。解衔散辔。徘徊吴阪。  

收迹衡门。旋轸上京。主事之殷。以君之明。缉熙台鼎。协济和羹。歧路多怀。赋诗赠行。（○文馆词林百五十二。又《书钞》一百引侯、秋、浮三韵。）  

【赠陆机出为吴王郎中令诗】〖六章〗  

东南之美。曩惟延州。显允陆生。於今尠俦。振鳞南海。濯翼清流。婆娑翰林。容与坟丘。  

玉以瑜润。随以光融。乃渐上京。羽仪储宫。玩尔清藻。味尔芳风。泳之弥广。挹之弥冲。  

昆山何有。有瑶有珉。及尔同僚。具惟近臣。予涉素秋。子登青春。愧无老成。厕彼日新。  

祁祁大邦。惟桑惟梓。穆穆伊人。南国之纪。帝曰尔谐。惟王卿士。俯楼从命。奚恤奚喜。我车既巾。我马既秣。星陈夙驾。载脂载辖。婉娈二宫。徘徊殿闼。醪澄莫飨。孰慰饥渴。  

昔子忝私。贻我蕙兰。今子徂东。何以赠旃。寸晷惟宝。岂无玙璠。彼美陆生。可与晤言。（○《文选》二十四。《诗纪》二十八。又《类聚》三十一作赠吴王郎中令陆士衡诗。引前四章。）  

【答陆士衡诗】  

顾兹蓬蔚。厕根兰陂。膏泽虽均。华不足披。逮春不茂。未秋先萎。子濯鳞翼。我挫羽仪。愿言难常。载合载离。昔游禁闼。祗畏夕惕。今放丘园。纵心夷易。口咏新诗。目玩文迹。予志耕圃。尔勤王役。惭无琬琰。以詶尺璧。（○《类聚》三十一。广《文选》二十八。）  

【答傅咸诗并序】  

司徒左长史傅长虞。会定九品。左长宜得其才。屈为此职。执天下清议。宰割百国。而长虞性直而行。或有不堪。余与之亲。作诗以规焉。  

悠悠群吏。非子不整。嗷嗷众议。非子不靖。忽荷略纽。握网提领。矫矫贞臣。惟国之屏。（○《类聚》三十一。广《文选》十。《诗纪》二十八。）  

【七月七日侍皇太子宴玄圃园诗】  

商风初授。辰火微流。朱明送夏。少昊迎秋。嘉禾茂园。方草被畴。於时我后。以豫以游。（○《类聚》四。《初学记》四。古今岁时杂咏二十五。事类赋秋赋注。广《文选》八。《诗纪》二十八。又《书钞》百五十四引流、秋、畴三韵。又同部作潘岳诗。引流、秋二韵。○逯案。《初学记》十引潘岳诗序云。七月七日。皇太子会於玄圃。有令赋诗。当即此篇原序。）  

【上巳日帝会天渊池诗】  

青春暮月。六气和理。律应姑洗。日惟元巳。谷风散凝。微阳戒始。春服既成。明灵降祉。（○《御览》三十。又《书钞》百五十五引理、巳二韵。）  

【皇太子上巳日诗】  

玉衡连极。招摇指辰。太昊司方。句芒御春。（○《书钞》百五十五。）  

【巳日诗】  

霭霭疏圃。载繁载荣。淡淡天泉。载渌载清。（○《初学记》四。○逯案。以上三篇当为一首佚文。）  

【释奠诗】  

敦书请业。研几通理。尊师重道。释奠崇祀。德成教伦。孰云不祉。（○《初学记》十四。《诗纪》二十八。）  

【诗】  

八珍代羞。六饭迭举。（○《书钞》百四十二。）  

【皇太子集应令诗】  

圣朝命方岳。爪牙司北邻。皇储延笃爱。设饯送远宾。谁应今日宴。具惟廊庙臣。置酒宣猷庭。击鼓灵沼滨。沾恩洽明两。遭德会阳春。羽觞飞醽醁。芳馔备奇珍。巴渝二八奏。妙舞鼓铎振。长袂生回飚。曲裾扬轻尘。（○《类聚》二十九引邻、宾、臣、滨、珍、振、尘七韵。又《初学记》十引滨、春二韵。十四引邻、宾、臣、滨、珍五韵。诗记二十八。）  

【皇太子社诗】  

太簇协青阳。履端发岁首。孟月涉初旬。吉日唯上酉。我后迩天休。设社祈遐耇。（○《类聚》五。《诗纪》二十八。又《书钞》百五十五作皇太子祀祖诗。引酉一韵。）  

【三月三日洛水作诗】  

晷运无穷已。时逝焉可追。斗酒足为欢。临川胡独悲。暮春春服成。百草敷英蕤。聊为三日游。方驾结龙旗。廊庙多豪俊。都邑有艳姿。朱轩荫兰皋。翠幕映洛湄。临岸濯素手。涉水搴轻衣。沈钩出比目。举弋落双飞。羽觞乘波进。素卵随流归。（○《类聚》四。广《文选》八作洛水诗。《诗纪》二十八。又《书钞》百五十五作三月三日水上会诗。引湄、衣二韵。《初学记》四、古今岁时杂咏十六并引蕤、旗、姿、湄、飞、归六韵。玉烛宝典三作三日洛水诗。引归一韵。）  

【赠河阳诗】  

〖《诗纪》云。叔潘岳为河阳令。〗  

虑生化单父。子奇莅东阿。桐乡建遗烈。武城播弦歌。逸骥腾夷路。潜龙跃洪波。弱冠步鼎铉。既立宰三河。流声馥秋兰。擒藻艳春华。徒美天姿茂。岂谓人爵多。（○《文选》二十四。《诗纪》二十八。又《类聚》五十作晋河阳令潘安仁诗。引阿、歌、波、河、多五韵。）  

【赠侍御史王元贶诗】  

昆山积琼玉。广厦构众材。游鳞萃灵沼。抚翼希天阶。膏兰孰为消。济治由贤能。王侯厌崇礼。回迹清宪台。蠖屈固小往。龙翔乃大来。协心毗圣世。毕力赞康哉。（○《文选》二十四。《诗纪》二十八。）  

【赠长安令刘正伯诗】  

游鸾凭太虚。腾鳞托浮霄。过蒙嘉时会。假翼陵扶瑶。疲惫充时管。及余再同僚。并迹侍储宫。携手登皇朝。刘侯无西都。迈绩参豹乔。德厚化必深。政明奸自消。万寻由积篑。千里一步超。尔其骋逸轨。远涂固可要。（○《类聚》三十一。广《文选》十。《诗纪》二十八。）  

【赠陇西太守张仲治诗】〖仲治。广《文选》作正治。《诗纪》同。〗  

二八由唐显。财以多士隆。群灵感韶运。理翮应翔风。张生拔幽华。苹蘩登二宫。未几振朱锦。剖符抚西戎。及子仍同僚。赠言贻尔躬。威刑有时用。唯德可令终。（○《类聚》三十一。广《文选》十。《诗纪》二十八。）  

【赠荥阳太守吴子仲诗】  

大晋盛得人。储宫畜髦士。吴侯降高质。剖符授千里。垂覆岂他乡。回光临桑梓。寮类感岐路。黎庶思知耻。老氏喻小鳞。曹参寄狱市。无谓敝邑陋。覆篑由兹起。（○《类聚》三十一。《诗纪》二十八。）  

【答杨士安诗】  

逝将辞储宫。栖迟集南畿。不误百里贱。徒惜年志衰。踌躇顾城阙。怨恋慕端闱。俊德贻妙诗。敷藻发甭徽。愧彼褒崇过。感此歧路悲。（○《类聚》三十一。《诗纪》二十八。）  

【送卢弋阳景宣诗】〖广《文选》、《诗纪》无弋阳二字。〗  

杨朱焉所哭。歧路重别离。屈原何伤悲。生离情独哀。知命虽无忧。仓卒意低回。欢气从中发。洒泪随襟颓。九重不常键。阊阖有时开。愧无贮衣献。贻言取储怀。（○《类聚》二十九。广《文选》八。《诗纪》二十八。○逯案。《颜氏家训》文章篇云。潘尼赠卢景宣《诗》云：九五思飞龙。今为此言。乃朝廷之罪人也。或此篇语。）  

【迎大驾诗】  

南山郁岑崟。洛川迅且急。青松荫修领。绿蘩被广隰。朝日顺长涂。夕暮无所集。归云乘幰浮。凄风寻帷入。道逢深识士。举手对吾揖。世故尚未夷。崤函万崄沚。狐狸夹两辕。豺狼当路立。翔凤婴笼槛。骐骥见维絷。俎豆昔尝闻。军旅素未习。且少停君驾。徐待干戈戢。（○《文选》二十六。《诗纪》二十八。又《书钞》百四十一引集、入二韵。）  

【逸民吟】  

我顾傲世自遗。舒志六合。由巢是追。沐浴池洪迅羽衣。陟彼名山。采此芝薇。朝云叆叇。行露未晞。游鱼群戏。翔鸟双飞。逍遥博观。日晏忘归。嗟哉世（《诗纪》作四。）士。从我者谁。（○《类聚》十九。《诗纪》二十八。）  

【又】  

我愿遁居。隐身严穴。宠辱弗荣。谁能羁绁。（○《书钞》百五十八。）  

【送大将军掾卢晏诗】  

赠物虽陋薄。识意在忘言。琼琚尚交好。桃李贵往还。萧艾苟见纳。贻我以芳兰。（○《类聚》三十一。《诗纪》二十八。）  

【赠汲郡太守李茂彦诗】  

〖潘尼赠二李郎诗序曰：元康六年。尚书吏部郎汝南李光彦迁汲郡太守。都亭侯江夏李茂间迁平阳太守。此二子皆弱冠知名。历职显要。旬月之间。继踵名郡。离俭剧之勤。就放旷之逸。枕鸣琴以俟远致。离别之际。各斐然赋诗。○逯案。此序见《御览》二百五十九。据序汲郡太守当作李光彦也。〗  

离索何惆怅。后会未可希。河朔贵相忘。歧路安足悲。（○《类聚》三十一。《诗纪》二十八。）  

【赠刘佐诗】  

要言将谁苦。聊以贻友生。念我二三贤。规我无隐情。（○《类聚》三十一。《诗纪》二十八。）  

【游西岳诗】  

驾言游西岳。寓目二华山。金楼虎珀阶。象榻瑇瑁筵。中有神秀士。不知几何年。（○《御览》八百八。）  

【长至诗】  

浑仪赋四气。玉衡运招摇。灵晷修期夕。日南始今朝。（○《御览》二十八。）  

【诗】  

尺璧信易遗。寸晷难可逾。成名非我事。所玩琴与书。（○《初学记》一。）  

鸾鸟栖堂庑。不若翔寥廓。（○《初学记》二十四。《御览》百七十六。）  

棘腆  

〈腆。字玄方。颍川长社人。以文章显。永嘉中为襄城太守。有集二卷。〉  

【答石崇诗】  

昔我不造。备尝颠沛。后土倾基。皇天陨盖。少怀蒙昧。长无耿介。遗训莫闻。出入靡赖。如彼泉流。不绝若带。终怀永思。感昔康泰。我舅敷命。于彼徐方。载咏陟岵。言念渭阳。乃溯洪流。泛身馀艎。宵寝晨逝。曷路之长。亦既至止。愿言以写。爰有石侯。作镇东夏。宽以抚戎。从容柔雅。兽啸幽严。翔风扇起。逸响既振。众听倾耳。恂恂善诱。大揖群士。宗道投意。结心万里。我固其终。人结其始。宗道伊何。英朗特俊。如彼凌高。日以增峻。隰朋有慕。颜生希舜。游志域外。涤除鄙吝。仰止晨风。豫登数仞。我闻有言。居安思危。位极则迁。势至必移。上德无欲。遗道不为。妙识先觉。通梦皇羲。窍睹党奥。钦蹈明规。（○文馆词林百五十七。又《类聚》三十一、《诗纪》三十并引沛、盖、介、赖、方、阳、艎、长、写、夏、雅、危、移、为、羲、规十六韵。）  

【赠石季伦诗】  

深蒙君子眷。雅顾出群俗。受宝取诸怀。所赠非珠玉。凡我二三子。执手携玉腕。嘉言从所好。企予结云汉。望风整轻翮。因虚举双翰。朝游情渠侧。日夕登高馆。（○《类聚》三十一。《诗纪》三十。）  

【赠石崇】  

翕如翔云会。忽若惊风散。分给怀离析。对乐增累叹。（○《初学记》十八。○逯案。四句当为前篇佚文。）  

棘嵩  

〈嵩。字台彦。颍川长社人。腆这叔。历任太子中庶子、散骑常侍。建兴二年为石革所杀。有集一卷。〉  

【赠杜方叔诗】〖十章〗  

爰有良木。结基崇岸。孤根挺茂。艳此丰干。晞曜朝阳。接润辰汉。如彼芳松。繁华冬粲。  

厥艳伊何。重英累茂。厥粲伊何。既苗而秀。绰矣杜生。应期特授。人以位瞻。而能义富。  

浩浩万区。悠悠俗网。变化无际。谁鉴其象。慎微将来。积著在往。惟子居这。久而不爽。  

名以实显。形端景立。弘之匪他。唯我所执。文莫如人。瞻望弗及。若在闻一。其殆知十。  

肇允发纵。履霜这始。乃自童矇。芳葩桑梓。鸣鹤在阴。縻爵君子。羽仪上京。弱冠来仕。  

在动能跃。处静思默。既宣厥文。亦茂其德。韫玉蓬林。亢衡上国。洪音振朗。晖曜四塞。  

达节无累。贵彼修身。不求善己。而务得人。进替惟意。与时屈申。万物云云。飘若埃尘。  

假翼严阿。束翮景云。挫锐者易。鲜能解纷。德之休明。卓焉出群。岂独吴起。高谢田文。  

余与吾生。处非先后。神结倾盖。情固白首。推年下交。以文会友。忠焉之诲。望子善诱。  

积细靡队。一覆斯崇。训致以道。坚冰则终。虽小必大。无往不隆。嗟我良朋。敬承清风。（○文馆词林百五十七。○逯案。此诗十章。文馆词林於各章下注其一、其二等字。今依《诗纪》例删之。而分书各章。后仿此。）  

【赠荀彦将诗】〖五章〗  

光光国宝。曰瑜曰瑾。济济清朝。曰髦曰俊。瑜瑾既琢。有温其润。髦俊既集。芳风其振。  

显允荀生。天挺厥真。沈识胁敏。温粹淑仁。初应宰命。徽音惟新。遂假蒲密。简在至神。  

时惟惠后。黎人攸绥。乃授明德。赋政近畿。戢翼太清。翻然凤飞。寻此遐跃。曜彼远晖。  

昔在豹产。显名当时。及尔祖公。播声于兹。赫赫显名。在尔扬之。穆穆播声。在尔光之。  

孰谓玉宝。匪我所珍。孰谓言轻。乃重千钧。勉树惠化。敬乃厥身。引领南望。望子清尘。（○文馆词林百五十七。）  

【答杜育诗】  

矫矫骏足。繁缨朱就。（○《文选》二十六答内兄希叔诗注。）  

王浚  

〈浚。字彭祖。太原晋阳人。太康三年。除员外散骑侍郎。元康初。转员外常侍。迁越骑校尉、右军将军。寻徙宁朔将军、持节、都督幽州诸军事。转骠骑将军、都督东夷河北诸军事。领幽州刺史。愍帝建兴二年。为石勒所杀。〉  

【从幸洛水饯王公归国诗】  

圣主应期运。至德敷彝伦。神道垂大教。玄化被无垠。钦若崇古制。建侯屏四邻。皇舆回羽盖。高会洛水滨。临川讲妙艺。纵酒钓潜鳞。八音以迭奏。兰羞备时珍。古人亦有言。为国不患贫。与蒙庙庭施。幸得厕太钧。群僚荷恩泽。朱颜感献春。赋诗尽下情。至感畅人神。长流无舍逝。白日入西津。奉辞慕华辇。侍卫路无因。驰情系帷幄。乃心恋轨尘。（○《类聚》二十九。广《文选》八。《诗纪》二十二。）  

郭愔  

〈愔。石勒臣。〉  

【从弟别诗】  

乖索易永久。寻离觉月促。辽落隔修途。窈窕阂丘谷。（○《初学记》十八。）  

【百舌鸟诗】  

百舌鸣高树。弄音无常则。借问声何烦。末俗不尚嘿。（○《御览》九百二十三。）  

孙机  

〈机。石勒北苑市三老。〉  

【为刘曜进酒作】  

〖《晋书》曰：石勒幽曜于河南丞廨。曜疮甚。勒载以马舆。使李永与同载。北苑市三老孙机进酒于曜曰：〗  

仆谷王。关右称帝皇。当持重。保土疆。轻用兵。败洛阳。祁运穷。天所亡。开大分。持一觞。（○《晋书》刘曜载记。）  

苏伯玉妻  

【盘中诗】  

〖玉台新咏考异曰：按沧浪诗话盘中诗为一体。注曰：玉台集有此诗。苏伯玉妻作。写之盘中。屈曲成文也。据此则此诗出处以玉台新咏为最古。当时旧本亦必明署苏伯玉妻之名。故沧浪云尔。宋刻于题上误佚其名。因而目录失载。冯氏校本遂改题傅玄之诗。殊为疏乖。又此诗列傅玄、张载之间。其为晋人无疑。《诗纪》、诗乘并列之汉诗。亦未详所据。○逯案。上说甚是。今列诗於此。〗  

山树高。鸟鸣悲。泉水深。鲤鱼肥。空仓雀。常苦饥。吏人妇。会夫希。出门望。见白衣。谓当是。而更非。还入门。中心悲。北上堂。西入阶。急机绞。杼声催。长叹息。当语谁。君有行。妾念之。出有日。还无期。结中带。长相思。君忘妾。天知之。妾忘君。罪当治。妾有行。宜知之。黄者金。白者玉。高者山。下者谷。姓为苏。字伯玉。作人才多智谋足。家居长安身在蜀。何惜马蹄归不数。羊肉千斤酒百斛。令君马肥麦与粟。今时人。智不足。与其书。不能读。当从中央周四角。（○玉台新咏九。《诗纪》四。又《书钞》百四十五作古诗。引斛、粟、数三韵。）  

## 晋诗卷九  

【杂歌谣辞】  

【歌辞】  

【会稽民为徐弘歌】  

〖《诗纪》云。艺文列晋人中。会稽典录曰：徐弘。字圣通。为汝阴令。诛鉏奸桀。路不拾遗。民乃歌之。〗  

徐圣通。政无双。平刑罚。奸宄空。（○《类聚》十九。《御览》二百六十八。《乐府诗集》八十五、《诗纪》四十三并作徐圣通歌。）  

【南土为杜预歌】  

〖《晋书》曰：杜预都督荆州。旧水道惟沔、汉达江陵千数百里。北无通路。又巴丘湖。沅、湘之会。表里山川。实为险固。荆蛮之所恃也。预乃开杨口。起夏水达巴陵千馀里。内泻长江之险。外通零桂之漕。南土歌之曰：〗  

后世无叛由杜翁。孰识智名与勇功。（○《晋书》杜预传。《御览》三百三十三、四百六十五。《诗纪》四十四作南土谣。）  

【阳平人为束皙歌】  

〖《晋书》曰：束皙。阳平元城人。太康中。郡界大旱。皙为邑人请两三日而雨注。众为皙作歌。〗  

束先生。通神明。请天三日甘雨零。我黍以育。我稷以生。何以畴之。报束长生。（○《晋书》束皙传。《类聚》十九。《御览》十一、四百六十五。《乐府诗集》八十五、《诗纪》四十三并作束皙歌。）  

【三郡民为应詹歌】  

〖《晋书》曰：王澄。惠帝末为荆州牧。假应詹督南平、天门、武陵三郡军事。天下大乱。詹境独全。百姓歌之。〗  

乱离既普。殆为灰朽。侥幸之运。赖兹应后。岁寒不凋。孤境独守。拯我涂炭。惠隆丘阜。润同江海。恩犹父母。（○《晋书》应詹传。《御览》五百七十。《乐府诗集》八十五、《诗纪》四十三并作应詹歌。又《御览》四百六十五引朽、后、阜、母四韵。）  

【襄阳儿童为山简歌】  

〖《晋书》曰：山简。字季伦。永嘉初为南征将军。出镇襄阳。于时四方寇乱。朝野危惧。简优游卒岁。惟酒是耽。诸习氏。荆土豪族。有佳园池。简每出嬉游。多之池上。置酒辄醉。名之曰高阳池。时有儿童歌曰：〗  

山公出何许。往至高阳池。日夕倒载归。酩酊无所知。时时能骑马。倒着白接篱。举鞭向葛强。何如并州儿。（强家在并州。简爱将也。○《晋书》山简传。《世说》新语任诞篇。《类聚》十九。《御览》六十七、一百六十八、四百六十五、四百九十七、五百七十、六百八十七、八百四十五。《乐府诗集》八十五、《诗纪》四十三并作襄阳儿童歌。又《水经注》二十八引池、知二韵。《类聚》九引池、知二韵。《白帖》五引四句。舆地纪胜八十二作古白铜鞮歌。引池、知、三韵。○逯案。上述类书或引襄阳耆旧记。或引襄阳耆旧传。或引《晋书》及《世说》。徵引匪一。故多异文。）  

【吴郡民为邓攸歌】  

〖《晋书》曰：邓攸。元帝时为吴郡太守。刑政清明。百姓欢悦。后称疾去。百姓数千人留牵攸船。不得进。攸乃少停。夜中发去。吴人歌之。〗  

紞如打五鼓。鸡鸣天欲曙。邓侯挽不留。谢令推不去。（○《晋书》邓攸传。自帖二十一。《御览》二百六十一、四百六十五。《乐府诗集》八十五、《诗纪》四十三并作吴人歌。○逯案。此歌既颂邓攸。又刺谢令。但不识谢令名字。）  

【豫州耆老为祖逖歌】  

〖《晋书》曰：祖逖。元帝时为豫州刺史。躬自俭约。督课农桑。克己务施。不畜资产。子弟耕耘。负担樵薪。又收葬枯骨。  

为之祭醊。百姓感悦。尝置酒大会。耆老中坐流涕曰：吾等老矣。更得父母。死将何慨。乃歌曰：〗  

幸哉遗黎免俘虏。三辰既朗遇慈父。玄酒忘劳甘瓠脯。何以咏思歌且舞。（○《晋书》祖逖传。《御览》九百七十九。《乐府诗集》八十五、《诗纪》四十三并作豫州歌。○逯案。《御览》二百五十八引祖逖别传童谣。与此略异。谣云。幸哉遗民免豺虎。三辰既明遇慈父。玄酒清醪甘瓠脯。亦何报恩歌且舞。）  

【时人为阮修歌】  

〖略出籝金曰：晋阮宣子好酒。长以百钱系杖头。入市。若遇士子。非是识故。便邀入店。乐饮而去。时人歌曰：〗  

长安教书罢。洛阳卖卜来。百钱系杖头。能使世人解。（○鸣沙石室古籍业残略出籝金县令子男之篇二十四。○逯案。此歌不类晋作。姑列此俟考。）  

【吏为郭颐刘聪歌】  

〖前赵录曰：刘聪。字玄明。年十四。究通往史。时有太守郭颐。辟为主簿。吏歌曰：〗  

我有贤后。能任玄明。政理人殷。（○《白帖》二十一。○逯案。此歌有脱误。）  

【京师为张轨歌】  

〖《晋书》曰：张轨。永宁初为凉州刺史。王弥寇洛阳。轨遣北宫纯张纂、马鲂、阴睿等率州军击破之。又败刘聪于河东。京师歌之曰：〗  

凉州大马。横行天下。凉州鸱苕寇贼消。鸱苕翩翩怖杀人。（○《晋书》张轨传。《诗纪》四十三作凉州大马歌。）  

【陇上为陈安歌】  

〖《晋书》载纪曰：刘曜围陈安于陇城。安败。南走陕中。曜使将军平先、丘中伯率劲骑追安。安与壮士十馀骑於陕中格战。安左手旧七尺大刀。右手执丈八蛇矛。近交则刀矛俱发。辄害五六。远则双带鞭服。左右驰射而走。平先亦壮健绝人。与安搏战。三交。夺其蛇矛而退。遂追斩于涧曲。安善於抚按。吉凶夷险。与众同之。及其死。陇上为之歌。曜闻而嘉伤。命乐府歌之。〗  

陇上壮士有陈安。躯干虽小腹中宽。爱养将士同心肝。<马聂>骢父马铁锻鞍。七尺大刀奋如湍。丈八蛇矛左右盘。十荡十决无当前。战如三交失蛇矛。弃我<马聂>骢窜严幽。为我外援而悬头。西流之水东流河。一去不还奈子何。（○《晋书》刘曜载记。《御览》二百八十。《乐府诗集》八十五、《诗纪》四十三并作陇上歌。又《御览》四百姓十五引和苞汉赵记作陇上语。引安、槃二韵。万花谷十五引安、鞍、湍、盘、前五韵。）  

【同前】〖见赵书。与前小异。〗  

陇上健儿曰陈安。躯干虽小腹中宽。爱养将士同心肝。騄骢骏马铁锻鞍。七尺大刀配齐镮。丈八蛇矛左右盘。十荡十决无当前。百骑俱出如云浮。追者千万骑悠悠。战始三交失蛇矛。十骑俱荡九骑留。弃我騄骢攀严幽。悲天降雨迨者休。阿呵鸣呼奈子何。鸣呼阿呵奈子何。（《御览》或作乎。○《御览》三百五十三、四百六十五并作谣。《诗纪》四十三。又《书钞》百二十四、《类聚》六十并引灵鬼志录安、宽、盘三韵。《类聚》十九引安、宽、肝三韵。《御览》三百五十四引灵鬼志录安、宽、盘三韵。）  

【谣辞】  

【泰始中谣】  

〖《晋书》曰：贾充与裴秀、王沈、羊祜、荀勖同受腹心之任。泰始中。人为充等谣曰云云。言亡魏而成晋也。〗  

贾裴王。乱纪纲。王裴贾。济天下。（○《晋书》贾充传。《御览》四百六十五。《乐府诗集》八十七。《诗纪》四十四。）  

【泰始中童谣】  

〖《晋书》曰：石苞镇抚淮南。士马强盛。苞既勤庶务。又以威惠服物。淮北监军王琛军王琛轻苞素微。又闻童谣曰云云。因是密表苞与吴人交通。武帝甚疑之。〗  

宫中大马几作驴。大石压之不得舒。（○《晋书》石苞传。《书钞》百六十引崔鸿后魏录。《御览》九百一。）  

【军中谣】  

〖《晋书》曰：杜预遣周旨等发伏兵随歆军而入。直至帐下。虏歆而还。故军中为之谣曰：〗  

以计代战。一当万。（○《晋书》杜预传。《书钞》百十九。《御览》二百八二六、四百六十五。《诗纪》四十四。）  

【蜀民为许逊谣】  

〖荆川左编曰：真君姓许氏。名逊。字敬之。世居许昌。晋武帝太康元年。起为蜀郡旌阳倒令。属岁大疫。死者十七八。真君以所授神方拯治之。符咒所及。登时而愈。蜀民为之谣曰：○逯案。此谣或伪托。姑列此备考。〗  

人无盗窍。吏无奸欺。我君活人。病无能为。（○荆川左编百四十二。古谣谚五二五。）  

【武帝太康后童谣三首】  

〖宋《书》曰：武帝太康后。江南童谣。于时吴人皆谓在孙氏子孙。故窍发为乱者相继。按横目者四字。自吴亡至晋元帝兴。几四十年。皆如童谣之言。元帝懦而少断。局缩肉。直斥之也。〗  

局缩肉。数横目。中国当败吴当复。（○《宋书》三十一。《晋书》二十八。《乐府诗集》八十八。《诗纪》四十四。）  

宫门柱。且莫朽。吴当复在三十年后。（○同上）  

鸡鸣不拊翼。吴复不用力。（○同上）  

【蜀人谣二首】  

〖《晋书》曰：罗尚。字敬之。一名钟。太康末为荆州刺史。及赵廞反于蜀。乃假尚节为平西将军、益州刺史。尚性贪少断。蜀人谣曰：〗  

尚之所爱。非邪则佞。尚之所憎。非忠则正。富拟鲁卫。家成市里。贪如豺狼。无复极已。（○《晋书》罗尚传。《诗纪》四十四。）  

蜀贼尚可。罗尚杀我。平西将军。反更为祸。（○《晋书》罗尚传。《诗纪》四十四。又《晋书》李特载记引起首二句。）  

【惠帝即位时儿童谣】  

〖襄阳耆旧传曰：晋惠帝即位。儿童谣云云。又河内温县有人如狂。造书云云。杨济以问蒯钦。钦垂泣曰：皇太后讳季兰。两火。武皇帝讳炎字也。此言武皇崩而太后失尊。罹大祸辱。终始不以道。不得附山陵。乃归於非所也。及太后之见灭。葬於街邮亭。皆如其言。《晋书》注曰：杨骏居内府。以戟为卫。死时又为戟所害伤。杨后被废。贾后绝其膳。八日而崩。崩葬街邮亭。百姓哀之也。〗  

两火没地。哀哉秋兰。归形街邮。终为人叹。（○襄阳耆旧记二。《晋书》五行志。《宋书》五行志。《诗纪》四十四。○逯案。此四句《晋书》、《宋书》并作永熙中河内温县有人如狂造《书》曰云云。与耆旧记不同。）  

【赵王伦为乱时谣】  

〖赵王伦为乱。谣曰云云。言小人在位者众。〗  

金章满箱。尚不可长。（○《文选》三十八为范尚书让吏部封侯第一表吕延济注。）  

【永熙中温县狂人书】  

〖《晋书》曰：永熙中。河内温县有人如狂。造《书》曰云云。又曰两火没地云云。〗  

光光文长。以戟为墙。毒药虽行。戟还自伤。（○襄阳耆旧记二。《晋书》五行志。《宋书》五行志。《诗纪》四十四。）  

【惠帝永熙中童谣】  

〖《晋书》曰：惠帝永熙中童谣。时杨骏专权。楚王用事。故言荆笔杨版。二人不诛。则君臣礼悖。故云几作驴也。〗  

二月末。三月初。桑生襄蕃柳叶舒。荆笔杨版行诏书。宫中大马几作驴。（○《御览》六百六引王隐《晋书》。《诗纪》四十四。又《晋书》五行志、《宋书》五行志并引初、书、驴三韵。《书钞》百四引初、舒、书三韵。）  

【元康三的蜀中童谣四首】  

〖《华阳国志》曰：蜀自太康至于太安。频有怪异。元康三年正月中。欻一夜有火光。地仍震。童谣曰云云。又曰云云。又曰云云。又曰云云。魏《书》曰：李势建国十年。司马蚺将桓温伐之。势降於温。先是频有怪异。童谣曰云云。又曰云云。卒如其言。〗  

郫城坚。盎底穿。郫城细子李持细。（○《华阳国志》八大同志。）  

江桥头。阙下市。城都北门十八子。（《华阳国志》作字。《御览》同。○《华阳国志》八大同志。魏书李势传。《御览》百二十三引崔鸿《十六国春秋》蜀录。太平寰宇记七十二引《十六国春秋》。）  

巴郡葛。当下美。（○《华阳国志》八大同志。）  

有客有客。来侵门陌。其气欲索。（○《华阳国志》八大同志。魏书李势传。）  

【元康中童谣】  

〖《晋书》曰：元康中。天下商农通著大鄣日。时童谣云云。及赵王伦篡位。其目实眇焉。〗  

屠苏鄣日覆两耳。当见<目曷>儿作天子。（○《晋书》五行志。《宋书》五行志。《御览》六百八十七引晋八王故事。《诗纪》四十四。）  

【元康中洛中童谣】  

〖《晋书》曰：晋元康中。赵王伦既篡。洛中有童谣。数月而齐王、成都、河间义兵同会诛伦。按成都西藩而在邺。故曰虎从北来。齐东藩而在许。故曰龙从南来。河间水区而在关中。故曰水从西来。齐留辅政。居于宫西。有无君之心。故曰登城看也。〗  

虎从北来鼻头汗。龙从南来登城看。水从西来河灌灌。（○《晋书》五行志。《宋书》五行志。《诗纪》四十四。）  

【惠帝元康中京洛童谣二首】  

〖《晋书》曰：惠帝元康中。京洛童谣。南风。贾后字也。白。晋行也。沙门。太子小字也。鲁。贾谧国也。言贾后将与谧为乱。以危太子。而赵王因虋咀嚼豪贤。以成篡夺也。宋《书》曰：是时愍怀颇失众望。卒以废黜。不得其死焉。〗  

南风起兮吹白沙。遥望鲁国何嵯峨。千岁髑髅生齿牙。（贾后传作前至三月灭汝家。○《晋书》五行志。《晋书》贾后传。《宋书》五行志。《乐府诗集》八十八。《诗纪》四十四。又《御览》三百六十八引干宝晋纪引沙、牙二韵。）  

城东马子莫咙哅。比至来年缠汝鬉。（《宋书》作鬃。《御览》作。○《晋书》五行志。《晋书》愍怀太子传。《宋书》五行志。《御览》一百四十领先引王隐《晋书》。《乐府诗集》八十八。《诗纪》四十四。）  

【惠帝大安中童谣】  

〖《晋书》曰：晋惠帝大安中童谣。其后中原大乱。宗藩多绝。唯琅琊、汝南、西阳、南顿、彭城同至江东。而元帝嗣统矣。〗  

五马浮渡江。一马化为龙。（○《晋书》元帝纪。《晋书》五行志。《宋书》五行志。为聚十三引晋阳秋。《御览》九十八引孙盛晋阳秋。《乐府诗集》八十八。《诗纪》四十四。）  

【著布谣】  

〖《晋书》曰：齐王冏字景治。赵王伦篡位。冏起义兵诛之。拜大司马。加九锡。政皆决之。而恣用群小。不复朝觐。时人谣曰云云。遂为长沙王所诛。〗  

著布袙腹。为齐持服。（○《晋书》齐王冏传。《诗纪》四十四。）  

【洛下谣】  

〖《晋书》曰：长沙王乂。武帝第六子也。三王举义。乂率国应这。后见冏专权。奉天子攻冏。斩之。河间王颙与成都王颖同伐京师。诏以乂为大都督以距颙。相持数月。东海王越虑事不济。潜收乂送金墉城。密告张方。方遣兵就金墉收乂。炙杀之。初乂执权之始。洛下谣曰云云。以正月二十五日废。后二日死。如谣言。〗  

草木萌牙杀长沙。（○《晋书》长沙王乂传。《诗纪》四十四。）  

【惠帝时洛阳童谣】  

〖《晋书》曰：惠帝时。洛阳童谣。明年而胡贼石勒刘曜反。〗  

邺中女子莫千妖。前至三月抱胡腰。（○玉台新咏九。《乐府诗集》八十八引《晋书》。《诗纪》四十四。）  

【怀帝永嘉初童谣】  

〖《晋书》曰：司马越还洛时童谣也。按列传越既与苟晞构怨。寻诏越为丞相。领兖州牧。督兖、豫、司、冀、幽、并六州。越辞丞相不受。自许迁於鄄城。移屯濮阳。又迁於荥阳。后自荥阳还洛。○帝纪曰：永嘉三年三月丁巳。东海王越归京师是也。〗  

洛中大鼠长尺二。若不早去天狗至。（○《晋书》五行志。《宋书》五行志。《乐府诗集》八十八。《诗纪》四十四。）  

【苟晞将破汲桑诗谣】  

〖《晋书》曰：苟晞将破汲桑时有此谣。司马越由是恶晞。夺其兖州。隙难遂构焉。按列传。东海孝献王越。字元超。怀帝永嘉初。出镇许昌。自许昌率苟晞及冀州刺史丁邵讨汲桑。破之。越还於许。长史潘滔说之曰：兖州天下枢要。公宜自牧。乃转苟兖为青州刺史。由是与兖有隙。〗  

元超兄弟大洛度。上桑打椹为苟作。（○《晋书》五行志。《宋书》五行志。金楼子说藩篇。《乐府诗集》八十八。《诗纪》四十四作怀帝永嘉初童谣。）  

【军中为汲桑谣】  

〖后赵录曰：汲桑尝事成都王司马颖。颖之死也。桑聚众劫掠郡县。自称大将军。尝六月盛暑。而重裘累茵。使人扇之。患不清凉。乃斩扇者。时军中为之谣曰云云。乐府广题曰：晋汲桑。清河贝丘人。力能扛鼎。残心少恩。六月盛暑。重裘累裀。使十馀人扇之。忽不清凉。便斩扇者。并州大姓田兰、薄盛斩於平原。士女庆贺。奔走道路而歌。〗  

士为将军何可羞。六月重茵披衲裘。不识寒暑断他头。雄儿田兰为报仇。中夜斩首谢并州。（○《御览》二十一、三十四、四百九十二、六百九十四并引赵书。《乐府诗集》八十五、《诗纪》四十三并作井州歌。又《十六国春秋》二十二后赵录引羞、裘、头三韵。《类聚》十九引赵书引羞、裘、头三韵。《御览》四百六十五引赵书引羞、裘、头三韵。）  

【王彭祖谣】  

〖《晋书》曰：王浚。永嘉中进大司马。加侍中、大都督。督幽、冀诸军事。会京洛倾覆。浚大树威令。专权横恣。时童谣曰：〗  

幽州城门似藏户。中有伏尸王彭祖。（○《晋书》王浚传。《书钞》七十二、《御览》五百四十九并引王隐《晋书》。《诗纪》四十四。）  

【北州为朱硕棘嵩谣】  

〖赵录曰：晋幽州牧王浚。矜豪日甚。不亲政事。所任皆苛刻小人。棘嵩、朱硕贪横尢甚。北州童谣曰：〗  

府中赫赫朱邱伯。十囊五囊入棘郎。（○《十六国春秋》十二。又《诗纪》四十四作棘郎谣。引郎一韵。《晋书》王浚传引郎一韵。《书钞》百三十六、《御览》七百四并引王隐《晋书》引郎一韵。）  

【愍帝初童谣】  

〖《晋书》曰：愍帝初童谣曰云云。至建兴四年。帝降刘曜。在城东豆田壁中。〗  

天子何在。豆田中。（○《晋书》愍帝纪。《晋书》二十八。《御览》九十八。）  

【同前】  

〖王隐《晋书》曰：时王浚称制边垂。潜使人问霍原。原不答。浚既衔之。又有辽东内徙三百馀人。依山为贼。意欲劫原为王。亦未能行。时有谣曰云云。豆者为霍。浚遂害原。悬其首。诸生悲哭其下。〗  

天子在何许。近在豆田中。（○《晋书》霍原传。《御览》八百四十一引王隐《晋书》。《诗纪》四十四。）  

【建兴中江南谣】  

〖《晋书》曰：建兴中。江南谣歌。按白者。晋行。坑器有口属瓮。瓦瓮质刚。亦金之类也。訇如白坑破者。言二都倾覆。王室大坏也。合集持作<无瓦>者。元帝鸠集遗馀。以主社稷。未能克复中原。但偏王江南。故其喻也。及石头之事。六军大溃。兵人抄掠京邑。爰及二宫。其后三年。钱凤复攻京邑。阻水而守。相持月馀日。焚烧城邑。井堙木刊矣。凤等败退。沈充将其党还吴兴。官军踵之。蹈藉郡县。充父子授首。党与诛者以百数。所谓扬州破换败。吴兴覆瓿甊。瓿甊瓦器。又小於<无瓦>也。〗  

訇如白坑破。合集持作<无瓦>。扬州破换败。吴兴覆瓿甊。（卢斗反。○《晋书》五行志。《宋书》五行志。《诗纪》四十四。）  

【王敦将灭时童谣】  

〖《晋书》曰：温峤灭王敦。先是童谣曰云云。以为贼如韭柳。寻得复生也。〗  

翦生翦韭。断阳柳。河东小子。令我与子。（○《御览》九百七十六。）  

【明帝太宁初童谣】  

〖《晋书》曰：明帝太宁初童谣云云。及明帝崩。成帝幼。为苏峻所逼。迁於石头。御膳不足。此大马死小马饿也。高山峻也。言峻寻死。峻弟苏石也。峻死后。石据石头。寻为诸公所破。是亦山崩石破之应也。〗  

恻力恻力。放马山侧。大马死。小马饿。高山崩。石自破。（○《晋书》五行志。《宋书》五行志。《世说》新语容止篇注引晋阳秋。《诗纪》四十四。）  

【永嘉中长安谣】  

〖《晋书》曰：张寔。轨之子也。轨卒。授寔凉州刺史。进大都督。刘曜逼迁天子。寔遣太府司马韩璞东赴国难。璞次南安。诸羌断军路。寔击破之。斩级数千。时焦崧、陈安寇陇右。东与刘曜相持。雍秦之人死者十八九。初永嘉中长安语云云。至是验矣。乐府云。三十国春秋曰永嘉中童谣也。〗  

秦川中。血没腕。唯有凉州倚柱观。（《御览》作看。《诗纪》云。一作看。○《晋书》张寔传。《御览》四百六十五引刘敬叔《异苑》。乐府计集八十八引三十国春秋。《诗纪》四十四。）  

【凉州民谣】  

〖魏《书》曰：于时天下丧乱。唯凉州独全。张寔自恃众强。转为骄恣。平文皇帝四年。寔为左右阎沙等所杀。先是谣曰云云。寔所住室。梁间有人象而无头。久之乃灭。寔恶之。示几见杀。〗  

蛇利炮。蛇利炮。公头坠地而不觉。（○魏书张寔传。）  

【西土谣】  

〖《晋书》曰：张茂。寔之弟。太兴三年。寔既遇害。州人推茂平西将军、凉州牧。凉州大姓贾摹。寔之妻弟也。势倾西土。先是谣云云，茂以为信。诱而杀之，于是豪右屏迹。威行凉城。〗  

手莫头。图凉州。（○《晋书》张茂传。《诗纪》四十四。）  

【姑臧谣】  

〖《晋书》曰：张骏。寔之子。茂卒。骏嗣位大都督、大将军、凉州牧、西平公。骏之立也。姑臧谣云云。至是而收复河南之地。〗  

鸿从南来雀不惊。谁谓孤雏尾翅（《晋书》作支。）生。高举六翮凤凰鸣。（○《晋书》张骏传。《诗纪》四十四。）  

【时人为张冲谣】  

〖前秦录曰：张冲。字长思。敦煌人。家财巨万。悉日散之乡闾。时人为之谣曰：〗  

推财不疑。张长思。（○《十六国春秋》七十五。《御览》四百七十七。）  

【冀州童谣】  

〖《晋书》曰：初童谣云云。古在左。月在右。胡字也。让去言。为襄也。或在口为国也。寻为石勒所都。〗  

古在左。月在右。让去言。或入口。（○《御览》百六十一引《晋书》。《十六国春秋》后赵录。）  

【临水人为张楼谣】  

〖后赵录曰：张楼。阳平人也。为临水长。严政酷刑。残忍无惠。时人苦之。为之谣曰：〗  

阳平张楼头如箱。见人切齿剧虎狼。（○《十六国春秋》二十二后赵录。《御览》四百六十五引后赵录。）  

【谚语】  

【南广郡行人语】  

〖《华阳国志》曰：自僰道至朱提。有水步道。水有黑水及羊官水。至险难。行步道至三津。亦艰阻。故行人为语曰：〗  

犹溪赤水。盘蛇七曲。盘羊乌栊。气与天通。看都护泚。伫柱呼伊。庲降贾子。左檐七里。（○《华阳国志》四南中志。《水经注》若水注。《诗纪》四十三作僰道谣。）  

【{制鱼}鱼谚】  

〖三辅决录注曰：{制鱼}鱼肥。炙甚美。谚曰：〗  

宁去累世宅。不去{制鱼}鱼额。（○三辅决录注。广博物志四十八。）  

【陆机引里语】  

〖毛诗草木虫鱼疏曰：檀木。皮正青。滑泽。与系迷相似。又似驳马。驳马。梓榆。其树皮青白驳荦。遥视似焉。故谓之驳马。故里语曰：〗  

斫檀不谛。得系迷。系迷尚可。得驳马。（○毛诗草木虫鱼疏上。）  

【陆机引齐人谚】  

〖毛诗草木虫鱼疏曰：系迷。一名挈榼。故齐人谚曰：〗  

上山斫檀。挈榼先殚。（○毛诗草木虫鱼疏上。《尔雅》释木郭注。）  

【陆机引里语】  

〖毛诗草木虫鱼疏曰：黄鸟。或谓之黄栗留。当葚熟时。来在桑间。故里语曰：〗  

黄栗留。看我麦。黄葚熟。（○毛诗草木虫鱼疏下。玉烛宝典二引《尔雅》孰璞注。）  

【陆机引辽东乡语】  

〖毛诗草木虫鱼疏曰：辽东梁水鲂。特肥而厚。尢美於中鲂。故其乡语曰：〗  

居就粮。梁水鲂。（○毛诗草木虫鱼疏下。《御览》九百三十七引毛诗疏。事类赋鱼赋注引诗疏义。王荆文公诗笺注四。）  

【陆机引里语】  

〖毛诗草木虫疏曰：鱮似鲂而大头。鱼之不美者。故里语曰：〗  

网鱼得鱮。不如啖茹。（○毛诗草木虫鱼疏下。《初学记》三十。《御览》九百三十七引诗义疏。）  

【陆机引里语】  

〖毛诗草木虫鱼疏曰：蟋蟀。幽州人谓之趣织。督促之言也。里语曰云云。是也。〗  

趣织鸣。懒妇惊。（○毛诗草木虫鱼疏下。《御览》九百四十九引诗疏义。）  

【杨济引谚】  

〖通鉴曰：永熙元年三月。帝疾笃。夏四月己酉。崩於含章殿。太子即皇帝位。大赦改元。五月。诏以杨骏马为太傅、大都督。傅咸谓骏曰：窍谓山陵既毕。明公当审思进退之宜。骏不从。咸数谏。骏渐不平。欲出咸为郡守。李斌曰：斥逐正人。将失人望。乃止。杨济遗咸《书》曰：谚云云云。官事未易了也。〗  

生子凝。了官事。（○通鉴八十二。）  

【成公绥引谚】  

〖钱神论曰：谚言云云。〗  

钱无耳。何可訚使。（○《御览》八百三十六。）  

【鲁褒引谚】  

〖《晋书》曰：褒伤时人贪鄙。乃著钱神论以刺之。谚曰云云。凡今之人。惟钱而已。〗  

钱无耳。可使鬼。（○《晋书》鲁褒传。）  

【傅玄引谚】  

〖傅子曰：丈夫重义如太山。轻利如鸿毛。可谓仁义也。谚曰：〗  

己是而彼非。不当与非争。彼是而己非。不当与非平。（意林作争。○《御览》九百十六。意林五魏子。）  

【驾循引谚】  

〖会稽记曰：山有石室。云是仙人射堂。东亭严有射的石。远望的的如射侯。形圆。视之如镜。土人常以占谷食贵贱。射的明则米贱。暗则米贵。谚曰：〗  

射的白。斛米百。射的玄斛米千。（○《水经注》江水注。《御览》四十一。《太平广记》三百九十七引洽闻记。舆地纪胜十。）  

【陆士衡引俗语】  

〖洛阳记曰：汉铸铜驼二枚在宫南四会道。夹路相对。俗语曰：〗  

金马门外聚群贤。铜驼陌上集少年。（○太平环宇记三。《御览》百五十八。）  

【杨泉引里语】  

〖《物理论》曰：里语曰云云。余虽无治丝之能。而悟闻诗之义。〗  

能理乱丝。乃可读诗。（○《类聚》五十五。《御览》六百十六。）  

【杨泉引语】  

〖《物理论》曰：语曰：〗  

黄金累千。不如一贤。（○《御览》四百二。）  

土非玉璧。谈者为价。（○《类聚》作十四。）  

上不正。下参差。（○意林五。）  

【卫展引谚】  

〖陈谚言表曰：谚言云云。此谚之起。死生之出于此法狱也。〗  

廷尉狱。平如砥。有钱生。无钱死。（○《初学记》二十。）  

【袁淮引谚】  

〖袁子正《书》曰：语曰云云。夫盛衰更代。丰荒相半。天之常道也。〗  

岁在申酉。乞浆得酒。岁在辰巳。嫁妻卖子。（○《书钞》百四十四。《御览》十七、八百六十一。又《书钞》百五十六、《御览》三十五并引上二句。）  

【时人为崔洪语】  

〖《晋书》曰：崔洪。字伯良。博陵安平人。以清厉显名武帝世。为御史治书。朝廷惮之。寻为尚书左丞。时人为之语曰：〗  

业生棘刺。来自博陵。在南为鹞。在北为鹰。（○《晋书》崔洪传。《御览》九百二十六、九百五十九。）  

【时人为石苞语】  

〖《晋书》曰：石苞。字仲容。渤海南皮人也。雅旷有知局。容仪伟丽。不修小节。时人为之语曰：〗  

石仲容。姣无双。（○《晋书》石苞传。《御览》三百七十九、四百九十五。《诗纪》四十四。）  

【时人为羊祜语】  

〖《晋书》曰：王衍尝诣祜陈事。辞甚俊辨。祜不然之。衍拂衣而起。祜顾谓宾客曰：王夷甫方以盛名和大位。然败俗伤化。必此他。步阐这役。祜以军法。将斩王戎。故戎、衍并憾之。每言论多毁祜。时人为之语曰：〗  

二王当国。羊公无德。（《世说》注作二王当朝。世人莫敢称羊公之有德。○《晋书》羊祜传。《世说》新语识监篇注引汉晋春秋。《御览》四百九十五。《诗纪》四十四。）  

【时人为杜预号】  

〖晋中兴《书》曰：杜预在内七年。损益不可胜数。朝野称之。号曰：〗  

杜武库言。无所不有。（○《御览》四百九十五。）  

【京师为刘舆刘琨语】  

〖《晋书》曰：刘舆。字庆孙。隽朗有才局。与弟琨并尚书郭奕之甥。名著当时。京都为之语曰：〗  

洛中奕奕。庆孙越石。（○《晋书》刘琨传。《御览》四百九十五、五百二十一。《诗纪》四十四。）  

【时人欧阳建语】  

〖《晋书》曰：欧阳建。字坚石。世为冀方硕族。雅有理思。才藻美赡。擅名北州。人为之语曰：〗  

渤海赫赫。欧阳坚石。（○《晋书》欧阳建传。《御览》四百九十五。《诗纪》四十四。）  

【时人为卫玠王澄语】  

〖《晋书》曰：琅琊王澄。有高名。少所推服。每闻卫玠言。辄欢息绝倒。故时人为之语曰：〗  

卫玠谈道。平子绝倒。（○《晋书》卫玠传。《御览》四百九十五。《诗纪》四十四。）  

【时人为乐广卫玠语】  

〖《白帖》曰：晋乐广。字彦辅。人谓之水镜。女婿卫玠。字叔宝。时号玉人。故时语曰：〗  

妇翁冰清。女婿玉润。（○《晋书》卫玠传作议者以为。《白帖》二十。）  

【时人为二陆三张语】  

〖太平寰宇主曰：冀州信都县三张宅。晋文士张协兄弟三人。喜属文。皆郡人也。语曰：〗  

二陆入洛。三张减价。（○太平环宇记六十三。）  

【蜀民为何随语】  

〖《华阳国志》曰：何随。字季业。蜀郡郫人也。除安汉令。蜀亡去官。时巴土饥荒。所在无谷。送吏行乏。辄取道侧民芋。随以绵系共处。使足所值。民视芋见绵。持绵追还之。终不受。因为语曰：〗  

安汉吏取粮。令为之偿。（《御览》或作闻何安汉清民取粮令为之偿。○《华阳国志》十一西州后贤志。《御览》四百二十六、九百七十五。）  

【时人为裴秀语】  

〖《晋书》曰：秀。字季彦。河东闻喜人。父潜。魏太常。秀有风操。八岁能著文。叔父徽。有声名。秀年十馀岁。有宾客诣徽。出则过秀。时人为之语曰：〗  

后进领袖。有裴秀。（○《晋书》裴秀传。《世说》新语识鉴篇、又注。《类聚》十九引王隐《晋书》作时人谣。《御览》四百六十五引王隐《晋书》、四百九二五。《诗纪》四十四作裴秀谣。）  

【时人为谢鲲语】  

〖《晋书》曰：谢鲲。字幼舆。陈国阳夏人。邻家高氏女。有美色。鲲尝挑之。女投梭。折其两齿。时人为之语曰云云。鲲闻之曰：犹不废我啸歌〗  

任达不已。幼舆折齿。（○《晋书》谢鲲传。《御览》三百六十八作谣。《诗纪》四十四作幼舆谣。）  

【时人为刘颂语】  

〖《晋书》曰：刘颂。字子雅。广陵人。世为名族。雷蒋谷鲁四姓。皆出其下。时人为之语曰：〗  

雷蒋谷鲁。刘为最祖。（○《晋书》刘颂传。）  

【世为卞氏语】  

〖《晋书》曰：卞壶父粹。以清立鉴察称。兄弟六人。并登宰府。世称云云。玄仁。粹字也。〗  

卞氏六龙。玄仁无双。（○《晋书》卞壶传。）  

【襄阳里人为庞焕语】  

〖襄阳耆旧记曰：焕。字世文。晋太康中为牂轲太守。去官还乡里。里人语曰云云。乡里仰其德让。少壮皆代老者担。〗  

我家池里。龙种来归。（○襄阳耆旧记一。）  

【三魏为刘毅语】  

〖《晋书》曰：刘毅。字仲雄。东莱掖人。侨居平阳。太平杜恕请为功。沙汰部吏百馀人。三魏称焉。为之语曰：〗  

但闻刘轼曹。不闻杜府君。（○《晋书》刘毅传。《御览》二百六十四引王隐《晋书》。）  

【巴蜀为谯登文石张罗语】  

〖《华阳国志》曰：永嘉元年三月。关中流民邓定訇氐等掠汉中。巴西太守张燕遣兵围之。氐求救於李雄。夏五月。雄遣李离救定。州军以破。四年。天水文石杀雄。雄太宰李国降梓潼、巴西还属。初。巴西谯登诣镇南请兵。镇南无兵。  

表为扬烈将军、梓潼内史。义募三巴蜀汉民为兵。克复州郡。先征宕渠。杀雄巴西太守马脱。还往涪。折冲将军张罗进据犍为之合水。巴蜀为语曰：〗  

谯登治涪城。文石在巴西。张罗守合水。巴氐那得前。（○《华阳国志》八大同志。）  

【洛中为刘氏兄弟语】  

〖《晋书》曰：刘宏。字终嘏。光禄勋。宏兄粹。字纯嘏。侍中宏弟潢。字冲嘏。吏部尚书。并有名中朝。时人语曰：〗  

洛中雅雅。有三嘏。（○《晋书》刘惔传。《世说》新语识鉴篇。《御览》四百九十五。《诗纪》四十四作洛中谚。）  

【洛中为荀闿语】  

〖《晋书》曰：闿。字道明。亦有名称。京都为之语曰：〗  

洛中英英。荀道明。（○《晋书》荀闿传。《世说》新语识鉴篇。《御览》四百九十五。《诗纪》四十四作洛中谚。）  

【洛中为冯荪语】  

〖《世说》曰云云。名荪。是播子。〗  

洛中铮铮。冯惠卿。（○《世说》新语赏誉篇。《诗纪》四十四作洛中谚。）  

【时人为冯荪邢乔李顺语】  

〖《世说》曰：冯荪与邢乔俱司徒李胤外孙。及胤子顺。并知名。时称。〗  

冯才清。李才明。纯粹邢。（○《世说》新语赏誉篇。）  

【时人为江统语】  

〖《晋书》曰：江统。字应元。陈留圉人也。静默有远志。时人为之语曰：〗  

嶷然稀言。江应元。（○《晋书》江统传。《御览》四百九十六引文士传。《诗纪》四十四。）  

【时人为赵王伦谚】  

〖《晋书》曰：赵王伦僣位。诸党皆登卿相。并列大封。其馀同谋者。咸超阶越序。不可胜纪。至於奴卒厮役亦加爵位。每朝会。貂蝉盈坐。时人谚曰：〗  

貂不足。狗尾续。（○《晋书》赵王伦传。《白帖》十二、七十。《御览》九十七、四百九十六百八十八。《诗纪》四十四。）  

【成都王颖盛时里语】  

〖魏略曰：成都王颖伐长沙王乂。募免奴为军。自称四部司马。市郭人素谬。语奴为尚。故里语曰：〗  

三部司马阶下兵。四部司马尚长明。欲知太平须石鳖鸣。（○《御览》四百九十五。《诗纪》四十四。）  

【成都王颖盛时义募将士谣语】  

〖《晋书》曰：留义募将士既久。咸怨思归。或有辄去者。乃题邺城站云。〗  

大事解。蚕欲遽。请且归。赴时务。昔以义来。今以义去。若复有急更相语。（○《晋书》成都王颖传。）  

【时人为王氏语】  

〖《晋书》曰：元帝以王敦为扬州刺史。加广武将军。寻进左将军、都督征讨诸军事、假节。帝初镇江东。威名未著。敦与从弟导，同心翼载。以隆中兴。时人为之语日〗王与马。共天下。（○《晋书》王敦传。《御览》四百九十五引晋中兴书。《诗纪》四十四。）  

【时人为邓攸语】  

〖《晋书》曰：永嘉末。攸以牛马负妻子而逃。又遇贼掠其牛马。步走担其儿及其弟子绥。度不能两全。乃谓其妻曰：吾弟早死。唯有一息。理不可绝。止应自弃我儿耳。幸而得存。我后当有子。妻泣而从之。乃弃之。攸弃子之后。妻不复孕。卒以无嗣。时人义而哀之。为之语曰云云。弟子绥服攸丧三年。〗  

天道无知。使邓伯道无儿。（○《晋书》邓攸传。《白帖》十八。）  

【樊氏陂谚】  

〖《水经注》曰：湖水枝分。东北为樊氏陂。陂东西十里。南北五里。亦谓之凡亭陂。陂东有樊氏故宅。樊氏既灭。庾氏取其陂。故谚曰：〗  

陂汪汪。下田良。樊子失业庾公昌。（○《水经注》淯水注。《后汉书》樊弘传注。《诗纪》四十三作樊氏陂谣。）  

【陈武引里语】  

〖陈武别传曰：武。胡人。育於临水令陈君。君奇之。起议欲易其故字。武长跪启曰：里语有之云云。往在乡里。久闻故老之说。称汉使苏武执忠守志。意窍慕之。陈氏嘉其志。遂名之曰武。又欲令字仲显。其本是胡人。而石勒、石虎讳胡曰国。故因字之曰国武。〗  

都亭鼠。数闻长者语。（○《御览》三百六十三。《十六国春秋》二十二后赵录。）  

【时人为权翼苻雅语】  

〖秦《书》曰：尚书令苻雅。为人乐施。乞人填门。尝曰：天下物何常。吾今日富后日贫耳。忽一日不施。则意不泰。时人为之语曰：〗  

不为权翼富。宁作苻雅贫。（○《御览》四百七十七。广博物志十六引《十六国春秋》前秦录。○杜文澜古谣谚云。按苻秦时有权翼。无权异。《御览》所引有误。）  

【石勒时谚】〖王隐《晋书》曰：石勒时有谚云。〗  

一杯食。有两匕。石勒死。人不知。（○《御览》七百六十。）  

【三秦记引谚】  

〖辛氏三秦记曰：敦煌西尽大秦。隔海。心无忧。遇善风。不经三十日得渡。心忧。数年不得渡。谚曰：〗  

心无忧患。不经二旬。心若忧患。远离三春。（○《御览》三百七十七、四百六十九。）  

【秦雍为辛氏语】  

〖崔鸿前凉录曰：辛攀。字怀远。陇西狄道人。父奭。尚书郎。兄鉴、旷。弟宝、迅。皆以才识知名。秦雍为之语曰：〗  

五龙一门。金友玉昆。（○《御览》四百九十五。《十六国春秋》七十五前凉录。《诗纪》四十四。）  

## 晋诗卷十  

【郊庙歌辞】  

【晋郊祀歌三首】  

〖《晋书》乐志曰：武帝受命。泰始二年。诏郊祀明堂礼乐权用魏仪。遵周室肇称殷礼之义。但改乐章。使傅玄为之辞。凡十九篇。〗  

【夕牲歌】  

天命有晋。穆穆明明。我其夙夜。祗事上灵。常于时假。迄用有成。於荐玄牡。进夕其牲。崇德作乐。神祇是听。（○《宋书》乐志。《晋书》乐志。《乐府诗集》一。《文选》补遗三十四。广《文选》十。《诗纪》三十九。）  

【迎送神歌】  

宣文蒸哉。日靖四方。永言保之。夙夜匪康。光天之命。上帝是皇。嘉乐殷荐。灵祚景祥。神祇降假。享福无疆。（○《宋书》乐志。《晋书》乐志。《乐府诗集》一。广《文选》十。）  

【飨神歌】〖三章〗  

天祚有晋。其命惟新。受终于魏。奄有兆民。燕及皇天。怀柔百神。不显遗烈。之德之纯。享其玄牡。式用肇禋。神祇来格。福禄是臻。  

时迈其犹。昊天子之。祜享有晋。兆民戴之。畏天之威。敬授民时。不显不承。於犹绎思。皇极斯建。庶绩咸熙。庶几列夜。惟晋之祺。  

宣文惟后。克与彼天。抚宁四海。保有康年。於乎缉熙。肆用靖民。爰立典制。爰修礼纪。作民之极。莫匪资始。克昌厥后。永言保之。（○《宋书》乐志。《晋书》乐志。《乐府诗集》一。广《文选》十一。《诗纪》三十九。）  

【晋天地郊明堂歌六首】  

【夕牲歌】〖天地郊、明堂同。〗  

皇矣有晋。时迈其德。受终於天。光济万国。万国既光。神定厥祥。虔于郊祀。只事上皇。只事上皇。百福是臻。巍巍祖考。克配彼天。嘉牲匪歆。德馨惟飨。受天之祚。神化四方。（《宋书》作神和四畅。○《宋书》乐志。《晋书》乐志。《乐府诗集》一。广《文选》十一。《诗纪》三十九。）  

【降神歌】  

於赫大晋。膺天景祥。二帝迈德。宣兹重光。我皇受命。奄有万方。郊祀配享。礼乐孔章。  

神祇嘉响。祖考是皇。克昌厥后。保祚无疆。（○同上）  

【天郊飨神歌】  

整泰坛。祀皇神。精气感。百灵宾。蕴朱火。燎芳薪。紫烟游。冠青云。神之体。靡象形。旷无方。幽以清。神之来。光景照。听无闻。视无兆。神之至。举歆歆。动余心。神之坐。同欢娱。泽云翔。化风舒。嘉乐奏。文中声。八音谐。神是听。咸洁齐。并芬芳。烹牷牲。享玉觞。神悦响。歆礼祀。佑大晋。降繁祉。祚京邑。行四海。保天年。穷地纪。（○《宋书》乐志。《晋书》乐志。《乐府诗集》一。广《文选》十一。《诗纪》三十九。又《初学记》十三引神、宾、薪、云四韵。韵补四引昭、兆二韵。）  

【又】  

营泰畤。定天衷。思心睿。谋筮从。建表蕴。设郊宫。田烛置。爟火通。历元旬。集首吉。饰堦坛。坎列室。（○《初学记》十三。）  

【地郊飨神歌】  

整泰折。俟皇只。众神感。群灵仪。阴祀设。吉礼施。夜将极。时未移。只之体。无形象。潜泰幽。洞忽荒。只之出。薆若有。灵无还。天下母。只之来。遗光景。昭若存。终冥冥。只之至。举欣欣。舞象德。歌成文。只之坐。同欢豫。泽雨施。化云布。乐八变。声教敷。物咸亨。只是娱。齐既洁。侍者肃。玉觞进。咸穆穆。飨嘉豢。歆德馨。祚有晋。暨群生。溢九壤。格天庭。保万寿。延亿龄。（○《宋书》乐志。《晋书》乐志。《乐府诗集》一。广《文选》十一。《诗纪》三十九。又《初学记》十三引只、仪、黎、庭、龄五韵。韵补三引景、溟二韵。）  

【又】  

结方丘。祗国琛。樽既享。俎既歆。敛检玉。具鏖琛。懋百福。底自古。锡万寿。迄在今。（○《初学记》十三。《诗纪》三十九。）  

【明堂飨神歌】  

经始明堂。享祀匪懈。於皇烈考。光配上帝。赫赫上帝。既高既崇。圣考是配。明德显融。率土敬职。万方来祭。常于时假。保祚永世。（○《宋书》作志。《晋书》乐志。《乐府诗集》一。广《文选》十一。《诗纪》三十九。）  

【晋宗庙歌十一首】  

〖南《齐书》乐志曰：晋泰始中。傅玄造祠庙夕牲昭夏歌一篇。迎送神肆夏歌一篇。登歌七庙七篇。飨神歌二篇。玄云。  

登歌，歌盛德之功烈，故庙异其文。飨神犹周颂之有瞽及雍，但说祭飨神明礼光之盛，七庙飨神皆用之。〗  

【夕牲歌】  

我夕我牲。猗欤敬止。嘉豢孔时。供兹享祀。神鉴厥诚。博硕斯歆。祖考降响。以虞孝孙之心。（○《宋书》乐志。《晋书》乐志。《乐府诗集》八。《诗纪》三十九。）  

【迎送神歌】  

鸣呼悠哉。日鉴在兹。以时享祀。神明降之。神明斯降。既佑飨之。祚我无疆。受天之佑。赫赫太上。巍巍圣祖。明明烈考。丕承继序。（○同上）  

【征西将军登歌】  

经始宗庙。神明戾止。申锡无疆。祗承享祀。假哉皇祖。绥予孙子。燕及后昆。锡兹繁祉。（○同上）  

【豫章府君登歌】  

嘉乐肆庭。荐祀在堂。皇皇宗庙。乃祖先皇。济济辟公。相予蒸尝。享祀不忒。降福穰穰。（○同上）  

【颍川府君登歌】  

於邈先后。实司于天。显矣皇祖。帝祉肇臻。本支克昌。资始开元。惠我无疆。享祀（《晋书》作祚。）永年。（○同上）  

【京兆府君登歌】  

於惟曾皇。显显令德。高明清亮。匪兢柔克。保乂命祜。基命惟则。笃生圣祖。光济四国。（○同上）  

【宣皇帝登歌】  

於铄皇祖。圣德钦明。勤施四方。夙夜敬止。载敷文教。载扬武烈。匡定社稷。恭行天罚。经始大业。造创帝基。畏天之命。于时保之。（○同上）  

【景皇帝登歌】  

执竞景皇。克明克哲。旁作穆穆。惟祗惟畏。纂宣之绪。耆定厥功。登此俊乂。纠彼群凶。业业在位。帝既勤止。维天之命。於穆不已。（○同上）  

【文皇帝登歌】  

於皇时晋。允文文皇。聪明睿智。圣敬神武。万几莫综。皇斯清之。虎兕放命。皇斯平之。柔远能迩。简授英贤。创业垂统。勋格皇天。（○同上）  

【飨神歌】〖二章〗  

曰晋是常。享祀时序。宗庙致敬。礼乐具举。惟其来祭。普天率土。牺樽既奠。清酤既载。亦有和羹。荐羞斯备。蒸蒸永慕。感时兴思。登歌奏舞。神乐其和。祖考来格。佑我邦家。敷天之下。罔不休嘉。  

肃肃在位。济济臣工。四海来格。礼仪有容。钟鼓振。管弦理。舞开元。歌永始。神胥乐兮。肃肃在位。臣工济济。小大咸敬。上下有礼。理管弦。振鼓钟。舞象德。歌咏功。神胥乐兮。肃肃在位。有来雍雍。穆穆天子。相维辟公。礼有仪。乐有则。舞象功。歌咏德。神胥乐兮。（《宋书》缺舞象功以下十字。○同上○逯案。肃肃在位起始四句。《晋书》属前章。）  

【燕射歌辞】  

【晋四厢乐歌三首】  

〖《晋书》乐志曰：晋初。食举亦用鹿鸣。至武帝泰始五年。使傅玄、荀勖、张华各造正旦行礼及王公上寿酒食举乐歌诗。后又诏成公绥亦作焉。傅玄造三篇。一曰天鉴。二曰认赫。三曰天命。〗  

【正旦大会行礼歌】〖四章〗  

天鉴有晋。世祚圣皇。时齐七政。朝此万方。  

钟鼓斯震。九宾备礼。正位在朝。穆穆济济。  

煌煌三辰。实丽于天。君后是象。威仪孔虔。  

率礼无愆。莫非迈德。仪刑圣皇。万邦惟则。（○《宋书》乐志。《乐府诗集》十三。《诗纪》三十九。）  

【上寿酒歌】  

於赫明明。圣德龙兴。三朝献酒。万寿是膺。敷佑四方。如日之升。自天降祚。元吉有徵。（○同上）  

【食举东西厢歌】〖十三章〗  

天命有大晋。载育群生。於穆上德。随时化成。  

自祖配命。皇皇后辟。继天创业。宣文之绩。  

不显宣文。先知稼穑。克恭克俭。足教足食。  

既教食之。弘济艰难。上帝是佑。下民所安。  

天佑圣皇。万邦来贺。虽安勿安。乾乾匪暇。  

乃正丘郊。乃定冢社。廙廙作宗。光宅天下。  

惟敬朝飨。爰奏食举。尽礼供御。嘉乐有序。  

树羽设业。笙镛以间。琴瑟齐列。亦有篪埙。  

喤喤鼓钟。枪枪磬管。八音克谐。载夷载简。  

既夷既简。共大不御。风化潜兴。如云如雨。  

如云之覆。如雨之润。声教所暨。无思不顺。  

教以化之。乐以和之。和而养之。时惟邕熙。  

礼慎其仪。乐节其声。於铄皇繇。既和且平。（○同上）  

【晋四厢乐歌十七首】  

〖《晋书》乐志曰：魏杜夔传旧雅乐四曲。一曰鹿鸣。二曰驺虞。三曰伐檀。四曰文王。皆古声辞。及太和中。左延年改夔驺虞、伐檀、文王三曲。更自作声节。其名虽存。而声实异。唯因夔鹿鸣。全不改易。每正旦大会。太尉奉璧。群后行礼。东厢雅乐常作者是也。后又改三篇。第一曰於赫篇。咏武帝。声节与古鹿鸣同。第二曰巍巍篇。咏文帝。用延年所改驺虞声。第三曰洋洋篇。咏明帝。用延年所改文王声。第四曰复用鹿鸣。鹿鸣之声重用。而除古伐檀。古今乐录曰：汉故事上寿用四会曲。魏明帝青龙二年。以长笛食举第十一古大置酒曲代四会。又易古诗名曰羽觞行。用为上寿曲。施用最在前。鹿鸣以下十二曲名食举乐。而四会之曲遂废。○《晋书》乐志曰：泰始中。使傅玄、荀勖、张华各造正旦大会行礼及王公上寿酒、食举乐歌诗。勖乃更作行礼诗四篇。又为正旦大会、王公上寿歌诗并食举乐歌诗。合十三篇。又以魏氏歌诗或二言。或三言。或四言。或五言。与古诗不类。以问司律中郎将陈颀。颀曰：被之金石。未必皆当。故勖造晋歌。皆为四言。唯王公上寿酒一篇。为三言五言焉。〗  

【正旦大会行礼歌】〖四章〗  

於皇元首。群生资始。履端大享。敬御繁祉。肆觐群后。爰及卿士。钦顺则元。允也天子。  

明明天子。临下有赫。四表宅心。惠浃荒貊。柔远能迩。孔淑不逆。来格祁祁。邦家是若。  

光光邦国。天笃其祜。丕显哲命。顾柔三祖。世德作求。奄有九土。思我皇度。彝伦攸序。惟祖惟宗。高朗缉熙。对越在天。骏惠在兹。聿求厥成。我皇崇之。式固其犹。往敬用治。（○《宋书》乐志。《类聚》四。《乐府诗集》十三。《诗纪》三十九。又古今岁时杂咏一引第一章。）  

【王公上寿酒歌】  

践元辰。延显融。献羽觞。祈令终。我皇寿而隆。我皇茂而嵩。本枝奋百世。休祚钟圣躬。（○《宋书》乐志。《晋书》乐志。《类聚》四。古今岁时杂咏一。《诗纪》三十九。）  

【食举乐东西厢歌】〖十二章〗  

煌煌七曜。重明交畅。我有嘉宾。是应是贶。邦政既图。接以大飨。人之好我。式遵德让。  

宾之初筵。蔼蔼济济。既朝乃宴。以洽百礼。颁以位叙。或廷或陛。登傧台叟。亦有兄弟。胥子陪寮。宪兹度楷。观颐养正。降福孔偕。  

昔我三后。大业是维。今我圣皇。焜燿前晖。奕世重规。明照九畿。思辑用光。时罔有违。陟禹之迹。莫不来威。天被显禄。福履是绥。  

赫矣太祖。克广明德。廓开宇宙。正世立则。变化不经。民无瑕慝。创业垂统。兆我晋国。  

列文伯考。时惟帝景。夷险平乱。威而不猛。御衡不迷。皇涂焕炳。七德咸宣。其宁惟水。  

猗欤盛欤。先皇圣文。则天作孚。大哉为君。慎徽五典。帝载是勤。文武发挥。茂建嘉勋。修已济治。民用宁殷。怀远烛幽。玄教氛氲。善世不伐。服事三分。德博化隆。道冒无垠。  

隆化洋洋。帝命溥将。登我晋道。越惟圣皇。龙飞革运。临焘八荒。睿哲钦明。配踪虞唐。封建厥福。骏发其祥。三朝习吉。终然允臧。其臧惟何。总彼万方。元侯列辟。四狱蕃王。时见世享。率兹有常。旅揖在庭。嘉客在堂。宋卫既臻。陈留山阳。我有宾使。观国之光。贡贤纳计。献璧奉璋。保佑命之。申锡无疆。  

振鹭于飞。鸿渐其翼。京邑穆穆。四方是式。无竞惟人。王纲允敕。君子来朝。言观其极。  

翼翼大君。民之攸暨。信理天工。惠康不匮。将远不仁。训以淳粹。幽明有伦。俊乂在位。九族既睦。庶邦顺比。开元布宪。四海鳞萃。协时正统。殊涂同致。厚德载物。灵心隆贵。敷奏谠言。纳  

以无讳。树之典象。诲之义类。上教如风。下应如卉。一人有庆。群萌以遂。我后宴喜。令问不坠。  

既宴既喜。翕是万邦。礼仪卒度。物有其容。晰晰庭燎。喤々鼓钟。笙磬咏德。万舞象功。八音克谐。俗易化从。其和如乐。庶品时邕。  

时邕斌斌。六合同尘。往我祖宣。威静殊邻。首定荆楚。遂平燕秦。亹亹文皇。迈德流仁。爰造草昧。应乾顺民。灵瑞告符。休徵响震。天地弗违。以和神人。既戡庸蜀。吴会是宾。肃慎率职。楛矢来陈。韩濊进乐。均协清钧。西旅献獒。扶南效珍。蛮裔重译。玄齿文身。我皇抚之。景命惟新。  

愔愔嘉会。有闻无声。清酤既奠。笾豆既馨。礼充乐备。箫韶九成。恺乐饮酒。酣而不盈。率土欢豫。邦国以宁。王猷允塞。万载无倾。（○《宋书》乐志。《晋书》乐志。《乐府诗集》十三。《诗纪》三十九。）  

【晋四厢乐歌十六首】  

〖《晋书》乐志曰：张华以为魏上寿、食举诗及汉代所施用。其文句长短不齐。未皆合古。盖以依咏弦节。本有因循。而误乐知音。足以制声度曲。法用率非凡近之所能改。二代三京。袭而不变。虽诗章智商异。废兴随时。至其韵逗留曲折。皆系於旧。有由然也。是以一皆因就。不敢有所改易。〗  

【王公上寿诗】  

称元庆。奉圣觞。后皇延遐祚。安乐抚万方。（○《宋书》乐志。《乐府诗集》十三。《诗纪》三十九。）  

【食举东西厢乐诗】〖十一章〗  

明明在上。丕显厥繇。翼翼三寿。蕃后惟休。群生渐德。六合承流。三正元辰。朝庆鳞萃。华夏奉职贡。八荒觐殊类。黻冕充广庭。鸣玉盈朝位。  

济济朝位，言观其光。仪序既以时。礼文焕以彰。思皇享多祜。嘉乐永无央。  

九宾在庭。胪赞既通。升瑞奠贽。乃侯乃公。穆穆天尊。隆礼动容。履端承元吉。介福御万邦。  

朝享。上下咸雍。崇多仪。繁礼容。舞盛德。歌九功。扬芳烈。播休踪。  

皇化洽。洞幽明。怀柔百神。辑祥祯。潜龙跃。雕虎仁。仪凤鸟。届游麟。枯蠹荣。竭泉流。菌芝茂。枳棘柔。  

和气应。休徵弦。协灵符。彰帝期。绥宇宙。万国和。昊天成命。赍皇家。赍皇家。  

世资圣哲。三后在天。启鸿烈。启鸿烈。隆王基。率土讴吟。欣戴于时。恒文象。代气著期。  

泰始开元。龙升在位。四隩同风。燮宁殊类。五韪来备。嘉生以遂。凝庶绩。臻太康。申繁祉。胤无疆。本枝百世。继绪言不忘。继绪不忘。休有烈光。永言配命。惟晋之祥。  

圣明统世。笃皇仁。广大配天地。顺动若陶钧。玄化参自然。至德通神明。清风畅八极。流泽被无垠。  

於皇时晋。奕世齐圣。惟天降嘏。神祇保定。弘济区夏。允集大命。有命既集。光帝猷。大明重曜。鉴六幽。声教洋溢。惠滂流。惠滂流。移风俗。多士盈朝。贤俊比屋。敦世心。断凋反素朴。反素朴。怀庶方。干戚舞阶庭。疏狄悦遐荒。扶南假重译。肃慎袭衣裳。云覆雨施。德洽无疆。旁作穆穆。仁化翔。  

朝元日。宾王庭。承宸极。当盛明。衍和光。竭祗诚。仰嘉惠。怀德馨。游淳风。泳淑风。泳淑清。协忆兆。同欢荣。建皇极。统天位。运阴阳。御六气。殷群生。成性类。王道浃。治功成。人伦序。俗化清。虔明祀。祗三灵。崇礼乐。式仪刑。  

庆元吉。宴三朝。播金石。咏冷箫。奏九夏。舞云韶。迈德音。流英声。八纮一。六合宁。六合宁。承圣明。王泽洽。道登隆。绥函夏。总华戎。齐德教。混殊风。混殊风。康万国。崇夷简。尚敦德。弘王度。远遐则。（○《宋书》乐志。《乐府诗集》十三。《诗纪》三十九。）  

【正旦大会行礼诗】〖四章〗  

於赫皇祖。迪哲齐圣。经纬大业。基天之命。克开洪绪。诞笃天庆。旁济彝伦。仰齐七政。  

烈烈景皇。克明克聪。静封略。定勋功。成民立政。仪刑万邦。式固崇轨。光绍前踪。  

允文烈考。睿哲应期。参德天地。比功四时。大亨以正。庶绩咸熙。肇启晋宇。遂登皇基。  

明明我后。玄德通神。受终正位。协应天人。容民厚下。育物流仁。跻我王道。辉光日新。（○《宋书》乐志。《乐府诗集》十三。《诗纪》三十九。）  

【晋四厢乐歌】 成公绥  

【王公上寿酒歌】  

上寿酒。乐未央。大晋应天庆。皇帝永无疆。（○《宋书》乐志。《乐府诗集》十三。《诗纪》三十九。）  

【正旦大会行礼歌】〖十五章〗  

穆穆天子。光临万国。多士盈朝。莫匪俊德。流化罔极。王猷允塞。嘉会置酒。嘉宾充庭。羽旄曜辰极。钟鼓振泰清。百辟朝三朝。彧彧明仪刑。济济锵锵。金振玉声。  

礼乐具。宴嘉宾。眉寿祚圣皇。景福惟日新。群后戾止。有来雍雍。献酬纳贽。崇此礼容。丰肴万俎。旨酒千钟。嘉乐尽宴乐。福禄咸攸同。乐哉。天下安宁。道化行。风俗清。箫韶作。咏九成。年丰穰。世泰平。至治哉。乐无穷。元首聪明。股肱忠。澍丰泽。扬清风。  

嘉瑞出。灵应彰。麒麟见。凤凰翔。醴泉涌。流中唐。嘉禾生。穗盈箱。降繁祉。祚圣皇。承天位。统万国。受命应期。授圣德。四世重光。宣开洪业。景克昌。文钦明。德弥彰。肇启晋邦。流祚无疆。  

泰始建元。凤皇龙兴。龙兴伊何。享祚万乘。奄有八荒。化育黎蒸。图书焕炳。金石有徵。德光大。道熙隆。被四表。格皇穹。奕奕万嗣。明明显融。高朗令终。保兹永祚。与天比崇。  

圣皇君四海。顺人应天期。三页合重光。泰始开洪基。明曜参日月。功化侔四时。宇宙清且泰。黎庶咸雍熙。善哉雍熙。  

惟天降命。翼仁佑圣。於穆三皇。载德弥盛。总齐璇玑。光统七政。百揆时序。化若神圣。四海同风。兴至仁。济民育物。拟陶钧。拟陶钧。垂惠润。皇皇群贤。峨峨英俊。德化宣。芬芳播来胤。播来胤。垂后昆。清庙何穆穆。皇极辟四门。皇极辟四门。万机无不综。亹亹翼翼。乐不及荒。饥不遑食。大礼即行。乐无极。  

登昆仑。上层城。乘飞龙。升泰清。冠日月。佩五星。扬虹霓。建彗旌。披庆云。荫繁荣。览八极。游天庭。顺天地。和阴阳。序四时。曜三光。张帝网。正皇纲。播仁风。流惠康。  

迈洪化。振灵威。怀万方。纳九夷。朝阊阖。宴紫微。  

建五旗。罗钟虡。列四县。奏韶武。铿金石。扬旌羽。纵八佾。巴渝舞。咏雅颂。和律吕。于胥乐。乐圣主。  

化荡荡。清风泄。总英雄。御俊杰。开宇宙。扫四裔。光缉熙。美圣哲。超百代。扬休烈。流景祚。显万世。  

皇皇显祖。翼世佐时。宁济六合。受命应期。神武鹰扬。大化咸熙。廓开皇衢。用成帝基。  

光光景皇。无竞惟烈。匡时拯俗。休功盖世。宇宙既康。九域有截。天命降鉴。启祚明哲。  

穆穆烈考。克明克隽。实天生德。诞膺灵运。肇建帝业。开国有晋。载德奕世。垂庆洪胤。  

明明圣帝。龙飞在天。与灵合契。通德幽玄。仰化青云。俯育重渊。受灵之祜。於万斯年。（○《宋书》乐志。《晋书》乐志。《乐府诗集》十三。《诗纪》三十九。又《文选》补遗三十四作傅玄。引化荡荡一章。）  

【晋冬至初岁小会歌】 张华  

日月不留。四气回周。节庆代序。万国同休。庶尹群后。奉寿升朝。我有嘉礼。式宴百僚。繁肴绮错。旨酒泉渟。笙镛和奏。磬管流声。上隆其爱。下尽其心。宣其壅滞。训之德音。乃宣乃训。配享交泰。永载仁风。长抚无外。（○《晋书》乐志。光府诗集十三。古今岁时杂咏三十九作张会诗。《诗纪》三十九。又《初学记》十三引周、休、朝、寮四韵。）  

【晋宴会歌】  

亹亹我皇。配天垂光。留精日昃。经览无方。听朝有暇。延命众臣。冠盖云集。樽俎星陈。肴蒸多品。八珍代变。羽爵无算。究乐极宴。歌者流声。舞者投袂。动容有节。丝竹并设。宣畅四体。繁手趣挚。欢足发和。酣不忘礼。好乐无荒。翼翼济济。（○《晋书》乐志。《乐府诗集》十三。《诗纪》三十九。）  

【晋中宫所歌】  

先生统大业。玄化渐八维。仪刑孚万邦。内训隆壶闱。皇英垂帝典。大雅咏三妃。执德宣隆教。正位理厥机。含章体柔顺。率礼蹈谦祗。螽斯弘慈惠。樛木逮幽微。徽时穆清风。高义邈  

不追。遗荣参日月。百世仰馀晖。（○《晋书》光志。《乐府诗集》十三。《诗纪》三十九。又《初学记》十引维、闱、刀、祗、微、追、晖七韵。万花谷后八引维、闱、刀、祗、微、追、晖七韵。）  

【晋宗亲会歌】  

族燕明礼顺。餟食序亲亲。骨肉散不殊。昆弟岂他人。本枝笃同庆。棠棣著先民。於皇圣明后。天覆弘且仁。隆礼崇亲戚。旁施协族姻。式宴尽酣娱。饮御备羞珍。和光既宣洽。上下同欢欣。德教加四海。敦睦被无垠。（○《晋书》乐志。《乐府诗集》十三。《诗纪》三十九。）  

【鼓吹曲辞】  

【晋鼓吹曲二十二首】  

〖《晋书》乐志曰：武帝令傅玄制鼓吹曲二十二篇。以代魏曲。〗  

【灵之祥】  

〖古朱鹭行。古今乐录曰：灵之祥。言宣皇帝之佐魏。犹虞舜之事尧也。既有石瑞之徵。又能用武以诛孟度之逆命也。〗  

灵之祥。石瑞章。旌金德。出西方。天降命。授宣皇。应期运。里经骧。继大舜。佐陶唐。赞武文。  

建帝纲。孟氏叛。据南疆。追有扈。乱五常。吴寇劲。蜀虏强。交誓盟。连遐荒。宣赫怒。奋鹰扬。震乾威。曜电光。陵九天。陷石城。枭逆命。拯有生。万国安。四海宁。（○《宋书》乐志。《晋书》乐志。《乐府诗集》十九。古乐府二。《诗纪》四十。）  

【宣受命】  

〖古思悲翁行。古今乐录曰：宣受命。言宣皇帝御诸葛亮。养威重。运神兵。亮震怖而死。〗  

宣受命。应天机。风云时动。神龙飞。御诸葛。镇雍梁。边境安。夷夏康。务节事。勤定倾。揽英雄。保持盈。渊穆穆。赫明明。冲而泰。天之经。养威重。运神兵。亮乃震毙。天下宁。（○同上）  

【征辽东】  

〖古艾而张行。古今乐录曰：征辽东。言宣皇帝陵大海之表。讨灭公孙渊。而枭其首也。〗  

征辽东。敌失据。威灵迈日域。公孙既授首。群逆破胆。咸震怖。朔北响应。海表景附。武功赫赫。德云布。（○同上）  

【宣辅政】  

〖古上之回行。古今乐录曰：言宣帝圣道深远。扰乱反正。网罗文武之才。以定二仪之序也。〗  

宣皇辅政。圣烈深。扰乱反正。从天心。网罗文武才。慎厥所生。所生贤。遗教施。安上治民。化风移。肇创帝基。洪业垂。於铄明明。时赫戏。功济万世。定二仪。定二仪。云行雨施。海外风驰。（○同上）  

【时运多难】  

〖古拥离行。古今乐录曰：时运多难。言宣帝致讨吴方。有征无战也。〗  

时运多难。道教痡。天地变化。有盈虚。蠢尔吴蛮。虎视江湖。我皇赫斯。致天诛。有征无战。弭其图。天威横被。廓东隅。（○同上）  

【景龙飞】  

〖古战城南行。古今乐录曰：景龙飞。言景帝克明威教。赏从夷逆。祚隆无疆。崇此洪基也。〗  

景龙飞。御天威。聪鉴玄察。动与神明协机。从之者显。逆之者灭夷。文教敷。武功巍。普被四海。万邦望风。莫不来绥。圣德潜断。先天弗违。弗违祥。享世永长。猛以致宽。道化光。赫明明。祚隆无疆。帝绩惟期。有命既集。崇此洪基。（○同上）  

【平玉衡】  

〖古巫山高行。古今乐录曰：平玉衡。言景帝一万国之殊风。齐四海之乖心。礼贤养士。而纂洪业也。〗  

平玉衡。糺奸回。万国殊风。四海乖。礼贤养士。羁御英雄。思心齐。纂戎洪业。崇皇阶。品物咸亨。圣敬日跻。聪鉴习下情。明明综天机。（○同上）  

【文皇统百揆】  

〖古上陵行。古今乐录曰：文皇统百揆。言文帝始统百揆。用人有序。以敷太平之化也。〗  

文皇统百揆。继天理万方。武将镇四隅。英佐盈朝堂。谋言协秋兰。清风发其芳。洪泽所渐润。砾石为圭璋。大道侔五帝。盛德逾三壬。咸光大。上参天与地。至化无内外。无内外。六合并康乂。并康乂。遘兹嘉会。在昔羲与农。大晋德斯迈。镇征及诸州。为蕃卫。玄功济四海。洪烈流万世。（○《宋书》乐志。《晋书》乐志。《乐府诗集》十九。《诗纪》四十。又韵补四引晋乐章外、艾二韵。）  

【因时运】  

〖古将进酒行。古今乐录曰：因时运。言文帝因时运变。圣谋潜施。解长蛇之交。离群桀之党。以武济文。审其大计。以迈其德也。〗  

因时运。圣策施。长蛇交解。群桀离。势穷奔吴。虎骑厉。惟武进。审大计。时迈其德。清一世。（○《宋书》乐志。《晋书》乐志。《乐府诗集》十九。《诗纪》四十。）  

【惟庸蜀】  

〖古有所思行。古今乐录曰：惟庸蜀。言文帝既平万乘之蜀。封建万国。复五等之爵也。〗  

惟庸蜀。僣号天一隅。刘备逆帝命。禅亮承其馀。拥众数十万。窥隙承我虚。驿骑进羽檄。天下不遑居。姜维屡寇边。陇上为荒芜。文皇愍斯民。历世受罪辜。外谟藩屏臣。内谋众士夫。爪牙应指授。腹心献良图。良图协成文。大兴百万军。雷鼓震地起。猛势陵浮云。逋虏畏天诛。面缚造垒门。万里同风教。逆命称妾臣。光建五等。纪纲天人。（○同上）  

【天序】  

〖古芳树行。古今乐录曰：天序。言圣皇应历受禅。弘济大化。用人各尽其才也。〗  

天序历。应受禅。承灵祜。御群龙。勒螭虎。弘济大化。英隽作辅。明明统万机。赫赫镇四方。咎繇稷契之畴。协兰芳。礼王臣。覆兆民。化之如天与地。谁敢爱其身。（○同上）  

【大晋承运期】  

〖古上邪行。古今乐录曰：大晋承运期。言圣皇应箓受图。化象神明也。〗  

大晋承运期。德隆圣皇。时清晏。白日垂光。应箓图。陟帝位。继天正玉衡。化行象神明。至哉道隆虞与唐。元首敷洪化。百寮股肱并忠良。民太康。隆隆赫赫。福祚盈无疆。（○同上）  

【金灵运】  

〖古君马黄行。古今乐录曰：金灵运。言圣皇践祚。致敬宗庙而孝道行於天下也。〗  

金灵运。天符发。圣徵见。参日月。惟我皇。体神圣。受魏禅。应天命。皇之兴。灵有徵。登大麓。御万乘。皇之辅。若阚虎。爪牙奋。莫之御。皇之佐。赞清化。百事理。万邦贺。神祇应。嘉瑞章。恭享礼。荐先皇。乐时奏。磬管锵。鼓渊渊。钟锽锽。奠樽俎。实玉觞。神歆响。咸悦康。宴孙子。佑无疆。大孝烝烝。德教被万方。（○《宋书》乐志。《晋书》乐志。《乐府诗集》十九。广《文选》十一。《诗纪》四十。）  

【於穆我皇】  

〖古雉子行。古今乐录曰：於穆我皇。言圣皇受命。德合神明也。〗  

於穆我皇。盛德圣且明。受禅君世。光济群生。普天率土。莫不来庭。颙颙六合内。望风仰泰清。万国雍雍。兴颂声。大化洽。地平而天成。七政齐。玉衡惟平。峨峨佐命。济济群英。夙夜乾乾。万机是经。虽治兴。匪荒宁。谦道光。冲不盈。天地合德。日月同荣。赫赫煌煌。曜幽冥。三光克从。於显天。垂景星。龙凤臻。甘露宵零。肃神祇。祗上灵。万物欣戴。自天效其成。（○《宋书》乐志。《晋书》乐志。《乐府诗集》十九。《诗纪》四十。）  

【仲春振振】  

〖古圣人出行。古今乐录曰：仲春振旅。言大晋申文武之教。畋猎以时也。〗  

仲春振旅。大致民。武教於时日新。师执提。工执鼓。坐作从。节有序。盛矣允文允武。搜田表祃。申法誓。遂围禁。献社祭。允以时。明国制。文武并用。礼之经。列车如战。大教明。古今谁能去兵。大晋继天。济群生。（○同上）  

【夏苗田】  

〖古临高台行。古今乐录曰：夏苗田。言大晋畋狩顺时。为田除豁也。〗  

夏苗田。运将徂。军国异容。文武殊。乃命群吏。撰车徒。辨其号名。赞契书。王军启八门。行同上帝居。时路建大麾。云旗医紫虚。百官象其事。疾则疾。徐则徐。回衡旋轸。罢陈弊车。献禽享祠。蒸蒸配有虞。惟大晋。德参两仪。化云敷。（○同上）  

【仲秋狝田。】  

〖古远期行。古今乐录曰：仲秋狝田。言大晋虽有文德。不废武事。顺时以杀伐也。〗  

仲秋狝田。金德常刚。凉风清且厉。凝露结为霜。白藏司辰。苍隼时鹰扬。鹰扬犹尚父。顺天以杀伐。春秋时序。雷霆振威曜。进退由钲鼓。致禽祀祊。羽毛之用充军府。赫赫大晋德。芬烈陵三五。敷化以文。虽治不废武。光宅四海。永享天之祜。（○同上）  

【顺天道】  

〖一作从天道。古石留行。古今乐录曰：顺天道。言仲冬大阅。用武修文。大晋之德配天也。〗  

顺天道。握神契。三时示。讲武事。冬大阅。鸣镯振鼓铎。旌旗象虹霓。文制其中。武不穷武。动军誓众。礼成而义举。三驱以崇仁。进止不失其序。兵卒练。将如阚虎。惟阚虎。气陵青云。解围三面。杀不殄群。偃旌麾。班产军。献享蒸。修典文。嘉大晋。德配天。禄报功。爵俟贤。飨燕乐。受兹百禄。嘉万年。（○同上）  

【唐尧】  

〖古务成行。古曲亡。古今乐录曰：唐尧。言圣皇陟帝位。德化光四表也。〗  

唐尧谘务成。谦谦德所兴。积渐终光大。履霜致坚冰。神明道自然。河海犹可凝。舜禹统百揆。元凯以次升。禅让应天历。睿圣世相承。我皇陟帝位。平衡正准绳。德化飞四表。祥气见其徵。兴王坐俟旦。亡主恬自矜。致远由近始。覆篑成山陵。披图按先籍。有其证灵液。（《宋书》无液字。案当作灵液有其证。○同上）  

【玄云】  

〖古玄云行。古曲亡。古今乐录曰：玄云。言圣皇用人各尽其才也。〗  

玄云起丘山。祥气万里会。龙飞保蜿蜿。凤翔何翙翙。昔在唐虞朝。时见青云际。今亲游万国。流光溢天外。鹤鸣在后雷锋。清音随风迈。成汤隆显命。伊挚来如飞。周文猎渭滨。遂载吕望归。符合如影响。先天天弗违。辍耕综时纲。解褐衿天维。元功配二王。芬馨世所稀。我皇叙群才。洪烈何巍巍。桓桓征四表。济济理万机。神化感无方。髦才盈帝畿。丕显惟昧旦。日新孔所咨。茂哉明圣（《宋书》作圣明。光府云。一作人。）德。日月同光辉。（○同上）  

【伯益】  

〖古黄爵行。古曲亡。古今乐录曰：伯益。言赤乌衔书。有周以兴。今圣皇受命。神誉来也。〗  

伯益佐舜禹。职掌山与川。德侔十六相。思心入无间。智理周万物。下知众鸟言。黄誉应清化。翔集何翩翩。和鸣栖庭树。徘徊云日间。夏桀为无道。密网施山河。酷祝振纤网。当奈黄雀何。殷汤崇天德。去其三面罗。逍遥群飞来。鸣声乃复和。朱誉作南宿。凤皇经羽群。  

赤乌衔书至。天命瑞周文。神誉今来游。为我受命君。嘉祥致天和。膏泽隆青云。兰风发芳气。阖世同其芬。（○同上）  

【钓竿】  

〖古钓竿行。汉铙歌二十二曲无钓竿。古今乐录曰：钓竿。言圣皇德配尧舜。又有吕望之佐。以济天功。致太平也。〗  

钓竿何冉冉。甘饵芳且鲜。临川运思心。微纶沈九渊。太公宝此术。乃在灵秘篇。机变随物移。精妙贯未然。游鱼惊著钓。潜龙飞戾天。戾天安所至。抚翼翔太清。太清一何异。两仪出浑成。玉衡正三辰。造化赋群形。退愿辅圣君。与神合其灵。我君弘远略。天人不足并。天人初并时。昧昧何芒芒。日月有徵兆。文象兴二皇。蚩尢乱生民。黄帝用兵征万方。逮夏禹而德衰。三代荷百禄。保无极。永泰平。（○同上○逯案。各题下小注引古今乐录语与《宋书》乐志同。）  

【晋凯歌二首张华】  

【命将出征歌】  

重华隆帝道。戎蛮或不宾。徐夷兴有周。鬼方亦违殷。今在盛明世。寇虐动西垠。豺狼染牙爪。群生号穹旻。元帅统方夏。出车抚凉秦。众贞必以律。臧否实在人。威信加殊类。疏逖思自亲。单醪岂有味。挟纩感至仁。武功尚止戈。七德美安民。远迹由斯举。永世无风尘。（○《晋书》乐志。《乐府诗集》十九。《诗纪》四十。又《类聚》五十九及广《文选》十引宾、殷、垠、仁四韵。）  

【劳还师歌】  

玁狁背天德。构乱扰邦畿。戎车震朔野。群帅赞皇威。将士齐心旅。感义忘其私。积势如<革郭>弩。赴节如发机。嚣声动山谷。金光曜素晖。挥戟陵劲敌。武步蹈横尸。鲸鲵皆授首。北土永清夷。昔往冒隆暑。今来白雪霏。征夫信勤瘁。自古咏采薇。收荣於舍爵。燕喜在凯归。（○《晋书》乐志。《乐府诗集》十九。《诗纪》四十。○逯案。上二篇《晋书》在四厢乐歌。）  

【舞曲歌辞】  

【晋正德大豫舞歌二首傅玄】  

〖《宋书》乐志曰：晋武帝泰始九年。荀勖典知乐事。使郭琼、宋识等造正德大豫之舞。勖及傅玄、张华又各造舞歌。咸宁元年。诏定祖宗之号。而庙乐同用正德大豫舞。〗  

【正德舞歌】  

天命有晋。光济万国。穆穆圣皇。文武惟则。在天斯正。在地成德。载韬政刑。载崇礼教。我敷玄化。臻於中道。（○《宋书》乐志。《乐府诗集》五十二。《诗纪》四十。）  

【大豫舞歌】  

於铄皇晋。配天受命。熙帝之光。世德惟圣。嘉乐大豫。保佑万姓。渊兮不竭。冲而用之。先帝弗违。虔奉天时。（○同上）  

【晋正德大豫舞歌二首荀勖】  

【正德舞歌】  

人文垂则。盛德有容。声以依咏。舞以象功。干戚发挥。节以笙镛。羽籥云会。翊宣令踪。敷美尽善。允协时邕。焕炳其章。光乎万邦。万邦洋洋。承我晋道。配天作享。元命有造。上化如风。民应如草。穆穆斌斌。形于缀兆。文武旁作。庆流四表。无竞维烈。永世是绍。（○《宋书》乐志。《乐府诗集》五十二。《诗纪》四十。）  

【大豫舞歌】  

豫顺以动。大哉惟时。时迈其仁。世载邕熙。兆我区夏。宣文是基。大业惟新。我皇隆之。重光累晖。钦明文思。迄用有成。惟晋之祺。穆穆圣皇。受命既固。品物咸宁。芳烈云布。文教旁通。笃以淳素。玄化洽畅。被之暇豫。作乐崇德。同美韶沪。睿邈幽遐。式遵王度。（○同上）  

【晋正德大豫舞歌二首张华】  

〖《晋书》乐志曰：泰始九年。光禄大夫荀勖以杜夔所制律吕。校太乐、总章、鼓吹八音。与律吕乖错。乃制古尺。作新律吕。以调声韵。律成。遂班下太常。使太乐、总章、鼓吹。、清商施用。勖遂典知乐事。启朝士解音律者共掌之。使郭琼、宋识等造正德、大豫二舞。其乐章亦张华所作云。〗  

【正德舞歌】  

曰皇上天。玄鉴惟光。神器周回。五德代章。祚命于晋。世有哲王。弘济区夏。陶甄万方。大明垂耀。旁烛无疆。蚩蚩庶类。风德永康。皇道惟清。礼乐斯经。金石在县。万舞在庭。象容表庆。协律被声。轶武超沪。取节六英。同进退让。化渐无形。大和宣洽。通于幽冥。（○《宋书》乐志。《晋书》乐志。《乐府诗集》五十二。《诗纪》四十。）  

【大豫舞歌】  

惟天之命。符运有归。赫赫大晋。三后重晖。继明绍。世。光抚九围。我皇绍期。遂在璇玑。群生属命。奄有庶邦。慎徽五典。玄教遐通。万方同轨。率土咸雍。爰制大豫。宣德舞功。醇化既穆。王道协隆。仁及草木。惠加昆虫。亿兆夷人。悦仰皇风。不显大业。永世弥崇。（○同上）  

【晋宣武舞歌四首傅玄】  

〖《晋书》乐志曰：魏黄初三年。改汉巴渝舞曰昭武舞。景初元年。又作武始、咸熙、章斌三舞。皆执羽签。及晋改昭武舞曰宣武舞。羽签舞曰宣文舞。咸宁元年。诏庙乐停宣武、宣文二舞。而同用正德、大豫舞云。〗  

【惟圣皇篇】〖矛俞第一〗  

惟圣皇。德巍巍。光四海。礼乐犹形影。文武为表里。乃作巴俞肆舞士。剑弩齐列。戈矛为之始。进退疾鹰鹞。龙战而豹起。如乱不可乱。动作顺其理。离合有统纪。（○《宋书》乐志。《乐府诗集》五十三。《诗纪》四十。）  

【短兵篇】〖剑俞第二〗  

剑为短兵。其势险危。疾逾飞电。回旋应规。武节齐声。或合或离。电发星骛。若景若差。兵法攸象。军容是仪。（○同上。）  

【军镇篇】〖弩俞第三〗  

弩为远兵军之镇。其发有机。体难动。往必速。重而不迟。锐精分镈。射远中微。弩俞之乐一何奇。变多姿。退若激。进若飞。五声协。八音谐。宣武象。赞天威。（○同上）  

【穷武篇】〖安台行乱第四〗  

穷武者丧。何但败北。柔弱亡战。国家亦废。秦始徐偃。既已作戒。前世先王鉴其机。修文整武艺。文武足相济。然后得光大。乱曰：高则亢。满则盈。亢必危。盈必倾。去危倾。守以平。冲则久。浊能清。混文武。顺天经。（○同上）  

【晋宣文舞歌二首】  

【羽籥舞歌】  

羲皇之初。天地开元。罔罟禽兽。群黎以安。神农教耕。创业诚难。民得粒食。澹然无所患。黄帝始征伐。万品造其端。军驾无常居。是曰轩辕。轩辕既勤止。尧舜匪荒宁。夏禹治水。汤武又用兵。孰能保安逸。坐致太平。圣皇迈乾乾。天下兴颂声。穆穆且明明。惟圣皇。道化彰。溅四海。清三光。万几理。庶事康。潜龙升。仪凤翔。风雨时。物繁昌。却走马。降瑞祥。扬侧陋。简忠良。百禄是荷。眉寿无疆。（○《宋书》乐志。《乐府诗集》五十三。《诗纪》四十。）  

【羽铎舞歌】  

昔在浑成时。两仪尚未分。阳升垂清景。阴阴兴浮云。中和合氛氲。万物各异群。人伦得其序。众生乐圣君。三统继五行。然后有质文。皇王殊运代。治乱亦缤纷。伊大晋。德兼往古。越牺农。邈舜禹。参天地。陵三五。礼唐周。乐韶武。岂惟箫韶。六代具举。泽沾地境。化充天寓。圣明临朝。元凯作辅。普天同乐胥。浩浩元气。遐哉太清。五行流迈。日月代征。随时变化。庶物乃成。圣皇继天。光济群生。化这以道。万国咸宁。受兹介福。延于亿龄。（○同上）  

【晋鼙舞歌五首】  

〖古今乐录曰：晋鼙舞歌五篇。一曰洪业篇。当魏曲明明魏皇帝。古曲关东有贤女。二曰天命篇。当魏曲大和有圣帝。古曲章和二年中。三曰景皇篇。当魏曲魏历长。古曲乐久长。四曰大晋篇。当魏曲天生烝民。古曲四方皇。五曰明君篇。当魏曲为君既不易。古曲殿前生桂树。按曹植怨歌行云。为君既不易。为臣良独难。不知与此同否。〖○晋、《宋书》乐志载此五诗。俱不言是傅玄作。乐府作玄诗。或别有考也。〗  

【洪业篇】  

宣文创洪业。盛德在泰始。圣皇应灵符。受命君四海。万国何所乐。上有明天子。唐尧禅帝位。虞舜惟恭己。恭己正南面。道化与时移。大赦荡萌渐。文教被黄支。象天则地。体无为。聪明配日月。神圣参两仪。虽有三凶类。静言无所施。象天则地。体无为。稷契并佐命。伊吕升王臣。兰芷登朝肆。下无失宿民。声发响自应。表立景来附。虓虎从。羁制。潜龙升天路。备物立  

成器。变通极其数。百事以时叙。万机有常度。训之以克让。纳之以忠恕。群下仰清风。海外同欢慕。象天则地。化云布。昔日贵雕饰。今尚俭与素。昔日多纤介。今去情与故。象天则地。化云布。济济大朝士。夙夜综万机。万机无废理。明明降畴询问。臣譬列星景。君配朝日晖。事业并通济。功烈何巍巍。五帝继三皇。三王世所归。圣德应期运。天地不能违。仰之弥已高。犹天不可阶。将复御龙氏。凤皇在庭栖。（○《宋书》乐志。《晋书》乐志。《乐府诗集》五十三。《诗纪》四十。）  

【天命篇】  

圣祖受天命。应期辅魏皇。入则综万机。出则征四方。朝廷无遗理。方表宁且康。道隆舜臣尧。积德逾大王。孟度阻穷险。造乱天一隅。神兵出不意。奉命致天诛。赦善戮有罪。元恶宗为虚。威风振劲蜀。武烈忄習强吴。诸葛不知命。肆逆乱天常。拥徒十馀万。数来寇边疆。我皇迈神武。秉钺镇雍凉。亮乃畏天威。未战先仆僵。盈虚自然运。时变固多艰。东征陵海表。万里枭贼渊。受遗齐七政。曹爽又滔天。群凶受诛殛。百禄咸来臻。黄华应福始。王凌为祸先。（○同上）  

【景皇篇】  

景皇帝。聪明命世生。盛德参天地。帝王道大。创基既已难。继世亦未易。外则夏侯玄。内张则张与李。三凶称逆。乱帝纪。顺天行诛。穷其奸宄。遏将御其渐。潜谋不得起。罪人咸伏辜。威风振万里。平衡综万机。万机无不理。召陵桓不君。内外何纷纷。众小便成群。蒙昧恣心。治乱不分。睿圣独断。济琥常以文。顺天惟废立。扫霓披浮云。云霓既已辟。清和未几间。羽檄首尾至。变起东南蕃。俭钦为长蛇。外则凭吴蛮。万国纷骚扰。戚戚天下惧不安。神武御六军。我皇秉钺征。俭钦起寿春。前锋据项城。出其不意。并纵奇兵。奇兵诚难御。庙胜实难支。两军不期遇。敌退计无施。虎骑惟武进。大战沙阳陂。钦乃亡魂走。奔虏若云披。天恩赦有罪。东土放鲸鲵。（○同上）  

【大晋篇】  

赫赫大晋。於穆文皇。荡荡巍巍。道迈陶唐。世称三皇五帝。及今重其光。九德克明。文既显。武又章。恩弘六合。兼济万方。内举元凯。朝政以纲。外简虎臣。时惟鹰扬。靡顺不怀。逆命斯亡。仁配春日。威逾秋霜。济济多士。同兹兰芳。唐虞至治。四了滔天。致讨俭钦。冈不肃虔。化感海外。海外来宾。献其声乐。并称妾臣。西蜀猾夏。僣号方域。命将致讨。委国稽服。吴人放命。凭海阻江。飞书告谕。响应来同。先王建肆国。九服为蕃卫。亡秦坏诸侯。享祚不二世。历代不能复。忽逾五百岁。我皇迈圣德，应期创典制。分土五等。蕃国正封界。莘莘文武佐。千秋遘嘉会。洪业溢区内。仁风翔海外。（○同上）  

【明君篇】  

明君御四海。听鉴尽物情。顾望有谴罚。竭忠身必荣。兰茝出荒野。万里升紫庭。茨草秽堂阶。扫截不得生。能否莫相蒙。百官正其名。恭己慎有为。有为无不成。暗君不自信。群下执异端。正直罹浸润。奸臣夺其权。虽欲尽忠诚。结舌不敢言。结舌亦何惮。尽忠为身患。清流岂不洁。飞尘浊其源。歧路令不迷。未远胜不还。忠臣立君朝。正色不顾身。邪正不并存。譬若胡与秦。胡秦有合时。邪正各异津。忠臣遇明君。乾乾惟日新。群目统在纲。众星拱北辰。设令遭暗主。斥退为凡民。虽薄共时用。白茅犹可珍。冰霜昼夜结。兰桂摧为薪。邪臣多端变。用心何委曲。便僻顺情指。动随君所欲。偷安乐目前。不问清与浊。积伪冈时主。养交以持禄。言行恒相违。难餍其谿谷。昧死射乾没。觉露则灭族。（○同上）  

【晋铎舞歌】  

【云门篇】〖当魏太和时。〗  

〖《宋书》载此。亦不云是玄作。乐府作玄诗。〗  

黄云门。唐咸池。虞韶舞。夏夏殷沪。列代有五。振铎鸣金。近大武。清歌发唱。形为主。声和八音。协律吕。身不虚动。手不徒举。应节合度。周其叙。时奏宫角。杂之以徵羽。下餍众目。上从钟鼓。乐以移风。与德礼要辅。安有失其所。（○《宋书》乐志。南《齐书》乐志。《乐府诗集》五十四。《诗纪》四十。）  

【拂舞歌诗三首】  

〖《晋书》乐志曰：拂舞出自江左。旧云吴舞也。晋曲五篇。一曰白鸠。二曰济济。三曰独漉。四曰碣石。五曰淮南王。○齐多节略旧辞。而因其曲名。碣石篇四章已见曹孟德。淮南王一首已见汉古辞。今不录也。〗  

【白鸠篇】  

〖南《齐书》乐志曰：白符鸠舞。出江南。吴人近造。其歌本本云。平平白符。思我君惠。集我金堂。言白者。金行。符。合也。鸠亦合也。符鸠虽异。其义实同。《宋书》乐志曰：晋杨泓舞序云。自到江南。见白符舞。或言白凫鸠舞。云有此来数十年矣。察其辞旨。乃是吴人患孙皓虐政。思属晋也。晋辞曰：翩翩白鸠。载飞载鸣。怀我君德。来集君庭。盖晋人改其本歌云。〗  

翩翩白鸠。载飞载鸣。怀我君德。来集君庭。白雀呈瑞。素羽明鲜。翔庭舞异。以应仁乾。交交鸣鸠。或丹或黄。乐我君惠。振羽来翔。东璧馀光。鱼在江湖。惠而不费。敬我微躯。策我良驷。习我驱驰。与君周旋。乐道亡馀。我心虚静。我志沾濡。弹琴鼓瑟。聊以自娱。凌云登台。浮游太清。扳龙附凤。目  

望身轻。（○《宋书》乐志。《晋书》乐志。《乐府诗集》五十四。《文选》补遗三十四次诸葛亮梁甫吟后。《诗纪》四十。）  

【独漉篇】〖独漉。一作独禄。〗  

〖南《齐书》乐志曰：古辞明君曲后云。勇安乐。无慈不问清与浊。清与无时浊。邪交与独禄。伎录曰：求禄求禄。清白不浊。清白尚可。贪污杀我。晋歌为鹿字。古通用也。疑是风刺之辞。〗  

独漉独漉。水深泥浊。泥浊尚可。水深杀我。雍雍双雁。游戏田畔。我欲射雁。念子孤散。翩翩浮萍。得风摇轻。我心何合。与之同并。空床低帷。谁知无人。夜衣锦绣。谁别伪真。刀鸣削中。倚床无施。父冤不报。欲活何为。猛虎斑斑。游戏山间。虎欲齿人。不避豪贤。（○《宋书》乐志。《晋书》乐志。《乐府诗集》五十四。《文选》补遗三十四。风雅翼选诗补遗下。广《文选》十二。《诗纪》四十。）  

【济济篇】  

畅飞畅舞气流芳。追念三五大绮黄。去失有。时可行。去来同时此未央。时冉冉。近桑榆。但当饮酒为欢娱。衰老逝。有何期。多忧耿耿内怀思。渊池广。鱼独希。愿得黄浦众所依。恩感人。世无比。悲歌且舞无极已。（○《宋书》乐志。《晋书》乐志。《乐府诗集》五十四。《诗纪》四十。）  

【白伫舞歌诗三首】  

〖《宋书》乐志曰：白伫舞。按舞辞有巾袍之言。伫本吴地所出。宜是吴舞也。晋俳歌云。皎皎白绪。节节为双。吴音呼绪为伫。疑白绪即白伫也。南《齐书》乐志曰：白伫歌。周处《风土记》云。吴黄龙中童谣云。行白者君。追汝句骊马。后孙权征公孙渊。浮海乘舶。舶。白也。今歌和声犹云、行白伫焉。乐府解题曰：古词盛称舞者之美。宜及芳时为乐。其誉白伫曰：质如轻云色如银。制以为袍馀作巾。袍以光躯巾拂尘。《唐书》乐志曰：梁武帝令沈约效其辞。为四时白伫歌。今中原有白伫曲。辞旨与此全殊。〗  

轻躯徐起何洋洋。高举两手白鹄翔。宛若龙转乍低昂。凝停善睐容仪光。如推若引留且行。随世而变诚无方。舞以尽神安可忘。晋世方昌乐未央。质如轻云色如银。爱之遗谁赠佳人。制以为袍馀作巾。袍以光躯巾拂尘。丽服在御会佳宾。醪醴盈樽美且淳。清歌徐舞降只神。四座欢乐胡可陈。（《诗纪》云。宋歌亦用此辞。各以下句作上句。无丽服二句。○《宋书》乐志。《乐府诗集》五十五。《诗纪》四十。又《御览》六百九十三作古乐府。引银、尘、巾三韵。八百二十作古乐府。引银、巾二韵。）  

双袂齐举鸾凤翔。罗裙飘遥昭仪光。趋步生姿进流芳。鸣弦清歌及三阳。人生世间如电过。乐时每少苦日多。幸及良辰耀春华。齐倡献舞赵女歌。羲和驰景逝不停。春露未晞严霜零。百草凋索花落英。蟋蟀吟牖寒蝉鸣。百年之命忽若倾。早知迅速秉烛行。东造扶桑游紫庭。西至昆仑戏曾城。（○《宋书》乐志。《乐府诗集》五十五。《诗纪》四十。）  

阳春白日风花香。趋步明玉舞瑶珰。声发金石媚笙簧。罗袿徐转红袖扬。清歌流响绕凤梁。如矜若思凝且翔。转盻遗精艳辉光。将流将引双雁行。欢来何晚意何长。明君御世永歌昌。（《宋书》作倡。○同上）  

【晋杯槃舞歌诗】  

〖《宋书》乐志曰：槃舞。汉曲也。张衡舞赋云。历七槃而纵蹑。王粲七释云。七槃陈於广庭。颜延之云。递间关於槃扇。鲍照云。七槃起长袖。皆以七槃为舞也。《搜神记》云。晋太康中。天下为晋世宁舞。矜手以接杯槃而反覆之。此则汉民唯有拌舞。而晋加之以杯反覆也。五行志曰：其歌云晋世宁。舞杯槃。言接杯槃於手上而反覆之。至危也。杯槃者。酒食之器也。而名曰晋世宁者。言晋世之士。苟偷於酒食之间。而知不及远。晋世之宁。犹杯槃之在手也。《唐书》乐志曰：汉有槃舞。晋世库存之杯槃舞。乐府《诗》云：妍袖陵七槃。言舞用槃七枚也。〗  

晋世宁。四海平。普天安东永大宁。四海安。天下欢。乐治兴隆舞杯槃。舞杯槃。何翩翩。举坐翻覆寿万年。天与日。终与一。左回右转不相失。筝笛悲。酒舞疲。心中慷慨呆健儿。樽酒甘。丝竹清。愿令诸君醉复醒。醉复醒。时合同。四座欢乐皆言工。丝竹音。可不听。亦舞此槃左右轻。自相当。合坐欢乐人命长。人命长。当结友。千秋万岁皆老寿。（○《宋书》乐志。《乐府诗集》五十六。《诗纪》四十。）  

## 晋诗卷十一  

刘琨  

〈琨。字越石。中山魏昌人。元康中。为司隶从事。历太尉掾、著作郎、太学博士、尚书郎。光熙初。封广武侯。永嘉初。拜并州刺史。建兴二年。加大将军、都督并州诸军事。三年。进司空。四年。为石勒所败。奔段匹磾。大兴元年。为匹磾所害。有集十卷、别集十二卷。〉  

【扶风歌】  

朝发广莫门。暮宿丹水山。左手弯繁弱。右手挥龙渊。顾瞻望宫阙。俯仰御飞轩。据鞍长叹息。泪下如流泉。系马长松下。废鞍高岳头。烈烈悲风起。冷冷涧水流。挥手长水流。挥手长相谢。哽咽不能言。浮云为我结。归鸟为我旋。去家日已远。安知存与亡。慷慨穷林中。抱膝独摧藏。麋鹿游我前。猨猴戏我侧。资粮既乏尽。薇蕨安可食。揽辔命徒侣。吟啸绝严中。君子道微矣。夫子故有穷。惟昔李骞期。寄在匈奴庭。忠信反获罪。汉武不见明。我欲竟此曲。此曲悲且长。弃置勿重陈。重陈令心伤。（○《文选》二十八。《文选》集注五十六。《乐府诗集》八十四。文章正宗二十九。《诗纪》三十一。又《类聚》四十三引头、流、侧、食、庭、明六韵。《初学记》二十二引头一韵。二十八引头、流二韵。草堂诗笺三戏赠诗注引颠一韵。二十五杜鹃诗注引泉一韵。《御览》三百五十八引头一韵。）  

【扶风歌】〖艳歌行〗  

南山石嵬嵬。松柏何离离。上枝拂青云。中心十数围。洛阳发中梁。松树窃自悲。斧锯截是松。松树东西摧。特作四轮车。载至洛阳宫。观者莫不欢。问是何山材。谁能刻镂此。公输与鲁班。被之用丹漆。薰用苏合香。本自南山松。今为宫殿梁。（○《类聚》八十八作古艳歌。《乐府诗集》三十九作艳歌行。不署作者。广《文选》十二作艳歌行。《诗纪》六。又《御览》九百五十三作扶风歌。引摧、围二韵。九百五十四引摧、围、悲、班、香、梁六韵。事类赋柏赋注引摧、围、悲、般、香、梁六韵。○逯案。古《诗纪》此篇编入汉诗。然据《御览》及事类赋。知为刘越石作。今编之於此。）  

【答卢谌诗】〖八章○并书〗  

琨顿首。损书及诗。备辛酸之苦言。畅经通之远旨。执玩反覆。不能释手。慨然以悲。欢然以喜。昔在少壮。未尝检括。远慕老庄之齐物。近嘉阮生之放旷。怪厚薄何从而生。哀乐何由而至。自顷辀张。困於逆乱。国破家亡。亲友凋残。块然独坐。则哀愤两集。负杖行吟。则百忧俱至。时复相与举觞对膝。破涕为笑。排终身之积惨。求数刻之暂欢。譬由疾疢弥年。而欲一丸销之。其可得乎。夫才生於世。世实须才。和氏之璧。焉得独曜於郢握。夜光之珠。何得专玩於随掌。天下之宝。固当与天下共之。但分析之日。不能不怅恨尔。然后知聃周之为虚诞。嗣宗之为妄作也。昔騄骥倚辀於吴坂。长鸣於良乐。知与不知也。百里奚愚於虞而智於秦。遇与不遇也。今君遇之矣。勖之而已。不复属意于文。二十馀年矣。久废则无次。想必欲其一反。故称指送一篇。适足以彰来诗之益美耳。琨顿首顿首。  

厄运初遘。阳爻在六。乾象栋倾。坤仪舟覆。横厉纠纷。群妖竞逐。火燎神州。洪流华域。彼黍离离。彼稷育育。哀我皇晋。痛心在目。  

天地无心。万物同涂。祸淫莫验。福善则虚。逆有全邑。义无完都。英蕊夏落。毒卉冬敷。如彼龟玉。韫椟毁诸。刍狗之谈。其最得乎。  

咨余软弱。弗克负荷。愆衅仍彰。荣宠屡加。威之不建。祸延凶播。忠损于国。孝愆于家。斯罪之积。如彼山河。斯衅之深。终莫能磨。  

郁穆旧姻。嬿婉新婚。不虑其败。唯义是敦。裹粮携弱。匍匐星奔。  

未辍尔驾。已隳我门。二族偕覆。三孽并根。长惭旧孤。永负冤魂。  

亭亭孤干。独生无伴。绿页繁缛。柔条修罕。朝采尔实。夕捋尔竿。竿翠丰寻。逸珠盈椀。实消我忧。忧急用缓。逝将去矣。庭虚情满。  

虚满伊何。兰桂移植。茂彼春林。瘁此秋棘。有鸟翻飞。不遑休息。匪桐不栖。匪竹不食。永戢东羽。翰抚西翼。我之敬之。废欢辍职。  

音以赏奏。味以殊珍。文以明言。言以畅神。之子之往。四美不臻。澄醪覆觞。丝竹生尘。素卷莫启。幄无谈宾。既孤我德。又阙我邻。  

光光叚生。出幽迁乔。资忠履信。武烈文昭。旌弓骍骍。舆马翘翘。乃奋长縻。是辔是镳。何以赠子。竭心公朝。何以叙怀。引领长谣。（○《文选》二十五。《诗纪》三十一。）  

【重赠卢谌诗】  

握中有玄璧。本自荆山璆。惟彼太公望。昔在渭滨叟。邓生何感激。千里来相求。白登幸曲逆。鸿门赖留侯。重耳任五贤。小白相射钩。苟能隆二伯。安问党与仇。中夜抚枕叹。相与数子游。吾衰久矣夫。何其不梦周。谁云圣达节。知命故不忧。宣尼悲获麟。西狩涕孔丘。功业未及建。夕阳忽西流。时哉不我与。去乎若云浮。朱实陨劲风。繁英落素秋。狭路倾华盖。  

骇驷摧双辀。何意百练刚。化为绕指柔。（○《晋书》本传。《文选》二十五。《诗纪》三十一。又《类聚》三十一引浮、秋、辀、柔四韵。《初学记》二十七引璆一韵。《文选》三十杂体诗注引游一韵。韵补二引叟、求二韵。万花谷后三十一引璆一韵。）  

干宝  

〈宝。字令升。新蔡人。少以才器召为著作郎。平杜弢有功。赐爵关内侯。中兴。领国史。以家贫。求补山阴令。迁始守太守。历司徒右长史。迁散骑常侍。有《周易》注十卷、周官注十二卷、春秋《左氏传》义十五卷、晋纪二十三卷、《搜神记》三十卷、干子八卷、集五卷。〉  

【百志诗】  

壮士禀杰姿。气烈有自然。俯仰群众中。胡能救世艰。阅巩代缝掖。兜鍪易进贤。（○《御览》三百五十六。）  

张亢  

〈亢。字季阳。协弟。世称三张。中兴初。过江。拜散骑常侍。领佐著作郎。出补乌程令。入为散骑常侍。复领佐著作。有集二卷。隋志作张杭。〉  

【诗】  

昔我好坟典。下帷慕董氏。吟咏仿馀风。染轴舒素纸。（○《书钞》百四十署张抗。）  

王鉴  

〈鉴。字茂堂。高堂邑人。少以文笔著称。初为元帝琅邪国侍郎。拜驸马都尉。出补永兴令。大将军王敦请为记室参军。未就而卒。时年四十一。有集传於世。〉  

【七夕观织女诗】  

牵牛悲殊馆。织女悼离家。一稔期一宵。此期良可嘉。赫奕玄门开。飞阁郁嵯峨。隐隐驱千乘。阗阗越星河。六龙奋瑶辔。文螭负琼车。火丹秉瑰烛。素女执琼华。绛旗若吐电。朱盖如振霞。云韶何嘈嗷。灵鼓鸣相和。停轩纡高盻。眷予在岌峨。泽因芳露沾。恩附兰风加。明发相从游。翩翩鸾鷟罗。同游不同观。念子忧怨多。敬因三祝末。以尔属皇娥。（○玉台新咏三。古今岁时杂咏二十五。《诗纪》三十二。）  

荀组  

〈组。字大章。勖子。惠帝时。历太子中庶子、荥阳太守。永兴中为河南尹。迁尚书转卫尉。封阳城县男。转司隶校尉。怀帝时为豫州刺史。愍帝时为司空。领尚书左仆射。封临颍县公。转太尉。元帝即位。以为司徒。大兴初。南归。加录尚书事。（永昌元年。）迁太尉。领太子太保。未拜卒。有集三卷。〉  

【七哀诗】  

辙兮辙兮。何其寂蔑。（○《文选》二十邻里相送方山诗注。又《文选》三十六奉答内兄希叔诗注引下句。）  

王廙  

〈廙。字世将。琅邪临沂人。惠帝时。辟太傅掾。从迎大驾。封武陵县侯。拜尚书郎。出为濮阳太守。元帝镇江东。以为司马。历庐江、鄱阳二郡太守。及即位。徵为辅国将军。加散骑常侍。永昌元年。王敦以为平南将军。领护南蛮校尉、荆州刺史。是年卒。年四十八。有集三十四卷。〉  

【春可乐】  

春可乐兮。乐孟月之初阳。冰泮涣以微流。土冒橛而解刚。野晖赫以挥绿。  

山葱倩以发苍。（○《类聚》三。又玉烛宝典一引阳一韵及一句。《御览》二十引阳、苍二韵。）  

吉辰兮上戊。明灵兮唯社。百室兮必集。祈祭兮树下。濯茆兮菹韭。齿蒜兮擗鲊。缥醪兮浮蚁。交觞兮并坐。气和兮体适。心怡兮志可。（○《御览》五百三十二。又玉烛宝典二引戊、社、下三韵。）  

浮盘兮流爵。接饮兮相娱。（○玉烛宝典三。）  

上禊兮三巳。临川兮荡饮。回波兮曲沼。夹岸兮道渠。（○《书钞》百五十五。）  

若乃良辰三祖。祈始吉元。华坛峻□。羽盖幢幡。（○《书钞》百五十五。）  

李充  

〈充。字弘度。江夏人。辟丞相王导掾。除剡令。后为大著作郎。累迁中书侍郎。卒。有《论语》注十卷、翰林论五十四卷、集二十卷。〉  

【嘲友人诗】  

同好齐欢爱。缠绵一何深。子既识我情。我亦知子心。燕婉历年岁。和乐如瑟琴。良辰不我俱。中阔似商参。尔隔北山阳。我分南川阴。嘉会冈克从。积思安可任。目想妍丽姿。耳存清媚音。修昼兴永念。遥夜独悲吟。逝将寻行役。言别泣沾襟。愿尔降玉趾。一顾重千金。（○玉台新咏三。《类聚》二十五。《诗纪》三十二。）  

【七月七日诗】  

朗月垂玄景。洪汉截皓苍。牵牛难牵牛。织女守空箱。河广尚可越。怨此汉无梁。（○《类聚》四。古今岁时杂咏二十五。《诗纪》三十二。）  

北极躔众星。玉机运六纲。素云巡濛汜。炎帝收离光。（○《书钞》百五十五。）  

【送许从诗】  

来若迅风欢。逝如归云征。离合理之常。聚散安足惊。（○《初学记》十八。《诗纪》三十二。）  

李颙  

〈颙。字长林。充子。举孝廉。为本郡太守。有尚书注十卷、集十卷。〉  

【经涡路作诗】  

言归越东足。逝将反上都。后洫填中路。改辙修兹道。旦发石亭境。夕宿桑首墟。劲焱不兴润。零雨莫能濡。亢阳弥十旬。涓滴未暂舒。泉流成平陆。结驷可回车。肇允相忘鳞。翻为涸池鱼。咫步不能移。白日奄桑榆。（○《类聚》百。《诗纪》三十二。）  

【涉湖诗】  

旋经义兴境。弭棹石兰渚。震泽为何在。今唯太湖浦。图径萦五百。眇目缅无睹。高天淼若岸。长津杂如缕。窈窕寻湾漪。迢递望峦屿。惊飚扬飞湍。浮霄薄悬岨。轻禽翔云汉。游鳞憩中浒。黯蔼天时阴。岧峣舟航舞。凭河安可殉。静观戒征旅。（○《初学记》七。《诗纪》三十二。又《类聚》九引渚、浦、睹、缕四韵。）  

【夏日诗】  

炎光烁南溟。溽暑融三夏。黮对重云荫。砰棱震雷咤。（○《类聚》三。《诗纪》三十二。又《御览》十三引咤一韵。）  

【羡夏篇】  

羲和游与并。朱融骋离光。照穴应时启。超川随化亡。（○《书钞》百五十八。）  

咧咧林蜩鸣。翩翩鸣鵙翔。（○《初学记》三。）  

【感冬篇】  

高阳揽玄辔。太皞御冬始。望舒注重在策。曜灵协燕纪。（○《初学记》三。《诗纪》三十二。）  

蜿虹潜太阴。文雉化淮汜。（○《初学记》六作感冬初。）  

【离思篇】  

烈烈寒气严。寥寥天宇清。（○《文选》二十六辛丑七月赴假还江陵夜行涂口诗注。）  

【诗】  

焦肺枯肝。抽肠裂膈。（○《文选》五十五广绝交论注。）  

熊甫  

〈甫。王敦参军。〉  

【别歌】  

〖《晋书》曰：钱凤为王敦铠曹参军。知敦有不臣之心。相与朋构。专弄威权。参军熊甫。谏敦不听。遂告归。临别歌曰：〗  

徂风飚起盖山陵。氛雾蔽日玉石焚。往事既去可长叹。念别惆怅复会难。（○《晋书》沈充传。《诗纪》三十二。）  

杨方  

〈方。字公回。会稽人。司徒王导司徒掾。转东安太守。补高梁太守。年老归终于家。有《五经钩沉》十卷、《吴越春秋》削繁五卷、集二卷。〉  

【合欢诗五首】  

〖《诗纪》别后三首为杂诗。注云。乐府通前为合欢诗。今从玉台。逯案。冯氏所据本当如此。今所见明本玉台正作合欢诗五首。〗  

虎啸谷风起。龙跃景云浮。同声好相应。同气自相求。我情与子亲。譬如影追躯。食共并根穗。饮共连理杯。衣共双丝绢。寝共无缝裯。居愿接膝坐。行愿携手趋。子静我不动。子游我不留。齐彼同心鸟。譬此比目鱼。情至断金石。胶漆未为牢。但愿长无别。合形作一躯。生为并身物。死为同棺灰。秦氏自言至。我情不可俦。（○玉台新咏三。《乐府诗集》七十六。《诗纪》三十二。韵补二引綯、留二韵。灰、俦一韵。）  

磁石引长针。阳燧下炎烟。宫商声相和。心同自相亲。我情与子合。亦如影追身。寝共织成被。絮用同功绵。暑摇比翼扇。寒坐并肩毡。子笑我必哂。子戚我无欢。来与子共迹。去与子同尘。齐彼蛩蛩兽。举动不相捐。惟愿长无别。合形作一身。生有同室好。死成并棺民。徐氏自言至。我情不可陈。（○玉台新咏三。《乐府诗集》七十六。《诗纪》三十二。又韵补二引捐、民二韵。烟、亲二韵。）  

独坐空室中。愁有数千端。悲响答愁叹。哀涕应苦言。彷徨四顾望。白日入西山。不睹佳人来。但见飞鸟还。飞鸟亦何乐。夕宿自作群。（○玉台新咏三。《乐府诗集》七十六。《诗纪》三十二。）  

飞黄衔长辔。翼翼回轻轮。俯涉渌水涧。仰过九层山。修途曲且险。秋草生两边。黄华如沓金。白花如散银。青敷罗翠彩。绛葩象赤云。爰有承露枝。紫荣合素芬。扶疏垂清藻。布翘芳且鲜。目为艳彩回。心为奇色旋。抚心悼孤客。俯仰还自怜。歭<止屠>向壁叹。揽笔作此文。（○玉台新咏三。《乐府诗集》七十六。《诗纪》三十二。又韵补二引边、银二韵。芬、鲜二韵。）  

南邻有奇树。承春挺素华。丰翘被长条。绿叶蔽朱柯。因风吐微音。芳气入紫霞。我心羡此木。愿徒著予家。夕得游其下。朝得弄其葩。尔根深且坚。予宅浅且洿。移植良无期。叹息将如何。（○玉台新咏三。《类聚》八十九。《乐府诗集》七十六。《诗纪》三十二。又韵补二引洿、何二韵）  

甄述  

〈述曾为河南功曹、征西谘议参军。有集十二卷。〉  

【美女诗】  

足蹑承云履。丰趺暠春锦。（○《书钞》百三十六。又《御览》六百九十七作女诗。）  

朱德才  

【赠傅氏（当作祗）诗】  

猗猗彼君子。逍遥集华堂。高谕呈玄妙。弹笔播文章。（○《书钞》百。）  

郭璞  

〈璞。字景纯。河东闻喜人。惠怀间避乱过江。宣城太守殷佑以为参军。后为王导参军。大兴初。除著作佐郎。迁尚书郎。以母忧去职。明帝初。王敦起为记室参军。以阻敦谋逆。太宁二年被害。年四十九。有《尔雅》注五卷、音二卷、图十卷、图赞二卷、方言注十三卷、三苍注三卷、穆天子传注六卷、《山海经》注二十三卷、图赞二卷、《水经注》三卷、周《易林》五卷、洞林三卷、新林四卷、又九卷、卜韵一卷、《楚辞》注二卷、子虚上林赋注一卷、集十七卷。〉  

【答贾九州愁】〖三章〗  

广莫戒寒。玄英启谢。感彼时变。悲此物化。独步闲朝。哀叹静夜。德非颜原。屡空蓬舍。轻服御冬。蓝褐当夏。正未墨突。逝将命驾。幸赖吾贤。少以慰藉。  

顾瞻中宇。一朝分崩。天网既紊。浮鲵横腾。运首北眷。邈哉华恒。虽欲凌翥。矫翮靡登。俯惧潜机。仰虑飞罾。惟其崄哀。难辛备曾。庶晞河清。混焉未澄。  

自我徂迁。周之阳月。乱离方焮。忧虞匪歇。四极虽遥。息驾靡脱。愿言齐衡。庶几契阔。虽云暗投。圭璋特达。绵驹之变。何有胡越。子固乔楚。我伊罗葛。无贵香明。终自氵截渴。未若遗荣。閟情丘壑。逍游永年。抽簪收发。（○文馆词林百五十七。）  

【与王使君诗】〖五章〗  

道有亏盈。运亦凌替。茫茫百六。孰知其弊。蠢蠢中华。遘此虐戾。遗黎其咨。天未忘惠。云谁之眷。在我命代。  

穆穆皇帝。因灵所授。英英将军。惟哲之秀。乃协神□。馥如兰臭。化扬东夏。勋格宇宙。岂伊来苏。莫知其覆。  

怀远以文。济难以略。光赞岳谟。折冲帷幕。凋华振彩。坠景增灼。穆其德风。休声有邈。方恢神邑。天衢再廓。  

遭蒙之吝。在我幽人。绝志云肆。如彼涔鳞。灵荫谬垂。跃我龙津。翘情明规。怀德鉴神。虽赖蹔盼。永愧其尘。  

靡竭匪浚。靡颓匪隆。持贵以降。挹满以冲。迈德遗功。于盛思终。愿林之蔼。乐岱之崇。永观玉振。长赖英风。（○文馆词林百五十七。）  

【答王门子诗】〖六章〗  

芊芊玉英。济美琼林。靡靡王生。实迈俊心。藻艳三秀。响谐韶音。映彩春兰。擢蕊秋岑。  

我虽同薄。及尔异颖。翘不冠业。荣不熙町。因夷杖平。藉澄任静。思乐逸惊。翻飞云领。  

畴昔之乖。永言莫见。之子于罹。再离沦湮。苕不凋翠。柯不易倩。染霜滋芬。在陶弥练。  

诗亦有言。兄弟无远。矧我暨尔。姻媾缱绻。猗人其来。青阳载婉。言归于好。如彼琴管。  

皇极委夷。运有经纶。聊以傲咏。不荣不遁。敢希寂放。庶几无闷。匪薰匪猷。安知藜荪。  

遗物任性。兀然自纵。倚荣凋蔼。寓音雅弄。匪涉魏阙。匪滞陋巷。永赖不才。逍遥无用。（○文馆词林百五十七。）  

【赠温峤诗】〖五章〗  

兰薄有茝。玉泉产玫。亹亹含风。灼灼猗人。如金之映。如琼之津。擢翘秋阳。凌波暴鳞。  

擢翘伊何。妙灵奇挺。暴鳞伊何。披彩迈景。清规外标。朗鉴内景。思乐云蔼。言采其颖。  

人亦有言。松竹有林。及尔臭味。异苕同岑。义结在昔。分涉于今。我怀惟永。载咏载吟。  

子策骐骏。我案骀辔。进不要声。退不慠位。遗心隐显。得意荣悴。尚想李严。逍遥柱肆。  

言以忘得。交以淡成。同匪伊和。惟我与生。尔神余契。我怀子情。携手一壑。安知尘冥。（○文馆词林百五十七。又《类聚》二十一、《诗纪》三十一并引林、岑、成、生、情、冥六韵。《御览》四百十引林、岑、成三韵。）  

【游仙诗十九首】  

京华游侠窟。山林隐遁栖。朱门何足荣。未若托蓬莱。临源挹清波。陵冈掇丹荑。灵谿可潜盘。安事登云梯。漆园有傲吏。莱氏有逸妻。进则保龙见。退为触藩羝。高蹈风尘外。长揖谢夷齐。（○《文选》二十一。《诗纪》三十一。又《类聚》七十八引栖一韵。《御览》七百六十五引梯一韵。）  

青谿千馀仞。中有一道士。云生梁栋间。风出窗户里。借问此何谁。云是鬼谷子。翘迹企颍阳。临河思洗耳。阊阖西南来。潜波涣鳞起。灵妃顾我笑。粲然启玉齿。蹇修时不存。要之将谁使。（○《文选》二十一。《诗纪》三十一。又《类聚》七十八、鸣沙石室古籍丛残类书残卷神仙门并引士一韵。舆地纪胜十一引士、里、子三韵。）  

悲翡翠戏兰苕。容色更相鲜。绿萝结高林。蒙笼盖一山。中有冥寂士。静啸抚清弦。放情凌霄外。嚼蕊挹飞泉。赤松临上游。驾鸿乘紫烟。左挹浮丘袖。右拍洪崖肩。借问蜉蝣辈。宁知龟鹤年。（○《文选》二十一。文章正宗二十九。《诗纪》三十一。又《类聚》十九引山、弦二韵。七十八引弦一韵。）  

六龙安可顿。运流有代谢。时变感人思。已秋复愿夏。淮海变微禽。吾生独不化。虽欲腾丹谿。云螭非我驾。愧无鲁阳德。回日向三舍。临川哀年迈。抚心独悲吒。（○《文选》二十一。《诗纪》三十一。）逸翮思拂霄。迅足羡远游。清源无增澜。安得运吞舟。珪璋虽特达。明月难暗投。潜颖怨清阳。陵苕哀素秋。悲来恻丹心。零泪缘缨流。（○《文选》二十一。《诗纪》三十一。又《说文》系传草部荧下。）  

杂县寓鲁门。风暖将为灾。吞舟涌海底。高浪驾蓬莱。神仙排云出。但见金银台。陵阳挹丹溜。容成挥玉杯。姮娥扬妙音。洪崖颔其颐。升降随长烟。飘遥戏九垓。奇龄迈五龙。千岁方婴孩。燕昭无灵气。汉武非仙才。（○《文选》二十一。《诗纪》三十一。又《类聚》七十八引莱一韵。○逯案。吴棫韵补一孩下引郭璞游仙《诗》曰：奇龄迈五龙。千岁方婴孩。姮娥扬妙音。洪崖颔其颐。与此句次有别。或别有所据。）  

晦朔如循环。月盈已复魄。蓐收清西陆。朱羲将由白。寒露拂陵苕。女萝辞松柏。蕣荣不终朝。蜉蝣岂见夕。圆丘有奇草。钟山出灵液。王孙列八珍。安期练五石。长揖当途人。去来山林客。（○《文选》二十一。《诗纪》三十一。）  

旸谷吐灵曜。扶桑森千丈。朱霞升东山。朝日何晃朗。回风流曲棂。幽室发逸响。悠然心永怀。眇尔自遐想。仰思举云翼。延首矫玉掌。啸傲遗世罗。纵情在独往。明道虽若昧。其中有妙象。希贤宜励德。羡鱼当结网。（○《初学记》二十三。《诗纪》三十一。又《御览》八引朗一韵。）  

采药游名山。将以救年颓，呼吸玉滋液，妙气盈胸怀。登仙抚龙驷。迅驾乘奔雷。鳞裳逐电曜。云盖随风回。手顿羲和辔。足蹈阊阖开。东海犹蹄涔。昆仑蝼蚁堆。遐貌冥茫中。俯视令人哀。  

璇台冠昆领。西海滨招摇。琼林笼藻映。碧树疏英翘。丹泉溧朱沫。黑水鼓玄涛。寻仙万馀日。今乃见子乔。振发晞翠霞。解褐礼绛霄。总辔临少广。盘虬舞云轺。永偕帝乡侣。千龄共逍遥。（○广《文选》九。《诗纪》三十一。又《书钞》百五十引霄一韵。《类聚》七十八引摇、翘、涛、乔、绡、轺六韵。《文选》二十八昇天行注引霄一韵。《御览》八引乔、霄二韵。○逯案。《书钞》、《御览》皆在天部霄类引霄一韵。知作礼绛霄者是。）  

吐纳致真和。一朝忽灵蜕。飘然凌太清。眇尔景长灭。（○韵补五。）  

纵酒濛汜滨。结驾寻木末。翘手攀金梯。飞上登玉阙。左顾拥方目。右眷极朱发。（○《类聚》七十八。《诗纪》三十一。）  

四渎流如泪。五狱罗若垤。寻我青云友。永与时人绝。（○《类聚》七十八。《诗纪》三十一。○逯案。以上三则当为一篇。）  

静叹亦何念。悲此妙龄逝。在世无千月。命如秋叶蒂。兰生蓬芭间。荣曜常幽医。（○《类聚》七十八。《诗纪》三十一。）  

登狱采五芝。涉涧将六草。散发荡玄溜。终年不华皓。（○《类聚》七十八。《诗纪》三十一。）  

放浪林泽外。被发师严穴。仿佛若士姿。梦想游列。（○《书钞》百五十八。）  

翘首望太清。朝云无增景。虽欲思灵化。龙津未易上。（○韵补三。）  

安见山林士。拥膝对严蹲。（○《御览》三百九十四。）  

啸嗷遗俗罗。得此生。（○《文选》三十杂诗注。○逯案。得此生上当脱二字。）  

【幽思篇】  

林无静树。川无停流。（○《世说》新语文学篇。《类聚》五十六。）  

【诗】  

〖《世说》新语曰：郭景纯过江。居于暨阳。墓去水不盈百步。时人以为近水。景纯曰：将当为陆。今沙涨去墓数十里。皆为桑田。其《诗》曰：〗  

北阜烈烈。巨海混混。垒垒三坟。惟母与昆。（○《世说》新语文学篇。）  

【诗】〖《诗纪》作赠潘尼。〗  

杞梓生荆南。奇才应出世。擢颖盖汉阳。鸿声骇皇室。遂应四科选。朱衣耀玉质。（○《书钞》百二十八。《类聚》六十七。《诗纪》三十一。）  

【诗】  

青阳畅和气。谷风穆以温。英茝晔林会。昆虫咸启门。高台临迅流。四坐列王孙。羽盖停云阴。翠郁映玉樽。（○《类聚》三。《诗纪》三十一。又玉烛宝典一引温、孙二韵。）  

【诗】  

羲和骋丹衢。朱明赫其猛。融风拂晨霄。阳精一何冏。间宇静无娱。端坐愁日永。（○《类聚》三。《诗纪》三十一。）  

【诗】  

君如秋日云。妾似突中烟。高下理自殊。一乖雨绝天。（○《初学记》十八。《诗纪》三十一。）  

【诗】  

翩翩寻灵娥。眇然上奔月。（○《书钞》百五十。）  

得意在兰荪。忘怀寄萧艾。（○《御览》九百九十七。）  

## 晋诗卷十二  

温峤  

〈峤。字太真。太原祁人。初为司隶都官从事。司徒辟东阖祭酒。补上党潞令。后历任刘琨平北参军、大将地军从事中郎、司空右司马、左长史等。元帝即位。历王导骠骑长史、太子中庶子。明帝即位。拜侍中。转中书令、丹杨尹。成帝即位。为江州刺史、持节平南将军。镇武昌。苏峻平。拜骠骑将军、开府仪同三司。加散骑常侍。封始安郡公。咸和四年卒。年四十二。有集十卷。〉  

【回文虚言诗】  

〖皮日休松陵集杂体诗序云。晋温峤有回文虚言诗云云。繇是回文兴焉。〗  

宁神静泊。损有崇无。（○松陵集十。）  

梅陶  

〈陶。元帝初为王敦谘议参军。后除豫章郡太守。成帝初为尚书。有新论一卷、集二十卷。〉  

【赠温峤诗】〖五章〗  

巍巍有晋。道隆虞唐。元宗中兴。明祖重光。我帝承基。圣后作皇。生而神明。诞质珪璋。有乱同符。恢我王纲。  

台衡增耀。元辅重辉。泉哉若人。之颜之徽。知文之宗。研理之机。入铨帝评。出纲王维。  

帝曰尔徂。往镇江土。俾尔旄麾。授尔齐斧。昔周之宣。有熊有武。在汉五页。营平作武。推毂委诚。惟余与汝。  

俯偻勤时。非遑晏豫。星陈宿驾。玄旌首路。轻舟龙骧。武旅云布。我恋惟爱。尔勤王度。迟迟之感。监{宀侵}宵悟。  

人亦有言。德輶如毛。重非千钧。人鲜克效。武有七政。文敷五教。义在止戈。威崇戢暴。勖尔远猷。迈尔英劭。（○文馆词林百五十七。）  

【怨诗行】  

庭植不材柳。苑育能鸣鹤。鼓枝游畦亩。栖钓一丘壑。晨悦朝敷荣。夕乘南音客。昼立薄游景。暮宿汉阴魄。庇身荫王猷。罢蹇反幻迹。（○《乐府诗集》四十一。《诗纪》三十二。）  

庾阐  

〈阐。字仲初。颍川鄢陵人。永昌中为西阳王羕太宰掾。累迁尚书郎。咸和中。参司空郗鉴军事。拜彭城内史。进散骑常侍。领大著作。出补零陵太守。拜给事中。复领著作。年五十四卒。有集十卷。〉  

【吊贾谊诗】  

虽有惠音。莫过韶頀。虽有腾蛇。终仆一壑。（○韵补五。）  

【三月三日临曲水诗】  

暮春濯清汜。游鳞泳一壑。高泉吐东岑。洄澜自净荥。临川叠曲流。丰林映绿薄。轻舟沈飞觞。鼓枻观鱼跃。（○《类聚》四。《诗纪》三十二。）  

【三月三日诗】  

心结湘川渚。目散冲霄外。清泉吐翠流。渌醽漂素濑。悠想盻长川。轻澜渺如带。（○《类聚》四。《诗纪》三十二。）  

【观石鼓诗】〖石鼓。山名。〗  

命驾观奇逸。径骛造灵山。朝济清溪岸。夕憩五龙泉。鸣石含潜响。雷骇震九天。妙化非不有。莫知神自然。翔霄拂翠领。绿涧漱严间。手澡春泉洁。目玩阳葩鲜。（○《类聚》八。《诗纪》三十二。）  

【登楚山诗】  

拂驾升西领。寓目临浚波。想望七德耀。咏此九功歌。龙驷释阳林。朝服集三河。回首盻宇宙。一无济邦家。（○《类聚》七。《诗纪》三十二。）  

【衡山诗】  

北眺衡山首。南睨五领末。寂坐挹虚恬。运目情四豁。翔虬凌九霄。陆鳞困濡沫。未体江湖悠。安识南溟阔。（○《类聚》七。《初学记》五。《诗纪》三十二。）  

【江都遇风诗】  

天吴踊灵壑。将驾奔冥霄。飞廉振折木。流景登扶摇。洪川伫宿浪。跃水迎晨潮。仰盻蹙玄云。俯听聒悲飚。（○《类聚》一。《诗纪》三十一。）  

【采药诗】  

采药灵山<山票>。结驾登九嶷。悬严溜石髓。芳谷挺丹芝。冷冷云珠落。漼漼石蜜滋。鲜景染冰颜。妙气翼冥期。霞光焕藿靡。虹景照参差。椿寿自有极。槿花何用疑。（○古诗类苑百五。《诗纪》三十二。又《类聚》七引疑、芝、滋、期四韵。）  

【游仙诗十首】  

神岳竦丹霄。玉堂临雪领。上采琼树华。下挹瑶泉井。（○《类聚》七十八。《诗纪》三十二。）  

南海纳朱涛。玄波洒北溟。仰盻烛龙曜。俯步朝广庭。（○同上）  

邛疏练石髓。赤松潄水玉。凭烟眇封子。流浪挥玄俗。崆峒临北户。昆吾眇南陆。层霄映紫芝。潜涧泛丹菊。昆仑涌五河。八流萦地轴。（○同上）  

三山罗如粟。巨壑不容刀。白龙腾子明。朱鳞运琴高。轻举观沧海。眇邈去瀛洲。玉泉出灵凫。琼草被神丘。（○同上）  

荧荧丹桂紫芝。结根云山九疑。鲜荣夏馥冬熙。谁与薄采松期。（○同上）  

赤松游霞（《类聚》作霞雾。）乘烟。封子练骨凌仙。晨（《类聚》作沧。）漱水玉心玄。故能灵化自然。（○同上）  

乘彼六气渺芒。辎驾赤水昆阳。遥望至人玄堂。心与冈象俱忘。（○同上）  

朝嗽云英玉蕊。夕挹玉膏石髓。瑶台藻构霞绮。鳞裳羽盖级纚。（○同上）  

玉树标云翠蔚。灵崖独拔奇卉。芳津兰莹珠隧。碧叶灌清鳞萃。（○同上）  

玉房石<木翕>磊砢。烛龙衔辉吐火。朝采石英涧左。夕医琼葩严下。（○同上）  

【诗】  

炼形去人俗。飘忽乘云游。暂想扶桑阴。忽见东岳鱼。（○韵补二。）  

峥嵘激清崖。蒙笼阴严岫。咀嚼延六气。俯仰以九周。（○同上○逯案。此亦游仙之佚。）  

【从征诗】  

志士痛朝危。忠臣哀主辱。（○《世说》新语言语篇。《晋书》简文帝纪。○逯案。《御览》九十九、四百六十九所引皆无志字、忠字。殆是摘引。）  

张骏  

〈骏。字公庭。安定乌氏人。西凉牧张寔子。嗣位大都督、大将军、凉州牧。永和二年卒。年四十。有集八卷。〉  

【薤露行】  

在晋之二世。皇道昧不明。主暗无良臣。艰乱起朝庭。七柄失其所。权纲丧典刑。愚猾窥神器。牝鸡又晨鸣。哲妇逞幽虐。宗祀一朝倾。储君缢新昌。帝执金墉城。祸衅萌宫掖。胡马动北坰。三方风尘起。玁狁窃上京。义士扼素腕。感慨怀愤盈。誓心荡众狄。积诚彻昊灵。（○《乐府诗集》二十七。《诗纪》三十六。）  

【东门行】  

勾芒御春正。衡纪运玉琼。明庶起祥风。和气翕来征。庆云荫八极。甘雨润四坰。昊天降灵泽。朝日耀华精。嘉羁布原野。百卉敷时荣。鸠鹊与鹙黄。间关相和鸣。菉萍覆灵沼。香花扬芳馨。春游诚可乐。感此白日倾。休否有终极。落叶思本茎。临川悲逝者。节变动中情。（○《乐府诗集》三十七。）  

袁乔  

〈乔。字彦升。陈郡人。历尚书郎、江夏相。永和三年。从桓温平蜀。封湘西伯。寻卒。年三十六。有集七卷。〉  

【诗】  

〖《世说》新语曰：常诣刘恢。恢在内眠未起。袁因作诗调之曰：〗  

角枕粲文茵。锦衾烂长筵。（○《世说》新语排调篇。）  

谢尚  

〈尚，字仁祖，陈郡阳夏人。袭父鲲爵咸亭侯，补给事黄门侍郎，出为建武将军、历阳太守。建元中，迁南中郎将，督豫州四郡，领江州刺史，转豫州刺史，镇历阳。永和中，拜尚书仆射。升平初，徵拜卫将军，未至卒。有集十卷。〉  

【大道曲】  

〖乐府广题曰：谢尚为镇西将军。尝著紫罗襦。据胡床。在市中佛国门楼上弹琵琶。作大道曲。市人不知是三公也。〗  

青阳二三月。柳青桃复红。车马不相识。音落黄埃中。（○《乐府诗集》七十五。《诗纪》三十二。）  

【赠王彪之诗】  

长杨荫清沼。游鱼戏绿波。（○《《初学记》》二十八。）  

【筝歌】  

〖俗说曰：谢仁祖为豫州主簿。在桓温阖下。闻其善弹筝。便呼之。既至。取筝与令弹。谢即理弦抚筝。因歌曰云。桓大以此知之。取谢引诣府。〗  

秋风意殊迫。（○《《御览》》五百七十六。）  

江回  

〈回。字道载。陈留圉人。避乱临海。为蔡谟、何充所引用。以家贫。求为太末令。迁吴令。殷浩谋北伐。请为谘议参军。升平末。累迁太常。卒时年五十八。有集九卷。〉  

【咏秋诗】  

祝融解炎辔。蓐收起凉驾。高风催食节变。凝露督物化。长林悲素秋。茂草思朱夏。鸣雁薄云领。蟋蟀吟深榭。寒蝉向夕号。惊飙激中夜。感物增人怀。凄然无欣暇。（○古诗类苑四。《诗纪》十二。又《类聚》三引驾、化、夏、榭、夜五韵。《御览》二十五引驾、夏、榭、夜、暇五韵。又《《初学记》》三引化一韵。）  

【咏贫诗】  

筚站不启扉。环堵蒙蒿榛。空瓢覆壁下。箪上自生尘。出门谁氏子。惫哉一何贫。（○《类聚》三十五作江回诗。《初学记》十八。《诗纪》三十二。）  

【诗】  

巨鳌戴蓬莱。大鲲运天池。倏忽云雨兴。俯仰三州移。（○《御览》九百四十。）  

卢谌  

〈谌。字子谅。范阳涿人。举秀才。辟太尉掾。洛阳陷。刘粲据晋阳。留为参军。粲败。刘琨以为司空主簿。转从事中郎。愍帝末。从琨奔段匹磾。以为幽州别驾。匹磾败。奔段末波。后又为石虎所得。以为中书侍郎、国子祭酒、侍中、中书监。虎死。从冉闵于襄国。太和六年。闵诛石氏。被杀。年六十七。有集十卷。〉  

【赠刘琨诗】〖二十章○并书〗  

故吏人事中郎卢谌死罪死罪。谌禀性短弱。当世罕任。因其自然。用安静退。在木阙不材之资。处雁乏善鸣之分。卷异蘧子。愚殊甯生。匠者时眄。不免馔宾。尝自思惟。因缘运会。得蒙接事。自奉清尘。于今五稔。谟明之效不著。候人之讥已彰。大雅含弘。量包山薮。加以待接弥优。款眷逾昵。与运筹之谋。厕燕私之欢。绸缪之旨。有同骨肉。其为知己。古人冈喻。昔聂政殉严遂之顾。荆轲慕燕丹之义。意气之间。糜躯不悔。虽微达节谓之可庶。然苟曰有情。孰能不怀。故委身之日。夷险已之。事与愿违。当忝外役。遂去左右。收迹府朝。盖本同末异。杨朱兴哀。始素终玄。墨翟垂涕。分乖之际。咸可欢慨。致感之途。或迫于兹。亦奚必临路而后长号。睹丝而后歔欷哉。是以仰惟先情。俯览今遇。感存念亡。触物增眷《易》曰：书不尽言言不尽意。然则书非尽言之器。言非尽意之具矣。况言有不得至於尽意。书有不得至於尽言邪。不胜猬懑。谨贡诗一篇。抑不足以揄扬弘美。亦以摅其所抱而已。若公肆大惠。遂其厚恩。锡以咳唾之音。慰其违离之意。则所谓咸池酬於北里。夜光报於鱼目。谌之愿也。非所敢望也。谌死罪死罪。  

浚哲惟皇。绍熙有晋。振厥弛维。光阐远韵。有来斯雍。至止伊顺。三台摛朗。四狱增峻。  

伊谌陋宗。昔遘嘉惠。申以婚姻。著以累世。义等休戚。好同兴废。孰云匪谐。如乐之契。  

王室丧师。私门播迁。望公归之。视险忽艰。兹愿不遂。中路阻颠。仰悲先意。俯思身愆。  

大钧载运。良辰遂往。譬彼日月。迅过俯仰。感今惟昔。口存心想。借曰如昨。忽为畴曩。  

畴曩伊何。逝者弥疏。温温恭人。慎终如初。览彼遗音。恤此穷孤。譬彼樛木。蔓葛以敷。  

妙哉蔓葛。得讬樛木。叶不云布。华不星烛。承侔卞和。质非荆璞。眷同尤良。用乏骥騄。  

承亦既笃。眷亦既亲。饰奖驽猥。方驾骏珍。弼谐靡成。良谟莫陈。无觊狐餐。有与五臣。  

五臣奚与。契阔百罹。身经险阻。足蹈幽遐。义由恩深。分随昵加。绸缪委心。自同匪他。  

昔在暇日。妙寻通理。尤彼意气。狭是节士。情以体生。感以情起。趣舍同要。穷达斯已。  

由余片言。秦人是惮。日磾效忠。飞声有汉。桓桓抚军。古贤作冠。来牧幽都。济厥涂炭。  

涂炭既济。寇挫民阜。谬其疲隶。授之朝右。上惧任大。下欣施厚。实祗高明。敢忘所守。  

相彼反哺。尚在翔禽。孰是人斯。而忍斯心。每凭山海。庶觌高深。遐眺存亡。缅成飞沈。  

长徽已缨。逝将徙举。收迹西践。衔哀东顾。曷云涂辽。曾不咫步。岂不夙夜。谓行多露。  

绵绵女萝。施于松标。禀泽洪干。晞阳丰条。根浅难固。茎弱易凋。操彼纤质。承此冲飙。  

纤质实微。冲飙斯值。谁谓言精。致在赏意。不见得鱼。亦忘厥饵。遗其形骸。寄之深识。  

先民颐意。潜山隐几。仰熙丹崖。俯澡绿水。无求於和。自附众美。慷慨遐踪。有愧高旨。  

爰造异论。肝胆楚越。惟同大观。万涂一辙。死生既齐。荣辱奚别。处其玄根。廓焉靡结。  

福为祸始。祸作福阶。天地盈虚。寒暑周回。夫差不祀。衅在胜齐。句践作伯。祚自会稽。  

邈矣达度。唯道是杖。形有未泰。神无不畅。如川之流。如渊之量。上弘栋隆。下塞民望。（○《文选》二十五。《诗纪》三十一。）  

【诗】  

凛禀素秋。日促宵长。（○《初学记》三。）  

【重赠刘琨诗】  

璧由识者显。龙因庆云翔。茨棘非所憩。翰飞游高冈。余音非九韶。何以仪凤凰。新城非芝圃。曷由殖兰芳。（○《类聚》三十一。《诗纪》三十一。）  

【答刘琨诗】  

随宝产汉滨。摛此夜光真。不待卞和显。自为命世珍。（○《类聚》三十一。《诗纪》三十一。）  

谁言日向暮。桑榆犹启晨。谁言繁菜实。振藻耀芳春。百练或致屈。绕指所以伸。（○野丛业书三十。）  

【赠崔温诗】〖集曰与温太真、崔道儒。〗  

逍遥步城隅。暇日聊游豫。北眺沙漠垂。南望旧京路。平陆引长流。冈峦挺茂树。中原厉迅飙。山阿起云雾。游于恒悲怀。举目增永慕。良俦不获偕。舒情将焉诉。远念贤士风。遂存往古务。朔鄙多侠气。岂唯地所固。李牧镇边城。荒夷怀南惧。赵奢正疆场。秦人折北虑。羁旅及宽政。委质与时遇。恨以驽蹇姿。徒烦非子御。亦既弛负担。忝位宰黔庶。苟云免罪戾。何暇收民誉。倪宽以殿黜。终乃最众赋。何武不赫赫。遗爱常在去。古人非所希。短弱自有素。何以敷斯辞。惟以二子故。（○《文选》二十五。《诗纪》三十一。）  

【答魏子悌诗】  

崇台非一<韦余>。珍裘非一腋。多士成大业。群贤济弘绩。遇蒙时来会。聊齐朝彦迹。顾此腹背羽。愧彼排虚翮。寄身荫四狱。托好凭三益。倾盖虽终朝。大分迈畴昔。在危每同险。处安不异易。俱涉晋昌艰。共更飞狐厄。恩由契阔生。义随周旋积。岂谓乡曲誉。谬充本州役。乖离令我感。悲欣使情惕。理以精神通。匪曰形骸隔。妙诗申笃好。清义贯幽赜。恨无随侯珠。以酬荆文璧。（○《文选》二十五。《诗纪》三十一。又《文选》二十六始作镇军参军经曲阿作注引一句。三十一杂体诗注引迹一韵。）  

【览古诗】  

赵氏有和璧。天下无不传。秦人来求市。厥价徒空言。与之将见卖。不与恐致患。简才备行李。图令国命全。蔺生在下位。缪子称其贤。奉辞驰出境。伏轼径入关。秦王御殿坐。赵使拥节前。挥袂睨金柱。身玉要俱捐。连城既伪往。荆玉亦真还。爰在渑池会。二主克交欢。昭襄欲负力。相如折其端。眦血下沾襟。怒发上冲冠。西缶终双击。东瑟不只弹。舍生岂不易。处死诚独难。棱威章台颠。强御亦不干。屈节邯郸虽。俯首忍回轩。廉公何为者。负荆谢厥愆。智勇盖当世。弛张使我叹。（○《文选》二十一。《诗纪》三十一。）  

【时兴诗】  

亹亹圆象运。悠悠方仪廓。忽忽岁云暮。游原采萧藿。北逾芒与河。南临伊与洛。凝霜沾蔓草。悲风振林薄。摵摵芳页零。々芬华落。下泉激冽清。旷野增辽索。登高眺遐荒。极望无崖崿。形变随时化。神感因物作。澹乎至人心。恬然存玄漠。（○《文选》三十。《诗纪》三十一。）  

【诗】  

遐举游名山。松乔共相追。层崖成崇馆。严阿结重围。（○《初学记》五。《诗纪》三十一。）  

【诗】  

山居是所乐。世路非我欲。（○《文选》五十五广绝交论注。）  

王胡之  

〈胡之。字修龄。廙次子。历吴兴太守。徵侍中、丹杨尹、秘书监。太和六年。拜持节、都督司州诸军事、西中郎将、司州刺史。未行而卒。有集十卷。〉  

【赠庾翼诗】〖八章〗  

仪凤厉天。腾龙陵云。昂昂猗人。逸足绝群。温风既畅。玉润兰芬。如彼春零。流津烟煴。（○逯案。末句春零、流津二语与下章起句邓林、流芳二语应相呼应。今前后不合。当有讹误。）  

邓林伊何。蔚蔚其映。流芳伊何。鉴犹水镜。通广外润。雅裁内正。降巳顺时。志存急病。  

戎马生郊。王路未夷。螳螂举斧。鲸鲵轩鳍。矫矫吾子。劬劳王师。单醴投川。饮者如归。昆领载崇。太阳增辉。  

江海能大。上善居下。侯王得尊。心同触寡。废我处冲。虚怀无假。待来制器。如彼钅卢冶。天下何事。去其害马。  

友以淡合。理随道泰。余与夫子。自然冥会。蹔面豁怀。倾枕解带。玉液相润。琼林增蔼。心齐飞沈。相望事外。譬诸龙鱼。陵云潜濑。  

稷契赞时。巢由亢矫。辅汉者房。遁迹者皓。妙善自同。外内臣道。子光齐鲁。余守严老。  

元直言归。武侯解鞅。子鱼司契。幼安独往。神齐玄一。形寄为两。苟体理分。动寂忘象。仰味高风。载咏载想。  

回驾蓬庐。独游偶影。陵风行歌。肆目崇岭。高丘隐天。长湖万顷。可以垂纶。可以啸咏。取诸匈怀。寄之匠郢。（○文馆词林百五十七。）  

【答谢安诗】〖八章〗  

荆山天峙。辟立万丈。兰薄晖崖。琼林激响。哲人秀举。和璧夜朗。凌霄矫翰。希风清往。  

矫翰伊何。羽仪鲜洁。清往伊何。自然挺彻。易达外畅。聪鉴内察。思乐寒权。披条暎雪。  

朱火炎上。渌水赴泉。风以气积。冰由霜坚。妙感无假。率应自然。我虽异韵。及尔同玄。如彼竹柏。厉飙俱鲜。  

利交甘绝。仰违玄指。君子淡亲。湛若澄水。余与吾生。相忘隐机。泰不期显。在悴通否。  

人间诚难。通由达识。才照经纶。能泯同异。钝神幽疾。宜处无事。遇物以器。各自得意。长短任真。乃合其至。  

畴昔宴游。缱绻髫乱。或方童颜。或始角巾。搴褐揽帔。濯素□吝。壑无深流。丘无嚣仞。今也华发。卑高殊韵。形迹外乖。理畅内润。  

巢由坦步。稷契王佐。太公奇拔。首阳空饿。各乘其道。两无贰过。愿纺玄契。废疾高卧。  

来赠载婉。妙有新唱。博以兼济。约以理当。非不悦子。驽骥殊量。鸟养养之。任其沈飏。取诸胸怀。寄想郢匠。（○文馆词林百五十七。）  

郗超  

〈超。字景兴。一字嘉宾。高平金乡人。为桓温征西掾。随府迁大司马参军。除散骑侍郎。太和末。与桓温定废立计。迁中书侍郎。转司徒左长史。卒时年四十二。有集十卷。〉  

【答傅郎诗】〖六章〗  

森森群像。妙归玄同。原始无滞。孰云质通。悟之斯朗。执焉则封。器乖吹万。理贯一空。  

昔在总角。有怀大方。虽乏超诣。性不比常。奇趣感心。虚飙流芳。始自践迹。  

遂登慧场。  

迹以化形。慧以通神。时欤运欤。遘兹渊人。澄源领本。启此归津。投契凯入。挥刃擢新。发悟虽迹。反观已陈。  

暧暧末叶。运钟交丧。绵绵虚宗。千载靡畅。谁能慜中。仰谐冥匠。并辔一方。明心绝向。  

明向若易。潜行谅深。时惟同得。婉转嘿寻。望关启扉，披帷解衿。情兴未足。祈我冲箴。  

冲箴之往。岂伊璠玙。通无不畅。分靡不劬。何以融之。本际已无。即心既尽。触族自虚。（○文馆词林百五十七。）  

曹毗  

〈毗。字辅佐。谯国人。郡察孝廉。除郎中。蔡谟荐补著作佐郎。迁句章令。徵为太学博士。迁尚书郎。出为下邳太守。累迁至光禄勋。有集十五卷。〉  

【黄帝赞诗】〖《诗纪》作咏史。〗  

轩辕应玄期。幼能总百神。体练五灵妙。气含云露津。掺石曾城岫。铸鼎荆山滨。豁焉天扉开。飘然跨腾鳞。仪辔洒长风。褰裳蹑紫宸。（○《类聚》十一。《诗纪》三十二。）  

【咏冬诗】  

绵邈冬夕永。凛厉寒气升。离页向晨落。长风振条兴。夜静轻响起。天清月晖澄。寒冰盈渠结。素霜竟栏凝。今载忽已暮。来纪奄复仍。（○《类聚》三。《初学记》三。《诗纪》三十二。又《书钞》百五十六引升一韵。杜公瞻编珠一引凝一韵。）  

【夜听捣衣诗】  

寒兴御纨素。佳人理衣襟。冬夜清且永。皎月照堂阴。纤手叠轻素。朗桁叩鸣砧。清风流繁节。回飙洒微吟。嗟此往运速。悼彼幽滞心。二物感余怀。岂但声与音。（○玉台新咏三。《类聚》六十七。广《文选》十五作捣衣诗。）  

【正朝诗】  

灵春散初泽。棼煴青阳舒。佳袍忽已故。今载奄复初。软节畅宇宙。和风被八区。（○《类聚》四。《诗纪》三十二。）  

【霖雨诗】  

洪霖弥旬日。医医四区昏。紫电光牖飞。迅雷终天奔。（○《初学记》一。《诗纪》三十二。）  

【郗公墓诗】  

青松罗前隧。翠碑表高坟。玉颜无馀映。蕙风有馀薰。（○《书钞》百二。）  

【箜篌诗】  

东士君子。雅善箜篌。（○《书钞》百十。）  

【诗】  

分风为二。擘流为两。（○《水经注》三十九。《庐山记》二。高似孙纬略十。）  

【军中诗】  

挥戈辉白刃。<鱼炎>々若寒霜。（○杜公瞻编珠二。）  

张望  

〈望曾为桓温征西参军。有集十二卷。〉  

【蜡除诗】  

玄灵告稔谢。青龙驾拂轸。鲜冰迎流结。凝留垂檐霣。人欣八蜡畅。讵知岁聿尽。（○《类聚》五、《初学记》五并作宋张望。《诗纪》五十四。）  

【贫士诗】  

荒墟人迹稀。隐僻闾邻阔。苇篱自朽损。毁屋正寥豁。炎夏无完絺。玄冬无暖褐。四体困寒暑。六时疲饥渴。营生生愈瘁。愁来不可割。（○《类聚》三十五、《初学记》十八并作晋张望诗。《诗纪》五十四。）  

【正月七日登高作诗】  

玄云敛夕煞。青阳舒朝愥。熙哉陵冈娱。眺盻肆回目。（○玉烛宝典第一。）  

张翼  

〈翼。字君祖。下邳人。为东海太守。善草隶。穆帝令翼写王右军手表。帝自批后。右军殆不能别。〉  

【咏德诗三首】  

〖《诗纪》云。按张君祖、庾僧渊诸诗。皆恬淡雅逸有晋风。历选陈世无此作也。考高僧传有康僧渊、竺法雅者。并在晋成帝时。疑即此人欤。广弘明集云。陈张君祖。既不能明。姑列於此。逯案。法书要录、张君祖有名晋穆帝时。又按《世说》新语。康僧渊与殷浩相善。则二人为同时人。故互有赠答之作。卮林解冯谓二人诗应列晋代是也。今改入晋编。并略志於此。〗  

运形不标异。澄怀恬无欲。座可栖王侯。门可回金毂。风来咏逾清。鳞萃渊不浊。斯乃玄中子。所以矫逸足。何必玩幽间。青衿表离俗。百龄苟未遐。昨辰亦非促。曦腾望舒暎。曩今迭相烛。一世皆逆旅。安悼电往速。区区虽非党。兼忘混砾玉。恪神罔业秽。要在夷心曲。（○广弘明集三十。《诗纪》一百七。）  

灵飙起回浪。飞云腾逆鳞。苟擢南阳秀。固集三造宾。缅怀结寂夜。味藻咏终晨。延伫时无遘。谁与拂流尘。眇情寄极眄。萧条独遨神。相忘东溟里。何晞西潮津。我崇道无废。长谣想义人。（○同上）  

遥遁播荆衡。杖策憩南郢。遭动透浪迹。遇靖恬夷性。拊卷从老语。挥纶与庄咏。遐眺独缅想。萧神飙尘正。时无喜惠偶。绝韵将谁听。习子茂芳标。有欣徽音令。颖敷陵霜倩。葩熙三春盛。拂翮期宵翔。岂与桑榆竞。我混不材姿。遗情忘雕暎。虽非峄阳椅。聊以翮泗磬。（○同上）  

【赠沙门竺法頵三首】  

沙门竺法頵远还西山。作诗以赠。因亦嘲之。省其二经。聊为之赞。（頵。於伦切。）  

郁郁华阳岳。绝云抗飞峰。峭壁溜灵泉。秀岭森青松。悬严廓峥嵘。幽谷正寥笼。丹崖栖奇逸。碧室禅六通。泊寂清神气。绵眇矫妙纵。止观著无无。还净滞空空。外物岂大悲。独往非玄同。不见舍利弗。  

受屈维摩公。（○广弘明集三十。）  

至人如影响。灵慧陶意刦。应方恢权化。兆类蒙慈悦。冥冥积尘昧。永在严底闭。废聪无通照。遗形不洞灭。明哉如来降。豁矣启潜穴。幽精沦朽壤。孰若阿维察。遥谢晞玄畴。何为自矜洁。（○同上）  

邈邈庆成标。峨峨浮云领。峻盖十二狱。独秀阎浮境。丹流环方基。瑶堂临峭顶。涧滋甘泉液。崖蔚芳芝颖。翘翘羡化伦。眇眇陵严正。肃拱望妙觉悟。呼吸晞龄永。苟能夷冲心。所憩靡不净。万物可逍遥。何必栖形影。勉寻大乘轨。练神超勇猛。（○同上）  

【答庾僧渊诗】〖庾当作康。〗  

茫茫混成始。豁矣四天朗。三辰还须弥。百亿同一像。灵和陶氤氲。会之有妙常。大慈济群生。冥感如影响。蔚蔚沙弥众。粲粲万心仰。谁不欣大乘。兆定於玄曩。三法虽成林。居士亦有党。不见虬与龙。洒鳞凌霄上。冲心超远寄。浪怀邈独往。众妙常所晞。维摩余所赏。苟未体善权。与子同佛仿。悠悠诚满域。所遗在废想。（○广弘明集三十。《诗纪》一百七。）  

许询  

〈询。字玄度。高阳新城人。咸安中徵士。有集八卷。〉  

【竹扇诗】  

良工眇芳林。妙思触物骋。篾疑秋蝉翼。团取望舒景。（○《类聚》六十九。《诗纪》三十二。）  

【农里诗】  

亹亹玄思得。濯濯情累除。（○《文选》三十一杂体诗注。○逯案。六臣本注引作农理诗。）  

【诗】  

青松凝素髓。秋菊落芳英。（○《类聚》八十八。《初学记》二十八。）  

## 晋诗卷十三  

王羲之  

〈羲之。字逸少。琅邪临沂人。善草隶。初为秘书郎。历庾亮征西参军。迁长史。拜宁远将军、江州刺史。徵为侍中、吏部尚书。不就。迁右军将军、会稽内史。称病去郡。升平五年卒。时年五十九。有集十卷。〉  

【兰亭诗二首】〖《诗纪》作兰亭集诗。右将军王羲之二首。〗  

代谢鳞次。忽焉以周。欣此暮春。和气载柔。咏彼舞雩。异世同流。迤携齐契。散怀一丘。（○戏鸿堂帖十。《诗纪》三十三。）  

悠悠大象运。轮转无停际。陶化非吾因。去来非吾制。宗统竟安在。即顺理自泰。有心未能悟。适足缠利害。未若任所遇。逍遥良辰会。  

三春启群品。寄畅在所因。仰望碧天际。俯磐绿水滨。寥朗无厓观。寓目理自陈。大矣造化功。万殊莫不均。群籁虽参差。适我无非新。  

猗与二三子。莫匪齐所托。造真探玄根。涉世若过客。前识非所期。虚室是我宅。远想千载外。何必谢曩昔。相与无相与。形骸自脱落。  

鉴明去尘垢。止则鄙吝生。体之固未易。三觞解天刑。方寸无停主。矜伐将自平。虽无丝与竹。玄泉有清声。虽无啸与歌。咏言有馀馨。取乐在一朝。寄之齐千龄。  

合散固其常。修短定无始。造新不暂停。一往不再起。於今为神奇。信宿同尘滓。谁能无此慨。散之在推理。言立同不朽。河清非所俟。（○戏鸿堂帖十。法书要录十。式古堂书画汇考。又《诗纪》三十三、诗总龟后集十六并引滨、陈、均、亲四韵。○逯案。戏鸿堂帖所载五章之末各夹注其一其二等字。）  

【答许询诗】  

〖语林曰：右军少尝患癫。一二年辄发动。后答许掾诗。忽复恶中得二十字云云。〗  

取欢仁智乐。寄畅山水阴。清冷涧下濑。历落松竹松。（○《御览》七百三十九。）  

争先非吾事。静照在忘求。（○《文选》二十二行药至城东桥诗注。）  

孙绰  

〈绰。字兴公。太原中都人。初为著作佐郎。历庾亮征西参军、章安令。徵拜太学博士。迁尚书郎。出为建威长史、右军长史。转永嘉太守。迁散骑常侍。领著作郎。拜卫尉卿。年五十八卒。有至人《高士传》赞二卷、《列仙传》赞三卷、孙子十二卷、集二十五卷。〉  

【表哀诗】〖并序〗  

天地之德曰生。生之所恃者亲。亲存则欢泰情尽。亲亡则哀悴理极。故老莱婆娑於膝下。曾闵泣血於终年。哀悼之思至矣。自然之性笃矣。余以薄祜。夙遭闵凶。越在九龄。严考即世。示及志学。过庭无闻。天覆既沦。俯凭坤厚。殖根外氏。赖以成训。然以不才。不能负荷。仁妣弘母仪之德。迈荣寒之操。雕琢固顽。勉以道义。庶几砥砺犬马之报。岂悟一朝。复见孤弃。上天极祸。怨痛莫诉。皆由恶积咎深。不能通感。自丁荼毒。载离寒暑。茵帷尘寂。栋宇寥怳。仰悲轨迹。长自矜悼。不胜哀号。作诗一首。敢冒谅暗之讥。以申罔极之痛。《诗》曰：  

茫茫太极。赋授理殊。咨生不辰。仁考夙徂。微微冲弱。眇眇偏孤。叩心昊苍。痛贯黄墟。肃我以义。鞠我以仁。严迈商风。思洽阳春。昔闻邹母。勤教善分。懿矣慈妣。旷世齐运。嗟予小子。譬彼土粪。俯愧陋质。仰忝高训。悠悠玄运。四气错序。自我酷痛。载离寒暑。寥寥空堂。寂寂响户。尘蒙几筵。风生栋宇。感昔有恃。望晨迟颜。婉娈怀袖。极愿尽欢。奈何慈妣。归体幽埏。酷矣痛深。剖髓摧肝。（○《类聚》二十。广《文选》九。《诗纪》三十二。）  

【赠温峤诗】〖五章〗  

大朴无像。钻之者鲜。玄风虽存。微言靡演。邈矣哲人。测深钩缅。谁谓道辽。得之无远。  

既综幽纪。亦理俗罗。神濯无浪。形浑俗波。颖非我朗。贵在光和。振翰梧摽。翻飞丹霞。爰在冲乱。质嶷韵令。长崇简易。业大德盛。体与荣辞。迹与化竞。经纬天维。翼亮皇政。  

狡哉不臣。拒顺称兵。矫矫君侯。杖钺斯征。鲸鲵悬鳃。灵浒载清。净能弘道。动□功成。  

无则无慕。有必有希。仰荫风云。自同兰夷。辞以运情。情诣名遗。忘其言往。鉴诸旨归。（○文馆词林百五十七。）  

【与庾冰诗】〖十三章〗  

浩浩元化。五运迭送。昏明相错。否泰时用。数钟大过。乾象摧栋。惠怀凌构。神銮不控。  

德之不逮。痛矣悲夫。蛮夷交迹。封豕充衢。芒芒华夏。鞠为戎墟。哀兼黍离。痛过茹荼。  

天未忘晋。乃眷东顾。中宗奉时。龙飞廓祚。河洛虽堙。淮海获悆。业业意兆。相望道著。  

天步艰难。蹇运方资。凶羯稽诛。外忧未夷。矧乃萧墙。仍生枭鵄。逆兵累遘。三缠紫微。  

远惟自天。抑亦由人。道苟无亏。衅故曷因。遑遑遗黎。死痛生勤。抚运怀□。天地不仁。  

烝哉我皇。哲嶷自然。远□隆替。思怀普天。明发询求。德音遐宣。临政存化。昵亲尊贤。  

亲贤孰在。实赖伯舅。卓矣都乡。光此举首。苟云至公。身非己有。将敷徽猷。仰赞圣后。  

义存急病。星驾路次。穆尔平心。不休不悴。险无矜容。商无凌气。形与务动。志恬道味。  

余与夫子。分以情照。如彼清风。应此朗啸。契定一面。遂隆雅好。弛张虽殊。宫商同调。  

无湖之寓。家子之馆。武昌之游。缱绻夕旦。邂逅不已。同集海畔。宅仁怀旧。用忘侨叹。  

晏安难常。理有会乖。之子之性。惆怅低徊。子冲赤霄。我戢蓬黎。启兴歧路。慨矣增怀。  

我闻为政。宽猛相革。体非太上。畴能全德。鉴彼韦弦。慎尔准墨。人望在兹。可不允塞。  

古人重离。必有赠迁。千金之遗。孰与片言。励矣庾生。勉踪前贤。何以将行。取诸斯篇。（○文馆词林百五十七。）  

【答许询诗】〖九章〗  

仰观大造。俯览时物。机过患生。吉凶相拂。智以利昏。识由情屈。野有寒枯。朝有炎郁。失则震惊。得必充诎。  

峨峨高门。鬼窥其庭。弈弈华轮。路险则倾。前辀摧轴。后鸾振铃。将队竞奔。诲在临颈。达人悟始。外身遗荣。  

遗荣荣在。外身身全。卓哉先师。修德就闲。散以玄风。涤以清川。或步崇基。或恬蒙园。道足匈怀。神栖浩然。  

咨余冲人。禀此散质。器不韬俗。才不兼出。敛衽告诚。敢谢短质。冥运超感。遘我玄逸。宅心辽廊。咀嚼妙一。  

孔父有言。后生可畏。灼灼许子。挺奇拔萃。方玉比莹。拟兰等蔚。寄怀大匠。仰希遐致。将隆千仞。岂限一匮。  

自我提携。倏忽四周。契合一源。好结回流。泳必齐味。翔必俱游。懽与时积。遂隆绸缪。一日不见。情兼三秋。  

矧乃路遐。致兹乖违。尔托西隅。我滞斯畿。寂寂委巷。寥寥闲扉。凄风夜激。皓雪晨霏。隐机独咏。赏音者谁。  

贻我新诗。韵灵旨清。粲如挥锦。琅若叩琼。既欣梦解。独愧未冥。愠在有身。乐在忘生。余则异矣。无往不平。理苟皆是。何累於情。  

□□□□。戒以古人。邈彼巢皓。千载绝尘。山栖嘉遁。亦有负薪。量力守约。敢希先人。且戢谠言。永以书绅。（○文馆词林百五十七。）  

【赠谢安诗】  

缅哉冥古。邈矣上皇。夷明太素。结纽灵纲。不有其一。二理曷彰。幽源散流。玄风吐芳。芳扇则歇。流引则远。朴以凋残。实由英翦。捷径交轸。荒涂莫践。超哉冲悟。乘云独反。青松负雪。白玉经飚。鲜藻弥映。素质逾昭。凝神内湛。未醨一浇。遂从雅好。高跱九霄。洋洋浚泌。蔼蔼丘园。庭无乱辙。室有清弦。足不越疆。谈不离玄。心凭浮云。气齐皓然。仰咏道诲。俯膺俗教。天生而静。物诱则躁。全由抱朴。灾生发窍。  

成归前识。孰能默觉。暧暧幽人。藏器掩曜。涉易知损。栖才测妙。交存风流。好因维絷。自我不遘。寒暑三袭。汉文延贾。知其弗及。戴生之黄。不觉长揖。与尔造玄。迹未偕入。鸣翼既舒。能不鹤立。整翰望风。庶同遥集。（○文馆词林百五十七。）  

【兰亭诗二首】〖《诗纪》作右司马孙绰二首。〗  

春咏登台。亦有临流。怀彼伐木。宿此良俦。修竹荫沼。旋濑萦丘。穿池激湍。连滥觞舟。（○戏鸿堂帖十。《诗纪》三十三。）  

流风拂枉渚。停云荫九皋。莺语吟修竹。游鳞戏澜涛。携笔落云藻。微言剖纤毫。时珍岂不甘。忘味在闻韶。（○戏鸿堂帖十。《诗纪》三十三。广《文选》九。又舆地纪胜十引涛一韵。）  

【三月三日诗】  

姑洗斡运。首阳穆阐。嘉卉萋萋。温风暖暖。言涤长濑。聊以游衍。缥萍{艹泱}流。绿柳荫坂。羽从风飘。鳞随浪转。（○《类聚》四。《诗纪》三十二。又吴棫韵补三引阐、煖二韵。坂、转二韵。）  

【秋日诗】  

萧瑟仲秋月。飂戾风云高。山居感时变。远客兴长谣。疏林积凉风。虚岫结凝霄。湛露洒庭林。密叶辞荣条。抚菌悲先洛。攀松羡后凋。垂纶在林野。交情远市朝。澹然古怀心。濠上岂伊遥。（○广《文选》十五。《诗纪》三十二。又《类聚》三、《御览》二十五并作晋孙绰诗。引高、谣、霄、条、凋五韵。）  

【诗】  

迢迢云端月。的烁霞间星。清商激西牖。澄景至南棂。（○《书钞》百五十四。杜公瞻编珠一。）  

【诗】  

野马闲於羁。泽雉屈於樊。神王自有所。何为人世间。（○《御览》三百五十九。）  

【情人碧玉歌二首】  

〖碧玉歌。一名千金意。晋孙绰所作。《乐府诗集》云宋汝南王作。〗  

碧玉小家女。不敢攀贵德。感郎千金意。惭无倾城色。（○玉台新咏十。《乐府诗集》四十五。《诗纪》三十二。）  

碧玉破瓜时。相为情颠倒。感郎不羞赧。回身就郎抱。（○玉台新咏十。《类聚》四十三。《乐府诗集》四十五。《诗纪》三十二。）  

孙放  

〈放。字齐庄。太原中都人。监军孙盛次子。历国子博士、长沙相。有集一卷。〉  

【咏《庄子》诗】  

巨细同一马。物化无常归。修鲲解长鳞。鹏起片云飞。抚翼抟积风。仰凌垂天翚。（○《御览》九百四十。）  

【数诗】  

一往纵神怀。矫迹步玄阐。（○《文选》六十竟陵文宣王行状注。）  

王献之  

〈献之。字子敬。羲之子。起家州主簿。迁秘书丞。选尚新安公主。除建威将军、吴兴太守。徵拜中书令。太康十一年卒。年四十三。有集十卷。〉  

【桃叶歌三首】  

〖古今乐录曰：桃叶歌者。晋王子敬之所作也。桃叶。子敬妾名。缘於笃爱。所以歌之。〗  

桃叶复桃叶。渡江不用楫。但渡无所苦。我自迎接汝。（○隋书二十二。南史陈后主纪。玉台新咏十作情人桃叶歌。《书钞》百三十八。《类聚》四十三。《乐府诗集》四声下五。《诗纪》三十二。）  

桃叶复桃叶。桃叶连桃根。相怜两乐事。独使我殷勤。（○玉台新咏十。《类聚》四十三。《乐府诗集》四十五。《诗纪》三十二。）  

桃叶映红花。无风自妸娜。春花映何限。感郎独采我。（○《乐府诗集》四十五。○逯案。乐府此为第一首。）  

【诗】  

客从北方来。言欲到交趾。远行无他货。唯有凤凰子。百金不我鬻。千金难为市。（○高似孙纬略七。）  

桃叶  

〈桃叶。王献之妾。〉  

【答田团扇歌三首】  

〖《诗纪》云。乐府以前二首作古辞。后二首作王金珠。〗  

七宝画团扇。灿烂明月光。与郎却暄暑。相忆莫相忘。（○玉台新咏十。《类聚》四十三。《初学记》二十五。《乐府诗集》四十五作无名氏辞。《诗纪》三十七。）  

青青林中竹。可作白团扇。动摇郎玉手。因风托方便。（○玉台新咏十。《类聚》四十三。光府诗集四十五作无名氏辞。《诗纪》三十七。）  

团扇复团扇。持许自障面。憔悴无复理。羞与郎相见。（○玉台新咏十。《类聚》四十三。《乐府诗集》四十五作无名氏辞。《诗纪》三十七。）  

【团扇郎】  

手中白团扇。净如秋团月。清风任动生。娇声任意发。（○《乐府诗集》四十五作无名氏辞。《诗纪》三十七。）  

谢安  

〈安。字安石。陈国阳夏人。历桓温征西司马、吴兴太守。徵拜侍中。迁吏部尚书。孝武即位。为尚书仆射。进中书监、录尚书事。封建昌县公。苻坚入寇。加征讨大都督。坚破。进拜太保。都督扬、江、荆、司、豫、徐、兖、青、冀、幽、并、宁、益、雍、梁十五州军事。寻出镇广陵。太元十年卒。年六十六。〉  

【与王胡之诗】〖六章〗  

鲜冰玉凝。遇阳则消。素雪珠丽。洁不崇朝。膏以朗煎。兰由芳凋。哲人悟之。和任不摽。外不寄傲。内润琼瑶。如彼潜鸿。拂羽雪霄。  

内润伊何。亹亹仁通。拂羽伊何。高栖梧桐。颉颃应木。婉转虵龙。我虽异迹。及尔齐踪。思乐神崖。悟言机峰。  

绣云绮构。丹霞增辉。濛泛仰映。扶桑散蕤。吾贤领隽。迈俗凤飞。含章秀起。坦步远遗。  

余与仁友。不涂不笱。默匪严穴。语无滞事。栎不辞社。周不骇吏。纷动嚣医。领之在识。会感者圆。妙得者意。我鉴其同。物睹其异。  

往化转落。运萃勾芒。仁风虚降。与时抑扬。兰栖湛露。竹带素霜。蕊点朱的。薰流清芳。触地儛雩。遇流濠梁。投纶同咏。褰褐俱翔。  

朝乐朗日。啸歌丘林。夕玩望舒。入室鸣琴。五弦清激。南风披襟。醇醪淬虑。微言洗心。幽畅得谁。在我赏音。（○文馆词林百五十七。）  

【兰亭诗二首】〖《诗纪》作琅琊王友谢安二首。〗  

伊昔先子。有怀春游。契兹言执。寄傲林丘。森森连领。茫茫原畴。回霄垂雾。凝泉散流。（○戏鸿堂帖十。《诗纪》三十三。）  

相与欣佳节。率尔同褰裳。薄云罗阳景。微风翼轻航。醇醪陶丹府。兀若游羲唐。万殊混一理。安复觉彭殇。（○戏鸿堂帖十。广《文选》九。《诗纪》三十三。又舆地纪胜十引航一韵。诗话总龟后集十六引殇一韵。）  

谢万  

〈万。字万石。安弟。辟司徒掾。迁右西属。不就。简文帝作相。召为辅军从事中郎。迁豫州刺史、领淮南太守、监司豫冀并四州军事、假节。军溃。废为庶人。卒年四十二。有集十六卷。〉  

【兰亭诗二首】〖《诗纪》作司徒左西属谢万二首。〗  

肆眺崇阿。寓目高林。青萝医岫。修竹冠岑。谷流清响。条鼓鸣音。玄崿吐润。霏雾成阴。（○戏鸿堂帖十。《诗纪》三十三。）  

司冥卷阴旗。句芒舒阳旌。灵液被九区。光风扇鲜荣。碧林辉英翠。红葩擢新茎。翔禽抚翰游。腾鳞跃清冷。（○戏鸿堂帖十。《诗纪》三十三。又舆地纪胜十引茎一韵。）  

孙统  

〈统。字承公。太原中都人。征北将军褚褒召为参军。不就。求为鄞令。转吴令。后为馀姚令。有集九卷。〉  

【兰亭诗二首】〖《诗纪》作前馀杭令孙统二首。〗  

茫茫大造。万化齐轨。罔悟玄同。竞异摽旨。平勃运谋。黄绮隐几。凡人仰希。期山期水。（○戏鸿堂帖一。诗经三十三。）  

地主观山水。仰寻幽人踪。回沼激中逵。疏竹间修桐。因流转轻觞。冷风飘落松。时禽吟长涧。万籁吹连峰。（○同上）  

孙嗣  

〈嗣。绰子。位至中军参军。早亡。有集三卷。〉  

【兰亭诗】  

望严怀逸许。临流想奇庄。谁云真风绝。千载挹馀芳。（○戏鸿堂帖十。《诗纪》三十三。○帖云。孙无四言诗。）  

郗昙  

〈昙。字重熙。高平金乡人。官至徐、兖二州刺史。升平五年卒。年四十二。〉  

【兰亭诗】  

温风起东谷。和气振柔条。端坐兴远想。薄言游近郊。（○戏鸿堂帖十。《诗纪》三十三。帖云。郗无四言诗。）  

庾友  

〈友。字惠彦。小字玉台。颍川鄢陵人。历中书郎、东阳太守。〉  

【兰亭诗】  

驰心域表。寥寥远迈。理感则一。冥然玄会。（○戏鸿堂帖十。《诗纪》三十三。○帖云。庾无五言诗。）  

庾蕴  

〈蕴。颍川鄢陵人。冰子。官至广州刺史。〉  

【兰亭诗】  

仰想虚舟说。俯叹世上宾。朝荣虽云乐。夕弊理自因。（○戏鸿堂帖十。《诗纪》三十三。○帖云。庾无四言诗。）  

曹茂之  

〈茂之。字永世。彭城人。仕至尚书郎。〉  

【兰亭诗】〖《诗纪》作行参军曹茂之。〗  

时来谁不怀。寄散山林间。尚想方外宾。迢迢有馀闲。（○戏鸿堂帖十。《诗纪》三十三。○帖云。曹无四言诗。）  

华茂  

〈茂。广陵人。华谭子。嗣父爵封都亭侯。〉  

【兰亭诗】〖《诗纪》云。上虞令华茂。〗  

林荣其郁。浪激其隈。泛泛轻觞。载欣载怀。（○戏鸿堂帖十。《诗纪》三十三。○帖云。华无五言诗。）  

桓伟  

〈《诗纪》作荥阳桓伟。又曰：按《晋书》。桓伟。谯国龙亢人。玄之兄。玄为荆州。以伟为冠军将军。后加安西将军、荆州刺史。此云荥阳。未知是否。〉  

【兰亭诗】  

主人虽无怀。应物贵有尚。宣尼遨沂津。萧然心神王。数子各言志。曾生发清唱。今我欣斯游。愠情亦蹔畅。（○戏鸿堂帖十。《诗纪》三十三。○帖云。桓无四言诗。）  

袁峤之  

〈峤之。爵里不详。〉  

【兰亭诗二首】〖《诗纪》云。陈郡袁峤之二首。〗  

人亦有言。得意则欢。佳宾既臻。相与游盘。微音迭咏。馥焉若兰。苟齐一致。遐想揭竿。（○戏鸿堂帖一。《诗纪》三十三。）  

四眺华林茂。俯仰晴川涣。激水流芳醪。豁尔累心散。遐想逸民轨。遗音良可玩。古人咏舞雩。今也同斯叹。（○戏鸿堂帖十。《诗纪》三十三。又舆地纪胜十引渔一韵。）  

王玄之  

〈玄之。羲之长子。早卒。〉  

【兰亭诗】  

松竹挺严崖。幽涧激清流。消散肆情志。酣畅豁滞忧。（○戏鸿堂帖十。《诗纪》三十三。○帖云。王无四言诗。）  

王凝之  

〈凝之。字叔平。羲之第二子。历江州刺史、左将军、会稽内史。隆安三年。为孙恩所杀。〉  

【兰亭诗二首】  

庄浪濠津。巢步颍湄。冥心真寄。千载同归。（○戏鸿堂帖十。《诗纪》三十三。）  

烟煴柔风扇。熙怡和气淳。驾言兴时游。逍遥映通津。（○同上）  

谢道韫  

〈道韫。琅邪临沂人。安西将军奕女。王凝之妻。有集三卷。〉  

【泰山吟】〖《诗纪》作登山。〗  

峨峨东岳高。秀极冲青天。严中间虚宇。寂寞幽以玄。非工复非匠。云构发自然。器象尔何物。遂令我屡迁。逝将宅斯宇。可以尽天年。（○《类聚》七作谢氏诗。岱史。《诗纪》三十七。）  

【拟嵇中散咏松诗】  

遥望山上松。隆冬不能凋。愿想游不憩。瞻彼万仞条。腾跃未能升。顿足俟王乔。时哉不我与。大运所飘遥。（○《类聚》八十八。《诗纪》三十七。）  

【咏雪联句】  

〖谢太傅安寒雪日内集。与儿女讲论文义。俄而雪骤。公欣然唱韵。兄子胡儿及兄女道韫赓歌。公大笑乐。〗  

白雪纷纷何所似。撒盐空中差可拟。未若柳絮因风起。（○《晋书》王凝之妻谢氏传。《世说》新语言语篇。《类聚》二。《初学记》二。《白帖》六。《御览》十二、五百一十二。《诗纪》三十七。又《白帖》六引似、拟两韵。）  

王肃之  

〈肃之。字幼恭。羲之第四子。历中书郎、骠骑谘议。有集三卷。〉  

【兰亭诗二首】  

在昔暇日。味存林岭。今我斯游。神怡心静。（○戏鸿堂帖十。《诗纪》三十三。）  

嘉会欣时游。豁尔畅心神。吟咏曲水濑。渌波转素鳞。（○戏鸿堂十。《诗纪》三十三。又舆地纪胜十引林一韵。）  

王徽之  

〈徽之。字子猷。羲之第五子。历桓温大司马参军、桓冲车骑参军、黄门侍郎。有集八卷。〉  

【兰亭诗二首】  

散怀山水。萧然忘羁。秀薄粲颖。疏松笼崖。游羽扇霄。鳞跃清池。归目寄欢。心冥二奇。（○戏鸿堂十。《诗纪》三十三。）  

先师有冥藏。安用羁世罗。未若保冲真。齐契箕山阿。（○同上）  

王涣之  

【兰亭诗】  

去来悠悠子。披褐良足钦。超迹修独往。真契齐古今。（○《诗纪》三十三。戏鸿堂帖十引前三句。○帖云。王无四言诗。）  

王彬之  

〈彬之曾为殷浩僚佐。〉  

【兰亭诗二首】  

丹崖竦立。葩藻暎林。渌水扬波。载浮载沈。（○戏鸿堂帖十。《诗纪》三十三。）  

鲜葩映林薄。游鳞戏清渠。临川欣投钓。得意岂在鱼。（○戏鸿堂帖十。舆地纪胜十。《诗纪》三十三。）  

王蕴之  

〈蕴之。一名蕴。字叔仁。广汉人。〉  

【兰亭诗】  

散豁情志畅。尘缨忽已捐。仰咏挹馀芳。怡情味重渊。（○戏鸿堂帖十、《诗纪》三十三并作王蕴。○帖云。王无四言诗。）  

王丰之  

【兰亭诗】〖《诗纪》云。行参军王丰之。〗  

肆盼严岫。临泉濯趾。感兴鱼鸟。安居幽峙。（○戏鸿堂帖十。诗尼三十三。○帖云。王无五言诗。）  

魏滂  

【兰亭诗】〖《诗纪》作郡功曹魏滂。〗  

三春陶和气。恨物齐一欢。明后欣时丰。驾言映清澜。亹亹德音畅。萧萧遗世难。望严愧脱屣。临川谢揭竿。（○戏鸿堂帖十。《诗纪》三十三。○帖云。魏无四言诗。）  

虞说〈戏鸿堂帖作悦。〉  

【兰亭诗】〖《诗纪》作镇军司马虞说。〗  

神散宇宙内。形浪濠梁津。寄畅须臾欢。尚想味古人。（○戏鸿堂帖十。《诗纪》三十三。○帖云。虞无四言诗。）  

谢绎  

【兰亭诗】〖《诗纪》作郡五官谢绎。〗  

纵觞任所适。回波萦游鳞。千载同一朝。沐浴陶清尘。（○戏鸿堂帖十。《诗纪》三十三。○帖云。谢无四言诗。）  

徐丰之  

〈丰之。东海郯人。徐宁子。〉  

【兰亭诗二首】〖《诗纪》作行参军徐丰之二首。〗  

俯挥素波。仰掇芳兰。尚想嘉客。希风永叹。（○戏鸿堂帖十。《诗纪》三十三。）  

清响拟丝竹。班荆对绮疏。零觞飞曲津。欢然朱颜舒。（○同上）  

曹华  

【兰亭诗】〖《诗纪》作徐州西平曹华。〗  

愿与达人游。解结遨濠梁。狂吟任所适。浪流无何乡。（○戏鸿堂帖十作华平。《诗纪》三十三。○帖云。华无四言诗。）  

## 晋诗卷十四  

晋孝武帝司马曜  

〈曜。字昌明。简文帝第三子。兴宁三年。封会稽王。咸安二年。七月即位。在位二十四年。太元二十一年为张贵人所弑。年三十五。谥曰孝武皇帝。有集二卷。〉  

【示殷仲堪诗】  

〖《晋书》曰：殷仲堪为黄门郎。孝武尝示仲堪《诗》曰：〗  

勿以己才。而笑不才。（○《晋书》殷仲堪传。《御览》五百九十一。）  

袁宏  

〈宏。字彦伯。小字虎。陈郡扶乐人。永和初。为谢尚安西参军。累迁桓温大司马记室。后自吏部郎出为东阳太守。太元初卒。年四十九。有后汉纪三十卷、正始名士传三卷、竹林名士传三卷、中朝名士传若干卷、集二十卷。〉  

【从征行方头山诗】  

峨峨太行。凌虚抗势。天岭交气。窈然无际。澄流入神。玄谷应契。四象悟心。幽人来憩。（○《类聚》七。《诗纪》三十二。）  

【采菊诗】  

息足回阿。圆坐长林。披榛即涧。藉草依阴。（○《御览》五十六。）  

【咏史诗二首】  

〖续晋阳秋曰：虎少有逸才。文章绝丽。曾为咏史诗。是其风情所寄。少孤而贫。以运租为业。谢尚时镇牛渚。乘秋佳风月。微服泛江。会虎在运租船中讽咏。声既清会。辞又藻拔。非尚所曾闻。乃遣问讯。答曰：是袁临汝郎诵诗。即其咏史之作也。〗  

周昌梗概臣。辞达不为讷。汲黯社稷顺。栋梁表天骨。陆贾厌解纷。时与酒梼杌。婉转将相门。一言和平勃。趋舍各有之。俱令道不没。（○《类聚》五十五。广《文选》十八。《诗纪》三十二。）  

无名困蝼蚁。有名世所疑。中庸难为体。狂狷不及时。杨惲非忌贵。知及有馀辞。躬耕南山下。芜秽不遑治。赵瑟奏哀音。秦声歌新诗。吐音非凡唱。负此欲何之。（○同上）  

【拟古诗】  

高馆百馀仞。迢递虚中亭。文幌曜琼扇。碧疏映绮棂。（○《类聚》六十三。《诗纪》三十二。）  

【诗】  

森森千丈松。磊砢非一节。虽无榱桷丽。较为梁栋桀。（○《类聚》八十八。《诗纪》三十二。）  

王彪之  

〈彪之。字叔虎。琅邪临沂人。初除著作郎。累迁吏部尚书。后为镇军将军、会稽内史。孝武即位。迁尚书令。太元二年卒。年七十三。有集二十卷。〉  

【登会稽刻石山诗】  

隆山嵯峨。崇峦岧峣。傍觌沧洲。仰拂玄霄。文命远会。风淳道辽。秦皇遐巡。迈北英豪。宅灵基阿。铭迹峻峤。青阳曜景。时和气淳。修领增鲜。长松挺新。飞鸿振羽。腾龙跃鳞。（○《类聚》八。《诗纪》三十二。）  

【游仙诗】  

远游绝尘雾。轻举观沧溟。蓬七阴倒景。崐崘罩曾城。（○《文选》二十二从游京口北固应诏诗注。）  

【与诸兄弟方山别诗】  

脂车总驰轮。泛舟理飞棹。丝染墨悲叹。路歧杨感悼。（○《初学记》十八。《诗纪》三十二。）  

【登治城楼诗】  

俯观陋室。宇宙六合。譬如四壁。（○文镜秘府论西卷。）  

习凿齿  

〈凿齿。字彦威。襄阳人。荆州刺史桓温辟为从事。转西曹从事、别驾治中。迁荥阳太守。以疾归里。太元七年卒。有汉晋春秋四十七卷、集五卷。〉  

【诗】〖《诗纪》作灯。注云。一作咏灯笼。〗  

煌煌闲夜灯。修修树间亮。灯随风炜烨。风与灯升降。（○《类聚》八十。）  

【嘲道安诗】  

〖《晋书》曰：习凿齿诣释道安。值众增齐。皆舍钵敛衽。唯道安食不辍。凿齿曰：〗  

大鹏从南来。众鸟皆戢翼。何忽冻老鸱。腩腩低头食。（○《御览》九百二十七。）  

王珉  

〈珉。字季琰。珣弟。历著作散骑郎、国子博士、黄门侍郎、中书令。太元十三年卒。年三十八。有集十卷。〉  

【直中书诗】  

高阁临云日。险岑仰天居。（○《初学记》十一。）  

谢芳姿  

【团扇歌二首】  

〖古今乐录曰：团扇歌者。晋中书令王珉捉白团扇。与嫂婢谢芳姿有爱。情好甚笃。嫂棰挞婢过苦。王东亭闻而止之。芳姿素善歌。嫂令歌一曲当赦之。应声歌云云。珉闻更问之。汝歌何遗。芳姿即改云云。〗  

白团扇。辛苦五流连。是郎眼所见。（○《乐府诗集》四十五。《诗纪》三十七。）  

白团扇。憔悴非昔容。羞与郎相见。（○《乐府诗集》四十五。《御览》五百七十三。《诗纪》三十七。）  

苏彦  

〈彦。孝武帝时为北中郎参军。有苏子七卷、集十卷。〉  

【七月七日咏织女诗】  

火流凉风至。少昊协素藏。织女思北沚。牵牛叹南阳。时来嘉庆集。整驾巾玉箱。琼佩垂藻蕤。雾裾结云裳。金翠耀华辎。軿辕散流芳。释辔紫微庭。解衿碧琳堂。欢燕未及究。晨晖照扶桑。仙童唱清道。盘螭起腾骧。怅怅一宵促。迟迟别日长。（○古今岁时杂咏二十五。《御览》三十一。《诗纪》三十六。又《书钞》百五十五引藏、阳二韵。《类聚》四引阳、箱、裳、堂、桑、长六韵。岁华纪丽三引阳、箱、裳、长四韵。）  

【西陵观涛诗】  

洪（《诗纪》云。一作江。）涛奔逸势。骇浪驾丘山。訇隐振宇宙。崩磕津云连。（○《类聚》九。《诗纪》三十六。）  

【秋夜长】  

晨晖电流以西逝。闲宵漫漫其未央。牛女隔河以延伫。列宿双景以相望。轻云飘霏以笼朗。素月披曜而舒光。时禽鸣于庭柳。节虫吟于户堂。零叶纷其交萃。落英<风立>以散芳。睹迁化之遒迈。悲荣枯之靡常。贞松隆冬以擢秀。金菊吐翘以凌霜。（○《类聚》二。又《初学记》三引堂一韵、芳一韵。）  

赵整  

〈整。字文业。一名正。雒阳清水人。或曰济阴人。年十八为伪秦著作郎。迁黄门侍郎、武威太守。〉  

【酒德歌】  

〖前秦录曰：坚与群臣饮酒。以秘书监朱肜为酒正。令人以极醉为限。整乃作酒德歌曰云云。坚大悦。命整书之。以为酒戒。自是每宴群臣。礼饮而已。〗  

地列酒泉。天垂酒池。杜康妙识。仪狄先知。纣丧殷邦。桀倾夏国。由此言之。前危后则。（○《十六国春秋》四十二。通鉴百四。《文选》补遗三十五。《诗纪》三十六。）  

【又】  

〖前秦录曰：苻坚宴群臣于钓台。秘书侍郎赵整以坚颇好酒。因为酒德之歌。〗  

获黍西秦。采麦东齐。春封夏发。鼻纳心迷。（○《十六国春秋》四十二。《御览》八百四十二。秘书略八百四十六引前秦录。）  

【讽谏诗二首】  

高僧传曰：正性好几谏。无所回避。苻坚末年。宠惑鲜卑。惰於治政。正因歌谏曰：昔闻孟津河。坚动容曰：是朕也。又歌曰：北园有一树。坚笑曰：将非赵文业耶。  

昔闻孟津河。千里作一曲。此水本自清。是谁搅令浊。（○高僧传一。《乐府诗集》六十作琴歌。《诗纪》三十六。）  

北园有一树。布叶垂重阴。外虽饶棘刺。内实有赤心。（○高憎传一。《类聚》八十七。《初学记》二十八。《乐府诗集》六十作琴歌。《诗纪》三十六。又《初学记》二十八引阴一韵。）  

【谏歌】  

〖晋孝武帝宁康二年冬十二月。秦王坚与慕容垂夫人段氏同辇游於后庭。宦官赵整歌云云。坚改容谢之。命夫人下辇。〗  

不见雀来入燕室。但见浮云蔽白日。（○通鉴一百三。《诗纪》三十六。）  

【琴歌】  

〖《晋书》载记曰：苻坚分氐户於诸镇。赵整因侍，援琴而歌云云。坚笑而不纳。乃败於姚苌。果如整言。〗  

阿得脂。阿得脂。博劳旧父是仇绥。尾长翼短不能飞。远徙种人留鲜卑。一旦缓急语阿谁。（○《晋书》苻坚载记下。《御览》九百二十三。通鉴一百四。《乐府诗集》六十。《诗纪》三十六。）  

王嘉  

〈嘉。字子年。陇西安阳人。清虚服气。不与人交游。石季龙之末。隐於终南山。苻坚累徵。不赴。及姚苌入长安。礼嘉如苻坚故事。后因事害之。〉  

【歌三首】  

金刀治世后遂苦。帝王昏乱天神怒。灾异屡见戒人主。三分二叛失州土。三王九江一在吴。馀悉稚小早少孤。一国二主天所驱。（○《齐书》符瑞志。）  

三禾椮椮林茂孳。金刀利刃齐刈之。（○《齐书》符瑞志。）  

欲知其姓草肃肃。谷中最累低头熟。鳞身甲体永兴福。（○《齐书》符瑞志。南史齐高帝纪。《乐府诗集》八十七。○逯案。《诗纪》所载三首。其一据金陵志为帝讳昌明运当极。特申一期延其息。诸马渡江百年中。当值卯金折其锋四句。其二三据《乐府诗集》为欲知其姓草肃肃三句及金刀利刃齐刈之一句。检金陵志所载乃谶语而非歌。金刀利刃齐刈之亦只而不全。今改从《齐书》符瑞志。列之如上焉。）  

【歌】  

凤皇凤皇。何不高飞还故乡。无故在此取灭亡。（○魏书九十五。）  

【皇娥歌】  

〖拾零遗记曰：少昊以金德王。母曰皇娥。处璇宫而夜织。或乘桴木而昼游。经历穷桑沧茫之浦。时有神童。容貌绝俗。称为白帝之子。即太白之精。降乎水际。与皇娥燕戏并坐。抚桐峰梓瑟。皇娥倚瑟而清歌云云。白帝子答歌云云。及皇娥生少昊。号曰穷桑氏。〗  

天清地旷浩茫茫。万象回薄化无方。浛天荡荡望沧沧。乘桴摇漾著日傍。当期何所至穷桑。心知和乐悦未央。（○拾遗记一。《诗纪前集》一。○逯案。拾遗记。梁萧绮撰。惟绮书乃据王嘉拾遗录。其中歌诗盖嘉原作。今列此备考。）  

【白帝子歌】  

四维八埏<耳少>难极。驱光逐影穷水域。璇宫夜静当轩织。桐峰文梓千寻直。伐梓作器成琴瑟。清歌流畅乐难极。沧湄海浦来栖息。（○拾遗记一。计坭前集一。）  

【采药诗】  

〖拾遗记曰：暗河之北有紫桂成林。其实如棘。群仙饵焉。韩终采药四言《诗》云：〗  

暗河之桂。实大如枣。得而食之。后天而老。（○拾遗记二。《类聚》八十九。《诗纪前集》八。）  

【时俗四言诗】  

〖拾遗记曰：成王五年。因祗之国去王都九万里。其丈夫勤於耕稼。一日锄十顷之地。贡嘉禾一茎盈车。故时俗四言《诗》曰：〗  

力勤十顷。能致嘉颖。（○拾遗讯一。《诗纪前集》八。）  

殷头  

〈头。字伯通。陈郡长平人。太元中。以中书郎为南蛮校尉。莅职清明。隆安二年卒。〉  

【应晴诗】  

景迟兮开明。（○《书钞》百五十一。）  

王珣  

〈珣。字元琳。珉兄。历桓温主簿、给事黄门侍郎、秘书监、吴国内史、尚书右仆射。安帝即位。迁尚书令。隆安四年解职。岁馀卒。年五十二。有集十一卷。〉  

【秋怀诗】  

天悠云际。风辽气爽。（○《书钞》百五十四。）  

袁山松  

〈山松。陈郡阳夏人。为吴郡太守。孙恩之乱。山松守氵扈渎城。隆安五年。城陷。被害。〉  

【菊诗】  

灵菊植幽崖。擢颖陵寒飙。春露不染色。秋霜不改条。（○《类聚》八十一。《诗纪》三十二。）  

【白鹿山诗】  

〖白鹿诗序曰：荆门山临江。皆绝壁峭峙。壁立百馀丈。互带激流。禽兽所不能履。有一白鹿。忽然若飞。超岗而去。谓之白鹿山。《诗》曰：〗  

白鹿乃在上林西苑中。射工尚复得脯腊之。黄鹄摩天极高飞。后宫尚得烹煮之。（○《类聚》九十五。○逯案。此袭汉乐府乌生篇语。）  

顾恺之  

〈恺之。字长康。晋陵无锡人。初为桓温大司马参军。后为殷仲堪参军。年六十二卒於官。有启梦记三卷、集二十卷。〉  

【神情诗】〖亦见陶渊明集〗  

春水满四泽。夏云多奇峰。秋月扬明辉。冬岭秀寒松。（○《书钞》百五十作古诗。《类聚》三。《诗纪》三十二。）  

【拜宣武墓诗】  

山崩溟海竭。鱼鸟将何依。（○《世说》新语言语篇。文镜秘府论西卷。《御览》四百八十七。）  

远念羡昔存。抚坟哀今亡。（○《文选》二十三庐陵王墓下作诗注。）  

【诗】  

丽春绝众卉。（○草堂诗笺十八丽春诗注。）  

苻朗  

〈朗。字元达。略阳临渭氐人。苻坚从兄子。初为坚镇东将军、青州刺史。后降晋。至扬州。太元中。王国宝谮而刹之。有苻子三十卷。〉  

【拟关龙逢行歌】  

〖苻子曰：桀观炮烙于瑶台。谓关龙逢曰：听子谏。谏得。我改之。谏不得。我刑之。关龙逢曰：臣尝观君之冕。非其冕也。而冕危石。君之履。非其履也。而履春水。未有冠危石而不压。蹈春冰而不陷者也。桀乃笑应之曰：是日亡。则与俱亡。子知我之亡。而不自知亡乎。子且就炮烙之刑。我观子亡。龙逢布武而趋。行歌曰：〗  

造化劳我以生。休我以炮烙。（○《御览》八十二、六百四十七。）  

【临终诗】  

四大起保因。聚散无穷已。既适一生中。又入一死理。冥心乘和畅。未觉有终始。如何箕山夫。奄焉处东市。旷此百年期。远同嵇叔子。命也归自天。委化任冥纪。（○《晋书》苻朗载纪。《诗纪》三十六。）  

桓玄  

〈玄，字敬道，谯国龙亢人。桓温第六子。袭爵南郡公。孝武末，拜太子洗马，出补义兴太守。安帝初，为江州刺史，进后将军、都督江荆襄雍秦梁益宁八州及扬州八郡、江荆二州刺史。元兴初，举兵入京，自加总百揆侍中、丞相、录尚书事、扬州牧，领徐州刺史。复让丞相，自署太尉，封楚王。以元兴二年受禅。改元永始。三年，刘裕等举义旗，玄被诛，年三十六。有周《易·系辞》注二卷、集四十三卷、要集二十卷。〉  

【登荆山诗】  

理不孤湛。影比有津。曾是名岳。明秀超邻。器栖荒外。命契飨神。我之怀矣。巾驾悄轮。（○《类聚》七。《诗纪》三十。）  

【南林弹诗】  

散带蹑良驷。挥弹出长林。归翮赴旧栖。乔木转翔禽。轻丸承条源。纤缴截云寻。落羽寻绝响。屡中转应心。（○《书钞》百二十四引林、寻三韵。《类聚》六十、《御览》三百五十、《诗纪》三十六并引林、禽、心三韵。）  

【诗】  

鸣鹤响长阜。（○《书钞》百三十。）  

殷仲文  

〈仲文。字仲文。陈郡长平人。会稽王道子引为骠骑参军。转谘议参军。后为元显征虏长史。左迁新安太守。桓玄举兵。以为谘议参军。领记室。进侍中。领左卫将军。玄败。投义军。为镇军长史。转尚书。义熙三年谋反。伏诛。有集七卷。〉  

【南州桓公九井作诗】  

四运虽鳞次。理化各有准。独有清秋日。能使高兴尽。景气多明远。风物自凄紧。夹籁惊幽律。哀壑叩虚牝。岁寒无早秀。浮荣甘夙陨。何以标贞脆。薄言寄松菌。哲匠感萧晨。肃此尘外轸。广筵散泛爱。逸爵纡胜引。伊余乐好仁。惑祛吝亦泯。猥首阿衡朝。将贻匈奴哂。（○《文选》二十二。《诗纪》三十六。）  

【送东阳太守诗】  

昔人深诚叹。临水送将离。如何祖良游。心事孱在斯。虚亭无留宾。东川缅逶迤。（○《类聚》二十九。《诗纪》三十六。）  

【入剡诗】  

野人虽云隔。超悟必有此。（○《文选》六十齐竟陵文宣王行状注。）  

谢混  

〈混，字叔源，小字益寿，陈郡阳夏人。太傅安孙，尚孝武帝晋陵公主，官至中领军、尚书左仆射。义熙八年，坐与刘毅善，为刘裕所杀。有集五卷。〉  

【游西池诗】  

悟彼蟋蟀唱。信此劳者歌。有来岂不疾。良游常蹉跎。逍遥越城肆。愿言屡经过。回阡被陵阙。高台眺飞霞。惠风荡繁囿。白云屯曾阿。景昃鸣禽集。水木湛清华。褰裳顺兰沚。徙倚引芳柯。美人愆岁月。迟暮独如何。无为牵所思。南荣戒其多。（○《文选》二十二。）  

【诫族子诗】  

〖南史曰：混风格高峻。少所交纳。惟与族子灵运、瞻、晦、曜以文义赏会。尝居在乌衣巷。故谓之乌衣之游。因归饮之馀。为韵语以奖劝。灵运等曰：〗  

康乐诞通度。实有名家韵。若加绳染功。剖莹乃琼瑾。宣明体远识。颖达且沈隽。若能去方执。穆穆三才顺。阿多标独解。弱冠纂华胤。质胜诫无文。基尚又能峻。通远怀清悟。采采标兰讯。直辔鲜不踬。抑用解偏吝。微子基微尚。无倦由慕蔺。勿轻一篑少。进往必千仞。数子勉之哉。风流由尔振。如不犯所知。此外无所慎。（○《宋书》谢弘微传。南史谢密传。《诗纪》三十六。）  

【送二王在领军府集诗】  

苦哉远征人。将乖萃余室。明窗通朝晖。丝竹盛萧瑟。乐酒辍今辰。离端起来日。（○《初学记》十八引室、瑟二韵。引日一韵。《诗纪》三十六。）  

【诗】  

昔为乌衣游。戚戚皆亲侄。（○《宋书》谢弘微传。）  

【秋夜长】  

秋夜长兮虽欣长而悼速。送晨晖于西岭。迎夕景于东谷。夜既分而气高。风入林而伤绿。燕翩翩以辞宇。雁邕邕而南属。（○《类聚》三。）  

刘毅  

〈毅。字希乐。彭城沛人。桓玄篡位。与刘裕等起兵。事平。为抚军将军、豫州刺史。封平南郡开国公。后转荆州刺史。义熙八年。为刘裕所杀。〉  

【西池应诏赋诗】  

〖《晋书》曰：毅征卢循败归。帝大宴於西池。有诏赋诗。毅《诗》云：〗  

六国多雄士。正始出风流。（○《晋书》本传。）  

吴隐之  

〈隐之。字处默。濮阳鄄城人。解褐辅国功曹。累迁晋陵太守、广州刺史。后迁中领军。义熙九年卒。〉  

【酌贪泉赋诗】  

〖《晋书》曰：隆安中。以隐之为龙骧将军、广州刺史。未至州二十里。地名石门。有水曰贪泉。饮者怀无厌之欲。隐之至泉所酌而饮之。因赋此诗。及在州。清操逾厉。〗  

古人云此水。一歃怀千金。试使夷齐饮。终当不易心。（○《晋书》本传。《世说》新语德行篇注。《书钞》三十八、七十二。《类聚》五十。《初学记》八。《御览》二百五十六。事类赋七。万花谷六。《诗纪》三十六。又《白帖》七十七引心一韵。）  

刘程之  

〈程之。字仲思。彭城人。初为府参军。历宜昌、柴桑令。去职。与周续之、陶渊明皆不应徵命。号寻阳三隐。刘裕以其不屈。旌其号曰遗民。义熙十年卒。有玄谱一卷、集五卷。〉  

【奉和慧远游庐山诗】  

理神固超绝。涉粗罕不群。孰至消烟外。晓然与物分。冥冥玄谷里。响集自可闻。文峰无旷秀。交领有通云。悟深婉中思。在要开冥欣。中严拥微兴。□岫想幽闻。弱明反归鉴。暴怀傅灵薰。永陶津玄匠。落照俟虚斤。（○《庐山记》。）  

王乔之  

〈乔之。为江州刺史孟怀玉别驾。〉  

【奉和慧远游庐山诗】  

超游罕神遇。妙善自玄同。彻彼虚明域。暧然尘有封。众阜平寥廓。一岫独凌空。霄景凭严落。清气与时雍。有标造神极。有客越其峰。长河濯茂楚。险雨列秋松。危步临绝冥。灵壑映万重。风泉调远气。遥响多喈嗈。遐丽既悠然。馀盼觌九江。事属天人界。常闻清吹空。（○《庐山记》。）  

张野  

〈野。字莱民。南阳人。居柴桑。徵拜散骑常侍。不就。义熙十二年卒。〉  

【奉和慧远游庐山诗】  

觌岭混太象。望崖莫由检。器远蕴其天。超步不阶渐。朅来越重垠。一举拔尘染。辽朗中大盼。回豁遐瞻慊。乘此摅莹心。可以忘遗玷。旷风被幽宅。妖涂故死灭。（○《庐山记》。）  

王齐之  

〈齐之。琅邪人。〉  

【念佛三昧诗四首】  

妙用在幽。涉有览无。神由昧彻。识以照粗。积微自引。因功本虚。泯彼三观。忘此毫馀。（○广弘明集三十。《诗纪》三十六。）  

寂漠何始。理玄通微。融然忘适。乃廓灵晖。心悠缅域。得不践机。用之以冲。会之以希。（○同上）  

神资天凝。圆映朝云。与化而感。与物斯群。应不以方。受者自分。寂尔渊镜。金水尘纷。（○同上）  

慨自一生。夙乏惠识。托崇渊人。庶藉冥力。思转毫功。在深不测。至哉之念。主心西极。（○同上）  

陶琬之  

〈琬之。桓玄时为江州主簿。〉  

【诗】  

我服既晖。我驷既闲。杨镳警路。哀龠清绵。（○《御览》三百五十八引桓玄集。）  

羊徽  

〈徽。字敬猷。泰山南城人。义熙初。为刘裕记室参军。迁中书郎。出为河东太守。有集十卷。〉  

【赠傅长猷傅时为太尉主簿入为都官郎诗】〖四章〗  

赫赫宰朝。匪虬伊鸾。微微殆足。策驽末班。靡获于心。有虔惟官。肃幽幽禁。孔邃且难。  

孰寄斯诚。实惟旧要。自昔偕游。聿来并朝。虽或戎阻。虽实氛嚣。我有闲暇。与尔清谣。  

物化交寻。聚散飘薄。有美一人。翻飞云阁。离轸迎今。嬿从谢昨。虽则匪遐。言覯弥索。秋鸿溯节。商风厉时。肃彼具物。叩此幽司。违好独羁。怅其凄而。言念斯盈。告劳惟诗。（○文馆词林百五十七。）  

【答丘泉之诗】〖七章〗  

理瞩有待。事过无期。自昔愿言。寝兴伊思。爰遘怀人。载钦在兹。赏得意从。无阙惟时。  

王路威夷。戎役孔勤。昔从经略。方难之殷。悠悠岱阴。滔滔江汶。绸缪成说。与子夷屯。  

江之泳矣。载澜载清。俯胄时暇。解颜舒诚。理既睦本。事亦敦情。永言契阔。实深平生。  

自兹乖互。属有逝止。余实无良。沈阿弥祀。敦是怀之。则惟吾子。岂微王事。骤驾无已。  

疲殆既谢。惠泽是逢。显列斯偕。厥司攸同。畴昔之欢。於焉克从。托曜春藻。慰此秋蓬。  

虽则克从。遁来有乖。衡泌之娱。休沐末偕。冬日烈烈。飘风凄凄。对影华署。如何勿怀。  

怀亦勤止。戢此馀兰。惠以好言。深诫在翰。敢忘三折。敬思五难。君子攸赠。复之岁寒。（○文馆词林百五十七。）  

## 晋诗卷十五  

湛方生  

〈方生。为卫军谘议参军。有集十卷。〉  

【庐山神仙诗】  

〖序曰：寻阳有庐山者。盘在彭蠡之西。其崇标峻极。辰光隔辉。幽涧澄深。积清百仞。若乃绝阻重险。非人迹之所游。窈窕冲深。常含霞而贮气。真可谓神明之区域。列真之苑囿矣。太元十一年。有樵采其阳者。于时鲜霞褰林。倾晖映岫。见一沙门。披法服独在严中。俄顷捺裳挥锡。凌崖直上。排丹霄而轻举。起九折而一指。既白云之可乘。何帝乡之足远哉。穷目苍苍。医然灭迹。《诗》曰：〗  

吸风玄圃。饮露丹霄。室宅五岳。宾友松乔。（○《类聚》七十八。《诗纪》三十六。）  

【后齐诗】  

解缨复褐。辞朝归薮。门不容轩。宅不盈亩。茂草笼庭。滋兰拂牖。抚我子侄。携我亲友。茹彼园蔬。饮此春酒。开棂攸瞻。坐对川阜。心焉孰托。托心非有。素构易抱。玄根难朽。即之匪远。可以长久。（○《类聚》六址四。《诗纪》三十六。）  

【帆】〖帆扶泛切。〗入南湖诗  

彭蠡纪三江。庐岳主众阜。白沙净川路。青松蔚严首。此水何时流。此山何时有。人运互推迁。兹器独长久。悠悠宇宙中。古今迭先后。（○《类聚》二十七。广《文选》十。《诗纪》三十六。）  

【还都帆诗】  

高岳万丈峻。长湖千里清。白沙穷年洁。林松冬夏青。水无暂停流。木有千载贞。寤言赋新诗。忽忘羁客情。（○《类聚》二十七。《诗纪》三十六。）  

【天晴诗】  

屏医寝神辔。飞廉收灵扇。青天莹如镜。凝津平如研。落帆修江渚。悠悠极长眄。清气朗山壑。千里遥相见。（○《初学记》二。《诗纪》三十六。）  

【诸人共讲《老子》诗】  

吾生幸凝湛。智浪纷竞结。流宕失真宗。遂之弱丧辙。虽欲反故乡。埋医归途绝。涤除非玄风。垢心焉能歇。大矣五千鸣。特为道丧设。鉴之诚水镜。法秽皆朗彻。（○《初学记》二十二。《诗纪》三十六。）  

【诗】  

仲秋有秋色。始凉犹未凄。萧萧山间风。冷冷积石溪。（○《书钞》百五十四）  

【诗】  

发鞍踞平陆。秣马青山阿。浊酒炙枯鱼。鼎食何必过。（○《御览》五十六。）  

【诗】  

鼓棹行游瞩。（○《文选》五十八褚渊碑文注。）  

【怀归谣】  

辞衡门兮至欢。怀生离兮苦辛。岂羁旅兮一慨。亦代谢兮感人。四运兮遒尽。化新兮岁故。氛惨惨兮凝晨。风凄凄兮薄暮。雨雪兮交纷。重云兮四布。天地兮一色。六合兮同素。山木兮摧披。津壑兮凝沍。感羁旅兮苦心。怀桑梓兮增慕。胡马兮恋北。越鸟兮依阳。彼禽兽兮尚然。况君子兮去故乡。望归涂兮漫漫。  

盻江流兮洋洋。思涉路兮莫由。欲越津兮无梁。（○《类聚》十九。《诗纪》三十六。）  

【秋夜诗】  

悲九秋之为节。物凋悴而无荣。岭颓鲜而殒绿。木倾柯而落英。履代谢以惆怅。睹摇落而兴情。信皋壤而感人。乐未毕而哀生。秋夜清兮何秋夕之转长。夜悠悠而难极。月皦皦而停光。播商气以清温。扇高风以革凉。水激波以成涟。露凝结而为霜。凡有生而必凋。情何感而不伤。苟灵符之未虚。孰兹恋之可忘。何天悬之难释。思假畅之冥方。拂尘衿於玄风。散近滞於老庄。揽逍遥之宏维。总齐物之大纲。同天地於一指。等太山於毫芒。万虑一时顿渫。情累豁焉都忘。物我泯然而同体。岂复寿夭於彭殇。（○《类聚》三作秋夜。《诗纪》三十六。又《初学记》三作秋夜词。引凉一韵。）  

白露霏以静降。（○《书钞》百五十四。）  

气入肌以凄凛。风洒林而萧索。（○《书钞》百五十四。）  

星倾晖以流素。（○同上）  

【游园咏】  

谅兹境之可怀。究川阜之奇势。水穷清以澈鉴。山邻而无际。乘初霁之新景。登北馆以悠瞩。对荆门之孤阜。傍鱼阳之秀岳。乘夕阳而含咏。杖轻策以行游。袭秋兰之流芬。幕长猗之森修。任缓步以升降。历丘墟而四周。智无涯而难恬。性有方而易适。差一毫而遽乖。徒理存而事隔。故羁马思其华林。笼雉想其皋泽。矧流客之归思。岂可忘於畴昔。（○《类聚》六十五。《诗纪》三十六。）  

袁光  

【诗】  

室有人应有候。要边鸣佩谁佩之。（○《书钞》百二十八。）  

刘恢  

〈恢。字道生。沛国人。历车骑司马、丹杨尹。有集二卷。〉  

【诗】  

东皋有一骏。名曰千金驹。络首缠骏尾。养以甘露刍。（○《类聚》九十三。《诗纪》三十二。）  

何瑾  

〈瑾。一作瑾之。为车骑参军。有集十一卷。〉  

【悲秋夜】  

欣莫欣兮春日。悲莫悲兮秋夜。伊秋夜之可悲。增沉怀于远情。叹授衣之豳诗。感萧于宋生。天寥廓兮高褰。气凄肃兮厉清。燕沂阴兮归飞。雁怀伤兮寒鸣。霜盈条兮璀璀。露沾页兮泠泠。（○《类聚》三。又《御览》十四引末二句。）  

陆冲  

〈冲。扬州从事。有集二卷。〉  

【杂诗二首】  

命驾遵长途。绵邈途难寻。我行一何艰。山川阻且深。洿泽无夷轨。重峦有层阴。零雨淹中路。玄云蔽高岑。俯悼孤行兽。仰欢偏翔禽。空谷回悲响。流风漂哀音。羁旅淹留人。怅望愁我心。（○广《文选》十五。《诗纪》三十六。又《类聚》二十八作陆冲诗。引寻、深、阴、岑、禽、音六韵。）  

肆观野原外。放心希太和。景岳造天汉。丰林冒重阿。清芬乘风散。艳藻映渌波。（○《类聚》二十八作陆冲诗。）  

陆彦声  

【诗】  

相思心既劳。相望脰亦悁。（○《文选》二十五登临海峤诗注。）  

张奴  

【歌】  

〖高僧传曰：外国名僧佉叱。寄史长干寺。有张奴者。不知何许人。不甚见食。而常自肥泽。冬夏常著单布衣。佉叱行见张奴。欣然而笑。佉叱曰：吾东见蔡。南讯马生。北遇王年。今欲就杯度。乃与子相见耶。张奴乃题槐树。为歌曰：〗  

濛濛大象内。照曜实显彰。何事迷昏子。纵惑自招殃。乐所少人往。苦道若翻囊。不有松柏志。何用拟风霜。闲豫紫烟表。长歌出昊苍。澄虚无色外。应见有缘乡。岁曜毗汉后。丽辰傅殷王。伊余非二仙。晦迹之九方。亦见流俗子。触眼致酸伤。略谣观有念。宁曰尽矜章。（○高僧传十杯度传。北山录三。《诗纪》三十七。）  

刘道民  

【诗】  

事有远而合。蜀桐为吴石。（○《水经注》渐江水注。《御览》五百八十二。）  

王升之  

【燕诗】  

春风转节。万物增伤。（○《书钞》百五十四。）  

包播  

【诗】  

冬日凄惨。玄云避天。素冰弥泽。白雪依山。（○《书钞》百五十四。）  

卞裕  

【送桓竟陵诗】  

翰城将孰寄。怀人应斯莅。饯行临高阜。怡衿睦景气。（○《初学记》十八。《诗纪》三十六。）  

【诗】  

余弟适东迈。眷恋钭乖情。离别信吾事。凄心相纚婴。（○《初学记》十八。《诗纪》三十六。）  

马岌  

〈岌。初为张茂参军。张骏嗣位。以为酒泉太守。张重华末。为左长史。张祚僣号。为尚书。〉  

【题宋纤石壁诗】  

〖《晋书》曰：宋纤。字令艾。敦煌人也。隐居酒泉南山。不应辟命。酒泉太守马岌造焉。纤距而不见。岌叹曰：名可闻而身不可见。德可仰而形不可睹。今而后知先生人中之龙也。铭诗于石壁曰：〗  

丹崖百丈。青壁万寻。奇木蓊郁。蔚若邓林。其人如玉。维国之琛。室迩人遐。实劳我心。（○《晋书》宋纤传。《御览》五百三。《诗纪》三十六。）  

伏系之  

〈系之。字敬鲁。平昌安丘人。历黄门侍郎、侍中、尚书、光禄大夫。有集十卷。〉  

【咏椅桐诗】  

亭亭椅桐。郁兹庭圃。翠微疏风。绿柯荫宇。（○《类聚》八十八。）  

仲长敖  

〈敖。爵里未详。有集二卷。〉  

【歌】〖敖作核性赋。系此歌。〗  

形生有极。嗜欲无限。达鼻耳。闭口眼。纳众恶。距群善。方寸地。九折坂。为人作崄易。俄顷成此骞。多谢悠悠子。悟之亦不晚。（○《类聚》二十一。）  

殷融  

〈融。字洪远。陈郡人。历为太常、吏部尚书。〉  

【答孙兴公诗】  

聊复放一曲。（○《世说》新语排调篇。）  

王康琚  

〈李善《文选》注曰：古今诗英华题云。晋王康琚。然爵里未详也。〉  

【反招隐诗】  

小隐隐陵薮。大隐隐朝市。伯夷窜首阳。老聃伏柱史。昔在太平时。亦有巢居子。今虽盛明世。能无中林士。放神青云外。绝迹穷山里。鹍鸡先晨鸣。哀风迎夜起。凝霜凋朱颜。寒泉伤玉趾。周才信众人。偏智任诸己。推分得天和。矫性失至理。归来安所期。与物齐终始。（○《文选》二十二。《诗纪》三十六。又草堂诗笺三十三写怀诗注引里一韵。）  

【招隐诗】  

登山招隐士。褰裳蹑遗踪。华条当圜室。翠叶代绮窗。（○《类聚》三十六。《诗纪》三十六。）  

徐广  

〈广。字野民。东莞姑幕人。历谢玄兖州从事、谯王恬镇北参军。入为秘书郎。转员外散骑侍郎。隆安中。迁祠部郎。桓玄辅政。以为大将军、文学祭酒。义熙初。除镇军谘议参军。领记室。封乐成侯。宋受禅。乞归。元嘉二年卒。年七十四。有礼论答问八卷、又十三卷、礼答问十一卷、晋纪四十六卷、车服仪注一卷。〉  

【三日临水诗】  

温哉令日。爰豫爰游。兴言命驾。寄欢回流。（○《初学记》四。）  

王氏  

〈刘和妻。〉  

【正朝诗】  

稔冉冥机运。迅矣四节经。太族应玄律。青阳兆初正。（○《类聚》四。《诗纪》三十七。）  

辛萧  

〈萧。散骑常侍。傅统妻。有集一卷。〉  

【元正诗】  

元正启令节。嘉庆肇自兹。咸奏万年觞。小大同悦熙。（○《类聚》四。古今岁时杂咏一。《诗纪》三十七。又《书钞》百五十五引兹一韵。）  

李氏  

〈陈新涂妻。〉  

【冬至诗】  

灵象寻数回。四气平运散。阴律鼓微阳。大明启修旦。感兴时来兴。心随逝化叹。式宴集中堂。宾客盈朝馆。（○《类聚》三。《御览》二十八。《诗纪》三十七。）  

苏若兰  

【璇玑图诗】  

前秦苻坚时。秦州刺史扶风窦滔妻苏氏。陈留令武功苏道贤第三女也。名蕙。字若兰。智识精明。仪容妙丽。谦默自守。不求显扬。年十六。归於窦氏。滔甚敬之。然苏氏性近於急。颇伤嫉妒。滔字连波。右将军于爽之孙。朗之第二子也。神风伟秀。该通经史。允文允武。时论高之。苻坚委以心膂之任。备历显职。皆有政闻。迁秦州刺史。以忤旨谪戍敦煌。会坚克晋襄阳。虑有危逼。藉滔才略。诏拜安南将军。留镇襄阳。初滔有宠姬赵阳台。歌舞之妙无出其右。滔置之别所。苏氏知之。求而获焉。苦加捶辱。滔深以为憾。阳台又专伺苏氏之短。谗毁交至。滔益忿苏氏。苏氏时年二十一。及滔将镇襄阳。邀苏氏同往。苏氏忿之。不与偕行。乃携阳台之任。绝苏氏音问。苏氏悔恨自伤。因织锦为回文。五彩相宣。莹心辉目。纵广八寸。题诗二百馀首。计八百馀言。纵横反覆。皆为文章。其文点画无缺。才情之妙。超今迈古。名曰璇玑图。然读者不能悉通。苏氏笑曰：裴徊宛转。自为语言。非我家人。莫能解之。遂发苍头赍至襄阳。滔览之。感其妙绝。因送阳台之关中。而具车从礼迎苏氏。归于汉南。恩好愈重。苏氏所著文词五千馀言。属隋季丧乱。文字散落。追求勿获。而锦字回文盛传于世。朕听政之暇。留心坟典。散帙之次。偶见斯图。因述若兰之多才。复美连波之悔过。遂制此文。聊示将来。如意元年五月一日。大周天册金轮皇帝制。  

仁智怀德圣虞唐真妙显华重荣章臣贤惟圣配英皇伦匹离飘浮江湘津伤嗟情家明葩荣志庭闱乱作人谗佞奸凶害我忠贞桑凶慈雍思恭基河惨叹中无镜纷为笃明难受消原祸因所恃滋极骄盈榆顽孝和淑自为隔怀怀伤君朗光谁终荣苟不义姬班女婕妤辞辇汉成薄浸休家贞记孝塞慕所路房容珠感誓城倾在戒后孽嬖赵氏飞燕寔生景谗退远敦贞敬殊增离旷帏饰曜思穷荧犹炎盛兴渐至大伐用昭丹青昭愚谦危节所是山忧经遐清华英多苍形未在慎深虑微察远祸在防萌西滋蒙疑容持从梁心荒淫忘想感所钦岑幽严峻嵯峨深渊重涯经网罗林光流电逝推生民堂妃闱飞衣谁追何思情时形寒岁识凋松愆居叹如阳移陂施为祗差士空后中奋兖为相如感伤在劳贞物知终始咎独怀何潜西不何谁神无感惟自节能我容声将自孜君想颜衰改华容是与女贱曜日日激与通者旷思兴厉不歌冶同情宁孜侧梦仁贤别行士今谁贱鄙医白无愤将上采悲咏风樊叹发观羽缠龙旂容衣诗情明显怨衰情诗倾英殊衰殊身节菲路和周楚长双华宫忧虎雕饰绣始璇玑图义年劳叹寄华年有志饬忘葑长音南郑歌商流徵殷繁华观曜终始心诗兴感远殊浮沈时盛意丽哀遗身藏召卫咏齐曜情多文曜壮颜无平苏氏理往忧岁异浮惟必心华惟下微摧伯女志兴荣伤患藻荣丽充端此作丽辞日思慕世异逝倾违荣感体悯悲窈河遐硕翠感生婴漫丁冤诗风兴鹿呜怀悲哀谁游倏无一俯忧作已声窕广路人粲我艰是漫是何桑医感孟宣伤感情者颓然盈体仰情者处发淑思逶其威情惟忧何艰生时盛昭业倾思永戚我流若不中容保成幽同姿归迤颀蕤悲苦怀思苦我章徽恨微玄悼叹戚知沙驰亏离仪赀辞房秦王怀土眷旧乡身加兼愁悴少精神遐幽旷远离凤麟龙昭德怀圣皇人商游桑鸠扬仇伤荣身我乎集殃衍辜何因备尝苦辛当神飞文遗分归贱弦西医双激如摧君深日润浸愆思罪积怨其根难寻所明经殊孤乖雁为激阶阴巢水悲容仁均物品育生施天地德贵平均匀专通身粲妾殊翔女楚步林燕清思发离滨汉之步飘飘离微隔乔木谁阴一感寄饰散声应有流东桃飞泉君叹殊心改者惑暱亲闻远离殊我同衾志精浮光离哀伤柔清厢休翔流长愁方禽伯在诚故遗旧废故君子惟新贞微云辉群悲春刚琴芳兰凋茂熙阳春墙面殊意惑故新霜冰齐洁志精纯望谁思想怀所亲  

【读图内诗括例】  

依五色所分章次读之  

仁智至惨伤。伦匹至榆桑。人贱至圣皇。春阳至殊方。钦岑至如何。  

已上七言。四十句。每句为一首。每首反读之计八十首。  

诗风至表玄。人贤至凋松。光颜至虎龙。日往至寄倾。  

已上五言。十六句。以每句反读之成三十二首。  

周南至相追 年时至无差 谗佞至未形 牵辜至伯禽  

已上四言。二十四首。作两句分读。就成一篇。  

宁颜至劳形 怀忧至何冤 念是至如何 悼思至者谁 诗情至终始  

已上四言。前四首以每句反读。后一首每句反读。成十首。  

嗟叹至为荣 凶顽至为基 游西至摧伤 神明至雁归  

已上三言十二首。反读成二十四首。  

佞因至旧新 南郑至遗身 旧间至佞臣 远哀至南音  

已上七言。凡起头退一字反读之成四首。  

厢挑至基津 嗟中至春亲 春哀至嗟仁 基自至厢琴  

已上七言。自角退一字斜读之成四首。  

【再叙】  

回文诗图。古无悉通者。予因究璇玑之义。如日星之左右行天。故布为经纬。由中旋外。以旁循四旁。  

於其交会。皆契韵句。巡还反复。窈窕纵横。各能妙畅。又原五采相宣之说。傅色以开其篇章。其在经纬者。始於玑苏诗始四字。其在节会者。右旋而出。随其所至。各成章什。外经则始於仁真。至於音深。中经自钦深至于身殷。内经自诗情至于终始。皆循方回文者也。四角之方。如仁、真、钦、心四韵。成章而回文者也。至其经纬之图者。随色自分。则外之四角。窈窕成文。而文皆六言也。四旁者相对成文。而文皆六言也。及交手成文。而文皆四言也。在中之四角者。一例横读而四言。在中之四旁者。随向横读而五言。惟璇图平氏四字不入章句。观其宛转反复。皆才思精深融彻。如契自然。盖骚人才子所难。岂必女工之尤哉。诗编载驰。史美班扇。才女专静。用志不分。虽皆擅名。此为精赡者也。聊随分篇掇其一隅。以为三隅之反。代久传讹。颇有误字。亦辄证改一二。其他缺谬。不欲以意足之。虽未能尽达玄思。抑庶几不为滞塞云。  

【经纬】〖始於玑苏诗始四字。〗  

玑明别改知识深。峨嵯峻严幽岑钦。所感想忘荒淫心。堂空惟思咏和音。诗兴感远殊浮沈。华英医曜潜阳林。罗网经涯重渊深。峨嵯峻严幽岑钦。  

苏作兴感昭恨神。辜罪天离间旧新。霜冰齐洁志清纯。望谁思想怀所亲。  

【外经】  

仁智怀德圣虞唐。真妙显华重云章。臣贤惟圣配英皇。伦匹离飘浮江湘。  

伤惨怀慕增忧心。堂空惟思咏和音。藏摧悲声发曲秦。商弦激楚流清琴。  

【中经】  

钦岑幽严峻嵯峨。深渊重涯经网罗。林阳潜曜翳英华。沈浮异游颓流沙。  

何如将情缠忧殷。多患生艰惟苦身。加兼愁悴少精神。遐幽旷远离凤麟。  

【内经】  

诗情明显。怨义兴理。辞丽作此。端无终始。  

始终无端。此作丽辞。理兴义怨。显明情诗。  

【四角之方】  

仁智怀德圣虞唐。真志笃终誓穹苍。钦所感想忘淫荒。心忧增慕怀惨伤。  

【四角之间窈窕成文】  

嗟叹怀所离经。遐旷路伤中情。家无君房帏清。华饰容朗镜明。  

【四角在中者一例横读】  

念是咎愆。谁与独居。贱女怀叹。鄙贱何如。  

愆咎是念。谁与独居。叹怀女贱。鄙贱何如。  

【四旁相对成文皆六言】  

谗人作乱闱庭。奸凶害我忠贞。祸原肤受难明。所恃滋极骄盈。  

【四旁相向横读而成五言】  

寒岁识凋松。真物知终始。颜衰改华容。仁贤别行士。  

士行别贤仁。容华改衰颜。终始知物真。松凋识岁寒。  

【交手成文文皆四言】  

谗佞奸凶。豁我忠贞。祸因所恃。滋极骄盈。  

【用色分章】〖止举一隅。馀皆仿此。〗  

【横用色】  

嗟叹怀所离经。遐旷路伤中情。  

家无君房帏清。华饰容朗镜明。  

葩纷光珠耀英。多思感谁为荣。  

周风兴自后妃。楚樊厉节中闱。  

长叹不能奋飞。双发歌我兖衣。  

华观冶容为谁。宫羽同声相追。  

【已上依此顺读成章】  

【直用色】  

庭闱乱作人。明难受肤原。  

荣苟不义姬。城倾在戒后。  

荧犹炎盛兴。形未在谨深。  

【已上作两句各添下字倒读成章】  

恩感颜宁。孜孜伤情。时在君侧。梦想劳形。龙旂容衣。虎凋饰绣。  

【横用黄色】  

奸佞谗人。作乱闱庭。所因祸原。肤受难明。  

右举此为例。馀可悉通。元佑三年九月。工部何公过麹院。见仆书几有此。惊曰：昨日於屯田陈侯所。观书唐真本图。宜皆可求一见。果得出示。凡六幅。右三为若兰所居重楼复屋。户牖间各作著思、练习丝、识锦、遣使处。左三幅为窦滔归第。外为车马相迎。次女妓坐大氍毹。合乐其间。楼阁对饮处。图中近上作远水红桥。窦临高列骑拥旌旄以望。桥之西。毡车从数骑排引。见滔盛礼迎苏。图中近下左书武后序。右写诗图。徐视果有淡色。分其篇章。正与此同。乃知人心不甚相远。而尤可怪矣。青、红、绿、旋所之方。皆不之差。盖理之所在。阴阳五行色味。莫不相假。况情识之运。宜自冥合也。元丰四年四月。赵郡李公麟伯时再题。  

【又五色读法】〖《诗纪》云。见武功县志。〗  

四围纵横。初行、八行、十五、廿二、廿九行及仁嗟斜至春亲廊。琴斜至基津。以朱画其形如图。按读法。此色凡九图。馀四色。色各一图。共字六百二十五。计诗三千七百五十二首。四隅嗟情至英多。游桑至长愁。神飞至悲春。凶慈至持从。从横皆六字。以墨画。正面妃闱至蕤悲。移陂至赀辞。纵六字。横十三字。庭闱至防萌。身我至惟新。纵十三字。横六字。以青画。  

中方正面。龙旂至丽充。衰情至暮世。纵四字。横五字。两旁寒岁至行士。诗风至微玄。纵五字。横四字。以紫画。  

中方四隅。思情至侧梦。婴漫至若我。愆居至贱鄙。怀悲至戚知。纵横皆四字。又中纵各五字。诗情至显怨。端比至丽辞。横各五字。诗始至无端。怨义至理辞。空中心图始平苏氏诗九字。以黄画。（○诗类苍九十六。《诗纪》三十八。）  

无名氏〈四章。《诗纪》作蚕业诗。〉  

【诗】  

〖《华阳国志》曰：其民质直好义。土风敦厚。有先民之流。故其《诗》曰：〗  

川崖惟平。其稼多黍。旨酒嘉谷。可以养父。野惟阜丘。彼稷多有。嘉谷旨酒。可以养母。  

惟月孟春。獭祭彼崖。永言孝思。享祀孔嘉。彼黍既洁。彼仪既泽。蒸命良辰。祖考来格。日月明明。亦惟其史。谁能长生。不朽难获。  

惟德实实。富贵何常。我思古人。令问令望。（○《华阳国志》巴志。）  

【云中诗】  

〖《晋书》曰：时有人为云中诗以指斥朝廷曰云云。荆州谓王忱也。法护即王珣。甯即王恭。仙民即徐邈字。安道。戴逵字。〗  

相王沈醉。轻出教命。捕贼千秋。干豫朝政。王恺守常。国宝驰竞。荆州大度。散诞难名。盛德之流。法护王甯。仲堪仙民。特有言咏。东山安道。执操高抗。何不徵之。以为朝匠。（○《晋书》会稽文孝王道子传。）  

## 晋诗卷十六  

陶渊明  

〈渊明。字元亮。入宋名潜。浔阳柴桑人。太尉长沙公侃之曾孙。少有高趣。亲老家贫。起为州祭酒。不堪史职。躬耕自资。义熙元年。为刘裕镇军参军。迁建威参军。未几求为彭泽令。在官八十馀日。自解归。宋受禅。不仕。元嘉三年卒。年六十三。颜延年诔之。谥曰靖节先生。有集八卷。〉  

【停云诗】〖四章〗  

停云。思亲友也。樽湛新醪。园列初荣。愿言不从。叹息弥襟。  

霭霭停云。濛濛时雨。八表同昏。平路伊阻。静寄东轩。春醪独抚。良朋悠邈。搔首延伫。  

停云霭霭。时雨濛濛。八表同昏。平陆成江。有酒有酒。闲饮东窗。愿言怀人。舟车靡从。  

东园之树。枝条再荣。竞用新好。以怡余情。人亦有言。日月于征。安得促席。说彼平生。  

翩翩飞鸟。息我庭柯。敛翮闲止。好声相和。岂无他人。念子实多。愿言不获。抱恨如何。（○本集。东坡先生和陶渊明诗四。《诗纪》三十四。）  

【时运诗】〖四章〗  

时运。游暮春也。春服既成。景物斯和。偶影独游。欣慨交心。迈迈时运。穆穆良朝。袭我春服。薄言东郊。山涤馀霭。宇暧微霄。有风自南。翼彼新苗。洋洋平津。乃漱乃濯。邈邈遐景。载欣载瞩。称心而言。人亦易足。挥兹一觞。陶然自乐。  

延目中流。悠想清沂。童冠齐业。闲咏以归。我爱其静。寤寐交挥。但恨殊世。邈不可追。  

斯晨斯夕。言息其庐。花药分列。林竹翳如。清琴横床。浊酒半壶。黄唐莫逮。慨独在余。（○本集。东坡先生和陶渊明诗四。《诗纪》三十四。）  

【荣木诗】〖四章〗  

荣木。念将老也。日月推迁。已复有夏。总角闻道。白首无成。  

采采荣木。结根于兹。晨耀其华。夕已丧之。人生若寄。憔悴有时。静言孔念。中心怅而。  

采采荣木。于兹托根。繁华朝起。慨暮不存。贞脆由人。祸福无门。匪道曷依。匪善奚敦。  

嗟予小子。禀兹固陋。徂年既流。业不增旧。志彼不舍。安此日富。我之怀矣。怛焉内疚。  

先师遗训。余岂云坠。四十地镜子。斯不足畏。脂我名车。策我名骥。千里虽遥。孰敢不至。（○本集。《诗纪》三十四。）  

【劝农诗】〖六章〗  

悠悠上古。厥初生民。傲然自足。抱朴含真。智巧既萌。资待靡因。谁其赡之。实赖哲人。  

哲人伊何。时惟后稷。赡之伊何。实曰播植。舜既躬耕。禹亦稼穑。远若周典。八政始食。熙熙令音。猗猗原陆。卉木繁荣。和风清穆。纷纷士女。趋时竞逐。  

桑妇宵兴。农夫野宿。  

气节易过。和泽难久。冀缺携俪。沮溺结耦。相彼贤达。犹勤垄亩。矧伊众庶。曳裾拱手。  

民生在勤。勤则不匮。宴安自逸。岁暮奚冀。担石不储。饥寒交至。顾余俦列。能不怀愧。  

孔耽道德。樊须是鄙。董乐琴书。田园弗履。若能超然。投变高轨。敢不敛衽。敬赞德美。（○本集。东坡先生和陶渊明诗四。《诗纪》三十四。）  

【命子诗】〖十章〗  

悠悠我祖。爰自陶唐。邈为虞宾。历世重光。《御览》勤夏。豕韦翼商。穆穆司徒。厥族以昌。  

纷纷战国。漠漠衰周。凤隐于林。幽人在丘。逸虬绕云。奔鲸骇流。天集有汉。眷余愍侯。  

於赫愍侯。运当攀龙。抚剑风迈。显兹武功。书誓山河。启土开封。亹亹丞相。允迪前踪。  

常浑长源。郁郁洪柯。群川载导。众条载罗。时有语默。运因隆窊。在我中晋。业融长沙。  

桓桓长沙。伊勋伊德。天子畴我。专征南国。功遂辞归。临宠不忒。孰谓斯心。而近可得。  

肃矣我祖。慎终如始。直方二台。惠和千里。於穆仁考。淡焉虚止。寄迹风云。冥兹愠喜。  

嗟余寡陋。瞻望弗及。顾惭华鬓。负影只立。三千之罪。无后为急。我诚念哉。呱闻尔泣。  

卜云嘉日。占亦良时。名汝曰俨。字汝求思。温恭朝夕。念兹在兹。尚想孔伋。庶其企而。  

厉夜生子。遽而求火。凡百有心。奚特於我。既见其生。实欲其可。人亦有言。斯情无假。日居月诸。渐免於孩。福不虚至。祸亦易来。夙兴夜寐。愿尔斯才。尔之不才。亦已焉哉。（○本集。《宋书》本传。册府元龟八百十六。《诗纪》三十四。）  

【赠长沙公】〖各本公下有族祖二字。今从陶注本。〗诗】〖四章〗  

余於长沙公为族祖。同出大司马。昭穆既远。以为路人。经过浔阳。临别赠此。  

同源分流。人易世疏慨然寤叹。念兹厥初。礼服遂悠。岁月<耳少>徂。感彼行路。眷然踌躇。  

於穆令族。允构斯堂。谐气冬暄。映怀圭璋。爰采春花。载警秋霜。我曰钦哉。实宗之光。  

伊余云遘。在长忘同。笑言未久。逝焉西东。遥遥三湘。滔滔九江。山川阻远。行李时通。何以写心。贻此话言。进篑虽微。终焉为山。敬哉离人。临路凄然。款襟或辽。音问其先。（○本集。文馆词林百五十八。《诗纪》三十四。）  

【酬丁柴桑诗】  

有客有客。爰来宦止。秉直司聪。惠于百里。餐胜如归。聆善若始。匪惟也谐。屡有良游。载言载眺。以写我忧。放欢一遇。既醉还休。实欣心期。方从我游。（○本集。文馆词林百五十八。《诗纪》三十四。）  

【答庞参军诗】〖六章〗  

〖庞为卫军参军。从江陵使上都。过浔阳见赠。〗  

衡门之下。有琴有书。载弹载咏。爰得我娱。岂我他好。乐是幽居。朝为灌园。夕偃蓬庐。  

人之所宝。尚或未珍。不有同爱。云胡以亲。我求良友。实覯怀人。欢心孔洽。栋宇惟邻。伊余怀人。欣德孜孜。我有旨酒。与汝乐之。乃陈好言。乃著新诗。一日不见。如何不思。  

嘉游未斁。誓将离分。送尔于路。衔觞无欣。依依旧楚。邈邈西云。之子之远。良话曷闻。  

昔我云别。仓庚载鸣。今也遇之。霰雪飘零。大藩有命。作使上京。岂忘宴安。王事靡宁。  

惨惨寒日。肃肃其风。翩彼方舟。容裔江中。勖哉征人。在始思终。敬兹良辰。以保尔躬。（○本集。东坡先生和陶渊明诗二。《诗纪》三十四。）  

【归鸟诗】〖四章〗  

翼翼归鸟。晨去于林。远之八表。近憩云岑。和风不洽。翻翮求心。顾俦相鸣。景庇清阴。  

翼翼归鸟。载翔载飞。虽不怀游。见林情依。遇云颉顽。相鸣而归。遐路诚悠。性爱无遗。  

翼翼归鸟。驯林徘徊。岂思天路。欣反旧栖。虽无昔侣。众声每谐。日夕气清。悠然其怀。  

翼翼归鸟。戢羽寒条。游不旷林。宿不森标。晨风清兴。好音时交。矰缴奚施。己卷安劳。（○本集。《诗纪》三十四。）  

【游斜川诗】  

辛酉正月五日。天气澄和。风物闲美。与二三邻曲。同游斜川。临长流。望曾城。鲂鲤跃鳞於将夕。水鸥乘和以翻飞。彼南阜者。名实旧矣。不复乃为嗟叹。若夫曾城。傍无依接。独秀中皋。遥想灵山。有爱嘉名。欣对不足。率共赋诗。悲日月之遂往。悼吾年之不留。各疏年纪乡里。以记其时日。  

开岁倏五十。吾生行归休。念之动中怀。及辰为兹游。气和天惟澄。班坐依远流。弱湍驰交鲂。闲谷鸣鸥。回泽散游目。缅然睇曾丘。虽微九重秀。顾瞻无匹俦。提壶接宾侣。引满更献酬。未知从今去。当复如此不。中觞纵遥情。忘彼千载忧。且极今朝乐。明日非所求。（○本集。东坡先生和陶渊明诗二。古今岁时杂咏三十三。《诗纪》三十四。）  

【示周续之祖企谢景夷三郎时三人共】〖莫本作同。〗在城北讲礼校书诗  

〖曾本、苏写本、和陶本并作示周掾祖谢。焦本作示周续之祖企谢景夷。《诗纪》作示周祖谢三郎。曾本云。一作示周续之祖企谢景夷三郎时三人共在城北讲礼校书。今从之。〗  

负阿颓檐下。终日无一欣。药石有时闲。念我意中人。相去不寻常。道路邈何因。周生述孔业。祖谢响然臻。道丧向千载。今朝复斯闻。马队非讲肆。校书亦已勤。老夫有所爱。思与尔为邻。愿言谢诸子。从我颍水滨。（○本集。东坡先生和陶渊明诗四。《诗纪》三十四。）  

怨诗楚调示庞主簿邓治中  

天道幽且远。鬼神茫昧然。结发念善事。黾勉六九年。弱冠逢世阻。始室丧其偏。为火屡焚如。螟蜮恣中田。风雨纵横至。收敛不盈廛。夏日抱长饥。寒夜无被眠。造夕思鸡鸣。及晨愿鸟迁。在已何怨天。离忧凄目前。吁嗟身后名。於我若浮烟。慷慨独悲歌。钟期信为贤。（○本集。东坡先生和陶渊明诗一。《诗纪》三十四。）  

【答庞参军诗】  

三复来贶。欲罢不能。自尔邻曲。冬春再交。款然良对。忽成旧游。俗谚云。数面成亲旧。况情过此者乎。人事好乖。便当语离。杨公所叹。岂惟常悲。吾抱疾多年。不复为情过此者乎。人事好乖。便当语离。杨公所欢。岂惟常悲。吾抱疾多年。不复为文。本既不丰。复老病继之。辄依《周礼》往复之义。且为别后相思之资。  

相知何必旧。倾盖定前言。有客赏我趣。每每顾林园。谈谐无俗调。所说圣人篇。或有数豆酒。闲饮自欢然。我实幽居士。无复东西缘。物新人惟旧。弱毫夕所宣。情通万里外。形迹滞江山。君其爱体素。来会在何年。（○本集。东坡先生和陶渊明诗四。《诗纪》三十四。）  

【五月旦作和载主簿诗】  

虚舟纵逸棹。回复遂无穷。发岁始俯仰。星纪奄将中。南窗罕悴物。北林荣且丰。神萍写时雨。晨色奏景风。既来孰不去。人理固有终。居常待其尽。曲肱岂伤冲。迁化或夷险。肆志无窊隆。即事如已高。何必升华嵩。（○本集。东坡先生和陶渊明诗四。古今岁时杂咏四十四。《诗纪》三十四。）  

【和刘柴桑诗】  

山泽久见招。胡事乃踌躇。直为亲旧故。未忍言索居。良辰入奇怀。挈杖还西庐。荒途无归人。时时见废墟。茅茨已就治。新畴复应畲。谷风转凄薄。春醪解饥劬。弱女虽非男。慰情良胜无。栖栖世中事。岁月共相疏。耕织称其用。过此奚所须。去去百年外。身名同医如。（○本集。东坡先生和陶渊明诗二。《诗纪》三十四。）  

【酬刘柴桑】  

穷居寡人用。时忘四运周。榈庭多落页。慨然知已秋。新葵郁北墉。嘉穟养南畴。今我不为乐。知有来岁不。命室携童弱。良日登远游。（○本集。东坡先生和陶渊明诗四。《诗纪》三十四。）  

【和郭主簿诗二首】  

蔼蔼堂前林。中夏贮清阴。凯风因时来。回飚开我襟。息交游闲业。卧起弄书琴。园蔬有馀滋。旧谷犹储今。营己良有极。过足非所钦。舂秫作美酒。酒熟吾自斟。弱子戏我侧。学语未成音。此事真复乐。聊用忘华簪。遥遥望白云。怀古一何深。（○本集。东坡先生和陶渊明诗二。《诗纪》三十四。）  

和泽同三春。清凉华秋节。  

露凝无游氛。天高风景澈。陵岑耸逸峰。遥瞻皆奇绝。芳菊开林耀。青松冠严列。怀此真秀姿。卓为霜下杰。衔觞念幽人。千载抚尔诀。检素不获。展厌厌竟良月。（○同上）  

【赠送羊长史诗】  

左军羊长史。衔使秦川。作此与之。  

愚生三季后。慨然念黄虞。得知千载外。正赖古人书。贤圣留馀迹。事事在中都。岂忘游心目。关河不可逾。九域甫已一。逝将理舟舆。闻君当先迈。负痾不获俱。路若经商山。为我少踌躇。多谢绮与角。精爽今何如。紫芝谁复采。深谷久应芜。驷马无贳患。贫贱有交娱。清谣结心曲。人乖运见疏。拥怀累代下。言尽意不舒。（○本集。东坡先生和陶渊明诗四。《诗纪》三十四。）  

【岁暮和张常侍诗】  

市朝凄旧人。骤骥感悲泉。明旦非今日。岁暮余何言。素颜敛光润。白发一已繁。阔哉秦穆谈。旅力岂未愆。向夕长风起。寒云没西山。厉厉气遂严。纷纷悄鸟还。民生鲜常在。矧伊愁苦缠。屡阙清酤至。无以乐当年。穷通靡攸虑。憔悴由化迁。抚己有深怀。履运增慨然。（○本集。东坡先生和陶渊明诗二。《诗纪》三十四。）  

【和胡西曹示顾贼曹诗】  

蕤宾五月中。清朝起南飔。不驶亦不迟。飘飘吹我衣。重云蔽白日。闲雨纷微微。流目视西园。晔晔荣紫葵。於今甚可爱。奈何当复衰。感物愿及时。每恨靡所挥。悠悠待秋稼。寥落将赊迟。逸想不可淹。猖狂独长悲。（○本集。东坡先生和陶渊明集四。《诗纪》三十四。）  

【癸卯岁十二月中作与从弟敬远诗】  

寝迹衡门下。邈与世相绝。顾盼莫谁知。荆扉昼常。凄凄岁暮风。翳翳经日雪。倾耳无希声。在目皓已洁。劲气侵襟袖。箪瓢谢屡设。萧索空宇中。了无一可悦。历览千载书。时时见遗烈。高操非所攀。谬得固穷节。平津苟不由。栖迟讵为拙。寄意一言外。兹契谁能别。（○本集。《诗纪》三十四。）  

【与殷晋安别诗】  

〖殷先作晋安南府长史掾。因居浔阳。后作太尉参军。移家东下。作此以赠。〗  

游好非少长。一遇尽殷勤。信宿酬清话。益复知为亲。去岁家南里。薄作少时邻。负杖肆游从。淹留忘宵晨。语默自殊势。亦知当乖分。未谓事已及。兴言有兹春。飘飘西来风。悠悠东去云。山川千里外。言笑难为因。良才不隐世。江湖多贱贫。脱有经过便。念来存故人。（○本集。东坡先生和陶渊明诗四。《诗纪》三十四。）  

【於王抚军座送客诗】〖曾本云。一作座上。案此当是。座一作座上。〗  

秋日凄且厉。百卉具已腓。爰以履霜节。登高饯将归。寒气冒山泽。游支倏无依。洲渚思绵邈。风水互乖违。瞻夕欣良燕。离言聿云悲。晨鸟暮来还。悬车敛馀晖。逝止判殊路。旋驾怅迟迟。目送回舟远。情随万化遗。（○本集。东坡先生和陶渊明诗四。《诗纪》三十四。）  

【始作镇军参军经曲阿】〖《文选》阿下有作字。《诗纪》同。〗诗  

弱龄寄事外。委怀在琴书。被褐欣自得。屡空常晏如。时来苟冥会。踠辔憩通衢。投策命晨装。暂与园田疏。眇眇孤舟逝。绵绵归思纡。我行岂不遥。登降千里馀。目倦川途异。心念山泽居。望云惭高鸟。临水愧游鱼。真想初在襟。谁谓形迹拘。聊且凭化迁。终返（《文选》作反。六臣本注云。五臣作及。）班生庐。（○本集。《文选》二十六。东坡先生和陶渊明诗四。《诗纪》三十四。）  

【庚子岁五月中从都还阻风於规林诗二首】  

行行循归路。计日望旧居。一欣侍温颜。再喜见友于。鼓棹路崎曲。指景限西隅。江山岂不险。归子念前途。凯风负我心。戢枻守穷湖。高莽眇无界。夏木独森疏。谁言客舟远。近瞻百里馀。延目识南领。空欢将焉如。（○本集。《诗纪》三十四。）  

自古叹行役。我今始知之。山川一何旷。巽坎难与期。崩浪聒天响。长风无息时。久游恋所生。如何淹在兹。静念园林好。人间良可辞。当年讵有几。纵心复何疑。（○同上）  

【辛丑岁七月赴假还江陵夜行涂中诗】〖《文选》作途口。《诗纪》作途口作。和陶平中下有作口号三字。〗  

闲居三十载。遂与尘事冥。诗书敦宿好。林园无俗情。如何舍此去。遥遥至南荆。叩枻新秋月。临流别友生。凉风起将夕。夜景湛虚明。昭昭天宇阔。皛皛川上平。怀役不遑寐。中宵尚孤征。商歌非吾事。依依在耦耕。投冠旋旧墟。不为好爵萦。养真衡茅下。庶以善自名。（○本集。《文选》二十六。《诗纪》三十四。又《类聚》二十七作赴假还江陵夜行途口作。引冥、情、生、明四韵。）  

【乙巳岁三月为建威参军使都经钱溪诗】  

我不践斯境。岁月好已积。晨夕看山川。事事悉如昔。微雨洗高林。清飚矫云翮。眷彼品物存。义风都未隔。伊余何为者。勉励从兹役。一形似有制。素襟不可易。园田日梦想。安得久离析。终怀在壑舟。谅哉宜霜柏。（○本集。东坡先生和陶渊明诗四。《诗纪》三十四。）  

【咏二疏诗】  

大象转四时。功成者自去。借问衰周来。几人得其趣。游目汉廷中。二疏复此举。高啸返旧居。长揖储君傅。饯送倾皇朝。华轩盈道路。离别情所悲。馀荣何足顾。事胜感行人。贤哉岂常誉。厌厌闾里欢。所营非近务。促席延故老。挥觞道平素。问金终寄心。清言晓未悟。放意乐馀年。遑恤身后虑。谁云其人亡。久而道弥著。（○本集。东坡先生和陶渊明诗一。《诗纪》三十四。）  

【咏三良诗】  

弹冠乘通津。但惧时我遗。服勤尽岁月。常恐功愈微。忠情谬获露。遂为君所私。出则陪文舆。入必侍丹帷。箴规响已从。计议初无亏。一朝长逝后。愿言同此归。厚恩固难忘。君命安可违。临穴冈惟疑。投义志攸希。荆棘笼高坟。黄鸟声正悲。良人不可赎。泫然沾我衣。（○本集。东坡先生和陶渊明诗一。《诗纪》三十四。）  

【咏荆轲诗】  

燕丹善养士。志在报强嬴。招集百夫良。岁暮得荆卿。君子死知己。提剑出燕京。素骥鸣广陌。慷慨送我行。雄发指危冠。猛气冲长缨。饮饯易水上。四座列群英。渐离击悲筑。宋意唱高声。萧萧哀风逝。淡淡寒波生。商音更流涕。羽奏壮士惊心知去不归。一作一云知不归。且有后世名。登车何时顾。飞盖入秦庭。凌厉越万里。逶迤过千城。图穷事自至。豪主正怔营。惜哉剑术疏。奇功遂不成。其人虽已没。千载有馀情。（曾本、苏写本、焦本云。一作斯人久已没。千载有深情。○本集。东坡先生和陶渊明诗一。《诗纪》三十四。）  

【桃花源诗】〖并记○本集作桃花源记并诗。〗  

晋太元中。武陵人捕鱼为业。缘溪行。忘路之远近。忽逢桃花林。夹岸数百步。中无杂树。芳华鲜美。落英缤纷。渔人甚异之。复前行。欲穷其林。林尽水源。便得一山。山有小口。仿佛若有光。便舍船从口入。初极狭。才通人。复行数十步。豁然开朗。土地平旷。屋舍俨然。有良田美池桑竹之属。阡陌交通。鸡犬相闻。其中往来种作。男女衣著悉如外人。黄发垂髫。并怡然自乐。见渔人。乃大惊。问所从来。具答之。便要还家。为设酒杀鸡作食。村中闻有此人。咸来问讯。自云。先世避秦时乱。率妻子邑人来此绝境。不复出焉。遂与外人间隔。问今是何世。乃不知有汉。无论魏晋。此人一一为具言所闻。皆叹惋。馀人各复延至其家。皆出酒食。停数日。辞去。此中人语云。不足为外人道也。既出。得其船。便扶向路。处处志之。及郡下。诣太守说如此。太守即遣人随其往。寻向所志。遂迷不复得路。南阳刘子骥。高尚士也。闻之欣然规往。未果。寻病终。后遂无问津者。  

嬴氏乱天纪。贤者避其世。黄绮之商山。伊人亦云逝。往迹浸复湮。来迳遂芜废。相命肆农耕。日入从所憩。桑竹垂馀荫。菽稷随时艺。春蚕收长丝。秋熟靡王税。荒路暧交通。鸡犬互鸣吠。俎豆犹古法。衣裳无新制。童孺纵行歌。斑白欢游诣。草荣识节和。木衰知风厉。虽无纪历志。四时自成岁。怡然有馀乐。于何劳智慧。奇踪隐五百。一朝敞神界。谆薄既异源。旋复还幽蔽。借问游方士。焉测尘嚣外。愿言蹑轻风。高举寻吾契。（○本集。东坡先生和陶渊明诗四。《诗纪》三十四。又《类聚》八十六引序文。）  

【归去来兮】〖焦本无兮字。〗辞】〖苏写本、和陶本有并序二字。〗  

余家贫。耕植不足以自给。幼稚盈室。瓶无储粟。生生所资。未见其术。亲故多劝余为长吏。脱然有怀。求之靡途。会有四方之事。诸侯以惠爱为德。家叔以余贫苦。遂见用为小邑。于时风波未静。心惮远役。彭泽去家百里。公田之利。足以为酒。  

故便求之。及少日。眷然有归欤之情。何则。质性自然。非矫励所得。饥冻虽切。违已交病。尝从人事。皆口腹自役。於是怅然慷慨。深愧平生之志。犹望一稔。当敛裳宵逝。寻程氏妹丧于武昌。情在骏奔。自免去职。仲秋至冬。在官八十馀日。因事顺心。命篇曰归去来兮。乙巳岁十一月也。  

归云来兮田园将芜胡不归。既自以心为形役。奚惆怅而独悲。悟已往之不谏。知来者之可追。实迷途其未远。觉悟今是而昨非。舟遥遥以轻飏。风飘飘而吹衣。问征夫以前路。恨晨光之熹微。乃瞻衡宇。载欣载奔。僮仆欢迎。稚子候门。三迳就荒。松菊犹存。携幼入室。有酒盈樽。引壶觞以自酌。眄庭柯以怡颜。倚南窗以寄傲。审容膝之易安。园日涉以成趣。门虽设而常关。策扶老以流憩。时矫首而遐观。云无心以出岫。鸟倦飞而积压还。景翳翳以将入。抚孤松而盘桓。归去来兮。请息交以绝游。世与我而相遗。复驾言兮焉求。悦亲戚之情话。乐琴书以消忧。农人告余以春及。将有事於西畴。或命巾车。或棹孤舟。既窈窕以寻壑。亦崎岖而经丘。木欣欣以向荣。泉涓涓而始流。善万物之得时。感吾生之行休。已矣乎。寓形宇内复几时。曷不委心任去留。胡为乎遑遑兮欲何之。富贵非吾愿。帝乡不可期。怀良辰以孤往。或植杖而耘耔。登东皋以舒啸。临清流而赋诗。聊乘化以归尽。乐夫天命复奚疑。（曾本云。一作为。○本集。《文选》四十五。《宋书》陶潜传。《晋书》潜传。南史陶潜传。又《文选》三十一杂体诗注引一句。）  

## 晋诗卷十七  

陶渊明  

【形影神诗三首】〖逯案。实为三章。〗  

贵贱贤愚。莫不营营以惜生。斯甚惑焉。故极陈形影之苦。言神辨自然以释之。好事君子。共取其心焉。  

【形赠影】  

天地长不没。山川无改时。草木得常理。霜露荣悴之。谓人最灵智。独复不如兹。适见在世中。奄去靡归期。奚觉无一人。亲识岂相思。但馀平生物。举目情凄洏。我无腾化术。必尔不复疑。愿君取君言。得酒莫苟辞。  

【影答形】  

存生不可言。卫生每苦拙。诚愿游昆华。邈然兹道绝。与子相遇来。未尝异悲悦。憩荫若暂乖。止日终不别。此同既难常。黯尔俱时灭。身没名亦尽。念之五情热。立善有遗爱。胡可不自竭。酒云能消忧。方此讵不劣。  

【神释】  

大钧无私力。万物自森著。人为三才中。岂不以我故。与君虽异物。生而相依附。结托既喜同。安得不相语。三皇大圣人。今复在何处。彭祖爱永年。欲留不得住。老少同一死。贤遇无复数。日醉或能忘。将非促龄具。立善常所欣。谁当为汝誉。甚念伤吾生。正宜委运去。纵浪大化中。不喜亦不惧。应尽便须尽。无复独多虑。（○本集。东坡先生和陶渊明诗二。《诗纪》三十五。）  

【九日闲居】  

余闲居爱重九之名。秋菊盈园。而持醪靡由。空服九华。寄怀於言。  

世短意恒多。斯人乐久生。日月依辰至。举俗爱其名。露凄暄风息。气澈天象明。往燕无遗影。来雁有馀声。酒能祛百虑。菊为制颓龄。如何蓬庐士。空视时运倾。尘爵耻虚罍。寒华徒自荣。敛襟独闲谣。缅焉起深情。栖迟固多娱。淹留岂无成。（○本集。东坡先生和陶渊明诗二。古今乐时杂咏三十三。《诗纪》三十五。）  

【归园田居诗五首】  

少无适俗韵。性本爱丘山。误落尘网中。一去三十年。羁鸟恋旧林。池鱼思故渊。开荒南野际。守拙归园田。方宅十馀亩。草屋八九间。榆柳荫后檐。桃李罗堂前。暧暧远人村。依依墟里烟。狗吠深巷中。鸡鸣桑树巅。户庭无尘杂。虚室有馀闲。久在樊笼里。复得返自然。（○本集。东坡先生和陶渊明诗一。《诗纪》三十五。又《类聚》六十五作杂诗。引田、间、前三韵。）  

野外罕人事。穷巷寡轮鞅。白日掩荆扉。虚室绝尘想。时复墟里人。披草共来往。想见无杂言。但道桑麻长。桑麻日已长。我土日已广。常恐霜霰至。零落同草莽。（○本集。东坡先生和陶渊明诗一。《诗纪》三十五。）  

种豆南山下。草盛豆苗稀。晨兴理荒秽。带月荷锄归。道狭草木（和陶本作不。）长。夕露沾我衣。衣沾不足惜。但使愿无违。（○同上）  

久去山泽游。浪莽林野娱。试携子侄辈。披榛步荒墟。徘徊丘垅间。依依昔人居。井灶有遗处。桑竹残朽株。借问采薪者。此人皆焉如。薪者向我言。死没无复馀。一世异朝市。此语真不虚。人生似幻化。终当归空无。（○同上）  

怅恨独策还。崎岖历榛曲。山涧清且浅。遇以濯吾足。漉我新熟酒。只鸡招近局。日入室中暗。荆薪代明烛。欢来苦夕短。已复至天旭。（○同上）  

【乞食诗】  

饥来驱我去。不知竟何之。行行至斯里。叩门拙言辞。主人解余意。遗赠岂虚来。谈谐终日夕。  

和陶本作久。觞至辄倾杯。情欣新知欢。言咏遂赋诗。感子漂母惠。愧我非韩才。衔戢知何谢。冥报以相贻。（○本集。东坡先生和陶渊明诗四。《诗纪》三十五。）  

【诸人共游周家墓柏下诗】  

今日天气佳。清吹与鸣弹。感彼柏下人。安得不为欢。清歌散新声。绿酒开芳颜。示知明日事。余襟良已殚。（○本集。东坡先生和陶渊明诗四。《诗纪》三十五。）  

【连雨得饮诗】〖曾本云。一作连雨人绝独饮。〗  

运生会归心。终古为之然。世界有松乔。於今定何间。故老赠送余酒。乃言饮得仙。试酌百情远。重觞忽忘天。天岂去此哉。任真无所先。云鹤有奇翼。八表须臾还。自我抱兹独。黾勉四十年。形骸久已化。心在复何言。（○本集。东坡先生和陶渊明诗四。《诗纪》三十四。）  

【移居诗二首】  

昔欲居南村。非为卜其宅。闻多素心人。乐与数晨夕。怀此（曾本云。一作兹。）颇有年。今日从兹役。弊  

庐何必广。取足蔽床席。邻曲时时来。抗言谈在昔。奇文共欣赏。疑义相与析。（曾本云。一作斥。○本集。东坡先生和陶渊明集二。《诗纪》三十五。）  

春秋多佳日。登高赋新诗。过门更相呼。有酒斟酌之。农务各自归。闲暇辄相思。相思则披衣。言笑无厌时。此理将不胜。无为忽去兹。衣食当须纪。力耕不吾欺。（○同上）  

【癸卯岁始春怀古田舍诗二首】  

在昔闻南亩。当年竟未践。屡空既有人。春兴岂自免。夙晨装吾驾。启途情已缅。鸟弄欢新节。泠风送馀善。寒草被荒蹊。地为罕人远。是以植杖翁。悠然不复返。即理愧通识。所保讵乃浅。（○本集。东坡先生和陶渊明诗四。《诗纪》三十五。）  

先师有遗训。忧道不忧贫。瞻望邈难逮。转欲患长勤。秉耒欢时务。解颜劝农人。平畴交远风。良苗亦怀新。虽未量几功。即事多所欣。耕种有时息。行者无问津。日入相与归。壶浆劳近邻。长吟掩柴门。聊为陇亩民。（曾本云。一作人。○同上）  

【还旧居诗】  

畴昔家上京。六载去还归。今日始复来。恻怆多所悲。阡陌不移旧。邑屋或时非。履历周故居。邻老罕复遗。步步寻往迹。有处特依依。流幻百年中。寒暑日相推。常恐大化尽。气力不及衰。拨置且莫念。一觞聊可挥。（○本集。东坡先生和陶渊明诗四。《诗纪》三十五。）  

【戊申岁六月中遇火诗】  

草庐寄穷巷。甘以辞华轩。正夏长风急。林室顿烧燔。一宅无遗宇。舫舟荫门前。迢迢新秋夕。亭亭月将圆。果菜始复生。惊鸟尚未还。中宵伫遥念。一盼周九天。总发抱孤介。奄出四十年。形迹凭化往。灵府长独闲。贞刚自有质。玉石乃非坚。仰想东户时。馀粮宿中田。鼓腹无所思。朝起暮归眠。既已不遇兹。且遂灌西园。（○本集。《诗纪》三十五。）  

【己酉岁九月九日】〖岁时杂咏日下有作字。〗诗  

靡靡秋已夕。凄凄风露交。蔓草不复荣。园本空自凋。清气澄馀滓。杳蝉无留响。业雁鸣云霄。万化相寻绎。人生岂不劳。从古皆有没。念之中心焦。何以称我情。浊酒且自陶。千载非所知。聊以永今朝。（○本集。古今岁时杂咏三十三。《诗纪》三十五。）  

【庚戌岁九月中於西田获早稻诗】  

人生归有道。衣食固其端。孰是都不营。而以求自安。开春理常业。岁功聊可观。晨出肆微勤。日入负禾还。山中饶霜露。风气亦先寒。田家岂不苦。弗获辞此难。四体诚乃疲。庶无异患干。盥濯息檐下。斗酒散襟颜。遥遥沮溺心。千载乃相关。但愿长如此。躬耕非所叹。（○本集。东坡先生和陶渊明集四。《诗纪》三十五。）  

【丙辰岁八月中於下潠田舍获诗】〖《诗纪》云。溯。苏困切。〗  

贫居依稼穑。戮力东林隈。不言春作苦。常恐负所怀。司田眷有秋。寄声与我谐。饥者欢初饱。束带候鸣鸡。扬楫越平湖。泛随清壑回。郁郁荒山里。猿声闲且哀。悲风爱静夜。林鸟喜晨开。日余作此来。三四星火颓。姿年逝已老。其事未云乖。遥谢荷条翁。聊得从君栖。（焦本作栖。○本集。东坡先生和陶渊明诗四。《诗纪》三十五。）  

【饮酒诗二十首】  

余闲居寡欢。兼比夜已长。偶有名酒。无夕不饮。顾影独尽。忽焉复醉。既醉之后。辄题数句自娱。纸墨遂多。辞无诠次。聊命故人书之。以为欢笑尔。（和陶本作耳。《类聚》作也。○本集。东坡先生和陶渊明诗一。《诗纪》三十五。又《类聚》七十二引既醉以后数句。）  

衰荣无定在。彼此更共之。邵生瓜田中。宁似东陵时。寒暑有代谢。人道每如兹。达人解其会。逝将不复疑。忽与一觞酒。日夕欢相持。（曾本云。一作自持。又作相迟。和陶本作相欢持。○本集。东坡先生和陶渊明诗四。《诗纪》三十五。）  

积善云有报。夷叔在西山。善恶苟不应。何事空立言。九十行带索。饥寒况当年。不赖固穷节。百世当谁传。（○同上）  

道丧向千载。人人惜其情。有酒不肯饮。但顾世间名。所以贵我身。岂不在一生。一生复能几。倏如流电惊。鼎鼎百年内。持此欲何成。（○同上）  

栖栖失群鸟。日暮犹独飞。徘徊无定止。夜夜声转悲。厉响思清晨。远去何所依。因值孤生松。敛翮遥来归。劲风无荣木。此荫独不衰。托身已得所。千载不相违。（○本集。东坡先生和陶渊明诗一。北窗炙輠录上。《诗纪》三十五。）  

结庐在人境。而无车马喧。问君何能尔。心远地自偏。采菊东篱下。悠然见南山。山气日夕佳。飞鸟相与还。此还有其意。欲辨已忘言。（○本集。《文选》三十。东坡先生和陶渊明诗一。北窗炙輠录上。《诗纪》三十五。又《类聚》六十五作杂诗。引喧、偏、山三韵。）  

行止千万端。谁知非与是。是非苟相形。雷同共誉毁。三季多此事。达士似不尔。咄咄俗中愚。且当从黄绮。（本集。东坡先生和陶渊明诗四。《诗纪》三十五。）  

秋菊有佳色。裛露掇其英。泛此忘忧物。远我遗世情。一觞虽独进。杯尽壶自倾。日入群动息。归鸟趋林鸣。啸傲东轩下。聊复得此生。（○本集。《文选》三十。东坡先生和陶渊明诗四。《诗纪》三十五。又《类聚》六十五作杂诗。引英、情二韵。）  

青松在东园。众草没其姿。凝霜殄异类。卓然见高枝。连林人不觉。独树众乃奇。吾生梦幻间。何事绁尘羁。（曾本作羁。注。一作羁。苏写本作羁。○本集。东坡先生和陶渊明诗一。《诗纪》三十五。又岁华纪丽三无题。引奇、枝二韵。）  

清晨闻叩门。倒裳往自开。问子为谁欤。田父有好怀。壶浆远见候。疑我与时乖。褴缕茅檐下。未足为高栖。一世皆尚同。愿君汩其泥。深感父老言。禀气寡谐。纡辔诚可学。违己讵非迷。且共欢此饮。吾驾不可回。（○本集。东坡先生和陶渊明诗一。《诗纪》三十五。）  

在昔曾远游。直至东海隅。道路回且长。风波阻中途。此行谁使然。似为饥所驱。倾身营一饱。少许便有馀。恐此非名计。息驾归闲居。（○同上）  

颜生称为仁。荣公言有道。屡空不获年。长饥至於老。虽留身后名。一生亦枯槁。死去何所知。称心固为好。客养千金躯。临化消其宝。裸葬何必恶。人当解意表。（苏写本云。一作其表。曾本作其表。注。一作意表。○同上）  

长公曾一仕。壮节忽失时。杜门不复出。终身与世辞。仲理归大泽。高风始在兹。一往便当已。何为复狐疑。去去当奚道。世俗久相欺。摆落悠悠谈。请从余所之。（○同上）  

有客常同止。趣舍邈异境。一士长独醉。一夫终年醒。醒醉还相笑。发言各不领。规规一何愚。兀傲差若颖。寄言酣中客。日没烛当炳。（焦本云。宋本作独何炳。一作烛当秉。非。曾本作独何炳。注。一作当秉。又作烛当炳。苏写本作可炳。注。一作何炳。《诗纪》云。一作秉。○本集。东坡先生和陶渊明诗一。《诗纪》三十五。又《类聚》七十二引景、醒、领三韵。）  

故人赏我趣。挈壶相与至。班荆坐松下。数斟已复醉。父老杂乱言。觞酌失行次。不觉知有我。安知物为贵。悠悠迷所留。酒中有深味。（和陶本作固多味。曾本、苏写本云。一作固多味。○本集。东坡先生和陶渊明诗一。《诗纪》三十五。）  

贫居乏人工。灌木荒余宅。班班有翔鸟。寂寂无行迹。宇宙一何悠。人生少至百。岁月相催逼。鬓边早已白。若不委穷达。素抱深可惜。（○同上）  

少年罕人事。游好在六经。行和向不惑。淹留遂无成。竟抱固穷节。饥寒饱所更。弊庐交悲风。荒草没前庭。披褐守长夜。晨鸡不肯鸣。孟公不在兹。终以翳吾情。（○同上）  

幽兰生前庭。含薰待清风。清风脱然至。见别萧区中。行行失故路。任道或能通。觉悟当念还。鸟尽废良弓。（○同上）  

子云性嗜酒。家贫无由得。时赖好事人。载醪祛所惑。觞来为之尽。是谘无不塞。有时不肯言。岂不在伐国。仁者用其心。何尝失显默。（○同上）  

畴昔苦长饥。投耒去学仕。将养不得节。冻馁固缠己。是时向立年。志意多所耻。遂尽介然分。终死归田里。冉冉星气流。亭亭复一纪。世路廓悠悠。杨朱所以止。虽无挥金事。浊酒聊可恃。（○本集。东坡先生和陶渊明诗一。《诗纪》三十五。又《文选》三十一杂体诗注引恃一韵。）  

羲农去我久。举世少复真。汲汲鲁中叟。弥缝使其淳。凤鸟虽不至。礼乐暂得新。洙泗辍微响。漂流逮狂秦。诗书复何罪。一朝成灰尘。区区诸老翁。为事诚殷勤。如何绝世下。六籍无一亲。终日驰车走。不见所问津。若复不快饮。空负头上巾。但恨多谬误。君当恕醉人。（○本集。东坡先生和陶渊明诗一。《诗纪》三十五。）  

【止酒】  

居止次城邑。逍遥自闲止。坐止高荫下。步止筚门里。好味止园葵。大欢止稚子。平生不止酒。止酒情无喜。暮止不安寝。晨止不能起。日日欲止之。营卫止不理。徒知止不乐。未知止利己。始觉止为善。今朝真止矣。从此一止去。将止扶桑涘。清颜止宿容。奚止千万祀。（○本集。东坡先生和陶渊明诗三。《诗纪》三十五。）  

【述酒诗】〖仪狄造。杜康润色之。○以上小注。焦本、《诗纪》无。〗  

重离照南陆。鸣鸟声相闻。秋草虽未黄。融风久已分。素砾皛修渚。南岳无馀云。豫章抗高门。重华固灵坟。流泪抱中叹。倾耳听司晨。神州献嘉粟。西灵为我驯。诸梁董师旅。芊胜丧其身。山阳归下国。成名犹不勤。卜生善斯牧。安乐不为君。平生去旧京。峡中纳遗薰。双阳甫云育。三趾显奇文。王子爱清吹。日中翔河汾。朱公练九齿。闲居离世纷。峨峨西领内。偃息常所亲。天容自永固。彭殇非等伦。（○本集。《诗纪》三十五。）  

【责子诗】  

〖曾本、苏写本题下有注云。舒俨、宣俟、雍份、端佚、通佟。凡五人。舒、宣、雍、端、通皆小名。《诗纪》同。又曾本注。俟。一作俣。一作俗。苏写本云。俟。一作俣。〗  

白发被两鬓。肌肤不复实。虽有五男儿。总不好纸笔。阿舒已二八。懒惰故无匹。阿宣行志学。而不好文术。雍端年十三。不识六与七。通子垂九龄。但觅梨与栗。天运苟如此。且进杯中物。（○本集。《诗纪》三十五。）  

【有会而作诗】  

旧谷既没。新谷未登。颇为老农。而值年灾。日月尚悠。为患未已。登岁之功。既不可希。朝夕所资。烟火裁通。旬日已来。始念饥乏。岁云夕矣。慨然永怀。今我不述。后生何闻哉。  

弱年逢家乏。老至更长饥。菽麦实所羡。孰敢慕甘肥。惄如亚九饭。当暑厌寒衣。岁月将欲暮。如何辛苦悲。常善粥者心。深恨蒙袂非。嗟来何足吝。徒没空自遗。斯滥岂攸志。固穷夙所归。馁也已矣夫。在昔余多师。（○本集。《诗纪》三十五。）  

【蜡日】  

风云送馀运。无妨时已和。梅柳夹门植。一条有佳花。我唱尔言得。酒中适何多。未能明多少。章山有奇歌。（○本集。《诗纪》三十五。）  

【拟古诗九首】  

荣荣窗下兰。密密堂前柳。初与君别时。不谓行当久。出门万里客。中道逢嘉友。未言心先醉。不在接杯酒。兰枯柳亦衰。遂令此言负。多谢诸少年。相知不中厚。意气倾人命。离隔复何有。（○本集。东坡先生和陶渊明诗三。《诗纪》三十五。）  

辞家夙严驾。当往志无终。问君今何行。非商复非戎。闻有田子泰。节义为士雄。斯人久已死。乡里习其风。生有高世名。既没传无穷。不学狂驰子。直在百年中。（○同上）  

仲春遘时雨。始雷发东隅。众蛰各潜骇。草木从横舒。翩翩新来燕。双双入我庐。先巢故尚在。相将还旧居。自从分别来。门庭日荒芜。我心固匪石。君情定何如。（○本集。东坡先生和陶渊明诗三。《诗纪》三十五。又岁华纪丽二引隅一韵。）  

迢迢百尺楼。分明望四荒。暮作归云宅。朝为飞鸟堂。山河满目中。平原独茫茫。古时功名士。慷慨争此场。一旦百岁后。相与还北邙。松柏为人伐。高坟互低昂。颓基无遗主。游魂在何方。荣华诚足贵。亦复可怜伤。（○本集。东坡先生和陶渊明诗三。《诗纪》三十五。）  

东方有一士。被服常不完。三旬九遇食。十年著一冠。辛苦无此比。常有好容颜。我欲观其人。晨去越河关。青松夹路生。白云宿檐端。知我故来意。取琴为我弹。上弦惊别鹤。下弦操孤鸾。愿留就君住。从今至岁寒。（○同上）  

苍苍谷中树。冬夏常如兹。年年见霜雪。谁谓不知时。厌闻世上语。结友到临淄。  

稷下多谈士。指彼决吾疑。装束既有日。已与家人辞。行行停出门。还坐更自思。不怨道里长。但畏人我欺。万一不合意。永为世笑之。伊怀难具道。为君作此诗。（○同上）  

日暮天无云。春风扇微和。佳人美清夜。达曙酣且歌。歌竟长叹息。特此感人多。皎皎云间月。灼灼叶中华。岂无一时好。不久当如何。（○本集。《文选》三十。玉台新咏三。东坡先生和陶渊明诗三。《诗纪》三十五。）  

少时壮且厉。抚剑独行游。谁言行游近。张掖至幽州。饥食首阳薇。渴饮易水流。不见相知人。惟见古时丘。路边两高坟。伯牙与庄周。此士难再得。吾行欲何求。（○本集。东坡先生和陶渊明诗三。《诗纪》三十五。）  

种桑长江边。三年望当采。枝条始欲茂。忽值山河改。柯叶自摧折。根株浮沧海。春蚕既无食。寒衣欲谁待。本不植高原。今日复何悔。（○同上）  

【杂诗十二首】  

人生无根蒂。飘如陌上尘。分散逐风转。此已非常身。落地为兄弟。何必骨肉亲。得欢当作乐。斗酒聚比邻。盛年不重来。一日难再晨。及时当勉励。岁月不待人。（○本集。东坡先生和陶渊明诗三。《诗纪》三十五。）  

白日沦西河。素月出东岭。遥遥万里晖。荡荡空中景。风来入房户。夜中枕席冷。气变悟时易。不眠知夕永。欲当无予和。挥杯劝孤影。日月掷人去。有志不获骋。念此怀悲凄。终晓不能静。（○同上）  

荣华难久居。盛衰不可量。昔为三春蕖。今作秋莲房。严霜结野草。枯悴示遽央。日月有环周。我去不再阳。眷眷往昔时。忆此断人肠。（○同上）  

丈夫志四海。我愿不知老。亲戚共一处。子孙还相保。觞弦肆朝日。樽中酒不燥。缓带心起晚眠常早。孰若当世士。冰炭满怀抱。百年归丘垄。用此空名道。（○同上）  

忆我少壮时。无乐自欣豫。猛志逸四海。骞翮思远翥。荏苒岁月颓。此心稍已去。值欢无复娱。每每多忧虑。气力渐衰损。转觉悟日不如。壑舟无须臾。引我不得住。前途当几许。未知止泊处。古人惜寸阴。念此使人惧。（○同上）  

昔闻长者言。掩耳每不喜。砂何五十年。忽已亲此事。求我盛年欢。一毫无复意。去去转欲远。此生岂再值。倾家持作乐。竟此岁月驶。有子不留金。何用身后置。（苏写本云。宋本作事。曾本云。一作事。○同上）  

日月不肯迟。四时相催迫。寒风拂枯条。落页掩长陌。弱质与运颓。玄鬓早已白。素标插人头。前途渐就窄。家为逆旅舍。我如当去客。去去欲何之。南山有旧宅。（○同上）  

代耕本非望。所业在田桑。躬亲未曾替。寒馁常糟糠。岂期过满腹。但愿饱粳粮。御冬足大布。粗絺以应阳。正尔不能得。哀哉亦可伤。人皆尽获宜。拙生失其方。理也可奈何。且为陶一觞。（○同上）  

遥遥从羁役。一心处两端。掩泪泛东逝。顺流追时迁。日没星与昴。势翳西山巅。萧条隔天涯。惆怅念常餐。慷慨思南归。路遐无由缘。关梁难亏替。绝音寄斯篇。（○同上）  

闲居执荡志。时驶不可稽。驱役无停息。轩裳逝东崖。泛舟拟董司。寒气激我怀。岁月有常御。我来淹已弥。慷慨忆绸缪。此情久已离。荏苒经十载。暂为人所羁。庭宇翳馀木。倏忽日月亏。（○同上）  

我行未云远。回顾惨同凉。春燕应节起。高飞拂尘梁。边悲无所。代谢归北乡。离鹍鸣清池。涉暑经秋霜。愁人难为辞。遥遥春夜长。（○同上）  

袅袅松标崖。婉娈柔童子。年始三五间。乔柯何可倚。养色含精气。粲然有心理。（《诗纪》注。和陶本无此篇。○同上）  

【咏贫士诗七首】  

万族各有托。孤云独无依。暧暧空中灭。何时见馀晖。朝霞开宿雾。众鸟相与飞。迟迟出林翮。未夕复来归。量力守故辙。岂不寒与饥。知音苟不存。已矣何所悲。（曾本、苏写本云。一作当告谁。○本集。《文选》三十。东坡先生和陶渊明诗二。《诗纪》三十五。又《初学记》十八引依、晖二韵。）  

凄厉岁云暮。拥褐曝前轩。南圃无遗秀。枯条盈北园。倾壶绝馀沥。窥灶不见烟。诗书塞座外。日昃不遑研。闲居非陈厄。窍有愠见言。何以慰吾怀。赖古多此贤。（○本集。东坡先生和陶渊明诗二。《诗纪》三十五。又《初学记》十八引轩、园、烟还四韵。）  

荣叟老带索。欣然方弹琴。原生纳决履。清歌畅商音。重华去我久。贫士世相寻。弊襟不掩肘。藜羹常乏斟。岂忘袭轻裘。苟得非所钦。赐也徒能辨。乃不见吾心。（○本集。  

东坡先生和陶渊明诗二。《诗纪》三十五。又《初学记》十八引琴、音、斟、钦四韵。）  

安贫守贱者。自古有黔娄。好爵吾不萦。厚馈吾不酬。一旦寿命尽。蔽覆仍不周。岂不知其极。非道故无忧。从来将千载。未复见斯俦。朝与仁义生。夕死复何求。（○本集。东坡先生和陶渊明诗二。《诗纪》三十五。又《类聚》三十五引娄、酬、周、忧四韵。）  

袁安困积雪。邈然不可干。阮公见钱入。即日弃其官。刍藁有常温。采莒足朝餐。岂不实辛苦。所惧非饥寒。贫富常交战。道胜无戚颜。至德冠邦闾。清节映西关。（○本集。东坡先生和陶渊明诗二。《诗纪》三十五。）  

仲蔚爱穷居。绕宅生蒿蓬。翳然绝交游。赋诗颇能工。举世无知者。止有一刘龚。此士胡独然。实由罕所同。介焉安其业。所乐非穷通。人事固以拙。聊得长相从。（○本集。东坡先生和陶渊明诗二。《诗纪》三十五。又《初学记》十八引蓬、工、通、从四韵。）  

昔在黄子廉。弹冠佐名州。一朝辞吏归。清贫略难俦。年饥感仁妻。泣涕向我流。丈夫虽有志。固为儿女忧。惠孙一晤叹。腆赠竟莫酬。谁云固穷难。邈哉此前修。（○本集。东坡先生和陶渊明诗二。《诗纪》三十五。）  

【读《山海经》诗十三首】  

孟夏草木长。绕屋树扶疏。众鸟欣有托。吾亦爱吾庐。既耕亦已种。时还读我书。穷巷隔深辙。颇回故人车。欢然酌春酒。摘我园中蔬。微雨从东来。好风与之俱。泛览周王传。流观山海图。俯仰终宇宙。不乐复何如。（○本集。《文选》三十。东坡先生和陶渊明诗二。《诗纪》三十五。又《类聚》五十五引书、图、如三韵。）  

玉台凌霞秀。王母怡妙颜。天地共俱生。不知几何年。灵化无穷已。馆宇非一山。高酣发新谣。宁效俗中言。（○本集。东坡先生和陶渊明诗二。《诗纪》三十五。）  

迢遁槐江岭。是谓玄圃丘。西南望昆墟。光气难与俦。亭亭明玕照。落落清瑶流。恨不及周穆。托乘一来游。（○同上）  

丹木生何许。乃在密山阳。黄花复朱实。食之寿命长。白玉凝素液。瑾瑜发奇光。岂伊君子宝。见重我轩黄。（曾本、苏写本云。一作皇。○同上）  

翩翩三青鸟。毛色奇可怜。朝为王母使。暮归三危山。我欲因此鸟。具向王母言。在世无所须。唯酒与长年。（曾本、苏写本云。一作惟愿此长年。《诗纪》同○同上）  

逍遥芜皋上。杳然望扶木。洪柯百万寻。森散覆旸谷。灵人侍丹池。朝朝为日浴。神景一登天。何幽不见烛。（○同上）  

粲粲三株树。寄生赤水阴。亭亭凌风桂。八干共成林。灵凤抚云舞。神鸾调玉音。虽非世上宝。爰得王母心。（○本集。东坡先生和陶渊明诗二。《诗纪》三十五。又《初学记》三十引音、心二韵。）  

自古皆有没。何人得灵长。不死复不老。万岁如平常。赤泉给我饮。员丘足我粮。方与三辰游。寿考岂渠央。（○本集。东坡先生和陶渊明诗二。《诗纪》三十五。）  

夸父诞宏志。乃与日竞走。俱至虞渊下。似若无胜负。神力既殊妙。倾河焉足有。馀迹寄邓林。功竟在身后。（○同上）  

精卫衔微木。将以填沧海。形夭无干戚。猛志故常在。同物既无虑。化去不复悔。徒设在昔心。良晨讵可待。（○同上）  

臣危肆威暴。钦駓岂足恃。（○同上）  

鸼鹅见城邑。其国有放士。念彼怀王世。当时数来止。青丘有奇鸟。自言独见尔。本为迷者生。不以喻君子。（○同上）  

严严显朝市。帝者慎用才。何以废共鮌。重华为之来。仲父献诚言。姜公乃见猜。临没告饥渴。当复何及哉。（○同上）  

【悲从弟仲】〖苏写本作敬。〗德诗  

衔哀过旧宅。悲泪应心零。借问为谁悲。怀人在九冥。礼服名群从。恩爱若同生。门前执手时。何意尔先倾。在数竟不免。为山不及成。慈母沈哀疚。二胤才数龄。双位委空馆。朝夕无哭声。流尘集虚坐。宿草旅前庭。阶除旷游迹。园林独馀情。翳然乘化去。终天不复形。迟迟将回步。恻恻悲襟盈。  

【拟挽歌辞三首】  

有生必有死。早终非命促。昨暮同为人。今旦在鬼录。魂气散何之。枯形寄空木。娇儿索父啼。良友抚我哭。得失不复知。是非安能觉。千秋万岁后。谁知荣与辱。但恨在世时。饮酒不得足。（曾本、苏写本云。一作常不足。《乐府诗集》作恒不足。○本集。《乐府诗集》二十七。《诗纪》三十五。又《御览》五百五十二引促、录、木、哭四韵。）  

在昔无酒饮。今但湛空觞。春醪生浮蚁。何时更能尝。肴案盈我前。亲旧哭我傍。欲语口无音。欲视眼无光。昔在高堂寝。今宿荒草乡。一朝出门去。归来夜未央。（○本集。光府诗集二十七。《诗纪》三十五。）  

荒草何茫茫。白杨亦萧萧。严霜九月中。送我出远郊。四面无人居。高坟正嶕峣。马为仰天鸣。风为自萧条。幽室一已闭。千年不复朝。千年不复朝。贤达无奈何。向来相送人。各自还共家。亲戚或馀悲。他人亦已歌。死去何所道。托体同山阿。（○本集。《文选》二十八。《初学记》十四。《乐府诗集》二十七。《御览》五百五十二。《诗纪》三十五。）  

【联句】  

鸣雁乘风飞。去去当何极。念彼穷居士。如何不叹息。虽欲腾九万。扶摇竟何力。远招王子乔。云驾庶可饬。顾侣正徘徊。离离翔天侧。霜露岂不切。徒爱  

双飞翼。高柯擢条干。远眺同天色。思绝庆未看。徒使生迷惑。（渊明○曾本、苏写本无渊明二字。○本集。《诗纪》三十五。）  
