---
title: 第7部分
index: true
icon: editor
order: 8
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 梁诗卷三  

江淹  

〈淹。字文通。济阳考城人。仕宋。历任始安王南徐州从事、巴陵王国左常侍、建平王南徐州镇军参军、建安、吴兴令、尚书驾部郎。齐建元初为建安王记室。迁中书侍郎。永明中。出为庐陵内史。还为尚书左丞。领国子博士。建武初。出为宣城太守。还为秘书监。梁受禅。为散骑常侍。迁金紫光禄大夫。天监四年卒。年六十二。谥曰宪。有齐史十二卷、集二十卷、后集十卷。〉  

【乐府】  

【铜爵妓】〖以下五言。〗  

武皇去金阁。英威长寂寞。雄剑顿无光。杂佩亦销烁。秋至明月圆。风伤白露落。清夜何湛湛。孤烛映兰幕。抚影怆无从。惟怀忧不薄。瑶色行应罢。红芳几为乐。徒登歌舞台。终成蝼蚁郭。（○本集三。《乐府诗集》三十一。《诗纪》七十五。）  

【采菱曲】  

秋日心容与。涉水望碧莲。紫菱亦可采。试以缓愁年。参差万叶下。泛漾百流前。高彩隘通壑。香氛丽黄川。歌出棹女曲。儛入江南弦。乘鼋非逐俗。驾鲤乃怀仙。众美信如此。无恨在清泉。（○本集四。《乐府诗集》五十一。《诗纪》七十五。又《类聚》八十二作采菱诗。引莲、年、前、川、弦五韵。）  

【诗】  

【侍始安王石头城诗】  

绪官承盛世。逢恩侍英王。结剑从深景。抚袖逐曾光。暮情郁无已。流望在川阳。平原忽超远。参差见南湘。何如塞北阴。云鸿尽来翔。揽镜照愁色。徒（本集作从。）坐引忧方。山中如未夕。无使桂叶伤。（○本集三。《诗纪》七十五。）  

【从征虏始安王道中诗】  

乘笏从帷幕。仄身豫休明。君子未获晏。小人亦自营。结轩首凉野。驱马素寒城。容裔还乡棹。逶迤去国旌。山气亘百里。山色与云平。乔松日夜竦。红霞旦夕生。徒惭恩厚概。空抱春施名。仰  

愿光威远。岁晏返柴荆。（○本集三。《诗纪》七十五。）  

【从冠军建平王登庐山香炉峰诗】〖本集军下有行字。《诗纪》同。〗  

广成爱神鼎。淮南好丹经。此山具鸾鹤。往来尽仙灵。瑶草正翕赩。玉树信葱青。绛气下萦薄。白云上杳冥。中坐瞰蜿虹。俯伏视流星。不寻遐怪极。则知耳目惊。日落长沙渚。曾阴万里生。藉兰素多意。临风默含情。方学松柏隐。羞逐市井名。幸承光诵末。伏思托后旍。（本集作旌。《庐山记》同。○本集三。《文选》二十二。《庐山记》四。庐山纪事四。《诗纪》七十五。又《类聚》七作登庐山香炉峰诗。引冥、星、生、情四韵。）  

【从建平王游纪南城诗】  

恭承此嘉惠。末官至南荆。敛衽依光采。端笏奉仁明。再逢绿草合。重见翠云生。江甸知礼富。汉渚闻教清。君王澹以思。树羽望楚城。年积衣剑灭。地远宫馆平。锦帐终寂寞。彩瑟秘音英。丹沙信难学。黄金不可成。迁化每如兹。安用贵空名。流岩惨中怀。凝意方自惊。愿借若木景。长照忧人情。（○本集三。《诗纪》七十五。又《类聚》六十三作登纪南城诗。引荆、明、生、清、城、平六韵。）  

【望荆山诗】  

奉义至江汉。始知楚塞长。南关绕桐柏。西岳出鲁阳。寒郊无留影。秋日悬清光。悲风挠重林。云霞肃川涨。岁晏君如何。零泪沾衣裳。玉柱空掩露。金樽坐含霜。一闻苦寒奏。再使艳歌伤。（○本集三。《文选》二十七。《诗纪》七十五。又《类聚》七引长、阳、光、涨、裳五韵。）  

【步桐台诗】  

客子畏霜雪。忧至竟悠哉。绮帷生网罗。宝刀积尘埃。思君出汉北。鞍马登楚台。岁彩合云光。平原秋色来。寂听积空意。凝望信长怀。蕙芬自有美。光景讵徘徊。山中忽缓驾。暮雪将盈阶。（○本集三。《诗纪》七十五。）  

【秋至怀归诗】  

怅然集汉北。还望岨山田。沄沄百重壑。参差万里山。楚关带秦陇。荆云冠吴烟。草色敛穷水。木叶变长川。秋至帝子降。客人伤婵娟。试访淮海使。归路成数千。蓬驱未止极。旌心徒自悬。若华想无慰。忧至定伤年。（○本集三。《诗纪》七十五。）  

【渡西塞望江上诸山诗】  

南国多异山。杂树共冬荣。潺湲夕涧急。嘈嘈晨鹍鸣。石林上参错。流沫下纵横。松气鉴青蔼。  

霞光铄丹英。望古一凝思。留滞桂枝情。结友爱远岳。采药好长生。当畏佳人晚。秋兰伤紫茎。海外果可学。岁暮诵仙经。（○本集三。《诗纪》七十五。）  

【赤亭渚诗】  

吴江泛丘墟。饶桂复多枫。水夕潮波黑。日暮精气红。路长寒光尽。鸟鸣秋草穷。瑶水虽未合。珠霜窃过中。坐识物序晏。卧视岁阴空。一伤千里极。独望淮海风。远心何所类。云边有征鸿。（○本集三。《诗纪》七十五。）  

【渡泉峤出诸山之顶诗】  

岑崟蔽日月。左右信艰哉。万壑共驰骛。百谷争往来。鹰隼既厉翼。蛟鱼亦曝鳃。崩壁迭枕卧。崭石屡盘回。伏波未能凿。楼船不敢开。百年积流水。千岁生育苔。行行讵半景。余马以长怀。南方天炎火。魂兮可归来。（○本集三。《诗纪》七十五。）  

【迁阳亭诗】  

揽泪访亭候。兹地乃闽城。万古通汉使。千载连吴兵。瑶磵京崭崒。铜山郁纵横。方水埋金臒。圆岸伏丹琼。下视雄虹照。俯看彩霞明。桂枝空命折。烟气坐自惊。剑迳羞前检。岷山惭旧名。伊我从霜露。仆御复孤征。楚客心命绝。一愿闻越声。（○本集三。《诗纪》七十五。）  

【游黄蘖山诗】  

长望竟何极。闽云连越边。南州饶奇怪。赤县多灵仙。金峰各亏日。铜石共临天。阳岫照鸾采。阴谿喷龙泉。残杌千代木。廧崒万古烟。禽鸣丹壁上。猿啸青崖间。秦皇慕隐沦。汉武愿长年。皆负雄豪威。弃剑为名山。况我葵藿志。松木横眼前。所若同远好。临风载悠然。（○本集三。《诗纪》七十五。又《类聚》七引边、仙、天、泉、间五韵。）  

【还故园诗】  

汉臣泣长沙。楚客悲辰阳。古今虽不举。兹理亦宜伤。山中信寂寥。孤景吟空堂。北地三变露。南檐再逢霜。窃值不海辟。仄见圭纬昌。浮云抱山川。游子御故乡。遽发桃花渚。适宿春风场。红草涵电色。绿树铄烟光。高歌素关国。微叹依笙篁。请学碧灵草。终岁自芬芳。（○本集三还故国。《诗纪》七十五。）  

【刘仆射东山集诗】  

萧萧云色滋。惟爱起长思。乔木啸山曲。征鸟怨水湄。共惜玉樽暮。愿是光阴迟。绅裳视绝云。衔意方此时。诵饰江皋驾。终从海滨诗。（○本集三。《诗纪》七十五。）  

【陆东海谯山集诗】  

杳杳长役思。思来使情浓。恒忌光氛度。藉蕙望春红。青莎被海月。朱华冒水松。轻风暧长岳。雄虹赫远峰。日暮崦嵫谷。参差彩云重。永愿白沙渚。游衍遂相从。丹山有琴瑟。不为忧伤容。（○本集三。《诗纪》七十五。）  

【无锡县历山集诗】  

愁生白露日。思起秋风年。窃悲杜蘅暮。揽涕吊空山。落叶下楚水。别鹤噪吴田。岚气阴不极。日色半亏天。酒至情萧瑟。凭樽还惘。然。一闻清琴奏。歔泣方留连。况乃客子念。直置丝竹间。（○本集三。《诗纪》七十五。又《类聚》七作历山诗。引年、山、田、天、然五韵。）  

【外兵舅夜集诗】  

丹林一叶旧。碧草从此空。烟光拂夜色。华舟荡秋风。敛意怅何已。极望情思中。瑶澜寂以晏。若采能几终。慕心亦谁寄。江皋桂有丛。（○本集四。《诗纪》七十五。）  

【贻袁常侍诗】  

昔我别楚水。秋月丽秋天。今君客吴坂。春色缥春泉。幽冀生碧草。沅湘含翠烟。铄铄霞上景。懵懵云外山。涉江竟何望。留滞空采莲。驻情光气下。凝怨琴瑟前。珠贝性明润。兰玉好芳坚。不以宿昔岨。怀愧期暮年。（○本集三。《诗纪》七十五。又《类聚》二十九、文苑英华二百四十七并引天、泉、烟、山、莲五韵。）  

【古意报袁功曹诗】  

从军山陇北。长望阴山云。泾渭各异流。恩情於此分。故人赠宝剑。镂以瑶华文。一言凤独立。再说鸾无群。何得晨风起。悠哉凌翠氛。黄鹄去千里。垂涕为报君。（○本集三。乐府三十二作从军行。广《文选》十五作效阮公体。《诗纪》七十五。）  

【寄丘三公诗】  

昔我学冠剑。逢君在三川。何意风雨激。一诀异东西。菊秀空应夺。兰芳几时坚。堂恐握手毕。黯如光绝天。安得明月珠。揽涕寄吴山。（○本集三。《诗纪》七十五。）  

【卧疾怨别刘长史诗】  

四时煎日夜。玉露催紫荣。始怀未及叹。春意秋方惊。凉草散萤色。衰树敛蝉声。凭景魂且谧。卧堂怨巳生。承君客江潭。先愁鸿雁鸣。吴山饶离袂。楚水多别情。金坚碧不灭。桂华兰有英。无辍代上朝。岂惜镜中明。但见一叶落。哀恨方未平。（○本集四。《诗纪》七十五。又《类聚》二十九引荣、惊、声、鸣、情、英、平七韵。）  

【应刘豫章别诗】  

清尘播峤岫。远□被修□。□□□□代。高行乃厉天。俗态揽明懋。散□□才贤。裂□□□□。分□□尧甸。於时秋永永。江汉起残烟。猎猎风翦树。飒飒露伤莲。霞出海中云。水发江上泉。浸淫泉怀浦。泛滥云辞山。洲渚一扬袂。殒意元气前。愿效卷施草。春华冬复坚。（○本集四。《诗纪》七十五。）  

【灯夜和殷长史诗】  

冬尽彩叶暮。金石亦怀伤。冰鳞不能起。水鸟望川梁。客子仿永夜。寂寞幽意长。卧歇丹丘采。坐失曾泉光。结眉惨成虑。销忧非羽觞。此心冀可缓。清芷在沅湘。（○本集三。《诗纪》七十五。）  

【赠炼丹法和殷长史诗】  

琴高游会稽。灵变竟不还。不还有长意。长意希童颜。身识本烂熳。光曜不可攀。方验参同契。金灶炼神丹。顿舍心知爱。永却平生欢。玉牒裁可卷。珠蕊不盈箪。譬如明月色。流采映岁寒。一待黄冶就。青芬迟孤鸾。（○本集三。《诗纪》七十五。）  

【从萧骠骑新亭】〖本集、《诗纪》并误作帝。今从宋刻本集。〗诗  

鲵妖毁王度。虹气岨王猷。上宰轸灵略。宏威肃广谋。绵崄冒戈堞。乘峤回烽楼。燕兵歌越水。代马思吴州。金笳夜一远。明月信悠悠。云色被江出。烟光带海浮。开襟夹苍宇。拓远局溟洲。折日承丹谷。总驾临青丘。仄待飙雾晏。方从畎壑游。（○本集三。《诗纪》七十五。）  

【惜晚春应刘秘书诗】  

烟景抱空意。蘅杜缀幽心。心忧望碧叶。涵影顾青林。风光多树色。露华翻蕙阴。水苔方下蔓。石萝日上寻。霞衣已具带。仙冠不持簪。徒为多委郁。精魄还自临。始获琼歌赠。一点重如金。山中有杂桂。玉沥乃共斟。（○本集四。《诗纪》七十五。）  

【秋夕纳凉奉和刑狱舅诗】  

萧条晚秋景。旻云承景斜。虚堂起青霭。崦嵫生暮霞。空居寂以欷。左右自幽歌。骑星谢屐尾。濯发惭阳阿。年歇玄圃璧。岁减天津波。金箫哀夜长。瑶琴怨暮多。四时通信黯。春风日夜过。楚水徒有兰。忧至竟如何。（○本集四。《诗纪》七十五。）  

【郊外望秋答殷博士诗】  

白露掩江皋。清满平地芜。长夜亦何际。衔思久踟蹰。企余重兰贝。清才富金瑜。独艳始东山。擅丽终西都。云精无永滞。水碧岂雁濡。属我兹景半。赏尔若光初。折麻异离群。纫蕙非索居。频赠既雅歌。还怀谅短书。（○本集四。《诗纪》七十五。）  

【冬尽难离和丘长史诗】  

閒居深怅怅。飔寒拂中闺。宝礼自千里。缣书果君题。山川吐幽气。云景抱长怀。兹别亦为远。潮澜郁东西。汀皋日惨色。桂暗猿方啼。揽意谁侘傺。屑涕在心乖。杜蘅念无沫。石兰终不暌。冀总岁暮驾。游衍苍山蹊。（○本集四。《诗纪》七十五。）  

【池上酬刘记室诗】  

戚戚忧可结。结忧视春暮。紫荷渐曲池。皋兰覆径路。葱茜亘华堂。葐蒀杂绮树。为此久伫立。容易光阴度。水馆次文羽。山叶下暝露。怀赏入旧襟。悦物览新赋。惜我无雕文。报章惭复素。（○本集四。《诗纪》七十五。）  

【吴中礼石佛诗】  

幻生太浮诡。长思多沈疑。疑思不惭炤。诡生宁尽时。敬承积劫下。金光铄海湄。火宅敛焚炭。药草匝惠滋。常愿乐此道。诵经空山坻。禅心暮不杂。寂行好无私。轩骑久已诀。亲爱不留迟。忧伤漫漫情。灵意终不淄。誓寻青莲果。永入梵庭期。（○本集三。《诗纪》七十五。）  

【采石上菖蒲诗】  

瑶琴久芜没。金镜废不看。不见空闺里。纵横愁思端。缓步遵汀渚。扬枻泛春澜。电至烟流绮。水绿桂涵丹。凭酒竟未悦。半景方自叹。每为忧见及。杜若讵能宽。冀采石上草。得以驻馀颜。赤鲤傥可乘。云雾不复还。（○本集三。《初学记》二十。文苑英华三百二十七。《诗纪》七十五。又《类聚》八十一作石上菖蒲诗。引看、端、澜、丹、叹、宽、颜七韵。）  

【就谢主簿宿诗】  

季月寒气重。滋兰错无芳。北风漂夜色。河凝暠如霜。怅哉心神晚。烛灭此深堂。芰衣如可赠。宁湿岨云梁。（○本集三。《诗纪》七十五。）  

【无锡舅相送衔涕】〖本集作御帝。误。〗别诗  

心远路已迥。意满辞未陈。曾风漂别盖。北云竦征人。杯酒怜岁暮。志气非上春。若无孤鸟还。沥泣何所因。（○本集三。《诗纪》七十五。）  

【当春四韵同□左丞诗】  

雷萌山中草。云煦江上花。流烟漾璇景。轻风泛凌霞。我有幽兰念。衔意瞩里斜。友人殊未还。独慰檐前华。（○本集四。《诗纪》七十五。）  

【感春冰遥和谢中书诗二首】  

江皋桐始华。敛衣望边亭。平原何寂寂。岛暮兰紫茎。芬披好草合。流烂新光生。冰雪徒皦洁。此焉空守贞。（○本集三。《诗纪》七十五。）  

暮意歌上眷。怅哉望佳人。揽洲之宿莽。命为瑶桂因。观书术不变。学古道恒真。若作商山客。寄谢丹水滨。（○同上）  

【咏美人春游诗】  

江南二月春。东风转绿苹。不知谁家子。看花桃李津。白雪凝琼貌。明珠点绛唇。行人咸息驾。争拟洛川神。（○古诗类苑九十三。）  

【征怨诗】  

荡子从征久。凤楼箫管间。独枕凋云鬓。孤灯损玉颜。何日边尘净。庭前征马还。（○古诗类苑八十四。《诗纪》七十五。）  

【侍始安石头城】  

开局绕天邑。襟邑抱尊华。（○六朝事迹类编上。）  

## 梁诗卷四  

江淹  

【诗】  

【杂体诗三十首】〖并序〗  

夫楚谣汉风。既非一骨。魏制晋造。固亦二体。璧犹蓝朱成彩。杂错之变无穷。宫角为音。靡曼之态不极。故蛾眉讵同貌。而俱动於魄。芳草宁共气。而皆悦於魂。不其然欤。至於世之诸贤。各滞所迷。莫不论甘而忌辛。好丹而非素。岂所谓通方广恕。好远兼爱者哉。乃及公干、仲宣之论。家有曲直。安仁、士衡之评。人立矫抗。况复殊於此者乎。又贵远贱近。人之常情。重耳轻目。俗之恒蔽。是以邯郸托曲於李奇。士季假论於嗣宗。此其效也。然五言之兴。谅非敻古。但关西邺下。既已罕同。河外江南。颇为异法。故玄黄经纬之辨。金碧浮沉之殊。仆以为亦各具美兼善而已。今作三十首诗。斅其文体。虽不足品藻渊流。庶亦无乖商搉云尔。（○本集四。《文选》三十二。《诗纪》七十六。又略见《初学记》二十一。）  

【古离别】〖六臣本《文选》注云。五臣作别离。〗  

远与君别者。乃至雁六关。黄云蔽千里。游子何时还。送君如昨日。檐前露已团。不惜蕙草晚。所悲道里寒。君在天一涯。妾身长别离。愿一见颜色。不异琼树枝。菟丝及水萍。所寄终不移。（○本集四。《文选》三十一。玉台新咏五作古体。《类聚》二十九作拟古杂体诗。《乐府诗集》七十一。广《文选》十。《诗纪》七十六。）  

【李都尉陵从军】  

樽酒送征人。踟蹰在亲宴。日暮浮云滋。握手泪如霰。悠悠清水川。嘉鲂得所荐。而我在万里。结友不相见。袖中有短书。愿寄双飞燕。（本集四。《文选》三十一。《乐府诗集》三十二作从军行。广《文选》十作从军诗。《诗纪》七十六。）  

【班婕妤咏扇】  

纨扇如团月。出自机中素。画作秦王女。乘鸾向烟雾。彩色世所重。虽新不代故。窃愁凉风至。吹我玉阶树。君子恩未毕。零落在中路。（○本集四。《文选》三十一。玉台新咏五作班婕妤。乐府诗休四十二作怨歌行。《诗纪》七十六。又《类聚》四十一作拟班婕妤咏扇。引素、雾、树、路四韵。）  

【魏文帝曹丕游宴】  

置酒坐飞阁。逍遥临华池。神飙自远至。左右芙蓉披。绿竹夹清水。秋兰被幽崖。月出照园中。冠佩相追随。客从南楚来。为我吹参差。渊鱼犹伏浦。听者未云罢。高文一何绮。小儒安足为。肃肃广殿阴。雀声愁北林。众宾还城邑。何用慰我心。（广《文选》作我思。○本集四。《文选》三十一。《御览》五百九十二作魏文帝游宴诗。《乐府诗集》三十六作善哉行。广《文选》八作魏文帝游宴。《诗纪》七十六。）  

【陈思王曹植赠友】  

君王礼英贤。不悋千金璧。双阙指驰道。朱宫罗第宅。从容冰井台。清池映华薄。凉风荡芳气。碧树先秋落。朝与佳人期。日夕望青阁。褰裳摘明珠。徙倚拾蕙若。眷我二三子。辞义丽金雘。延陵轻宝剑。季布重然诺。处富不忘贫。有道在葵藿。（○本集四。《文选》三十一。《诗纪》七十六。）  

【刘文学桢感怀】  

苍苍山中桂。团团霜露色。霜露一何紧。桂枝生自直。橘柚在南国。因君为羽翼。谬蒙圣主私。托身文墨职。丹彩既已过。敢不自雕饰。华月照芳池。列坐金殿侧。微臣固受赐。鸿恩良未测。（○本集四。《文选》三十一。广《文选》九。《诗纪》七十六。又草堂诗笺十二夏夜叹注引一句。）  

【王侍中粲怀德】  

伊昔值世乱。秣马辞帝京。既伤蔓草别。方知伏杜情。崤函荡丘墟。冀阙缅纵横。倚棹泛泾渭。日暮山河清。蟋蟀依素野。严风吹枯茎。鹳鹢在幽草。客子泪己零。去乡三元十载。幸遭天下平。贤主降嘉赏。金貂服玄缨。侍宴出河曲。飞盖游邺城。朝露竟几何。忽如水上萍。君子笃恩义。柯叶终不倾。福履既所绥。千载垂令名。（○本集四。《文选》三十一。广《文选》九作王粲怀德诗。《诗纪》七十六。）  

【嵇中散康言志】  

曰余不师训。潜志去世尘。远想出宏域。高步超常伦。灵凤振羽仪。戢景西海滨。朝食琅玕实。夕饮玉池津。处顺故无累。养德乃入神。旷哉宇宙惠。云罗更四陈。哲人贵识义。大雅明庇身。庄生悟无为。老氏守其真。天下皆得一。名实久相宾。咸池飨爰居。钟鼓或愁辛。柳惠善直道。孙登庶知人。写怀良未远。感赠以书绅。（○本集四。《文选》三十一。广《文选》八作晋嵇康叔夜言志诗。《诗纪》七十六。）  

【阮步兵籍咏怀】  

青岛海上游。莺斯蒿下飞。浮沈不相宜。羽翼各有归。飘飘可终年。瀁安是非。朝云乘变化。光耀世所希。精卫衔木石。谁能测幽微。（○本集四。《文选》三十一。《诗纪》七十六。）  

【张司空华离情】  

秋月映帘栊。悬光入丹墀。佳人抚鸣琴。清夜守空帷。兰径少行迹。玉台生网丝。庭树发红彩。闺草含碧滋。延伫整绫绮。万里赠所思。愿垂湛露惠。信我皎日期。（○本集四。《文选》三十一。玉台新咏五。《诗纪》七十六。）  

【潘黄门岳述哀】〖李善本《文选》作悼亡。〗  

青春速天机。素秋驰白日。美人归重泉。凄怆无终毕。殡宫已肃清。松柏转萧瑟。俯仰未能弭。寻念非但一。抚衿悼寂寞。恍然若有失。明月入绮窗。仿佛想蕙质。销忧非萱草。永怀寄梦寐。梦寐复冥冥。何由觌尔形。我惭北海术。尔无帝女灵。驾言出远山。徘徊泣松铭。雨绝无还云。华落岂留英。日月方代序。寝兴何时平。（○本集四。《文选》三十一。《诗纪》七十六。）  

【陆平原极羁宦】  

储后降嘉命。恩纪被微身。明发眷桑梓。永叹怀密亲。流念辞南澨。衔怨别西津。驱马遵淮泗。旦夕见梁陈。服义追上列。矫迹厕宫臣。朱黻咸髦士。长缨皆俊民契阔承华内。绸缪逾岁年。日暮聊总驾。逍遥观洛川。殂殁多拱木。宿草凌寒烟。游子易感慨。踯躅还自怜。愿言寄三鸟。离思非徒然。（○同上）  

【左记室思咏史】  

韩公沦卖药。梅生隐市门。百年信荏苒。何为苦心魂。当学卫霍将。建功在河源。珪组贤君眄。青紫明主恩。终军才始达。贾谊位方尊。金张服貂冕。许史乘华轩。王侯贵片议。公卿重一言。太平多欢娱。飞盖东都门。顾念张仲蔚。蓬蒿满中园。（○同上）  

【张黄门协苦雨】  

丹霞蔽阳景。绿泉涌阴渚。水鹳巢层甍。山云涧柱碍。有弇兴春节。愁霖贯秋序。燮燮凉叶夺。戾戾飔风举。高谈玩四时。索居慕俦侣。青苕日夜黄。芳蕤成宿楚。岁暮百虑交。无以慰延伫。（○本集四。《文选》三十一。《诗纪》七十六。又《白帖》引一句。○逯案。《类聚》八十二草部苔引青苔日夜黄句。似此原作苔字。查晋宋人多以苕为条。条可以由青而黄。而苔则不可。应以作苕者为是。《说文》系传草部苕引此句作苕。）  

【刘太尉琨伤乱】  

皇晋遘阳九。天下横氛雾。秦赵值薄蚀。幽并逢虎据。伊作荷宠灵。感激徇驰骛。虽无六奇术。冀与张韩遇。甯戚扣角歌。桓公遭乃举。荀息冒崄难。实以忠贞故。空令日月逝。愧无古人度。饮马出城濠。北望沙漠路。千里何萧条。白日隐寒树。投袂既愤懑。抚枕怀百虑。功名惜未立。玄发已改素。时哉苟有会。治乱惟冥数。（○本集四。《文选》三十一。《诗纪》七十六。）  

【卢郎中】〖本集作侍郎。李善本《文选》作中郎。〗谌感交  

大厦须异材。廊庙非庸器。英俊著世功。多士济斯位。眷顾成绸缪。乃与时髦匹。姻媾久不亏。契阔岂但一。逢厄既已同。处危非所恤。常慕先达概。观古论得失。马服为赵将。疆场得清谧。信陵佩魏印。秦兵不敢出。慨无握中策。徒惭素丝质。羁旅去旧京。感遇逾琴瑟。自顾非杞梓。勉力在无逸。更以畏友朋。滥吹乖名实。（《诗纪》作实名。误。○同上）  

【郭弘农璞游仙】  

崦山多灵草。海滨饶奇石。偃蹇寻青云。隐沦驻精魄。道人读丹经。方士炼玉液。朱霞入窗牖。曜灵照空隙。傲睨摘木芝。陵波采水碧。眇然万里游。矫掌望烟客。永得安期术。岂愁濛汜迫。（○同上）  

【孙】〖《文选》作张。六臣本注云。五臣作孙。〗廷尉绰杂述  

太素既已分。吹万著形兆。寂动苟有源。因谓殇子夭。道丧涉千载。津梁谁能了。思乘扶摇翰。卓然凌风矫。静观尺棰义。理足未尝少。冏冏秋月明。凭轩咏尧老。浪迹无蚩妍。然后君子道。领略归一致。南山有绮皓。交臂久变化。传火乃薪草。亹亹玄思清。胸中去机巧。物我俱忘怀。可以狎鸥鸟。（○同上）  

【许徵君询自叙】  

张子暗内机。单生蔽外象。一时排冥筌。冷然空中赏。遣此弱丧情。资神任独往。采药白云隈。聊以肆所养。丹葩曜芳蕤。绿竹阴间敞。苕苕寄意胜。不觉凌虚上。曲棂激鲜飙。石室有幽响。去矣从所欲。得失非外奖。至哉操斤客。重明固已朗。五难既洒落。超迹绝尘网。（○同上）  

【殷东阳仲文兴瞩】  

晨游任所萃。悠悠蕴真趣。云天亦辽亮。时与赏心遇。青松挺秀萼。蕙色出乔树。极眺清波深。缅映石壁素。莹情无馀滓。拂衣释尘务。求仁既自我。玄风岂外慕。直置忘所宰。萧散得遗虑。（○同上）  

【谢仆射混游览】  

信矣劳物化。忧襟未能整。薄言遵郊衢。总辔出台省。凄凄节序高。寥寥心悟永。时菊耀岩阿。云霞冠秋岭。眷然惜良辰。徘徊践落景。卷舒虽万绪。动复归有静。曾是迫桑榆。岁暮从所秉。舟壑不可攀。忘怀寄匠郢。（○同上）  

【陶徵君潜田居】  

种苗在东皋。苗生满阡陌。虽有荷鉏倦。浊酒聊自适。日暮巾柴车。路暗光已夕。归人望烟火。稚子候檐隙。问君亦何为。百年会有役。但愿桑麻成。蚕月得纺绩。素心正如此。开迳望三益。（○同上）  

【谢临川灵运游山】  

江海经邅回。山峤备盈缺。灵境信淹留。赏心非徒设。平明登云峰。杳与庐霍绝。碧障长周流。金潭恒澄彻。洞林带晨霞。石壁映初晰。乳窦既滴沥。丹井复寥泬。岩崿转奇秀。崟岑还相蔽。赤玉隐瑶溪。云锦被沙汭。夜闻猩猩啼。朝见鼯鼠逝。南中气候暖。朱华凌白雪。幸游建德乡。观奇经禹穴。身名竟谁辨。图史终磨灭。且泛桂水潮。映月游海澨。摄生贵处顺。将为智者说。（○本集四。《文选》三十一。《诗纪》七十六。又韵补五引泬、蔽二韵。澨、说二韵。）  

【颜特进延之侍宴】  

太（本集误作大。）微凝帝宇。瑶光正神县。揆日粲书史。相都丽闻见。列汉构仙宫。开天制宝殿。桂栋留夏飙。兰橑停冬霰。青林结冥濛。丹巘被蔥茜。山云备卿霭。池卉具灵变。重阳集清氛。下辇降玄宴。骛望分环队。晒旷尽都甸。气生川岳阴。烟灭淮海见。中坐溢朱组。步檐簉琼弁。礼登伫睿情。乐阕延皇眄。测恩跻逾逸。沿牒懵浮贱。承荣重兼金。巡华过盈瑱。敢饰舆人咏。方惭渌水荐。（○本集四。《文选》三十一。《诗纪》七十六。）  

【谢法曹惠连赠别】  

昨发赤亭渚。今宿浦阳汭。方作云峰异。岂伊千里别。芳尘未歇席。零泪犹在袂。停舻望极浦。弭棹阻风雪。风雪既经时。夜永起怀思。汛滥北湖游。苕亭南楼期。点翰咏新赏。开袠莹所疑。摘芳爱气馥。拾蕊怜色滋。色滋畏沃若。人事亦销铄。子衿怨勿往。谷风诮轻薄。共秉延州信。无惭仲路诺。灵芝望三秀。孤筠情所托。所托已殷勤。祗足搅怀人。今行<山雩>嵊外。衔思至海滨。觌子杳未僝。款睇在何辰。杂佩虽可赠。疏华竟无陈。无陈心悁劳。旅人岂游遨。幸及风雪霁。青春满江皋。解缆候前侣。还望方郁陶。烟景若离远。末响寄琼瑶。（○本集四。《文选》三十一。《诗纪》七十六。又草堂诗笺六自京诗注引一句。韵补五作拟古。引汭、别二韵。）  

【王徵君微养疾】  

窈蔼潇湘空。翠涧澹无滋。寂历百草晦。欻吸鹍鸡悲。清阴往来远。月华散前墀。炼药瞩虚幌。汛瑟卧遥帷。水碧验未黩。金膏灵讵缁。北渚有帝子。荡漾不可期。怅然山中暮。怀疴属此诗。（○本集四。《文选》三十一。《诗纪》七十六。又草堂诗笺三十五虎牙诗注引一句。大历诗注引一句。黄氏集千家注杜诗补遗九引一句。）  

【袁太尉淑从驾】  

宫庙礼哀敬。枌邑道严玄。恭洁由明祀。肃驾在祈年。诏徒登季月。戒凤藻行川。云旆象汉徙。宸网拟星悬。朱棹丽寒渚。金鍐映秋山。羽卫蔼流景。彩吹震沈渊。辨诗测京国。履籍鉴都鄽。氓谣响玉律。邑颂被丹弦。文轸薄桂海。声教烛冰天。和惠颁上笏。恩渥浃下筵。幸侍观洛后。岂慕巡河前。服义方无沫。展歌殊未宣。（○本集四。《文选》三十一。《诗纪》七十六。）  

【谢光禄庄郊游】  

肃舲出郊际。徙乐逗江阴。翠山方蔼蔼。青浦正沈沈。凉叶照沙屿。秋荣冒水浔。风散松架险。云郁石道深。静默镜绵野。四睇乱层岑。气清知雁引。露华识猨音。云装信解黻。烟驾可辞金。始整丹泉术。终觌紫芳心。行光自容裔。无使弱思侵。（○同上）  

【鲍参军昭戎行】  

豪士枉尺璧。宵人重恩光。狥义非为利。执羁轻去乡。孟冬郊祀月。杀气起严霜。戎马粟不暖。军士冰为浆。晨上城皋坂。碛砾皆羊肠。寒阴笼白日。大谷晦苍苍。息徒税征驾。倚剑临八荒。鹪鹏不能飞。玄武伏川梁。铩翮由时至。感物聊自伤。坚儒守一经。未足识行藏。（○同上）  

【休上人怨别】〖李善本《文选》作别怨。〗  

西北秋风至。楚客心悠哉。日暮碧云合。佳人殊未来。露彩方泛艳。月华始徘徊。宝书为君掩。瑶琴讵能开。相思巫山渚。怅望阳云台。膏炉绝沈燎。绮席生浮埃。桂水日千里。因之平生怀。（○本集四。《文选》三十一。玉台新咏五。《诗纪》七十六。）  

【学魏文帝诗】  

西北有浮云。缭绕华阴山。惜哉时不遇。入夜值霜寒。秋风聒地起。吹我至幽燕。幽燕非我国。窈窕为谁贤。少年歌且止。歌声断客子。（○本集三。《诗纪》七十六。）  

【效阮公诗十五首】〖《诗纪》云。集作效古。〗  

岁暮怀感（《类聚》作多怀。）伤。中夕弄清琴。戾戾曙风急。团团明月阴。孤云出北山。宿鸟惊东林。谁谓人道广。忧慨自相寻。宁知霜雪后。独见松竹心。（○本集三。《类聚》二十六。《诗纪》七十六。）  

十年学读书。颜华尚美好。不逐世间人。斗鸡东郊道。富贵如浮云。金玉不为宝。一旦鹈鴂鸣。严霜被劲草。志气多感失。泪下沾怀抱。（○同上）  

白露淹庭树。秋风吹罗衣。忠信主不合。辞意将诉谁。独坐东轩下。鸡鸣夜已晞。总驾命宾仆。遵路起旋归。天命谁能见。人踪信可疑。（○本集三。《诗纪》七十六。）  

飘飘恍惚中。是非安所之。大道常不验。金火每如斯。慷慨少淑貌。便娟多令辞。宿昔秉心誓。灵明将见期。愿从丹丘驾。长弄华池滋。（○同上）  

阴阳不可知。鬼神惟杳冥。暂试武帝貌。一见李后灵。同情沦异物。有体入无形。贤圣共草昧。仁智焉足明。变化未有极。恍惚谁能精。（○同上）  

若木出海外。本自丹水阴。群帝共上下。鸾鸟相追寻。千龄犹旦夕。万世更浮沉。岂与异乡士。瑜瑕论浅深。（○同上）  

夏后乘两龙。高会在帝台。荣光河雒出。白云苍梧来。侍御多贤圣。升降有群才。四时有变化。盛明不徘徊。高阳邈已远。伫立谁语哉。（○本集三。广《文选》十五。《诗纪》七十六。）  

昔余登大梁。西南望洪河。时寒原野旷。风急霜露多。仲冬正惨切。日月少精华。落叶纵横起。飞鸟时相过。搔首广川阴。怀归思如何。常愿反初服。间步颍（广《文选》作频。）水阿。（○同上）  

宵月辉西极。女圭映东海。佳丽多异色。芬葩有奇采。绮缟非无情。光阴命谁待。不与风雨变。长共山川在。人道则不然。消散随风改。（○本集三。《诗纪》七十六。）  

少年学击剑。从师至幽州。燕赵兵马地。唯见古时丘。登城望山水。平原独悠悠。寒暑有往来。功名安可留。（○同上）  

扰扰当途子。毁誉多埃尘。朝生舆马间。夕死衢路滨。藜藿应见弃。势位乃为亲。华屋争结绶。朱门竞弹巾。徒羡草木利。不爱金碧身。至德所以贵。河上有丈人。（○同上）  

华树曜北林。芬芳空自宣。秋至白云起。蟪蛄号庭前。中心有所思。虚堂独浩然。安坐咏琴瑟。逍遥可永年。（○同上）  

假乘试行游。北望高山岑。翩翩征鸟翼。萧萧松柏阴。感时多辛酸。览物更伤心。性命有定理。祸福不可禁。唯见云际鹄。江海自追寻。（○同上）  

夕云映西山。蟋蟀吟桑梓。零露被百草。秋风吹桃李。君子怀苦心。感慨不能止。驾言远行游。驱马清河涘。寒暑更进退。金石有终始。光色俯仰间。英艳难久恃。（○同上）  

至人贵无为。裁魂守寂寥。唯有驰骛士。风尘有一朝。舆马相跨跃。宾从共衿骄。天道好盈缺。春华故秋凋。不知北山民。商歌弄场苗。（○同上）  

【清思诗五首】  

赵后未至丽。阴妃非美极。情理傥可论。形有焉足识。帝女在河洲。晦映西海侧。阴阳无定光。杂错千万色。终岁如琼草。红华长翕赩。（○本集三。《诗纪》七十六。）  

师旷操雅操。延子聆奇音。玄鹤徒翔舞。清角自浮沉。明琯东南逝。精丝西北临。白云瑶池曲。止使泪淫淫。（○同上）  

秋夜紫兰生。湛湛明月光。偃蹇灵芝采。（本集误作来。）容裔紫华堂。林木不拂盖。淇水宁渐裳。倏忽南江阴。照曜北海阳。从此长往来。万世无感伤。（○同上）  

白露滋金瑟。清风荡玉琴。空闺饶远念。虚堂生夜阴。兹夕一何哀。明月没西林。世人重时暮。道士情亦深。愿乘青鸟翼。径出玉山岑。（○同上）  

至德不可传。灵龟不可侣。草木还根蒂。精灵归妙理。我学杳冥道。谁能测穷已。须待九转成。终会长沙市。（○同上）  

【伤内弟刘常侍诗】  

金璧自蕙质。兰杜信嘉名。丹彩既腾迹。华萼故扬声。伊余方罢秀。叹息向君荣。谁疑春光昃。何遽秋露轻。远心惜近路。促景怨长情。风至衣袖冷。况复蟪蛄鸣。白露沿汉沼。明月空汉生。长悲离短意。恻切吟空庭。注欷东郊外。流涕北山坰。（○本集四。《诗纪》七十六。）  

【悼室人诗十首】  

佳人永暮矣。隐忧遂历兹。宝烛夜无华。金镜昼恒微。桐叶生绿水。雾天流碧滋。蕙弱芳未空。兰深鸟思时。湘醽徒有酌。意塞不能持。（○本集四。《诗纪》七十六。）  

适见叶萧条。已复花庵郁。帐里春风荡。檐前还燕拂。垂涕视去景。摧心向徂物。今悲辄流涕。昔欢常飘忽。幽情一不弭。守叹谁能慰。（○同上）  

夏云多杂色。红光铄蕤鲜。苒弱屏风草。潭拖曲池莲。黛叶鉴深水。丹华香碧烟。临彩方自吊。揽气以伤然。命知悲不绝。恒如注海泉。（○同上）  

驾言出游衍。冀以涤心胸。复值烟雨散。清阴带山浓。素沙匝广岸。雄虹冠尖峰。出风舞森桂。落日暧圆松。还结生不念。楚客独无容。（○同上）  

秋至捣罗纨。泪满未能开。风光肃入户。月华为谁来。结眉向珠网。沥思视青苔。鬓局将成葆。带减不须摧。我心若函烟。葐蒀满中怀。（○同上）  

窗尘岁时阻。闺芜日夜深。流黄夕不织。宁闻梭杼音。凉霭漂虚座。清香荡空琴。蜻引知寂寥。蛾飞测幽阴。乃抱生死悼。岂伊离别心。（○同上）  

颢颢气薄暮。蓛蓛清衾单。阶前水光裂。树上雪花团。庭鹤哀以立。云鸡肃且寒。方东有苦泪。承夜非膏兰。从此永黯削。萱叶焉能宽。（○同上）  

杼悲情虽滞。送往意所知。空座几时设。虚帷无久垂。暮气亦何劲。严风照天涯。梦寐无端际。惝恍有分离。意念每失乖。徒见四时亏。（○同上）  

神女色姱丽。乃出巫山湄。逶迤罗袂下。鄣日望所思。佳人独不然。户牖绝锦綦。感此增婵娟。屑屑涕自滋。清光澹且减。低意守空帷。（○同上）  

二妃丽潇湘。一有乍一无。佳人承云气。无下此幽都。当追帝女迹。出入泛灵舆。掩映金渊侧。游豫碧山隅。暧然时将罢。临风返故居。（○同上）  

【诗】  

通渠运春流。幽谷涣□冰。荡秽出新泉。游望登重陵。（○玉烛宝典一。）  

【自乐昌郡溯流入郴诗】  

兹山界夷夏。天际横寥廓。（○舆地纪胜五十七。）  

【诗】  

河州多沙尘。风吹黄云起。（○升庵诗话。）  

【歌】〖去故乡赋系此歌。〗  

芳洲之草行欲暮。桂水之波不可渡。绝世独立兮报君子之一顾。（○本集一。《类聚》三十。）  

【歌】〖倡妇自悲赋系此歌。〗  

曲台歌未徙。黄壤哭已亲。玉玦归无色。罗衣会生尘。骄才雄力君何怨。徒念薄命之苦辛。（○本集一。）  

【谣】〖莲华赋系此谣。〗  

秋雁度兮芳草残。琴柱急兮江上寒。愿一见兮道我意。千里远兮长路难。（○本集一。）  

谣〖学梁王兔园赋系此谣。〗  

碧玉作碗银为盘。一刻一镂化双鸾。（○本集二。）  

【歌】〖学梁王兔园赋系此歌。〗  

美人不见紫锦衾。黄泉应至何所禁。（○本集二。）  

【诗】〖学梁王兔园赋系此诗。〗  

见上客兮心历乱。送短诗兮怀长叹。中人望兮蚕既饥。燮蹀暮兮思夜半。（○本集二。）  

【杂三言五首】  

予上国不才。黜为中山长史。待罪三载。究识烟霞之状。既对道书。官又无职。笔墨之势。聊为后文。（○按江淹自序。中山当作山中。）  

【构象台】  

曰上妙兮道之精。道之精兮俗为名。名可宗兮圣风立。立圣风兮兹教生。写经记兮记图刹。画影象兮在丹青。起净法兮出西海。流梵音兮至索溟。网紫宙兮洽万品。冠璇寓兮济群生。余汩阻兮至南国。迹已徂兮心未扃。立孤台兮山岫。架半室兮江汀。累青杉於涧构。积红石於林棂。云八重兮七色。山十影兮九形。金灯兮江篱。环轩兮匝池。相思兮豫章。戴雪兮抱霜。栽异木而同秀。钟杂草而一香。苔藓生兮绕石户。莲花舒兮绣池梁。伊日月之寂寂。无人音与马迹。耽禅情於云迳。守息心於端石。永结意於鹫山。长憔悴而不惜。（○本集十。梁刻本四。）  

【访道经】  

百学兮异文。锦派兮绮分。珍君之言兮皦无际。悦子之道兮迥不群。澹深韵於白水。俨高意於浮云。轨贤豪於后学。轶望识於前文。兹道兮可传。可传兮皓然。挟兹心兮赴绝国。怀此书兮坐空山。空山隐辚兮穷翠崿。水散漫兮涵素壑。海外阴兮气昙昙。江上月兮光灼灼。东南出兮是一山。西北来兮乃双鹤。池中莲兮十色红。窗前树兮万叶落。四壁深兮乃泬。左右虚兮如寂寞。寂寞兮山室。德经兮道{失衣}。荡魂兮刷气。掩忧兮静疾。信若人兮先觉。聊与子兮如一。（○同上）  

【镜《论语》】  

巡青史之残诰。览朱管之遗册。惟鲁滨之一叟。信衔道而探寂。世艰险而多阻。君英明而不革。讲业兮齐卫。论精兮汴泗。子之说兮义已秘。成贾郑之雄理。可黄何之壮思。惜古人之取才。瞰青云而靖意。意恬怅兮有端。才赠峻兮可观。宪妫禹而折法。袭仁谊而求安。不嬿婉於戚施。宁踸踔於马兰。俾后生之庶士。鉴明德之音翰。惟山中兮寂寞。沉忧思兮无从。石红青兮百叠。山浓淡兮万重。日下兮□□。月出兮铜峰。竹色兮拂户。水气兮绕窗。味哲人之遗珍。折片句兮忘老。嘉石门之埋名。怜柳子之沈道。书吴伯於衣袖。镂颜子於心抱。筹出处之叔仲。酌言默之多少。若妙行与上灵。非积学之所绍。至游夏以升降。幸砥心而勿夭。（○同上）  

【悦曲池】  

北山兮黛柏。南江兮<赤页>石。<赤页>峰兮若虹。黛树兮如昼。暮云兮十里。朝霞兮千尺。千尺兮绵绵。青气兮往旋。桐之叶兮蔽日。桂之枝兮刺天。百谷多兮泻乱波。杂磵饶兮鹜丛泉。竟长洲兮匝东岛。萦曲屿兮绕西山。山峦岏兮水环合。水环合兮石重沓。林中电兮雨冥冥。江上风兮木飒飒。盟清冷兮适潺湲。白云起兮吊石莲。客子思兮心断绝。心断绝兮愁无闲。步东池兮夜未艾。卧西窗兮月向山。引一息于魂内。扰百绪於眼前。意春兰与秋若。愿不绝於江边。（○同上）  

【爱远山】  

伯鸾兮已远。名山兮不返。逮绀草之可结。及朱华之未晚。緤余马於椒阿。漾余舟於沙衍。临星朏兮树暗。看日烁兮霞浅。浅霞兮駮云。一合兮一分。映壑兮为饰。缀涧兮居文。碧色兮婉转。丹秀兮芬蒀。深林寂以窈窈。上猨狖之所群。群猨兮聒山。大林兮蔽天。枫岫兮筠岭。兰畹兮芝田。紫蒲兮光水。红荷兮艳泉。香枝兮嫩叶。翡累兮翠叠。非郢路之辽远。实寸忧之相接。欷美人於心底。愿山与川之可涉。若溘死於汀潭。哀时命而自惬。（○同上）  

【应谢主簿骚体】  

山棂静兮悲凝凉。涧轩掩兮酒涵霜。曾风激兮绿苹断。积石闭兮紫苔伤。芝原寂少色。筠原寂少色。筠庭黯无光。沐予冠於极浦。驰予珮兮江阳。吊秋冬之已暮。忧与忧兮不忘。使杜蘅可翦而弃。夫何贵于芬芳。（○本集十。梁刻本四。）  

【刘仆射东山集学骚】  

含秋一顾。眇然山中。檀乐循□。便娟来风。木瑟瑟兮气芬蒀。石戈戈兮水成文。擿江崖之素草。窥海岫之青云。愿芙蓉兮未晦。遵江波兮待君。（○本集十。梁刻本四。）  

【山中《楚辞》六首】  

青春素景兮白日出之蔼蔼。吾将弭节於江夏。见杜若之如大。结雕鳞以成车。悬杂羽而为盖。草色绿而马声悲。欷沿油以流带。（○本集十。梁刻本四。）  

予将礼於太一。乃雄剑兮玉钩。日华粲於芳阁。月金披於翠楼。舞燕赵之上色。激河淇之名讴。荐西海之异品。倾东岳之庶羞。乘鱼文兮锦质。要灵人兮中州。（○同上）  

入橘浦兮容与。心敞惘兮迷所识。视烟霞而一色。深秋窈以亏。天上列星之所极。（○同上○本集与下连读为一首。）  

桂之生兮山之峦。纷可爱兮柯团团。谿崎嶬兮石架阻。<风幼><风刘>飕兮木道寒。烟色闭兮乔木桡。岚气暗兮幽篁难。忌蟪蛄之蚤吟。惜玉孙之晚还。信於邑兮白露。方夭病兮秋兰。（○同上）  

石簁簁兮蔽日。雪叠叠兮薄树。车萧条兮山逼。舟容与兮水路。愍晨夜之摧挫。感春秋之欲暮。征夫辍而在位。御者跼而载顾。（○同上）  

魂兮归来。异方不可以亲。蝮蛇九首。雄虺戴鳞。炎穴一光。骨烂魂伤。玄狐曳尾。赤象为梁。至日归来。无往此异方。（○同上）  

萧钧  

〈钧。齐高帝子。出继衡阳王。与王智深、江淹等以文章相赏会。〉  

【晚景游泛怀友】  

〖《诗纪》云。此诗类唐人作。当为唐萧钧也。《初学记》作梁。〗  

龙开依御沟。凤辖转芳洲。云峰初辨夏。麦气早迎秋。山翠馀烟积。川平晚照收。浪随文鹢转。渡逐彩鸳浮。风花转未落。岩泉咽不流。一辞金谷苑。空想竹林游。（○《初学记》十八。《御览》四百十。《诗纪》八十五。）  

## 梁诗卷五  

王暕  

〈暕。字思晦。琅邪人。齐太尉俭字。弱冠选尚淮南公主。拜驸马都尉。齐明帝时。除骠骑从事中郎。天监初。除太子中庶子。历侍中、五兵尚书。出为晋陵太守。徵为吏部尚书。累迁侍中、尚书左仆射。领国子祭酒。天监四年卒。年四十七。〉  

【观乐应诏诗】  

赵瑟含清音。秦筝凝逸响。参差陈九夏。依迟分四上。从风绕金梁。含云映珠网。递奏岂二八。繁弦非一两。幸叨东郭吹。侧陪南风赏。忘味信铿锵。餐和终俯仰。轻尘已飞散。游鱼亦翻荡。恩光实难遇。咏言宁易放。（○《初学记》十五。文苑英华二百十二。万花谷后三十一作王暕诗。《诗纪》八十六。）  

【咏舞诗】  

从风回绮袖。映日转花钿。同情依促柱。共影赴危弦。（○《初学记》十五。万花谷后三十二作王暕诗。《诗纪》八十六。）  

曹景宗  

〈景宗。字子震。新野人。仕齐。累官竟陵太守。及武帝起兵。景宗率众来从。除郢州刺史。天监六年。大败魏於钟离。进爵为公。拜侍中、领军将军。天监七年。迁江州刺史。赴任卒於道。年五十二。〉  

【光华殿侍宴赋竞病韵诗】  

〖南史曰：景宗累立军功。天监初徵为右卫将军。后破魏师凯旋。帝於华光殿宴饮联句。令左仆射沈约赋韵。景宗启求赋诗。帝曰卿伎能甚多。人才英拔。何必止在一诗。景宗已醉。求作不已。时韵已尽。惟馀竞病二字。景宗便操笔而成。帝深叹赏。朝贤惊嗟竟日。〗  

去时儿女悲。归来笳鼓竞。借问行路人。何如霍去病。（○南史本传。《御览》二百七十七引梁书。《太平广记》三百。万苑谷二十一。《诗纪》八十九。）  

任昉  

〈昉。字彦升。乐安博昌人。宋末辟丹阳尹主簿。入齐历太常博士、丹阳尹王俭主簿、尚书殿中郎、司徒记室参军、太子步兵校尉、司徒左长史。中兴初为骠骑记室参军。梁受禅。拜黄门侍郎。迁吏部郎中。掌著作。出为义兴太守。重除吏部郎中。转御史中丞。秘书监。出为新安太守。天监七年卒。年四  

十九。有杂传二百四十七卷、地记二百五十二卷、集三十四卷。〉  

【为王嫡子侍皇太子释尊宴】〖以下四言。〗  

在昔归运。阻乱弘多。夷山制宇。荡海为家。风云改族。日月增华。钦圣兹远。怀道兹冲。践言动俗。果行移风。进往一篑。启或三蒙。冰实因水。金亦在镕。惟神知化。在物立言。乐正雅颂。咸被后昆。告奠明祀。观道圣门。日月不息。师表常尊。（○《类聚》三十八作侍皇太子释尊宴诗。引多、家、华、言、昆、门、尊七韵。《初学记》十四作为王子侍皇太子释奠宴诗。引冲、风、蒙、镕、言、昆、门、尊八韵。《诗纪》七十八。）  

【赠王僧孺诗】  

〖梁《书》曰：王僧孺由治书侍御史出为唐令。初僧孺与乐安任昉遇竟陵王西邸。以文学友会。及是将之县。昉赠诗。其略曰：〗  

惟子见知。惟余知子。观行视言。要终犹始。敬之重之。如兰如芷。形应影随。曩行今止。百行之首。立人斯著。子之有之。谁毁谁誉。修名既立。老至何遽。谁其执鞭。吾为子御。刘略班艺。虞志荀录。伊昔有怀。交相欣勖。下帷无倦。升高有属。嘉尔晨灯。惜余夜烛。（○梁书王僧孺传。南史王僧孺传。《诗纪》七十八。）  

【答刘居士诗】  

君子之道。亦有其四。高行绝俗。盛德出类。才同文锦。学非书肆。望之可阶。即之难至。辍精天理。躔象少微。人与俗异。道与人违。庭飞熠耀。室满伊威。行无辙迹。理绝心机。（○《类聚》三十六。《诗纪》七十八。）  

【九日侍宴乐游苑诗】〖以下五言。〗  

帝德峻韶夏。王功书颂平。共贯沿五胜。浊道迈三英。我皇抚归运。时乘信告成。一唱华钟石。再抚被丝笙。黄草归雒木。梯山荐玉荣。时来浊河变。瑞起温洛清。物色动宸眷。民豫降皇情。（○《类聚》四。广《文选》八。《诗纪》七十八。）  

【奉和登】〖《类聚》作影。〗景阳山诗  

物色感神游。升高怅有阅。南望铜駞街。北走长楸埒。别涧宛沧溟。疏山驾瀛碣。奔鲸吐华浪。司南动轻枻。日下重门照。云开九华澈。观阁隆旧恩。奉图愧前哲。（○《类聚》七。文苑英华百五十九。《诗纪》七十八。）  

【泛长溪诗】  

徇禄聚归粮。依隐谢羁勒。绝物甘离群。长怀思去国。长溪永东舍。震区穷水域。道遇垂纶叟。聊访问津惑。弭楫申九言。无为累牵纆。长泛沧浪水。平明至曛黑。（○《类聚》九。文苑英华百六十六。《诗纪》七十八。）  

【落日泛舟东溪诗】  

黝黝桑柘繁。芃芃麻麦盛。交柯溪易阴。反景澄馀映。吾生虽有待。乐天庶知命。不学梁甫吟。唯识沧浪咏。田荒我有役。秩满余谢病。（○《类聚》九。文苑英华百六十六。《诗纪》七十八。）  

【济浙江诗】  

昧旦乘轻风。江湖忽来往。或与归波送。乍逐翻流上。近岸无暇目。远峰更兴想。绿树悬宿根。丹崖颓久壤。（○《类聚》八。文苑英华百六十二。《诗纪》七十八。）  

【赠郭桐庐山谿口见候余既未至郭仍进村维舟久之郭生方至诗】  

朝发富春渚。蓄意忍相思。涿令行春返。冠盖溢川坻。望久方来萃。悲欢不自持。沧江路穷此。湍险方自兹。叠嶂易成响。重以夜猿悲。客心幸自弭。中道遇心期。亲好自斯绝。孤游从此辞。（○《文选》二十六。《诗纪》七十八。）  

【答何徵君诗】  

散诞羁<革几>（文苑作<革勺>。《诗纪》云。一作<革勺>。）外。拘束名教里。得性千乘同。山林无朝市。勿以耕蚕贵。空笑易农士。宿昔仰高山。超然绝尘轨。倾壶已等药。命管亦齐喜。无为叹独游。若终方同止。（○《类聚》三十六。文苑英华二百三十。《诗纪》七十八。）  

【赠徐徵君诗】  

促生悲永路。早交伤晚别。自我隔容徽。於焉徂岁月。情非山河阻。意似江湖悦。东皋有儒素。杳与荣名绝。曾是违赏心。曷用箴余缺。眇焉追平生。尘书废不阅。信此伊能已。怀抱岂暂辍。何以表相思。贞松擅严节。（○《类聚》三十六。文苑英华二百三十。《诗纪》七十八。）  

【答刘孝绰诗】  

〖南史曰：孝绰。绘之子。年十四。父党沈约、任昉、范云等闻其名。命驾造焉。昉尤相赏爱。梁天监初。孝绰起家著作左郎。为归沐诗赠任昉。昉报曰：〗  

阅水既成澜。藏舟遂移壑。彼美洛阳子。投我怀秋作。久敬类诚言。吹嘘似嘲谑。兼称夏云尽。复陈秋树索。讵慰耋嗟人。徒深老夫托。直史兼褒贬。辖司专疾恶。九折多美疹。匪报庶良药。子其崇锋颖。春耕励秋获。（○南史刘勔传附孝绰传引作、托、恶、药、获五韵。又《类聚》三十一、文苑英华二百四十引壑、作、谑、索、托五韵。又梁书谢举传作秘书监任昉出为新安郡别举诗。引托一韵。《诗纪》七十八。）  

【答到建安饷杖诗】  

故人有所赠。称以冒霜筠。定是湘妃泪。潜洒遂邻彬。扶危复防咽。事归薄暮人。劳君尚齿意。矜此杖乡辰。复资后坐彦。候余方欠伸。献君千里笑。纾我百忧嚬。坐适虽有器。卧游苦无津。何由乘此竹。直见平生亲。（○《类聚》六十九。《诗纪》七十八。）  

【寄到溉诗】  

〖南史曰：时溉为建安太守。昉寄诗求二彩段。〗  

铁钱两当一。百易代名实。为惠当及时。无待凉秋日。（○南史到彦之传附溉传。《诗纪》七十八。）  

【别萧谘议】〖衍〗诗  

离烛有穷辉。别念无终绪。歧言未及申。离目已先举。揆景巫衡阿。临风长楸浦。浮云难嗣音。徘徊怅谁与。傥有关外驿。聊访狎鸥渚。（《类聚》作鹭。文苑作屿。注云。一作鹭。○《类聚》二十九作任昉诗。古文苑四。文苑英华二百八十六作别诗。广《文选》八。《诗纪》七十八。○逯按。古文苑署任殿中昉。作诗年代可徵。）  

【厉吏人讲学诗】  

暮烛迫西榆。将落诫南亩。曰余本疏情。颓暮积榆柳。践境渴师臣。临政钦益友。旰食愿横经。终朝思拥帚。虽欣辨兰艾。何用辟蒿莠。（○《类聚》五十五。《初学记》二十一。《诗纪》七十八。）  

【苦热诗】  

旭旦烟云卷。烈景入东轩。倾光望转蕙。斜日照西垣。既卷蕉梧叶。复倾葵藿根。重簟无冷气。挟石似怀温。霡霂类珠缀。喘吓文苑作赫。状雷奔。（○《类聚》五。文苑英华二百十。《乐府诗集》六十五作苦热行。《诗纪》七十八。）  

【同谢朏花雪诗】  

土膏候年动。积雪表晨暮。散葩似浮玉。飞英若总素。东序皆白珩。西雝尽翔鹭。山经陋蜜荣。骚人贬琼树。（○《类聚》二。文苑英华百五十四作和谢朏花雪。《诗纪》七十八。）  

【出郡传舍哭范仆射诗】〖三章。○《诗纪》作三首。误。〗  

平生礼数绝。式瞻在国桢。一朝万化尽。犹我故人情。待时属兴运。王佐俟民英。结欢三十载。生死一交情。携手遁衰孽。接景事休明。运阻衡言革。时泰玉阶平。浚冲得茂彦。夫子值狂生。伊人有泾渭。非余扬浊清。将乖不忍别。欲以遣离情。不忍一辰。千龄万恨生。  

已矣平生事。咏歌盈箧笥。兼复相嘲谑。常与虚舟值。何时见范侯。还叙平生意。  

与子别几辰。经涂不盈旬。弗睹朱颜改。徒想平生人。宁知安歌日。非君撤瑟晨。已矣余何叹。辍舂哀国均。（○《文选》二十三。《初学记》十一。《诗纪》七十八。又《类聚》三十四作哭范仆射诗。引一二两章。）  

【严陵濑诗】  

群峰此峻极。参差百重嶂。清浅既涟漪。激石复奔壮。神物徒有造。终然莫能状。（○《类聚》八。文苑英华百六十四。《诗纪》七十八。）  

【咏池边桃诗】  

已谢西王苑。复揖绥山枝。聊逢赏者爱。栖趾傍莲池。开红春灼灼。结实夏离离。（○《类聚》八十六。《诗纪》七十八。）  

丘迟  

〈迟。字希范。吴兴乌程人。齐常侍灵鞠子。举秀才。历任太学博士、大司马行参军、西中郎参军、殿中郎、车骑录事参军。梁台建。为骠骑主簿。及受禅。拜散骑侍郎。迁中书侍郎。领吴兴邑中正。为永嘉太守。选为临川王宏中军谘议参军。拜中书郎。迁司徒从事中郎。天监七年卒。年四十五。有集钞  

四十卷、集十一卷。〉  

【九日侍宴乐游苑诗】  

朱明已谢。蓐收司礼。爰理秋祓。备扬旌棨。奉璋峨峨。金貂济济。上林弘敞。离宫非一。彩殿回风。丹楼映日。随珠甲帐。屯卫周悉。睟容徐动。天仪澄谧。云物游飏。光景高丽。枯叶未落。寒花委砌。丝桐激舞。楚雅闲慧。参差繁响。殷勤流诣。（○《类聚》四。广《文选》八。《诗纪》七十七。）  

【侍宴乐游苑送】〖李善本《文选》送下有张字。《诗纪》同。六臣本《文选》注云。五臣无张字。按无张字是。〗徐州应诏  

【诗】〖沈约同赋。〗  

诘旦阊阖开。驰道闻凤吹。轻荑承玉辇。细草藉龙骑。风迟山尚响。雨息云犹积。巢空初鸟飞。荇乱新鱼戏。实为北门重。匪亲孰为寄。参差别念举。肃穆恩波被。小臣信多幸。投生岂酬义。（○《文选》三十。《类聚》二十九。文苑英华百六十九。《诗纪》七十七。）  

【旦发渔浦潭诗】  

渔潭雾未开。赤亭风已飏。棹歌发中流。鸣鞞响沓障。村童忽相聚。野老时一望。诡怪石异象。崭绝峰殊状。森森荒树齐。析析寒沙涨。藤垂岛易陟。崖倾屿难傍。信是永幽栖。岂徒暂清旷。坐啸昔有委。卧治今可尚。（○《文选》二十七。文苑英华百六十三。《诗纪》七十七。又《类聚》九引飏、嶂、望、状、涨、傍六韵。）  

【夜发密岩口诗】  

弭棹纔假寐。击汰已争先。敞朗朝霞澈。惊明晓魄悬。万寻仰危石。百丈窥重泉。丛枝上点点。崩溜下填填。（○《类聚》六。《诗纪》七十七。）  

【敬酬柳仆射征怨诗】  

清歌自言妍。雅舞空仙仙。耳中解明月。头上落金钿。雀飞且近远。暮入绮窗前。鱼戏虽南北。终还荷叶边。惟见君行久。新年非故年。（○玉台新咏五。《诗纪》七十七。）  

【答徐侍中为人赠妇诗】  

丈夫吐然诺。受命本遗家。糟糠且弃置。蓬首乱如麻。侧闻洛阳客。金盖翼高车。谒帝时来下。光景不可奢。幽房一洞启。二八尽芳华。罗裙有长短。翠鬓无低斜。长眉横玉脸。皓腕卷轻纱。俱看依井蝶。共取落檐花。何言征戍苦。抱膝空咨嗟。（○玉台新咏五。《诗纪》七十七。）  

【赠何郎诗】〖《诗纪》云。何逊答丘长史诗见本集。〗  

向夕秋风起。野马杂尘埃。忧至犹如绕。讵是故人来。檐际落黄叶。阶前网绿苔。遥情不入酒。望美信难哉。（○何水部集二。《诗纪》七十七。）  

【题琴朴】〖永嘉县志作材。《诗纪》云。一作材。〗奉柳吴兴诗  

边山此嘉树。摇影出云垂。清心有素体。直干无曲枝。凡耳非所别。君子特见知。不辞去根本。造膝仰光仪。（○《类聚》四十四。永嘉县志二作寄柳文畅诗。《诗纪》七十七。）  

【芳树诗】  

芳叶已漠漠。嘉实复离离。发景傍云屋。凝晖覆华池。轻蜂掇浮颖。弱鸟隐深枝。一朝容色茂。千春长不移。（○《类聚》四十二。文苑英华二百八。《乐府诗集》十七。《诗纪》七十七。）  

【望雪诗】  

氛氲发紫汉。杂沓被朱城。倏忽银台构。俄顷玉树生。绵绵九轨合。昭昭四区明。（○《类聚》二。《诗纪》七十七。）  

【玉阶春草诗】  

发溜始参差。扶阶方沃若。杂叶半藏蜻。丛花未隐雀。葳蕤乱碧紫。苍黄间浓薄。（○《类聚》八十一。《诗纪》七十七。）  

虞羲  

〈羲。字子阳。会稽人。齐始安王引为侍郎。寻兼建安征虏府主簿功曹。又兼记室参军事。天监中卒。有集九卷。（隋志云。齐前军参军虞羲集九卷。）〉  

【巫山高】  

南国多奇山。荆巫独灵异。云雨丽以佳。阳台千里思。勿言可再得。特美君王意。高唐一断绝。光阴不可迟。（○文苑英华二百一。《乐府诗集》十七。《诗纪》九十一。）  

【自君之出矣】  

自君之出矣。杨柳正依依。君去无消息。唯见黄鹤飞。关山多险阻。士马少光辉。流年无止极。君去何时归。（○《乐府诗集》六十九。《诗纪》九十一。）  

【敬赠萧谘议诗】〖十章○以下四言。〗  

璇源派水。玉树分柯。投殷于宋。佐汉而酂。九畴攸叙。一画载謌。象贤弈叶。衮服逶迤。  

自兹以降。朝端国右。鸣玉在腰。纳言加首。有钟有石。无凋无朽。令问令望。如琼如玖。  

相门出相。德门有德。弱冠登朝。淑问玄塞。弱冠伊何。有典有则。淑问伊何。自南自北。  

五芝秀草。八桂嘉树。五马骋涂。八龙游雾。彼令兄弟。方之有裕。并列大夫。登高而赋。  

受言载笔。遂典群流。天禄不校。白兽未仇。申辕风雅。邹郯春秋。彝文不斁。职此之由。  

帝念师旅。诏参帷慕。对曰戎车。未之先学。归陈俎豆。拂衣行乐。容止可观。卷舒可度。  

千乘之后。好道轼闾。开府之日。有弓有舆。久勤引领。独下辟书。鸣笳启路。托乘后车。  

枚叟上书。吴王弗纳。夫君正谏。直道难合。有伐问仁。阳狂不答。乃蒙矢刃。永离噂<口沓>。  

退食自公。多历年所。思归养素。豫闻斯语。终日下帷。情非待举。如蘧如惠。此出此处。  

吾人下走。国士见知。同游宛洛。并泛涟漪。轻萝易动。遂别芳枝。蹈之不足。托此差池。（○文馆词林百五十八作南齐虞羲。）  

【赠何录事諲之诗十章】  

历历斗维。王畿所止。滔滔灊汉。天步之纪。金耀圆图。玉澈方汜。蕰灵擢秀。载笃君子。  

於穆君子。左角佩觿。从群竹骑。取俊游儿。昂昂千里。宛宛长离。同规同矩。异雄守雌。  

早弃幼志。夙耽强学。唯道是修。何土不乐。将英竹箭。聊游稽岳。容止可观。进退可度。  

有德有行。如珪如璋。乐山乐水。令问令望。辞家观国。为龙为光。唯兄唯弟。元方季方。  

汉北张生。洛阳贾子。秩宗是佐。淑问不已。佥曰允谐。肃恭帝祉。於斯为盛。齐称得士。  

中槐如宿。上阁如云。握兰正典。执笔司文。方瑜等润。比桂争芬。能照时宰。绩著人君。  

帝子南牧。孔殷是抚。白水悠悠。青原庑庑。贲之束帛。不日来取。如马如枚。长裾上府。  

咨余下走。中田获菽。乃裹糇粮。遂去乡塾。既曰覯止。朝游夕宿。如佩萱兰。久知芬馥。  

共化之选。古谓惟良。能柔下邑。必惠上邦。大君有命。朱襮绣裳。方同汲子。重卧淮阳。  

嘉命显承。方驾兰汜。如彼飞鸿。抟风千里。极目宁皋。劳心无已。苏歌有慰。逖听倾耳。（○文馆词林百五十八作南齐虞羲。）  

【送友人上湘诗】〖以下五言。〗  

濡足送征人。褰裳临水路。共盈一樽酒。对之愁日暮。汉广虽容舠。风悲未可渡。佳期难再得。但愿论心故。沅水日生波。芳洲行坠露。共知丘壑改。同无金石固。（○《类聚》二十九。《诗纪》九十一。）  

【咏霍将军北伐诗】  

拥旄为汉将。汗马出长城。长城地势险。万里与云平。凉秋八九月。虏骑入幽并。  

飞狐白日晚。瀚海愁云生。羽书时断绝。刁斗昼夜惊。乘墉挥宝剑。蔽日引高旍。云屯七萃士。鱼丽六郡兵。胡笳关下思。羌笛陇头鸣。骨都先自詟。日逐次亡精。玉门罢斥堠。甲第始修营。位登万庾积。功立百行成。天长地自久。人道有亏盈。未穷激楚乐。已见高台倾。当令麟阁上。千载有雄名。（○《文选》二十一。《类聚》五十九作霍将军北伐诗。《诗纪》九十一。）  

【数名诗】  

一去濠水阳。连翩远为客。二毛飒已垂。家贫无所择。三径日荒疏。徭人心不怿。四豪不降意。何事黄金百。五日来归者。朱轮竟长陌。六郡轻薄儿。追随穷日夕。七发动音容。宾从纷奕奕。八表服英严。光光满坟藉。九流意何以。守玄遂成白。十载职不移。来归落松柏。（○《类聚》五十六。《诗纪》九十一。）  

【见江边竹诗】  

挺此贞坚性。来树朝夕池。秋波漱下趾。冬雪封上枝。葳蕤防晓露。葱茜集羁雌。含风自飒飒。负雪亦猗猗。金明无异状。玉洞良在斯。但恨非嶰谷。伶伦未见知。（○《类聚》八十九。《诗纪》九十一。）  

【春郊诗】  

光风转蕙畮。香雾郁兰津。暄迟蝶弄葩。景丽鸟和春。樵歌喧垄暮。渔枻乱江晨。山中芳杜若。依依独思人。（○《初学记》三。《诗纪》九十一。）  

【咏秋月诗】  

影丽高台端。光入长门殿。初生似玉钩。裁满如团扇。泛滥浮阴来。金波时不见。傥遇赏心者。照之西园宴。（○《类聚》一。《诗纪》九十一。）  

【橘诗】  

冲飙发陇首。朔雪度炎洲。摧折江南桂。离披漠北楸。独有凌霜橘。荣丽在中州。从来自有节。岁暮将何忧。（○《类聚》八十六作齐虞羲。《诗纪》九十一。）  

【望雪诗】  

岁杪云昼昏。玄池冰夜结。远风金河起。吹我玉山雪。（○《类聚》二。《诗纪》九十一。）  

【送别诗】  

唯有一字书。寄之南飞雁。（○《文选》三十一杂体诗注。）  

虞骞  

〈骞。会稽人。工为五言。官至王国侍郎。〉  

【登钟山下峰望诗】  

冠者五六人。携手岩之际。散意百仞端。极目千里睇。叠岫乍昏明。浮云时卷闭。遥看野树短。远望樵人细。（○《类聚》七。文苑英华百五十九。《诗纪》九十一。）  

【游潮山悲古冢诗】  

长林带朝夕。孤岭枕江村。疏松含白水。密筱满平原。荒坟改冻叶。低垅变年根。西光长槚落。促尔膝前尊。（○《初学记》十四。文苑英华三百六。《诗纪》九十一。）  

【寻沈剡夕至嵊亭诗】  

命楫寻嘉会。信次历山原。扪天上云糺。礜石下雷奔。澄潭写度鸟。空岭应鸣猿。榜歌唱将夕。商子处方昏。（○《类聚》二十七。《诗纪》九十一。）  

【视月诗】  

清夜未云疲。珠帘聊可发。泠泠玉潭水。映见蛾眉月。靡靡露方垂。晖晖光稍没。佳人复千里。馀影徒挥忽。（○玉台新咏五作何子朗和缪郎视月。《类聚》一。文苑英华百五十二。《诗纪》九十一。）  

【拟雨诗】〖《诗纪》云。诗汇作刘孝威者非。〗  

清风送凉气。薄暮荡炎氛。虹照涟漪水。电出嵯峨云。落晖散长足。细雨织斜文。（○《类聚》二。文苑英华百五十三。《诗纪》九十一。）  

## 梁诗卷六  

沈约  

〈约。字休文。吴兴武康人。仕宋。历征西记室参军、尚书度支郎。入齐。为太子家令。历尚书左丞、吏部郎、东阳太守、五兵尚书。梁武受禅。除仆射、尚书令。封建昌县侯。天监十二年卒。年七十三。谥曰隐。有谥法十卷、四声一卷、《晋书》一百十卷、《宋书》一百卷、齐纪二十卷、宋世文章志三十卷、俗说五卷、集钞十卷、集一百一卷。〉  

【乐府】  

【日出东南隅行】〖以下五言。〗  

朝日出邯郸。照我丛台端。中有倾城艳。顾景织罗纨。延躯似纤约。遗视若回澜。瑶装映层绮。金服炫雕栾。幸有同匡好。西仕服秦官。宝剑垂玉贝。汗马饰金鞍。萦场类转雪。逸控写腾鸾。罗衣夕解带。玉钗暮垂冠。（○文苑英华百九十三。《乐府诗集》二十八。广《文选》十。《诗纪》七十二。又《类聚》四十一引端、纨、官、鞍、鸾、冠六韵。）  

【昭君辞】  

朝发披香殿。夕济汾阴河。於兹怀九逝。自此敛双蛾。沾妆疑湛露。绕臆状流波。日见奔沙起。稍觉转蓬多。胡风犯肌骨。非直伤绮罗。衔涕试南望。关山郁嵯峨。始作阳春曲。终成苦寒歌。惟有三五夜。明月暂经过。（○玉台新咏七。《类聚》四十二。文苑英华二百四作昭君怨。《乐府诗集》二十九作明君词。《诗纪》七十二。）  

【长歌行】  

连连舟壑改。微微市朝变。来功嗣往迹。莫武徂升彦。局涂顿远策。留欢恨奔箭。拊戚状惊澜。循休拟回电。岁去芳愿违。年来苦心荐。春貌既移红。秋林岂停茜。一倍茂陵道。宁思柏梁宴。长戢兔园情。永别金华殿。声徽无惑简。丹青有馀绚。幽龠且未调。无使长歌倦。（○《乐府诗集》三十。广《文选》十四。《诗纪》七十二。又四十二引变、箭、茜、宴、殿五韵。）  

【同前】  

春隰荑绿柳。寒墀积皓雪。依依往纪盈。霏霏来思结。思结缠岁晏。曾是掩初节。初节曾不掩。浮荣逐弦缺。弦缺更圆合。浮荣永沉灭。色随夏莲变。态与秋霜耋。道迫无异期。贤愚有同绝。衔恨岂云忘。天道无甄别。功名识所职。竹帛寻摧裂。生外苟难寻。坐为长叹设。（文苑作说。○文苑英华二百三作鲍明远。注云。一作沈约。《乐府诗集》三十。广《文选》十四。《诗纪》七十二。）  

【君子行】  

良御惑燕楚。妙察乱渑淄。堤倾由漏壤。垣隙自危基。嚣途或妄践。党议勿轻持。（○《类聚》四十一。《乐府诗集》三十二。《诗纪》七十二。）  

【从军行】  

惜哉征夫子。忧恨良独多。浮天出鳀海。束马渡交河。雪萦九折嶝。风卷万里波。维舟无鸟岛。秣骥乏平莎。凌涛富惊沫。援木阙垂萝。江飔鸣叠屿。流云照层阿。玄埃晦朔马。白日照吴戈。寝兴动征怨。寤寐起还歌。晨装岂辍警。夕垒讵淹和。苦哉远征人。悲矣将如何。（○文苑英华百九十九。《乐府诗集》三十二。《诗纪》七十二。）  

【豫章行】  

燕陵平而远。易河清且驶。一见尘波阻。临途引征思。双剑爱匣同。孤鸾悲影异。宴言诚易纂。清歌信难嗣。卧闻夕钟急。坐阅朝光亟。往欢坠壮心。来戚满衰志。殂芳无再馥。沦灰定还炽。夏台尚可忘。荣辱亦奚事。愧微旷士节。徒感鄙生饵。劳哉纳辰和。地远托声寄。（○文苑英华二百一。《乐府诗集》三十四。《诗纪》七十二。又《类聚》四十一引驶、思、异、志四韵。）  

【相逢狭路间】  

相逢洛阳道。系声流水车。路逢轻薄子。伫立问君家。君家诚易知。易知复易忆。龙马满街衢。飞盖交门侧。大子万户侯。中子飞而食。小子始从官。朝夕温省直。三子俱入门。赫奕多羽翼。若若青组纡。烟烟金铛色。大妇绕梁歌。中妇回文织。小妇独无事。闭门聊且即。绿绮试一弹。玄鹤方鼓翼。（○《乐府诗集》三十四。《诗纪》七十二。）  

【长安有狭斜行】  

青槐金陵陌。丹毂贵游士。方骖万乘巨。炫服千金子。咸阳不足称。临淄孰能拟。（○《类聚》四十一。《乐府诗集》三十五。《诗纪》七十二。）  

【三妇艳】  

大妇拂玉匣。中妇结罗帷。小妇独无事。对镜画蛾眉。良人且安卧。夜长方自私。（○玉台新咏五。《乐府诗集》三十五。《诗纪》七十二。）  

【江蓠生幽渚】  

泽兰被荒径。孤芳岂自通。幸逢瑶池旷。得与金芝丛。朝承紫台露。夕润绿池风。既美修嫮女。复悦繁华童。夙昔玉霜满。旦暮翠条空。叶飘储胥右。芳歇露寒东。纪化尚盈昃。俗志信<秀贵>隆。财殚交易绝。华落爱难终。所惜改欢眄。岂恨逐征蓬。愿回昭阳景。持照长门宫。（○《乐府诗集》三十五。广《文选》十四。《诗纪》七十二。又《类聚》四十一作塘上行。引通、丛、童、空、终、宫六韵。）  

【却东西门行】  

驱马城西阿。遥眺想京阙。望极烟原尽。地远山河没。摇装非短晨。还歌岂明发。修服怅边羁。瞻途眇乡谒。驰盖转徂龙。回星引奔月。乐去哀镜满。悲来壮心歇。岁华委徂貌。年霜移暮发。辰物久侵晏。征思坐沦越。清氛掩行梦。忧原荡瀛渤。一念起关山。千里顾丘窟。（○《乐府诗集》三十七。《诗纪》七十二。又《类聚》四十一作都东西门行。引阙、没、发三韵。）  

【饮马长城窟】  

介马渡龙堆。途萦马屡回。前访昌海驿。杂种<完女>轮台。旌幕卷烟雨。徒御犯冰埃。（○《类聚》四十一。《乐府诗集》三十八。《诗纪》七十二。）  

【拟青青河畔草】  

漠漠床上尘。心中忆故人。故人不可忆。中夜长叹息。叹息想容仪。不言长别离。别离稍已久。空床寄杯酒。（乐府作酒杯。○玉台新咏五作拟青青河边草。文苑英华二百八。《乐府诗集》三十八。《诗纪》七十二。）  

【梁甫吟】  

龙驾有驰策。日御不）停阴。星龠亟回变。气化坐盈侵。寒光稍眇眇。秋塞日沉沉。高窗仄馀火。倾河驾腾参。飙风折暮草。惊箨霣层林。时云霭空远。渊水结清深。奔枢岂易纽。珠庭不可临。怀仁每多意。履顺孰能禁。露清一唯促。缓志且移心。哀歌步梁甫。叹绝有遗音。（《类聚》、文苑作吟。○文苑英华二百七。《乐府诗集》四十一。广《文选》十四。《诗纪》七十二。又《类聚》四十一引阴、沉、吟三韵。）  

【君子有所思行】  

晨策终南首。顾望咸阳川。戚里溯层阙。甲馆负崇轩。复途希紫阁。重台拟望仙。巴姬幽兰奏。郑女阳春弦。共矜红颜日。俱忘白发年。寂寥茂陵宅。照曜未央蝉。无以五鼎盛。顾嗤三经玄。（○《类聚》四十一。文苑英华二百二。《乐府诗集》六十一。广《文选》十四。《诗纪》七十二。）  

【白马篇】  

白刀紫金鞍。停镳过上兰。寄言狭斜子。讵知陇道难。赤坂途三折。龙堆路九盘。冰生肌里冷。风起骨中寒。功名志所急。日暮不遑餐。长驱入右地。轻举出楼兰。直去已垂涕。宁可望长安。匪期定远封。无羡轻车官。唯见恩义重。岂觉衣裳单。本持躯命答。幸遇身名完。（○文苑英华二百九。《乐府诗集》六十三。广《文选》十四。《诗纪》七十二。又《类聚》四十二引兰、蟠、寒、单、完五韵。）  

【齐讴行】  

东秦称右地。川隰固夷昶。层峰驾苍云。浊河流素壤。青丘良杳郁。雪宫信疏敞。王佐改殷命。霸功缪周网。（○《类聚》四十一。《乐府诗集》六十四。《诗纪》七十二。）  

【前缓声歌】  

羽人广宵宴。帐集瑶池东。开霞泛彩霭。澄雾迎香风。龙驾出黄苑。帝服起河宫。九疑轥烟雨。三山驭螭鸿。玉銮乃排月。瑶軷信凌空。神行烛玄漠。帝旆委曾虹。箫歌美嬴女。笙吹悦姬童。琼浆且未洽。羽辔已腾空。息凤曾城曲。灭景清都中。隆佑集皇代。委祚溢华嵩。（○《乐府诗集》六十五。广《文选》十四。《诗纪》七十二。）  

【芳树】〖以下二首附谢朓集。题云。同沈右率诸公赋鼓吹曲名。〗  

发萼九华隈。开跗寒露侧。氤氲非一香。参差多异色。宿昔寒飙举。摧残不可识。霜雪交横至。对之长叹息。（○谢宣城诗集二。《类聚》四十二。文苑英华二百八。《乐府诗集》十七。《诗纪》七十二。）  

【临高台】  

高台不可望。（《类聚》作望远。）望远（谢集作远望。）使人愁。连山无断绝。河水复悠悠。所思竟何在。洛阳南陌头。可望不可见。何用解人忧。（○谢宣城诗集二。《类聚》四十二作临高台行。文苑英华二百十。《乐府诗集》十八。《文选》补遗三十四。《诗纪》七十二。）  

【洛阳道】  

洛阳大道中。佳丽实无比。燕裙傍日开。赵带随风靡。领上薄萄绣。腰中合欢绮。佳人殊未来。薄暮空徙倚。（○《乐府诗集》二十三。《诗纪》七十二。）  

【江南曲】  

棹歌发江潭。采莲渡湘南。宜须间隐处。舟浦予自谙。罗衣织成带。堕马碧玉篸。但令舟楫渡。宁计路崭嵌。（文苑作{山甘}々。注云。一作崭嵌。○文苑英华二百一。《乐府诗集》二十六。《诗纪》七十二。）  

【东武吟行】  

天德深且旷。人世贱而浮。东枝才拂景。西壑已停辀。逝辞金门宠。去饮玉池流。霄辔一永矣。俗累从此休。（○《类聚》四十一。《乐府诗集》四十一。《诗纪》七十二。）  

【怨歌行】  

时屯宁易犯。俗险信难群。坎坛元淑赋。顿挫敬通文。遽沦班姬宠。夙窆贾生坟。短俗同如此。长叹何足云。（○《类聚》四十一。《乐府诗集》四十二。《诗纪》七十二。）  

【悲哉行】  

旅游媚年春。年春媚游人。徐光旦垂彩。和露晓凝津。时嘤起稚叶。蕙气动初苹。一朝阻旧国。万里隔良辰。（○《类聚》四十一。《乐府诗集》六十二。《诗纪》七十二。）  

【携手曲】  

舍辔下雕辂。更衣奉玉床。斜簪映秋水。开镜比春妆。所畏红颜促。君恩不可长。冠且容裔。岂吝桂枝亡。（○玉台新咏五。《乐府诗集》七十六。《诗纪》七十二。）  

【有所思】  

西征登陇首。东望不见家。关树抽紫叶。塞草发青芽。昆明当欲满。蒲萄应作花。流泪对汉使。因书寄狭邪。（○玉台新咏五。《乐府诗集》十七。《诗纪》七十二。）  

【夜夜曲】  

河汉纵且横。北斗横复直。星汉空如此。宁知心有忆。孤灯暧不明。寒机晓犹织。零泪向谁道。鸡鸣徒叹息。（○玉台新咏五。《类聚》四十二。《乐府诗集》七十六。《诗纪》七十二。）  

【夜夜曲】  

北斗阑干去。夜夜心独伤。月辉横射枕。灯光半隐床。（○玉台新咏十作梁简文帝。《乐府诗集》七十六。《诗纪》七十二。○逯按。玉台七已有梁简文拟沈夜夜曲一首。此篇作沈诗为是。）  

【钓竿】  

桂舟既容与。绿浦复回纡。轻丝动弱芰。微楫起单凫。扣舷忘日暮。卒岁以为娱。（○《类聚》四十一作钓竿行。《乐府诗集》十八。《诗纪》七十二。）  

【临碣石】  

碣石送返潮。登罘礼朝日。溟涨无端倪。山岛互崇崒。骥老心未穷。酬恩岂终毕。（○《乐府诗集》五十五。《诗纪》七十二。）  

【湘夫人】  

潇湘风已息。沅沣复安流。扬蛾一含睇。<女便>娟好且修。捐玦置沣浦。解佩寄中洲。（○《乐府诗集》五十七。《诗纪》七十二。）  

【贞女引】  

贞女（乐府作心。）信无矫。傍邻也见疑。轻生本非惜。贱躯良足悲。传芳托嘉树。弦歌寄好词。（○《乐府诗集》五十八。《诗纪》七十二。）  

【襄阳蹋铜蹄歌三首】  

分手桃林岸。送别岘山头。若欲寄音信。汉水向东流。（○玉台新咏十作襄阳白铜蹄。《类聚》四十三作襄阳白铜鞮歌。文苑英华二百一作白铜鞮歌。《乐府诗集》四十八。《诗纪》七十二。）生长宛水上。从事襄阳城。一朝遇神武。奋翼起先鸣。（○文苑英华二百一。《乐府诗集》四十八。《诗纪》七十二。）  

蹀鞚飞尘起。左右自生光。男儿得富贵。何必在归（文苑作还故。）乡。（○同上）  

【永明乐】  

联翩贵游子。侈靡千金客。华毂起飞尘。珠履竟长陌。（○《乐府诗集》七十五。《诗纪》七十二。）  

【江南弄四首】〖以下杂言。〗  

【赵瑟曲】〖《诗纪》云。文苑英华作元帝。今从乐府作沈约。〗  

邯郸奇弄出文梓。萦弦急调切流徵。玄鹤徘徊白云起。白云起。郁披香。离复合。曲未央。（○文苑英华三百三十五。《乐府诗集》五十。《诗纪》七十二。）  

【秦筝曲】  

罗袖飘纚拂雕桐。促柱高张散轻宫。迎歌度舞遏归风。遏归风。止流月。寿万春。欢无歇。（○文苑英华三百三十五作梁元帝赵瑟。《乐府诗集》五十。《诗纪》七十二。）  

【阳春曲】  

杨柳垂地燕差池。缄情忍思落容仪。弦伤曲怨心自知。心自知。人不见。动罗裙。拂珠殿。（○《类聚》四十二作江南行阳春曲。《乐府诗集》五十。《诗纪》七十二。）  

【朝云曲】  

阳台氤氲多异色。巫山高高上无极。云来云去常不息。常不息。梦来游。极万世。度千秋。（○《类聚》四十二。《乐府诗集》五十。《诗纪》七十二。）  

【乐未央】  

亿舜日。万尧年。咏湛露。歌采莲。愿杂百和气。宛转金炉前。（○文苑英华百九十三作张正见神仙篇。光府诗集七十四。《诗纪》七十二。）  

【四时白纻歌五首】〖七言〗  

〖古今乐录曰：沈约云。白纻五章。敕臣约造。武帝造后两句。〗  

【春白纻】  

兰叶参差桃半红。飞芳舞縠戏春风。如娇如怨状不同。含笑流眄满堂中。翡翠群飞飞不息。愿在云间长比翼。佩服瑶草驻容色。舜日尧年欢无极。（○《类聚》四十三。《乐府诗集》五十六。《诗纪》七十二。又玉台新咏九作春日白纻曲。引红、风、息、翼四韵。）  

【夏白纻】〖《诗纪》云。文苑英华作梁武帝。今从乐府作沈约。〗  

朱光灼烁照佳人。含情送意遥相亲。嫣然一转乱心神。非子之故欲谁因。悲翠群飞飞不息。愿在云间长比翼。佩服瑶草驻容色。舜日尧年欢无极。（○《乐府诗集》五十六。《诗纪》七十二。又《类聚》四十三引人、亲、神、因四韵。文苑英华百九十三作梁武帝白纻歌。引人、亲、神、因四韵。）  

【秋白纻】  

白露欲凝草已黄。金管玉柱响洞房。双心一影俱回翔。吐情寄君君莫忘。翡翠群飞飞不息。愿在云间长比翼。佩服瑶草驻容色。舜日尧年欢无极。（○《乐府诗集》五十六。《诗纪》七十二。又玉台新咏九作秋日白纻曲。引黄、房、翔、忘四韵。《类聚》四十三引黄、房、翔、忘四韵。）  

【冬白纻】  

寒闺昼密罗幌垂。婉容丽色心相知。双去双还誓不移。长袖拂面为君施。翡翠群飞飞不息。愿在云间长比翼。佩服瑶草驻容色。舜日尧年欢无极。（○《乐府诗集》五十六。《诗纪》七十二。又《类聚》四十三引垂、知、移、施四韵。）  

【夜白纻】  

秦筝齐瑟燕赵女。一朝得意心相许。明月如规方袭予。夜长未央歌白纻。翡翠群飞飞不息。愿在云间长比翼。佩服瑶草驻容色。舜日尧年欢无极。（○《乐府诗集》五十六。《诗纪》七十二。）  

【团扇歌二首】  

青青林中竹。可作白团扇。动摇玉郎手。因风访方便。（○合璧事类外集六十。）  

团扇复团扇。持许自障面。憔悴无复理。羞与郎相见。（○同上○逯按。玉台新咏此乃桃叶歌。合璧事类或别有所据。列此俟考。）  

【诗】  

【侍皇太子释奠宴诗】〖以下四言。〗  

尊学尚矣。道亦遐哉。启图观秘。辟苑兴才。事高东序。义迈云台。峨峨德傅。灼灼英台。复礼曲台。反乐宣榭。阙文内举。輶轩外驾。结朋千里。从师百舍。坠典必修。阙祀咸荐。回鸾献爵。摐金委奠。肆士辨仪。胥人掌县。仿佛神踪。徘徊灵眷。（○《类聚》三十八引榭、驾、舍、荐、奠、县、眷七韵。《初学记》十四引哉、才、台、台、荐、奠、县、眷八韵。《诗纪》七十三。）  

【赠沈录事江水曹二大使诗】〖五章○东阳郡时。〗  

伊我洪族。源浚流长。奕奕清济。代有兰芳。允兹二秀。挺干朝阳。于彼原隰。徽命是将。  

受言帝庭。观风上牧。逸翰双举。为腓为服。遍轨瓯吴。萦涂海陆。岌岌貂冕。辚辚华毂。  

帝格文祖。握瑞持衡。庆逾高邑。兆属大横。王道无外。乾路昭亨。近臣展事。上介倅行。  

微微下国。川纡路阻。蔼蔼王人。匪遑宁处。巡仪既畅。私宴亦叙。置酒式歌。披衿寤语。  

戒途在日。复路回舟。霜结暮草。风卷寒流。情劳东眷。望泫西浮。崇君远业。敬尔芳猷。（○文馆词林百五十八。）  

【赠刘南郡季连诗】〖六章○东阳郡时。〗  

鸿汉景德。盛楚连徽。灼灼中垒。入奥知微。殊源别派。复属清辉。伊我兰执。升堂启扉。  

宴游忽永。心期靡悔。代历四朝。年逾十载。朋居缱绻。余违尔诲。岂独秋兰。结言为珮。  

事有离会。心未江湖。昔分湘济。今别荆吴。安得理翰。同飞故都。情劳伊尔。念切纷吾。  

追念生平。欢友非一。讽雩斯五。披林者七。方驾清衢。置酒兰室。离役代有。兴言涕溢。  

山邦务寡。陕辅任隆。才否虽异。劳逸不同。幽严何有。丹桂为丛。结枝以赠。寄之飞鸿。  

峨峨令藩。腾芳戚右。缉兹江汉。实寄僚首。在德易充。为名难朽。愿言可获。岁暮携手。（○文馆词林百五十八。）  

【为南郡王侍皇太子释奠诗二首】  

陵季相沿。训随世殆。政缺雅乖。风漓化改。礼亡衽席。乐沉河海。三雍靡构。四教谁采。瞻震并峻。义属重丽。横书清道。晦彼生知。（○《类聚》三十八。《诗纪》七十三。）  

义重师匡。业贵虚受。襄野顺风。西河杜帚。表迹亏光。降情回首。道御百灵。神行万有。尊学尚矣。继列传徽。旗章或舛。兹道莫违。自堂及室。异轸同归。洋洋圣范。楚楚儒衣。（○《初学记》十四。《诗纪》七十三。○逯按。《类聚》、《初学记》所引殆为一篇之佚文。《诗纪》编为两首。今姑照录。）  

【三日侍凤光殿曲水宴应制诗】  

光迟蕙亩。气婉椒台。皇心爱矣。帝曰游哉。玉鸾徐骛。翠凤轻回。别殿广临。离宫洞启。川只奉寿。河宗相礼。清洛渐筵。长伊流陛。洄荡嘉羞。摇漾芳醴。轻歌易绕。弱舞难持。素云留管。玄鹤停丝。引思为岁。岁亦阳止。叨服贲身。身亦昌止。徒勤丹漆。终愧文梓。（○《类聚》四、《初学记》四、古今岁时杂咏十六俱作三日侍风光殿曲水宴诗。广《文选》八作侍曲水宴诗。《诗纪》七十三。）  

【为临川王九日侍太子宴诗】  

凉风北起。高雁南翻。叶浮楚水。草折梁园。凄凉霜野。惆怅晨鹍。云轻寒树。日丽秋原。三金广设。六羽高陈。寒英始献。凉酎初醇。靡靡神襟。锵锵群彦。思媚储猷。洽和奉宴。恩畅兰席。欢同桂殿。景遽乐推。临风以眷。丽景天枝。位非德举。任伍辰阶。祚均河楚。负岳未胜。瞻云难侣。望古兴惕。心焉载伫。（○《类聚》四。广《文选》八作太子九日宴诗。《诗纪》七十三。）  

【九日侍宴乐游苑诗】  

凭玉宅海。端扆御天。止流飞壑。静震腾川。凝神贯极。摛道漏泉。西裘委衽。南风在弦。暮芝始绿。年桂初丹。上林叶下。沧池水寒。霜沾玉树。雁动轻澜。停跸玉陛。徙卫璇墀。雕箱凤彩。羽盖鸾姿。虹旌迢递。翠华葳蕤。礼弘灞汭。义高洛湄。（○《类聚》四。广《文选》八作侍宴乐游苑诗。《诗纪》七十三。）  

【从齐武帝琅琊城讲武应诏诗】〖以下五言。〗  

九功播祧墠。七德陈武悬。展事昌国图。息兵由重战。皇情咨阅典。出车迨辰选。饰徒映寒隰。翻绥临广甸。飒杳佩吴戈。参差腰夏箭。风旆舒复卷。云霞清似转。轻舞信徘徊。前歌且遥衍。秋原嘶代马。朱光浮楚练。虹壑写飞文。严阿藻馀绚。发震岳灵从。扬旌水华变。凭高训武则。中天起遐眷。凤盖卷洪河。珠旗扫长汧。方待翠华举。远适瑶池宴。（○文苑英华二百九十九。《诗纪》七十三。）  

【三日侍林光殿曲水宴应制诗】  

宴镐锵玉銮。游汾举仙軷。荣光泛彩旄。修风动芝盖。淑气婉登晨。天行耸云旆。帐殿临春御。帷宫绕芳薈。渐席周羽觞。分墀引回濑。穆穆玄化升。济济皇阶泰。将御遗风轸。远侍瑶台会。（○《类聚》四作侍林光殿曲水宴诗。《初学记》四作林光殿曲水宴诗。古今岁时杂咏十六作三日林光殿曲水宴。文苑英华百七十二作三日侍林光殿曲水诗。《诗纪》七十三。）  

【侍宴乐游苑饯吕僧珍应诏诗】  

丹浦非乐战。负垂切君临。我皇秉至德。忘己用尧心。愍兹区宇内。鱼鸟失飞沈。推毂二崤道。扬旆九河阴。超乘尽三属。选士皆百金。戎车出细柳。饯席遵上林。命师诛后服。授律缓前禽。函轘方解带。峣武稍披襟。伐罪芒山曲。吊民伊水浔。将陪告成礼。待此未抽簪。（○《文选》二十。《类聚》二十九。文苑英华百六十九。《诗纪》七十三。又《御览》七百七十六作饯吕僧珍诗。引阴一韵。）  

【正阳堂宴劳凯旋诗】  

凯入同高宴。饮至均多祜。昔往歌采薇。今来欢杕杜。善战惟我皇。胜之不窥户。推毂授神谟。馀壮终能贾。浩荡金罍溢。周流玉觞傅。（○《类聚》五十九。《诗纪》七十三。）  

【游钟山诗应西阳王教】〖五章〗  

灵山纪地德。地险资岳灵。终南表秦观。少室迩王城。翠凤翔淮海。衿带绕神坰。北阜何其峻。林薄杳葱青。  

发地多奇岭。干云非一状。合沓共隐天。参差互相望。郁律构丹巘。  

崚嶒起青嶂。势随九疑高。气与三山壮。  

即事既多美。临眺殊复奇。南瞻储胥观。西望昆明池。山中咸可悦。赏逐四时移。春光发陇首。秋风生桂枝。  

多值息心侣。结架山之足。八解鸣涧流。四禅隐严曲。窈冥终不见。萧条无可欲。所愿从之游。寸心於此足。  

君王挺逸趣。羽旆临崇基。白云随玉趾。青霞杂桂旗。淹留访五药。顾步伫三芝。於焉仰镳驾。岁暮以为期。（○《文选》二十二作钟山诗应西阳王教。文苑英华百五十九作游钟山。《诗纪》七十三。又《类聚》七作游钟山。引灵、城、青、壮、奇、池、移、枝、足、曲十韵。《御览》六十六引池一韵。）  

【登高望春诗】  

登高眺京洛。街巷何纷纷。回首望长安。城阙郁盘桓。日出照钿黛。风过动罗纨。齐重蹑朱履。赵女扬翠翰。春风摇杂树。葳蕤绿且丹。宝瑟玫瑰柱。金羁玳瑁鞍。淹留宿下蔡。置酒过上兰。解眉还复敛。方知巧笑难。佳期空靡靡。含睇未成欢。嘉客不可见。因君寄长叹。（○玉台新咏五。《诗纪》七十三。又《类聚》二十八及广《文选》九引纷、桓、翰、丹、鞍、兰、纨七韵。）  

【游金华山诗】  

远策追夙心。灵山协久要。天倪临紫阙。地道通丹窍。未乘琴高鲤。且纵严陵钓。若蒙羽驾迎。得奉金书召。高驰入阊阖。方睹灵妃笑。（○《类聚》七。文苑英华百五十九。《诗纪》七十三。）  

【留】〖《诗纪》作刘。〗真人东山还诗  

连峰竟无已。积翠远微微。寥戾野风急。芸黄秋草腓。我来岁云暮。於此怅怀归。霜雪方共下。宁止露沾衣。等余两岐秀。去去掩柴扉。（○《类聚》七。文苑英华百六十作留真人南还。《诗纪》七十三。○逯按。文馆词林沈约有留真人教。）  

【登玄畅楼诗】  

危峰带北阜。高顶出南岑。中有陵风榭。回望川之阴。岸险每增减。湍平互浅深。水流本三派。台高乃四临。上有离群客。客有慕归心。落晖映长浦。焕景烛不浔。云生岭乍黑。日下溪半阴。信美非吾土。何事不抽簪。（○《类聚》六十三。《初学记》二十四。文苑曲华三百十一。《诗纪》七十三。）  

【酬谢宣城朓诗】〖《诗纪》云。集云调宣城朓卧疾。〗  

王乔飞凫舄。东方金马门。从宦非宦侣。避世不（六臣本《文选》作作。《诗纪》同。集注本《文选》作非。）  

《类聚》、文苑同。避喧。揆予发皇鉴。短翮屡飞翻。晨趋朝建礼。晚沐卧郊园。宾至下尘榻。忧来命绿樽。昔贤侔时雨。今守馥兰荪。神交疲梦寐。路远隔思存。牵拙谬东汜。浮惰及西昆。顾循良菲薄。何以俪玙璠。将随渤澥去。刷羽泛清源。（○谢宣城诗集四作答谢宣城。《文选》三十作和谢宣城。《诗纪》七十三。又《类聚》三十一、文苑英华二百四十并引门、喧、翻、园、樽、荪、存七韵。）  

【新安江至清浅深见底贻京邑游好诗】  

眷言访舟客。兹川信可珍。洞彻随清浅。皎镜无冬春。千仞写乔树。百丈见游鳞。沧浪有时浊。清济涸无津。岂若乘斯去。俯映石磷磷。纷吾隔嚣滓。宁假濯衣巾。愿以潺湲水。沾君缨上尘。（○《文选》二十七。文苑英华百六十二作渡新安江贻京邑友好。《诗纪》七十三。又《类聚》八作渡新安江贻京邑友好。引珍、春、鳞、巾、尘五韵。）  

【送别友人诗】〖《诗纪》云。外编作任昉者非。〗  

君东我亦西。衔悲涕如霰。浮云一南北。何由展言宴。方作异乡人。赠子同心扇。遥裔发海鸿。连翻山檐燕。春秋更去来。参差不相见。（○《类聚》二十九。文苑英华二百二十六。《诗纪》七十三。）  

【去东阳与吏民别诗】  

微薄叨今幸。忝荷非昔期。唐风岂异世。钦明重在兹。饰骖去关辅。分竹入河淇。下车如昨日。曳组忽弥期。霜载凋秋草。风三动春旗。无以招卧辙。宁望后相思。（○《类聚》五十。《诗纪》七十三。）  

【早发定山诗】  

夙龄爱远壑。晚莅见奇山。标峰彩虹外。置岭白云间。倾壁忽斜竖。绝顶峰昨孤圆。归海流漫漫。出浦水溅溅。野棠开未落。山樱发欲然。忘归属兰杜。怀禄寄芳荃。眷言采三秀。徘徊望九仙。（○《文选》二十七。《诗纪》七十三。又草堂诗笺二十一绝句诗注。引燃一韵。）  

【循役朱方道路诗】  

分繻出帝京。升装奉皇穆。洞野属沧溟。联郊溯河服。日映青丘岛。尘起邯郸陆。江移林岸微。岩深烟岫复。岁严摧磴草。午塞散峤木。萦蔚夕飙卷。蹉跎晚云伏。霞志非易从。旌躯信难牧。岂慕淄宫梧。方辞兔园竹。羁心亦何言。迷踪庶能复。（○《初学记》二十四。万花谷后二十五。《诗纪》七十三。）  

【和竟陵王游仙诗二首】〖王融、范云同赋。〗  

夭矫乘绛仙。螭衣方陆离。玉銮隐云雾。溶溶纷上驰。瑶台风不息。赤水正涟漪。峥嵘玄圃上。聊攀琼树枝。（○《类聚》七十八。广《文选》九。《诗纪》七十三。）  

朝止阊阖宫。暮宴清都阙。腾盖隐奔星。低銮避行月。九疑纷相从。虹旌乍升没。青鸟去复还。高唐云不歇。若华有馀照。淹留且晞发。（○《类聚》七十八。《初学记》二十三。文苑英华二百二十五。广《文选》九。《诗纪》七十三。）  

【游沈道士馆诗】  

秦皇御宇宙。汉帝恢武功。欢娱人事尽。情性犹未充。锐意三山上。托慕九霄中。既表祈年观。复立望仙宫。宁为心好道。直由意无穷。曰余知止足。是愿不须丰。遇可淹留处。便欲息微躬。山嶂远重叠。竹树近蒙笼。开襟濯寒水。解带临清风。所累非物外。为念在玄空。朋来握石髓。宾至驾轻鸿。都令人径绝。惟使云路通。一举凌倒景。无事适华嵩。寄言赏心客。岁暮尔来同。（○《文选》二十二。《类聚》七十八。文章正宗二十九。《诗纪》七十三。）  

【酬华阳陶先生诗】  

三清未可觌。一气且空存。所愿回光景。拯难拔危魂。若蒙丸（陶隐居传作九。金薤记同。）丹赠。岂惧六龙奔。（○陶隐居传。金薤记。《诗纪》七十三。）  

【还园宅奉酬华阳先生诗】  

早欲寻名山。期待婚嫁毕。二事虽云已。此外复非一。忽闻龙图至。仍睹荣光溢。副朝首八元。开壤赋千室。冠缨曾弗露。风雨未尝栉。鸣玉响洞门。金蝉映朝日。惭无小人报。徒叨令尹秩。岂忘平生怀。靡监不遑恤。（○陶隐居传。金薤记。《诗纪》七十三。）  

【华阳先生登楼不复下赠呈诗】  

侧闻上士说。尺木乃腾霄。云骈不展地。仙居多丽樵。卧待三芝秀。坐对百神朝。衔书必青鸟。佳客信龙镳。非止灵桃实。方见大椿凋。（○陶隐居传作酬华阳先生。金薤记作华阳先生登楼不下赠呈。《类聚》七十八作陶先生登楼不得下诗。《诗纪》七十三。）  

【奉华阳王外兵诗】  

〖金薤记云。隐居别易氏号。〗  

餐玉驻年龄。吞霞反容质。眇识青丘树。回见扶桑日。烂熳蜃云舒。嵚崟山海出。（○陶隐居。金薤记。《诗纪》七十三。）  

【赤松涧诗】  

松子排烟去。英灵眇难测。惟有清涧流。潺湲终不息。神丹在兹化。云軿於此陟。愿受金液方。片言生羽翼。渴就华池饮。饥向朝霞食。何时当来还。延伫青（《类聚》作清。）岩侧。（○《类聚》七十八。《诗纪》七十三。）  

【八关斋诗】  

因戒倦轮飘。习障从尘染。四衢道难辟。八正扉犹掩。得理未易期。失路方知险。迷涂既已复。豁悟非无渐。（○《类聚》七十六。《诗纪》七十三。）  

【古意诗】  

挟瑟丛台下。徙倚爱容光。伫立日已暮。戚戚苦人肠。露葵已堪摘。淇水未沾裳。锦衾无独暖。罗衣空自香。明月虽外照。宁知心内伤。（○玉台新咏五。《诗纪》七十三。）  

【少年新婚为之咏诗】  

山阴柳家女。莫言出田墅。丰容好资颜。便僻工言语。腰肢既软弱。衣服亦华楚。红轮映早寒。画扇迎初暑。锦履并花纹。绣带同心苣。罗繻金薄厕。云鬓花钗举。我情已郁纡。何用表崎岖。托意眉间黛。申心口上朱。莫争三春价。坐丧千金躯。盈尺青铜镜。径寸合浦珠。无因达往意。欲寄双飞凫。裾开见玉趾。衫薄映凝肤。羞言赵飞燕。笑杀秦罗敷。白顾虽悴薄。冠盖耀城隅。高门列驺驾。广路从骊驹。何惭鹿卢剑。讵减府中趋。还家问乡里。讵堪持作夫。（○玉台新咏五。《诗纪》七十三。）  

【登北固楼诗】  

六代旧山川。兴亡几百年。繁华今寂寞。朝市昔喧阗。夜月琉璃水。春风柳色天。伤时为怀古。垂泪国门前。（○舆地纪胜七。）  

【梦见美人诗】  

夜闻长叹息。知君心有忆。果自阊阖开。魂交睹颜色。既荐巫山枕。又奉齐眉食。立望复横陈。忽觉非在侧。那知神伤者。潺湲泪沾臆。（○玉台新咏五。《诗纪》七十三。）  

【直学省愁卧诗】  

秋风吹广陌。萧瑟入南闱。愁人掩轩卧。高窗时动扉。虚馆清阴满。神宇暧微微。网虫垂户织。夕鸟傍檐飞。缨佩空为忝。江海事多违。山中有桂树。岁暮可言归。（○《文选》三十作学省愁卧。六臣本注云。五臣作直学省愁卧。《诗纪》七十三。）  

【休沐寄怀诗】  

虽云万重岭。所玩终一丘。阶墀幸自足。安事远遨游。临池清溽暑。开幌望高秋。园禽与时变。兰根应节抽。凭轩搴木末。垂堂对水周。紫箨开绿筱。白鸟映青畴。艾叶弥南浦。荷花绕北楼。送日隐层阁。引月入轻帱。爨熟寒蔬剪。宾来春蚁浮。来往既云勌。光景为谁留。（○《初学记》二十。《诗纪》七十三。）  

【宿东园诗】  

陈王斗鸡道。安仁采樵路。东郊岂异昔。聊可閒余步。野径既盘纡。荒纤亦交互。槿篱疏复密。荆扉新且故。树顶鸣风飙。草根积霜露。惊麏去不息。征鸟时相顾。茅栋啸愁鸱。平冈走寒兔。夕阴带层阜。长烟引轻素。飞光忽我遒。岂止岁云暮。若蒙西山药。颓龄倘能度。（○《文选》二十二。《诗纪》七十三。又《类聚》六十五引故、露、顾、兔、素五韵。）  

【行园诗】  

寒瓜方卧垅。秋菰亦满陂。紫茄纷烂熳。绿芋郁参差。初菘向堪把。时韭日离离。高梨有繁实。何减万年枝。荒渠集野雁。安用昆明池。（○谢宣城诗集四。《诗纪》七十三。又《类聚》六十五引陂、差、离三韵。）  

【和左丞庾杲之移病诗】  

岁暮岂云聊。参差忧与疾。匪浣孰能赐。持身固无述。握兰空盈把。待漏终不溢。嚣喧满眼前。簿领纷盈膝。安用谈天辩。徒劳梦赐笔。挂冠若东都。山林宁复出。（○《初学记》十一。《诗纪》七十三。）  

【和竟陵王抄书诗】  

教微因弛辔。维峻属贞期。义乖良未远。斯文焕在兹。超河综绝礼。冠楚缀沦诗。披滕辨蠹册。酌醴访深疑。澄流黜往性。泛略引前滋。汉壁含遗篆。名山多逸词。绿编方委阁。素简月盈辎。空幸参鸳鹭。比秀恧琼芝。挹流既知广。复道还自嗤。（○《初学记》十二。《诗纪》七十三。）  

【咏竹火笼诗】  

结根终南下。防露复披云。虽为九华扇。聊可涤炎氛。安能偶狐白。鹤夘织成文。覆持鸳鸯被。百和吐氛氲。忽为纤手用。岁暮待罗裙。（○谢宣城诗集五。《文选》补遗三十六。）  

## 梁诗卷七  

沈约  

【诗】  

【奉和竟陵王郡县名诗】〖王融、范云同赋。〗  

西都富轩冕。南宫溢才彦。高阙连朱雉。方渠渐游殿。广川肆河济。长岑绕崤汧。曲梁济危渚。平皋骋悠眄。清渊皎澄彻。曾山郁葱茜。阳泉濯春藻。阴丘聚寒霰。西华不可留。东光促奔箭。望都游子怀。临戎征马倦。既豫平台集。复齿南皮宴。一窥长安城。羞言杜陵掾。（○《类聚》五十六。《诗纪》七十三。）  

【奉和竟陵王药名诗】  

丹草秀朱翘。重台架危岊。木兰露易饮。射干枝可结。阳隰采辛夷。寒山望积雪。玉泉亟周流。云华乍明灭。合欢叶暮卷。爵林声夜切。垂景迫连桑。思仙慕云埒。荆实剖丹瓶。龙刍汗奔血。照握乃夜光。盈车非玉屑。细柳空葳蕤。水萍终委绝。黄符若可挹。长生永昭皙。（○《类聚》五十六。《诗纪》七十三。）  

【和陆慧晓百姓名诗】  

建都望淮海。树阙表衡稽。井干风云出。柏梁星汉齐。皇王临万宇。惠化覃黔黎。吉士服仁义。宿昔秉华圭。庸贤起幽谷。钦言非象犀。端委康国步。偃息召邦携。举政方分策。易纪粲金泥。伊余沐嘉幸。由是别园畦。曾微涓露答。光景遂云西。方随炼丹子。薄暮矫行迷。（○《类聚》五十六。《诗纪》七十三。）  

【三月三日率尔成章诗】  

丽日属元巳。年芳具在斯。开花已匝树。流莺复满枝。洛阳繁华子。长安轻薄儿。东出千金堰。西临雁鹜陂。游丝映空转。高杨拂地垂。绿帻文照耀。紫燕光陆离。清晨戏伊水。薄暮宿兰池。象筵鸣宝瑟。金瓶泛羽卮。宁忆春蚕起。日暮桑欲萎。长袂屡已拂。彫胡方自炊。爱而不可见。宿昔减容仪。且当忘情去。叹息独何为。（○《文选》三十。古今岁时杂咏十六。文苑英华百五十七。《诗纪》七十三。又《类聚》四、《初学记》四、《御览》三十并引斯、枝、儿、陂、垂、离、池、卮、萎九韵。万花谷后四引斯、枝、儿、陂、池、萎六韵。）  

【织女赠牵牛诗】  

红妆与明镜。二物本相亲。用持施点画。不照离居人。往秋虽一照。一照复还尘。尘生不复拂。蓬首对河津。冬夜寒如此。宁遽道阳春。初商忽云至。暂得奉衣巾。施衿已成故。每聚忽如新。（《初学记》作每耻辄如新。○《类聚》四。《初学记》四。文苑英华百五十八。古今岁时杂咏二十五。《诗纪》七十三。）  

【应王中丞思远咏月诗】  

月华临静夜。夜静灭氛埃。方晖竟户入。圆影隙中来。高楼切思妇。西园游上才。网轩映珠缀。应门照绿苔。洞房殊未晓。清光信悠哉。（○《文选》二十。又玉台新咏五。《类聚》一、《初学记》一、文苑英华百五十一、《御览》四并作咏月。《诗纪》七十三。）  

【和王中书德充咏白云诗】  

白云自帝乡。氛氲屡回没。蔽亏昆山树。含吐瑶台月。秋风西北起。飘我过城阙。城阙已参差。白云复离离。皎洁在天汉。倒影入华池。将过丹丘野。时至碧林垂。九重迎飞燕。万里送翔螭。（○《类聚》一作中和王中书白云诗。《初学记》一。文苑英华百五十六。《诗纪》七十三。）  

【咏雪应令诗】  

思鸟聚寒芦。苍云轸暮色。夜雪合且离。晓风惊复息。婵娟入绮窗。徘徊鹜情极。弱挂不胜枝。轻飞屡低翼。玉山聊可望。瑶池岂难即。（○《初学记》二。《诗纪》七十三。）  

【和刘雍州绘博山香炉诗】  

范金诚可则。摛思必良工。凝芳自朱燎。先铸首山铜。环姿信岩崿。奇态宝玲珑。峰嶝互相拒。严岫杳无穷。赤松游其上。敛足御轻鸿。蛟螭盘其下。骧首盼层穹。岭侧多奇树。或孤或复丛。严间有佚女。垂袂似含风。翚飞若未已。虎视郁馀雄。登山起重障。左右引丝桐。百和清夜吐。兰烟四面充。如彼崇朝气。触石绕华嵩。（○《初学记》二十五。万花谷续七。《诗纪》七十三。）  

【咏湖中雁诗】  

白水满春塘。旅雁每回翔。唼流牵弱藻。敛翮带馀霜。群浮动轻浪。单泛逐孤光。悬飞竟不下。乱起未成行。刷羽同摇漾。一举还故乡。（○《文选》三十。《诗纪》七十三。又《类聚》九十一引翔、霜、行、乡四韵。）  

【冬节后至丞相第诣世子车中作诗】  

廉公失权势。门馆有虚盈。贵贱犹如此。况乃曲池平。高车尘未灭。珠履故馀声。宾阶绿钱满。客位紫苔生。谁当九原上。郁郁望佳城。（○《文选》三十。《类聚》三十四作萧丞相第诣世子车中作。古今岁时杂咏三十九作冬至后丞相第诣世子车中作。《诗纪》七十三。）  

【奉和竟陵王经刘瓛墓诗】  

表闾钦逸轨。轼墓礼真魂。化涂终眇默。神理暧犹存。尘经未辍幌。高衡已委门。日芜子云舍。徒望董生园。华阴无遗布。楚席有灵樽。玄泉倘能慰。长夜且勿论。（○谢宣城诗集四。《诗纪》七十三。又《类聚》四十作经刘瓛墓诗。引魂、存、门、樽四韵。）  

【悼亡诗】  

去秋三五月。今秋还照梁。今春兰蕙草。来春复吐芳。悲哉人道异。一谢永销亡。帘屏既毁撤。（玉台作屏筵空有设。文苑、《诗纪》并云。一作屏筵空有设。）帷席更施张。游尘掩虚座。孤帐覆空床。万事无不尽。徒令存者伤。（○玉台新咏五。文苑英华三百二。《诗纪》七十三。）  

【侍游方山应诏诗】  

清汉夜昭皙。扶桑晓陆离。发歌摐阳下。建羽朝夕池。摐金浮水若。耸跸诏山祗。一沾九霄露。藜藿终自知。（○《初学记》十三。《诗纪》七十四。）  

【乐将殚恩未已应诏诗】  

凄锵笙管遒。参差舞行乱。轻肩既屡举。长巾亦徐换。云鬓垂宝花。轻妆染微汗。群臣醉又饱。圣恩犹未半。（○《初学记》十五。《诗纪》七十四。）  

【泛永康江诗】  

长枝萌紫叶。清源泛绿苔。山光浮水至。春色犯寒来。临睨信永矣。望美暧悠哉。寄言幽闺妾。罗袖勿空裁。（○《类聚》八。文苑英华百六十二。《诗纪》七十四。）  

【饯谢文学离夜诗】  

汉池水如带。巫山云似盖。瀄汨背吴潮。潺湲横楚濑。一望沮漳水。宁思江海会。以我径寸心。从君千里外。（○谢宣城诗集四作饯谢文学。古文苑四。文苑英华二百六十六作别谢文学。《文选》补遗二十六。广《文选》八作饯钱文学。《诗纪》七十四。又《类聚》二十九作别谢文学。引盖、会、外三韵。）  

【别范安成诗】  

生平少年日。分手易前期。及尔同衰暮。非复别离时。勿言一樽酒。明日难重持。梦中不识路。何以慰相思。（○《文选》二十。《类聚》二十九。文苑英华二百六十六。文章正宗二十九。《诗纪》七十四。又草堂诗笺十四有怀诗注引期、持二韵。）  

【效古诗】  

可怜桂树枝。单雄忆故雌。岁暮异栖宿。春至犹别离。山河隔长路。路远绝容仪。岂云无可匹。寸心终不移。（○玉台新咏五。广《文选》十。《诗纪》七十四。）  

【庭雨应诏诗】  

出空宁可图。入庭倍难赋。非烟复非云。如丝复如雾。霡霂裁欲垂。霏微不能注。虽无千金质。聊为一辰趣。（《初学记》作趍。○《初学记》二作见庭雨应诏诗。文苑英华百七十三。《诗纪》七十四。）  

【初春诗】  

扶道觅阳春。相将共携手。草色犹自腓。林中都未有。无事逐梅花。空教信杨柳。且复归去来。含情寄杯酒。（○玉台新咏五。《类聚》三作咏初春诗。《初学记》三。文苑英华百五十七。《诗纪》七十四。）  

【春咏诗】〖《诗纪》作春思。注云。一作春咏。〗  

杨柳乱如丝。绮罗不自持。春草黄复绿。客心伤此时。青苔已结洧。碧水复盈淇。日华照赵瑟。风色动燕姬。襟前万行泪。故是一相思。（○玉台新咏五。《类聚》三。文苑英华百五十七作咏春。《诗纪》七十四。）  

【伤春诗】  

弱草半抽黄。轻条未全绿。年芳被禁{御}。烟华绕层曲。寒苔卷复舒。冬泉断方续。早花散凝金。初露泫成玉。（○《初学记》三作伤春赋。文苑英华百五十七作咏春。《诗纪》七十四。）  

【秋夜诗】  

月落宵向分。紫烟郁氛氲。曀曀萤入雾。离离雁出云。巴童暗理瑟。汉女夜缝裙。新知乐如是。久要讵相闻。（○《类聚》三。《初学记》三。文苑英华百五十八。《诗纪》七十四。）  

【咏篪诗】〖《诗纪》云。古文苑云。沈右率座赋二物为咏。〗  

江南箫管地。妙响发孙枝。殷勤寄玉指。含情举复垂。雕梁再三绕。轻尘四五移。曲中有深意。丹诚君讵知。（○谢宣城诗集五。玉台新咏五。古文苑四作沈右军篪。《诗纪》七十四。）  

【咏竹槟榔盘诗】  

梢风有劲质。柔用道非一。平织方以文。穹成圆且密。荐羞虽百品。所贵浮天实。幸承欢醑馀。宁辞嘉宴毕。（○谢宣城诗集五。《诗纪》七十四。又《类聚》七十三引一、密二韵。）  

【咏檐前竹诗】  

萌开箨已垂。结叶始成枝。繁荫上蓊茸。促节下离离。风动露滴沥。月照影参差。得生郡户牖。不愿夹华池。（○《类聚》八十九。《诗纪》七十四。）  

【玩庭柳诗】  

轻阴拂建章。夹道连未央。因风结复解。沾露柔且长。楚妃思欲绝。班女泪成行。游人未应云。为此还故乡。（○玉台新咏五作咏柳。《类聚》八十九。《诗纪》七十四。）  

【麦李诗】  

青玉冠西海。碧石弥外区。化为中园实。其下成路衢。在先良足贵。因小邈难逾。色润房陵缥。味夺寒水朱。摘持欲以献。尚食且踟蹰。（○《初学记》二十八作咏李。文苑英华三百二十六。《诗纪》七十四。又《类聚》八十六作咏李诗。引区、衢、朱三韵。《白帖》三十作沈约诗。引区、衢、朱三韵。）  

【咏桃诗】  

风来吹叶动。风去畏花伤。红英已照灼。况复含日光。歌童暗理曲。游女夜缝裳。讵减当春泪。能断思人肠。（○玉台新咏五。《诗纪》七十四。）  

【咏青苔诗】  

缘阶已漠漠。泛水复绵绵。微根如欲断。轻丝似更联。长风隐细草。深堂没绮钱。萦郁无人赠。葳蕤无人赠。葳蕤徒可怜。（○《初学记》二十七。文苑英华三百二十七。《诗纪》七十四。又《类聚》八十二、《御览》一千并引绵、联二韵。）  

【十咏二首】  

【领边绣】  

纤手制新奇。刺作可怜仪。萦丝飞凤子。结缕坐花儿。不声如动吹。无风自褭枝。丽色傥未歇。聊承云鬓垂。（○玉台新咏五。《诗纪》七十四。）  

【脚下履】  

丹墀上飒沓。玉殿下趋锵。逆转珠佩响。先表绣袿香。裾开临舞席。袖拂（玉台作拂袖。）绕歌堂。所叹忘怀妾。见委入罗床。（○同上）  

【怀旧诗九首】  

【伤王融】  

元长秉奇调。弱冠慕前踪。眷言怀祖武。一篑望成峰。途艰行易跌。命舛志难逢。折风落迅羽。流恨满青松。（○《类聚》三十四。《初学记》十一作悼故中书侍郎王融诗。文苑英华三百一。《诗纪》七十四。）  

【伤谢朓】  

吏部信才杰。文锋振奇响。调与金石谐。思逐风云上。岂言陵霜质。忽随人事往。尺璧尔何冤。一旦同丘壤。（○《类聚》三十四。《初学记》十一作悼齐故吏部郎谢朓诗。文苑英华三百一。《诗纪》七十四。）  

【伤庾杲之】  

右率馥时誉。秀出冠朋僚。耸兹千仞气。振此百寻条。蕴藉含文雅。散朗溢风飙。楸槚今已合。容范尚昭昭。（○《类聚》三十四。文苑英华三百一。《诗纪》七十四。）  

【伤王谌】  

长史体閒任。坦荡无外求。持身非诡遇。应物有虚舟。心从朋好尽。形为欢宴留。欢宴未终毕。零落委山丘。（○同上）  

【伤虞炎】  

东南既擅美。洛阳复称才。携手同欢宴。此迹共游陪。事随短秀落。言归长夜台。（○同上）  

【伤李珪之】  

少府怀贞节。忘躯济（文苑作欣。）所奉。吏道勤不息。繁文长自拥。既阙优孟歌。身没谁为宠。（○同上）  

【伤韦景猷】  

韦叟（《类聚》作敻。）识前载。博物备戎华。税骖止营校。沦迹委泥沙。始（《类聚》作如。）知庸听局。方悟大音赊。（○同上）  

【伤刘沨】（《类聚》作佩。）  

处和无近累。天然有胜质。萧瑟负高情。耿介怀秋实。义贵良为重。兰摧非所恤。一罢平生言。宁知携手日。（○《类聚》三十四作伤刘佩。文苑英华三百一。《诗纪》七十四。）  

【伤胡谐之】  

豫州怀风范。绰然标雅度。处约志不渝。接广情无忤。颉颃事刀笔。纷纶递朱素。美志同山阿。浮年迫期露。（○《类聚》三十四。文苑英华三百一。《诗纪》七十四。）  

【咏新荷应诏诗】  

勿言草卉贱。幸宅天池中。微根才出浪。短干未摇风。宁知寸心里。蓄紫复含红。（○《类聚》八十二。《诗纪》七十四。）  

【听蝉鸣应诏诗】  

轻生宅园{御}。复得栖嘉树。岂敢擅洪枝。轻条遭所遇。叶密形易扬。风回响难住。（○《类聚》九十七。《诗纪》七十四。）  

【咏笙诗】  

彼美实枯枝。孤筱定参差。鹍鸡已啁哳。枣下复林离。本期王子晏。宁待洛滨吹。（○《初学记》十六。文苑英华二百十二。《诗纪》七十四。）  

【咏筝诗】  

秦筝吐绝调。玉柱扬清曲。弦依高张断。声随妙指续。徒闻音绕梁。宁知颜如玉。（○《类聚》四十四。《初学记》十六。文苑英华二百十二。《诗纪》七十四。）  

【咏山榴诗】  

灵园同佳称。幽山有奇质。停采久弥鲜。含华岂期实。长愿微名隐。无使孤山株出。（○《类聚》八十六。《诗纪》七十四。）  

【大言应令诗】  

隘此大泛庭。方知九垓局。穷天岂弥指。尽地不容足。（○《类聚》十九。《诗纪》七十四。）  

【细言应令诗】  

开馆尺棰馀。筑榭微尘里。蜗角列州县。毫端建朝市。（○《类聚》十九。《诗纪》七十四。）  

【咏馀雪诗】  

阴庭覆素芷。南阶褰绿葹。玉台新落构。青山已半亏。（○《类聚》二。《诗纪》七十四。）  

【咏帐诗】  

甲帐垂和璧。螭云张桂宫。隋珠既吐曜。翠被复含风。（○《类聚》六十九。《诗纪》七十四。）  

【侍宴咏反舌诗】  

假容（《类聚》作客。）不足观。遗音犹可荐。幸蒙乔树恩。得以闻高殿。（○《类聚》九十二。《诗纪》七十四。）  

【寒松诗】  

梢耸振寒声。青葱标暮色。疏叶望岭齐。乔干临云直。（《初学记》作贞。○《初学记》二十八。《诗纪》七十四。）  

【咏孤桐诗】  

龙门百尺时。（《诗纪》云。一作峙。）排云少孤立。分根荫玉池。欲待高鸾集。（○《初学记》二十八。《诗纪》七十四。）  

【咏梧桐诗】  

秋还遽已落。春晓犹未夷。微叶虽可贱。一剪或成珪。（○《类聚》八十八。《诗纪》七十四。）  

【园橘诗】  

绿叶迎露（《初学记》作霞。）滋。朱苞待霜润。但令入玉柈。（万花谷作盘。）金衣（文苑作依。）非所吝。（○《初学记》二十八。文苑英华三百二十六。万花谷后三十八作沈约诗。《诗纪》七十四。）  

【咏梨应诏诗】  

大谷来既重。岷山道又难。摧折非所悋。但令入玉盘。（○《初学记》二十八。文苑英华三百二十六。《诗纪》七十四。）  

【西地梨诗】〖《诗纪》云。诗汇作简文者非。〗  

列茂河阳苑。蓄紫滥觞隈。翻黄秋沃若。落素春徘徊。（○《类聚》八十六。《诗纪》七十四。）  

【咏芙蓉诗】  

微风摇紫叶。（《类聚》字缺。）轻露拂朱房。中池所以绿。待我泛红光。（○《类聚》八十二。《诗纪》七十四。）  

【咏杜若诗】  

生在穷绝地。岂与世相亲。不顾逢采撷。本欲芳幽人。（○《类聚》八十一。《诗纪》七十四。）  

【咏鹿葱诗】  

野马不任骑。兔丝不任织。既非中野花。无堪麇食。（○《类聚》八十一。《尔雅》翼三。《诗纪》七十四。○灌畦暇语曰：沈约以佐命勋位冠梁朝。晚年诸进用事者。忌其固位。取约所为鹿葱诗。乘间以白武帝。帝意已不能堪。未几得道士赤章事。遂大发怒。约以忧死。其《诗》曰：野马不可骑。兔丝讵宜织。尔非苹与蒿。岂供麚鹿食。逯按。文字略有不同。）  

【咏甘蕉诗】  

抽叶固盈丈。擢本信兼围。流甘掩椰实。弱缕冠絺衣。（○《类聚》八十七。《诗纪》七十四。）  

【咏菰诗】  

结根布洲渚。垂叶满皋泽。匹彼露葵羹。可以留上客。（○《类聚》八十二。《诗纪》七十四。）  

【早行逢故人车中为赠诗】  

残朱犹暧暧。馀粉尚霏霏。昨宵何处宿。今晨拂露归。（○玉台新咏十。《诗纪》七十四。）  

【为邻人有怀不至诗】  

影逐斜月来。香随远风入。言是定知非。欲笑翻成泣。（○玉台新咏十。《诗纪》七十四。）  

【四城门诗】  

六龙既惊轸。二鼠复驰光。衰龄难慎辅。暮质易凋伤。（○《类聚》七十六。《诗纪》七十四。）  

【和刘中书仙诗二首】  

清旦发玄洲。日暮宿丹丘。昆山西北映。流泉东南流。霓裳拂流电。云车委轻霰。峥嵘上不睹。寥廓下无见。（○《类聚》七十八。《诗纪》七十四。）  

殊庭不可及。风熛多异色。霞衣不待缝。云锦不须织。（○同上）  

【华山馆为国家营功德诗】  

沐芳祷灵岳。稽首恭上玄。帝昔祈万寿。臣今请亿年。丹方缄洞府。河清时一传。锦书飞云字。玉简黄金编。（○《类聚》七十八。《诗纪》七十四。）  

【和王卫军解讲诗】  

妙轮辍往驾。宝树未开音。甘露为谁演。得一标道心。眇眇玄涂旷。高义总成林。七花屏尘相。八解濯芳襟。（○《类聚》七十六。《诗纪》七十四。）  

【侍宴谢朏宅饯东归应诏诗】  

皇情怅东<舟世>。羽旆拂南廛。夏云清朝景。秋风扬早蝉。饮和陪下席。论道光上筵。（○《类聚》二十九。文苑英华百六十九作侍宴谢朏宅东归应制。《诗纪》七十四。）  

【酬孔通直逖怀蓬居诗】  

阊阖既洞启。龙楼亦高辟。两宫集鸾步。二闱引通籍。伊尔事清途。纷吾供（文苑云。一作惊。）贱役。（○《类聚》三十一。文苑英华二百四十。《诗纪》七十四。）  

【石塘濑听猿诗】  

噭々夜猿鸣。溶溶晨雾合。不知声远近。惟见山重沓。既欢东岭唱。复伫西岩答。（○《类聚》九十五。《诗纪》七十四。）  

【出重闱和傅昭诗】  

鲁连扬一策。陈平出六奇。邯郸风雨散。白登烟雾维。排云出九地。陵定振五卮。（○《类聚》五十九。《诗纪》七十四。）  

【秋晨羁怨望海思归诗】  

分空临澥雾。披远望沧流。八桂暧如画。三桑眇若浮。烟极希丹水。月远望青丘。（○《类聚》二十八。《诗纪》七十四。）  

【侍宴乐游苑饯徐州刺史应诏诗】（丘迟同赋。）  

沃若动龙骖。参差凝凤管。金塘草未合。玉池泉将满。（○《类聚》二十九。《诗纪》七十四。）  

【憩郊园和约法师采药诗】  

郭外三千亩。欲以贸朝饘。繁蔬既绮布。密果亦星悬。（○《类聚》八十一。《诗纪》七十四。）  

【咏竹诗】  

无人赏高节。徒自抱贞心。（○合璧事类别集五十四。）  

【诗】  

四节逝不处。繁华难久鲜。（○海录碎事二。）  

【上巳华光殿诗】〖七言〗  

於维盛世即轩妫。朝丰宴镐复在斯。朝光灼烁映兰池。春风婉转入细枝。时莺顾慕声合离。轻波微动漾羽卮。河宗海若生蛟螭。浮梁径度跨回漪。朱颜始洽景将移。安得壮士驻奔曦。（○《类聚》四。《诗纪》七十四。）  

【六忆诗四首】〖以下杂言。〗  

忆来时。灼灼上阶墀。勤勤叙别离。慊慊道相思。相看常不足。相见乃忘饥。（○玉台新咏五。《诗纪》七十四。）  

忆坐时。点点罗帐前。或歌四五曲。或弄两三弦。笑时应无比。嗔时更可怜。（○同上）  

忆食时。临盘动容色。欲坐复羞坐。欲食复羞食。含哺如不饥。擎瓯似无力。（○同上）  

忆眠时。人眠强未眠。解罗不待劝。就枕更须牵。复恐傍人见。娇羞在烛前。（○同上）  

【八咏诗】  

〖金华志曰：作咏诗。南齐隆昌元年太守沈约所作。题於玄畅楼。时号绝倡。后人因更玄畅楼为八咏楼云。〗  

【登台望秋月】  

望秋月。秋月光如练。照曜三爵台。徘徊九华殿。九华玳瑁梁。华榱与璧珰。以兹雕丽色。持照明月光。凝华入黼帐。清辉悬洞房。先过飞燕户。却照班姬床。桂宫袅袅落桂枝。露寒凄凄凝白露。上林晚叶飒飒鸣。雁门早鸿离离度。湛秀质兮似规。委清光兮如素。照愁轩之蓬影。映金阶之轻步。居人临此笑以歌。别客对之伤且慕。经衰圃。映寒丛。凝清夜。带秋风。随庭雪以偕素。与池荷而共红。临玉墀之皎皎。含霜霭之濛濛。<车蘭>天衢而徙度。轹长汉而飞空。隐岩崖而半出。隔帷幌而才通。散朱庭之奕奕。入青琐而玲珑。閒阶悲寡鹄。沙洲怨别鸿。文姬泣胡殿。昭君思汉宫。余亦何为者。淹留此山东。（○玉台新咏九作望秋月。文苑英华百五十一作咏月篇。《诗纪》七十四。又《类聚》一引练、殿、梁、珰、光、房、床、素、步、暮、丛、风、红、濛、通、珑十六韵。）  

【会圃临春风】  

临春风。春风起春树。游丝暧如网。落花雰似雾。先泛天渊池。还过细柳枝。蝶逢飞摇飏。燕值羽参池。扬桂旆。动芝盖。开燕裾。吹赵带。赵带飞参差。燕裾合且离。回簪复转黛。顾步惜容仪。容仪已炤灼。春风复回薄。氛氲桃李花。青跗含素萼。既为风所开。复为风所落。摇绿蒂。抗紫茎。舞春雪。杂流莺。曲房开兮金铺响。金铺响兮妾思惊。梧台未阴。淇川始碧。迎行雨於高唐。送归鸿於碣石。经洞房。响纨素。感幽闺。思帏帟。想芳园兮可以游。念兰翘兮渐堪摘。拂明镜之冬尘。解罗衣之秋襞。既铿锵以动佩。又絪缊而流射。始摇荡以入闺。终徘徊而缘隙。鸣珠帘於绣户。散芳尘於绮席。是时怅思妇。安能久行役。佳人不在兹。春风为谁惜。（○玉台新咏九作临春风。文苑英华百五十六。《诗纪》七十四。又《类聚》一作八咏。引树、雾、池、枝、差、旆、盖、带、差、离、灼、薄、萼、落、茎、莺、石、襞、射、隙、席惜二十二韵。）  

【岁暮愍衰草】  

愍衰草。衰草无容色。憔悴荒径中。寒荄不可识。昔时兮春日。昔日兮春风。含华兮佩实。垂绿兮散红。氛氲鳷鹊右。照耀望仙东。送归顾慕泣淇水。嘉客淹留怀上宫。严陬兮海岸。冰多兮霰积。烂熳兮客根。攒幽兮寓隙。布绵密於寒皋。吐纤疏於危石。既惆怅於君子。倍伤心於行役。露缟枝於初旦。霜红天於始夕。凋芳卉之九衢。霣灵茅之三脊。风急崤道难。秋至客衣单。既伤檐下菊。复悲池上兰。飘落逐风尽。方知岁早寒。流萤暗明烛。雁声断才续。萎绝长信宫。芜秽丹墀曲。霜夺茎上紫。风销叶中绿。山变兮青薇。水折兮黄苇。秋鸿兮疏引。寒鸟兮聚飞。径荒寒草合。桐长旧岩围。园庭渐芜没。霜露日沾衣。愿逐晨征鸟。薄暮共西归。（○玉台新咏九。《诗纪》七十四。又《类聚》八十一作衰草赋。引色、识、风、散、积、石、脊、难、单、寒、烛、续、绿、飞、微、衣十七韵。）  

【霜来悲落桐】  

悲落桐。落桐早霜露。燕至叶未抽。鸿来枝已素。本出龙门山。长枝仰刺天。上峰百丈绝。下趾万寻悬。幽根已盘结。孤枝复危绝。初不照光景。终年负霜雪。自顾无羽仪。不愿生曲池。芬芳本自乏。华实无可施。匠者特留眄。王孙少见之。分取孤生枿。徙置北堂陲。宿茎抽晚干。新叶生故枝。故枝虽辽远。新叶颇离离。春风一朝至。荣华并如斯。自惟良菲薄。君恩徒照灼。顾已非嘉树。空用凭阿阁。愿作清庙琴。为舞双玄鹤。薜荔可为裳。文杏堪作梁。勿言草木贱。徒照君末光。末光不徒照。为君含噭咷。阳柯绿水弦。阴枝苦寒调。厚德非可任。敢不虚其心。若逢阳春至。吐绿照清浔。（○玉台新咏九。《诗纪》七十四。又《类聚》八十八引露、素、结、绝、雪、光、照、咷、蜩、任、心、浔十二韵。）  

【夕行闻夜鹤】  

闻夜鹤。夜鹤叫南池。对此孤明月。临风振羽仪。伊吾人之菲薄。无赋命之天爵。抱跼促之短怀。随冬春而哀乐。懿海上之惊凫。伤云间之离鹤。离鹤时未离。迥发天北垂。忽值疾风起。暂下昆明池。复畏冬冰合。水宿非所宜。欲留不可住。欲去飞已疲。势逐疾风举。求温向衡楚。复值南飞鸿。参差共成侣。海上多云雾。苍茫失洲屿。自此别故群。独向潇湘渚。故群不离散。相依江海畔。夜止羽相切。昼飞影相乱。刷羽共浮沉。湛澹泛清浔。既不经离别。安知慕侣心。九冬负霜雪。六翮飞不任。且养凌云翅。俯仰弄清音。所望浮丘子。旦夕来相寻。（○玉台新咏九。《诗纪》七十四。又《类聚》九十作八咏闻夜鹤篇。引池、仪、薄、爵、鹤、离、垂、池、疲、举、楚、侣、屿、渚、散、畔、乱、沉、阴、心、任、音二十二韵。）  

【晨征听晓鸿】  

听晓鸿。晓鸿度将旦。跨弱水之微澜。发成山之远岸。怵春归之未几。惊此岁之云半。出海涨之苍茫。入云途之瀰漫。无东西之可辨。孰遐迩之能算。微昔见於洲渚。赴秋期於江汉。集劲风於弱躯。负重雪於轻翰。寒谿可以饮。荒皋可以窜。谿水徒自清。微容岂足玩。秋蓬飞兮未极。塞草寒兮无色。吴山高兮高度。越水深兮深不测。羡明月之驰光。顾征禽之驶翼。翼伊余马之屡怀。知吾行之未极。夜绵绵而难晓。愁参差而盈臆。望山川悉无似。惟星河犹可识。孤雁夜南飞。客泪夜沾衣。春鸿旦暮返。客子方未归。岁去欢娱尽。年来容貌衰。揽衽形虽是。抚臆事多违。青纣虽长复易解。白云诚远讵难依。（○玉台新咏九。《诗纪》七十四。又《类聚》九十引旦、岸、算、极、色、测、翼、臆、飞、衣、归十一韵。）  

【解佩去朝市】  

去朝市。朝市深归暮。辞北缨而南徂。浮东川而西顾。逢天地之降祥。值日月之重光。当伊仁之菲薄。非徐情之信芳。充待诏於金马。奉高宴於柏梁。观斗兽於虎圈。望窈窕於披香。游西园兮登铜雀。攀青琐兮眺重阳。讲金华兮议宣室。昼武帷兮夕文昌。佩甘泉兮履五柞。簪枍栺兮绂承光。托后车兮侍华幄。游渤海兮泛清漳。天道有盈缺。寒暑递炎凉。一朝卖玉碗。眷眷惜馀香。曲池无复处。桂枝亦销亡。清庙徒肃肃。西陵久茫茫。薄暮余多幸。嘉运重来昌。忝稽郡之南尉。典千里之光贵。别北芒於浊河。恋横桥於清渭。望前轩之早桐。对南阶之初卉。非余情之屡伤。寄兹焉兮能慰。眷昔日兮怀载。日将暮兮归去来。（○玉台新咏九。《诗纪》七十四。）  

【被褐守山东】  

守山东。山东万岭郁青葱。两溪共一泻。水洁望如空。岸侧青莎被。岩间丹桂丛。上瞻既隐轸。下睇亦溟濛。远林响咆兽。近树聒鸣虫。路出若溪右涧吐金华东。万仞倒危石。百丈注悬潀。制曳写流电。奔飞似白虹。洞井含清气。漏穴吐飞风。玉窦膏滴沥。石乳室空笼。峭崿途弥险。崖岨步才通。余舍平生之所爱。欻暮年而此逢。欲一去而不还。怅邹衣之未褫。揖林壑之清旷。事氓俗之纷诡。幸帝德之方升。值在纲之未毁。既除旧而布新。故化民而俗徙。播赵俗以南徂。扇齐风以东靡。乳雉方可驯。流蝗庶能弭。清心矫世浊。俭政革民侈。秩满归白云。淹留事芝髓。（○玉台新咏九。《诗纪》七十四。又《类聚》三十六引东、葱、空、丛、濛、虫、东、潀、虹、风、笼、逢、禘、髓十四韵。文苑英华百六十引东、葱、空、丛、濛、虫、东、淙、虹、风、笼、逢、褫、髓十四韵。）  

## 梁诗卷八  

刘霁  

〈霁。字士湮。一云士烜。平原人。天监中。历仕尚书主客侍郎、海盐令。居母忧。庐暮侧。以忧卒。〉  

【咏荔枝诗】  

叔师贵其珍。武仲称其美。良由自远致。含滋不留齿。（○《类聚》八十七。《白帖》三十。《诗纪》九十。）  

刘苞  

〈苞。字孝尝。彭城人。天监初。自征虏主簿迁临川王右军功曹。累迁尚书库部侍郎、丹阳尹丞、尚书殿中郎、南徐州治中、太子洗马。天监十三年卒。时年三十。〉  

【九日侍宴乐游苑正阳堂诗】  

六郡良家子。幽并游侠儿。立乘争钦羽。侧骑竞纷驰。鸣珂饰华眊。金鞍秋宜。  

云飞雅琴奏。风起洞箫吹。曲终高宴罢。景落树阴移。微薄承嘉惠。饮德良不赀。取效绩无纪。感恩心自知。（○《类聚》四。《初学记》四。古今岁时杂咏三十三。文苑英华百七十三。《御览》三十二及广《文选》九作九日侍宴乐游苑诗。《诗纪》八十八。）  

【望夕雨诗】  

崇朝构行雨。薄晚屯密云。缘阶起素沫。竟水散圆文。河柳低未举。山桃落已芬。清樽义不荐。淹留遂待君。（○《类聚》二。文苑英华百五十三。《诗纪》八十八。）  

柳镇  

〈镇。字子元。河东人。梁天监中。自司州游京师。於钟山西建业里买地结茅。未几。北还洛阳。〉  

【题所居斋柱诗】  

江小不久计。要适暂居心。况念洛阳士。今来归旧林。（○《太平广记》四百九十六。）  

柳惲  

〈惲。字文畅。河东解人也。齐时。竟陵王引为法曹参军。累迁太子洗马。试守鄱阳相。还除骠骑从事中郎。武帝至京邑。以为冠军将军、征东府司马。除给事黄门侍郎。领步兵校尉。天监元年。除长兼侍中。二年。出为吴兴太守。六年。徵为散骑常侍。迁左民尚书。八年为广州刺史。徵为秘书监。复为吴兴太守。天监十六年卒。年五下三。有集十二卷。〉  

【江南曲】  

汀洲采白蘋。日落江南春。洞庭有归客。潇湘逢故人。故人何不返。春华复应晚。不道新知乐。只言行路远。（○玉台新咏五。《类聚》四十二。文苑英华二百一。《乐府诗集》二十六。《诗纪》七十九。又太平寰宇记九十四作柳惲诗。引村一韵。万花谷五作为吴兴守诗。引春一韵。）  

【长门怨】  

玉壶夜愔愔。应门重且深。秋风动桂树。流通月摇轻阴。绮檐清露溽。网户思虫吟。叹息下兰閤。含愁奏雅琴。何由鸣晓佩。复得抱宵衾。无复金屋念。岂照长门心。（○玉台新咏五。《乐府诗集》四十二。《诗纪》七十九。）  

【度关山】  

长安倡家女。出入燕南垂。惟持德自美。本以容见知。旧闻关山远。何事总金羁。妾心日已乱。秋风鸣细枝。（○玉台新咏五。《乐府诗集》二十七。《诗纪》七十九。）  

【起夜来】  

城南断车骑。阁道覆青埃。露华光翠网。月影入兰台。洞房且莫掩。应门或复开。飒飒秋桂响。非君起夜来。（○玉台新咏五。《乐府诗集》七十五。《诗纪》七十九。）  

【独不见】  

别岛望风台。天渊临水殿。芳草生未积。春花落如霰。出从张公子。还过赵飞燕。奉帚长信宫。谁知独不见。（○玉台新咏五。文苑英华二百十一。《乐府诗集》七十五。《诗纪》七十九。又《类聚》四十二引霰、燕、见三韵。）  

【芳林篇】  

芳林晔兮发朱荣。时既晚兮随风零。随风零兮返无期。安得阳华遗所思。（○《乐府诗集》七十七。《诗纪》七十九。）  

【赠吴均诗三首】  

寒云晦沧洲。奔潮溢南浦。相思白露亭。永望秋风渚。心知别路长。谁谓若燕楚。关候日辽绝。如保附行旅。愿作野飞鸟。飘然自轻举。（○《类聚》三十一作赠吴筠诗。文苑英华二百四十七。《诗纪》七十九。）  

远游济伊洛。秣马度清漳。邯郸饶美女。艳色含春芳。鼓瑟未成曲。踏屣复翱翔。我本游客子。情爱在淮阳。新知谁不乐。念旧苦人肠。（《类聚》作伤。○同上）  

夕宿飞狐关。晨登碛砾坂。形为戎马倦。思逐征旗远。边城秋霰来。寒乡春风晚。始信陇雪轻。渐觉寒云卷。徭役命所当。念子（文苑作予。）加餐饭。（○文苑英华二百四十七。《诗纪》七十九。）  

【杂诗】  

云轻暮色转。草绿晨芳归。山墟罢寒晦。园泽润朝晖。春心多感动。睹物情复悲。自君之去矣。兰堂罢鸣机。徒知游宦是。不念别离非。（○玉台新咏五。《诗纪》七十九。）  

【七夕穿针诗】  

代马秋不归。缁纨无复绪。迎寒理衣缝。映月抽纤缕。的皪愁睇光。连娟思眉聚。清露下罗衣。秋风吹玉柱。流阴稍已多。馀光欲谁与。（玉台作难取。《初学记》同。《类聚》作难驻。文苑作亦难取。注云。一作欲谁与。岁时杂咏云。一作流景对秋夕。馀光欲难取。○玉台新咏五。古今岁时杂咏三十五逸作者名。文苑英华百五十八。《诗纪》七十九。又《类聚》四引绪、缕、柱、驻四韵。《初学记》四引绪、缕、柱、取四韵。）  

【咏蔷薇诗】  

当户种蔷薇。枝叶太葳蕤。不摇香已乱。无风花自飞。春闺不能静。开匣理明妃。曲池浮采采。斜岸列依依。或闻好音度。时见衔泥归。且对清酤湛。其馀任是非。（○玉台新咏五作江洪。《类聚》八十一。《诗纪》七十九。）  

【奉和竟陵王经刘瓛墓下诗】  

西河寂高业。北海望清尘。音徽谁与寄。尚德在伊人。遗文重昭晢。绝绪复纷纶。露华尚朝日。兰生无久春。芳猷动渊思。抚轼履高辰。山风起寒木。野雀乱秋榛。垅草时易宿。素轨邈难遵。（○谢宣城诗集四。《诗纪》七十九。）  

【捣衣诗】〖五章○《诗纪》作五首。非。〗  

孤衾引思绪。独枕怆忧端。深庭秋草绿。高门白露寒。思君起清夜。促柱奏幽兰。不怨飞蓬苦。徒伤蕙草残。  

役役滞风波。游人淹不归。亭皋木叶下。陇首秋云飞。寒园夕鸟集。思牖草虫悲。嗟矣当春服。安见御冬衣。（○梁《书》曰：惲少工篇什。为《诗》云：亭皋木叶下。陇首秋云飞。王无长见而嗟赏。）  

鹤鸣劳永叹。采菉伤时暮。念君方远游。望妾理纨素。秋风吹绿潭。明月悬高树。佳人饰净容。招携从所务。  

步栏杳不极。离堂肃已扃。轩高夕杵散。气爽夜<石甚>鸣。瑶华随步响。幽兰逐袂生。踟蹰理金翠。容与纳宵清。  

泛艳回烟彩。渊旋龟鹤文。凄凄合欢袖。冉冉兰麝芬。不怨杼轴苦。所悲千里分。垂泣送行李。倾首迟归云。（○玉台新咏五。《诗纪》七十九。又《类聚》六十七引端、寒、兰、残、归、飞、暮、素、树、鸣、生十一韵。）  

【咏席诗】  

照日汀洲际。摇风渌潭侧。虽无独茧轻。幸有青袍色。罗袖少轻尘。象床多丽饰。愿君兰夜饮。佳人时宴息。（○玉台新咏五。谢宣城诗集五。《类聚》六十九。《初学记》二十五作柳惲诗。万花谷续七。《诗纪》七十九。）  

【从武帝登景阳楼诗】  

〖南史曰：武帝与宴。必诏惲赋诗。尝和帝登景阳楼篇。深见赏美。当时咸共称传。〗  

太液沧波起。长杨高树秋。翠华承汉远。雕辇逐风游。（○梁书本传。南史本传。《诗纪》七十九。）  

【赠吴均诗二首】  

山桃落晚红。野蕨开初紫。云日自清明。苹芷齐霍靡。离念已郁陶。物华复如此。（○《类聚》三十一作赠吴筠。《诗纪》七十九。）  

秋风度关陇。楚客奏归音。飒飒避霜叶。离离山塞禽。（○同上）  

范缜  

〈缜。字子真。南乡舞阴人。晋平北将军汪六世孙。仕齐。历宁蛮主簿、尚书殿中郎、领军长史、宜都太守、晋守太守。天监四年。徵为尚书左丞。以驳佛教神不灭论徙付广州。还为中书郎、国子博士。有集十一卷。〉  

【拟招隐士】  

修竹苞生兮山之岭。缤纷葳蕤兮下交阴。木茏藂兮巍峨。川泽泱漭兮云雾多。悲猿鸣噪兮啸俦侣。攀折芳条兮聊停伫。夫君兮不还。蕙华不凋残。岁晏兮忧未开。草虫鸣兮凄凄。萧兮森兮玄磵深。怅徬徨兮沈吟。纷纷庵薆。穷岩穴兮。熊窟幽林。杳冥兮吁可畏。嵚崟兮倾欹。飞泉兮激沫。散漫兮淋漓。弱萝兮修葛。互蔓兮长枝。绿林兮被崖。随风兮纷披。猛兽兮封狐。眈眈兮视余。扶藤兮直上。岩岩兮嶷嶷。霏霏兮敷敷。赤豹兮文貍。攀腾兮相追。思慕公子兮心迟迟。寒风厉兮鸱枭吟。鸟悲鸣兮离其群。公子去兮亲与亲。行露厌浥兮似中人。（○文苑英华三百五十八。）  

何逊  

〈逊。字仲言。东海郯人。宋御史中承天曾孙。天监中。起家奉朝请。迁建安王伟水曹参军。九年。随府迁江州。还为安成王安西参军。兼尚书水部郎。十六年。除庐陵王记室。复随府江州。未几卒。有集七卷。〉  

【乐府】  

【铜雀妓】  

秋风木叶落。萧瑟管弦清。望陵歌对酒。向帐舞空城。寂寂檐宇旷。飘飘帷幔轻。曲终相顾起。日慕松柏声。（○本集二。《类聚》三十四。文苑英华二百四。《诗纪》八十三。）  

【拟轻薄篇】  

城东美少年。重身轻万亿。柘弹隋珠丸。白马黄金饰。长安九逵上。青槐荫道植。毂击晨已喧。肩排暝不息。走狗通西望。牵牛亘南直。相期百戏旁。去来三市侧。象床杳绣被。玉盘传绮食。倡女掩扇歌。小妇）开帘织。相看独隐笑。见人还敛色。黄鹤悲故群。山枝咏新识。乌飞过客尽。雀聚行龙匿。酌羽方厌厌。此时欢未极。（○本集二○玉台新咏五。文苑英华百九十四作轻薄篇。《乐府诗集》六十七作轻薄篇。《诗纪》八十三。又《类聚》三十三引亿、饰、植、息、直、侧、食七韵。四十二作轻薄篇。引亿、饰、侧、食、织、色六韵。）  

【门有车马客】  

门有车马客。言是故乡来。故乡有书信。纵横印检开。开书看未极。行客屡相识。借问故乡来。潺湲泪不息。上言离别久。下言望应归。寸心将夜鹊。（本集作鹄。《诗纪》同。）相逐向南飞。（○本集二。文苑英华百九十五。《乐府诗集》四十作何妥。《诗纪》八十三。）  

【昭君怨】  

昔闻白鹤弄。已自轸离情。今来昭君曲。还悲秋草生。（文苑作并。乐府同。○本集二。文苑英华二百四。《乐府诗集》二十九作何妥。《诗纪》八十三。）  

【诗】  

【九日侍宴乐游苑诗为西封侯作】  

皇德无馀让。重规袭帝勋。垂衣化比屋。睠顾。）慎为君。翾飞悦有道。卉木荷平分。宸襟动时豫。岁序属凉氛。城霞旦晃朗。槐雾晓氤氲。鸾舆和八袭。凤驾启千群。羽觞欢湛露。佾舞奏承云。禁林终宴晚。华池物色曛。疏树翻高叶。寒流聚细文。晴轩连瑞气。同惹御香芬。日斜迢递宇。风起嵯峨云。运偶参侯服。恩洽厕朝闻。於焉藉多幸。岁暮仰游汾。（○本集一。古今岁时杂咏三十三作九日侍宴乐游苑。文苑英华百七十三。《诗纪》八十三。又《类聚》四作为西丰侯九日侍宴乐游苑诗。引勋、君、分、氛、氲、群、云、曛、文九韵。《初学记》四作九日侍宴乐游苑诗。引勋、分、氛、氲、曛、文、芬、汾八韵。）  

【登石头城诗】  

关城乃形势。地险差非一。马岭逐纡回。犬牙傍隆窣。百雉极襟带。亿庾兼量出。至理归无为。善守竟何恤。眺听穷耳目。远近备幽悉。扰扰见行人。晖晖视落日。连樯入回浦。飞盖交长术。天暮远山青。潮去遥沙出。薄宦恧师表。属辞惭愈疾。愿乘觳觫牛。还隐蒙笼室。（○本集一。文苑英华三百九。《诗纪》八十三。又六朝事迹类编上引出一韵。）  

【望廨前水竹答崔录事诗】〖《诗纪》云。拾遣作顾则心诗。〗  

萧萧藂竹映。澹澹平湖净。叶倒涟漪文。水漾檀栾影。相思不会面。相望空延颈。远天去浮云。长墟斜落景。幽痾与岁积。赏心随事屏。乡念一邅回。白发生俄顷。（○本集二。《诗纪》八十三。）  

【暮秋答朱记室诗】  

游扬日色浅。骚屑风音劲。寒潭见底清。风色极天净。寸阴坐销铄。千里长辽迥。桃李尔繁华。松柏余本性。故心不存此。高文徒可咏。（○本集二。《诗纪》八十三。）  

【酬范记室云诗】  

林密户稍阴。草滋阶欲暗。风光蕊上轻。日色花中乱。相思不独欢。伫立空为叹。清谈莫共理。繁文徒可玩。高虽子自轻。继音予可惮。（○本集一。《诗纪》八十三。）  

【落日前墟望赠范广州云诗】  

缘沟绿草蔓。扶楥杂华舒。轻烟澹柳色。重霞映日馀。遥遥长路远。寂寂行人疏。我心怀硕德。思欲命轻车。高门盛游侣。谁肯进畋渔。（○本集一。《诗纪》八十三。又《类聚》三十一作落日赠范岫诗。引舒、馀、疏三韵。）  

【日夕望江山〖各书无山字。〗赠鱼司马诗】  

湓城带湓水。湓水萦如带。日夕望高城。耿耿青云外。城中多宴赏。丝竹常繁会。管声已流悦。弦声复凄切。歌黛惨如愁。舞腰凝欲绝。仲秋黄叶下。长风正骚屑。早雁出云归。故燕辞檐别。昼悲在异县。夜梦还洛汭。洛汭何悠悠。起望登西楼。的的帆向浦。团团月映洲。谁能一羽化。轻举逐飞浮。（○本集一。玉台新咏五。《类聚》三十一。文苑英华二百四十七。《诗纪》八十三。）  

【答丘长史诗】  

宿昔敦远游。名分乃异路。千里溯波潮。一朝披云雾。从容舍密勿。缱绻论襟趣。披文极底诋诃。析理穷章句。明钟信有待。巨海谁能喻。奔景骤西倾。还途忽东骛。黄花发岸草。赤叶翻高树。渔舟乍回归。沙禽时独赴。宴年时未几。离歌倏成赋。伊我念幽关。夫君思赞务。短翮方息飞。长辔日先驱。曝鳃□□走。逸翮康时务。握手异沈浮。佳期安可屡。（○本集二。《诗纪》八十三。）  

【道中赠桓司马季珪诗】  

晨缆虽同解。晚洲阻洪入。犹如征鸟飞。差池不可及。本愿申羁旅。何言异翔集。君渡北江时。讵今南浦泣。（○本集二。）  

【夕望江桥示萧谘议杨建康江主簿诗】  

夕鸟已西度。残霞亦半消。风声动密竹。水影漾长桥。旅人多忧思。寒江复寂寥。尔情深巩落。予念返渔樵。何因适归愿。分路一扬镳。（○本集二。《诗纪》八十三。）  

【寄江州褚谘议诗】  

自与君别离。四序纷回薄。分手清江上。念别犹如昨。追忆边城游。奚寻平生乐。俱登巃嵸领。共坐逶迤阁。清吹或忘归。繁文时间作。连镳戏浅草。游幰遵长薄。五载同衣裘。一朝异暌索。夫君颇留滞。骖騑未沃若。伊家从入关。终是填沟壑。早秋正凄怆。馀晖晚销铄。林叶下仍飞。水花披未落。如何隔千里。无由举三爵。因君奏采莲。为余吟别鹤。（○本集二。《诗纪》八十三。）  

【入西塞示南府同僚诗】  

露清晓风冷。天曙江晃爽。薄云岩际出。初月波中上。黯黯连嶂阴。骚骚急沫响。回楂急碍浪。群飞争戏广。伊余本羁客。重暌复心赏。望乡虽一路。怀归成二想。在昔爱名山。自知欢独往。情游乃落魄。得性随怡养。年事以蹉跎。生平任浩荡。方还让夷路。谁知羡鱼网。（○本集二。《诗纪》八十三。）  

【下直出谿边望答虞丹徒】〖本集误作徒丹。〗敬诗  

夫君美章句。席丈珍梁楚。伊余忝摄官。含毫亦禁阻。直庐去咫尺。心期得宴语。休沐乃幽栖。别离未几许。伫立日将暮。相思忽无绪。谿北映初星。桥南望行炬。九重不可越。三爵何由举。（○本集二。《诗纪》八十三。）  

【赠诸游旧诗】  

弱操不能植。薄伎竟无依。浅智终已矣。令名安可希。扰扰从役倦。屑屑身事微。少壮轻年月。迟暮借光辉。一涂今未是。万绪昨如非。新知虽已乐。旧爱尽暌违。望乡空引领。极目泪沾衣。旅客长憔悴。春物自芳非。岸花临水发。江燕绕樯飞。无由下征帆。独与暮潮归。（○本集二。《诗纪》八十三。）  

【赠族人秣陵兄弟诗】〖何思澄为秣陵令。〗  

吾宗昔多士。文雅高缙绅。小子无学术。丁宁困负薪。傍枝实纷乱。领袖寄亲姻。名价齐两许。闺门比三陈。风力咸通迈。艺业并纷纶。元方振高羽。洛令初解巾。自尔典名郡。所在号清淳。齐儿敢为俗。蜀物岂随身。禄俸不妻子。讴吟乃吏民。孰云秽明德。惟在中圣人。若能遗酌我。称首当属仁。仲将本特达。坎壈犹贱贫。方成天下士。岂伊席上珍。外情或简易。内鉴甚人伦。时然临下邑。摘伏信如神。顾余晚脱略。怀抱日湮沦。游宦疲年事。来往厌江滨。十载犹先职。一官乃任真。土牛竟不地。刍狗空重陈。羁旅无俦匹。形影自相亲。萧索高秋暮。砧杵鸣四邻。霏霏入窗雨。漠漠暗床尘。所思不可见。邈若胡与秦。愿子加餐饭。良会在何辰。（○本集一。《诗纪》八十三。）  

【秋夕仰赠从兄寘南诗】  

阶蕙渐翻叶。池莲稍罢花。高树北风响。空庭秋月华。寸心怀是夜。寂寂漏方赊。抚弦乏欢娱。临觞独叹嗟。凄怆户凉入。徘徊檐影斜。无为淹戚里。见就还田家。（○本集一。诗集类函二十六。）  

【仰赠从兄兴宁寘南诗】  

家世传儒雅。贞白仰馀徽。宗派已孤狭。财产又贫微。栖息同蜗舍。出入共荆扉。松笔时临沼。蒲简得垂帷。幸逢四海泰。日月耀增辉。相顾无羽翮。何由总奋飞。一朝异言宴。万里就暌违。远江飘素沐。高山郁翠微。相思对淼淼。（本集作渺渺。）相望隔巍巍。死灰终不然。长岑且未归。当怜此分袂。脉脉泪沾衣。（○本集二。《诗纪》八十三。）  

【赠江长史别诗】  

二纪因兹辰。投分敦游处。况事兼年德。宴交无尔汝。中岁多乖违。由来难具叙。及君相藩牧。伊予客梁楚。出国乃参差。会归同处所。以兹笃惠好。何用忘羁旅。重得申平生。何年更暌阻。笼禽恨跼促。逸翮超容与。饯道出郊坰。把袂临洲渚。长飙落江树。秋月照沙溆。远送子应归。棹开帆欲举。离舟欢未极。别至悲无语。安得生羽毛。从君入宛许。（○本集二。《诗纪》八十三。）  

【送韦司马别诗】  

送别临曲渚。征人慕前侣。离言虽欲繁。离思终无绪。悯悯分手毕。萧萧行帆举。举帆越中流。望别上高楼。予起南枝怨。子结北风愁。逦逦山蔽日。汹汹浪隐舟。隐舟邈已远。徘徊落日晚。归衢并驾奔。别馆空筵卷。想子敛眉去。知予衔泪返。衔泪心依依。薄暮行人稀。暧暧入塘港。蓬门已掩扉。帘中看月影。竹里见萤飞。萤飞飞不息。独愁空转侧。北窗倒长簟。南邻夜闻织。弃置勿复陈。重陈长叹息。（○本集二。《诗纪》八十三。）  

【南还道中送赠刘谘议别诗】  

一官从府役。五稔去京华。遽逐春流返。归帆得望家。天末静波浪。日际敛烟霞。岸荠生寒叶。村海落早花。游鱼上急水。独鸟赴行楂。目想平陵柏。心忆青门瓜。曲陌背通垣。长墟抵狭斜。善邻谈谷稼。故老述桑麻。寝兴从闲逸。视听绝喧哗。夫君日高兴。为乐坐骄奢。室堕倾城佩。门交接幰车。入塞长云雨。出国暂泥沙。握手分歧路。临川何怨嗟。（○本集二。《诗纪》八十三。）  

【与崔录事别兼叙携手诗】  

去夏予回首。言乃重行行。今春游派澨。访子犹武城。暂别年逾半。同归月未盈。复道中寒食。弥留旷不平。道术既为务。欢悰苦未并。及尔沈痾愈。值兹秋序明。石碛氵公江静。沙流绕岸清。川平看鸟远。水浅见鱼惊。逝将穷履历。方欲恣逢迎。何言聚易散。乡棹尔孤征。我本倦游客。心念似悬旌。闻离常屑涕。是别尽凄清。况此忘怀地。相爱犹弟兄。脉脉留南浦。悠悠返上京。欲镊星星鬓。因君示友生。（○本集二。《诗纪》八十三。）  

【别沈助教诗】  

可怜玉匣剑。复此飞凫舄。未觉爱生憎。忽见双成只。一朝别笑语。万事成畴昔。道遒若波澜。人生异金石。愿君深自爱。共念悲无益。（○本集二。《诗纪》八十三。）  

【与沈助教同宿湓口夜别诗】  

我为浔阳客。戒旦乃西游。君随春水驶。鸡鸣亦动舟。共泛湓之浦。旅泊次城楼。华烛已消半。更人数唱筹。行人从此别。去去不淹留。（○本集二。《诗纪》八十三。）  

【与苏九德别诗】  

宿昔梦颜色。咫尺思言偃。何况杳来期。各在天一面。踟躇暂举酒。倏忽不相见。春草似青袍。秋月如团扇。三五出重云。当知我忆君。萋萋若被径。怀抱不相闻。（○本集二。《诗纪》八十三。）  

【赠韦记室黯别诗】  

故人傥送别。停车一水东。去帆若不见。试望白云中。促膝今何在。衔杯谁复同。水夜看初月。江晚溯归风。无因生羽翰。千里暂排空。（○本集二。《诗纪》八十三。）  

【初发新林诗】  

伊昔负薪暇。慕义游梁楚。短翮忘连翩。追飞散容与。优游沐道教。渐渍淹寒暑。大德本无酬。轻生窃自许。舟归属海运。风积如鹏举。浮水暗舟舻。合岸喧徒侣。凛凛穷秋暮。初寒入洲渚。铙吹响清江。悬旗出长屿。危樯迥不进。沓浪高难拒。回首泣亲宾。中天望宛许。帝城犹隐约。家园无处所。去矣方悠悠。含意将何语。（○本集二。《诗纪》八十三。）  

【渡连圻诗二首】  

此山多灵异。峻岨实非恒。洑流自洄紏。激濑视奔腾。悬崖抱奇崛。绝壁驾崚嶒。硣磟上争险。岞崿下相崩。百年积死树。千尺挂寒藤。诡怪终不测。回沈意难登。愿欲书闻见。聊以寄亲朋。（○本集二。《诗纪》八十三。）  

连圻连不极。极望在云霞。绝壁无走兽。穷岸有盘楂。绊纷上巃嵸。穿豁下岩岈。鱼游若拥剑。猿挂似悬瓜。阴岸生駮藓。伏水拂澄沙。客子行行倦。年光处处华。石蒲生促节。岩树落高花。暮潮还入浦。夕鸟飞向家。寓目皆乡思。何时见狭斜。（○本集二。《诗纪》八十三。又《颜氏家训》文章篇引一句。《类聚》二十七引华、花二韵。）  

【下方山诗】  

寒鸟树间响。落星川际浮。繁霜白晓岸。若雾黑晨流。鳞鳞逆去水。瀰瀰急还舟。望乡行复立。瞻途近更修。谁能百里地。萦绕千端愁。（○本集二。《诗纪》八十三。）  

【入东经诸暨县下浙〖本集作淛。〗江作诗】  

疲身不自量。温腹无恒拟。未能守封植。何能固廉耻。一经可人言。三冬徒戏尔。虚信苍苍色。未究冥冥理。得彼既宜然。失之良有以。常言厌四壁。自觉轻千里。日夕聊望远。山川空信美。归飞天际没。云雾江边起。安邑乏主人。临卬多客子。乡乡自风俗。处处皆城市。所见无故人。含意终何已。（○本集六。《诗纪》八十三。）  

【还度】〖本集作杜。〗五洲诗  

我行朔已晦。溯水复沿流。戎伤初不辨。动默自相求。眷言还九派。回舻出五洲。萧散烟雾晚。凄清江汉秋。沙汀暮寂寂。芦岸晚修修。以此南浦夜。重此北门愁。方圆既龃龉。贫贱岂怨尤。（○本集二。《诗纪》八十三。又《类聚》二十七引洲、秋、修三韵。）  

【春夕早泊和刘谘议落日望水诗】  

旅人嗟倦游。结缆坐春洲。日暮江风静。中川闻棹讴。草光天际合。霞影水中浮。单舻时向浦。独楫乍乘流。娈童泣垂钓。妖姬哭荡舟。客心自有绪。对此空复愁。（○本集二。《诗纪》八十三。）  

【和刘谘议守风诗】  

弥旬苦凌乱。揆景候阡陌。昼想汝阳津。夜梦邯郸驿。愤风急惊岸。屯云仍触石。萧条疾帆流。磈礧冲波白。息榜已云久。维稍晨已积。苍苍极浦潮。杳杳长洲夕。本惭佽飞剑。宁慕澹台壁。纤罗若不□。跂予中上泽。（○本集二。《诗纪》八十三。）  

【宿南洲浦诗】  

幽栖多暇豫。从役知辛苦。解缆及朝风。落帆依暝浦。违乡已信次。江月初三五。沉沉夜看流。渊渊朝听鼓。霜洲渡旅雁。朔飙吹宿莽。夜泪坐淫淫。是夕偏怀土。（○本集二。广《文选》十。《诗纪》八十三。）  

【学古赠丘永嘉征还诗】  

龙马鱼肠剑。躞蹀起风尘。结客葱河返。喧喧动四邻。入墟犹忆旧。德卷复疑新。窥见应门出。遥识下极人。相悲泪欲下。离别方自陈。（○本集一。永嘉县志三十三作赠丘永嘉征还诗。《诗纪》八十三。）  

【和萧谘议岑离闺怨诗】  

晓河没高栋。斜月半空庭。窗中度落叶。帘外隔飞萤。含悲下翠帐。掩泣闭金屏。昔期今未返。春草寒复青。思君无转易。何异北辰星。（○本集二。玉台新咏五、《类聚》三十二并作闺怨诗。《诗纪》八十三。）  

【嘲刘郎诗】  

房栊灭夜火。窗户映朝光。妖女褰帷去。躞蹀初下床。雀钗横晓鬓。蛾眉艳宿妆。稍闻玉钏远。犹怜翠被香。宁知早朝客。差池已雁行。（○本集二。玉台新咏五作嘲刘孝绰。《诗纪》八十三。）  

【咏】〖本集无咏字。〗照镜诗  

朱帘旦初卷。绮极朝未织。玉匣开鉴影。宝台临净饰。对影独含笑。看花时转侧。聊为出茧眉。试染夭桃色。羽钗如可间。金钿畏相逼。荡子行未归。啼妆坐沾臆。（○本集一。玉台新咏五。《类聚》七十。《诗纪》八十三。）  

【拟青青河边草转韵体为人作其人识节工歌诗】  

春兰日应好。折花望远道。秋夜苦复长。抱枕向空床。吹台下促节。不言於此别。歌筵掩团扇。何时一相见。弦绝犹依轸。叶落才下枝。即此虽云虽。方我未成离。（○本集二。玉台新咏五作学青青河畔草。文苑英华二百八、《乐府诗集》三十八并作青青河畔草。《诗纪》八十三。）  

【学古诗三首】  

长安美少年。羽骑暮连翩。玉羁玛瑙勒。金络珊瑚鞭。阵云横塞起。赤日下城圆。追兵待都护。烽火望祁连。虎落夜方寝。鱼丽晓复前。平生不可定。空信苍浪天。（○本集一。《乐府诗集》六十六作长安少年行。《诗纪》八十三。）  

巩洛上东门。薄暮川流侧。浑浑车马道。行人不相识。日夕栖鸟远。浮云起新色。寸心空延伫。对面何由即。飞轮倘易去。易去因风力。（○本集一。）  

昔随张博望。辞帝长杨宫。独好西山勇。思为北地雄。十年事河外。雪鬓别关中。季月边秋重。严野散寒蓬。日隐龙城雾。尘起玉关风。全狐君已复。半菽我犹空。欲因上林雁。一见平陵桐。（○同上）  

【聊作百一体诗】  

灵辄困桑下。於陵拾李螬。历齿方嗟贱。灸背岂知豪。佣畊乏旅力。倚市惮劬劳。旷日无豆飰。方冬缺缊袍。清旦开蓬荜。举目想煎熬。枢机慎仆隶。媒蘖畏朋曹。万途皆自僻。一事岂他褒。匆匆昨不定。负杖出蓬蒿。逢施同沟壑。值设乃糠糟。生途稍冉冉。逝水日滔滔。咸言等木石。谁当出羽毛。（○本集一。《诗纪》八十三。）  

【早朝车中听望诗】  

诘旦钟声罢。隐隐禁门通。蘧车响北阙。郑履入南宫。宿雾开驰道。初日照相风。胥徒纷络驿。驺御或西东。暂喧耳目外。还保性灵中。方验游朝市。此说不为空。（○本集二。文苑英华辨证六。又《类聚》三十九作早朝诗。引通、宫、通、东四韵。文苑英华百九十作早朝诗。引通、宫、风、东四韵。《颜氏家训》文章篇引一句。）  

【临行公车诗】  

扰扰排曙扉。鳞鳞驱早驾。禁门俨犹闭。严城方警夜。道胜多增荣。拙蒲终难化。以兹畎浍质。重与沧溟舍。纚舟去浊河。揆景辞清灞。平生多意绪。怀抱皆徂谢。念此将如何。抚心独悲咤。（○本集二。《诗纪》八十三。）  

【伤徐主簿诗】  

世上逸群士。人间彻惣贤。毕池论赏赐。蒋径笃周旋。一旦辞东序。千秋送北邙。客箫虽有乐。邻笛遂还伤。提琴就阮籍。载酒觅杨雄。直荷□□水。斜柳细牵风。（○文镜秘府论天卷。）  

## 梁诗卷九  

何逊  

【诗】  

【秋夕叹白发诗】  

丝白不难染。蓬生直易扶。唯见星星鬓。独与众中殊。昔年十四五。率性颇廉隅。直是安被褐。非敢慕怀珠。何言志事晚。疲拙婴殊躯。逢时乃倏忽。失路亦斯须。郊郭勤二顷。形体憩一庑。涸蚌困鱼目。笼禽触四隅。宵长壁立静。廓处谢欢愉。月色临窗树。虫声当户枢。飞蛾拂夜火。坠叶舞秋株。逐物均乘鹤。违俗等双凫。故人倘未弃。求我谷之嵎。（《诗纪》云。一作隅。○本集二。《诗纪》八十三。又《类聚》十七作白发诗。引扶、殊二韵。）  

【夜梦故人诗】  

客心惊夜魂。言与故人同。开帘觉水动。映竹见床空。浦口望斜月。洲外闻长风。九秋时未晚。千里路难穷。已如臃肿木。复似飘飖蓬。相思不可寄。直在寸心中。（○本集二。《诗纪》八十三。）  

【从主移西州寓直斋内霖雨不晴怀郡中游聚诗】  

寓直惭虎贲。沈迷岂职事。祈祈寒枝动。濛濛秋雨驶。不见眼中人。空想山南寺。双桐傍檐上。长杨夹门植。夙昔构良游。接膝同欢志。东西忽为阻。向隅怀独思。飒飒履声喧。扰扰群分异。卧闻复雷响。坐视重扃秘。欲寄一行书。何解三秋意。（○本集一。《诗纪》八十三。）  

【刘博士江丞朱从事同顾不值作诗云尔〖本集无以上三字。〗】  

故人笃久要。新知从暮室。崎岖枉道过。邂逅幽人出。心期不会面。怀之成首疾。向夕敞山扉。临窗玩馀帙。蜘蛛正网户。落花纷入膝。浸淫水上风。蔽亏霞中日。良辰一携手。住坐无俦匹。刘侯务属书。江生勤下笔。朱君博辞理。去去追名实。是顾一参差。何能更蓬荜。吾人少拘碍。得性便游逸。方欲俟褰裳。相从欢（一集作讙。）道术。（○本集一。《诗纪》八十三。）  

【春暮喜晴酬袁户曹苦雨诗】  

振衣喜初霁。褰裳对晚晴。落花犹未卷。时鸟故馀声。春芳空悦目。游客反伤情。乡园不可见。江水独自清。愿得同携手。归望对都城。（○本集二。《诗纪》八十三。）  

【苦热诗】  

昔闻草木焦。今窥沙石烂。曀曀风逾静。曈曈日渐旰。习静閟衣巾。读书烦几案。卧思清露浥。坐待高星灿。蝙蝠户中飞。蠛蠓窗间乱。实无河朔饮。空有临淄汙。遗金不自拾。恶木宁无干。愿以三伏晨。催促九秋换。（○本集一。文苑英华二百十。《乐府诗集》六十五作苦热行。事文《类聚》前集九。《诗纪》八十三。又《类聚》五引烂、旰、案、灿、乱、汙、六韵。）  

【七夕诗】  

仙车驻七襄。风驾出天潢。月映九微火。风吹百合香。来欢暂巧笑。还泪已沾裳。依稀如洛汭。倏忽似高唐。别离未得语。河汉渐汤汤。（○本集一。玉台新咏五作咏七夕。古今岁时杂咏二十五。文苑英华百五十八。《诗纪》八十三。又《类聚》四及《初学记》四引潢、香、妆、汤四韵。）  

【咏早梅诗】〖《诗纪》云。一云扬州法曹梅花盛开。〗  

兔园标物序。惊时最是梅。衔霜当路发。映雪拟寒开。枝横却月观。花绕凌风台。朝洒长门泣。夕驻临邛杯。应知早飘落。故逐上春来。（○本集二。《初学记》二十八。文苑英华三百二十二。万花谷后三十二作何逊诗。《诗纪》八十三。又《类聚》八十六引梅、开、台、来四韵。）  

【行经孙氏陵诗】  

时在零陵厌。神器若无依。逐兔争先捷。掎鹿兢因机。呼吸开伯道。叱咤掩江畿。豹变分奇略。虎视肃戎威。长蛇衄巴汉。骥马绝淮淝。交战无内御。重门岂外扉。成功举已弃。凶德复而违。水龙忽东骛。青盖乃西归。朅来已永久。年代暧微微。苔石疑文字。荆坟失是非。山莺空曙响。陇月自秋晖。银海终无浪。金凫会不飞。阒寂今如此。望望沾人衣。（○本集一。文苑英华三百六、景定建康志四十三并作经孙氏陵诗。《诗纪》八十三。又《类聚》四十引归、微、非、晖、飞、衣六韵。诗人玉屑八作行孙氏陵。引晖一韵。）  

【塘边见古冢诗】  

行路一孤坟。路成坟欲毁。空疑年代积。不知陵谷徙。几逢秋叶黄。骤见春流瀰。金蚕不可织。玉树何时蕊。陌上驱驰人。笑歌自侈靡。今日非明日。所念谁怜此。（○本集一。《初学记》十四作悲行路孤坟诗。文苑英华三百六作悲行路孤坟。《诗纪》八十三。）  

【哭吴兴柳惲诗】  

南州擅荆梓。上国称羽仪。伊人以戴德。李公伤在期。远识内无愠。深衷外有规。清文穷丽则。弘论尽高奇。多能诚所贵。小善聊复为。百步均射叶。八体妙临池。曲悟同神解。龟谋信有知。入朝耿长剑。出牧盛层麾。纳言信加首。丰貂亦在移。霞区两借寇。贪泉一举卮。翰飞矫未极。朝露溘先危。以兹旧馆想。况乃西日垂。蔓草生车辙。枯木卧崩坻。樽酒谁为满。灵衣空自披。眷言寻惠好。恸哭悲路歧。含毫徒有属。搦管竟无摛。（○本集二。《诗纪》八十三。）  

【登禅冈寺望和虞记室诗】  

南望南郭门。拱树稍云密。北窗北溱道。重楼雾中出。接树隐高蝉。交枝承落日。光阴不可舍。怀抱何由悉。（○本集一。《诗纪》八十四。）  

【答高博士诗】  

北窗凉夏音。幽居多卉木。飞蜨弄晚花。清池映疏竹。为宴得快性。安闲聊鼓腹。将子厌嚣尘。就予开耳目。（○本集一。《诗纪》八十四。又苕溪渔隐丛话二引竹一韵。）  

【赠王左丞〖僧孺〗诗】  

檐外莺啼罢。园里日光斜。游鱼乱水叶。轻燕逐风花。长墟上寒霭。晓树没归霞。九华暮已隐。抱郁徒交加。（○本集一。《诗纪》八十四。）  

【敬酬王明府】〖僧孺〗诗  

星稀初可见。月出未成光。澄江照远火。夕霞隐连樯。贱躯临不测。玉体畏垂堂。念别已零泪。况乃思故乡。（○本集一作敬酬王明府。《诗纪》八十四。）  

【西州直示同员诗】  

日长禁户倦。即事思短晨。漏尽唱声急。此理复伤人。矛盾交为论。光璧带成珍。誓将收饮啄。得得任心神。（○本集一。《诗纪》八十三。）  

【野夕答孙郎擢诗】  

山中气色满。墟上生烟露。杳杳星出云。啾啾雀隐树。虚馆无宾客。幽居之欢趣。思君意不穷。长如流水注（○本集一。《诗纪》八十三。）  

【石头答庾郎丹诗】  

高树荫楼密。细草绿成被。黄鹂隐叶飞。蛱蝶萦空戏。阴岑自尔悦。寂寥予罕寄。相如阻禁闱。何由从简易。（○本集一。《诗纪》八十四。）  

【日夕出富阳浦口和朗公诗】  

客心愁日暮。徙倚空望归。山烟涵树色。江水映霞晖。独鹤凌空逝。双凫出浪飞。故乡千馀里。兹夕寒无衣。（○本集一。《类聚》二十七及文苑英华二百十九作富阳浦口和朗上人。《诗纪》八十四。）  

【从镇江州与游故别诗】〖《诗纪》作临行与故游夜别。〗  

历稔共追随。一旦辞群匹。复如东注水。未有西归日。夜雨滴空阶。晓灯暗离室。相悲各罢酒。何时同促膝。（○本集一。《诗纪》八十四并作临行与故游夜别。《类聚》二十九。文苑英华二百八十六。）  

【与胡兴安夜别诗】  

居人行转轼。客子暂维舟。念此一筵笑。分为两地愁。露湿寒塘草。月映清淮流。方抱新离恨。独守故园秋。（○本集一作胡兴安夜别。《类聚》二十九。《诗纪》八十四。）  

【车中见新林分别甚盛诗】  

金谷宾游盛。青门冠盖多。隔林望行幰。下阪听鸣珂。於时春未歇。麦气始清和。还入平原径。穷巷可张罗。（○本集一。《诗纪》八十四。）  

【晓发诗】  

早霞丽初日。清风消薄雾。水底见行云。天边看远树。且望沿溯剧。暂有江山趣。疾兔聊复起。爽地岂能赋。（○本集二。《诗纪》八十四。）  

【慈姥矶诗】〖《诗纪》云。本集作慈姥矶联句。〗  

暮烟起遥岸。斜日照发流。一同心赏夕。暂解去乡忧。野岸平沙合。连山近雾浮。客悲不自己。江上望归舟。（○本集二。《诗纪》八十四。又苕溪渔隐丛话后二引浮一韵。）  

【见征人分别诗】  

凄凄日暮（本集作暮暮。）时。亲宾俱伫立。征人拔剑起。儿女牵衣泣。候骑出萧关。追兵赴马邑。且当横行去。  

谁论裹尸入。（○本集一。《诗纪》八十四。）  

【同虞记室登楼望远归诗】  

登楼欲望远。遥遥见白衣。白衣犹远远。言是稍知非。对窗看宝瑟。入户弄鸣机。无令日光晚。门阁掩重扉。（○本集一。《诗纪》八十四。）  

【与虞记室诸人咏扇诗】  

如珪信非玷。学月但为轮。机杼蘼芜妾。裁缝箧笥人。摇风入素手。占曲掩朱唇。罗袖幸拂拭。微芳聊可因。（○本集一。《初学记》二十五作咏扇诗。《诗纪》八十四。又《类聚》六十九作咏扉诗。引轮、唇二韵。）  

【看伏郎新婚诗】  

雾夕莲出水。霞朝日照梁。何如花烛夜。轻扇掩红妆。良人复灼灼。席上自生光。所悲高驾动。环佩出长廊。（○本集一。玉台新咏五作看新妇。《类聚》四十、《初学记》十四作看新婚诗。《诗纪》八十四。）  

【咏娼妇诗】〖《诗纪》作咏妇娼。〗  

暧暧高楼暮。华烛帐前明。罗帏雀钗影。宝瑟凤雏声。夜花枝上发。新月雾中生。  

谁念当窗牖。相望独盈盈。（○本集一。玉台新咏五作咏倡家。《类聚》三十二。《诗纪》八十四。）  

【咏舞妓】〖本集无妓字。〗诗  

管清罗荐合。弦惊雪袖迟。逐唱回纤手。听曲动蛾眉。凝情眄堕珥。微睇托含辞。日暮留嘉客。相看爱此时。（○本集一。玉台新咏五。《类聚》四十二作咏妓诗。《诗纪》八十四。又《初学记》十五作咏舞诗。引眉、时二韵。万花谷后三十二作何逊诗。引眉、时二韵。）  

【望新月示同羁诗】  

初宿长淮上。破镜出云明。今夕千馀里。双蛾映水生。的的与沙静。滟滟逐波轻。望乡皆下泪。非我独伤情。（○本集二。《类聚》一。《诗纪》八十四。）  

【咏春雪寄族人治书思澄诗】  

可怜江上雪。回风起复灭。本欲映梅花。翻悲似玉屑。朝莺日弄响。暮条行可结。咸言不适时。安知非矫节。（○本集二。《诗纪》八十四。）  

【和司马博士咏雪诗】  

凝阶夜似月。拂树晓疑春。萧散忽如尽。徘徊已复新。暂蔽卷纨质。复惭施粉人。若逐微风起。谁言非玉尘。（○本集一。文苑英华百五十四。《诗纪》八十四。又《类聚》四、《初学记》四并作咏雪诗。引春、新、尘三韵。）  

【咏白鸥兼嘲别者诗】  

可怜双白鸥。朝夕水上游。何言异栖息。雌住雄不留。孤飞出溆浦。独宿下沧洲。东西从此别。影响绝无由。（○本集二。玉台新咏五作咏白鸥嘲别者。《类聚》九十二、文苑英华三百二十九并作咏白鸥诗。《诗纪》八十四。）  

【行经范仆射故宅诗】  

旅葵应蔓井。荒藤已上扉。寂寂空郊暮。无复车马归。潋滟故池水。苍茫落日晖。遗爱终何极。行路独沾衣。（○本集一。《类聚》三十四。文苑英华三百七。《诗纪》八十四。）  

【王尚书瞻祖日诗】  

昱昱丹旐振。亭亭素盖立。金铎讙已鸣。龙輀将复入。华台日未徙。荒坟路行湿。已矣将何如。宾驭皆洒泣。（○本集一。《诗纪》八十四。）  

【送褚都曹联句诗】  

君随结客去。我乃倦游归。本愿同栖息。今成相背飞。（○本集二。《诗纪》八十四。）  

【送司马□入五城联句诗】  

随风飘岸叶。行雨暗江流。居人会应返。空欲送行舟。（○本集二作送司马□入五城。《诗纪》八十四。）  

【边城思诗】  

柳黄未吐叶。水绿半含苔。春色边城动。客思故乡来。（○本集二。《诗纪》八十四。）  

【为人妾思诗二首】  

魂销形已去。钗落犹依枕。欲去泪无眦。不看悲复甚。（○本集二。《诗纪》八十四。）  

机中刺绣所。窗下朝妆处。未忆神已伤。欲忘悲不去。（○同上）  

【为人妾怨诗】  

燕戏还檐际。花飞落枕前。寸心君不见。拭泪坐调弦。（○本集二。玉台新咏十作为人妾思。《诗纪》八十四。）  

【闺怨诗二首】  

竹叶响南窗。月光照东壁。谁知夜独觉。枕前双泪滴。（○本集二。玉台新咏十作秋闺怨。）  

闺阁行人断。房栊月影斜。谁能北窗下。独对后园花。（本集作谁知北窗下。犹对后庭花。○本集二。玉台新咏十。《诗纪》八十四。）  

【苑中诗】  

苑门辟千扇。苑户开万扉。楼殿闻珠履。竹树隔罗衣。（○本集二。玉台新咏十作南苑。《诗纪》八十四。）  

苑中见美人诗《诗纪》云。一作联句。  

罗袖风中卷。玉钗林下耀。团扇承落花。复持掩馀笑。（○本集二。《诗纪》八十四。）  

【咏春风诗】  

可闻不可见。能重复能轻。镜前飘落粉。琴上响馀声。（○本集二。玉台新咏十。《类聚》一。《初学记》一。文苑英华百五十六。万花谷二。《诗纪》八十四。）  

【离夜听琴诗】  

别离既有绪。琴瑟反成悲。美人多怨态。亦复惨长眉。（○本集二。《诗纪》八十四。）  

【相送诗】  

客心已百念。孤游重千里。江暗雨欲来。浪白风初起。（○本集二。《诗纪》八十四。）  

【拟古三首联句】  

家本青山下。好上青山上。青山不可上。一上一惆怅。匣中一明镜。好鉴明镜光。明镜不可鉴。一鉴一情伤。少知雅琴曲。好听雅琴声。雅琴不可听。一听一沾缨。（刘孝绰○本集三作拟古三首。《诗纪》八十四。○逯按。《文选》谢玄晖游东田诗五臣翰注引古《诗》云：夕宿昔山郭。且上青山上。青山不可上。步步恒惆怅。与逊诗略同。苕溪渔隐丛话即据《文选》注谓为谢作。恐非是。）  

【往晋陵联句】  

临别我伤悲。达归子自适。刘金不可散。卜盖何由惜。从来重分阴。未曾轻尺璧。故任情一异。於是望三益。尔自高楼寝。予返东皋陌。寄语落毛人。非复平原客。问舍且求田。音乱无可择。胜门成好事。盘纡欲何索。（爽○本集二。《诗纪》八十四。）  

【范广州宅联句】  

洛阳城东西。却作经年别。昔去雪如花。今来花似雪。濛濛夕烟起。奄奄残晖灭。非君爱满堂。宁我安车辙。（逊○本集二。《诗纪》八十四。）  

【相送联句】  

寸阴常可惜。别至倍伤神。子瞻天际水。予望路中尘。悯悯歧路侧。去去平生亲。一朝事千里。流涕向三春。（逊○本集二。《诗纪》八十四。）  

【二】  

昔共入门笑。今成送别悲。君还旧聚处。为我一嚬眉。於今还促膝。自此客江湄。愿子俱停驾。看我独解维。（逊○同上）  

【三】  

高轩虽驻轸。馀日久无辉。以我辞乡泪。沾群送别衣。（逊○同上）  

【至大雷联句】  

高谈会良夕。满酒对羁情。闵闵风烟动。萧萧江雨声。密云穷浦暗。飞电远洲明。若非今宴适。讵使客愁轻。遥舟似连雁。远火若回星。江潭望如此。衔卮共君倾。（桓季珪○本集二。《诗纪》八十四。）  

【赋咏联句】  

弊履常决踵。眉高起半额。曼倩尔何为。独叹长安索。工商既惭巧。农士聊相易。蝘腹有馀资。鸿肩方可拍。摄职愧握兰。滥官悲执戟。连章既不敏。高谈岂能剧。逸翮任奋飞。窘步事羁勒。还鸟余能系。流言尔无惑。忧怀乃千载。永欢常数刻。直是悲别离。非关念通塞。日照汀沙素。山影波浪黑。尔限大江南。余归茂陵北。（孺○本集二。《诗纪》八十四。）  

【临别联句】  

临别情多绪。送归涕如霰。君望长安城。予悲独不见。尔来同去国。予归方异县。怀别心独忧。手泪方溅溅。（孺○本集二。《诗纪》八十四。）  

【增新曲相对联句】  

酒阑日隐树。上客请调弦。娇人挟瑟至。逶迤未肯前。旧爱今何在。新声徒自怜。有曲无人听。徙倚高楼前。徘徊映日照。转侧被风吹。徒为相思响。伤春君不知。月昏楼上坐。含悲望别离。已切空床怨。复看花柳枝。（逊○本集二。《诗纪》八十四。）  

【照水联句】  

插花行理鬓。迁延去复归。虽怜水上影。复恐湿罗衣。临桥看黛色。映渚媚铅晖。不顾春荷动。弥畏小禽飞。（绮○本集二。《诗纪》八十四。）  

【折花联句】  

笑出春园里。望花联褰缬。欲以间珠钿。非为相思折。日照烂成绮。风来聚疑雪。试采一枝归。愿持因远别。（绮○本集二。《诗纪》八十四。）  

【摇扇联句】  

纨扇已新制。荡妇复新妆。欲掩羞中笑。还飘袖里香。在握时摇动。当歌掩抑扬。谁云减罗袂。影日聊自障。（绮○本集二。《诗纪》八十四。）  

【正钗联句】  

竹台归欲碍。花林出未通。度簪先分影。转珥忽瞻风。双桥耀宝钿。阗阗密复丛。羞令挂缨阙。整插补馀空。（绮○本集二。《诗纪》八十四。）  

【答江革联句不成】  

日余乏文干。逢君善草札。工拙既不同。神气何由拔。（○本集二。《诗纪》八十四。）  

【又答江革诗】  

棘端虽非譬。至妙安可量。要知同罔象。然始见毫芒。（○本集二。《诗纪》八十四。）  

【咏杂花诗】  

井上发新花。谁言不经染。已如薄紫拂。复似浓红点。状绵无裁缝。依霞有舒敛。（○《诗纪》八十四。）  

何寘南  

【答何秀才诗】  

自怜耿不寐。拥褐至宵阑。苍茫曙月落。切戾晓风酸。终朝长守馑。叠夜抱馀寒。周道坦且直。弱命溘将殚。灵台聊寄止。戚里岂馀欢。思家无积敛。何以拯急难。（○何水部集一。《诗纪》八十三。）  

沈繇  

【答何郎诗】  

欢戚递来事。聚散居常理。但伤胶投漆。忽作弦离矢。形影一东西。山川俄表里。执手涉梁上。悲心万端起。方同儿女泣。况此流潮水。（○何水部集二。《诗纪》八十三。）  

孙擢  

【答〖《诗纪》作赠。〗何郎诗】  

幽居少怡乐。坐静对嘉林。晚花犹结子。新竹未成阴。夫君阻清切。可望不可寻。处处多谖草。赖此慰人心。（○何水部集一。《诗纪》八十四。）  

江革  

〈革。字休映。济阳考城人。仕齐为尚书驾部郎。仕梁累迁至度支尚书。大同元年卒。〉  

【赠何记室联句不成诗】  

龙鳞无复彩。凤翅於兹铩。畴昔似翩翩。今辰何乙乙。（○何水部集二。《诗纪》八十四。）  

【又赠何记室诗】  

刻猴虽言巧。辩对今知章。且欣共卮酒。勿道滥衣裳。（○何水部集二。《诗纪》八十四。）  

朱记室  

【送别不及赠何殷二记室诗】  

凭轼徒下泪。裁书路已赊。远鼓依林响。连樯倚岸斜。山开云吐气。风愤浪生花。即此余伤别。何论尔望家。二君勖琬琰。无使没泥沙。（○何水部集二。《诗纪》八十三。）  

王训  

〈训。字怀范。暕子。补国子生。射策高第。除秘书郎。迁太子舍人、秘书丞。转宣城王文学友、太子中庶子。掌管记。迁侍中。天监十七年卒。年二十六。〉  

【度关山】  

边庭多警急。羽檄未曾閒。从军出陇坂。驱马度关山。关山恒晻霭。高峰白云外。遥望秦川水。千里长如带。好勇自秦中。意气本豪雄。少年便习战。十四已从戎。昔年经上郡。今岁出云中。辽水深难渡。榆关断未通。折衔凌绝域。流蓬警未息。胡风朝夜起。平沙不相识。兵法贵先声。军中自有程。逗遛皆赎罪。先登尽一城。都护疲诏吏。将军擅发兵。平卢疑纵火。飞鸱畏犯营。轻重一为虏。金刀何用盟。谁知出塞外。独有汉飞名。（○文苑英华百九十八。《乐府诗集》二十七。《诗纪》八十六。）  

【独不见】  

日晚宜春暮。风软上林朝。对酒近初节。开楼荡夜娇。石桥通小涧。竹路上青霄。持底谁见许。长愁成细腰。（○文苑英华二百十一。《乐府诗集》七十五。《诗纪》八十六。）  

【奉和同泰寺浮图诗】〖和简文。〗  

副君坐飞观。城傍属大林。王门虽八达。露塔复千寻。重栌出汉表。层栱冒云心。昆山雕润玉。丽水莹明金。悬盘同露掌。垂凤似飞禽。月落檐西暗。日去柱东侵。反流开睿属。搦翰动神襟。愿托牢舟反。长免爱河深。（○广弘明集三十。《诗纪》八十六。）  

【奉和率尔有咏诗】  

殿内多仙女。从来难比方。别有当窗艳。复是可怜妆。学舞胜飞燕。染粉薄南阳。散黄分黛色。薰衣杂枣香。简钗新辗翠。试履逆填墙。一朝恃容色。非复守空房。君恩若可恃。愿作双鸳鸯。（○玉台新咏八。《诗纪》八十六。）  

【应令咏舞诗】〖《诗纪》云。应简文。〗  

新妆本绝世。妙舞亦如仙。倾腰逐韵管。敛色听张弦。袖轻风吻入。钗重步难前。笑态千金动。衣香十里传。将持比飞燕。定当谁可怜。（○《类聚》四十三。《初学记》十五。文苑英华二百十三。万花谷后三十二作王训诗。《诗纪》八十六。）  

【诗】  

〖南史曰：尝为诗云云。追祖俭之志也。〗  

且奭匡世功。萧曹佐氓俗。（○南史王训传。）  

## 梁诗卷十  

吴均  

〈均。一作筠。字叔庠。吴兴故鄣人。天监初。为柳惲吴兴郡主簿。历建安王伟记室。王迁江州。补国侍郎。兼府城局。还除奉朝请。普通元年卒。年五十二。均诗体清拔。有古气。好事者效之。谓为吴均体。所著有齐春秋三十卷、庙记十卷、十二州记十六卷。钱塘先贤传五卷、续文释五卷、集二十卷。〉  

【乐府】  

【战城南】  

蹀躞青骊马。往战城南畿。五历鱼丽阵。三入九重围。名忄習武安将。血污秦王衣。为君意气重。无功终不归。（○文苑英华百九十六。《乐府诗集》十六。《诗纪》八十一。又《类聚》五十九引畿、围、归三韵。）  

战城南（《诗纪》云。此与下篇艺文失题。列战城南后。英华遂以为题。当再考。）  

前有浊樽酒。忧思乱纷纷。小来重意气。学剑不学文。  

忽值胡关静。匈奴遂两分。天山已半出。龙城无片云。汉世平如此。何用李将军。（○《类聚》五十九。文苑英华百九十六。《诗纪》八十一。）  

【战城南】〖《诗纪》云。诗汇作胡无人行。〗  

陌上何喧喧。匈奴围塞垣。黑云藏赵树。黄尘埋陇垠。天子羽书劳。将军在玉门。（○《类聚》五十九。文苑英华百九十六。《诗纪》八十一。）  

【雉子班】  

可怜雉子班。群飞集野甸。文章始陆离。意气已惊狷。幽并游侠子。直心亦如箭。生死报君恩。谁能孤恩眄。（○文苑英华二百六。《乐府诗集》十八。《诗纪》八十一。）  

【入关】  

羽檄起边庭。烽火乱如萤。是时张博望。夜赴交河城。马头要落日。剑尾掣流星。君恩未得报。何论身命倾。（○《乐府诗集》二十一。《诗纪》八十一。）  

【梅花落】  

终冬十二月。寒风西北吹。独有梅花落。飘荡不依枝。流连逐霜彩。散漫下冰澌。何当与春日。共映芙蓉池。（○文苑英华二百八。《乐府诗集》二十四。《诗纪》八十一。）  

【城上乌】  

呜呜城上乌。翩翩尾毕逋。凡生八九子。夜夜啼相呼。质微知虑少。体贱毛衣粗。陛下三万岁。臣至执金吾。（○乐府诗二十八。《诗纪》八十一。）  

【从军行】  

男儿亦可怜。立功在北边。陈头横却月。马腹带连钱。怀戈发陇坻。乘冻至辽川。（乐府作边。）微诚君不爱。终自直如弦。（○乐府诗三十二。《诗纪》八十一。）  

【胡无人行】  

剑头利如芒。恒持照眼光。铁骑追骁虏。金羁讨黠羌。高秋八九月。胡地早风霜。男儿不惜死。破胆与君尝。（○文苑英华百九十六。《乐府诗集》四十。《诗纪》八十一。）  

【雉朝飞操】  

二月雉朝飞。横行傍垄归。斜看水外翟。侧听岭南翚。躞蹀恒欲战。耿耿恃强威。当令君见赏。何辞碎锦衣。（乐府诗五十七。《诗纪》八十一。）  

【渡易水】〖《诗纪》云。一作荆轲歌。〗  

杂虏客来齐。时作在角抵。扬鞭渡易水。直至龙城西。日昏笳乱动。天曙马争嘶。不能通瀚海。无面见三齐。（○《乐府诗集》五十八。《诗纪》八二十一。）  

【结客少年场】  

结客少年归。翩翩骏马肥。报恩杀人竟。贤君赐锦衣。握兰登建礼。拖玉入舍晖。顾看草玄者。功名终自微。（○《类聚》三十三。文苑英华百九十五。《诗纪》八十一。）  

【妾安所居】  

贱妾先有宠。蛾眉进不迟。一从西北丽。无复城南期。何因暂艳逸。岂为乏妍姿。徒有黄昏望。宁遇青楼时。惟惜应门掩。方馀永巷悲。匡床终不共。何由横自私。（乐府作思。○文苑英华二百七。《乐府诗集》七十四。《诗纪》八十一。）  

【送归曲】  

送子独南归。揽衣空闵默。关山昼欲暗。河冰夜向塞。燕至他人乡。雁云还谁国。寄子两行书。分明达济北。（○《乐府诗集》七十七。《诗纪》八十一。）  

【夹树】  

桂树夹长陂。复值清风吹。氛氲揉芳叶。连绵交密枝。能迎春露点。不逐秋风移。愿君长惠爱。当使岁寒知。（○《乐府诗集》七十七。《诗纪》八十一。）  

【城上麻】  

麻生满城头。麻叶落城沟。麻茎左右披。沟水东西流。少年感恩命。奉剑事西周。但令直心尽。何用返封侯。（○《乐府诗集》七十七。《诗纪》八十一。）  

【拟古四首】  

【陌上桑】  

袅袅陌上桑。荫陌复垂塘。长条映白日。细叶隐鹂黄。蚕饥妾复思。拭泪且提筐。故人宁知此。离恨煎人肠。（○玉台新咏六。文苑英华二百八。光府诗集二十八。《诗纪》八十一。又《类聚》八十八引塘、黄、筐三韵。）  

【秦王卷衣】  

咸阳春草芳。秦帝卷衣裳。玉检茱萸匣。金泥苏合香。初芳薰复帐。馀辉耀玉床。当须晏朝罢。持此赠华阳。（○玉台新咏六。文苑英华二百十一。《乐府诗集》七十二。《诗纪》八十一。又《类聚》四十二引裳、香、阳三韵。）  

【采莲曲】  

锦带杂花钿。罗衣垂绿川。问子今何去。出采江南莲。辽西三千里。欲寄无因缘。愿君早旋返。及此荷花鲜。（○玉台新咏六。《类聚》八十二作采莲诗。《乐府诗集》五十。《诗纪》八十一。）  

【携手曲】  

艳裔阳之春。携手清洛滨。鸡鸣上林苑。薄暮小平津。长裾藻白日。广袖带芳尘。故交一如此。新知讵忆人。（○玉台新咏六。《类聚》十八作拟古诗。又《类聚》四十二。《乐府诗集》七十六。《诗纪》八十一。）  

【采莲曲】  

江风当夏清。桂楫逐流萦。初疑京兆剑。复似汉冠名。荷香带风远。莲影向根生。叶卷珠难溜。花舒红易倾。日暮凫舟满。归来度锦城。（○《初学记》二十七及文苑英华三百二十二作梁元帝赋得涉江采芙蓉诗。《乐府诗集》五十。万花谷后三十七作梁元帝。《诗纪》八十一。）  

【三妇艳诗】  

大妇弦初切。中妇管方吹。小妇多姿态。含笑逼清卮。佳人勿馀及。殷勤妾自知。（○《乐府诗集》三十五。《诗纪》八十一。）  

【大垂手】〖《诗纪》云。以下二首艺文作简文帝。〗  

垂手忽迢迢。飞燕掌中娇。罗衫恣风引。轻带任情摇。讵心长沙地。促舞不回腰。（○玉台新咏七作梁简文帝赋乐府得大垂手。《乐府诗集》七十六。《诗纪》八十一。）  

【小垂手】  

舞女出西秦。蹑影舞阳春。且复小垂手。广袖拂红尘。折腰应两笛。顿足转双巾。蛾眉与曼脸。见此空愁人。（○《乐府诗集》七十六。《诗纪》八十一。）  

【有所思】  

薄暮有所思。终持泪煎骨。春风惊我心。秋露伤君发。（○《乐府诗集》十七。《诗纪》八十一。）  

【雍台】  

雍台十二楼。楼楼郁相望。陇西飞狐口。白日尽无光。（○《乐府诗集》二十五。《诗纪》八十一。）  

【楚妃曲】  

春妆约春黛。如月复如蛾。玉钗照绣领。金薄厕红罗。（○《乐府诗集》二十九。《诗纪》八十一。）  

【白浮鸠】  

琅琊白浮鸠。紫翳飘陌头。食饮东莞野。栖宿越王楼。（○《乐府诗集》二十九。《诗纪》八十一。）  

【阳春歌】  

紫苔初泛水。连绵浮且没。若欲歌阳春。先歌青楼月。（○《乐府诗集》五十一。《诗纪》八十一。）  

【别鹤】  

别鹤寻故侣。联翩辽海间。单栖孟津水。惊唳陇头山。（○《乐府诗集》五十八。《诗纪》八十一。）  

【渌水曲】  

香暧金堤满。湛淡春塘溢。已送行台花。复倒高楼日。（○乐府诗五十九。《诗纪》八十一。）  

【绿竹】  

婵娟鄣绮殿。绕弱拂春漪。何当逢采拾。为君笙与篪。（○《乐府诗集》六十。《诗纪》八十一。）  

【行路难五首】  

洞庭水上一株桐。经霜触浪困严风。昔时抽心曜白日。今旦卧死黄沙中。洛阳名工见咨嗟。一剪一刻作琵琶。白璧规心学明月。珊瑚映面作风花。帝王见赏不见忘。提携把握登建章。掩抑摧藏张女弹。殷勤促柱楚明光。年年月月对君子。遥遥夜夜宿未央。未央彩女弃鸣篪。争先拂拭生光仪。茱萸锦衣玉作匣。安念昔日枯树枝。不学衡山南岭桂。至今千载犹未知。（○玉台新咏九。《类聚》三十。文苑英华二百。《乐府诗集》七十。《诗纪》八十一。）  

青琐门外安石榴。连枝接叶夹御沟。金墉城西合欢树。垂条照彩凤楼。游侠少年游上路。倾心颠倒想恋慕。摩顶至足买片言。开胸沥胆取一顾。自言家在赵邯郸。翩翩舌杪复剑端。青骊白驳的卢马。金羁绿控紫丝鞶。躞蹀横行不肯进。夜夜汗血至长安。长安城中诸贵臣。争贵儒者席上珍。复闻梁王好学问。轻弃剑客如埃尘。吾丘寿王始得意。司马相如适被申。大才大辩尚如此。何况我辈轻薄人。（○《类聚》三十。文苑英华二百。《乐府诗集》七十。《诗纪》八十一。）  

君不见西陵田。从横十字成陌阡。君不见东郊道。荒凉芜没起寒烟。尽是昔日帝王处。歌姬舞女达天曙。今日翩妍少年子。不知华盛落前去。吐心吐气许他人。今旦回惑生犹豫。山中桂树自有枝。心中方寸自相知。何言岁月忽若。驰。君之情意与我离。还君玳瑁金雀钗。不忍见此使心危。（○同上）  

君不见长安客舍门。倡安少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。唯闻哑哑城上乌。玉栏金井牵辘轳。丹梁翠柱飞流苏。香薪桂火炊雕胡。当年翻覆无常定。薄命为女何必粗。（○玉台新咏九作费昶行路难。《类聚》三十。文苑英华二百。《乐府诗集》七十作费昶行路难。《诗纪》八十一。）  

君不见上林苑中客。冰罗雾縠象牙席。尽是得意忘言者。探肠见胆无所惜。白酒甜盐甘如乳。绿觞皎镜华如碧。少年持名不肯尝。安知白驹应过隙。博山炉中百和香。郁金苏合及都梁。逶迤好气佳容貌。经过青琐历紫房。已入中山冯后帐。复上皇帝班姬床。班姬失宠颜不开。奉帚供养长信台。日暮耿耿不能寐。秋风切切四面来。玉阶行路生细草。金炉香炭变成灰。得意失意须臾顷。非君方寸逆所裁。（○玉台新咏九。文苑英华二百。《乐府诗集》七十。《诗纪》八十一。）  

【诗】  

【重赠临蒸郭某诗】  

英英者桂。结景嵩华。润以碧沼。萦以紫霞。葐蒀其气。晻映其华。终朝顾止。载挹载嗟。英英者桂。亦好其音。爰凋爰剖。为此瑟琴。缀以清玉。镂以白金。终朝顾止。悠悠我心。蔽茀小草。亦呈其节。华不堪献。条不堪结。娈彼芳辉。怜此冥灭。终朝顾止。心焉如咽。（○文馆词林百五十八。）  

【王侍中夜集诗】  

抽兰开石路。剪竹制山扉。文沦见绿水。参差隐翠微。西山采药至。东都谢病归。纺毛织野服。缝芰作山衣。欲知三青鸟。檐上素云飞。（○文苑英华二百十七。《诗纪》八十一。）  

【登钟山燕集望西静坛诗】  

客思何以缓。春郊满初律。高车陆离至。骏骑差池出。宝椀汛莲花。珍杯食竹实。才胜商山四。文高竹林七。复望子乔坛。金绳蕴绿帙。风云生屋宇。芝映被仙室。方随凤凰去。悠然驾白日。（○《类聚》二十八。《诗纪》八十一。）  

【与柳惲相赠答诗六首】  

黄鹂飞上苑。绿芷出汀洲。日映昆明水。春生鳷鹊楼。飘飏白花舞。澜漫紫萍流。书织回文锦。无因寄陇头。思君甚琼树。不见方离忧。（○玉台新咏六。《诗纪》八十一。）  

鸣鞭适大阿。联翩渡漳河。燕姬及赵女。挟瑟夜经过。纤腰曳广袖。半额画长蛾。客本倦游者。箕帚在江沱。故人不可弃。新知空复何。（○同上）  

离居苦无乐。回慕心凄凄。要途访赵使。闻君仕执珪。杜蘅色已发。菖蒲叶未齐。幂蚕饵蠒。差池燕吐泥。愿逐东风去。飘荡至辽西。（○同上）  

白日隐城楼。劲风扫寒木。离<木片>隔东西。执手异凉燠。相思咽不言。洞房清且肃。岁去甚流烟。年来如转轴。别鹤千里飞。孤雌夜未宿。（○同上）  

閒房肃已静。落月有馀辉。寒虫隐壁思。秋蛾绕烛飞。绝云断更合。离禽去复归。佳人今何在。迢递江之沂。一为别鹤弄。千里泪沾衣。（○同上。又《类聚》三十一。）  

秋云静晚天。寒夜方绵绵。闻君吹急管。相思杂采莲。别离未几日。高月三成弦。蹀叠黄河浪。嘶喝陇头蝉。寄君蘼芜叶。插着丛台边。（○同上）  

【答柳惲诗】  

清晨发陇西。日暮飞狐谷。秋月照层岭。寒风扫高木。雾露夜侵衣。关山晓催轴。君去欲何之。参差间原陆。一见终无缘。怀悲空满目。（○《类聚》三十一。文苑英华二百四十。《诗纪》八十一。）  

【赠柳真阳诗】  

王孙清且贵。筑室芙蓉池。罗生君子树。杂种女贞枝。南窗帖云母。北户映琉璃。衔书辘轳凤。坐水玉盘螭。朝衣茱萸锦。夜覆葡萄卮。联翩骖赤兔。窈窕驾青骊。龙泉甚鸣利。如何独不知。（○文苑英华二百四十。《诗纪》八十一。）  

【赠任黄门诗二首】  

相如体英彦。左右生容晖。已纡汉帝组。复解梁王衣。经过云母扇。出入千门扉。连洲茂芳杜。长山郁翠微。欲言终未敢。徒然独依依。（《诗纪》云。一作默默独依依。○《类聚》三十一。文苑英华二百四十七。《诗纪》八十一。）  

纷吾少驰骋。自来乏名德。白玉镂衢鞍。黄金玛瑙勒。射雕灵丘下。驱马雁门北。殷勤尽日华。留连穷景黑。岁暮竟无成。快来坐默默。（○文苑英华二百四十七。《诗纪》八十一。）  

【酬萧新浦王洗马诗二首】（《诗纪》云。萧子云封新浦侯。王筠为太子洗马。）  

始可结交者。文酒满金壶。围棋帝台局。系马秦王蒲。长剑皆玉具。短笛悉银涂。送归日愁满。留客袂纷吾。今成桓山上。秋风星散乌。（○文苑英华二百四十。《诗纪》八十一。）  

思君出江湄。慷慨临长薄。独对东风酒。谁举指南酌。崇兰白带飞。青紫缨络。一年流泪同。万里相思各。胡为舍旃去。故人在宛洛。（○同上）  

【答萧新浦诗】  

仆本二陵徒。英豪多人要。角良家儿。期门恶年少。身纡丈二组。手擎尺一诏。问子行何去。高帆舣江干。今夜杯酒别。明朝江水边。莓莓看细雨。漠漠视浓烟。飒洒八铜箭。低昂五会船。欲知故人者。江南共采莲。悒然心不乐。跨马出城壕。观涛看白鹭。望草见青袍。青袍行中把。蔽草覆平野。公子不垂堂。纷纷故交者。肘悬辟邪印。屋曜鸳鸯瓦。翩翩流水车。萧萧曳练马。是时君别我。青莎没马蹄。连连文蚕蠒。鹥鹥伺朝鸡。今日予怀友。积恨（文苑作雪。注云。一作恨。《诗纪》云。一作雪。）满东西。（○文苑英华二百四十。《诗纪》八十一。）  

【酬周参军诗】  

日暮忧人起。倚户怅无欢。水传洞庭远。风送雁门寒。江南霜雪重。相如衣服单。沈云隐乔树。细雨灭层峦。且当对樽酒。朱弦永夜弹。（○文苑英华二百四十。《诗纪》八十一。）  

【赠杜容成诗】〖《诗纪》云。帝王集作简文帝咏燕。今从玉台作吴均。〗  

一燕海上来。一燕高堂息。一朝相逢遇。依然旧相识。问余来何迟。山川几纡直。答言海路长。风驶飞无力。昔别缝罗衣。春风初入帷。今来夏欲晚。桑扈薄树飞。（○玉台新咏六。梁简文帝集下。《诗纪》八十一。又《类聚》九十二、文苑英华三百二十九并作咏燕。引息、识、直、力四韵。）  

【赠朱从事诗】  

我行欲何之。千里寻胶漆。长葭历渚生。疏蒲缘岸出。袅袅能随风。离离堪度日。客思已飘荡。相思复非一。未得幸殷勤。先作数行泣。（○文苑英华二百四十七。《诗纪》八十一。）  

【赠摇】〖《诗纪》云。摇。一作姚。〗郎诗  

星汉正参差。佳人不斯。宿昔暂乖阻。何异远分离。露染蘼芜叶。日照芄兰枝。风光已飘薄。云采复逶迤。功梦无人觉。默默心自知。（○《类聚》二十九。《诗纪》八十一。）  

【赠王桂阳别诗三首】  

昔闻杨伯起。拖金振清风。高华积海外。名实满山东。自有五都相。非无四世公。临窗惊白日。倚匣曳轻虹。愿持鹪鹩羽。岁暮依梧桐。（○文苑英华二百六十六。《诗纪》八十一。）  

客子惨无欢。送别江之干。白云方渺渺。黄鸟尚关关。纠纷巫山石。合沓洞庭澜。行衣侵晓露。征舠犯夜湍。无因停合浦。见此去珠还。（○《类聚》二十九。文苑英华二百六十六。《诗纪》八十一。）  

树响浃（文苑作峡。）山来。猿（文苑作溪。《诗纪》云。一作溪。）声绕岫急。旅帆风飘扬。行巾露沾湿。深浪暗蒹葭。浓云没城邑。不见别离人。独有相思泣。（○同上）  

【酬别江主簿屯骑诗】  

有客告将离。赠言重兰蕙。泛舟当泛济。结交当结桂。济水有清源。桂树多芳根。毛公与朱亥。俱在信陵门。赵瑟凤凰柱。吴醥金罍樽。我有北山志。留连为报恩。夫君皆逸翮。抟景复凌鶱。白云间海树。秋日暗平原。寒虫鸣趯趯。落叶飞翻翻。何用赠分首。自有北堂萱。（○文苑英华二百六十六。《诗纪》八十一。）  

【酬别诗】  

故人杯酒别。天清明月亮。露下寒葭中。风起秋江上。衣染潺湲泣。棹犯参差浪。匕首直千金。七宝雕华装。生离何用表。赖此持相饷。（○《类聚》二十九。文苑英华二百六十六。文苑英华二百四十作王筠酬淮南别。）  

【赠别新林诗】〖《诗纪》云。一作江潭怨。〗  

仆本幽并儿。抱剑事边陲。风乱青丝络。雾染黄金羁。天子既无赏。公卿竟不知。去去归去来。还倾鹦鹉杯。气为故交绝。心为新知开。但令寸心是。何须铜雀台。（○文苑英华二百八十六。《诗纪》八十一。）  

【发湘州赠亲故别诗三首】  

相送出江浔。泪下沾衣襟。何用叙离别。临歧赠好音。敬通才如此。君山学复深。明哲遂无赏。文花空见沈。古来非一日。无事更劳心。（○文苑英华二百八十六。《诗纪》八十一。）  

云生晓霭霭。花落夜霏霏。问余何意别。答言倦游归。徒劳易水布。空负洛阳衣。怀金无人别。抱玉遂成非。安得久留滞。商山饶白薇。（○同上）  

君留朱门里。我至广江濆。城高望犹见。风多听不闻。流苹方绕绕。落叶向纷纷。无由得共赏。山川间白云。（○《类聚》二十九作赠别诗。文苑英华二百八十六。《诗纪》八十一。）  

【同柳吴兴乌亭集送柳舍人诗】  

河阳一怅望。南浦送将归。云山离晻暧。花雾共依霏。流连百舌哢。下上阳禽飞。桂舟无淹枻。玉轸有离徽。愿君嗣兰杜。时采东皋薇。（○文苑英华二百六十六。《诗纪》八十一。）  

【同柳吴兴何山】〖湖州山名。〗集送刘馀杭诗  

王孙重离别。置酒峰之畿。逶迤川上草。参差涧里薇。轻云纫远岫。细雨沐山衣。檐端水禽息。窗上野萤飞。君随绿波远。我逐清风归。（○文苑英华二百六十六。《诗纪》八十一。）  

【送柳吴兴竹亭集诗】  

平原不可望。波澜千里直。夕鱼汀下戏。暮羽檐中息。白云时去来。青峰复负侧。踯躅牛羊下。晦昧崦嵫色。王孙犹未归。且听西光匿。（○文苑英华二百六十六。《诗纪》八十一。）  

【初至寿春作诗】  

桓谭不卖交。冯子任纡直。浮溺逐波影。飘扬恣风力。北州少知旧。南阳寡相识。中驾每倾轮。当骞复摧翼。望美无津梁。私自怜何极。（○文苑英华二百八十九。《诗纪》八十一。）  

【登寿阳八公山诗】  

远涧自倾曲。石溆复戋戋。含珠岸恒翠。怀玉浪多圆。疏峰时吐月。密树不开天。瑶绳尽玄秘。金检上奇篇。是有琴高者。陵波去水仙。（○文苑英华百五十九。《诗纪》八十一。）  

【寿阳还与亲故别诗】  

故人来送别。帐酒临行阡。露繁秋色慢。气怆蟪声煎。雁渡章华国。叶乱洞庭天。复有向隅泪。中肠皆涕涟。但愿千丈松。结景云之峰。山高日华早。枝多风彩重。我还爱芳杜。群住揖骊龙。（○文苑英华二百八十六。《诗纪》八十一。）  

【边城将诗四首】  

塞外何纷纷。胡骑欲成群。尔时始应募。来投霍冠军。刀含四尺影。剑抱七星文。袖间血洒地。车中旌拂云。轻躯如未殡。终当厚报君。（○《类聚》五十九。文苑英华三百。《诗纪》八十一。）  

仆本边城将。驰射灵关下。箭衔雁门石。气振武安瓦。勋轻赏废丘。名高拜横野。留书应凿楹。传功须勒社。徒倾七尺命。酬恩终自寡。（○《类聚》五十九。文苑英华三百。《诗纪》八十一。又《御览》二百七十八引下、瓦二韵。）  

闻君报一餐。远送出平野。玉标丹霞剑。金络艳光马。高旗入汉飞。长鞭历地写。曙星海中出。晓月山头下。岁晏坐论功。自有思臣者。（○《类聚》五十九。文苑英华三百。《诗纪》八十一。又《御览》二百七十八引马、写二韵。）  

临淄重蹴踘。曲城好击刺。不要身后名。专骋眼前智。君看班定远。立功不负义。掣拽二丈旗。踯躅双凫骑。但问相知否。死生无险易。（○《类聚》五十九。文苑英华三百。《诗纪》八十一。）  

【秋念诗】  

团团珠晖转。照照汉阴移。箕风入桂露。璧月满瑶池。树青草未落。蝉凉叶已危。还深长夜想。顾忆临邛卮。芳杜果芜没。缨带欲何为。（○《类聚》三。《诗纪》八十一。）  

## 梁诗卷十一  

吴均  

【诗】  

【采药大布山诗】  

我本北山北。缘涧彩山麻。九茎日反照。三叶长生花。可用蠲忧疾。聊持驻景斜。景斜不可驻。年来果如驱。安得昆仑山。偃蹇三珠树。三珠始结荄。绛叶凌朱台。玉壶白凤肺。金鼎青龙胎。韩众及王子。何世无仙才。安期傥欲顾。相见在蓬莱。（○《类聚》八十一。《初学记》二十。文苑英华三百二十七。《诗纪》八十一。）  

【赠周散骑兴嗣诗二首】  

子云好饮酒。家在成都县。制赋已百篇。弹琴复千转。敬通不富豪。相如本贫贱。共作失职人。包山一相见。（○文苑英华二百四十七。《诗纪》八十二。）  

昔）贤当路者。声名振华夏。朱轮玳瑁牛。紫鞚连钱马。朝花舞风去。夜月窥窗下。想君贵易朋。居然应见舍。（○《类聚》三十一。《初学记》十八。文苑英华二百四十七。《诗纪》八十二。）  

【赠周兴嗣诗四首】  

孺子贱而贫。且非席上珍。唯安莱芜甑。兼慕林宗巾。百年逢缱绻。千里遇殷勤。愿持江南蕙。以赠生刍人。（○文苑英华二百四十七。《诗纪》八十二。）  

思君欲何言。中心乱如雾。泪下非一端。愁来谁有数。子为冯敬通。不减汲长孺。千里无关梁。安得王乔屦。（○同上）  

与君初相知。不言异一宿。意欲褰衣裳。阴云乱人目。之子伏高卧。伊予空杼轴。无因渡淇水。见此猗猗竹。（○同上）  

可怨异公子。终自不敢言。青松蔽南陇。白云生北园。沉忧无人语。默念空凭轩。安得湛卢剑。以报相知恩。（○同上）  

【入兰台赠王治书僧孺诗】  

故人扬子云。校书麟阁下。寂寞少交游。纷纶富文雅。予为陇西使。寓居洛阳社。相思非不深。行行避骢马。（○《类聚》三十一。文苑英华一百九十。《诗纪》八十二。）  

【江上酬鲍几诗】  

振棹出江湄。依依望九疑。欲谒苍梧帝。过问沅湘姬。折荷缝作盖。落羽纺成丝。吾行别有意。不为君道之。（○《类聚》二十七作酬鲍畿诗。文苑英华二百八十九作江上酬鲍畿。《诗纪》八十二。）  

【赠柳秘书诗】  

蘼芜与丹桂。奇心复奇骨。已蔽苍龙门。又影凤皇阙。紫云依夜来。清风扶晚发。鸳鹭若上天。寄声谢明月。（○文苑英华二百四十七。《诗纪》八十二。）  

【诣周承不值因赠此诗】〖《诗纪》云。承一作丞。后仿此。〗  

竹枝任风转。兰心逐风卷。青云叶上团。白露花中泫。闻君入绮疏。聊寄锦中书。一随平原客。宁忆豫章徐。（○《类聚》三十一。《诗纪》八十二。）  

【遥赠周承诗】  

巨石乱天崖。杂树郁参差。伯鱼留蜀郡。长房还葛陂。练练波中月。亭亭云上枝。高岑蔽人者。无处得相知。（○《类聚》三十一。文苑英华二百四十七。《诗纪》八十二。）  

【周承未还重赠诗】  

石渠阒无人。子云今何在。顾望独怀忧。衔杯竟谁待。散雪逐吹寒。蓬姿浮霜（《类聚》作霜雪。）采。甘泉无竹花。鹓雏欲还海。（○《类聚》三十一。《诗纪》八十二。）  

【赠王桂阳诗】  

松生数寸时。遂为草所没。未见笼云心。谁知负霜骨。弱干可摧残。纤茎易凌忽。何当数千尺。为君覆明月。（○文苑英华二百四十七。《诗纪》八十二。）  

【酬】〖《类聚》误作训。〗郭临丞诗  

闻君立名义。我亦倦晨征。马在城上蹀。剑自腰中鸣。白日辽川暗。黄尘陇坻惊。愿君但衔酒。深知有素诚。（○《类聚》三十一。文苑英华二百四十。《诗纪》八十二。）  

【忆费昶诗】  

皎皎日将上。猎猎起微风。山没清波内。帆在浮云中。直趣珠星北。斜开碧海东。故人若思我。当念离根蓬。（○《类聚》二十七。《诗纪》八十二。）  

【酬闻人侍郎别诗三首】  

怅然心不乐。万里何悠悠。凌朝憩枉渚。薄暮遵江洲。君住青门上。我发霸陵头。相思自有处。春风明月楼。（文苑作明月清风楼。注云。集作风月在南楼。《诗纪》云。一作明月清风楼。○《类聚》三十一。文苑英华二百四十。《诗纪》八十二。）  

整棹北川湄。迥首望城邑。林疏风至少。山高云度急。共怀万里心。各作千行泣。欲见终无缘。思君空伫立。（○文苑英华二百四十。《诗纪》八十二。）  

举首川之折。离鸿四向飞。子怜三湘薛。我忆五陵薇。但使同嘉遁。何必共轻肥。思君美如玉。不觉泪沾衣。（○同上）  

【赠鲍舂陵别诗】  

落叶思纷纷。蝉声犹可闻。水中千丈月。山上万重云。海鸿来倏去。林花合复分。所忧别离意。白露下沾裙。（○文苑英华二百六十六。《诗纪》八十二。）  

【别王谦诗】  

严光不逐世。流转任飞蓬。欲还天台岭。不狎甘泉宫。离歌玉弦绝。别酒金卮空。倘遗故人念。仆在东山东。（○《类聚》二十九。文苑英华二百六十六。《诗纪》八十二。）  

【奉使庐陵诗】  

怅然不自怡。端忧坐漠漠。风急雁毛断。冰坚马蹄落。客子饥寒多。江上衣装薄。何当报恩罢。驱车还北郭。（○《类聚》二十七作使庐陵诗。文苑英华二百九十六。《诗纪》八十二。）  

【迎柳吴兴道中诗】  

闭闭日西靡。客念已蹉跎。长风倒危叶。轻练网寒波。白云光彩丽。青松意气多。所言饱恩德。忘我北山萝。（○《类聚》二十八。《诗纪》八十二。）  

【至湘洲望南岳诗】  

重波沦且直。连山纠复纷。鸟飞不复见。风声犹可闻。胧胧树里月。飘飘水上云。长安远如此。无缘得报君。（○文苑英华百六十。《诗纪》八十二。）  

【登二妃庙诗】  

朝云乱入目。帝女湘川宿。折菡巫山下。采荇洞庭腹。故以轻薄好。千里命舻舳。何事非相思。江上葳蕤竹。（○文苑英华三百二十。《诗纪》八十二。）  

【咏怀诗二首】  

仆本报恩人。走马救东秦。黄龙暗迢递。青泥寒苦辛。野战剑锋尽。攻城才智贫。唯馀一死在。留持赠主人。（○《类聚》二十六。《诗纪》八十二。）  

元淑势位卑。长卿宦情寡。二顷且营田。三钱聊饮马。悬风白云上。挂月青山下。心中欲有言。未得忘言者。（同上）  

【和萧洗马子显古意诗六首】  

贱妾思不堪。采桑渭城南。带减连枝绣。发乱凤凰篸。花舞依长簿。蛾飞爱绿潭。无由报君信。流涕向春蚕。（玉台新咏六。《类聚》三十二。又八十八作采桑诗。文苑英华二百四十。《乐府诗集》二十八作采桑。《诗纪》八十二作古意。）  

妾本倡家女。出入魏王宫。既得承雕辇。亦在更衣中。莲花衔青雀。宝粟钿金虫。犹言不得意。流涕忆辽东。（○玉台新咏六。《诗纪》八十二作古意。）  

春草可揽结。妾心正断绝。绿鬓愁中改。红颜啼里灭。非独泪成珠。亦见珠成血。愿为飞鹊镜。翩翩照离别。（○玉台新咏六。《类聚》三十二。《诗纪》八十二作古意。）  

何处报君书。陇右五歧路。泪研兔枝墨。笔染鹅毛素。碧浮孟渚水。香下洞庭路。应归遂不归。芳春空掷度。（○玉台新咏六。《诗纪》八十二作古意。）  

妾家横塘北。发艳小长干。花钗玉腕转。珠绳金络丸。幂悬丹凤。逶迤摇白团。谁堪久见此。含恨不相看。（《类聚》作能言。《诗纪》同。又注。一作谁堪久见此。含恨不相看。○玉台新咏六。《类聚》十八。《诗纪》十八。《诗纪》八十二作古意。）  

匈奴数欲尽。仆在玉门关。莲花穿剑锷。秋月掩刀环。春机思窈窕。夏鸟鸣绵蛮。中人坐相望。狂夫终未还。（○玉台新咏六。《类聚》五十九。文苑英华二百五。《诗纪》八十二作古意。）  

【闺怨诗】  

胡笳屡凄断。征蓬未肯还。妾坐江之介。君戍小长安。相去三千里。参商（《类聚》作差。）书信难。四时无人见。谁复重罗纨。（○《类聚》三十二。《诗纪》八十二。）  

【古意诗二首】  

杂虏寇铜鍉。征役去三齐。扶山翦疏勒。傍海扫沈黎。剑光夜挥电。马汗昼成泥。何当见天子。画地取关西。（○《类聚》五十九。文苑英华二百五。《诗纪》八十二。）  

西都盛冠盖。九逵尘雾过时。中有恶少年。伎能专自得。玉鞭莲花剑。金苣流星勒。聊为路傍人。写鞚长楸北。（○《类聚》三十三。文苑英华二百五。《诗纪》八十二。）  

【览古诗】  

尝稽真仙道。清淑秘众烦。秦皇及汉武。焉得游其藩。既欲先宇宙。仍规后乾坤。崇高与久远。万物莫能存。矧乃恣所欲。荒淫伐灵根。安期反蓬莱。王母还昆仑。（○韵语阳秋十二。）  

【萍诗】  

可怜池里萍。葐蒀《初学记》作氛氲。文苑云。草盛貌。一作气氲。紫复青。工随浪开合。能逐水低平。微根无所缀。细叶讵须茎。飘荡终难测。流连如有情。（○《初学记》二十七。文苑英华三百二十七。又注云。一作南齐刘绘。）  

【去妾赠前夫诗】  

弃妾在河桥。相思复相辽。凤凰簪落鬓。莲花带缓腰。肠从别处断。貌在泪中消。愿君忆畴昔。片言时见饶。（○玉台新咏六。《诗纪》八十二。）  

【咏少年诗】  

董生唯巧笑。子都信美目。百万市一言。千金买相逐。不道参差菜。谁论窈窕淑。愿言捧绣被。来就越人宿。（○玉台新咏六。《类聚》三十三。文苑英华百九四作少年行。《乐府诗集》六十六作少年子。《诗纪》八十二。）  

【咏雪诗】  

微风摇庭树。细雪下帘隙。萦空如雾转。凝阶似花积。不见杨柳春。徒看桂枝白。零泪无人道。相思空何益。（○文苑英华百五十四。《诗纪》八十二。又《类聚》二、《初学记》二并引隙、积、白三韵。）  

【咏雪诗】  

雪逐春风来。过集巫山野。澜漫虽可爱。悠扬讵堪把。问君何所思。昔日同心者。坐须风雪霁。相期洛城下。（○《类聚》二。文苑英华百五十四。《诗纪》八十二。）  

【春咏诗】  

春从何处来。拂水复惊梅。云障青琐闼。风吹承露台。美人隔千里。罗帏闭不开。无由得共语。空对相思杯。（○玉台新咏六。《类聚》三。文苑英华百五十七。《诗纪》八十二。）  

【共赋韵咏庭中桐诗】  

龙门有奇价。自言梧桐枝。华晖实掩映。细叶能披离。不降周王子。空待岁时移。严风忽交劲。遂使无人知。（○《初学记》二十八。文苑英华三百二十四作同咏庭中桐。《诗纪》八十二。）  

【咏柳诗】  

细柳生堂北。长风发雁门。秋霜常振叶。春露讵濡根。朝作离蝉宇。暮成宿鸟园。不为君所爱。摧折当何言。（○文苑英华三百二十三。《诗纪》八十二。）  

【主人池前鹤诗】  

本自乘轩者。为君阶下禽。摧藏多好貌。清唳有奇音。稻梁惠既重。  

华池遇亦深。怀恩未忍去。非无江海心。（○《类聚》九十作咏鹤诗。《初学记》三十作咏鹤诗。文苑英华三百二十八。《诗纪》八十二。）  

【咏宝剑诗】  

我有一宝剑。出自昆吾溪。照人如照水。切玉如切泥。锷边霜凛凛。匣上风凄凄。寄语张公子。何当来见携。（○《类聚》六十。《初学记》二十二、《诗纪》八十二并作宝剑诗。事类赋剑赋注引谿、泥二韵。）  

【咏灯诗】  

昔在凤凰阙。七采莲花茎。陆离看宝帐。烂熳照文屏。檐艳烟光转。氛氲雾里轻。能方三五夜。桂树月中生。（○《类聚》八十。《诗纪》八十二。）  

【别夏侯故章诗】  

白马黄金羁。青骊紫丝鞚。新知关山别。故人河梁送。置此一函书。为余达云梦。（○《类聚》二十九。《诗纪》八十二。）  

【以服散枪赠殷钧诗】  

玉铉布交文。金丹焕仙说。九沸翻成缓。七转良为切。执以代疏麻。长贻故人别。（○《类聚》七十三。《御览》七百五十七作王筠。《诗纪》八十二。）  

【梅花诗】  

梅性本轻荡。世人相陵贱。故作负霜花。欲使绮罗见。但愿深相知。千摧非所恋。（○文苑英华三百二十二。《诗纪》八十二。）  

【征客诗】  

公卿来怅别。葭声在狭斜。玉樽浮云盖。朱轮流水车。鞚中悬明月。剑杪照莲花。（○《类聚》五十九。《诗纪》八十二。）  

【杂绝句诗四首】  

昼蝉已伤念。夜露复沾衣。昔别曾何道。今夕萤火飞。（○玉台新咏十。《诗纪》八十二作杂句诗。）  

锦腰连枝滴。绣领合欢斜。梦中难言见。终成乱眼花。（同上）  

蜘蛛檐下挂。络纬井边啼。何曾得见子。照镜窗东西。（○同上）  

泣听离夕歌。悲衔别时酒。自从今日去。当复相思否。（○同上）  

【山中杂诗三首】  

山际见来烟。竹中窥落日。鸟向檐上飞。云从窗里出。（○《类聚》三十六。广《文选》十五作还山。《诗纪》八十二。）  

绿竹可充食。女萝可代裙。山中自有宅。桂树笼青云。（同上）  

具区穷地险。嵇山万里馀。奈何梁隐士。一去无还书（○《类聚》三十六。《诗纪》八十二。）  

【咏云诗二首】  

飘飘上碧虚。蔼蔼隐青林。氛氲如有意。萦郁讵无心。（○《类聚》一。《诗纪》八十二。）  

白云苍梧来。过拂章花台。逢河散复卷。经风合且开。（○同上）  

【咏慈姥矶石上松诗】  

根为石所蟠。枝为风所碎。赖我有贞心。终凌细草辈。（○《初学记》二十八。万花谷后三十八作吴均诗。《诗纪》八十二。）  

【送吕外兵诗】  

白云浮海际。明月落河滨。送君长太息。徒使泪沾巾。（○《类聚》二十九。《诗纪》八十二。）  

【伤友诗】  

可怜桂树枝。怀芳君不知。摧折寒山里。遂死无人窥。（○《类聚》三十四。《诗纪》八十二。）  

【诗】  

日落登雍台。佳人殊未来。绮窗莲花掩。洞户玻璃开。（○万花谷后十五。）  

【和柳惲毗山亭诗】  

平湖旷复远。高树峻而危。（○太平环宇记九十四。）  

【诗】  

采葵莫伤根。结交莫羞贫。（○鸣沙石室古籍丛残略出金籝二十八。○逯按。古《诗》云：采蔡莫伤根。结交莫羞贫。伤根葵不生。羞贫交不成云云。或即吴均所作。）  

【歌】〖碎珠赋系此歌。〗  

玉山之津兮已濡。幽兰之草兮亦舒。又闻珩璧之独照。不见掌上之明珠。（○《初学记》二十七。）  

【诗】  

〖谈薮曰：梁奉朝请吴均有才气。常为剑骑《诗》云：何当见天子。画地取关西。高祖谓曰：天子今在。关西安在焉。均默然无答。均又为《诗》曰云云。沈约谓之曰：印黄沙语太险。均曰：亦见公《诗》云：山樱发欲然。约曰：我始欲然。卿已印讫。〗  

秋风泷白水。雁足印黄沙。（○《太平广记》百九十八。）  

【剑骑诗】  

剑是两蛟龙。（○《水经注》沔水注。）  

周兴嗣  

〈兴嗣。字恩綦。项郡人。世居姑熟。迁员外散骑侍郎、给事中。直西省左卫率。〉  

【答吴均诗三首】  

明灯照暗室。边韶对赵壹。但酌中山酒。唯甘江浦橘。风动云人箕。雨至月离毕。王丹赠不拜。是我相知日。（文苑云。后汉王丹赠陈遗以不拜。○文苑英华二百四十。）  

惊凫起北海。仪凤飞上林。骞低不同翼。欢楚亦殊音。曀曀夕云起。落落晓星沈。李陵报苏武。但令知我心。（○同上）  

昔别襄城村。同会长安市。谁学莱芜甑。本得王乔履。阶前养素鹤。池中饴赤鲤。一往玉壶上。兼复见箫史。（○同上）  

## 梁诗卷十二  

刘峻  

〈峻。字孝标。平原人。齐永明中。南奔。建武中为豫州府刑狱。梁初。安成王引为荆州户曹参军。以疾去职。居东阳之紫岩山。普通二年卒。年六十。门人谥曰玄静先生。有《世说》新语注十卷、集六卷。〉  

【登郁洲山望海诗】  

沧潦联霄岫。层领郁巑<山则>。下盘盐海底。上转灵乌翼。滇氵眄非可辨。鸿溶信难测。轻尘久弭飞。惊浪终不息。云锦曜石屿。罗绫文水色。（○《类聚》八。《诗纪》九十。）  

自江州还入石头诗（《诗纪》云。艺文作刘峻。英华次元帝后而逸其名。或以为元帝诗。非也。）  

鼓枻浮大川。延睇洛城观。洛城何郁郁。杳与云霄半。前望苍龙门。斜瞻白鹤馆。槐垂御沟道。柳缀金堤岸。迅马晨风趋。轻舆流水散。高歌梁尘下。縆瑟荆禽乱。我思江海游。曾无朝市玩。忽寄灵台宿。空轸及关叹。仲子入南楚。伯鸾出东汉。何能栖树枝。取毙王孙弹。（○《类聚》二十九、广《文选》九并作江州还入石头诗。文苑英华二百八十九逸作着名。《诗纪》九十。）  

【始居山营室诗】〖《诗纪》云。外编作始营山居。〗  

自昔厌喧嚣。执志好栖息。啸歌弃城市。归来事畊织。凿户闚嶕峣。开轩望崭崱。激水檐前溜。修竹堂阴植。香风鸣紫莺。高梧巢绿翼。泉脉洞杳杳。流波下不极。仿佛玉山隈。想像瑶池侧。夜诵神仙记。旦吸云霞色。将驭六龙舆。行从三鸟食。谁与金门士。抚心论胸臆。（○《类聚》三十六。广《文选》十五作居山营室。《诗纪》九十。）  

【出塞】  

蓟门秋气清。飞将出长城。绝漠冲风急。交河夜月明。陷敌挫金鼓。摧锋扬旆旌。去去无终极。日暮动边声。（○文苑英华百九十七。《乐府诗集》二十一。《诗纪》九十。）  

萧洽  

〈洽。字宏称。兰陵人。父蕙基。齐吏部尚书。洽天监初迁太子中庶子。出为南徐州中从事。还除从事中郎。迁太府卿。普通初为通直散骑常侍。二年。出为临海太守。六年卒官。年五十五。有集二十卷。（隋志作二卷。疑误。）〉  

【侍释奠会诗】〖五章〗  

儒惟性府。道实人灵。乃宣地义。载景天经。合宫传蔼。衢室流馨。人区允睦。王路惟宁。  

舄弈代终。氛氲革禅。我后天临。庶氓利见。焕哉隆平。穆矣於变。德漏八埏。声锵九县。  

春方贰极。含神测几。敬恭驰道。祗承兽闱。列辟载粲。群司有晖。庵蔼槐路。逶迤衮衣。  

教思无方。循训有则。告奠先师。式祀盛德。其礼载闲。其仪不忒。幽显聿宣。人祗允塞。  

冬物澄华。寒晖暠絜。云浮钟虡。风生舞缀。尽性餐和。含灵饮悦。仰沐弘餐。（○文馆词林作赊。）俯惭磬劣。（○文馆词林百六十。）  

王僧孺  

〈僧孺。东海剡人。家贫。佣书养母。仕齐。历王国左常侍、太学博士、丹阳郡功曹、候官令、治书侍御史、钱唐令。梁受禅。除后军临川王记室参军。出为南海太守。徵拜中书郎。领著作。迁尚书左丞。迁少府卿。出监吴郡。还除尚书吏部郎。出为仁威南康王长史。行府州国事。以事免。起为安西安成王参军。迁镇右始兴王中记室、北中郎南康王谘议参军。入直西省。普通三年卒。年五十八。有总集十八州谱七百一十卷、百家谱三十卷、百家谱集抄十五卷、两台弹事五卷、集三十卷。〉  

【朱鹭】  

因风弄玉水。映日上金堤。犹持畏罗缴。未得异凫鹥。闻君爱白雉。兼因重碧鸡。未能声似凤。聊变色如珪。愿识昆明路。乘流饮复栖。（○文苑英华二百六。《乐府诗集》十六。《诗纪》七十八。）  

【鼓瑟曲有所思】  

夜风吹熠耀。朝光照昔邪。几销蘼芜叶。空落蒲桃花。不堪长织素。谁能独浣纱。光阴复何极。望促反成赊。知君自荡子。奈妾亦倡家。（○玉台新咏六。《类聚》四十一作有所思行。文苑英华二百二。《乐府诗集》十七。《诗纪》七十八。）  

【白马篇】  

千里生冀北。玉鞘黄金勒。散蹄去无己。摇头意相得。豪气发西山。雄风擅东国。飞鞚出秦陇。长驱绕岷僰。承谟若有神。禀算良不惑。瀄汨河水黄。参差嶂云黑。安能对儿女。垂帷弄毫墨。兼弱不称雄。后得方为特。此心亦何已。君恩良未塞。不许跨天山。何由报皇德。（○文苑英华二百九。《乐府诗集》六十三。《诗纪》七十八。）  

【古意诗】〖《诗纪》云。一云游侠。英华作乐府。〗  

青丝控燕马。紫艾饰吴刀。朝风吹锦带。落日映珠袍。陆离关右客。照耀山西豪。虽非学诡遇。终是任逢遭。人生会有死。得处如鸿毛。宁能偶鸡鹜。寂寞隐蓬蒿。（○《类聚》三十三。文苑英华二百五。《诗纪》七十八。○逯按。此诗在《类聚》人部游侠。在文苑英华乐府类。《诗纪》说谬。）  

【登高台】〖《诗纪》云。陈祖孙登有宫殿名登高台诗。〗  

试出金华殿。聊登铜雀台。九路平如掌。千门洞已开。轩车映日过。箫管逐风来。若非邯郸美。便是洛阳才。（○《类聚》四十二。文苑英华二百十。《诗纪》七十八。）  

【湘夫人】  

桂栋承薜帷。眇眇川之湄。白蘋徒可望。绿芷竟空滋。日暮思公子。衔意嘿无辞。（○《类聚》七十九。《乐府诗集》五十七。《诗纪》七十八。）  

【侍宴诗】  

丽景属春馀。清阴澄夏首。交枝隐修径。回流影遥阜。徙帷轹轻筠。移銮拂高柳。去矣劳茂绩。勉哉报嘉诱。小臣良不才。涓尘愧所守。何用胜雕斫。譬木良如朽。（○《类聚》三十九。文苑英华百六十九。《诗纪》七十八。）  

【又】〖《诗纪》云。一作侍宴景阳楼。〗  

回舆避暑宫。下辇迎风馆。散漫轻烟转。霏微商云散。蔓草亘岩垂。高枝起天半。回风稍惊水。落光渐斜岸。玅儛驻行云。清歌入层汉。晬颜畅有怿。德音良已粲。（○同上）  

【落日登高诗】  

凭高且一望。目极不能舍。东北指青门。西南见白社。轸轸河梁上。纷纷渭桥下。争利亦争名。驱车复驱马。宁访蓬蒿人。谁怜寂寞者。（○《类聚》二十八。《诗纪》七十八。）  

【中川长望诗】  

长川杳难即。四望四无极。安流宁可值。愤风方未息。危帆渡中悬。孤光岩下昃。岸际树难辨。云中鸟易识。莫恨东复西。谁知迂且直。故乡相思者。当春爱颜色。独写千行泪。谁同万里忆。（○《类聚》二十七。《诗纪》七十八。）  

【赠顾仓曹诗】  

洛阳十二门。楼阙似西昆。暧暧罘罳下。相望隔画垣。画垣向阿阁。栖凤复栖鸳。五曹均趋奏。六尚等便烦。朝炉何馥馥。夜锦有馀温。日中驱上驷。骧首遍京苑。晨趋魏公子。夕宿韩王孙。夙昔今何在。生平弃不论。譬如菤葹草。心谢叶空存。谁复三承睫。独念九飞魂。（○《类聚》三十一。文苑英华二百四十七。《诗纪》七十八。又广言选八引昆、垣、鸳、烦、温、宛、论、存、魂九韵。）  

【秋日愁居答孔主簿诗】  

首秋云物善。昼暑旦犹清。日华随水泛。树影逐风轻。依帘野马合。当户昔耶生。物我一无际。人鸟不相惊。傥过北山北。聊访法高卿。（法真子高卿。见后汉逸民传。○《类聚》三十一。文苑英华二百四十。《诗纪》七十八。）  

【至牛渚忆魏少英诗】  

枫林暧似画。沙岸净如扫。空笼望悬石。回斜见危岛。绿草闲游蜂。青葭集轻鸨。徘徊洞初月。浸淫溃春潦。非愿岁物华。徒用风光好。（○《类聚》二十八。文苑英华二百八十九。《诗纪》七十八。）  

【寄何记室诗】  

思君不得见。望望独长嗟。夜风入寒水。晚露拂秋花。何由假日御。暂得寄风车。（○《类聚》三十一。《诗纪》七十八。）  

【忽不任愁聊示固远诗】  

去秋客旧吴。今春投故越。泪逐东归水。心挂西斜月。未应岁贬颜。直以忧残发。（○《类聚》三十五。《诗纪》七十八。）  

【为何库部旧姬拟蘼芜之句诗】  

出户望兰薰。褰帘正逢君。敛容裁一访。新知讵可间。新人含笑近。故人含泪隐。妾意在寒松。君心逐朝槿。（○玉台新咏六。《类聚》三十二作为何逊旧姬拟上山采蘼芜。《诗纪》七十八。）  

【何生姬人有怨诗】  

寒树栖羁雌。月映风复吹。逐臣与弃妾。零落心可积压。宝琴徒七弦。兰灯空自枝。颦谷不足效。啼妆拭复垂。同衾成楚越。异国非仳离。（○玉台新咏六。《诗纪》七十八。）  

【为人伤近而不见诗】  

嬴女凤皇楼。汉姬柏梁殿。讵胜仙将死。音容犹可见。我有一心人。同乡不异县。异县不成隔。同乡更脉脉。脉脉如牛女。何由寄一语。（○玉台新咏六作为人伤近不见。《类聚》三十二。《诗纪》七十八。）  

【月夜咏陈南康新有所纳诗】  

二八人如花。三五月如镜。开帘一种色。当户两相映。重价出秦韩。高名入燕郑。十城屡请易。千金几争聘。君意自能专。妾心本无竞。（○玉台新咏六。《类聚》十八。《诗纪》七十八。）  

【咏捣衣诗】  

足伤金管遽。多怆缇光促。露团池上紫。风飘庭里绿。下机骛西眺。鸣砧遽东旭。芳汗似兰汤。雕金辟龙烛。散度广陵音。掺写渔阳曲。别鹤悲不已。离鸾断还续。尺素在鱼肠。寸心凭雁足。（○玉台新咏六引促、旭、烛、曲、续、足六韵。《类聚》六十七引促、绿、曲、续、足五韵。《诗纪》七十八。）  

【与司马治书同闻邻妇夜织诗】  

洞房风已激。长廊月复清。蔼蔼夜庭广。飘飘晓帐轻。杂闻百虫思。偏伤一鸟（玉台作息。）声。鸟声长不息。妾心复何极。犹恐君无衣。夜夜当窗织。（○玉台新咏六。《诗纪》七十八。）  

【为人述梦诗】  

工知想成梦。未信梦如此。皎皎无片非。的的一皆是。以亲芙蓉褥。方开合欢被。雅步极嫣妍。含辞姿委靡。如言非倏忽。不意成俄尔。及寤尽空无。方知悉虚诡。（○玉台新咏六。《诗纪》七十八。）  

【侍宴景阳楼诗】〖《诗纪》云。诗汇作鲍照者非。〗  

金铺烁可镜。桂栋俨临云。沾觞均饮德。服道验朝闻。讵论禹无间。非耻尧为君。小臣亦何者。短翮屡追群。（○《类聚》三十九。文苑英华百六十九。《诗纪》七十八。）  

【春日寄乡友诗】  

旅心已多恨。春至尚离群。翠枝结斜影。绿水散圆文。戏鱼两相顾。游鸟半藏云。何时不悯默。是日最思君。（○《类聚》三。文苑英华百五十七。《诗纪》七十八。）  

【夜愁示诸宾诗】  

檐露滴为珠。池水合成璧。万行朝泪泻。千里夜愁积。孤帐闭不开。寒膏尽复益。谁知心眼乱。看朱忽成碧。（○玉台新咏六作夜愁。《类聚》三十五。《诗纪》七十八。）  

【送殷何两记室诗】  

掩袖出南浦。驱车送上征。飘飘晓云驶。瀁々旦潮平。不肖余何惜。无赀尔勿轻。倘有还书便。一言访死生。（○何水部集二作赠何殷记室。《类聚》二十九。文苑英华二百六十六。《诗纪》七十八。）  

【春闺有怨诗】  

愁来不理鬓。春至更攒眉。悲看蛱蝶粉。泣望蜘蛛丝。月映寒蛩褥。风吹翡翠帷。飞鳞难托意。驶翼不衔辞。（○玉台新咏六。《诗纪》七十八。）  

【秋闺怨诗】  

斜光隐西壁。暮雀上南枝。风来秋扇屏。月出夜灯吹。深心起百际。遥泪非一垂。徒劳妾辛苦。终言君不知。（○玉台新咏七。《诗纪》七十八。）  

【咏宠姬诗】  

及君高堂还。值妾妍妆罢。曲房褰锦帐。回廊步珠屣。玉钗时可挂。罗襦讵难解。再顾连城易。一笑千金买。（○《类聚》三十二。又作宠姬诗。《诗纪》七十八。）  

【在王晋安酒席数韵诗】  

窈窕宋华容。但歌有清曲。转盻非无以。斜扇还相瞩。讵减许飞琼。多胜刘碧玉。何因送款款。半饮杯中醁。（○玉台新咏六。《类聚》三十二作咏姬人诗。《诗纪》七十八。）  

【为人宠姬有怨诗】  

可怜独立树。枝轻根易摇。已为露所浥。复为风所飘。锦衾襞不开。端坐夜及朝。是妾愁成瘦。非君重细腰。（○玉台新咏六。《诗纪》七十八。）  

【为姬人自伤诗】  

自知心里恨。还向影中羞。回持昔慊慊。变作今悠悠。还君与妾扇。归妾奉君裘。弦断犹可续。心去最难留。（○玉台新咏六作为人自伤。《类聚》三十二作又为姬人怨诗。《诗纪》七十八。）  

【为人有赠诗】  

碧玉与绿珠。张卢复双女。曼声古难匹。长袂世无侣。似出凤凰楼。言发潇湘渚。幸有褰裳便。含情寄一语。（○玉台新咏六。《诗纪》七十八。）  

【见贵者初迎盛姬聊为之咏诗】  

久想专房丽。未见倾城者。千金访繁华。一朝遇容冶。空本蓟门外。来戏丛台下。长卿幸未匹。文君复新寡。（○玉台新咏六。《诗纪》七十八。）  

【伤乞人诗】  

少年空扶辙。白首竟填沟。苇席何由足。菽藿不能周。自顾非好乞。行且欲包羞。劳君款曲问。冒此殷勤酬。（○初学诗十八。《诗纪》七十八。）  

【春思诗】〖《诗纪》作春思绝句。〗  

雪罢枝即青。冰开水便绿。复闻黄鸟声。全（玉台误作令。）作相思曲。（○玉台新咏十。《类聚》三。文苑英华百五十七。）  

【为徐仆射妓作诗】  

日晚应归去。上客强盘桓。稍知玉钗重。渐见罗襦寒。（○玉台新咏十。《诗纪》七十八。）  

【春怨诗】〖《诗纪》作吴均。〗  

四时如湍水。飞奔竞回复。夜鸟响嘤嘤。朝光照煜煜。厌见花成子。多看笋为竹。万里断音书。十载异栖宿。积愁落芳髩。长啼坏美目。君去在榆关。妾留住函谷。惟对昔邪房。如愧蜘蛛屋。独唤响相酬。还将影自逐。象床易毡簟。罗衣变单复。几过度风霜。犹能保茕独。（○玉台新咏六。《诗纪》八十一。）  

【咏春诗】  

岸（文苑云。集作崖。）烟起暮色。岸水带斜晖。径狭横枝度。帘摇惊燕飞。落花承步履。流涧写行衣。何殊九芝盖。簿暮洞庭归。（○文苑英华百五十七。）  

徐悱  

〈悱。字敬业。勉第二子。起家著作佐郎。转太子舍人。掌书记之任。累迁洗马、中舍人。以足疾出为湘东王友。迁晋安内史。普通五年卒。〉  

【白马篇】  

妍蹄饰镂鞍。飞鞚度河干。少年本上郡。遨游入露寒。剑琢荆山玉。弹把随珠丸。闻有边烽息。飞候至长安。然诺窃自许。捐躯谅不难。占兵出细柳。转战向楼兰。雄名盛李霍。壮气能彭韩。能令石饮羽。复使发冲冠。要功非汗马。报效乃锋端。日没塞云起。风悲胡地寒。西征馘小月。北去脑乌丸。报归明天子。燕然石复刊。（○文苑英华二百九。《乐府诗集》六十三。《诗纪》八十五。又《类聚》四十二引端、寒、刊三韵。）  

【古意酬到长史溉登琅邪城诗】  

甘泉警烽候。上谷抵楼兰。此江称豁险。兹山复郁盘。表里穷形胜。襟带尽严峦。修篁壮下属。危楼峻上干。登陴起遐望。回首见长安。金沟朝灞浐。甬道入鸳鸾。鲜车骛华毂。汗马跃银鞍。少年负壮气。耿介立冲冠。怀纪燕山石。思开函谷丸。岂如霸上戏。羞取路傍观。寄言封侯者。数奇良可叹。（○《文选》二十二。《诗纪》八十九。）  

【对房前桃树咏佳期赠内诗】  

相思上北阁。徙倚望东家。忽有当轩树。兼含映日花。方（《诗纪》作芳。）鲜类红粉。比素若铅华。更使增心忆。弥令想狭邪。无如一路阻。脉脉似云霞。严城不可越。言折代疏麻。（○玉台新咏六。《诗纪》八十九。）  

【赠内诗】  

日暮想清阳。蹑履出椒房。网虫生锦荐。游尘掩玉床。不见可怜影。空馀黼帐香。彼美情多乐。挟瑟坐高堂。岂忘离忧者。向隅心独伤。聊因一书札。以代九回肠。（○玉台新咏六。《诗纪》八十九。）  

## 梁诗卷十三  

周舍  

〈舍。字昇逸。汝南安城人。仕齐为太学博士、丹阳主簿、太常丞。梁初拜尚书祠部郎。历秣陵令、太子洗马、中书侍郎、尚书吏部郎。除侍中。领步兵校尉。迁太子詹事。普通五年卒。年五十六。有集二十卷。〉  

【上云乐】〖杂言〗  

〖隋书乐志曰：梁三朝乐第四十四。设寺子导、安、息孔雀、凤凰、文鹿、胡舞、登连、上云乐、歌舞伎。《乐府诗集》曰：上云乐有老胡文康辞。周舍作。或云范云。〗  

西方老胡。厥名文康。遨游六合。傲诞三皇。西观濛泛。东戏扶桑。南泛大蒙之海。北至无通之乡。昔与若士为友。共弄彭祖扶床。往年暂到昆仑。复值瑶池举觞。周帝迎以上席。王母赠以玉浆。故乃寿如南山。志若金刚。青眼Ａ４９Ａ４９。白发长长。蛾眉临髭。高鼻垂口。非直能俳。又善饮酒。箫管鸣前。门徒从后。济济翼翼。各有分部。凤皇是老胡家鸡。狮子是老胡家狗。陛下拨乱反正。再朗三光。泽与雨施。化与风翔。觇云候吕。志游大梁。重驷修路。始届帝乡。伏拜金阙。仰瞻玉堂。从者小子。罗列成行。悉知廉节。皆识义方。歌管愔愔。铿鼓锵锵。响振钧天。声若鹓皇。前却中规矩。进退得宫商。举技无不佳。胡舞最所长。老胡寄箧中。复有奇乐章。赍持数万里。愿以奉圣皇。乃欲次第说。老耄多所忘。但愿明陛下。寿千万岁。欢乐未渠央。（○《乐府诗集》五十一。《诗纪》八十九。）  

【还田舍诗】  

薄游久已倦。归来多暇日。未凿武陵岩。先开仲长室。松篁日月长。蓬麻岁时密。心存野人趣。贵使容吾膝。况兹薄暮情。高秋正萧瑟。（○文苑英华三百十九。《诗纪》八十九。）  

陆倕  

〈倕。字佐公。吴郡人。仕齐历竟陵王议曹从事参军、庐陵王法曹行参军。梁天监初。为安成王外兵参军、临川王东曹掾。迁太子庶子、国子博士、中书侍郎。擢为吏部郎。参选事。出为寻阳太守。复除国子博士、守太常卿。普通七年卒。年五十七。有集十四卷。〉  

【释奠应令诗】〖九章○一、二、三各章脱。四章残。〗  

□□□□。□付规矩。乃据石稚。言藏金斧。方□深雪。载调淮雨。乐驾中和。诗同下武。  

巍巍储后。实等生灵。克岐克嶷。夙智早成。无论岳跱。岂匹泉Ａ５０。（按即淳字。）桂宫恧誉。兰殿惭声。  

鼓宗式训。成均戒典。将弘四术。且陈三善。周胶聿建。虞庠载阐。博习方亲。离经向辩。  

硕学如市。高生间出。济济横经。祁祁负袠。文参孔囿。玄游老室。先易后难。功倍师逸。  

奠采贻诰。器币有章。紊维既弛。绝典还光。庭陈宿设。阶列周张。礼充羁偶。物盛员方。  

景属遵暮。惟时栗烈。夜露方涂。朝流己折。铿锵萃止。肃雍在列。顾省无庸。徒然浮窃。（○文馆词林百六十。）  

【和昭明太子钟山解讲诗】  

终南邻汉阙。高掌跨周京。复此亏山岭。穹窿距帝城。当衢启珠馆。临下构山楹。南望穷淮溆。北眺尽沧溟。步檐广弘明集作担。注云。三本、宫本作檐。时中宿。飞阶或上征。网户图云气。龛室画仙灵。副君怜世网。广命萃人英。道筵终后说。銮辔出郊坰。云峰响流吹。松野映风旌。睿心嘉杜若。神藻茂琳琼。多谢先成敏。空颁后乘荣。（○广弘明集三十。《诗纪》九十。）  

【以诗代书别后寄赠诗】  

余本水乡士。闭门江海隅。时逢世道泰。蹇足步高衢。名成宦虽立。效微功日疏。入仕乘肥马。出守拥高车。关门游昔吏。迁亭有故书。江派资贤牧。宗英出建旟。不劳王布鼓。无赖露田车。弼政非责实。求名已课虚。长卿病犹在。修龄疾未祛。讵知亭长肉。宁挂府丞鱼。不能未能止。内讼惭诸已。黾勉从王事。纚舟出淮泗。朋故远追寻。暝宿清江阴。明旦一分手。翻飞各异林。归舟随岸曲。犹闻歌棹音。行者日超远。谁见别离心。夕次冽洲岸。明登慈姥岑。水流多回复。余归良未寻。江关寒事早。夜露伤秋草。心属姑苏台。目送邯郸道。葭苇日苍苍。亲知慎早凉。刘兄消渴病。休摄戒无良。殷弟癫眩疾。行止避风霜。刘侯有馀冷。宜饵陟厘方。伏子多风咳。门冬幸易将。率更爱雅体。体弱思自强。吏曹勉玉润。讽议勖金相。比部多暇日。奚用肆龙章。建德何为者。无堕无人乡。记室朋从暇。露蝎附行商。议曹坐朝罢。尺板嗣徽芳。双栖成独宿。俱飞忽异翔。眷言思亲友。沉思结中肠。追惟畴昔时。朝府多欢暇。薄暮尘埃静。飞盖遥相迓。李郭或同舟。潘夏时方驾。娱谈终美景。敷文永清夜。促膝岂异人。戚戚皆朋娅。今者一乖离。漼然心事差。山川望犹近。便似隔天涯。玉躬子加护。昭质余未亏。八行思自勉。一札望来仪。（○文苑英华二百四十七。《诗纪》九十。又《类聚》二十一作赠京邑僚友诗。引隅、衢、早、草、道、暇、迓、驾、夜、娅十韵。《御览》四百十作赠京邑僚友诗。引衢、早、草、道、驾、夜、娅七韵。）  

【赠任昉诗】  

〖南史曰：昉为御史中丞。后进皆宗之。时有彭城刘孝绰、刘苞、刘孺。吴郡陆倕、张率。陈郡殷芸。沛国刘显及到溉、到洽。车轨日至。号曰兰台聚。〗  

和风杂美气。下有真人游。壮矣荀文若。贤哉陈太丘。今则兰台聚。万古信为俦。任君本达识。张子复清修。既有绝尘到。复见黄中刘。（○南史到溉传。《诗纪》九十。）  

陆罩  

〈罩。字洞元。吴郡人。仕梁为太子中庶子、掌管记。大同十年。以母老求去。母殁后。位终光禄卿。〉  

【采菱曲】  

参差杂荇枝。田田竞荷密。转叶任香风。舒花影流日。戏鸟波中荡。游鱼菱下出。不与文王嗜。羞持比萍实。（○《类聚》八十二作采菱诗。《乐府诗集》五十一。《诗纪》九十。）  

【奉和往虎窟山寺诗】〖和简文。〗  

鸡鸣动睟驾。柰苑眷晨游。朱镳陵九达。青盖出层楼。岁华满方岫。虹彩被春洲。葆吹临风远。旌羽映九斿。乔枝隐修迳。曲涧聚轻流。徘徊花草合。浏亮鸟声遒。金盘响清梵。涌塔应鸣桴。慧云方靡靡。法水正悠悠。实归徒荷教。信解愧难径。（○广弘明集三十。《诗纪》九十。）  

【闺怨诗】  

自怜断带日。偏恨分钗时。留步惜馀影。含意结愁眉。徒知今异昔。空使怨成思。欲以别离思。独向蘼芜悲。（○为聚三十二。《诗纪》九十。）  

【咏笙诗】  

管清罗袖拂。响合绛唇吹。含情应节转。逸态逐声移。所美周王子。弄羽一参差。（○《类聚》四十四。《初学记》十六及文苑英华二百十二作陆罕。《诗纪》九十。）  

纪少瑜  

〈少瑜。字幼玚。秣陵人。为晋安国中尉。大同七年为东宫学士。除武陵王记室参军。〉  

【游建兴苑诗】  

丹陵抱天邑。紫渊更上林。银台悬百仞。玉树起千寻。水流冠盖影。风扬歌吹音。踟蹰怜拾翠。顾步惜遗簪。日落庭光转。方幰屡移阴。终言乐未极。不道爱黄金。（○玉台新咏八。《初学记》二十四。《乐府诗集》七十五作建兴苑。万花谷后二十五作纪少瑜诗。《诗纪》九十二。）  

【拟吴均体应教诗】  

庭树发春辉。游人竞下机。却匣擎歌扇。开箱择舞衣。桑萎不复惜。看花遽将夕。自有专城居。空持迷上客。（○玉台新咏八。《诗纪》九十二。）  

【月中飞萤诗】  

远度时依幕。斜来如畏窗。向月光还尽。临池影更双。（○《初学记》三十。文苑英华三百二十九。《诗纪》九十二。）  

【春日诗】  

愁人试出牖。春色定无穷。参差依网日。澹荡入帘风。落花还绕树。轻飞去隐空。徒令玉箸迹。双乘明镜中。（○玉台新咏八。）  

【咏残灯诗】  

残灯犹未灭。将尽更扬辉。唯馀一两焰。才得解罗衣。（○玉台新咏十。《类聚》八十。《初学记》二十五。万花谷续八。《诗纪》九十二。）  

张率  

〈率。字士简。吴郡人。仕齐历著作佐郎、太子舍人、尚书殿中郎、太子洗马。梁台建。为相国主簿。天监初为鄱阳王友。迁司徒谢朏掾。进秘书丞。历中权建安王中记室参军、云麾晋安王中记室。除中书侍郎。复为晋安王宣惠谘议。领江陵令。随府迁江州谘议、领记室。出监豫章临川郡。除太子仆、司徒右长史、扬州别驾。又迁太子家令、黄门郎。出为新安太守。大通元年卒。年五十三。有文衡十五卷、集三十八卷。〉  

【短歌行】〖四言〗  

君子有酒。小人鼓缶。乃布长筵。式宴亲友。盛壮不留。容华易朽。如彼槁叶。有似过牖。往日莫淹。来期无久。秋风悴林。寒蝉鸣柳。悲自别深。欢田会厚。岂云不乐。与子同寿。我酒既盈。我肴伊阜。短歌是唱。孰知身后。（○《乐府诗集》三十。《诗纪》七十九。）  

【远期】〖以下五言。〗  

远期终不归。节物坐将变。白露怆单衣。秋风息团扇。谁能久别离。他乡且异县。浮云蔽重山。相望何时见。寄言远期者。空闺泪如霰。（○玉台新咏六。《乐府诗集》十八。《诗纪》七十九。又《类聚》四十二引变、县、见三韵。）  

【对酒】  

对酒诚可乐。此酒复芳醇。如华良可贵。似乳更堪珍。何当留上客。为寄掌中人。金樽清复满。玉椀亟来亲。谁能共迟暮。对酒惜芳辰。君歌尚未罢。却坐避梁尘。（○玉台新咏六。文苑英华百九十五。《乐府诗集》二十七。《诗纪》七十九。又《类聚》四十二作当对酒。引醇、珍、辰、尘四韵。）  

【日出东南隅行】  

朝日照屋梁。夕月悬洞房。专遽自称艳。独□伊览光。虽资自然色。谁能弃薄妆。施着见朱粉。点画示赪黄。含贝开丹吻。如羽发清阳。金碧既簪珥。绮縠复衣堂。方领备虫彩。曲裙杂鸳鸯。手操独茧绪。唇凝脂燥黄。（○《乐府诗集》二十八。《诗纪》七十九。）  

【相逢行】  

相逢夕阴街。独趋尚冠里。高门既如一。甲第复相似。凭轼日欲昏。何处访公子。公子之所在。所在良易知。青楼出上路。渐台临曲池。堂上抚流徽。雷樽朝夕施。橘柚芬华实。朱火燎金枝。兄弟两三人。冠佩纷陆离。朝从禁中出。车骑并驱驰。金鞍马脑勒。聚观路傍儿。入门一顾望。凫鹄有雄雌。雄雌各数千。相鸣戏羽仪。并在东西立。群次何离离。大妇刺方领。中妇抱婴儿。小妇尚娇稚。端坐吹参差。丈夫无遽起。神凤且来仪。（○玉台新咏六。《乐府诗集》三十四。《诗纪》七十九。又《类聚》四十一引里、似、子、知、池、离、驰、儿、儿、差、仪十一韵。）  

【走马引】  

良马龙为友。玉珂金作羁。驰骛宛与洛。半骤复半驰。倏忽而千里。光景不及移。九方惜未见。薛公宁所知。敛辔且归去。吾畏路傍儿。（○文苑英华二百九。《乐府诗集》五十八。《诗纪》七十九。）  

【沧海雀】  

大雀与黄口。来自沧海区。清晨啄原粒。日夕依野株。虽忧鸷鸟击。长怀沸鼎虞。况复随时起。翻飞不可拘。寄言挟弹子。莫贱隋侯珠。（○文苑英华二百六。《乐府诗集》六十八。《诗纪》七十九。）  

【楚王吟】  

章台迎夏日。梦远感春条。风生竹籁响。云垂草绿饶。相看重束素。唯欣争细腰。不惜同从理。但使一闻韶。（○《乐府诗集》二十九。《诗纪》七十九。）  

【清凉】  

登台待初景。帐殿蔼馀晨。罗帐夕风济。清气尚波人。长簟凉可仰。平莞温未亲。幸愿同枕席。为君横自陈。（○《乐府诗集》七十四。《诗纪》七十九。）  

【玄云】  

坏阵压峨垄。遮窗暗思扉。映日斜生海。跨树似鹏飞。梦山妾已去。落靥何由归。（○《乐府诗集》十八。《诗纪》七十九。）  

【白纻歌九首】〖七言〗  

歌儿流唱声欲清。舞女趁节体自轻。歌舞并妙会人情。依弦度曲婉盈盈。扬蛾为态谁目成。（○玉台新咏九。文苑英华百九十三。《乐府诗集》五十五。《诗纪》七十九。）  

妙声屡唱轻体飞。流津染面散芳菲。俱动齐息不相违。令彼嘉客澹忘归。时久玩夜明星稀。（○玉台新咏九。《乐府诗集》五十五。《诗纪》七十九。）  

日暮搴门望所思。风吹庭树月入帷。凉阴既满草虫悲。谁能离别长夜时。流叹不寝泪如丝。与君之别终何知。（文苑作如。《诗纪》云。一作如。○文苑英华百九十三。《乐府诗集》五十五。《诗纪》七十九。）  

秋风鸣条露垂叶。空闺光尽坐愁妾。独向长夜泪承睫。山高水深路难涉。望君光景何时接。（○同上）  

遥夜方远时既寒。秋风萧瑟白露团。佳期不待岁欲阑。念此迟暮独无欢。鸣弦流管增长叹。夜寒湛湛夜未央。华灯空烂月悬光。从风衣起发芬香。为君起舞幸不忘。（○《乐府诗集》五十五。《诗纪》七十九。）  

列坐华筵纷羽爵。清曲未终月将落。歌舞及时酒常酌。无令朝露坐销铄。（○同上）  

愁来夜迟犹叹息。抚枕思君终反仄。金翠钗环稍不饰。雾縠流黄不能织。但坐空闺思何极。欲以短书寄飞翼。（○同上）  

遥夜忘寐起长叹。但望云中双飞翰。明月入牖风吹幔。终夜悠悠坐申旦。谁能知我心中乱。终然有怀岁方晏。（○文苑英华百九十三。《乐府诗集》五十五。《诗纪》七十九。）  

【长相思二首】〖杂言〗  

长相思。久离别。美人之远如雨绝。独延伫。心中结。望云云去远。望鸟鸟飞灭。空望终若斯。珠泪不能雪。（○玉台新咏九。文苑英华二百二。《乐府诗集》六十九。又《类聚》四十二引别、绝、结、灭四韵。）  

长相思。久别离。所思何在若天垂。郁陶相望不得知。玉阶月夕映。罗帏风夜吹。长思不能寝。坐望天河移。（○玉台新咏九。《类聚》四十二。文苑英华二百二。《乐府诗集》六十九。《诗纪》七十九。）  

【咏霜诗】  

驷见视乾度。钟鸣测地机。秋冬交代序。申霜白绥绥。原野生暮霭。阶墀散夕霏。徘徊总严气。怅望沦清辉。平台寒月色。池水怆风威。凝阴同徂夜。遰雁独归飞。萦丛乱芜绝。繁林纷已稀。贞松非受令。芳草徒具腓。（○《初学记》二。文苑英华百五十六。《诗纪》七十九。）  

【太庙齐夜诗】  

洁斋谢纷华。寂寥清庙静。肃襟视牲盛。端服侍严省。（○《初学记》十三。《诗纪》七十九。）  

【咏跃鱼应诏诗】  

戢鳞隐繁藻。颁首承渌漪。何用游溟澥。且跃天渊池。（○《初学记》三十。《诗纪》七十九。○逯按。明本《初学记》无此诗。今从宋本。）  

到洽  

〈洽。字茂沿。溉弟。天监元年为太子舍人。二年。迁司徒主簿。历尚书殿中郎、太子中舍人。十二年。  

出为临川内史。十四年。入为太子家令。迁给事黄门郎。十六年。迁太子中庶子。普通元年为尚书吏部郎。五年。迁给事黄门侍郎。领尚书左丞。六年。迁御史中丞。号为劲直。七年。出为寻阳太守。大通元年卒於郡。年五十一。有集十五卷。〉  

【赠任昉诗】〖八章〗  

兽生文蔚。凤亦五色。绚彩火然。岂由画饰。猗欤若人。不扶自直。数仞难窥。万顷谁测。  

四教必修。九德斯备。往行前言。多识罔匮。一见口传。暂闻心记。生知之敏。昔餐今至。  

艺不兼游。择其从善。苞罗载籍。绝妙虫篆。该综名实。宪章朝典。不体良才。孰营心辩。  

在昔未遘。乃眷伊人。余未倒屣。先枉清尘。顾惭菲薄。徒招好仁。倾盖已旧。久敬弥亲。  

范张交好。升堂拜母。亦蒙吾贤。此眷之厚。恩犹弟兄。义实朋友。岂云德招。信兹善诱。  

欣遇以来。四载斯日。运谢如流。时焉岁聿。月次既穷。星回已毕。玄象昼昏。明庶晓疾。  

妍拙不齐。方员各取。子登王朝。为代规矩。余栖一丘。卧痾静处。同尽性分。殊涂嘿语。  

得於神遇。相忘道术。若水之淡。乃同胶漆。岂寄呴濡。方申绸密。在心为志。非诗奚述。（○文馆词林百五十八。）  

【答秘书丞张率诗】〖八章〗  

东南季子。上国贾生。会稽竹箭。峄阳孤茎。物产因地。品赋斯征。孰若兼美。羽仪上京。  

上京羽仪。十纪鸿渐。竹待羽栝。木资刳剡。皎皎素丝。涅而不染。晨鸡靡暄。径寸谁掩。  

豫樟之生。谁能先识。山衡野虞。偶知所植。百尺无枝。何枉斯直。青冥耸翰。丹屑拂翼。  

尔日闻声。余称倾盖。事以年殊。理因义会。我好春兰。子欢秋艾。兰艾既辩。春秋交害。  

在昔壮年。尝怪长老。殷勤好少。忘年爱宝。於今念兹。苟求怀抱。绮繻素褐。何伤交道。  

前有元干。置左置右。后有弘度。流分四部。爰在伊人。蔚为举首。余掌司直。有谬兰莠。  

余既迟暮。伤兹岁聿。迫以贱事。且婴老疾。子有俦年。方赊来日。虽无事焉。宁忘蓬荜。  

寤言安适。怀人在斯。九重窈窕。长安莫窥。既迅千里。玉策金羁。且息望美。自事衰疲。（○文馆词林百五十八。）  

## 梁诗卷十四  

傅昭  

〈昭。字茂远。北地灵州人。仕齐。官至通事舍人。梁初。历黄门侍郎、御史中丞。天监六年。出为寻阳太守。累迁步兵校尉、左民尚书、安成内史。十二年为秘书监。十四年。迁太常卿。普通五年。迁散骑常侍。大通二年卒。年七十五。〉  

【恭职北郊诗】  

皇猷属穹昊。至德迈深渊。禋望沿礼举。咸秩资化宣。端职恭瘗祀。饬躬奉严蠲。淑气符首节。光风临上年。（○《初学记》十三。万花谷后十七。《诗纪》八十九。）  

裴子野  

〈子野。字几原。河东闻喜人。仕齐。历王国常侍、右军参军。梁天监中。除右军安成王参军。出为诸暨令。徵拜著作郎。迁中书侍郎。大通初。转鸿胪卿。中大通二年卒。年六十二。有丧服传一卷、宋略二十卷、续裴氏家传二卷、众僧传二十卷、集十四卷。〉  

【答张贞成皋诗】  

匈奴时未灭。连年被甲兵。明君思将帅。方听鼓鼙声。吾生恣逸翮。抚剑起徂征。非徒慕辛季。聊欲逞良平。出车既方轨。绝幕且横行。岂伊长缨系。行见黄河清。虽令懦夫勇。念别犹有情。感子盈编赠。握玩以为荣。跂子振旅凯。含毫备勒铭。（文苑作成。注云。一作铭。○《类聚》三十一。文苑英华二百四十作答张真威皋。又注云。威一作成。《诗纪》九十。）  

【咏雪诗】  

飘飖千里雪。倏忽度龙沙。从云合且散。因风卷复斜。拂草如连蝶。落树似飞花。若赠离居者。折以代瑶华。（○《类聚》二。《初学记》二。文苑英华百五十四。《诗纪》九十。）  

【上朝值雪诗】  

沐雪款千门。栉风朝万户。集霰渝丹黻。流云飘绣柱。滴沥垂土膏。阑干悬石乳。（○《类聚》二。《诗纪》九十。）  

梁昭明太子萧统  

〈统。字德施。武帝长子。天监元年。立为皇太子。中大通三年卒。年三十一。谥曰昭明。有正序十卷、文章英华二十卷、《文选》三十卷、集二十卷。〉  

【乐府】  

【有所思】〖《诗纪》云。玉台作庾肩吾。〗  

公子远于隔。乃在天一方。望望江山阻。悠悠道路长。别前秋叶落。虽后春花芳。雷叹一声响。雨泪忽成行。怅望情无极。倾心还自伤。（○本集一。文苑英华二百二。《乐府诗集》十七。《诗纪》六十六。）  

【相逢狭路间】  

京华有曲巷。巷曲不通舆。道逢一侠客。缘路问君居。君居在城北。可寻复易知。朱门间皓壁。刻桷映晨离。阶植若华草。光景逐飙移。轻幰委四屈。兰膏然百枝。长子饰青紫。中子任以赀。小子始总角。方作啼弄儿。三子俱入门。赫奕盛羽仪。骅骝服衡辔。白玉镂嗁羁。容止同规矩。宾从尽恭卑。雅郑时间作。孤竹乍参差。云翔杂水宿。弄吭满清池。欢乐无终极。流目岂知疲。门下非毛遂。坐上尽英奇。大妇成贝锦。中妇饬粉絁。小妇独无事。理曲步檐垂。丈人暂徙倚。行使流风吹。（○本集一。《乐府诗集》三十四。《诗纪》六十六。）  

【三妇艳】  

大妇舞轻巾。中妇拂华茵。小妇独无事。红黛润芳津。良人且高卧。方欲荐梁尘。（○本集一。《乐府诗集》三十五。《诗纪》六十六。）  

【饮马长城窟行】〖《诗纪》云。一云拟青青河畔草。〗  

亭亭山上柏。悠悠远行客。行客行路遥。故乡日迢迢。迢迢不可见。长望涕如霰。如霰独留连。长路邈绵绵。胡马爱北风。越燕见日喜。蕴此望乡情。沈忧不能止。有朋西南来。投我用木李。并有一札书。行止风云起。扣封披书札。书札竟何有。前言节所爱。后言别离久。（○本集一。《诗纪》六十六。）  

【长相思】  

相思无终极。长夜起叹息。徒见貌婵娟。宁知心有忆。寸心无以因。愿附归飞翼。（○本集一。文苑英华二百二。《乐府诗集》六十九。《诗纪》六十六。）  

【将进酒】  

洛阳轻薄子。长安游侠儿。宜城溢渠碗。中山浮羽卮。（○本集一。文苑英华百九十五。《诗纪》六十六。）  

【上林】  

千金騕褭骑。万斥流水车。争游上林里。高盖逗春华。（本集作花。○本集一。《乐府诗集》七十七。《诗纪》六十六。）  

【诗】  

【示徐州弟诗】〖四言〗  

〖《诗纪》云。扫梁书本纪。简文帝以天监十七年为云麾将军、南徐州刺史。〗  

载披经籍。言括典坟。郁哉元气。焕矣天文。二仪肇建。清浊初分。粤生品物。乃有人伦。  

人伦惟何。五常为性。因以泥黑。犹麻违正。违仁则勃。弘道斯盛。友于兄弟。是亦为政。  

伊予与尔。共气分躯。顾昔髫发。追惟绮襦。绸缪紫掖。兴寝每俱。朝游青琐。夕步彤庐。  

惟皇建国。疏爵树亲。既固盘石。亦济蒸人。亦有行迈。去此洛滨。自兹厥后。分折已频。  

济河之隔。载离寒暑。甫旋皇邑。遽临荆楚。分手澄江。中心多绪。形反桂宫。情留兰渚。  

有命自天。亦徂梦菀。欣此同席。欢焉忘饭。九派仍临。三江未反。滔滔不归。悠悠斯远。  

长赢届节。令弟旋兹。载睹玉质。我心则夷。逍遥玉户。携手丹墀。方符昔语。信矣怡怡。  

宴居昼室。靖眺铜池。三坟既览。四始兼摛。嘉肴玉俎。旨酒金卮。阴阴色晚。白日西移。  

西移已夕。华烛云景。屑屑风生。昭昭月影。高宇既清。虚堂复静。义府载陈。玄言斯逞。  

纶言遄降。伊尔用行。有行安适。义乃维城。载脂朱毂。亦抗翠旌。惄如朝饥。独钟予情。  

远於将之。爰适上菀。霭霭云浮。暧暧景晚。予叹未期。尔悲将远。日夕解袂。鸣笳言反。  

言反甲馆。雨面莫收。予若西岳。尔譬东流。兴言思此。心焉如浮。玉颜虽阻。金相嗣丘。（○文馆词林百五十二。又《类聚》二十一、《诗纪》六十六并引池、摛、静、逞四韵。）  

【诒明山宾诗】〖以下五言。〗  

〖南史曰：明山宾。平原鬲人。先为统州刺史。入为东宫学士。兼国子祭酒。昭明太子闻其筑室未就。有令曰：明祭酒出抚大藩。拥旄推毂。珥金拖紫。而恒事屡空。构宇未成。今送薄助。并诒以《诗》曰：〗  

平仲古称奇。夷齐昔擅美。令则挺伊贤。东秦固多士。筑室非道傍。置宅归仁里。庚桑方有系。原生今易拟。必来三径人。将招五经士。（○梁书明山宾传。南史明山宾传。《诗纪》六十六。）  

【春日宴晋熙王诗】〖《诗纪》云。此诗见艺文《类聚》。考南史。梁时无晋熙王。疑艺文误也。〗  

百六钟期数。三七厄时中。国难悲如毁。亲离叹数穷。藩哲游沮梦。扬化抚边戎。幸兹同宴醑。引满爱樽空。（○《类聚》二十九。《诗纪》六十六。○逯按。诗言国难云云。当作於侯景乱梁以后。是时昭明已死。不得有诗。考梁元帝称制江陵。封简文帝子大圜为晋熙王。事见《周书》大圜传。则此乃元帝之作。是时正值国难。诸王争位。故诗云云。）  

【宴阑思旧诗】  

孝若信儒雅。稽古文敦淳。茂沿实俊朗。文义纵横陈。佐公持方介。才学罕为邻。灌蔬实温雅。摛藻每清新。余非狎异者。惟旧且怀仁。绸缪似河曲。契阔等漳滨。如何离灾尽。眇漠同埃尘。一起应刘念。泫泫欲沾巾。（○本集二。《诗纪》六十六。）  

【咏山涛王戎诗二首】〖并序〗  

颜生五君咏不取山涛、王戎。余聊咏之焉。  

山公弘识量。早厕竹林欢。聿来值英主。身游廊庙端。位隆五教职。才周五品官。为君翻已易。居臣良不难。（○本集二。《诗纪》六十六。）  

浚充如萧散。薄莫至中台。徵神归鉴景。晦行属聚财。嵇生袭玄夜。阮籍变青灰。留连追宴绪。垆下独徘徊。（○同上）  

【和武帝游钟山大爱敬寺诗】  

唐游薄汾水。周载集瑶池。岂若钦明后。回鸾鹫岭岐。神心鉴无相。仁化育有为。以兹慧日照。复见法雨垂。万邦跻仁寿。兆庶涤尘羁。望云虽可识。日用岂能知。鸿名冠子姒。德泽迈轩羲。班班仁兽集。匹匹翔凤仪。善游兹胜地。兹岳信灵奇。嘉木互纷札。层峰郁蔽亏。丹藤绕垂干。绿竹荫清池。舒华匝长阪。好鸟鸣乔枝。霏霏庆云动。靡靡祥风吹。谷虚流凤管。野绿映丹麾。帷宫设廛外。帐殿临郊垂。俯同南风作。斯文良在斯。伊臣限监国。即事阻陪随。顾惟实庸菲。冲薄竟奚施。至理从兴羡。终然类管窥。上圣良善诱。下愚惭不移。（○本集一。诗集纪六十六。）  

【开善寺法会诗】  

栖乌犹未翔。命驾出山庄。诘屈登马岭。回互入羊肠。稍看原蔼蔼。渐见岫苍苍。落星埋远树。新雾起朝阳。阴池宿早雁。寒风催夜霜。兹地信闲寂。清旷惟道场。玉树琉璃水。羽帐郁金床。紫柱珊瑚地。神幢明月珰。牵萝下石磴。攀桂陟松梁。涧斜日欲隐。烟生楼半藏。千祀终何迈。百代归我皇。神功照不极。睿镜湛无方。法轮明暗室。慧海渡慈航。尘根久未洗。希沾垂露光。（○广弘明集三十。《诗纪》六十六。）  

【同泰僧正讲诗】〖并序〗  

大正以贞欲兼解。郁为善歌。琎师以行有馀力。缘怀继响。余自法席既阑。便思和寂。杼轴二年。濡翰两器。大正今春复为同泰建讲。法轮将半。此作方成。所以物色不同。序事或异。  

放光闻鹫岳。金牒秘香城。穷源绝有际。离照归无名。若人聆至寂。寄说表真冥。能令梵志遣。亦使群魔惊。宝珠分水相。须弥会色形。学徒均染氎。游士譬春英。伊予寡空智。徒深爱怯情。舒金起祗苑。开筵慕肃成。年钟儵从变。弦望聚舒盈。今开火林聚。净土接承明。掖影连高塔。法鼓乱严更。雷声芳树长。月出地芝生。已知法味乐。复悦玄言清。何因动飞辔。暂使尘劳轻。（○本集一。《诗纪》六十六。又《类聚》七十六引城、名、冥、惊、明、更、生、清、轻九韵。）  

【钟山解讲诗】  

清宵出望园。诘晨届钟岭。轮动文学乘。笳鸣宾从静。暾出岩隐光。月落林馀影。札纷八桂密。坡陁再城永。伊予爱丘壑。登高至节景。迢递睹千室。迤逦观万顷。即事已如斯。重兹游胜境。精理既已详。玄言亦兼逞。方知蕙带人。嚣虚成易屏。眺瞻情未终。龙镜忽游骋。非曰乐逸游。意欲识箕颍。（一集作其颖。○本集二。《诗纪》六十六。又《类聚》七十六引静、影、逞三韵。）  

【玄圃讲诗】  

白藏气已暮。玄英序方及。稍觉螀声凄。转闻鸣雁急。穿池状浩汗。筑峰形嶪岌。旰云缘宇阴。晚景乘轩入。风来幔影转。霜流树条湿。林际素羽翾。漪间赪尾吸。试欲游宝山。庶使（《类聚》、《诗纪》作攸。）  

信根立。名利白巾谈。笔札刘王给。兹乐逾笙磬。宁止消悁。邑。虽娱惠有三。终寡闻知十。（○本集二。《诗纪》六十六。又《类聚》七十六引立、十二韵。）  

【东斋听讲诗】  

昔闻孔道贵。今睹释花珍。至理乃悟寂。承禀实能仁。示教虽三彻。妙法信平均。信言主鄙俗。延情方慕真。庶兹祛八倒。冀此遣六尘。良思大车道。方愿宝船津。长延永生肇。庶廗谅徐陈。是节朱明季。灼烁治渠新。霏云出翠岭。凉风起青蘋。既餐甘露旨。方欲书诸绅。（○本集二。《诗纪》六十六。又《类聚》七十六引尘、津、绅三韵。）  

【讲席将毕赋三十韵诗依次用】  

法苑称嘉柰。慈园羡修竹。灵觉相招影。神仙共栖宿。慧言绝已久。烦劳多累蓄。因兹阐慧云。欲使心尘伏。八水润焦芽。三明启群目。宝铎旦参差。名香晚芬郁。暂舍六龙驾。微祛二鼠蹙。意树发空花。心莲吐轻馥。喻斯沧海变。譬彼庵罗熟。妙智方缛锦。深词同雾縠。善学同梵爪。真言异铜腹。逶迤合盖城。葳蕤布金郁。珠华荫八溪。玉流通九谷。青禽乍下上。云雁飞翻覆。高谈属时胜。寡闻终自恧。日丽鸳鸯瓦。风度蜘蟵屋。落花散远香。霏云卷遥族。旷济同象园。中乘如伫独。后焰难坚明。初心易惊缩。应当离花水。无令乖七木。投岩不足贵。棘林安可宿。器月希留影。心灰庶方扑。视爱同采蜂。游善如原菽。八邑仙人山。四宝神龙澳。药树永繁稠。禅枝讵凋摵。以兹说闻道。庶此优驰逐。愿追露宝车。脱屣亲推毂。（○本集二。广弘明集三十。《诗纪》六十六。又《类聚》七十六作参讲席将讫诗。引目、郁、蹙、馥四韵。）  

【晚春诗】〖《诗纪》云。此诗玉台、艺文并作简文。昭明集亦载之。然语殊不类也。〗  

紫兰初叶满。黄莺弄始稀。石蹲还似兽。萝长更胜衣。水曲文鱼聚。林暝雅鸟飞。渚蒲变新节。岩桐长旧围。风花落未已。山斋开夜扉。（○本集二。《类聚》三作简文帝。《初学记》三作简文帝。文苑英华百五十七作简文帝。《诗纪》六十六。）  

【林下作妓诗】〖《诗纪》云。玉台作简文。《初学记》作昭明。昭明集亦载。〗  

炎光向夕敛。徙宴临前池。泉将影相得。花与面相宜。篪声如鸟弄。舞袖写风枝。欢乐不知醉。千秋长若斯。（○本集二。玉台新咏七作梁简文帝林下妓。《初学记》十五。文苑英华二百十三作和林下咏妓应令。《诗纪》六十六。）  

【拟古诗】  

晨风被庭槐。夜露伤阶草。雾苦瑶池黑。霜凝丹墀皓。疏条索无阴。落叶纷可扫。安得紫芝术。终然获难老。（○本集二。《诗纪》六十六。）  

【赋书帙诗】  

擢影免园池。抽茎淇水侧。朝映出岭云。莫聚飞归翼。幸杂缃囊用。聊因班女织。一合轩羲曲。千龄如可即。（○本集二。《诗纪》六十六。又《类聚》五十五作咏书帙诗。引侧、织二韵。）  

【咏同心莲诗】  

江南采莲处。照灼本足观。况等连枝树。俱耀紫茎端。同逾并根草。双异独鸣鸾。以兹代萱草。必使愁人欢。（○本集二。《诗纪》六十六。）  

【咏弹筝人诗】  

故筝犹可惜。应度几人边。尘多涩移柱。风燥脆调弦。还作三洲曲。谁念九重泉。（○本集二。《初学记》十六。文苑英华二百十二。《诗纪》六十六。）  

【饯庾仲容诗】  

〖梁《书》曰：仲容先为太子舍人。后除安成王中记室。当出随府。皇太子以旧恩特隆。饯宴赐诗。时辈荣之。〗  

孙生陟阳道。吴子朝歌县。未若樊林华。置酒临高殿。（○梁书庾仲容传。南史庾仲容传。《诗纪》六十六。）  

【貌雪诗】〖六言〗  

既同摽梅英散。复似太谷花飞。密如公超所起。皓如渊客所挥。无羡昆岩列素。岂匹振鹭群归。（《诗纪》作飞。○本集二。《诗纪》六十六。）  

【示云麾弟】〖七言〗  

白云飞兮江上阻。北流分兮山风举。山万仞兮多高峰。流九派兮饶江渚。山岧峣兮乃逼天。云微濛兮后兴雨。实览历兮此名地。故遨游兮兹胜所。尔登陟兮一长望。理化顾兮忽忆予。想玉颜兮有目中。徒踟蹰兮增延伫。（○《类聚》二十八。《诗纪》六十六。）  

【拟古诗】〖《诗纪》云。见昭明集。玉台作简文。○以下杂言。〗  

窥红对镜敛双眉。含愁拭泪坐相思。念人一去许多时。眼语笑靥近来情。心怀心想甚分明。忆人不忍语。衔恨独吞声。（○本集二。玉台新咏九作梁简文帝。《诗纪》六十六。）  

【大言】  

观修鹍其若辙鲋。视沧海之如滥觞。经二仪而跼蹐。跨六合以翱翔。（○《类聚》十九。《诗纪》六十六。）  

【细言】  

坐卧邻空尘。凭附蟭螟翼。越咫尺而三秋。度毫厘而九息。（○《类聚》十九。《诗纪》六十六。）  

【歌】〖统作七契。附此歌。〗  

阳阿奏兮激楚流。望洛水兮有好仇。纵轻棹兮泛龙舟。（○文苑英华三百五十一。）  

## 梁诗卷十五  

殷芸  

〈芸。字灌蔬。昭明太子侍读。累迁散骑常侍、左长史。直东宫学士省。大通三年卒。〉  

【咏舞诗】  

斜（《初学记》作科。）身含远意。顿足有馀情。方知难再得。所以遂倾城。（○《初学记》十五。《诗纪》九十。）  

萧琛  

〈琛。字彦瑜。兰陵人。起家齐太学博士。王俭辟为主簿。累迁至尚书左丞。梁初。累迁至侍中、金紫光禄大夫。加特进。中大通元年为云麾将军、晋陵太守。以疾自解。改授侍中卒。年五十二。有皇览抄二十卷。〉  

【和元帝诗】〖《诗纪》云。去丹阳尹。尹荆州。〗  

妙善有兼姿。群才成大厦。奕奕工辞赋。翩翩富文雅。丽藻若龙雕。洪才类河泻。案牍时多暇。优游阅典坟。儒墨自玄解。文史更区分。平台礼申穆。兔苑接卿云。轩盖荫驰道。珠履忽成群。德音高下被。英声远近闻。（○《类聚》五十。《诗纪》八十五。）  

【别萧谘议前夜以醉乖例今昼由酲敬应教诗】  

落日总行辔。薄别在江干。游客无淹期。晨川有急澜。分手信云易。相思诚独难。之子两特达。伊余日盘桓。俟我式微岁。共赏阶前兰。（○《类聚》二十九作别室。古文苑四作前夜以醉乖倒今昼由酲敬应教。《诗纪》八十五。）  

【饯谢文学诗】  

执手无还顾。别渚有西东。荆吴眇何际。烟波千里通。春笋方解箨。弱柳向低风。相思将安寄。怅望南飞鸿。（○谢宣城诗集四。古文苑四作饯谢文学离夜。《诗纪》八十五。）  

【咏鞞应诏】  

抑扬动雅舞。击节逗和音。却马既云在。将帅止思心。（○《初学记》十六。《诗纪》八十五。）  

萧巡  

〈巡。琛子。〉  

【离合诗赠尚书令何敬容诗】  

〖南史曰：自晋宋以来。宰相皆文义自逸。敬容独勤庶务。贪悋。为时所嗤鄙。时萧琛子巡颇有轻薄才。因制卦名、离合等诗嘲之。亦不屑也。〗  

伎能本无取。支叶复单贫。柯条谬承日。木石岂知晨。狗马诚难尽。犬羊非易驯。斅嚬既不似。学步孰极真。寔由紊朝典。是曰蠹彝伦。俗化於兹鄙。人涂自此分。（要录作沌。何敬容字。○《类聚》五十六。法书要录二。《诗纪》八十五。）  

萧雉  

〈雉。爵里不详。〉  

【赋得翠石应令诗】  

依峰形似镜。构岭势如连。映林同绿柳。临池乱百川。壁苔终不落。丹字本难传。迈有东明上。来游皆羽仙。（○文苑英华百六十一。）  

何胤  

〈胤。字子季。更字胤叔。仕齐至左民尚书。梁受禅。授特进、右光禄大夫、给白衣尚书。又月给库钱五万。并不受。中大通三年卒。年八十六。有《周易》注十卷、毛诗总集六卷、毛诗隐义十卷、礼记隐义二十卷、礼答问五十五卷、注百法论十二门论各一卷。〉  

【皇太子释奠诗】〖九章〗  

灵象既分。神皇握枢。其降曰命。有书有图。化彰礼乐。教光典谟。五经夤序。七纬重敷。  

保氏述艺。乐正奠师。良玉缘琢。务德由谘。雅沿俗化。风移运迟。道不云远。否终则夷。  

下武增辉。烝哉体圣。三极彝伦。九服骘政。文以止戈。学以流镜。国崇上庠。人思下竞。  

昭昭储后。悊秀克明。徽若稽古。体睿申情。往行内洁。前言外清。纡光隆业。让龈胶庭。  

敷奥折文。悦书敦史。六诗开滞。三易机理。光耀程辉。华翻丽起。尊圣明贤。释兹敬礼。  

仪形初盥。容祗荐陈。罍鬯清飨。俎实芳礼。登歌奏阕。有司告神。以介景福。庆无不臻。  

祝史赞撤。敛圭轩燕。笙镛列阶。展声宿县。儛节金石。歌依越练。交袖折羽。流龠清殿。  

傧仪接贽。相诏初筵。峨峨台弁。灼灼藩蝉。时英整笏。胄子端篇。大观在上。於斯盛焉。  

云行雨施。品物甄流。敷荣散春。兰芬曜秋。道洽虽均。蒙固难周。进垂智效。退惭山丘。（○文馆词林百六十。）  

何思澄  

〈思澄。字元静。东海郯人。安为安成王记室。天监十五年。迁治书侍御史。出为秣陵令。还为通事舍人。出为黟县令。中大通四年。除宣惠武陵王参军。卒官。年五十四。文集十五卷。〉  

【奉和湘东王教班婕妤诗】  

寂寂长信晚。雀声喧洞房。蜘蛛网高阁。驳藓被长廊。虚殿帘帷静。闲阶花蕊香。悠悠）视日暮。还复守空床。（○玉台新咏六。《类聚》三十作班婕妤诗。文苑英华二百四作班婕妤怨。《乐府诗集》四十三作班婕妤。《诗纪》九十一。）  

【拟古诗】  

故交不可忘。犹兰桂芳。新知虽有悦。不异茱萸香。妾有凤雏曲。非为陌上桑。荐君君不御。抱瑟自悲凉（○玉台新咏六。《类聚》三十二。文苑英华二百五。《诗纪》九十一。）  

【南苑逢美人诗】  

洛浦疑回雪。巫山似旦云。倾城今始见。倾国昔曾闻。媚眼随羞合。丹唇逐笑分。风卷蒲萄带。日照石榴裙。自有狂夫在。空持劳使君。（○玉台新咏六。《类聚》十八。《诗纪》九十一。）  

王锡  

〈锡。字公嘏。琅邪人。与张瓒为昭明师友。累迁吏部郎中。大通六年。年三十六。有集七卷。〉  

【大言应令诗】  

欲游五岳。迫不得申。杖千里之木。鲙横海之鳞。（○《类聚》十九。）  

【细言应令诗】  

冥冥蔼蔼。离朱不辨其实。步蜗角而三伏。经针孔而千日。（○《类聚》十九。）  

刘遵  

〈遵。字孝陵。孺弟。起家著作郎、太子舍人。累迁晋安王记室谘议参军、带邙县令。中大通二年。王立为皇太子。仍除中庶子。大同元年卒。〉  

【度关山】  

陇树寒色落。塞云朝欲开。谷深鼙易响。路狭幰难回。当知结绶去。非是弃繻来。行人思顾返。道别且徘徊。愿度关山鹤。劳歌立可哀。（○文苑英华百九十八作刘尊。《乐府诗集》二十七。《诗纪》八十八。）  

【相逢狭路间】  

春晚驾香车。交轮碍狭斜。所恐帷风入。疑伤步摇花。含羞隐年少。何因问妾家。青楼临上路。相期竟路赊。（○《乐府诗集》三十四。《诗纪》八十八。）  

【蒲坂行】  

汉使出蒲坂。去去往交河。间谍敢亏对。骖马脱鸣珂。乍作渡泸怨。何辞上陇歌。（○《乐府诗集》四十。《诗纪》八十八。）  

【和简文帝赛汉高帝庙诗】  

分蛇沦霸迹。提剑灭雄威。空馀清祀处。无复瑞云飞。仙车照丹穴。霓裳影翠微。投玦要汉女。吹管召湘妃。幸逢怀精日。豫奉沐休归。（○《类聚》七十九。《诗纪》八十八。）  

【繁华应令诗】  

可怜周小童。微笑摘兰丛。鲜肤胜粉白。<月曼>脸若桃红。挟弹雕陵下。垂钩莲叶东。腕动飘香麝。衣轻任好风。幸承拂枕选。得奉画堂中。金屏障翠帔。蓝帊覆薰笼。本知伤轻薄。含词羞自通。剪袖虽重。残桃爱未终。蛾眉讵须嫉。新妆迎入宫。（○玉台新咏八。《诗纪》八十八。又《类聚》三十三作繁华诗。引丛、红、东、风、中、通、终、宫八韵。）  

【从顿还城应令诗】  

汉水深难渡。深潭见底清。锦笮系凫舸。珠竿悬翠旍。鸣笳芳树曲。流唱采莲声。神游不停驾。日暮返连营。宁顾空房晨。阶下绿苔生。（○玉台新咏八。《诗纪》八十八。）  

【应令咏舞诗】  

倡女多艳色。入选尽华年。举腕嫌衫重。回腰觉态妍。情绕阳春吹。影逐相思弦。履度开裙襵。鬟转匝花钿。所愁馀曲罢。为欲在君前。（○《类聚》四十三。《初学记》十五。文苑英华二百十三作舞应令。万花谷后三十二作刘遵诗。《诗纪》八十八。）  

【七夕穿针诗】  

岁月如有意。情来不自禁。向光抽一缕。举袖弄双针。（《类聚》四。《初学记》四。古今岁时杂咏二十五。岁时广记二十六作七夕诗。《诗纪》八十八。）  

【四时行生回诗】〖七言○见岁时杂咏。题上疑有脱误。〗  

三月三日咄泉水。七月七日芍陂塘。凤靥蛾眉妆玉面。朱帘绣户映新妆。（○古今岁时杂咏二十五。《诗纪》八十八。）  

徐勉  

〈勉。字修仁。东海郯人。仕齐历太学博士、尚书殿中郎、领军长史。梁受禅。拜中书侍郎。累迁侍中、吏部尚书。加中书令。移授特进。右光禄大夫。大同元年卒。年七十。有前集三十五卷、后集十六卷。〉  

【采菱曲】  

相携及嘉月。采菱渡北渚。微风吹棹歌。日暮相容与。采采不能归。望望方延伫。傥逢遗佩人。预心心相许。（○光府诗集五十一。《诗纪》八十九。）  

【迎客曲】  

丝管列。舞席陈。含声未奏待嘉宾。罗丝管。舒舞席。敛袖嘿唇迎上客。（○《乐府诗集》七十七。《诗纪》八十九。）  

【送客曲】  

袖缤纷。声委咽。馀曲未终高驾别。爵无算。景已流。空纡长袖客不留。（○《乐府诗集》七十七。《诗纪》八十九。）  

【和元帝诗】〖去丹阳。尹荆州。〗  

敬爱良是贤。谦恭寔所务。尊贤遗道德。重学严师傅。六艺诚为敏，三雍称有裕。覆被唯仁义。吐纳必珪璋。壮思如泉涌。逸藻似云翔。夙有匡时调。早怀经世方。留心在庶绩。厉精思治纲。（○《类聚》五十。《诗纪》八十九。）  

【昧旦出新亭渚诗】  

驱车凌早术。山华映初日。揽辔且徘徊。复值清江谧。杳霭枫树林。参差黄鸟匹。气物宛如斯。重以心期逸。春堤一游衍。终朝意殊悉。（○谢宣城诗集四。《诗纪》八十九。）  

【咏司农府春幡诗】  

播谷重前经。人天称往录。青珪禯东甸。高旗表治粟。逶迟乘旦风。葱翠扬朝旭。平秩庭春司。和气承玉烛。岂伊盈八政。兼兹辩荣辱。十千既万取。利民谁不足。（○古今岁时杂咏三。《诗纪》八十九。）  

【咏琵琶诗】  

虽为远道怨。翻成今日欢。含花已灼灼。类月复团团。（○《初学记》十六。《诗纪》八十九。）  

【夏诗】  

夏景厌房栊。促席玩花丛。荷阴斜合翠。莲影对分红。此时避炎热。清樽独未空。（○《初学记》三作梁徐晚夏诗。文苑英华百五十七徐昢夏日。《诗纪》八十九。）  

陶弘景  

〈弘景。字通明。丹阳秣陵人。宋末为诸王侍读。入齐为奉朝请。永明十年解职。止於勾曲。自号华阳隐居。梁武即位。屡徵不出。大同二年卒。年八十五。有三礼目录注一卷、《论语》集注十卷、真诰十卷、本草十卷、本草经集注七卷、太清草木集要二卷、补阙肘后方百十九卷、练化杂术一卷、太清诸丹集要四卷、合丹节度四卷、服饵方三卷、集三十卷、内集十五卷。〉  

【告游篇】  

性灵昔既肇。缘业久相因。即化非冥灭。在理澹悲欣。冠剑空衣影。镳辔乃仙身。去此昭轩侣。结彼瀛台宾。傥能踵留辙。为子道玄津。（○陶隐居集。茅山志十。《诗纪》八十九。）  

【胡笳曲】  

自戾飞天历。与夺徒纷纭。百年三五代。终是甲辰君。（○陶隐居集。  

文苑英华二百十一。《乐府诗集》五十九。《诗纪》八十九。）  

【寒夜怨】  

夜云生。夜鸿惊。凄切嘹唳伤夜情。空山霜满高烟平。铅华沉照帐孤明。寒月微。寒风紧。愁心绝。愁泪尽。情人不胜怨。思来谁能忍。（○陶隐居集作寒夜愁。《乐府诗集》七十六。广《文选》十三。《诗纪》八十九。）  

【诏问山中何所有赋诗以答】〖答齐高帝诏。〗  

山中何所有。岭上多白云。只可自怡悦。不堪持寄君。（○陶隐居集。茅山志二十八引金薤记作答诏问。《太平广记》三百二引谈薮。《诗纪》八十九。）  

【题所居壁】  

〖南史曰：弘景妙解术数。逆知梁祚覆没。预制诗秘在箧里。化后门人方稍出之。大同末。士人竞谈玄理。不习武事。后侯景篡。果居昭阳殿。〗  

夷甫任散诞。平叔坐谈空。不言昭阳殿。化作单于宫。（○陶隐居集。南史本传。隋书五行志。《御览》五百五引梁书。《太平广记》十五。《诗纪》八十九。）  

和约法师临友人诗（《诗纪》云。历代吟谱云。慧约字德素。有哭范荀诗云云。乃以此作慧约作。或别有考也。）  

我有数行泪。不落十馀年。今日为君尽。并洒秋风前。（○文苑英华三百二。《诗纪》八十九。）  

王规  

〈规。字威明。琅邪人。武帝时。累迁中庶子。领东兵校尉。大同二年卒。年四十五。〉  

【大言应令诗】  

俯身望日入。下视见星罗。嘘八风而为气。吹四海而扬波。（○《类聚》十九。）  

【细言应令诗】  

针锋於焉止息。发杪可以翱翔。蚊眉深而易阻。蚁目旷而难航。（○《类聚》十九。）  

萧子显  

〈子显。字景畅。南兰陵人。父嶷。齐豫王。七岁对宁都县侯。梁天监初为邵陵王友。除黄门郎、兼侍中、国子祭酒。迁吏部尚书。大同三年。出为吴兴太守。旋卒。年四十九。有《后汉书》百卷、《齐书》六十卷、普通北伐记五卷、贵俭传三十卷、集二十卷。〉  

【日出东南隅行】  

大明上迢迢。阳城射凌霄。光照窗中妇。绝世同阿娇。明镜盘龙刻。簪羽凤凰雕。逶迤梁家髻。冉弱楚宫腰。轻纨杂重锦。薄縠间飞绡。三六前年暮。四五今年朝。蚕园拾芳茧。桑陌采柔条。出入东城里。上下洛西桥。忽逢车马客。飞盖动襜轺。单衣鼠毛织。宝剑羊头销。丈夫疲应对。御者辍衔镳。柱间徒脉脉。垣上几翘翘。女本西家宿。君自上宫要。汉马三万疋。夫婿仁嫖姚。鞶囊虎头绶。左珥凫卢貂。横吹龙钟管。奏鼓象牙箫。十五张内侍。十作贾登朝。皆笑颜郎老。尽讶董公超。（○玉台新咏八。文苑英华百九十三作萧子荣。《乐府诗集》二十八。文苑英华辩证六。《诗纪》八十五。又《类聚》四十一引霄、娇、腰、条、轺、销、镳、要、姚、朝十韵。《诗纪》八十五。）  

【代美女篇】  

邯郸蹔辍舞。巴姬请罢弦。佳人淇洧出。艳赵复倾燕。繁秾为李。照水亦成莲。朝酤成都酒。暝数河间钱。馀光幸未惜。兰膏空自煎。（○玉台新咏八作代乐府美女篇。《类聚》十八、文苑英华百九十三、《乐府诗集》六十三俱作美女篇。《诗纪》八十五。）  

【南征曲】  

棹歌来扬女。操舟惊越人。图蛟怯水伯。照鹢竦江神。（○乐府诗庥七十四。《诗纪》八十五。）  

【桃花曲】  

但使桃花艳。得间美人簪。何须论后实。怨结子瑕心。（○《乐府诗集》七十七作梁简文帝。《诗纪》八十五。）  

【树中草】  

幸有青袍色。聊因翠幄雕。虽间珊瑚蒂。非是合欢条。（○《乐府诗集》七十七作梁简文帝。《诗纪》八十五。）  

【燕歌行】  

风光迟舞出青蘋。兰条翠鸟鸣发春。洛阳梨花落如雪。河边细草细如茵。桐生井底叶交枝。今看无端双燕离。五重飞楼入河汉。九华阁道暗清池。遥看白马津上吏。传道黄龙征戍儿。明月金光徒照妾。浮云玉叶  

君不知。思君昔去柳依依。至今八月避暑归。明珠蚕茧勉登机。郁金香花特香衣。洛阳城头鸡欲曙。丞相府中乌未飞。夜梦征人缝狐貉。私怜织妇裁锦绯。吴刀郑绵络。寒闺夜被薄。芳年海上水中凫。日暮寒夜空城雀。（○玉台新咏九。文苑英华百九十六。《乐府诗集》三十二。《诗纪》八十五。又合璧事类别集三引儿一韵。）  

【从军行】〖《诗纪》云。英华作萧子云者非。〗  

左角明王侵汉边。轻薄良家恶少年。纵横向沮泽。凌厉取山田。黄尘不见景。飞蓬恒满天。邀功封浞野。窃宠劫祁连。春风春月将进酒。妖姬舞女乱君前。（○《类聚》四十一。文苑英华百九十九。《乐府诗集》三十二。《诗纪》八十五。）  

【乌栖曲应令三首】〖《诗纪》云。前二首乐府作元帝。非也。元帝别有四首。〗  

握中清酒马脑钟。裾边杂佩琥珀龙。欲持寄君心不惜。共指三星今何夕。（○玉台新咏九。《乐府诗集》四十八。《诗纪》八十五。）  

浓黛轻红点花色。还欲令人不相识。金壶夜水讵能多。莫持赊用比悬河。（○玉台新咏九。《类聚》四十二。《乐府诗集》四十八。《诗纪》八十五。）  

芳树归飞聚俦匹。犹有残光半山日。莫惮褰裳不相求。汉皋游女习飞流。（○《类聚》四十二。《乐府诗集》四十八。《诗纪》八十五。）  

【奉和昭明太子钟山讲解诗】  

嵩岳基旧宇。盘岭跨南京。睿心重禅室。游驾陟层城。金略徐既动。龙骖跃且鸣。涂方后尘合。地迥前笳清。逦迤因台榭。参差憩羽旌。高随阆风极。势与元天并。气歇连松远。云昇秋野平。徘徊临井邑。表里见淮瀛。祈果尊常住。渴慧在无生。暂留石山轨。欲知芳杜情。鞠躬荷嘉庆。瞻道闻颂声。（○广弘明集三十。《诗纪》八十五。）  

【侍宴饯陆倕应令】〖《诗纪》云。苑诗类选作刘孝威者非。〗  

储皇饯离送。广命传羽觞。侍游追曲水。开宴等清漳。新泉已激浪。初卉始含芳。雨罢叶增绿。日斜树影长。（○《类聚》二十九。文苑英华百七十九。《诗纪》八十五。）  

【春闺思诗】  

金羁游侠子。绮机离思妾。春度人不归。望花尽成叶。（○玉台新咏十。《诗纪》八十五。）  

【咏苑中游人诗】  

二月春心动。游望桃花初。回身隐日扇。却步敛风裾。（○玉台新咏十。《诗纪》八十五。）  

【春别诗四首】〖《诗纪》云。简文、元帝同和。〗  

翻莺度燕双比翼。杨柳千条共一色。但看陌上携手归。谁能对此空相《类聚》同。忆。（○玉台新咏九。《类聚》三十二。《诗纪》八十五。）  

幽宫积草自芳菲。黄鸟芳树情相依。争风竞日常闻响。重花叠叶不通飞。当知此时动妾思。惭使罗袂拂君衣。（○同上）  

江东大道日华春。垂杨挂柳扫清尘。淇水昨送泪沾巾。红妆宿昔已应新。（○玉台新咏九。升庵诗话。《诗纪》八十五。）  

衔悲揽涕别心知。桃花李花任风吹。本知人心不似树。何意人别似花离。（○玉台新咏九。《类聚》三十二。）  

谢微  

〈微。梁书作徵。字玄度。陈郡阳夏人。初为安成王法曹。累迁中书鸿胪卿舍人。六年。出为豫章王长史、南兰陵太守。大同二年卒。年三十七。王籍集其文为二十卷。〉  

【济黄河应教诗】  

积阴晦平陆。凄风结暮序。朝辞金谷戍。夕逗黄河渚。赤兔徒联翩。青凫讵容与。泪甚声难发。悲多袖未举。虚薄谬君恩。方嗟别宛许。（○《乐府诗集》七十四作济黄河。《诗纪》九十一。）  

萧瑱  

〈瑱。字文容。南兰陵人。武帝时仕为庶子。〉  

【春日贻刘孝绰诗】  

涧水初流碧。山樱早发红。新禽争弄响。落蕊乱从风。拂筵多软干。映户悉花丛。谁云相去远。垂柳对高桐。（○《类聚》三。文苑英华百五十七作萧子显。又注云。此诗后五句一本误作简文帝。《诗纪》八十五。）  

## 梁诗卷十六  

刘孝绰  

〈孝绰。字老绰。本名冉。彭城安上里人。齐刘绘子。天监初为著作佐郎。迁太子舍人、尚书水部郎。出为平南安成王记室。补太子洗马。迁尚书金部郎。出为上虞令。迁除秘书丞。累迁司徒右长史、太府卿、太子仆、廷尉卿。复为太子仆。除安西湘东王谘议参军。迁尚书吏部郎。除秘书监。大同五年卒。年五十九。世重其文。流闻绝域。有集十四卷。〉  

【乐府】  

【钓竿篇】〖以下五言。〗  

钓舟画彩鹢。渔子服冰纨。金辖茱萸网。银钩翡翠竿。敛桡随水脉。急桨渡江湍。湍长自不辞。前浦有佳期。船交桡影合。浦深鱼出迟。荷根时触饵。菱芒乍罥丝。莲渡江南手。衣渝京兆眉。垂竿自有乐。谁能为太师。（○文苑英华二百十。《乐府诗集》十八。《诗纪》八十七。又《类聚》四十一作刘孝威钓竿篇。引纨、竿、湍、辞、期、迟六韵。）  

【夜听妓赋得乌夜啼】  

鹍弦且辍弄。鹤操暂停徽。别有啼乌曲。东西相背飞。倡人怨独守。荡子游未归。若逢生离唱。长夜泣罗衣。（○玉台新咏八。《类聚》四十二作赋得乌夜啼诗。文苑英华二百六、《乐府诗集》四十七并作乌夜啼。《诗纪》八十七。）  

【铜雀妓】  

雀台三五日。弦吹似佳期。况复西陵晚。松风吹穗帷。危弦断复续。妾心伤此时。谁言留客袂。还掩望陵悲。（○《类聚》三十四作铜雀台妓。文苑英华二百四。《乐府诗集》三十一。《诗纪》八十七。）  

【班婕妤怨】  

应门寂已闭。非复后庭时。况在青春日。萋萋绿草滋。妾身似秋扇。君恩绝履綦。讵忆忆游轻辇。从今贱妾辞。（○文苑英华二百四。《乐府诗集》四十三。《诗纪》八十七。）  

【三妇艳】  

大妇缝罗裙。中妇料绣文。唯馀最小妇。窈窕舞昭君。丈人慎勿去。听我驻浮云。（○《乐府诗集》二十五。《诗纪》八十七。）  

【棹歌行】  

日暮楚江上。江深风复生。所思竟何在。相望徒盈盈。舟子行催棹。无所喝流声。（○《乐府诗集》四十。《诗纪》八十七。）  

【诗】  

【咏风诗】〖四言〗  

袅袅秋声。习习春吹。鸣兹玉树。涣此铜池。罗帏自举。襟袖乃披。惭非楚侍。滥赋雄雌。（○《类聚》一。文苑英华百五十六。万花谷二。《诗纪》八十七。）  

【侍宴诗】〖《诗纪》云。外编任昉者非。○以下五言。〗  

清宴延多士。鸿渐滥微薄。临炎出蕙楼。望辰跻菌阁。上征切云汉。俛眺周京洛。城寺郁参差。街衢纷漠漠。禁林寒气晚。方秋未摇落。皇心重发志。赋诗追并作。自昔承天宠。於兹被人爵。选言非绮绡。何以俪金雘。（○《类聚》三十九。文苑英华百六十九。《诗纪》八十七。）  

【又】  

兹堂乃峭峤。伏槛临曲池。树中望流水。竹里见攒枝。栏高景难蔽。岫隐云易垂。邂逅逢休幸。朱跸曳青规。丘山不可答。葵藿空自知。（○《类聚》三十九。文苑英华百六十九。《诗纪》八十七。）  

【三日侍华光殿曲水宴诗】  

薰祓三阳暮。濯禊元巳初。皇心眷乐饮。帐殿临春渠。豫游高夏谚。凯乐盛周居。复以焚林日。丰茸花树舒。羽觞环阶转。清澜傍席疏。妍歌已嘹亮。妙舞复纡馀。九成变丝竹。百戏起龙鱼。（○《类聚》四。《初学记》四。古今岁时杂咏十六。文苑英华百七十二。《诗纪》八十七。）  

【三日侍安成王曲水宴诗】  

汇泽良孔殷。分区屏中县。蹑跨兼流采。襟喉迩封甸。吾王  

奄丰毕。析珪承羽传。不资鲁俗移。何待齐风变。东山富游士。北土无遗彦。一言白璧轻。片善黄金贱。馀辰属上巳。清祓追前谚。持此阳濑游。复展城隅宴。芳洲亘千里。远近风光扇。方欢厚德重。谁言簿游倦。（○《类聚》四。《初学记》四。古今岁时杂咏十六。《诗纪》八十七。）  

【春日从驾新亭应制诗】  

旭日舆轮动。言追河曲游。纡馀出紫陌。迤逦度青楼。前驱掩兰径。后乘历芳洲。春色江中满。日华严上留。江风传葆吹。严华映采斿。临涡起睿作。驷马暂停辀。侍从荣前阮。雍容惭昔刘。空然等弹翰。非徒嗟未遒。（○文苑英华百七十八。《诗纪》八十七。）  

【侍宴集贤堂应令诗】  

北阁时既启。西园又已辟。宫属引鸿鹭。朝行命金碧。伊臣独何取。隆恩徒自昔。布武登玉墀。委坐陪瑶席。绸缪参宴笑。淹留奉觞醳。壶人告漏晚。烟霞起将夕。反景入池林。馀光映泉石。（○《类聚》三十九。文苑英华百七十九。《诗纪》八十七。）  

【东林寺诗】  

月殿耀朱幡。风轮和宝铎。朝猿响梦栋。夜水声帷箔。（○《庐山记》四。）  

【诗】  

行衣侵晓露。征舠犯夜湍。无因停合浦。见此去珠还。（○韵补二。）  

【侍宴饯庾於陵应诏诗】  

皇心眷将远。帐饯灵芝侧。是日青春献。林塘多秀色。芳卉疑纶组。嘉树似雕饰。游丝缀莺领。光风送绮翼。下辇朝既盈。留宴景将昃。高辩竞谈端。奇文争笔力。伊臣独无伎。何用奉吹息。（○《类聚》二十九。文苑英华百六十九。《诗纪》八十七。）  

【侍宴饯张惠绍应诏诗】  

沧池诚自广。蓬山一何峻。丽景花上鲜。油云叶里润。风度馀芳满。鸟集新条振。饯言班俊造。光私奖輶吝。徒然谬反隅。何以窥重仞。（○《类聚》二十九。文苑英华百六十九。《诗纪》八十七。）  

【饯张惠绍应令诗】  

鲜云积上月。冻雨晦初阳。回风飘淑气。落景焕新光。竹萌始防露。桂挺已含芳。瑶阶变杜若。玉沼发攒蒋。圣襟惜歧路。曲宴辟兰堂。（○《类聚》二十九作应令诗。文苑英华百七十九作饯张惠诏应令。《诗纪》八十七。）  

【侍宴离亭应令诗】  

轘辕东北望。江汉西南永。羽旗映日移。铙吹临风警。令王愍追送。纚舟宴俄顷。掩袂眺征云。衔杯惜馀景。首燕徒有心。局步何由骋。（○《类聚》二十九作侍离宴诗。文苑英华百七十九。《诗纪》八十七。）  

【奉和昭明太子钟山解讲诗】  

御鹤翔伊水。策马出王田。我后游祗鹫。比事实光前。翠盖承朝景。朱旗曳晓烟。楼帐萦严谷。缇组曜林阡。况在登临地。复及秋风年。乔柯变夏叶。幽涧洁凉泉。停銮对宝座。辩论悦人天。淹尘资海滴。昭暗仰灯然。法朋一已散。笳剑俨将旋。邂逅逢优渥。托乘侣才贤。擒辞虽并命。遗恨独终篇。（○广弘明集三十。《诗纪》八十七。）  

【和湘东王理讼诗】  

冯翊乱京兆。广汉欲兼治。岂若兼邦牧。朱轮褰素帷。淮海封畿地。杂俗良在兹。禁奸擿铢两。驭点震豺狸。（○《类聚》五十。《诗纪》八十七。）  

【陪徐仆射晚宴诗】  

夫君追宴喜。十日递来过。筑室华池上。开轩临芰荷。方塘交密筱。对霤接繁柯。景移林改色。风去水馀波。洛城虽半掩。爱客待骊歌。（○《类聚》三十九作陪徐仆射晚宴於儿宅。《初学记》十四。文苑英华二百十四作同集晋安儿宅。《诗纪》八十七。）  

【上虞乡亭观涛津渚学潘安仁河阳县诗】  

昔余筮宾始。衣冠仕洛阳。无赀徒有任。一命忝为郎。再践神仙侧。三入崇贤旁。东朝礼髦俊。虚薄厕才良。游谈侍名理。搦管创文章。引籍陪下膳。横经参上痒。谁谓服事浅。契阔变炎凉。一朝谬为吏。结绶去承光。烹鲜徒可习。治民终未长。化鸡仰季智。驯雉推仲康。此城邻夏穴。橚矗茂筠篁。孝碑黄绢语。神涛白鹭翔。遨游佳可望。释事上川梁。秋江冻雨绝。反景照移塘。纤罗殊未动。骇水忽如汤。乍出连山合。时如高盖张。漂沙黄沫聚。礐石素波扬。  

榜人不敢唱。舟子讵能航。离家复临水。眷然思故乡。中来不可绝。奕奕苦人肠。溯洄若无阻。谢病反清漳。（○文苑英华百六十二。《诗纪》八十七。又《说文》系传言部引塘一韵。○文苑英华辨证云。化鸡仰季智。驯雉推仲康。季智。仇览字。仲康。鲁恭字也。化鸡。一作化鹑。仇览传化我鸣枭哺所生。《说文》系传云。陆云与兄《书》曰：曹公所为屋折其謻塘不可坏。直斫之而已。又刘孝绰上虞乡亭观涛《诗》曰云云。孝绰所言即别馆也。）  

【太子洑】〖《类聚》脱洑字。〗落日望水诗】〖《诗纪》云。见何水部集。〗  

川平落日迥。落照满川涨。复此沦波地。派别引沮漳。耿耿流长脉。熠熠动微光。寒乌逐查漾。饥鹈拂浪翔。临泛自多美。况乃还故乡。榜人夜理楫。棹女暗成妆。欲侍春江曙。争涂向洛阳。（○何水部集二作落日望水。《初学记》六。文苑英华百六十三。又《诗纪》八十七。《类聚》八引涨、漳、光、乡、妆、阳六韵。）  

【登阳云楼诗】  

吾登阳台上。非梦高唐客。回首望长安。千里怀三益。顾惟惭入楚。降私等申白。西沮水潦收。昭丘霜露积。龙门不可见。空慕凌寒柏。（○《类聚》六十三。《初学记》二十四。文苑英华三百十一。《诗纪》八十七。）  

【夕逗繁昌浦诗】  

日入江风静。安波似未流。岸回知舳转。解缆觉船浮。暮烟生远渚。夕鸟赴前洲。隔山闻戍鼓。傍浦喧棹讴。疑是辰阳宿。於此逗孤舟。（○文苑英华百六十四。《诗纪》八十七。又《类聚》二十七引流、洲二韵。）  

【栎口守风诗】〖《诗纪》云。见何水部集。〗  

春心已应豫。归路复当欢。如何此日风。霾曀骇波澜。倏见摇心惨。俄瞻乡路难。赖有同舟客。移宴息层峦。华茵藉初卉。芳樽散绪寒。谑浪虽云善。江流苦未安。保由入故园。讵即纫新兰。寄谢浮丘子。暂欲暇飞鸾。（○何水部集二。《诗纪》八十七。）  

【还渡浙江诗】  

季秋弦望后。轻寒朝夕殊。商人泣纨扇。客子梦罗襦。忧来自难遣。况复阻川隅。日暮愁阴合。绕树噪寒乌。濛漠江烟上。苍茫沙屿芜。解缆辞东越。接轴骛西徂。悬帆似驰骥。飞棹若惊凫。言归游侠窟。方从冠盖衢。（○《类聚》二十七。文苑英华百六十二作渡浙江。《诗纪》八十七。）  

【江津寄刘之遴诗】  

与子如黄鹄。将别复徘徊。经过一柱观。出入三休台。共擒云气藻。同举霞纹杯。佳人每晓游。禁门恒晚开。欲寄一言别。高驾何由来。（○《类聚》二十九。文苑英华二百四十七。《诗纪》八十七。）  

发建兴渚示到陆二黄门诗  

扁舟去平乐。还顾极川梁。犹闻枣下吹。尚识杏间堂。洛桥分曲渚。官寺隐回塘。客行裁跬步。即事已多伤。况复千馀里。悲心未遽央。（○《类聚》二十九。文苑英华二百八十六。《诗纪》八十七。）  

【酬陆长史倕诗】  

王粲始一别。犹且叹风云。况余屡之远。与子亟离群。如何持此念。复为今日分。分悲宛如昨。弦望殊挥霍。行舟虽不见。行程犹可度。度君路应远。期寄新诗返。相望且相思。劳朝复劳晚。薄暮阍人进。果得承芳信。殷勤览妙书。留连披雅韵。冽洲财赋总。慈山行旅镇。已切临睨情。遽动思归引。归欤不可即。前途方未极。览讽欲谖诮。研寻还慨息。来喻勖雕金。比质非所任。虚薄无时用。徘徊守故林。屏居青门外。结宇霸城阴。竹庭已南映。池牖复东临。乔柯贯檐上。垂条拂户阴。条开风暂入。叶合影还沈。帷屏溽早露。阶霤扰昏禽。衡门谢车马。宾席简衣簪。虽愧阳陵曲。宁无流水琴。萧条聊属和。寂寞少知音。平生竟何托。怀抱共君深。一朝四美废。方见百忧侵。曰余滥官守。因之溯庐久。水接浅原阴。山带荆门右。从容少职事。疲病疏僚友。命驾独寻幽。淹留宿庐阜。庐阜擅高名。岧岧凌太清。舒云类紫府。标霞同赤城。北上轮难进。东封马易惊。未若兹山险。车骑息逢迎。山横路似绝。径侧树如倾。蒙笼乍一启。磥硊无暂平。倚严忽回望。援萝遂上征。乍观秦帝石。复憩周王城。交峰隐玉霤。对涧距金楹。风传凤台琯。云渡洛宾笙。紫书时不至。丹炉且未成。无因追羽翮。及尔宴蓬瀛。蓬瀛不可托。怅然反城郭。时过马鸣院。偶憩鹿园阁。既异人世劳。聊比化城乐。影塔图花树。经台总香药。月殿曜朱幡。风轮和宝铎。园桓即重岭。阶基仍巨壑。朝猿响甍栋。夜水声帷薄。馀景骛登临。方宵尽谈谑。谈谑有名僧。慧义似传灯。远师教逾阐。生公道复弘。小乘非汲引。法善招报能。积迷顿已悟。为欢得未曾。为欢诚已往。坐卧犹怀想。况复心所积。兹地多谐赏。惜哉无轻轴。更泛轮湖上。可思不可见。离念空盈荡。贾生傅南国。平子相东阿。优游匡赞罢。纵横辞赋多。方才幸同贯。无令绝咏歌。幽谷虽云阻。烦君计吏过。（○文苑英华二百四十。《诗纪》八十七。）  

【答何记室诗】〖《诗纪》云。附见何集。〗  

游子倦飘蓬。瞻途杳未穷。晨征凌迸水。暮宿犯颓风。出洲分去燕。向浦逐归鸿。兰芽隐陈叶。荻苗抽故丛。忽亿园间柳。犹伤江际枫。吾生弃武骑。高视独辞雄。既殚孝王产。兼倾卓氏僮。罢籍睢阳囿。陪谒建章宫。纷余似凿枘。方圆殊未工。黑貂久自弊。黄金屡已空。去辞追楚穆。还耕偶汉冯。巧拙良为异。出处嗟莫同。若厌兰台右。见访灞陵东。（○何水部集二作仰答何记室。文苑英华二百四十作答何记室逊。《诗纪》八十七。）  

【答张左西诗】  

相思如三月。相望非两宫。持此连枝树。暂非背飞鸿。若人惠思我。擒藻蔚雕虫。仙掌方晞露。灵乌正转风。方假排虚翮。相与北山丛。（○《类聚》三十一。文苑英华二百四十。《诗纪》八十七。）  

【归沐呈任中丞昉诗】〖《诗纪》云。南史云。孝绰。天监初为著作郎。为归沐诗以赠任昉。即此诗也。昉有答诗。〗  

步出金华省。还望承明庐。壮哉宛洛地。佳丽实皇居。虹霓拖飞阁。兰芷覆清渠。圆渊倒荷芰。方镜写簪裾。白云夏峰尽。青槐秋叶疏。自我从人爵。蟾兔屡盈虚。杀青徒已汗。司举未云书。文昌愧通籍。  

临邛幸第如。夫君多敬爱。蟠木滥吹嘘。时时释簿领。驺驾入吾庐。自唾诚<石肃>砆。无以俪璠玙。但愿长闲暇。酌醴荐焚鱼。（○文苑英华二百四十七作归沐呈任中丞。注云。时为著作郎。《诗纪》八十七。又《类聚》三十一作赠任中丞。引庐、居、渠、疏、鱼五韵。）  

【忆虞弟诗】  

下邑非上郡。徒然想二冯。余惭野王德。尔勖圣乡风。望望馀涂尽。凄凄良宴终。朝蔬一不共。夜被何由同。（○《类聚》二十一。《诗纪》八十七。）  

【淇上人戏荡子妇示行事诗】  

桑中始奕奕。淇上未汤汤。美人要杂佩。上客诱明珰。日暗人声静。微步出兰房。露葵不待劝。鸣琴无暇张。翠钗挂已落。罗衣拂更香。如何嫁荡子。春夜守空床。不见青丝骑。徒劳红粉妆。（○玉台新咏八。《类聚》十八作淇上戏荡子妇。《诗纪》八十七。）  

【爱姬赠主人诗】  

卧久疑妆脱。镜中私自看。薄黛销将尽。凝朱半有残。垂钗绕落鬓。微汗染轻纨。同羞不相难。对笑更成欢。妾心君自解。挂玉且留冠。（○《类聚》十八。《诗纪》八十七。）  

【为人赠美人诗】  

巫山荐枕日。洛浦献珠时。一遇便如此。宁关先有期。幸非使君问。莫作罗敷辞。夜长眠复坐。谁知暗敛眉。欲寄同花烛。为照遥相思。（○《类聚》十八。《诗纪》八十七。）  

【遥见邻舟主人投一物众姬争之有客请余为咏】  

河流既浼浼。河鸟复关关。落花浮浦出。飞雉度洲还。此日倡家女。竞娇桃李颜。良人惜美珥。欲以代芳菅。新缣疑故素。盛赵蔑衰班。曳绡争掩縠。摇佩奋鸣环。客心空振荡。乔枝不可攀。（○玉台新咏八。《类聚》十八作见邻舟人投一物众姬争之诗。《诗纪》八十七。）  

【古意送沈宏诗】  

燕赵多佳丽。白日照红妆。荡子十年别。罗衣双带长。春楼怨难守。玉阶空自伤。复此归飞燕。衔泥绕曲房。差池入绮幕。上下傍雕梁。故居犹可念。故人安可忘。相思昏望绝。宿昔梦容光。魂交忽在御。转侧定他乡。徒然顾枕席。谁与同衣裳。空使兰膏夜。炯炯对繁霜。（○文苑英华二百五。《诗纪》八十七。又《类聚》三十二引妆、长、伤、房、梁、忘、裳、霜八韵。）  

【报王永兴观田诗】  

重门寂已暮。寂牍罢嚣尘。轻凉生笋席。微风起扇轮。浮瓜聊可贵。溢酒亦成珍。复有寒泉井。兼以莹心神。眷彼忘言客。闲居伊洛滨。顾已惭困地。徒知姜桂辛。但愿崇明德。无谓德无邻。（○《类聚》六十五。《诗纪》八十七。）  

【咏有人乞牛舌乳不付因饷槟榔诗】  

陈乳何能贵。烂舌不成珍。空持渝皓齿。非但汗丹唇。别有无枝实。曾要湛上人。羞比朱樱熟。讵易紫梨津。莫言蒂中久。当看心里新。微芳虽不足。含咀愿相亲。（○《类聚》八十七。《诗纪》八十七。）  

【夜不得眠诗】  

夜长愁反覆。怀抱不能裁。披衣坐惆怅。当户立徘徊。风音触树起。月色度云来。夏叶依窗落。秋花当户开。光阴已如此。复持忧自催。（○《类聚》三十五。《诗纪》八十七。）  

【望月有所思诗】  

秋月始纤纤。微光垂步檐。朣胧入床簟。仿佛鉴窗帘。帘萤隐光息。帘虫映光织。玉羊东北上。金虎西南昃。长门隔清夜。高堂梦容色。如保当此时。怀情满胸臆。（○《类聚》一。文苑英华百五十二。《诗纪》八十七。）  

【校书秘书省对雪咏怀诗】  

桂华殊皎皎。柳絮亦霏霏。讵比咸池曲。飘遥千里飞。耻均班女扇。羞俪曹人衣。浮光乱粉壁。积照朗彤闱。鹡鸰摇羽至。鹎鶋拂翅归。相彼犹自得。嗟余独有违。终朝守玉署。方夜劳石扉。未能奏缃绮。何由辨国围。坐销风露质。游联珠璧晖。偶怀笨车是。良知高盖非。既言谢端木。无为陈巧机。（○文苑英华辨证六。《诗纪》八十七。又《类聚》二、学初记二、文苑英华百五十四并作对雪诗。引霏、飞、衣闱四韵。）  

【咏百舌诗】  

山人惜春暮。旭旦坐花林。复值怀春鸟。枝间弄好音。迁乔声迥出。赴谷响幽深。下听长而短。时闻绝复寻。孤鸣若无对。百啭似群吟。昔闻屡欢昔。今听忽悲今。听闻非殊异。迟暮独伤心。（○《类聚》九十二。文苑英华三百二十九作刘孝纬。《诗纪》八十七。）  

【侍宴同】〖《诗纪》云。同。疑作拟。〗刘公干应令诗  

副君西园宴。陈王谒帝归。列位华池侧。文雅纵横飞。小臣轻蝉翼。黾勉谬相追。置酒陪朝日。淹留望夕霏。（○《初学记》十四。《诗纪》八十七。）  

【赋咏百论舍罪福诗】  

寻因途乃异。及舍趣犹并。苦极降归乐。乐极苦还生。岂非轮转爱。皆缘封著情。一知心相浊。乐染法流清。（○广弘明集三十。《诗纪》八十七。）  

【赋得照棋烛诗刻五分成】  

南皮弦吹罢。终奕且留宾。日下房栊暗。华烛命佳人。侧光全照局。回花半隐身。不辞纤手倦。羞令夜向晨。（○玉台新咏八。《初学记》二十五作赋照棋烛诗。《诗纪》八十七。）  

【同武陵王看妓诗】  

燕姬奏妙舞。郑女发清歌。回羞出曼脸。送态表嚬蛾。宁殊遇行雨。讵减见凌波。想君愁日落。庆羡鲁阳戈。（○玉台新咏七作武陵王纪同萧长史看妓。《初学记》十五。文苑英华二百十三作武陵王殿下看妓。万花谷后三十二作刘孝绰诗。《诗纪》八十七。）  

【赋得遗所思诗】  

遗簪凋玳瑁。赠绮织鸳鸯。未若华滋树。交枝荡子房。别前秋已落。别后春更芳。所思不可寄。唯怜盈袖香。（○玉台新咏八。《诗纪》八十七。）  

【林下映月诗】  

明明三五月。垂影当高树。攒柯半玉蟾。裛叶彰金兔。兹林有夜坐。啸歌无与晤。侧光聊可书。含毫且成赋。（《类聚》一。文苑英华百五十二作林下月影。注云。集本、《类聚》并作映月。《诗纪》八十七。又《初学记》一作林下月影。引树、免二韵。）  

【咏素蝶诗】  

随蜂绕绿蕙。避雀隐青微。映日忽争起。因风乍共归。出没花中见。参差叶际飞。芳华幸勿谢。嘉谢欲相依。（○《初学记》三十。《诗纪》八十七。○逯按。明陈大科刻本无此诗。今从安国本。）  

【於座应令咏梨花诗】  

玉垒称津润。金谷咏芳菲。讵匹龙楼下。素蕊映华扉。杂雨疑霰落。因风似蝶飞。岂不怜飘坠。愿入九重闱。（○《类聚》八十六作咏梨花应令。《初学记》二十八。《诗纪》八十七。）  

【秋雨卧疾诗】  

贾君徭役少。潘生民务稀。及此同多暇。高卧掩重闱。寂寂桑榆晚。滂沱曀不晞。电隙时光帐。风帘乍扣扉。（文苑云。集作如飞。○《类聚》二。文苑英华百五十三。《诗纪》八十七。）  

【奉和湘东王应令诗二首】  

【春宵】  

春宵犹自长。春心非一伤。月带圆楼影。风飘花树香。谁能对双燕。暝暝守空床。（○《类聚》三十二。《诗纪》八十七。）  

【冬晓】  

冬晓风正寒。偏念客衣单。临妆罢铅黛。含泪剪绫纨。寄语龙城下。讵知书信难。（○同上。）  

【月半夜泊鹊尾诗】  

客行三五夜。息棹隐中洲。月光随浪动。山影逐波流。（○《类聚》二十七。《诗纪》八十七。）  

【和咏歌人偏得日照诗】〖和周弘正。〗  

独明花里翠。偏光粉上津。屡将歌罢扇。回拂影中尘。（○《初学记》十五。万花谷后三十二作刘孝绰诗。《诗纪》八十七。）  

【咏姬人未肯出诗】  

帷开见钗影。帘动闻钏声。徘徊定不出。常羞华烛明。（○《类聚》十八。《诗纪》八十七。）  

【遥见美人采荷诗】  

菱茎时绕钏。棹水或沾妆。不辞红袖湿。唯怜绿叶香。（○玉台新咏十。《诗纪》八十七。）  

【咏小儿采菱诗】  

采菱非采菉。日暮且盈舠。踟蹰未敢进。畏欲比残桃。（○玉台新咏十。《诗纪》八十七。）  

【咏眼诗】  

含娇<月曼>已合。离怨动方开。欲知密中意。浮光逐笑回。（○《类聚》十七。《诗纪》八十七。）  

【拟古诗】〖《诗纪》云。见何逊集。〗  

少知雅琴曲。好听雅琴声。雅琴不可听。一听一沾缨。（○何水部集二。《诗纪》八十七。）  

【咏日应令诗】  

弭节驰旸谷。照槛出扶桑。园葵亦何幸。倾叶奉离光。（○《类聚》一。《初学记》一。文苑英华百五十一。《诗纪》八十七。又海录碎事一引光一韵。）  

【望月诗】  

轮光缺不半。扇形出将圆。流光照漭瀁。波动映沦涟。（○《类聚》一。《诗纪》八十七。）  

【秋夜咏琴诗】  

上宫秋露结。上客夜琴鸣。幽兰暂罢曲。积雪更传声。（○《初学记》十六。文苑英华二百十二。  

万花谷后三十二作刘考绰诗。《诗纪》八十七。）  

【赋得始归雁诗】  

洞庭春水绿。衡阳旅雁归。差池高复下。欲向龙门飞。（○《类聚》九十一。《初学记》二十。万花谷后四十作刘孝绰诗。《诗纪》八十七。）  

【元广州景仲座见故姬诗】〖杂言○《诗纪》云。一作代人咏见故姬。〗  

留故夫。不歭<止屠>。别待春山上。相看采蘼芜。（○玉台新咏九。《诗纪》八十七。）  

## 梁诗卷十七  

刘缓  

〈缓。字含度。昭子。大同初。历安西湘东王记室。除通直郎。六年。迁镇南湘东王中录事卒。有集四卷。〉  

【敬酬刘长史咏名士悦倾城诗】  

不信巫山女。不信洛川神。何关别有物。还是倾城人。经共陈王戏。曾与宋家邻。未嫁先名玉。来时本姓秦。粉光犹似面。朱色不胜唇。遥见疑花发。闻香知异春。钗长逐鬟髲。袜小称腰身。夜夜言娇尽。日日态还新。工倾荀奉倩。能迷石季伦。上客徒留目。不见正横陈。（○玉台新咏八。《类聚》十八作咏倾城人诗。《诗纪》九十。）  

【江南可采莲】  

〖古辞曰：江南可采莲。因以为题云。〗  

春初北岸涸。夏月南湖通。卷荷舒欲倚。芙蓉生即红。楫小宜回迳。船轻好入丛。钗光逐影乱。衣香随逆风。江南少许地。年年情不穷。（○《类聚》八十二。《乐府诗集》二十六。《诗纪》九十。）  

【看美人摘蔷薇诗】  

新花临曲池。佳丽复相随。鲜红同映水。轻香共逐吹。绕架寻多处。窥丛见好枝。矜新犹恨少。将故复嫌萎。钗边烂熳插。无处不相宜。（○《类聚》八十一。合璧事类别集三十一作梁刘瑗诗。《诗纪》九十。）  

【奉和玄圃纳凉诗】  

清气流暄浊。非关狭室中。当由小堂上。自有大王风。樵螟动兰室。神飚起桂丛。披襟深睿赏。曲卷何由同。（○《类聚》五。《诗纪》九十。）  

【和晚日登楼诗】  

所以登台榭。正重接烟霞。长丝触栏断。归鸟避窗斜。俯巢窥暝宿。临树摘高花。百雉时方晚。九层光尚赊。（○《类聚》二十八作刘绥。文苑英华三百十一。《诗纪》九十。又榆林诗话作刘绶诗。引霞一韵。○逯按。《颜氏家训》云。刘縚、缓、绥兄弟。并为名器。则此诗当为刘绥所作。绶亦绥之讹。）  

【杂咏和湘东王诗三首】  

【秋夜】  

楼上起秋风。绝望秋闺中。烛溜花行满。香燃奁欲空。徒教两行泪。俱浮妆上红。（○玉台新咏八。《类聚》三十二作秋闺诗。《诗纪》九十。）  

【寒闺诗】〖纪作冬宵。〗  

别后春池异。荷尽欲生冰。箱中剪刀冷。台上面脂凝。纤腰转无力。寒衣恐不胜。（○玉台新咏八。《类聚》三十二作闺怨诗。《诗纪》九十。）  

【冬宵】〖《诗纪》作寒闺。〗  

不堪寒夜久。夜夜守空床。衣裾逐座褶。钗影近灯长。无怜四幅锦。何须辟恶香。（○玉台新咏八。《诗纪》九十。）  

【左右新婚诗】〖《诗纪》云。诗汇作刘缓。〗  

小史如初日。得妇类行云。琴声妾曾听。桃子婿经分。蛾眉参意画。绣被共笼薰。偏增使君妒。无趣遣相闻。（《诗纪》云。律祖作可怜双美合。休使恼使君。○《类聚》四十。《诗纪》九十。○逯按。此以下三篇《诗纪》作刘瑗作。今并入刘缓集。）  

【在县中庭看月诗】  

移榻坐庭阴。初弦时复临。侍儿能劝酒。贵客解弹琴。柏叶生鬟内。桃花出髻心。月光移数尺。方知夜已深。（○《类聚》一、文苑英华百五十二并作刘瑗。《诗纪》九十。）  

【新月诗】  

仙宫云箔卷。露出玉帘钩。清光无所赠。相忆凤凰楼。（○事文《类聚》前集二作刘瑗。《诗纪》九十。）  

【游仙诗】  

税驾倚扶桑。逍遥望九州。二老佐轩辕。称戈戮蚩尤。功成弃之去。乘龙上丹丘。天上见玉皇。寿与天地休。俯视昆仑宫。五城十二楼。王母何窈<耳少>。玉质清且柔。扬袂折琼芳。寄我天东头。相思十万岁。太运浩悠悠。安以知吾道。日月不能周。寄音青鸟翼。谢尔碧海流。（○文苑英华二百二十五。）  

刘孺  

〈孺。字孝稚。彭城人。起家中军法曹行参军。镇军沈约引为主簿。累迁太子舍人、尚书殿中郎。大通二年。迁散骑常侍。三年。迁步兵校尉。大同七年为吏部尚书。居母丧。未期卒。年五十九。有集二十卷。〉  

【侍宴饯新安太守萧几应令诗】  

芝殿延藻景。画室写油云。玄览多该洽。圣思究前闻。微密探精义。优游妙典坟。饮饯参多士。言赠赋新文。（○《类聚》二十九。文苑英华百七十九。《诗纪》八十八。）  

【相逢狭路间】〖《诗纪》云。此亦赋别之诗。〗  

送君追遐路。路狭暧朝雰。三危上蔽日。九折杳连云。枝交幰不见。听静吹才闻。岂伊叹道远。亦迤泣涂分。况兹别亲爱。情念切离群。（○《乐府诗集》二十四。《诗纪》八十八。）  

刘显  

〈显。字嗣芳。沛国相人。仕梁历尚书仪曹郎、秣陵令、步兵校尉、中书侍郎、尚书左丞、寻阳太守。大同九年卒。年六十三。〉  

【发新林浦赠同省诗】  

回首望归途。山川邈离异。落日悬秋浦。归鸟飞相次。感物伤我情。惆怅怀亲懿。（○《类聚》二十九。文苑英华二百八十六。《诗纪》九十。）  

陆云公  

〈云公。字子龙。倕从孙。举秀才。历武陵王湘东王参军。入为尚书仪曹郎。知著作郎事。寻除著作郎。迁中书黄门郎。太清元年卒。年三十七。有集十卷。〉  

【释奠应令诗】〖十章〗  

质文迭运。损益相因。业遵宪气。道著成均。南学尚齿。东序贵仁。三德既备。七教斯陈。  

微言中绝。异端竞起。扫灭秦馀。缉维汉始。暗涂颇照。棼丝未理。扰扰百家。悠悠千祀。  

大梁肇命。睿悊惟君。万方辑瑞。八表澄氛。仰测天象。俯奂人文。弘教犹海。聚学如云。  

道生万有。孝首百行。孔勖Ａ５２深。老抑浮竞。分门命学。异流争镜。谁其一之。资我将圣。  

家隆重栋。国体贰天。元良正位。至德聿宣。优悠艺术。博极几玄。丕隆夏载。旦暮姬年。  

扬我圣作。导我人志。盛彼痒门。於惟上嗣。三席式启。百僚胥位。诵声编道。儒衣成肆。  

睟容玉润。丽辩泉飞。英蕃起予。执经光晖。肩墙睹奥。入室探启。博哉善诱。嗟然实归。  

请业既终。奠祀爰设。北牖配灵。左阶升洁。蘋藻登荐。巾冕成迾。黍稷非馨。诚敬斯悦。  

蔼蔼幕宫。泱泱殿沼。旗章映春。丝竹清晓。献琛海外。蒙衣塞表。具惟燕嘉。同庆忆兆。  

至道辉被。英风洋溢。式摽盛轨。方□懋实。职滥惇史。诵乖洪笔。使仰歌颂。终惭照述。（○文馆词林百六十。）  

王籍  

〈籍。字文海。琅邪临沂人。齐骁骑将军僧佑子。齐末为冠军行参军。累迁外兵记室。天监初。除安成王主簿。历馀姚、钱塘令。并以放免。除湘东王谘议参军。还为中散大夫。不得志。太清元年。湘东王为荆州。以谘议参军带作唐令。不理县事。少时卒。〉  

【棹歌行】  

扬舲横大江。乘流任荡荡。轻桡暮不息。复逐夜潮上。时见湘水仙。恒闻解佩响。（○《乐府诗集》四十。《诗纪》八十六。）  

【入若邪溪诗】  

〖梁《书》曰：籍除轻车湘东王谘议参军。随府会稽。郡境有云门天柱山。籍尝游之。或累月不反。至若邪溪赋《诗》云：蝉噪林逾静。鸟鸣山更幽。当时以为文外独绝。《颜氏家训》曰：王籍人若邪溪诗。江南以为文外独绝。物无异议。简文吟咏不能忘之。孝元讽味。以为不可复得。《诗》云：萧萧马鸣。悠悠旆旌。毛传曰：言不喧哗也。吾每叹此解有情致。籍诗生於此意耳。〗  

艅艎何泛泛。空水共悠悠。阴霞生远岫。阳景逐回流。蝉噪林逾静。鸟鸣山更幽。此地动归念。长年悲倦游。（○古诗类苑十四。《诗纪》八十六。）  

刘之遴  

〈之遴。字思贞。南阳涅阳人。仕梁历太学博士、尚书起部郎、延陵令、通直散骑侍郎、尚书右丞、中书侍郎、鸿胪卿。出为南郡太守。徵秘书监。领步兵校尉。历太府卿、都官尚书、太常卿。太清二年卒。年七十二。有前集十一卷、后集二十一卷。〉  

【酬江总诗】  

〖梁《书》曰：江总持幼便聪慧。神采英拔。甚为琅琊王筠、范阳张缵、南阳刘之遴所重。之遴尝酬总《诗》曰：〗  

上位居崇礼。寺署邻栖息。忌闻晓驺唱。每畏晨光赩。高谈意未穷。晤对赏无极。探志共遨游。休沐忘退食。曷用销鄙吝。枉趾覯颜色。上下数千载。扬榷吐胸臆。（○《陈书》江总传。《诗纪》九十。）  

【嘲伏挺诗】  

〖南史曰：侯景初以萧正德为帝。之遴时落景所。将使授玺绂。之遴预知。仍剃发披法服乃免。先是。平昌伏挺出家。之遴为诗嘲之曰云云。及之遴遇乱。遂披染服。时人笑之。〗  

传闻伏不斗。化为支道林。（○南史刘之遴传。）  

到溉  

〈溉。字茂灌。彭城武原人。起家王国左常侍。历殿中郎。出为建安内史。迁中书郎、兼吏部、太子中庶子。湘东王为会稽太守。以溉为轻车长史。除通直散骑常侍、御史中丞。出为郢州长史、江夏太守。入为左民尚书。授散骑常侍、侍中、国子祭酒。后因疾失明。以金紫光禄大夫就第养疾。太清二年卒。年七十二。〉  

【饷任新安班竹杖因赠诗】  

邛竹藉旧闻。灵寿资前职。复有冒霜筠。寄生桂潭侧。文彩既斑烂。质性甚绸直。所以夭天真。为有乘危力。未尝以过投。屡经芸苗植。（○《类聚》六十九。《诗纪》九十二。又《白帖》四作梁刘溉饷任新安竹杖因赠诗。引识侧、直、力四韵。）  

【答任昉诗】  

〖南史曰：溉为建安太守。任昉寄诗求二衫段。溉答云。〗  

予衣本百结。闽中徒八蚕。假令金如粟。讵使廉夫贪。（○南史到溉传。《御览》六百九十三引沈约《宋书》。《诗纪》九十二。）  

【秋夜咏琴诗】  

寄语调弦者。客子心易惊。离泣已将坠。无劳别鹤声。（○《初学记》十六。文苑英华二百十二。《诗纪》九十二。）  

【仪贤堂监策秀才联句诗】  

雄州试异等。提庭乃专对。顾学类括羽。奇文若锦缋。滋兰成秀畹。照车光赤琲。摄官恶簪带。疲疴谢名辈。乙奏饮馀列。甲科光往载。深奇无绝踪。孙董有遗概。春风涵宛转。迟光乍明昧。列秀总中筵。群才盛皇代。如纶疾影响。裁蒲启蒙昧。雕龙既已彰。青紫行当佩。裒然既玉响。高粲亦兰綷。广川良易追。淄水非难配。贡士光相门。搜贤尽幽塞。善说理无穷。借书心靡诲。来彦各东西。翼亮更出内。康哉信在今。伊余事耕耒。（《诗纪》云。后三首阙名。○《初学记》二十、《诗纪》九十二并作刘溉。）  

谢举  

〈举。字言扬。陈郡阳夏人。庄孙。武帝时累迁尚书令。太清二年卒。〉  

【凌云台】  

绮甍悬桂栋。隐映傍乔柯。势高凌玉井。临迥度金波。易觉凉风至。早飞秋雁过。高台相思曲。望远骚人歌。幸属此迢递。知承云雾多。（文苑作寒露多。注云。一作云雾多。○文苑英华百九十二。《乐府诗集》七十五。《诗纪》九十一。）  

南乡侯萧推  

〈推。字智进。安成王秀之才。历淮南、晋陵太守、太子洗马、秘书丞。出为戎昭将军、吴郡太守。侯景之乱。守东府城。太清二年。城陷。握节死之。〉  

【赋得翠石应令诗】  

依峰形似镜。构岭势如莲。映林同绿柳。临池乱百川。碧苔终不落。丹字本难传。有迈东明上。来游皆羽仙。（○《初学记》五。万花谷后五。《诗纪》七十一。）  

庾仲容  

〈仲容。字仲容。颍川鄢陵人。历尚书左丞、谘议参军。出为黟县令。太清二年。避乱游会稽卒。年七十四。〉  

【咏柿诗】  

发叶临层槛。翻英糅花药。风生树影移。露重新枝弱。苑朱正葱翠。梁乌未销铄。（○《类聚》八十六。《诗纪》九十二。）  

褚翔  

〈翔。字世举。河南阳翟人。武帝世累迁吏部尚书。太清二年。丁母忧。以毁卒。年四十四。〉  

【雁门太守行】  

三月杨花合。四月麦秋初。幽州寒食罢。郑国采桑疏。便闻雁门戍。结束事戎车。去岁无霜雪。今年有闰馀。月如弦上弩。星类水中鱼。戎车攻日逐。燕骑荡康居。大宛归善马。小月送降书。寄语闺中妾。勿怨寒床虚。（○《乐府诗集》三十九。《诗纪》九十二。）  

杨皦  

〈皦。仕梁为中军司马。太清二年守东府。为侯景所害。〉  

【咏舞诗】  

红颜自燕赵。妙妓迈阳阿。就行齐逐唱。赴节暗相和。折腰送馀曲。敛袖待新歌。嚬容生翠羽。曼睇出横波。虽称赵飞燕。比此讵成多。（○《类聚》四十三。《初学记》十五。文苑英华二百十三。万花谷后三十二作杨皦诗。《诗纪》九十四。）  

吴孜  

〈孜。仕梁。太清二年为学士。〉  

【春闺怨】  

玉关信使断。借问不相谙。春光太无意。窥窗来见参。分与光音绝。忽值日东南。柳枝皆嬲燕。桑叶复催蚕。物色顿如此。孀居自不堪。（○玉台新咏八。《诗纪》八十四。）  

朱异  

〈异。字彦和。吴郡钱塘人。始为扬州议曹从事。召直西省。累迁中领军。太清三年卒。年七十三。〉  

【还东田宅赠朋离诗】  

应生背芒说。石子河阳文。虽有遨游美。终非沮溺群。曰余今卜筑。兼以隔嚣纷。池入东陂水。窗引北严云。槿篱集田鹭。茅檐带野芬。原隰何逦迤。山泽共氛氲。苍苍松树合。耿耿樵路分。朝兴候崖晚。暮坐极林曛。恁高眺虹霓。临下瞰耕耘。岂直娱衰暮。兼得慰殷勤。怀劳犹未弭。独有望夫君。（○文苑英华二百四十七。《诗纪》九十二。）  

【田饮引】  

卜田宇兮京之阳。面清洛兮背修邙。属风林之萧瑟。值寒野之苍茫。鹏纷纷而聚散。鸿冥冥而远翔。酒沈兮俱发。云沸兮波扬。岂味薄於东鲁。鄙密甜于南湘。於是客有不速。朋自远方。临清池而涤器。辟山牖而飞觞。促膝兮道故。久要不兮忘。间谈希夷之理。或赋连翩之章。（○《类聚》七十二。《诗纪》九十二。又黄氏集千家注杜工部诗史补遗一漫兴诗注作田饭引。引湘一韵。）  

张嵊  

〈嵊。字四山。吴郡人。起家秘书郎。累迁为吴兴太守。太清三年。举兵击侯景。为景所杀。年六十二。〉  

【短箫诗】  

促柱弦始繁。短萧吹初亮。舞袖拂长席。钟音由虡飏。已落檐瓦间。复绕梁尘上。时属清夏阴。恩晖亦非望。（○《乐府诗集》七十四。集《诗纪》九十二。）  

张缵  

〈缵。字伯绪。仕梁为秘书郎。迁太子舍人。历南兰太守、度支尚书、吴兴太守。改湘川刺史。太清三年为萧詧所杀。年五十一。〉  

【大言应令诗】  

河流既竭。日月俱腾。罝罗微物。动落云鹏。（○《类聚》十九。）  

【细言应令诗】  

遨游蚁目辨轻尘。蚊睫成宇虱如轮。（○《类聚》十九。）  

【侍宴饯东阳太守萧子云应令诗】  

仲月发初阳。轻寒带春序。渌池解馀冻。丹霞霁新雨。良守谒承明。徂舟戒  

兰渚。皇储惜将迈。金樽留宴醑。（○《类聚》二十九。文苑英华百七十九。）  

殷钧  

〈一作均。字季和。陈郡长平人。历东宫学士、国子祭酒。〉  

【大言应令诗】  

噫气为风。挥汗成雨。聊灼戴山龟。欲持探邃古。（○《类聚》十九。）  

【细言应令诗】  

泛舟毛滴海。为政蜗牛国。逍遥轻尘上。指辰问南北。（○《类聚》十九。《诗纪》七十四。）  

王伟  

〈伟。陈留人。仕魏为侯景行台左丞。景入京师。大宝元年迁为中书监。二年为尚书左仆射。景败。禽送江陵付诛。〉  

【狱中赠人诗】  

〖南史曰：伟被执送江陵。於狱中为诗赠元帝下要人曰：〗  

赵壹能为赋。邹阳解献书。何惜西江水。不救辙中鱼。（○南史本传。《诗纪》九十二。）  

【在渭阳赋诗】  

〖梁《书》曰：王伟。洛阳人也。学《周易》。尝在淮阳赋《诗》曰云云。逯按。此王伟当别是一人。〗  

平明听战鼓。薄暮叙存亡。楚汉方龙斗。秦关陈未央。（○《御览》五百九十七。《诗纪》九十二。）  
