---
title: 第3部分
index: true
icon: editor
order: 4
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 魏诗卷九  

嵇康  

〈康。字叔夜。谯郡铚人。好言老庄而尚奇任侠。寓居山阳。锻以自给。与魏宗婚。拜中散大夫。景元二年以答山涛书忤司马昭。次年。坐吕安事见杀。有集十五卷。〉  

【代秋胡歌诗】〖七章〗  

旧抄本作七首。《诗纪》从《乐府诗集》作秋胡行七首。并注云。本集题曰重作四言诗。○逯案。作七首者非是。今改作七章。）  

富贵尊荣。忧患谅独多。富贵尊荣。忧患谅独多。古人所惧。丰屋蔀家。人害其上。兽恶网罗。惟有贫贱。可以无他。歌以言之。富贵忧患多。  

贫贱易居。贵盛难为工。贫贱易居。贵盛难为工。耻佞直言。与祸相逢。变故万端。俾吉作凶。思牵黄犬。其计莫从。歌以言之。贵盛难为工。  

劳谦寡悔。忠信可久安。劳谦寡悔。忠信可久安。天道害盈。好胜者残。强梁致灾。多事招患。欲得安乐。独有无愆。歌以言之。忠信可久安。  

役神者弊。极欲令人枯。役神者弊。极欲令人枯。颜回短折。下及童乌。纵体淫恣。莫不早徂。酒色何物。自令不辜。歌以言之。酒色令人枯。（○本集一。《乐府诗集》三十六。《文选》补遗在三十四。广《文选》十三。）  

绝智弃学。游心於玄默。绝智弃学。游心於玄默。遇过而悔。当不自得。垂钓一壑。所乐一国。被发行歌。和气四塞。歌以言之。游心於玄默。  

思与王乔。乘云游八极。思与王乔。乘云游八极。凌厉五岳。忽行万意。授我神药。自生羽翼。呼吸太和。炼形易色。歌以言之。思行游八极。  

徘徊钟山。息驾於层城。徘徊钟山。息驾於层城。上荫华盖。下采若英。受道王母。遂升紫庭。逍遥天衢。千载长生。歌以言之。徘徊於层城。（○本集一、《乐府诗集》三十六、《诗纪》十八并作秋胡行。又文章正宗二、十九作秋胡行。引一、二、三章。《文选》补遗三十四作秋胡行。引一、二、三、四章。广《文选》十三作秋胡行。引一、二、三、四、五、六章。）  

【幽愤诗】  

〖《晋书》曰：东平吕安。服康高致。康友而善之。后安为兄所枉诉。以事系狱。辞相证引。遂复收康。康乃作幽愤《诗》曰：〗  

嗟余薄祜。少遭不造。哀茕靡识。越在襁褓。本集作襁褓。母兄鞠育。有慈无威。恃爱肆妲。不训不师。爰及冠带。凭宠自放。抗心希古。任其所尚。托好老庄。贱物贵身。志在守朴。养素全真。曰余不敏。好善暗人。子玉之败。屡增惟尘。大人含弘。藏垢怀耻。民之多僻。政不由己。惟此褊心。显明臧否。感悟思愆。怛若创痏。欲寡其过。谤议沸腾。性不伤物。频致怨憎。昔惭柳惠。今愧孙登。内负宿心。外恧良朋。仰慕严郑。乐道间居。与世无营。神气晏如。咨予不淑。婴累多虞。匪降自天。寔由顽疏。理弊患结。卒致囹圄。对答鄙讯。絷此幽阻。实耻讼冤。时不我与。虽曰义直。神辱志沮。澡身沧浪。岂云能补。嗈嗈鸣雁。奋翼北游。顺时而动。得意忘忧。嗟我愤叹。曾莫能俦。事与愿违。遘兹淹留。穷达有命。亦又何求。古人有言。善莫近名。奉时恭默。咎悔不生。万石周慎。安亲保荣。世务纷纭。祗搅予情。安乐必诫。乃终利贞。煌煌灵芝。一年三秀。予独何为。有志不就。徵难思复。心焉内疚。庶勖将来。无馨无臭。采薇山阿。散发严岫。永啸长吟。颐性养寿。（○《文选》三十二。《晋书》本传。《诗纪》十八。又《三国志》王粲传注引腾、憎、登、朋四韵。《晋书》孙登传引登一韵。《世说》新语栖逸篇注引登一韵。）  

【四言赠兄秀才入军诗】〖十八章〗  

《诗纪》并双鸾匿景曜一首为赠秀才入军十九首。并注曰：集云。兄秀才公穆入军。赠诗。旧抄本集作四言十八首赠兄秀才入军。注云。兄秀才公穆入军。赠诗。刘义庆曰：嵇喜。字公穆。举秀才。○逯案。此诗乃十八章。作十八首非是。并五言诗而曰十九首。尤谬。今据本集为此题。  

鸳鸯于飞。肃肃其羽。朝游高原。夕宿兰渚。邕邕和鸣。顾眄俦侣。俛仰慷慨。优游容与。  

鸳鸯于飞。啸侣命俦。朝游高原。夕宿中洲。交颈振翼。容与清流。咀嚼兰蕙。俯仰优游。  

泳彼长川。言息其浒。陟彼高冈。言刈其楚。嗟我征迈。独行踽踽。仰彼凯风。涕泣如雨。  

泳彼长川。言息其沚。陟彼高冈。言刈其杞。嗟我独征。靡瞻靡恃。仰彼凯风。载坐载起。（○逯按。以上二章或言嗟我征迈。或言嗟我独征。似是秀才口吻。）  

穆穆惠风。扇彼轻尘。奕奕素波。转此游鳞。伊我之劳。有怀遐人。寤言永思。寔钟所亲。  

所亲安在。舍我远迈。弃此荪芷。袭彼萧艾。虽曰幽深。岂无颠沛。言念君子。不遐有害。  

人生寿促。天地长久。百年之期。孰云其寿。思欲登仙。以济不朽。缆辔踟蹰。仰顾我友。  

我友焉之。隔兹山梁。谁谓河广。一苇可航。徒恨永离。逝彼路长。瞻仰弗及。徙倚彷徨。  

良马既闲。丽服有晖。左揽繁弱。右接忘归。风驰电逝。蹑景追飞。凌厉中原。顾盻生姿。  

携我好仇。载我轻车。南凌长阜。北厉清渠。仰落惊鸿。俯引渊鱼。盘于游田。其乐只且。  

凌高远盻。俯仰咨嗟。怨彼幽絷。室迩路遐。虽有好音。谁与清歌。虽有姝颜。谁与发华。仰讯高云。俯托轻波。乘流远遁。抱恨山阿。  

轻车迅迈。息彼长林。春木载荣。布叶重阴。习习谷风。吹我素琴。交交黄鸟。  

顾俦弄音。感悟驰情。思我所钦。心之忧矣。永啸长吟。  

浩浩洪流。带我邦畿。萋萋绿林。奋荣扬晖。鱼龙瀺灂。山鸟群飞。驾言出游。日夕忘归。思我良朋。如渴如饥。愿言不获。怆矣其悲。  

息徒兰圃。秣马华山。流磻平皋。垂纶长川。目送归鸿。手挥五弦。俯仰自得。游心太玄。嘉彼钓叟。得鱼忘筌。郢人逝矣。谁与尽言。  

闲夜肃清。朗月照轩。微风动袿。组帐高褰。旨酒盈樽。莫与交欢。鸣琴在御。谁与鼓弹。仰慕同趣。其馨若兰。佳人不存。能不永叹。  

乘风高逝。远登灵丘。托好松乔。携手俱游。朝发太华。夕宿神州。弹琴咏诗。聊以忘忧。  

琴诗自乐。远游可珍。含道独往。弃智遗身。寂乎无累。何求於人。长寄灵岳。怡志养神。  

流俗难悟。逐物不还。至人远鉴。归之自然。万物为一。四海同宅。与彼共之。予何所惜。生若浮寄。暂见忽终。世故纷纭。弃之八戎。泽雉虽饥。不愿园林。安能服御。劳形苦心。身贵名贱。荣辱何在。贵得肆志。纵心无悔。（○本集一。《诗纪》十八。又《文选》二十四引第九、十、十二、十三、十四、十五六章。广《文选》十作赠兄公穆入军诗。引第一至第六及十一、十八等八章。又《书钞》百五十引轩一韵。《类聚》九十二引羽、侣二韵。《文选》二十六答吕法曹诗注引琴一韵。《御览》三百二十八引辉、飞二韵。合璧事类外集四十九引轩、褰二韵。）  

【四言诗】  

广《文选》、《诗纪》均以前六篇并酒会诗乐哉苑中游一篇题为酒会诗七首。今从旧抄本集。究为几首。已不能明。故在各首下注其出处。  

淡淡流水。沦胥而逝。泛泛柏舟。载浮载滞。微啸清风。鼓楫容裔。放棹投竿。优游卒岁。（○本集一。广《文选》十五。《诗纪》十八。又《御览》七百七十作嵇康诗。引逝、滞、岁三韵。）  

婉彼鸳鸯。戢翼而游。俯唼绿藻。托身洪流。朝翔素濑。夕栖灵洲。摇荡清波。与之沈沉。（○本集一。广《文选》十五。《诗纪》十八。又《类聚》九十二作嵇夜诗。引游、流、洲三韵。）  

藻氾兰池。和声激朗。操缦清商。游心大象。倾昧修身。惠音遗响。钟期不存。我志谁赏。（○本集一。广《文选》十五。《诗纪》十八。）  

敛弦散思。游钓九渊。重流千仞。或饵者悬。猗与庄老。栖迟永年。寔惟龙化。荡志浩然。（○同上）  

肃肃冷风。分生江湄。却背华林。俯溯丹坻。含阳吐英。履霜不衰。嗟我殊观。百卉具腓。心之忧矣。孰识玄机。（○同上）  

猗猗兰蔼。殖彼中原。绿叶幽茂。丽藻丰繁。馥馥蕙芳。顺风而宣。  

将御椒房。吐薰龙轩。瞻彼秋草。怅矣惟骞。（○同上）  

泆泆白云。顺风而回。渊渊绿水。盈坎而颓。乘流远逝。自躬兰隈。杖策答诸。纳之素怀。长啸清原。惟以告哀。（○本集一。《诗纪》十八。）  

抄抄翔鸾。舒翼太清。俯眺紫辰。仰看素庭。凌蹑玄虚。浮沉无形。将游区外。啸侣长鸣。神□不存。谁与独征。（○同上）  

有舟浮覆。绋纚是维。栝楫松棹。有若龙微。□津经险。越济不归。思友长林。抱朴山嵋。守器殉业。不能奋飞。（○同上）  

羽化华岳。超游清霄。云盖习习。六龙飘飘。左配椒桂。右缀兰苕。凌阳赞路。王子奉轺。婉娈名山。真人是要。齐物养生。与道逍遥。（○同上）  

微风清扇。云气四除。皎皎亮月。丽於高隅。兴命公子。携手同车。龙骥翼翼。扬镳踟蹰。肃肃宵征。造我友庐。光灯吐辉。华幔长舒。鸾觞酌醴。神鼎烹鱼。弦超子野。叹过绵驹。流咏太素。俯赞玄虚。孰克英贤。与尔剖符。（○《文选》二十九作杂诗。本集一。《诗纪》十八。又《白帖》四作嵇康灯诗。引庐、舒二韵。）  

【五言赠秀才诗】  

〖《诗纪》并前赠兄秀才入军诗为赠秀才入军十九首。本集作五言。并注。一本作古意。今依旧抄本集及《类聚》为此题。〗  

双鸾匿景曜。戢翼太山崖。抗首漱朝露。晞阳振羽仪。长鸣戏云中。时下息兰池。自谓绝尘埃。终始永不亏。何意世多艰。虞人来我维。云网塞四区。高罗正参差。奋迅势不便。六翮无所施。隐姿就长缨。卒为时所羁。单雄翩独逝。哀吟伤生离。徘徊恋俦侣。慷慨高山陂。鸟尽良弓藏。谋极身必危。吉凶虽在己。世路多崄巇。安得反初服。抱玉宝六奇。逍遥游太清。携手长相随。（本集作相追随。注云。一作长相随。○本集一。广《文选》十。《诗纪》十八。又《类聚》九十作魏嵇叔夜赠秀才诗。引崖、仪、池三韵。《初学记》十八引西、离二韵。）  

【酒会诗】  

乐哉苑中游。周览无穷已。百卉吐芳华。崇台邈高跱，林木纷交错。玄池戏鲂鲤。轻丸毙翔禽。纤纶出鳣鲔。坐（本集作研。）中发美赞。异气同音轨。临川献清酤。微歌发皓齿。素琴挥雅操。清声随风起。斯会岂不乐。恨无东野子。酒中念幽人。守故弥终始。但当体七弦。寄心在知己。（○本集一。《诗纪》十八。）  

【答二郭诗三首】〖本集作五言诗三首二郭。〗  

天下悠悠者。不能趋上京。二郭怀不群。超然来北征。乐道托莱庐。雅志无所营。良时遘其愿。遂结欢爱情。君子义是亲。恩好笃平生。寡智自生灾。屡使众衅成。豫子匿梁侧。聂政变其形。顾此怀怛惕。虑在苟自宁。今当寄他域。严驾不得停。本图终宴婉。今更不克并。二子赠嘉诗。馥如幽兰馨。恋土思所亲。能不气愤盈。（○本集一。广《文选》十。《诗纪》十八。）  

昔蒙父兄祚。少得离负荷。因疏遂成懒。寝迹北山阿。但愿养性命。终己靡有他。良辰不我期。当年值纷华。坎凛趣世教。常恐婴网罗。义农邈已远。拊膺独咨嗟。朔戒贵尚容。渔父好扬波。虽逸亦已难。非余心所嘉。岂若翔区外。餐琼漱朝霞。遗物弃鄙累。逍遥游太和。结友集灵狱。弹琴登清歌。有能从我者。古人何足多。（○同上）  

详观凌世务。屯险多忧虞。施报更相市。大道匿不舒。夷路值枳棘。安步将焉如。权智相倾夺。名位不可居。鸾凤避尉罗。远讬昆仑墟。庄周悼灵龟。越稷畏王舆。至人存诸己。隐璞乐玄虚。功名何足殉。乃欲列简书。所好亮若兹。杨氏叹交衢。去去从所志。敢谢道不俱。（○同上）  

【与阮德如诗】〖本集作五言诗一首与阮德如。〗  

含哀还旧庐。感切伤心肝。良时遘吾子。谈慰臭如兰。畴昔恨不早。既面侔旧欢。不悟卒永离。念隔增忧叹。事故无不有。别易会良难。郢人忽已逝。匠石寝不言。泽雉穷野草。灵龟乐泥蟠。荣名秽人身。高位多灾患。未若捐外累。肆志养浩然。颜氏希有虞。隰子慕黄轩。涓彭独何人。唯志在所安。渐渍殉近欲。一往不可攀。生生在豫积。勿以怵自宽。南土垾不凉。衿计宜早完。君其爱德素。行路慎风寒。自力致所怀。临文情辛酸。（○本集一。广《文选》十。《诗纪》十八。）  

【游仙诗】  

遥望山上松。隆谷郁青葱。自遇一何高。独立迥地双。愿想游其下。蹊路绝不通。王乔弃我去。乘云驾六龙。飘遥戏玄圃。黄老路相逢。授我自然道。旷若发童蒙。采药钟山隅。服食改姿容。蝉蜕弃秽累。结友家板桐。临觞奏九韶。雅歌何邕邕。长与俗人别。谁能睹其踪。（《诗纪》作踪。○本集一。广《文选》九。《诗纪》十八。）  

【述志诗二首】  

潜龙育神躯。跃鳞戏兰池。延颈慕大庭。寝足俟皇义。庆云未垂景。盘桓朝阳陂。悠悠非吾匹。畴肯应俗宜。殊类难遍周。鄙议纷流离。轗轲丁悔吝。雅志不得施。耕耨感甯越。马席激张仪。逝将离群侣。杖策追洪崖。焦朋振六翮。罗者安所羁。浮游太清中。更求新相知。比翼翔云汉。饮露餐琼枝。多念世间人。夙驾咸驱驰。冲静得自然。荣华安足为。（○本集一。广《文选》九。《诗纪》十八。）  

斥鷃擅蒿林。仰笑神凤飞。坎井蝤蛙宅。神龟安所归。恨自用身拙。任意多永思。远实与世殊。义誉非所希。往事既已谬。来者犹可追。何为人事间。自令心不夷。慷慨思古人。梦想见容辉。愿与知己遇。舒愤启幽微。严穴多隐逸。轻举求吾师。晨登箕山巅。日夕不知饥。玄居养营魄。千载长自绥。（○本集一。广《文选》九。《诗纪》十八。）  

【五言诗三首】  

人生譬朝露。世变多百罗。苟必有终极。彭聃不足多。仁义浇淳朴。前识丧道华。留弱丧自然。天真难可和。郢人审匠石。钟子识伯牙。真人不屡存。高唱谁当和。（○本集一。）  

修夜家无为。独步光庭侧。仰处看天衢。流光曜八极。抚心悼季世。遥念大道逼。飘飘当路士。悠悠进自棘。得失自己来。荣辱相蚕食。朱紫虽玄黄。太素贵无色。渊淡体至道。色化同消息。（○同上）  

俗人不可亲。松乔是可邻。何为秽浊间。动摇增垢尘。慷慨之远游。整驾俟良辰。轻举翔区外。濯翼扶桑津。徘徊戏灵岳。弹琴咏泰真。沧水澡五藏。变化忽若神。恒娥进妙药。毛羽翕光新。一纵发开阳。俯视当路人。哀哉世间人。何足久托身。（○同上）  

【六言诗】〖十章。〗  

〖《诗纪》作六言十首。周树人云。各本取每首之第一句别立一行为子目。《诗纪》亦然。○逯案。此诗乃一首十章。不得列为十首。又各篇起句率与本篇为韵。自是诗之本文。不应列为子目。再各起句皆五言。题为六言诗。似亦不合。窃谓此诗起句沿用楚歌句式。上三下二为实字。中间联以兮字。而足为六言。后人逞臆删去兮字。遂致此谬。〗  

惟上古尧舜。二人功德齐均。不以天下私亲。高尚简朴慈顺。宁济四海蒸民。  

唐虞世道治。万国穆亲无事。贤愚各自得志。晏然逸豫内忘。佳哉尔时可憙。（即喜字。○三字旧注。《诗纪》作喜。）  

智慧用有为。法令滋章寇生。纷然相召不停。大人玄寂无声。镇之以静自正。  

名与身孰亲。哀哉世俗徇荣。驰骛竭力丧精。得失相纷忧惊。自贪勤苦不宁。  

生生厚招咎。金玉满堂莫守。古人安此鹿丑。独以道德为友。故能延期不朽。  

名行显患滋。位高势重祸基。美色伐性不疑。厚味腊毒难治。如何贪人不思。  

东方朔至清。外似贪污内贞。秽身滑稽隐名。不为世累所撄。所欲不足无营。  

楚子文善仕。三为令尹不喜。柳下降身豪耻。不以爵禄为已。靖恭古惟二子。  

老莱妻贤明。不愿夫子相荆。相将避禄隐耕。乐道间居采{艹汧}。终厉高节不倾。  

嗟古贤原宪。弃背膏粱朱颜。乐此屡空饥寒。形陋体逸心宽。得志一世无患。（○本集一。《诗纪》十八。）  

【思亲诗】  

奈何愁兮愁无聊。恒恻恻兮心若抽。愁奈何兮悲思多。情郁结兮不可化。奄失恃兮孤茕茕。内自悼兮啼失声。思报德兮邈已绝。感鞠育兮情剥裂。嗟母兄兮永潜藏。想形容兮内摧伤。感阳春兮思兹亲。欲一见兮路无因。望南山兮发哀叹。感机杖兮涕汍澜。念畴昔兮母兄在。心逸豫兮寿四海。忽已逝兮不可追。心穷约兮但有悲。上空堂兮廓无依。睹遗物兮心崩摧。中夜悲兮当告谁。独收泪兮抱哀戚。日远迈兮思予心。恋所生兮泪流襟。慈母没兮谁与骄。顾自怜兮心忉忉。诉苍天兮天不闻。泪如雨兮叹成云。欲弃忧兮寻复来。痛殷殷兮不可裁。（○本集一。广《文选》十五。）  

【琴歌】〖见琴赋。〗  

凌扶摇兮憩瀛洲。要《列子》兮为好仇。餐沆瀣兮带朝霞。眇翩翩兮薄天游。齐万物兮超自得。委性命兮任去留。（○《文选》十八。旧抄本集二。）  

【诗】  

〖本集此残篇误续入微风轻扇篇叹过后。《诗纪》此残篇误续入嵇喜答嵇康第四首春字下。周树人以为此是康诗。上阙。〗鸟群嬉。感寤长怀。能不永思。永思伊何。思齐大仪。凌云轻迈。托身灵螭。遥集玄圃。释辔华池。华木夜光。沙棠离离。俯漱神泉。仰叽琼枝。栖心浩素。终始不亏。（○本集一。）  

【游仙诗】  

翩翩凤翮。逢此网罗。（○刘宾客嘉话录作嵇康诗。《太平广记》四百引续齐谐记。）  

## 魏诗卷十  

阮籍  

〈籍。字嗣宗。陈留尉氏人。司空记室瑀之子。历太尉司马懿从事中郎、散骑常侍等。正元初。封关内侯。寻迁步兵校尉。景元四年卒。有集十三卷。〉  

【咏怀诗十三首】  

〖黄节曰：阮步兵咏怀诗五言八十二首。余已为之注。其四言咏怀诗十三首。据近人丁福保所编全三国《诗》云：按读书敏求记谓阮嗣宗咏怀诗行世本。惟五言诗八十首。朱子儋取家藏旧本刊於存馀堂。多四言咏怀十三首云云。余历访海上藏书家。都无朱子儋本。今所存四言诗仅三首耳。据丁氏之言。则仅存天地、月明、清风三首。余说未见朱子儋本。惟旧藏潘璁本。乃明崇祯间翻嘉靖刻者。有嘉靖癸卯陈德文序。有崇祯丁丑潘璁序。分上下两卷。四言诗十三首。其一至三与丁氏刻同。其四至十三。则丁氏所未见者。意与朱子儋本必无大异。或且潘本在朱本之前也。因并取而注释之。注有见於五言诗内者不重出。逯案。潘本、朱本阮集今皆不易见。即用黄氏所校潘本比勘之。〗  

天地絪缊。元精代序。清了曜灵。和风容与。明日映天。甘露被宇。蓊郁高松。猗那长楚。草虫哀鸣。鸧鹒振羽。感时兴思。企首延伫。於赫帝朝。伊衡作辅。才非允文。器非经武。适彼沅湘。托分渔父。优哉游哉。爰居爰处。（○本集下。《诗纪》十九。又《类聚》二十六引序、与、辅、武、父、处六韵。）  

月明星稀。天高气寒。桂旗翠旌。珮玉鸣鸾。濯缨醴泉。被服蕙兰。思从二女。适彼湘沅。灵幽听微。谁观玉颜。灼灼春华。绿叶含丹。日月逝矣。惜尔华繁。（○本集下。《诗纪》十九。又艺文《类聚》二十六引寒一韵。）  

清风肃肃。修夜漫漫。啸歌伤怀。独寐寤言。临觞拊膺。对食忘餐。世无萱草。令我哀叹。鸣鸟求友。谷风刺愆。重华登庸。帝命凯元。鲍子倾盖。仲父佐桓。回滨嗟虞。敢不希颜。志存明规。匪慕弹冠。我心伊何。其方若兰。（○本集上。《诗纪》十九。又《类聚》二十六引言、餐、叹三韵。）  

阳精炎赫。卉木萧森。谷风扇暑。密云重阴。激电震光。迅雷遗音。零雨降集。飘溢北林。泛泛轻舟。载浮载沉。感往悼来。怀古伤今。生年有命。时过虑深。何用写思。啸歌长吟。谁能秉志。如玉如金。处哀不伤。在乐不淫。恭承明训。以慰我心。（○本集上。）  

立象昭回。阴阳攸经。秋风夙厉。白露宵零。修林凋殒。茂草收荣。良时忽迈。朝日西倾。有始有终。谁能久盈。太微开涂。三辰垂精。峨峨群龙。跃奋紫庭。鳞分委瘁。时高路清。爰潜爰默。韬影隐形。愿保今日。永符修龄。（○同上）  

玑衡运速。四节佚宣。冬日凄悕。玄云蔽天。素冰弥泽。白雪依山。□□逝往。譬彼流川。人谁不设。贵使名全。大道夷敞。蹊径争先。玄黄尘垢。红紫光鲜。嗟我孔父。圣懿通玄。非义之荣。忽  

若尘烟。虽无灵德。愿潜于渊。（○同上）  

朝云四集。日夕布散。素景垂光。明星有烂。肃肃翔鸾。雍雍鸣雁。今我不乐。岁月其晏。姜叟毗周。子房翼汉。应期佐命。庸勋静乱。身用功显。德以名赞。世无曩事。器非时干。委命有□。承天无怨。（原注。一作委命承天。无尤无怨。）嗟尔君子。胡为永叹。（○同上）  

日月隆光。克鉴天聪。三后临朝。二八登庸。升我俊髦。黜彼顽凶。太上立德。其次立功。仁风广被。玄化潜通。幸遭盛明。睹此时雍。栖迟衡门。唯志所从。出处殊涂。俯仰异容。瞻叹古烈。思迈高踪。嘉此箕山。忽彼虞龙。（○同上）  

登高望远。周览八隅。山川悠邈。长路乖殊。咸皮《墨子》。怀此杨朱。抱影鹄立。企首踟蹰。仰瞻翔鸟。俯视游鱼。丹林云霏。绿叶风舒。造化絪缊。万物纷敷。大则不足。约则有馀。何用养志。守以冲虚。犹愿异世。万载同符。（○同上）  

微微我徒。秩秩大猷。研精典素。思心淹留。乃命仆夫。兴言出游。浩浩洪川。泛泛杨舟。仰瞻景曜。俯视波流。日月东迁。景曜西幽。寒往暑来。四节代周。繁华茂春。密叶殒秋。盛年衰迈。忽焉若浮。逍遥逸豫。与世无尤。（○同上）  

我徂北林。游彼河滨。仰攀瑶干。俯视素纶。隐凤栖翼。潜龙跃鳞。幽光韬影。体化应神。君子迈德。处约思纯。货殖招讥。箪瓢称仁。夷叔采薇。清高远震。齐景千驷。为此埃尘。嗟尔后进。茂兹人伦。荜门圭窦。谓之道真。（○同上）  

华容艳色。旷世特彰。妖冶殊丽。婉若清扬。鬒发娥眉。绵邈流光。藻采绮靡。从风遗芳。回首悟精。魂射飞扬。君子克己。心吉冰霜。泯泯乱昏。在昔二王。瑶台璇室。长夜金梁。殷氏放夏。周翦纣商。于戏后昆。可为悲伤。（○同上）  

晨风扫尘。朝雨洒路。飞驷龙腾。哀鸣外顾。揽辔按策。进退有度。乐往哀来。怅然心悟。念彼恭人。眷眷怀顾。日月运往。岁聿云暮。嗟余幼人。既顽且固。岂不志远。才难企慕。命非金石。身轻朝露。焉知松乔。颐神太素。逍遥区外。登我年祚。（○本集上。又《御览》一作阮籍诗。引素、祚二韵。）  

【咏怀诗八十二首】  

〖《诗纪》云。阮嗣宗集传之既久。颇存伪阙。世之较录者往往肆为补缀。作者之旨。淆乱其焉。今以诸本参校。其义稍优者为正文。互异者分注於下。其旧有阙文疑字而今本窜益者。廓其傍。俟再考正。〗  

夜中不能寐。起坐弹鸣琴。薄帷鉴明月。清风吹我襟。孤鸿号外野。翔鸟鸣北林。徘徊将何见。忧思独伤心。（○本集下。《文选》二十三。《类聚》二十六。文章正宗二十九。《诗纪》十九。又文镜秘府论南卷引琴、襟、林三韵。《初学记》一引琴、衿二韵。《御览》七百引衿一韵。）  

二妃游江滨。逍遥顺风翔。交甫怀佩环。婉娈有芬芳。猗靡情欢爱。千载不相忘。倾城迷下蔡。  

容好结中肠。感激生忧思。萱草树兰房。膏沐为谁施。其雨怨朝阳。如何金石交。一旦更离伤。（○本集下。《文选》二十三。玉台新咏二。文章正宗二十九。《诗纪》十九。又《类聚》十八作魏阮籍诗。引翔、芳、忘、肠、房五韵。《初学记》十九作阮籍诗。引翔、芳、肠三韵及翔、芳、忘、肠、房五韵。《御览》三百八十一引翔、芳二韵。）  

嘉树下成蹊。东园桃与李。秋风吹飞藿。零落从此始。繁华有憔悴。堂上生荆杞。驱马舍之去。去上西山趾。一身不自保。何况恋妻子。凝霜被野草。岁暮亦云已。（○本集下。《文选》二十三。文章正宗二十九。《诗纪》十九。艺文《类聚》二十六。又事类赋瓜赋注引李一韵。）  

天马出西北。由来从东道。春秋非有托。富贵焉常保。清露被皋兰。凝霜沾野草。朝为媚少年。夕暮成丑老。自非王子晋。谁能常美好。（○本集下。《文选》二十三。文章正宗二十九。艺文《类聚》二十六。《诗纪》十九。又《初学记》二引草、老二韵。草堂诗笺十四遣兴诗注引老一韵。）  

平生少年时。轻薄好弦歌。西游咸阳中。赵李相经过。娱乐未终极。白日忽蹉跎。驱马复来归。反顾望三河。黄金百镒尽。资用常多。北临太行道。失路将如何。（○本集下。《文选》二十三。《类聚》二十六。《诗纪》十九。）  

昔闻东陵瓜。近在青门外。连畛距阡陌。子母相钩带。五色曜朝日。嘉宾四面会。膏火自煎熬。多财为患害。布衣可终身。宠禄岂足赖。（○本集下。《文选》二十三。文章正宗二十九。《诗纪》十九。又《水经注》十九引外、带二韵。《类聚》八十七作晋阮籍诗。引外、带、会三韵。《初学记》二十八作阮籍诗。引外、带二韵。《白帖》三十作阮籍瓜诗。引蒂一韵。《御览》九百七十八作阮籍诗。引外、带二韵。）  

炎暑惟兹夏。三旬将欲移。芳树垂绿叶。青云自逶迤。四时更代谢。日月递参差。徘徊空堂上。忉怛莫我知。愿睹卒欢好。不见悲别离。（○本集下。《文选》二十三。《诗纪》十九。）  

灼灼西隤日。馀光照我衣。回风吹四壁。寒鸟相因依。周周尚衔羽。蛩蛩亦念饥。如何当路子。磬折忘所归。岂为夸誉名。憔悴使心悲。宁与燕雀翔。不随黄鹄飞。黄鹄游四海。中路将安归。（○本集下。《文选》二十三。文章正宗二十九。诗经十九。又群书校补古今黈五引飞、归二韵。）  

步出上东门。北望首阳岑。下有采薇士。上有嘉树林。良辰在何许。凝霜．沾衣襟。寒风振山冈。玄云起重阴。鸣雁飞南征。鶗鴂发哀音。素质游商声。凄怆伤我心。（○本集下。《文选》二十三。《类聚》二十六。文章正宗二十九。《诗纪》十九。又《水经注》十六引岑一韵。《初学记》三引衿、阴二韵。《白帖》三作魏阮籍诗。引岑、林二韵。）  

北里多奇舞。濮上有微音。轻薄闲游子。俯仰乍浮沉。捷径从狭路。黾勉趋荒淫。焉见王子乔。乘云翔邓林。独有延年术。可以慰我心。（○本集下。《文选》二十三。《诗纪》十九。又《类聚》二十六引音、沉、林、心四韵。《文选》五十四辩命论注引一句。）  

湛湛长江水。上有枫树林。皋兰被径路。青骊逝骎骎。远望令人悲。春气感我心。三楚多秀士。朝云进荒淫。朱华振芬芳。高蔡相追寻。一为黄雀哀。泪下谁能禁。（○本集下。《文选》二十三。《诗纪》十九。）  

昔日繁华子。安陵与龙阳。夭夭桃李花。灼灼有辉光。悦怿若九春。磬折似秋霜。流盻发姿媚。言笑吐芬芳。携手等欢爱。宿昔同衣裳。愿为双飞鸟。比翼共翱翔。丹青著明誓。永世不相忘。（○本集下。《文选》二十三。玉台新咏二。《诗纪》十九。又《类聚》三十三作魏阮籍诗。引阳、光、霜、芳、裳五韵。）  

登高临四野。北望青山阿。松柏翳冈岑。飞鸟鸣相过。感慨怀辛酸。怨毒常苦多。李公悲东门。苏子狭三河。求仁自得仁。岂复叹咨嗟。（○本集下。《文选》二十三。《诗纪》十九。）  

开秋兆凉气。蟠蟀鸣床帷。感物怀殷忧。悄悄令心悲。多言焉所告。繁辞将诉谁。微风吹罗袂。明月耀清晖。晨鸡鸣高树。命驾起旋归。（○本集下。《文选》二十三。《诗纪》十九。又《御览》九百四十九作阮籍诗。引帷、悲二韵。）  

昔年十四五。志尚好诗书。被褐怀珠玉。颜闵相与期。开轩临四野。登高望所思。丘墓蔽山冈。万代同一时。千秋万岁后。荣名安所之。乃悟羡门子。噭噭令自嗤。（李善本《文选》作蚩。六臣本《文选》注云。善作蚩字。○本集下。《文选》二十三。《诗纪》十九。又《类聚》二十六引诗、期、思、时、之五韵。）  

徘徊蓬池上。还顾望大梁。绿水扬洪波。旷野莽茫茫。走兽交横驰。飞鸟相随翔。是时鹑火中。日月正相望。朔风厉严寒。阴气下微霜。羁旅无俦匹。俯仰怀哀伤。小人计其功。君子道其常。岂惜终憔悴。咏言著斯章。（○本集下。《文选》二十三。《诗纪》十九。又《类聚》二十六引梁、茫二韵。太平环宇记一引梁一韵。）  

独坐空堂上。谁可与欢者。出门临永路。不见行车马。登高望九州。悠悠分旷野。孤鸟西北飞。离兽东南下。日暮思亲友。晤言用自写。（○本集下。《文选》二十三。《诗纪》十九。）  

悬车在西南。羲和将欲倾。流光耀四海。忽忽至夕冥。朝为咸池晖。濛汜受其荣。岂知穷达士。一死不再生。视彼桃李花。谁能久荧荧。君子在何许。叹息未合并。瞻仰景山松。可以慰吾情。（○本集下。风雅翼选诗三。广《文选》九。《诗纪》十九。）  

西方有佳人。皎若白日光。被服纤罗衣。左右珮双璜。修容耀姿美。顺风振微芳。登高眺所思。举袂当朝阳。寄颜云霄间。挥袖凌虚翔。飘遥恍惚中。流眄顾我傍。悦怿未交接。晤言用感伤。（○本集下。风雅翼选诗三。广《文选》九。《诗纪》十九。又《类聚》十八作阮籍诗。引光、珰二韵。《御览》三百八十一作阮籍诗。引光、璜二韵。又八百十六作阮籍诗。引光、珰二韵。）  

杨朱汪歧路。《墨子》悲染丝。揖让长离别。飘遥难与期。岂徒燕婉情。存亡诚有之。萧索人所悲。祸衅不可辞。赵女媚中山。谦柔愈见欺。嗟嗟涂上士。何用自保持。（○本集下。风雅翼选诗补遗下。《诗纪》十九。）  

於心怀寸阴。羲阳将欲冥。挥袂抚长剑。仰观浮云征。云间有玄鹤。抗志扬哀声。一飞冲青天。旷世不再鸣。岂与鹑鷃游。连翩戏中庭。（京师曹氏家藏阮步兵诗一卷。唐人所书。与世所传多异。其一篇云。放心怀寸阴。羲和将欲冥。挥袂抚长剑。仰视浮云行。云间有立鹄。抗首扬哀声。一飞冲青天。强世不再鸣。安与鹑鷃徒。翩翩戏中庭。孔宗翰亦有本。与此多同。○以上《诗纪》原注。○本集下。风雅翼选诗补遗下。《诗纪》十九。）  

夏后乘灵舆。夸父为邓林。存亡从变化。日月有浮沈。凤皇鸣参差。伶伦发其音。王子好箫管。世世相追寻。谁言不可见。青鸟明我心。东南有射山。汾水出其阳。六龙服气舆。云盖切天纲。仙者四五人。逍遥晏兰房。寝息一纯和。呼噏成露霜。沐浴丹渊中。炤耀日月光。岂安通灵台。游瀁去高翔。（○本集下。广《文选》九。《诗纪》十九。）  

殷忧令志结。怵惕常若惊。逍遥未终晏。朱华忽西倾。蟠蟀在户牖。蟪蛄号中庭。心肠未相好。谁云亮我情。愿为云间鸟。千里一哀鸣。三芝延瀛洲。远游可长生。（○本集下。广《文选》九。《诗纪》十九。）  

拔剑临白刃。安能相中伤。但畏工言子。称我三江旁。飞泉流玉山。悬车栖扶桑。日月径千里。素风发微霜。势路有穷达。咨嗟安可长。（○本集下。广《文选》九。《诗纪》十九。）  

朝登洪坡颠。日夕望西山。荆棘被原野。群鸟飞翩翩。鸾鹥时栖宿。性命有自然。建木谁能近。射干复婵娟。不见林中葛。延蔓相勾连。（○本集下。广《文选》九。《诗纪》十九。又太平环宇记五十六作阮籍诗。引山一韵。）  

周郑天下交。街术当三河。妖冶间都子。焕耀何芬葩。玄发发朱颜。睇眄有光华。倾城思一顾。遗视来相夸。愿为三春游。朝阳忽蹉跎。盛衰在须臾。离别将如何。燿四海。扶桑翳瀛洲。日月经天涂。明暗不相仇。穷达自有常。得失又何求。岂效路上童。携手共遨游。阴阳有变化。谁云沉不浮。朱鳖跃飞泉。夜飞过吴洲。俛仰运天地。再抚四海流。系累名利场。驽骏同一辀。岂若遗耳目。升遐去殷忧。（○本集下。广《文选》九。《诗纪》十九。又《文选》二十七北使洛诗注引州一韵。）  

昔余游大梁。登于黄华颠。共工宅玄冥。高台造青天。幽荒邈悠悠。凄怆怀所怜。所怜者谁子。明察自照妍。应龙沈冀州。妖女不得眠。肆侈陵世俗。岂云永厥年。（○本集下。《诗纪》十九。）  

驱车出门云。意欲远征行。行征安所如。背弃夸与名。夸名不在己。但愿适中情。单帷蔽皎日。高榭隔微声。谗邪使交疏。浮云令昼冥。嬿婉同衣裳。一顾倾人城。从容在一时。繁华不再荣。晨朝奄复暮。不见所欢形。黄鸟东南飞。寄言谢友生。（○本集下。广《文选》九。《诗纪》十九。）  

驾言发魏都。南向望吹壹。箫管有遗音。梁王安在哉。战士食糟糠。贤者处蒿莱。歌舞曲未终。春兵已复来。夹林非吾有。朱宫生尘埃。军败华阳下。身竟为土灰。（○本集下。广《文选》九。《诗纪》十九。又《类聚》二十六引台、哉、莱、来四韵。）  

朝阳不再盛。白日忽西幽。去此若俯仰。如何似九秋。人生若尘露。天道邈悠悠。齐景升丘山。涕泗纷交流。孔圣临长川。惜逝忽若浮。去者余不及。来者吾不留。愿登太华山。上与松子游。渔父知世患。乘流泛轻舟。（○本集下。广《文选》九。《诗纪》十九。）  

一日复一夕。一夕复一朝。颜色改平常。精神自损消。胸中怀汤火。变化故相招。万事无穷极。知谋苦不饶。但恐须臾间。魂气随风飘。终身履薄冰。谁知我心焦。（○本集下。广《文选》九。又朱校昌黎集七诗注。《诗纪》十九。）  

一日复一朝。一昏复一晨。容色改平常。精神自飘沦。临觞多哀楚。思我故时人。对酒不能言。凄怆怀酸辛。愿耕东皋阳。谁与守其真。愁苦在一时。高行伤微身。曲直何所为。龙蛇为我邻。（广《文选》误作怜。○本集下。广《文选》九。《诗纪》十九。又《类聚》二十六引晨、沦、人、辛四韵。朱校昌黎集卷七诗注引晨、沦二韵。黄氏集千家注杜工部诗史补遗六诗注引沦一韵。）  

世务何缤纷。人道苦不遑。壮年以时逝。朝露待太阳。愿揽羲和辔。白日不移光。天阶路殊绝。云汉邈无梁。濯发旸谷滨。远游昆岳傍。登彼列仙岨。采此秋兰芳。时路乌足争。太极可翱翔。（○本集下。广《文选》九。《诗纪》十九。）  

谁言万事囏。逍遥可终生。临堂医华树。悠悠念无形。彷徨思亲友。倏忽复至冥。寄言东飞鸟。可用慰我情。（○本集下。《诗纪》十九。又《文选》三十一杂体诗注引逍遥可终生一句。）  

嘉时在今辰。零雨洒尘埃。临路望所思。日夕复不来。人情有感慨。荡漾焉能排。（《文选》注作焉可能。是。应据正。）  

挥涕怀哀伤。辛酸谁语哉。（○本集下。《文选》三十一杂体诗注两引荡漾焉可能一句。）  

炎光延万里。洪川荡湍濑。弯弓挂扶桑。长剑倚天外。泰山成砥砺。黄河为裳带。视彼庄周子。荣枯何足赖。捐身弃中野。乌鸢作患害。岂若雄佶士。功名从此大。（○本集下。广《文选》九。《诗纪》十九。）  

壮士何慷慨。志欲威八荒。驱车远行役。受命念自忘。良弓挟鸟号。明甲有精光。临难不顾生。身死魂飞扬。岂为金躯士。效命争战场。忠为百世荣。义使令石彰。垂声谢征伍世。气节故有常。混元生两仪。曒日布炎精。素月垂景辉。晷度有昭回。哀哉人命微。飘若风尘逝。忽若庆云晞。修龄适余愿。光宠非己威。安期步天路。松子与世违。焉得凌霄翼。飘遥登云湄。嗟哉尼父志。何为居九夷。（○同上）  

天网弥四野。六翮掩不舒。随波纷纶客。泛泛若浮凫。生命无期度。朝夕有不虞。列仙停修龄。养志在冲虚。飘遥云日间。邈与世路殊。荣名非己宝。声色焉足娱。采药无旋返。神仙志不符。逼此良可惑。令我久（广）踌躇。（○同上）  

王业须良辅。建功俟英雄。元凯康哉美。多士颂声隆。阴阳有舛错。日月不常融。天时有否泰。人事多盈冲。园绮遁南岳。伯阳隐西戎。保身念道真。宠耀焉足崇。人谁不善始。尠能克厥终。休哉上世士。万载垂清风。（○同上）  

鸿鹄相随飞。飞飞适荒裔。双翮临长风。须臾万里逝。朝餐琅玕实。夕宿  

丹山际。抗身青云中。网罗孰能制。岂与乡曲士。携手共言誓。（《诗纪》注云。从艺文定正。○本集下。《类聚》二十六。广《文选》九。《诗纪》十九。又艺文《类聚》九十作阮籍诗。引裔、逝、际、制四韵。《文选》十四舞鹤赋注引裔、逝二韵。）  

俦物终始殊。修短各异方。琅玕生高山。芝英耀朱堂。荧荧桃李花。成蹊将夭伤。焉敢希千术。三春表微光。自非凌风树。憔悴。乌有常。（○本集下。《诗纪》十九。）  

幽兰不可佩。朱草为谁荣。修竹隐山阴。射干临增城。葛荔延幽谷。绵绵瓜瓞生。乐极消灵神。哀深伤人情。竟知忧无益。岂若归太清。（○本集下。《诗纪》十九。又《类聚》二十六引荣、城二韵。）  

鸴鸠飞桑榆。海鸟运天池。岂不识宏大。羽翼不相宜。招摇安可翔。不若栖树枝。下集蓬艾间。上游园圃篱。但尔亦自足。用子为追随。（《诗纪》注云。此首艺文《类聚》所载与今本不同。而义意近优。观李善《文选》注江文通拟咏怀诗所引与艺文同。亦一证也。今从艺文定正。○本集下。《类聚》二十六。《诗纪》十九。又《文选》二十五於安城答灵运诗注引仪一韵。）  

生命辰安在。忧戚涕沾襟。高鸟翔山冈。燕雀栖下林。青云蔽前庭。素琴凄我心。崇山有鸣鹤。岂可相追寻。（○本集下。《诗纪》十九。）  

鸣鸠嬉庭树。焦明游浮云。焉见孤翔鸟。翩翩无匹群。死生自然理。消散何缤纷。（《诗纪》云。汉魏诗集合前为一首。○同上）  

步游三衢旁。惆怅念所思。岂为今朝见。恍惚诚有之。泽中生乔松。万世未可期。高鸟摩天飞。凌云共游嬉。岂有孤行士。垂涕悲故时。（○同上）  

清露为凝霜。华草成蒿莱。谁云君子贤。明达安可能。乘云招松乔。呼噏永矣哉。（○同上○逯案。魏书李彪传引阮咏怀《诗》曰：宴衍清都中。一去永矣哉。当是此篇逸文。）  

丹心失恩泽。重德丧所宜。善言焉可长。慈惠未易施。不见南飞燕。羽翼正差池。高子怨新诗。三闾悼乖离。保为混沌氏。倏忽体貌隳。（○同上）  

十日出旸谷。弭节驰万里。经天耀四海。倏忽潜濛泛。谁言焱炎久。游没何行俟。逝者岂长生。亦去荆与杞。千岁犹崇朝。一餐聊自已。是非得失间。焉足相讥理。计利知术穷。哀情遽能止。（○同上）  

自然有成理。生死道无常。智巧万端出。大要不易方。如何夸毗子。作色怀骄肠。乘轩驱良马。凭几向膏粱。被服纤罗衣。深榭设闲房。不见日夕华。翩翩飞路旁。（○同上）  

夸谈快愤懑。情慵发烦心。西北登不周。东南望邓林。旷野弥九州。崇山抗高岑。一餐度万世。千岁再浮沉。谁云玉石同。泪下不可禁。（○同上）  

人言愿延年。延年欲焉之。黄鹄呼子安。千秋未可期。独坐山岩中。恻怆怀所思。王子一何好。猗靡相携持。悦怿犹今辰。计校在一时。置此明朝事。日夕将见期。（《诗纪》云。今本作潜见安能处。山严在一时。置此明朝事。日夕将见欺。○同上）  

贵贱在天命。穷达自有时。婉娈佞邪子。随利来相欺。孤思损惠施。但为谗夫蚩。鹡鸰鸣云中。载飞靡所期。焉知倾侧士。一旦不可持。（○同上）  

惊风振四野。回云荫堂隅。床帷为谁设。几杖为谁扶。虽非明君子。岂暗桑与榆。世有此聋聩。芒芒将焉如。翩翩从风飞。悠悠去故居。离麾玉山下。遗弃毁与誉。（○本集下。《诗纪》十九。又《初学记》五作阮籍诗。引除一韵。）  

危冠切浮云。长剑出天外。细故何足虑。高度跨一世。非子为我御。逍遥游荒裔。顾谢西王母。吾将从此逝。岂与蓬户士。弹琴诵言誓。（○本集下。《诗纪》十九。）  

河上有丈人。纬萧弃明珠。甘彼藜藿食。乐是蓬蒿庐。岂效缤纷子。良马骋轻舆。朝生衢路旁。夕瘗横术隅。欢笑不终宴。俯仰复欷歔。鉴兹二三者。愤懑从此舒。（○本集下。《类聚》二十六。《诗纪》十九。）  

儒者通六艺。立志不可干。违礼不为动。非法不肯言。渴饮清泉流。饥食并一箪。岁时无以祀。衣服常苦寒。屣履咏南风。缊袍笑华轩。信道守诗书。义不受一餐。烈烈褒贬辞。老氏用长叹。（○本集下。《诗纪》十九。）  

少年学击刺。妙伎过曲城。英风截云霓。超世发奇声。挥剑临沙漠。饮马九野坰。旗帜何翩翩。但闻金鼓鸣。军旅令人悲。烈烈有哀情。念我平常时。悔恨从此生。（○同上）  

平昼整衣冠。思见客与宾。宾客者谁子。倏忽若飞尘。裳衣佩云气。言语究灵神。须臾相背弃。何时见斯人。（○同上）  

多虑令志散。寂寞使心忧。翱翔观陂泽。抚剑登轻舟。但愿长间暇。后岁复来游。（○本集下。《诗纪》十九。又《三国志》六十二李彪传引游二韵。）  

朝出上东门。遥望首阳基。松柏郁森沈。鹂黄相与嬉。逍遥九曲间。徘徊欲何之。念我平居时。郁然思妖姬。（○本集下。《诗纪》十九。又《水经注》谷水注引岑、之二韵。）  

王子十五年。游衍伊洛滨。朱颜茂春华。辩慧怀清真。焉见浮丘公。举手谢时人。轻荡易恍惚。飘遥弃其身。飞飞鸣且翔。挥翼且酸辛。（○本集下。《诗纪》十九。）  

塞门不可出。海水焉可浮。朱明不相见。奄昧独无侯。持瓜思东陵。黄雀诚独羞。失势在须臾。带剑上吾丘。悼彼桑林子。涕下自交流。假乘汧渭间。鞍马去行游。（○同上）  

洪生资制度。被服正有常。尊卑设次序。事物齐纪纲。容饰整颜色。磬折执圭璋。堂上置玄酒。室中盛稻粱。外厉贞素谈。户内灭芬芳。放口从衷出。复说道义方。委曲周旋仪。姿态愁我肠。（○同上）  

北临乾昧谿。西行游少任。遥顾望天津。骀荡乐我心。绮靡存亡门。一游不再寻。傥遇晨风鸟。飞驾出南林。漭瀁瑶光中。忽忽肆荒淫。休息晏清都。超世又谁禁。（《诗纪》云。一作起坐复谁禁。○同上）  

人知结交易。交友诚独难。险路多疑惑。明珠未可干。彼求响太牢。我欲并一餐。损益生怨毒。咄咄复何言。（○同上）  

有悲则有情。无悲亦无思。苟非婴网罟。何必万里畿。翔风拂重霄。庆云招所晞。灰心寄枯宅。曷顾人间姿。始得忘我难。焉知嘿自遗。（○同上）  

木槿荣丘墓。煌煌有光色。白日颓林中。翩翩零路侧。蟋蟀吟户牖。蟪蛄鸣荆棘。蜉蝣玩三朝。采采修羽翼。衣裳为谁施。俯仰自收拭。生命几何时。慷慨各努力。（○本集下。《诗纪》十九。又《类聚》二十六引色、侧、棘、翼四韵。）  

修涂驰轩车。长川载轻舟。性命岂自然。势路有所由。高名令志惑。重利使心忧。亲昵怀反侧。骨肉还相仇。更锲毁珠玉。可用登遨游。（○本集下。《诗纪》十九。）  

横术有奇士。黄骏服其箱。朝起瀛洲野。日夕宿明光。再抚四海外。羽翼自飞扬。去置世上事。岂足愁我肠。一去长离绝。千岁复相望。（○同上○逯案。《书钞》百五十七引光一韵。有注云。明光。丹丘也。日定所舍也云云。似是阮集旧注。）  

猗欤上世士。恬淡志安贫。季叶道陵迟。驰骛纷垢尘。甯子岂不类。杨歌谁肯殉。栖栖非我偶。徨徨非己伦。咄嗟荣辱事。去来味道真。道真信可娱。清洁存精神。巢由抗高节。从此适河滨。（同上）  

梁东有芳草。一朝再三荣。色容艳姿美。光花耀倾城。岂为明哲士。妖蛊谄媚生。轻薄在一时。安知百世名。路端便娟子。但恐日月倾。焉见冥灵木。悠悠竟无形。（○本集下。《诗纪》十九。又《文选》二十八会吟行注引倾一韵。）  

秋驾安可学。东野穷路旁。纶深鱼渊潜。矰设鸟高翔。泛泛乘轻舟。演漾靡所望。吹嘘谁以益。江湖相捐忘。都冶难为颜。修容是我常。兹年在松乔。恍惚诚未央。（《诗纪》云。《庄子》逸篇。尹儒学御三年。而无所得。夜梦受秋驾。明日往朝师。师曰：今将教子以秋驾。注曰：秋驾。法驾也。○本集下。《诗纪》十九。）  

咄嗟行至老。黾勉常苦忧。临川羡洪波。同始异支流。百年何足言。但苦怨与仇。仇怨者谁子。耳目还相羞。声色为胡越。人情自逼遒。招彼玄通士。去来归羡游。（○同上）  

昔有神仙士。乃处射山阿。乘云御飞龙。嘘吸叽琼华。可闻不可见。慷慨叹咨嗟。自伤非俦类。愁苦来相加。下学而上达。忽忽将如何。（○同上）  

林中有奇鸟。自言是凤凰。清朝饮醴泉。日夕栖山冈。高鸣彻九州。延颈望八荒。适逢商风起。羽翼自摧藏。一去昆仑西。何时复回翔。但恨处非位。怆恨使心伤。（○同上）  

出门望佳人。佳人岂在兹。三山招松乔。万世谁与期。存亡有长短。慷慨将焉积压。忽忽朝日隤。行行将何之。不见季秋草。摧折在今时。（○同上）  

昔有神仙者。羡门及松乔。吸习九阳间。升遐叽云霄。人生乐长久。百年自言辽。白日陨隅谷。一夕不再朝。岂若遗世物。登明遂飘飖。（○由）  

墓前荧荧者。木槿耀朱华。荣好未终朝。连飚陨其葩。岂若西山草。琅玕与丹禾。垂影临增城。馀光照九阿。宁微少年子。日久难咨嗟。（○本集下。《诗纪》十九。又《初学记》二十七作阮籍诗。引禾一韵。）  

【歌二首】〖见大人先生传。《诗纪》云。拾遗作寄怀歌。〗  

【采薪者歌】  

日没不周西。月出丹渊中。阳精蔽不见。阴光代为雄。亭亭在须臾。厌厌将复隆。离合云雾兮。往来如飘风。富贵俯仰间。贫贱何必终。留侯起亡虏。威武赫荒夷。邵平封东陵。一旦为布衣。枝叶托根柢。死生同盛衰。得志从命升。失势与时隤。寒暑代征迈。变化更相推。祸福无常主。何忧身无归。推兹由斯理。负薪又何哀。（○阮嗣宗集上。《诗纪》十九。又《世说》新语栖逸篇注引中、雄、隆、终四韵。）  

【大人先生歌】  

天地解兮六合开。星辰陨兮日月颓。我腾而上将何怀。（○阮嗣宗集上。《诗纪》十九。《御览》五百七十一。）  

【又大人先生歌】  

阳和微弱阴气竭。海冻不流绵絮折。呼吸不通寒冽冽。（○《初学记》三。）  

仙道  

【成公智琼赠弦超】  

〖《搜神记》曰：魏济北郡从事掾弦超。嘉平中。夜梦神女从之。自称天上玉女。东郡人。姓成公。字智琼。蚤失父母。天帝哀其孤苦。令得下嫁超。当其梦也。嘉其非常。觉寤钦想。若存若亡。如此三四夕。一旦显然来游。驾辎軿车。从八婢。服罗绮之衣。状若飞仙。自言年十七。遂为夫妇。赠《诗》曰云云。此其诗之大较。其诗二百馀言。不能悉举。〗  

飘飖浮勃述。敖曹云石滋。兹英不须润。至德与时期。神仙岂虚降。应运来相之。纳我荣五族。逆我致祸灾。（搜神主作菑。○《搜神记》一。法苑珠林八。《诗纪外集》四。又《类聚》七十九引滋、之二韵。○逯案。述成公智琼弦义起事者。晋初尚有张敏神女赋篇。）  

## 魏诗卷十一  

【杂歌谣辞】〖谚语附〗  

【邺人金凤旧歌】  

〖环宇记云。按记云魏太祖都之城内诸街有赤阙南面西头曰凤阳门。上有凤二枚。其一飞入漳水。其一仍以锁绊其足。邺人旧歌曰：〗  

凤阳门南天一半。上有金凤相飞唤。欲去不去著锁绊。（○太平寰宇记五十五相州邺县凤阳门。）  

【徐干引古人歌】  

〖中论贵验篇云。古之人謌曰：〗  

相彼玄鸟。止于陵阪。仁道在近。求之无远。（○中论贵验篇。）  

【徐州为王祥歌】〖《诗纪》作徐州歌。〗  

〖《晋书》曰：王祥隐居庐江三十馀年。不应州郡之命。徐州刺史吕虔檄为别驾。于时冠盗充斥。祥率励兵士讨破之。  

州界清静。政化大行。时人歌之。《诗纪》云。按魏志。吕虔。文帝时迁徐州刺史。请琅琊王祥为别驾。〗  

海沂之康。实赖王祥。邦国不空。别驾之功。（○《晋书》王祥传。《类聚》十九。《白帖》二十一。《御览》二百六十三、四百六十五。《诗纪》十九。）  

【荥阳令歌】  

〖殷氏世传曰：殷褒为荥阳令。广筑学馆。会集朋徒。民知礼让。乃歌之。〗  

荥阳令。有异政。修立学校人易性。令我子弟耻斗讼。（《书钞》作争讼。《类聚》作讼争。古乐府同。《诗纪》云。乐府作讼争。○《书钞》七十八引殷氏家传。《类聚》十九。古乐府一。《诗纪》十九。○逯案。殷褒。字元祚。魏章武太守。）  

【襄阳民为胡烈歌】  

〖襄阳耆旧传曰：襄阳太守胡烈有惠化。百姓歌曰：〗  

美哉明后。俊哲惟嶷。陶广乾坤。周孔是则。文武播畅。威振遐域。（○《御览》四百六十五。《诗纪》八。）  

【又】  

譬春之阳。如冬之日。耕者让畔。百姓丰溢。惟我胡父。恩惠难置。（○太平寰宇记百四十五。○逯案。寰宇记云。襄阳城有古堤。皆后汉胡烈所筑。尝为襄阳太守。惠化及人。塞补决堤。民因歌曰云云。似此歌应入汉诗。在查《水经注》二十八沔水注云。襄阳太守胡烈有惠化。补塞堤决。民赖其利。景元四年九月。百姓刊石铭之。树碑於此。据此应入魏诗。）  

【京兆民为李庄歌】  

〖魏略曰：李庄为京兆太守。有洁白之节。中政治理。民爱敬之。乃作歌曰：〗  

我府君。惠如春。盛如唐。（○《书钞》七十六。）  

【行者歌】〖《诗纪》云。选诗拾遗作魏时童谣。云见五行志。〗  

王子年拾遗记曰：文帝所爱美人薛灵芸。常山人也。年十五。容貌绝世。咸熙中。文帝选良家子女。以入六宫。常山太守习谷以千金宝赂聘之以献。至京师。帝以文车十乘迎之。道侧烧石叶之香。未至数十里。膏烛之光。相续不灭。车徒咽路。尘起蔽于星月。又筑土为台。基高三十丈。列烛於台下。远望如列星之坠地。又於大道之傍。一里一铜表。高五尺。以志里数。故行者歌曰：○逯案。拾遗记小说家言。未可尽信。又咸熙乃陈留王年号。魏文帝不能以此时选纳嫔妃。姑从《诗纪》。附此备考。）  

青槐夹道多尘埃。龙楼凤阙望崔嵬。清风细雨杂香来。土上出金火照台。（此七字是妖辞也。铜表志道是土上出金之义。以烛置台下则火在土下之义。汉火德王。魏土德王。火伏而土兴。土上出金。是魏灭而晋兴之兆。晋以金王也。○拾遗记七。《太平广记》二百十七二。《诗纪》十九。）  

【太和中京师歌】  

〖《宋书》五行志曰：明帝太和中。京师歌兜铃曹子。其唱曰：〗  

其奈汝曹何。（○《宋书》五行志。《晋书》五行志。）  

【明帝时宫人谣】  

〖拾遗记曰：魏明帝时昆盟贡嗽金鸟。常吐金屑如粟。用饰钗佩。谓之辟寒金。宫人相嘲曰：〗  

不服辟寒金。那得帝王心。不服辟寒钿。那得帝王怜。（○酉阳杂俎十六。又《御览》七百十八引心一韵。）  

【明帝景初中童谣】  

〖《宋书》五行志曰：魏明帝景初中童谣。及宣王平辽东。归至白屋。当还镇长安。会帝笃疾。急召之。乃乘追锋车东渡河。终翦魏室。如童谣之言也。〗  

阿公阿公驾马车。不意阿公东渡河。阿公东还当奈何。（○《宋书》五行志。《晋书》五行志。《乐府诗集》八十八。《诗纪》十九。）  

【正始中时人谣】  

〖《晋书》曰：正始八年。曹爽用何晏、邓飏、丁谧之谋。迁太后於永宁宫。专擅朝政。兄弟并典禁兵。多树亲党。屡改制度。时人为之谣曰：〗  

何邓丁。乱京城。（○《晋书》宣帝纪。）  

【嘉平中谣】  

〖《宋书》五行志曰：魏齐王嘉平中谣。按朱虎者。楚王彪小字也。王凌、令狐愚闻此谣谋立彪。事发。凌等伏诛。彪赐死。〗  

白马素羁西南驰。其谁乘者朱虎骑。（○《三国志》王凌传注。《宋书》五行志。《晋书》五行志。《诗纪》十九。）  

【蒋济为护军时谣言】  

〖魏略曰：护军总统诸将。任主武官选举。前后当此官者不能止货赂。故蒋济为护军时有谣言。〗  

欲求牙门。当得千匹。百人督。五百匹。（《书钞》五上有得字。○《三国志》夏侯玄传注。《书钞》六十四。）  

【曹操引谚】  

〖魏武选令曰：谚曰：〗  

失晨之鸡。思补更鸣。（○《御览》四百九十六。）  

【曹操引里谚】  

〖魏武令曰：里谚曰：〗  

让礼一寸。得礼一尺。（○《御览》四百二十四。）  

【曹丕引里语】  

〖典论论文曰：夫人善於自见。而文非一体。鲜能备善。是以各以所长相轻所短。里语曰云云。斯不自见之患也。〗  

家有敝（《御览》作弊。）帚。享之千金。（○《文选》五十二。《御览》五百九十九。）  

【曹丕引里语】  

〖典论太子篇序云。里语曰：〗  

汝无自誉。观汝作家书。（○意林五。）  

【曹植引谚】  

〖魏志曰：植复上疏陈选举之义曰：谚曰：〗  

相门有相。将门有将。（○《三国志》陈思王植传。《御览》四百九十六。）  

【徐干引古语】  

〖中论曰：古语曰：〗  

至德之贵。何往不遂。至德之荣。何往不成。（○中论修本篇。）  

【陈琳引谚】  

〖魏志曰：琳前为何进主簿。进欲诛诸宦官。太后不听。进乃召四方猛将。并使引兵向京城。欲以劫恐太后。琳谏进曰：易称即鹿无虞。谚有云云。其可以诈立乎。〗  

掩目捕雀。（○《三国志》王粲传。文心雕龙书记篇。）  

【王昶引谚】  

〖魏志曰：昶为兄子及子作名字。皆依谦实。以见其意。遂书戒之曰：谚曰：〗  

救（《御览》或作止。）寒莫如重裘。止谤莫如自修。（○《三国志》王昶传。《御览》四百九十六、六百九十四。）  

【王昶引语】  

〖魏志曰：昶为兄子及子作名字。皆依谦实。以见其意。遂书戒之曰：语曰：〗  

如不知足。则失所欲。（○《三国志》王昶传。）  

【鱼豢引谚】  

〖鱼豢曰：谚言云云。非人性分也。势使然耳。〗  

贫不学俭。卑不学恭。（○《三国志》陈思王萧怀王传评注。）  

【魏子引谚】  

〖魏子曰：谚曰：〗  

己是而彼非。不当与非争。彼是而已非。不当与是争。（○意林五。）  

【沮授引语】  

〖九州春秋曰：授谏辞曰：〗  

一兔走衢。万人逐之。一人获之。贪者悉止。（○《三国志》袁绍传注。）  

【曹冏引语】  

〖魏氏春秋曰：宗室曹冏上《书》曰：语曰云云。冏冀以此论感悟曹爽。爽不能纳。〗  

百足之虫。至死不僵。（○《三国志》武文世王公传评注。）  

【林恕引谚】  

〖体论曰：束修之业。其上在於不言。其次莫如寡辞。谚曰：〗  

使口如鼻。至老不失。（○《类聚》十七。《白帖》九。）  

【军中为典韦语】〖《诗纪》作帐下壮士。列入汉诗。〗  

〖江表传曰：典韦容貌魁杰。名冠三军。其的持手戟。长几一寻。军中为之语曰：〗  

帐下壮士有典君。手把双戟八十斤。（○《三国志》典韦传。《书钞》一百十八。《御览》三百五十二、四百三十四、四百九十六。）  

【军中为夏侯渊语】〖《诗纪》作夏侯歌。〗  

〖魏《书》曰：渊为将。赴急疾。常出敌不意。故军中语曰：〗  

典军校尉夏侯渊。三日五百。（《御览》或作六百。）六日一千。（○《三国志》夏侯渊传注。《御览》二百九十三、四百九十五。《诗纪》十九作夏侯歌。）  

【军中为徐晃语】  

〖魏略曰：徐晃性严。驱使将士不得闲息。于时军中为之语云云。晃闻此语。笑曰：我槌破汝钨錥耶。〗  

不得饷。属徐晃。（○《御览》七百五十七。）  

【军中为卢洪赵达语】〖《诗纪》作军中谣。〗  

〖魏略曰：太祖使卢洪、赵达抚军。主刺举。军中语曰：〗  

不畏曹公。但畏卢洪。卢洪尚可。赵达杀我。（○《御览》二百四十一、四百九十五。《诗纪》十九作军中谣。）  

【鸿胪中为韩暨韩宣语】〖《诗纪》作鸿胪歌。〗  

〖魏略曰：韩宣字景然。为大鸿胪。始南阳曲阜韩暨以宿德在宣前为大鸿胪。及宣在官亦称职。故鸿胪中为之语曰：〗  

大鸿胪。小鸿胪。前后治行相曷如。（○《三国志》裴潜传注。《类聚》四十九。《初学记》十二。《御览》二百三十二、四百九十五。《诗纪》十九作鸿胪歌。）  

【时人为曹洪骏马谚】  

〖拾遗记曰：曹洪与魏武帝所乘之马名曰白鹤。时人谚曰：〗  

凭空虚跃。曹家白鹤。（○《御览》八百九十七。）  

【众人为贾洪严危语】〖《诗纪》作州中歌。〗  

〖魏略曰：贾洪。字叔业。好学有材。特精於春秋《左传》。与冯翊严危材学最高。众人为之语曰：〗  

州中晔晔贾叔业。辨论汹汹严文通。（○《御览》二百六十五、四百九十五。《诗纪》十九作州中歌。）  

【时人称邢颙语】〖《诗纪》作邢子昂歌。〗  

〖魏志曰：邢颙。字子昂。太祖辟为冀州从事。时人称之。〗  

德行堂堂邢子昂。（○《三国志》邢颙传。《诗纪》十九作邢子昂歌。）  

【京师为邓飏语】  

〖魏略曰：邓飏。字玄茂。为人好货。前在内职。许臧艾授以显官。艾以父妾与飏。故京师为之语曰：〗  

以官易富邓玄茂。（○《三国志》曹爽传注。《世说》新语识鉴篇注。）  

【时人为李丰等谤语】  

〖魏略曰：曹爽专政。丰依违二公间无有适莫。故于时有谤《书》曰：〗  

曹爽之势热如汤。太傅父子冷如浆。李丰兄弟如游光。（○《三国志》夏侯玄传注。《书钞》五十九。又《书钞》百四十四作时人语。引汤、浆二韵。）  

【时人为何晏邓飏丁谧曹爽谤语】  

〖魏略曰：谧虽与何晏、邓飏等同位。而皆少之。唯以势屈於爽。爽亦敬之。言无不从。故于时谤书谓云三狗。谓何、邓、丁也。默者。爽小字也。其意言皆狗。皆欲啮人。而谧尢甚也。〗  

台中有三狗。二狗崖柴不可当。一狗凭默作疸囊。（○《三国志》曹爽传注。《类聚》九十四。）  

【时人为陈群陈泰语】  

〖博物记曰：太丘长陈寔。寔子鸿胪纪。纪子司空群。群子泰。四世於汉、魏二朝并有重名。而共德渐渐小灭。时人为其语曰：〗  

公惭卿。卿惭长。（○《三国志》陈群传附子泰传注。）  

【博昌人为蒋任二姓语】  

〖任嘏别传曰：嘏。乐安博昌人。世为著姓。夙智早成。故乡人为之语曰：〗  

蒋氏翁。任氏童。（○《三国志》王昶传注。《初学记》十七。《白帖》六。）  

【时人为杨阿若号】  

〖魏略曰：杨阿若后名丰。字伯阳。酒泉人。少游侠。常以报仇解怨为事。故时人为之号曰：〗  

东市相斫（《白帖》作杀。）杨阿若。西市相斫杨阿若。（○《三国志》阎温传注。《类聚》三十三。《白帖》二十八。）  

【时人为张氏兄弟语】  

〖语林曰：魏张鲁有十子。时人语曰：〗  

张氏十龙。儒雅温恭。（○广博物志十八。）  

【郊庙歌辞】  

【太庙颂歌】〖三章〗  

〖建安十年。曹操为魏公。加九锡。始立宗庙。令王粲作此颂。以享其先。始名曰显庙颂。后人更今名。〗  

思皇烈祖。时迈其德。肇启洪源。贻燕我则。我休厥成。聿先厥道。丕显丕钦。允时祖考。  

绥庶邦。和四字。九功备。彝乐序。建崇牙。设璧羽。六佾奏。八音举。昭大孝。衎妣祖。念武功。收纯祜。於穆清庙。翼翼休徵。祁祁髦士。厥德允升。怀想成位。咸在宫。无思不若。允观厥崇。（○诗经十五。）  

【俞儿舞歌四首】〖王粲〗  

〖《晋书》乐志曰：巴渝舞。汉高帝所作也。高帝自蜀汉将定三秦。阆中范因率宾人从帝为前锋。及定秦中。封因为阆中侯。基俗善歌舞。曰：武王伐纣歌也。后使乐人习之。阆中有渝水。因其所居。故曰巴渝舞。舞曲有矛渝、弩渝、安台、行辞。《宋书》乐志曰：魏渝儿舞歌四篇。魏国初建所用。使王粲改创其辞。为矛俞、弩俞、安台、行辞新福歌曲。行辞以述德魏。后於太祖庙并歌之。〗  

【矛俞新福歌】  

汉初建国家。匡九州。蛮荆震服。五刃三革休。安不忘备武乐修。宴我宾师。敬用御天。永乐无忧。子孙受百福。常与松乔游。烝庶德。莫不咸欢柔。（○《宋书》乐志。《乐府诗集》五十三。《诗纪》十五。）  

【弩俞新福歌】  

杜官选士。剑弩错陈。应桴蹈节。俯仰若神。绥我武烈。笃我淳仁。自乐自西。莫不来宾。（○同上）  

【安台新福歌】  

武（《宋书》作我。）功既定。度士咸绥。乐陈我广庭。式宴宾与师。昭文德。宣武威。平九有。抚民黎。荷天宠。延寿尸。千载莫我违。（○同上）  

【行辞新福歌】  

神武用师士素厉。仁恩广覆。猛节横逝。自古立功。莫我弘大。桓桓征四国。爰及海裔。汉国保长庆。垂祚延万世。（○同上）  

【魏鼓吹曲辞】  

【魏鼓吹曲十二曲】  

【楚】〖《宋书》作初。〗之平  

〖《晋书》乐志曰：改汉朱鹭为楚之平。言魏也。古今乐录作初之平。〗  

楚之平。义兵征。神武奋。金鼓鸣。迈武德。扬洪名。汉室微。社稷倾。皇道失。桓与灵。阉宦炽。群雄争。边韩起。乱金城。中国扰。无纪经。赫武皇。起旗旌。麾天下。天下平。济九州。九州宁。创武功。武功成。越五帝。邈三王。兴礼乐。定纪纲。普日月。齐辉光。（○《宋书》乐志。《乐府诗集》十八。《诗纪》十七。）  

【战荥阳】  

〖改汉思悲翁为战荥阳。言曹公也。〗  

战荥阳。汴水陂。戎士愤怒贯甲驰。陈未成。退徐荥。二万骑堑垒平。戎马伤。六军惊。势不集。众几倾。白日没。时晦冥。顾中牟。心屏营。同盟疑。计无成。赖我武皇万国宁。（○同上）  

【获吕布】  

〖改汉艾如张为获吕布。言曹公东围临淮。生擒吕布也。〗  

获吕布。戮陈宫。芟夷鲸鲵。驱骋群雄。囊括天下运掌中。（○同上）  

【克官渡】  

〖改汉上之回为克官渡。言曹公与袁绍战。破之於官渡也。〗  

克绍官渡由白马。僵尸流血被原野。贼众如犬羊。王师尚寡沙塠傍。风飞扬。转战不利士卒伤。今日不胜后何望。土山地道不可当。卒胜大捷震冀方。屠城破邑。神武遂章。（○同上）  

【旧邦】  

〖改汉翁离为旧邦。言曹公胜袁绍於官渡。还谯收藏死亡士卒也。〗  

旧邦萧条心伤悲。孤魂翩翩当何依。游士恋故涕如摧。兵起事大令愿违。传求亲戚在者谁。立庙置后魂来归。（○同上）  

【定武功】  

〖改汉战城南为定武功。言曹公初破邺城。武功之定。始乎此也。〗  

定武功。济黄河。河水汤汤。旦暮有横流波。袁氏欲衰。兄弟寻干戈。决漳水。水流滂沱。嗟城中如流鱼。谁能复顾室家。计穷虑尽求来连和。和不时心中忧戚。贼众内溃。君臣奔北。拔邺城奄有魏国。王业艰难。览观古今。可为长叹。（○同上）  

【屠柳城】  

〖改汉巫山高为屠柳城。言曹公越北塞。历白檀。破三郡乌桓於柳城也。〗  

屠柳城。功诚难。越度陇塞路漫漫。北逾冈平。但闻悲风正酸。蹋顿授首。遂登白狼山。神武慹海外。永无北顾患。（○同上）  

【平南荆】  

〖改汉上陵为平南荆。言曹公南平荆州也。〗  

南荆何辽辽。江汉浊不清。菁茅久不贡。王师赫南征。刘琮据襄阳。贼备屯樊城。六军庐新野。金鼓震天庭。刘子面缚至。武皇许其成。许与其成抚其民。陶陶江汉间。普为大魏臣。大魏臣。向风思自新。思自新。齐功古人。在昔虞与唐。大魏得与均。多选忠义士。为喉唇。天下一定。万世无风尘。（○同上）  

【平关中】  

〖改汉将进酒为平关中。言曹公征马超。定关中也。〗  

平关中。路向潼。济浊水。立高墉。斗韩马。离群凶。选骁骑。纵两翼。虏崩溃。级万亿。（○同上）  

【应帝期】  

〖改汉有所思为应帝期。言文帝以圣德受命。应运期也。〗  

应帝期。於昭我文皇。历数承天序。龙飞自许昌。聪明昭四表。恩德动遐方。星辰为垂耀。日月为重光。河洛吐符瑞。草木挺嘉祥。麒麟步郊野。黄龙游津梁。白虎依山林。凤凰鸣高冈。考图定篇籍。功配上古羲皇。羲皇无遗文。仁圣相因循。期运三千岁。一生圣明君。尧授舜万国。万国皆附亲。四门为穆穆。教化常如神。大魏兴盛。与之为邻。（○同上）  

【邕熙】  

〖改汉芳树为邕熙。言魏氏临其国。君臣邕穆。庶绩咸熙也。〗  

邕熙。君臣念德。天下治。登帝道。获瑞宝。颂声并作。洋洋浩浩。吉日临高堂。置酒列名倡。歌声一何纡馀。杂笙簧。八音谐。有纪纲。子孙永建万国。寿考乐无央。（○同上）  

【太和】  

〖改汉上邪为太和。言明帝继体承统。太和改元。德泽流布也。〗  

惟太和元年。皇帝践阼。圣且仁。德泽为流布。灾蝗一时为绝息。上天时雨露。五谷滋田畴。四民相率遵轨度。事务澂清。天下狱讼察以情。元首明。魏家如此。那得不太平。（○同上）  

## 魏诗卷十二  

〖蜀汉附〗  

费祎  

〈祎。字文伟。江夏鄳人。为太守舍人。迁庶子。后主即位。为黄门侍郎。以照信校尉使吴。还为侍中。后历任丞相参军、尚书令、益州刺史等职。魏嘉平五年。为降人郭循所害。〉  

【嘲吴群臣】  

〖诸葛恪别传曰：权尝飨蜀使费祎。先逆敕群臣。使至伏食勿起。至。权为辍食。而群下不起。祎嘲调之曰：〗  

凤皇来翔。骐驎吐哺。驴骡无知。伏食如故。（○《三国志》诸葛恪传注。《类聚》二十五。《御览》四百六十六。）  

【杂歌谣辞】  

【时人为张飞玉追马歌】  

〖寰宇记曰：张飞有马号玉追。时人歌曰：〗  

人守有张飞。马中有玉追。（○广博物志。）  

【襄阳乡里为诸葛亮谚】  

〖襄阳记曰：黄承彦者。高爽开列。为沔南名士。谓诸葛孔明曰：闻君择妇。身有丑女。黄头黑色。而才堪相配。孔明许。即载送之。时人以为笑乐。乡里为之谚曰：〗  

莫作孔明择妇。止得阿承丑女。（○《三国志》诸葛亮传注。）  

【襄阳乡里为马良谚】  

〖《蜀志》曰：马良。字季常。襄阳宜城人也。兄弟五人。并有才名。乡里为之谚曰云云。良眉中有白毛。故以称之。〗  

马氏五常。白眉最良。（○《三国志》马良传。《御览》四百九十五。）  

【乡里为李严谚】  

〖江表传曰：李严少为郡职。乡里为严谚曰：〗  

难可狎。李鳞甲。（○《御览》四百九十六。《诗纪》九作李鳞甲。）  

【谯周引谚】  

〖《蜀志》曰：周为仇国论曰：谚曰：〗  

射幸数跌。不如审发。（○《三国志》谯周传。）  

【时人语】  

〖《华阳国志》曰：镇北将军王平。始出军武。不大如书。性警朗。有思理。与马忠并垂事绩。同郡句扶。亦果壮亚平。官至左将军。封宕渠侯。后张翼与襄阳廖化并为大将。故时人语曰云云。平本养外家何氏。后复姓。〗  

前有何句。后有张廖。（○《华阳国志》刘后主志。《三国志》王平传注。）  

【百姓谚】  

〖汉晋春秋曰：杨仪等整军而出。百姓奔告宣王。宣王追焉。姜维令仪反旗鸣鼓。若将向宣王者。宣王乃退。百姓为之谚曰：〗  

死诸葛走生仲达。（○《三国志》诸葛亮传注。《诗纪》九作诸葛谚。）  

【时人为刘巴语】  

〖韩魏公《别录》曰：刘巴。字子初。建武二年出镇荆州。卒於岳阳。葬於郡西。后因巴坟。遂号岳阳为巴陵。时人语曰：〗  

生居三湘头。死葬三湘尾。（○诗话总龟十九。）  

【诸葛亮引语论光武】  

〖诸葛亮曰：曹子建论光武。将则难比於韩、周。谋臣则不敌於良、平。时人谈者亦以为然。吾以此言诚欲美大光武之德。而有诬一代之俊异。何哉。追观光武二十八将。下及马援之徒。忠贞智勇。无所不有。笃而论之。非减曩时。所以张陈特显於前者。乃自高帝动多阔疏。故良平得广於忠信。彭勃得横行外。语有云云。此言虽小。有似二祖之时也。〗  

曲突徙薪为彼人。焦头烂额为上客。（○金楼子立言篇下。○逯案。两句见《汉书》霍光传。为彼人作无恩泽。此其小异。《汉书》不言为谚语。而诸葛亮云云。或后汉以后已流传为俗语乎。）  

◎吴（附）  

薛综  

〈综。子敬文。沛郡竹邑人。吴初。为交址太守。后迁选曹尚书、太子少傅。赤乌六年卒。有集三卷。〉  

【嘲蜀使张奉】  

〖吴志曰：西使张奉於权前列尚书阚泽姓名以嘲泽。泽不能答。综下行酒。因劝酒曰：蜀者何也。云云。奉曰不当复列君吴邪。综应声曰云云。众坐喜笑。而奉无以对。〗  

有犬为独。无犬为蜀。横目苟（《类聚》作句。《御览》作狗。）身。虫入其腹。  

无口为天。有口为吴。君临万邦。天子之都。（○《三国志》薛综传。《类聚》二十五。《御览》四百六十三。）  

张纯  

〈纯。字元基。吴郡人。拜郎中。补广德令。擢为太子辅义都尉。〉  

【赋席】  

〖文士传曰：张惇子纯与张俨及异俱童少。往见骠骑将军朱据。据闻三人才名。欲试之。告曰：老鄙相闻。饥渴其矣。夫騕Ａ３０以迅遽为功。鹰准以轻疾为妙。其为吾各赋一物。然后乃坐。俨乃赋犬曰云云。纯赋席曰云云。异赋弩曰云云。三人各随其目所见而赋之。皆成而后坐。据大欢悦。〗  

席为冬设。簟为夏施。揖让而坐。君子攸宜。（○《三国志》朱异传注。《类聚》六十九。《初学记》十七、二十五。《御览》三百八十五。《诗纪》二十。）  

张俨  

〈俨。字子节。吴人。官大鸿胪。有默记三卷。集一卷。〉  

【赋犬】  

守则有威。出则有获。韩卢宋鹊。书名竹帛。（○《三国志》朱异传注。《初学记》十七。《御览》三百八十五。《诗纪》二十。）  

朱異  

〈異。字季文。吴人。赤乌中。拜偏将军。迁扬武将军。建兴初。迁镇南将军。太平二年。假节为大都督。为孙琳所害。〉  

【赋弩】  

南岳之干。钟山之铜。应机命中。获（《初学记》作射。《诗纪》同。）隼高墉。（○《三国志》本传注。《初学记》十七。《御览》三百八十五。《诗纪》二十。）  

诸葛恪  

〈恪。字元逊。琅琊阳都人。弱冠拜骑都尉。转左辅都。赤乌中。迁大将军。领荆州事。寻领太子太傅。封阳都侯。后为孙峻等所杀。有集。〉  

【答费祎】  

〖诸葛恪别传曰：权尝飨蜀使费祎。先逆饰群臣。使至伏食勿起。祎至。权为辍食。而群下不起。祎调之曰云云。恪答曰：〗  

爰植梧桐。以待凤凰。有何燕雀。自称来翔。何不弹射。使还故乡。（○《三国志》诸葛恪传注。《类聚》二十五。《御览》四百六十六。）  

华核  

〈核。字永先。吴郡武进人。逊皓时。迁东观令。领右国史。天册元年。免官。数岁卒。有集五卷。〉  

【与薛莹诗】  

存者今惟三。飞步有匹特。（○《文选》三十一拟古诗注。）  

周昭  

〈昭。字恭远。颍川人。与韦昭、薛莹、华核同撰吴书。有周子新论五卷。〉  

【与孙奇诗】  

〖新论曰：散骑侍郎、武卫都尉孙奇。字仲容。年十七。以秀才入侍帷幄。余作诗一篇美而风之曰：〗  

恂恂公子。美色无比。诞姿既丰。世胄有纪。平南之孙。奋威之子。（○《书钞》六十三引周熙新论。《御览》二百四十一引周绍新论。）  

孙皓  

〈皓。字元宗。大皇帝孙权孙。景帝崩。皓嗣位。为晋所灭。封归命侯。太康四年卒。年四十二。〉  

【尔汝歌】  

〖《世说》新语曰：晋武帝问孙皓。闻南人好作尔汝歌。颇能为不。皓正饮酒。因举觞劝帝。歌云云。帝悔之。〗  

昔与汝为邻。今与汝为臣。上汝一杯酒。令汝寿万春。（《诗纪》云。一作愿汝寿千春。○《世说》新语简傲篇。《御览》百十八、三百九十、五百七十一。《诗纪》十二。）  

【乐府古辞】  

【吴歌曲】  

仙人赍持何等。前谒海童。（○《文选》五吴都赋刘渊林注。又十二海赋注。）  

【杂歌谣辞谚语附。】  

【时人为周瑜谣】〖《诗纪》作吴谣〗  

〖吴志曰：周瑜少精意於音乐。虽三爵之后。其阙误。瑜必知之。知之必顾。故时人谣曰：〗  

曲有误。周郎顾。（○《三国志》周瑜传。艺文《类聚》十九。《御览》四百六十五、五百六十四。《诗纪》二十作吴谣。）  

【黄龙中童谣】  

〖周处《风土记》云。吴黄龙中童谣云云。后孙权征公孙渊。浮海乘舶。舶。白也。〗  

行白者君。追汝句骊马。（○南《齐书》乐志。《诗纪》二十。）  

【孙亮初童谣】  

〖《宋书》五行志曰：孙亮初童谣曰云云。杨子阁者。反语石子堈也。钩络。钩带也。及诸葛恪死。果以苇席裹身。篾束其要。投之石子堈。后听恪故吏收敛。求之此堈云。〗  

吁汝恪。何若若。芦苇单衣篾钩络。於何相求杨子阁。（○《宋书》五行志。《晋书》五行志。《御览》一千。《乐府诗集》八十八。《诗纪》二十。又《三国志》诸葛恪传载恪、络、阁三韵。）  

【孙亮初白鼍鸣童谣】  

〖《宋书》五行志曰：孙亮初。公安有白鼍鸣。童谣曰云云。南郡城可长生者。有急易以逃也。明年。诸葛恪败。弟融镇公安。亦见袭。融刮金印龟服之而死。鼍有鳞介。甲兵之象。〗  

白鼍鸣。龟背平。南郡城中可长生。守死不去义无成。（○《三国志》诸葛瑾传注引江表传。《宋书》五行志。《晋书》五行志。渚宫旧事四。《御览》九百三十二。《乐府诗集》八十八。《诗纪》二十。）  

【孙皓初童谣】  

〖《宋书》五行志曰：孙皓初童谣曰云云。皓寻迁都武昌。民溯流供给。咸怨毒焉。〗  

宁饮建业水。不食武昌鱼。宁还建业死。不止武昌居。（业。《御览》或作邺。○《三国志》陆凯传。《宋书》五行志。《晋书》五行志。《御览》百五十六引江表传。又引《三国志》。《御览》百七十、九百三十五。《乐府诗集》八十八。又《文选》补遗三十五作扬州谣。《诗纪》二十。）  

【建衡中寿春童谣】  

〖江表传曰：初丹阳刁率使蜀。得司马徽与刘廙论运命历数事。玄诈增其文。以诳国人曰：黄旗紫盖见於东南。终有天下者。荆扬之君乎。又得中国降人言。寿春下有童谣曰云云。皓闻喜曰：此天命也。即载其母妻子及后宫数千。从牛渚陆道西上。云青盖入洛阳。以顺天命。行遇大雪。道涂陷坏。兵士被甲持仗。百人共引一车。寒冻殆死。兵人不堪。皆曰若遇敌。便当倒戈耳。皓闻之乃还。〗  

吴天子。当西上。（○《三国志》孙皓传注。《御览》四十六引无吴字。）  

【使者为妖祠诗诗】〖纪作孙皓时诗妖。〗  

〖《宋书》五行志曰：孙皓遣使者祭石印山下妖祠。使者因以丹书严曰云云。皓闻之。意益张。曰：从大皇帝至朕四世。太平之王。非朕复谁。恣虐逾甚。寻以降死。近诗妖也。〗  

楚九州渚。吴九州都。扬州士。作天子。四世治。太平始。（《宋书》作矣。○《三国志》孙皓传注引江表传。《宋书》五行志。《晋书》五行志。《诗纪》二十。）  

【孙皓天纪中童谣】  

〖《宋书》五行志曰：孙皓天纪中童谣曰云云。晋武帝闻之。加王璇龙骧将军。及征吴。江西众无过者。而王璇先定秣陵。〗  

阿童复阿童。衔刀游渡江。不畏岸上虎。独畏水中童。（○《宋书》五行志。《晋书》五行志。又杜预传。《书钞》六十四、三百二十九、四百六十五。《诗纪》二十。○逯案。不畏岸上虎句。虎字《晋书》皆作兽。乃避李唐讳改字。）  

【广陵谚】  

〖张勃《吴录》曰：陆稠。字伯嬴。为广陵太守。奸吏敛手。广陵谚曰：〗  

解结理烦。我国陆君。（○《御览》四百九十六。《诗纪》二十。）  

【时人语】  

〖高僧传曰：孙权已制江左。而佛教未行。有支谦者。本月支人。来游汉境。博览经籍。莫不精究。遍学异书。通六《国语》。其为人细长黑瘦。眼多白而睛黄。时人为之语曰：〗  

支郎。眼中黄。形躯虽细是智囊。（○高僧传一。出三藏记集十三。《诗纪》二十。）  

【黄武中产儿语】  

〖万岁历曰：黄武六年正月。获彭绮。是岁。曲拳西乡有产儿。堕地便语曰云云。於是因曰语儿乡。〗  

天方明。河欲清。鼎折脚。金乃生。（○《御览》百五十七。）  

【时人为殷礼语】  

〖通语曰：殷礼。字往嗣。幼而乡里异之。七岁就官学书。在师未尝戏弄。讽诵恒不为声。潜识而已。师杀鸡诣礼父颖曰：贺此子能兴君门。行在舟车。手不释卷。从曲阿往返。遂不知堤溃广狭。及行旅喧闹。未尝视之。时人语曰：〗  

奇才强记殷往嗣。（○《御览》六百十四引殷兴通语。○逯案。《三国志》顾邵传。乌程吴粲、云阳殷礼起乎微贱。邵皆拔而友之。礼零陵太守。注云。礼子基作通语曰：礼字德嗣。则此往嗣乃德嗣之误。殷兴乃殷基之误。）  

【永安中南郡儿语】  

〖《搜神记》曰：吴以草创之国。信不坚固。边屯守将。皆质其妻子。名曰保质。童子少年以类相与嬉游者日有十数。永安二年三月。有一异儿。长四尺馀。年可六七岁。衣青衣来从群儿戏。诸儿莫之识。畏之。重问其故。儿乃答曰：尔恶我乎。我非人。乃荧惑星也。将有以告尔云云。诸儿大惊。或走告大人。大人驰往观之。儿竦身而跃。即以化矣。时吴政峻急。莫敢宣也。后五年而蜀亡。六年而晋兴。至是而吴灭司马如矣。〗  

三公鉏。司马如。（○《三国志》孙皓传注。）  

【诸葛恪引里语】  

〖吴志曰：太傅诸葛恪不欲诸王处江滨兵马之地。徙孙奋於豫章。奋怒。不从命。又数越法度。恪上笺谏曰：里语曰：〗  

明镜所以照形。古事所以知今。（○《三国志》孙奋传。）  

【沈莹引谚】  

〖临海异物志曰：安家夷皆好啖猴头羹。谚言云。又曰：{制鱼}鱼肥。炙食甚美。谚曰云云。○逯案。隋志。临海异物志。沈莹撰。〗  

宁负千石之粟。不愿负人猴头羹。（○《御览》四百九十六。）  

宁去累世田宅。不去{制鱼}鱼额。（○同上）  

【沈莹引谚】  

〖临海异物志曰：杨桃似南方橄榄子。其味甜。五月十日熟。谚言。〗  

杨桃无蹙。一岁二熟。（○《御览》九百七十四。）  

【吴鼓吹曲辞】  

【吴鼓吹曲十二曲】  

【炎精缺】  

〖古今乐录曰：炎精缺者。言汉室衰。孙坚奋迅猛志。念在匡救。王迹始乎此也。当汉朱鹭。〗  

炎精缺。汉道微。皇纲弛。政德违。众奸炽。民冈依。赫武烈。越龙飞。陟天衢。耀灵威。鸣雷鼓。抗电麾。抚乾衡。镇地机。厉虎旅。骋熊罴。发神听。吐英奇。张角破。边韩羁。宛颍平。南土绥。神武章。渥泽施。金声震。仁风驰。显高门。启皇基。统冈极。垂将来。（○《宋书》乐志。《乐府诗集》十八。广《文选》十二。《诗纪》二十。）  

【汉之季】  

〖汉之季者。言孙坚悼汉之微。痛董卓之乱。兴兵奋击。功盖海内也。当汉思悲翁。〗  

汉之季。董卓乱。桓桓武烈应时运。义兵兴。云旗建。厉六师。罗八阵。飞鸣镝。接白刃。轻骑发。介士奋。丑虏震。使众散。劫汉主。迁西馆。雄豪怒。元恶偾。赫赫皇祖功名闻。（○《宋书》乐志。《乐府诗集》十八。《诗纪》二十。）  

【摅武师】  

〖摅武师者。言孙权卒父之业而征伐也。当汉艾如张。〗  

摅武师。斩黄祖。攘（《宋书》作肃。乐府作扌肃。《诗纪》云。一作扌肃。）夷凶族。革平西夏。炎炎大烈震天下。（○同上）  

【伐乌林】  

〖伐乌林者。言魏武既破荆州。顺流东下。欲来争锋。孙权命将周瑜逆击之。於乌林而破走也。当汉上之回。〗  

曹操北伐拔柳城。乘胜席卷遂南征。刘氏不睦。八郡震惊。众既降。操屠荆。舟车十万扬风声。议者狐疑虑无成。赖我大皇发圣明。虎臣雄烈周与程。破操乌林。显章功名。（○同上）  

【秋风】  

〖秋风者。言孙权悦以使民。民忘其死也。当汉拥离。〗  

秋风扬沙尘。寒露沾衣裳。角弓持弦急。鸠鸟化为鹰。边垂飞羽檄。寇贼侵界疆。跨马披介胄。慷慨怀悲伤。辞亲向长路。安知存与亡。穷达固有分。志士思立功。思立功。邀之战场。身逸获高赏。身没有遗封。（○《宋书》乐志。《乐府诗集》十八。《诗纪》二十。又《文选》二十八出自蓟北门行注引韦曜集引裳、鹰二韵。）  

【克皖城】  

〖克皖城者。言魏武志图并兼而令朱光为庐江太守。孙权亲征。光破之於皖城也。当汉战城南。〗  

克灭皖城遏寇贼。恶此凶孽阻奸慝。王师赫征众倾覆。除秽去暴戢兵革。民得就农边境息。诛君吊民昭至德。（○《宋书》乐志。《乐府诗集》十八。广《文选》十二。《诗纪》二十。）  

【关背德】  

〖关背德者。言蜀将关羽背弃吴德。心怀不轨。孙权引师浮江而擒之也。当汉巫山高。〗  

关背德。作鸱张。割我邑城图不祥。称兵北伐围樊阳。嗟臂大於股。将受其殃。巍巍夫圣主。睿德与玄通。与玄通。亲任吕蒙。泛舟洪汜池。溯涉长江。神武一何桓桓。声烈正与风  

翔。历抚江安城。大据郢邦。虏羽授首。百蛮咸来同。盛哉三比隆。（○《宋书》乐志。《乐府诗集》十八。《诗纪》二十。）  

【通荆门】  

〖通荆门者。言孙权与蜀交好齐盟。中有关羽自失之諐。戎蛮乐乱。生变作患。蜀疑其眩。吴恶其诈。乃大治兵。终复初好也。当汉上陵。〗  

荆门限巫山。高峻与云连。蛮夷阻其险。历世怀不宾。汉王据蜀郡。崇好结和亲。乖微中情疑。谗夫乱其间。大皇赫斯怒。虎臣勇气震。荡涤幽薮讨不恭。观兵扬炎耀。厉锋整封疆。整封疆。阐扬威武容。功赫戏。洪烈炳章。邈矣帝皇世。圣吴同厥风。荒裔望清化。化恢弘。煌煌大吴。延祚永未央。（○同上）  

【章洪德】  

〖章洪德者。言孙权章其大德而远方来附也。当汉将进酒。〗  

章洪德。迈威神。感殊风。怀远邻。平南裔。齐海滨。越裳贡。扶南臣。珍货充庭。所见日新。（○同上）  

【从历数】  

〖从历数者。言孙权从图箓之符而建大号也。当汉有所思。〗  

从历数。於穆我皇帝。圣哲受之天。神明表奇异。建号创皇基。聪睿协神思。德泽浸及昆虫。浩荡越前代。  

三光显精耀。阴阳称至治。肉角步郊畛。凤凰栖灵囿。神龟游沼池。图谶摹文字。黄龙觌鳞。符祥日月记。览往以察今。我皇多哙事。上钦昊天象。下副万姓意。光被弥苍生。家户蒙惠赍。风教肃以平。颂声章嘉喜。大吴兴隆。绰有馀裕。（○同上○逯案。浩荡越前代句。代字与前后不韵。原文应作世字。盖唐人避讳改代字。）  

【承天命】  

〖承天命者。言上以圣德践位道化至盛也。当汉芳树。〗  

承天命。於昭圣德。三精垂象。符灵表德。巨石立。九穗植。龙金其麟。乌赤其色。舆人歌。亿夫叹息。超龙升。袭帝服。穷淳懿。体玄嘿。夙兴临朝。劳谦日昃。易简以崇仁。放远谗与慝。举贤才。亲近有德。均田畴。茂稼穑。审法令。定品式。考功能。明黜陟。人思自尽。唯心与力。家国治。王道直。思我帝皇。寿万亿。长保天禄。祚无极。（○同上）  

【玄化】  

〖玄化者。言上修文训武。则天而行。仁泽流洽。天下嘉乐也。当汉上邪。〗  

玄化象以天。陛下圣真。张皇纲。率道以安民。惠泽宣流而云布。上下睦亲。君臣酣宴乐。激发弦歌扬妙新。修文筹庙胜。须时备驾巡洛津。康哉泰。四海欢忻。越与三五邻。（○同上）  

## 晋诗卷一  

晋宣帝司马懿  

〈懿。字仲达。河内温县人。建安中。曹操为丞相。辟为文学掾。魏国建。迁太子中庶子、军司马。魏受禅。迁尚书。封安国乡侯。历侍中、尚书右仆射、抚军将军、录尚书事。魏明帝即位。改封舞阳侯。迁骠骑将军。加都督荆、豫二州军事。迁征西大将军、都督雍梁二州诸军事。迁太尉。齐王即位。录尚书事。徙太傅。进丞相。嘉平三年卒。年七十三。晋受禅。追尊宣皇帝。有集五卷。〉  

【歌】  

〖《晋书》曰：高祖伐公孙渊。过温。见父老故旧燕饮累日。怅然有感。为歌曰：〗  

天地开辟。日月重光。遭逢际会。奉辞遐方。将扫逋秽。还过故乡。肃清万里。总齐八荒。告成归老。待罪舞阳。（○《晋书》本纪。《御览》九十五。又《御览》五百七十引晋阳秋。《乐府诗集》八十五。《诗纪》二十一。）  

嵇喜  

〈喜。字公穆。举秀才。为卫军司马。入晋。为扬州刺史。迁太仆宗正。有集二卷。〉  

【答嵇康诗四首】〖一作答弟叔夜。〗  

华堂临浚沼。灵芝茂清泉。仰瞻春禽翔。俯察绿水滨。逍遥步兰渚。感物怀古人。李叟寄周朝。庄生游漆园。时至忽蝉蜕。变化无常端。（○嵇康集一。《诗纪》十八。）  

君子体变通。否泰非常理。当流则蚁行。时逝（《诗纪》作游。）则鹊起。达者鉴通机。盛衰为衣里。列仙徇生命。松乔安足齿。纵躯任世度。至人不私已。（○同上）  

达人与物化。无俗不可安。都邑可优游。保必栖山原。孔父策良驷。不云世路难。出处因时资。潜跃无常端。保心守道居。睹变安能迁。（○同上）  

饰车驻驷。驾言出游。南厉伊渚。北登邙丘。青林华茂。春（下阙○同上）  

江伟  

〈伟。陈留襄邑人。仕魏。官爵未详。晋初为通事郎。有集六卷。〉  

【答贺蜡诗】  

〖正元二年冬蜡。家君在陈郡。余别在国舍。不得集会。弟广平作诗以贻余。余答之曰：〗  

蜡节之会。廓焉独处。晨风朝兴。思我慈父。我心怀恋。运首延伫。（○《类聚》五。《诗纪》三十六。）  

【答军司马诗】  

羁絷系世网。进退惟准绳。（○六臣本《文选》二十六赴洛道中诗注。）  

何桢  

〈桢。字元干。庐江潜人。魏太和国为扬州别驾。正始中为弘农太守。历幽州刺史。拜廷尉。入晋为尚书、光禄大夫。有集五卷。〉  

【诗】  

四时代谢。（○《书钞》百五十三。）  

程咸  

〈咸。字延休。魏正元中为司隶校尉府主簿。入晋。历黄门郎、散骑常侍、左通直郎。迁侍中。有集三卷。〉  

【诗】  

奕奕恒山。作镇冀方。伊赵建国。在岳之阳。（○《初学记》五。）  

【平吴后三月三日从华林园作诗】  

皇帝升龙舟。待幄十二人。天吴奏安流。水伯卫帝津。（○玉烛宝典三。○《书钞》百三十二引程咸诗序云。平原后三月三日从华林园作坛宣宫。张朱幕。有诏乃延群臣云云。陈俞本引后作邑。宣作建仙。无有字。臣下有作诗以颂之句。逯案。陈俞本此文有臆改处。不足信。原文盖有序有诗。后有脱落。故不可通。平原后乃平吴后之讹。坛宣宫以下殆是坛宫张朱幕。有诏延群臣两逸句也。）  

刘伶  

〈伶。字伯伦。沛国人。竹林七贤之一。泰始初对策。盛言无为之化。以无用罢。〉  

【北芒客舍诗】  

泱漭望舒隐。黤黮玄夜阴。寒鸡思天曙。拥翅吹长音。蚊蚋归丰草。枯叶散萧林。陈醴发悴颜。巴歈畅真心。缊被终不晓。斯叹信难任。何以除斯叹。付之与瑟琴。长笛响中夕。闻此消胸襟。（○《类聚》七。广《文选》十。《诗纪》二十三。）  

【咒辞】  

〖《世说》新语曰：刘伶病酒渴甚。从妇求酒。妇捐酒毁器。涕泣谏曰：君饮太过。非摄生之道。必宜断之。伶曰：甚善。我不能自禁。唯当祝鬼神自誓断之耳。便可具酒肉。妇曰：敬闻命。供酒肉於神前。请伶祝誓。伶跪而祝曰云云。便饮酒进肉。隗然已醉矣。〗  

天生刘伶。以酒为名。一饮一斛。五斗解酲。妇人之言。慎不可听。（○《世说》新语任诞篇。《类聚》七十二。）  

傅玄  

〈玄。字休奕。北地泥阳人。博学善属文。魏末。举秀才。除郎中。历任安东卫军参军、温令、弘农太守。领典农校尉。晋国建。封鹑觚男。晋受禅。进爵为子。加驸马都尉。累迁侍中、御史中丞。泰始五年。转司隶校尉。坐事免官。寻卒。有傅子百二十卷、集五十卷。〉  

【短歌行】  

长安高城。层楼亭亭。干云四起。上贯天庭。蜉蝣何整。行如军征。蟋蟀何感。中夜哀鸣。蚍蜉愉乐。粲粲其荣。寤寐念之。谁知我情。昔君视我。如掌中珠。何意一朝。弃我沟渠。昔君与我。如影如形。何意一去。心如流星。昔君与我。两心相结。何意今日。忽然两绝。（○《乐府诗集》三十。广《文选》十三。《诗纪》二十二。）  

【秋胡行】  

秋胡子。娶妇三日。会行仕宦。既享显爵。保兹德音。以禄颐亲。韫此黄金。睹一好妇。采桑路傍。遂下黄金。诱以逢卿。玉磨逾洁。兰动弥馨。源流洁清。水无浊波。奈何秋胡。中道怀邪。美此节妇。高行巍峨。哀哉可愍。自投长河。（○《类聚》四十一。《乐府诗集》三十六。《诗纪》二十二。又韵补二引邪、峨二韵。）  

【惟汉行】（以下五言）  

危哉鸿门会。沛公几不还。轻装入人军。投身汤火间。两雄不俱立。亚父见此权。项庄奋剑起。白刃何翩翩。伯身虽为蔽。事促不及旋。张良慑坐侧。高祖变龙颜。赖得樊将军。虎叱项王前。嗔目骇三军。磨牙咀豚肩。空卮让霸主。临急吐奇言。威凌万乘主。指顾回泰山。神龙困鼎镬。非哙岂得全。狗屠登上将。功业信不原。健儿实可慕。腐儒安足叹。（○《乐府诗集》二十七。广《文选》十三。《诗纪》二十二。）  

【艳歌行】  

日出东南隅。照我秦氏楼。秦氏有好女。自字为罗敷。首戴金翠饰。耳缀明月珠。白素为下裾。丹霞为上襦。一顾倾朝市。再顾国为虚。问女居安在。堂在城南居。青楼临大巷。幽门结重枢。使君自南来。驷马立踟蹰。遣吏谢贤女。岂可同行车。斯女长跪对。使君言何殊。使君自有妇。贱妾有鄙夫。天地正厥位。愿君改其图。（○《乐府诗集》二十八。广《文选》十三。《诗纪》二十二。）  

【长歌行】  

利害同根源。赏下有甘钩。义门近横塘。兽口出通侯。抚剑安所趋。蛮方未顺流。蜀贼阻石城。吴寇冯龙舟。二军多壮士。闻贼如见仇。投身效知已。徒生心所羞。鹰隼厉爪翼。耻与燕雀游。成败在纵者。无令鸷鸟忧。（○《乐府诗集》三十。广《文选》十三。《诗纪》二十二。又《初学记》三十引游、忧二韵。）  

【苦相篇】〖豫章行○《诗纪》作豫章行苦相篇。〗  

苦相身为女。卑陋难再陈。男儿当门户。堕地自生神。雄心志四海。万里望风尘。女育无欣爱。不为家所珍。长大逃深室。藏头羞见人。垂泪适他乡。忽如雨绝云。低头和颜色。素齿结朱唇。跪拜无复数。婢妾如严宾。情合同云汉。葵藿仰阳春。心乖甚水火。百恶集其身。玉颜随年变。丈夫多好新。昔为形与影。今为胡与秦。胡秦时相见。一绝逾参辰。（○玉台新咏二。《乐府诗集》三十四。广《文选》十三。《诗纪》二十二。又《类聚》四十一引陈、神、尘、珍、新、秦六韵。草堂诗笺三十四锦树行注引陈、神、尘、新四韵。）  

【秋胡行】〖玉台作和班氏诗。○《诗纪》云。一作和班氏诗。〗  

秋胡纳令室。三日宦他乡。皎皎洁妇姿。冷冷守空房。燕婉不终夕。别如参与商。忧来犹四海。易感难可防。人言生日短。愁者苦夜长。百草扬春华。攘腕采柔桑。素手寻繁枝。落叶不盈筐。罗衣医玉体。回目流采章。君子倦仕归。车马如龙骧。精诚驰万里。既至两相忘。行人悦令颜。借息此树旁。诱以逢卿喻。遂下黄金装。烈烈贞女忿。言辞厉秋霜。长驱及居室。奉金升北堂。母立呼妇来。欢乐情未央。秋胡见此妇。惕然怀探汤。负心岂不惭。永誓非所望。清浊必异源。凫凤不并翔。引身赴长流。果哉洁妇肠。彼夫既不淑。此妇亦太刚。（○玉台新咏二。《乐府诗集》三十八。《诗纪》二十二。又《类聚》十八及广《文选》八引乡、房、裳、忘、傍、装六韵。）  

【青青河边草篇】〖饮马长城窟行○《诗纪》作饮马长河窟行。注云。一作青青河边草篇。〗  

青青河边草。悠悠万里道。划生在春时。远道还有期。春至草不生。期尽欢无声。感物怀思心。梦想发中情。梦君如鸳鸯。比翼云间翔。既觉悟寂无见。旷如参与商。梦君结同心。比翼游北林。既觉悟寂无见。旷如商与参。河洛自用固。不如中岳安。回流不及返。  

浮云往自还。悲风动思心。悠悠谁知者。悬景无停居。忽如驰驷马。倾耳怀音响。转目泪双堕。生存无会期。要君黄泉下。（○玉台新咏二。《乐府诗集》三十八。《诗纪》二十二。又《类聚》四十一、广《文选》十三并引道、期、声、情、翔、商六韵。）  

【放歌行】  

灵龟有枯甲。神龙有腐鳞。人无千岁寿。存质空相因。朝露尚移景。促哉水上尘。丘冢如履綦。不识故与新。高树来悲风。松柏垂威神。旷野何萧条。顾望无生人。但见狐狸迹。虎豹自成群。孤雏攀树鸣。离鸟何缤纷。愁子多哀心。塞耳不忍闻。长啸泪雨下。太息气成云。（○《乐府诗集》三十八。《诗纪》二十二。）  

【有女篇】（艳歌行○《诗纪》作艳歌行有女篇。）  

有女怀芬芳。媞媞步东厢。蛾眉分翠羽。明目发清扬。丹唇医皓齿。秀色若珪璋。巧笑露权靥。众媚不可详。令仪希世出。无乃古毛嫱。头安金步摇。耳系明月珰。珠环约素腕。翠羽垂鲜光。文袍缀藻黼。玉体映罗裳。容华既已艳。志节拟秋霜。徽音冠青云。声响流四方。妙哉英媛德。宜配侯与王。灵应万世合。日月时相望。媒氏陈束帛。羔雁鸣前堂。百两盈中路。起若鸾凤翔。凡夫徒踊跃。望绝殊参商。  

（○玉台新咏二。《乐府诗集》三十九。广《文选》十三。《诗纪》二十二。又《书钞》百三十五引珰韵。《类聚》十八作傅玄诗。引厢、阳、璋、嫱、珰、光、霜七韵。四十二作艳歌行。引阳、璋、霜三韵。《初学记》十九、《御览》三百八十一并作晋玄歌。引厢、光、璋、详、嫱、珰六韵。万花谷后十五引光、璋、嫱、珰四韵。《文选》二十一秋胡诗注有女篇。引霜一韵。）  

【墙上难为趋】  

〖古今乐录曰：王僧虔技录云。墙上难为趋行。荀录所载墙上一篇。今不传。〗  

门有车马客。骖服若腾飞。革组结玉佩。蘩藻纷葳蕤。冯轼垂长缨。顾盻有馀辉。贫主屣弊履。整比蓝缕衣。客曰嘉病乎。正色意无疑。吐言若覆水。摇舌不可追。渭滨渔钓翁。乃为周所谘。颜回处陋巷。大圣称庶几。苟富不知度。千驷贱采薇。季孙由俭显。管仲病三归。夫差耽淫侈。终为越所围。遗身外荣利。然后享巍巍。迷者一何众。孔难知德希。甚美致憔悴。不如豚豕肥。杨朱泣路歧。失道令人悲。子贡欲自矜。原宪知共非。屈伸各异势。穷达不同资。夫唯体中庸。先天天不违。（○《乐府诗集》四十。广《文选》十三。《诗纪》二十二。）  

【朝时篇】〖怨歌行○《诗纪》作怨歌行朝时篇。〗  

昭昭朝时日。皎皎晨明月。十五入君门。一别终华发。同心忽异离。旷若胡与越。胡越有会时。参辰辽且阔。形影虽仿佛。音声寂无达。纤弦感促柱。触之哀声发。情思如循环。忧来不可遏。涂山有馀恨。诗人咏采葛。蜻蛚吟床下。回风起幽闼。春荣随露落。芙蓉生木末。自伤命不遇。良辰永乖别。已尔可奈何。譬如纨素裂。孤雌翔故巢。流星光景绝。魂神驰万里。甘心要同穴。（○玉台新咏二。《乐府诗集》四十二。广《文选》十三。《诗纪》二十二。）  

【明月篇】  

皎皎明月光。灼灼朝日晖。昔为春蚕丝。今为秋女衣。丹唇列素齿。翠彩发蛾眉。娇子多好言。欢合易为姿。玉颜盛有时。秀色随年衰。常恐新间旧。变故兴细微。浮萍本无根。非水将何依。忧喜更相接。乐极还自悲。（○玉台新咏二。《乐府诗集》六十五。广《文选》十三。《诗纪》二十二。又《类聚》四十一作怨诗。引衣、眉、衰、微、依五韵。）  

【秋兰篇】  

秋兰映玉池。池水清且芳。芙蓉随风发。中有双鸳鸯。双鱼自踊跃。两鸟时回翔。君其历九秋。与妾同衣裳。（○玉台新咏二。《乐府诗集》六十四。《诗纪》二十二。又《类聚》八十一、《初学记》二十七、《御览》九百八十三并作咏秋兰诗。并引芳、翔二韵。）  

【前有一樽酒行】  

置酒结此会。主人起行觞。玉樽两楹间。丝理东西厢。舞袖一何妙。变化穷万方。宾主齐德量。欣欣乐未央。同享千年寿。朋来会此堂。（○《乐府诗集》六十五。《诗纪》二十二。）  

【何当行】  

同声自相应。同心自相知。外合不由中。虽固终必离。管鲍不世出。结交安可为。（○《乐府诗集》七十六。《文选》补遗三十四。《诗纪》二十二。）  

【却东西门行】  

金□□□迟。丝竹声大悲。和乐唯有舞。运体不失机。退似前龙婉。进如翔鸾飞。回目流神光。倾亚有馀姿。（○宋本《初学记》十五。《诗纪》二十二。又《初学记》十五引机、飞二韵。）  

【飞尘篇】  

飞尘秽清流。朝云蔽日光。秋兰岂不芬。鲍肆乱其芳。河决溃金堤。一手不能障。（○《类聚》六。《乐府诗集》六十四。《诗纪》二十二。）  

【天行篇】  

天行一何健。日月无高纵。百川皆赴海。三辰回泰蒙。（○《类聚》一。《初学记》  

一作歌天诗。《诗纪》二十二。）  

【历九秋篇】〖董逃行○六言〗  

〖《诗纪》作董逃行历九秋篇十二首。六言。并注云。玉台新咏以前十首作梁简文帝。今从乐府并为玄诗。选诗拾遗曰：乐录云傅玄作。据《文选》注引之。以为汉古辞也。○逯案。玉台历九秋篇董桃行为一首十二章。非十二首。〗  

历九秋兮三春。遣贵客兮远宾。顾多君心所亲。乃命妙伎才人。炳若日月星辰。  

序金罍兮玉觞。宾主递起雁行。杯若飞电绝光。交觞接卮结裳。慷慨欢笑万方。  

奏新诗兮夫君。烂然虎变龙文。浑如天地未分。齐讴楚舞纷纷。歌声上激青云。  

穷八音兮异伦。奇声靡靡每新。微披素齿丹唇。逸响飞薄梁尘。精爽眇眇入神。  

坐咸醉兮沾欢。相樽促席临轩。进爵献寿翻翻。千秋要君一言。愿爱不移若山。  

君恩爱兮不竭。譬若朝日夕月。此景万里不绝。长保初醮结发。何忧坐成胡越。  

携弱手兮金环。上游飞阁云间。穆若鸳凤双鸾。还幸兰房自安。娱心极意难原。  

乐既极兮多怀。盛时忽逝若颓。寒暑革御景回。春荣随风飘摧。感物动心增哀。  

妾受命兮孤虚。男儿堕地称珠。女弱虽存若无。骨肉至亲更疏。奉事他人托躯。  

君如影兮随形。贱妾如水浮萍。明月不能常盈。谁能无根保荣。良时冉冉代征。  

顾绣领兮含辉。皎日回光则微。朱华忽尔渐衰。影欲舍形高飞。谁言往思可追。  

荠与麦兮夏零。兰桂践霜逾馨。禄命悬天难明。妾心结意丹青。何忧君心中倾。（○玉台新咏九。《乐府诗集》三十四。广《文选》十三。又《文选》四南都赋注古乐府有历九秋妾薄命行歌辞。引纷、云二韵。《类聚》四十二引伦、唇、尘、神四韵。草堂诗笺三十四锦树行注引殊、无二韵。）  

【吴楚歌】〖七言〗  

燕人美兮赵女佳。其室则迩兮限层崖。云为车兮风为马。玉在山兮兰在野。云无期兮风有止。思多端兮谁能理。（○玉台新咏九作燕人美篇。《类聚》四十三作燕人美兮歌。《乐府诗集》八十三。广《文选》十四。《诗纪》二十二。又《御览》八作傅玄歌。引马、野、止、里四韵。）  

【鸿雁生塞北行】〖以下杂言〗  

〖魏武帝却东西门行曰：鸿雁生塞北。乃在无人乡。〗  

凤凰远生海西。及时昆山冈。五德存羽仪。和鸣定宫商。百鸟并侍左右。鼓翼腾华光。上熙游云日间。千岁时来翔。孰若彼龙与龟。曳尾泥中藏。非云雨则不升。冬伏春乃骧。退哀此秋兰草。根绝随化扬。灵气一何忧美。万里驰芬芳。常恐物微易歇。一朝见弃忘。（○《乐府诗集》三十七。《诗纪》二十二。）  

【白杨行】  

〖古今乐录曰：王僧虔技录有白杨行。今不歌〗  

青云固非青。当云奈白云。骥从西北驰来。吾何意。骥来对我悲鸣。举头气凌青云。当奈此骥正龙形。宛足蹉跎长坡下。蹇驴慷忾。敢与我争驰。踯躅盐车之中。流汗两耳尽下垂。虽怀千里之逸志。当时一得施。白云飘飘。舍我高翔。青云徘徊。戢我愁啼。上眄增崖。下临清池。日欲西移。既来归君。君不一顾。仰天太息。当用生为青云乎。飞时悲当奈何耶。青云飞乎。（○《乐府诗集》四十。《诗纪》二十二。）  

【秦女休行】  

庞氏有烈妇。义声驰雍凉。父母家有重怨。仇人暴且强。虽有男兄弟。志弱不能当。烈女念此痛。丹心为寸伤。外若无意者。内潜思无方。白日入都市。怨家如平常。匿剑藏白刃。一奋寻身僵。身首为之异处。伏尸列肆旁。肉与土合成泥。洒血溅飞梁。猛气上干云霓。仇党失守为披攘。一市称烈义。观者收泪并慨慷。百男何当益。不如一女良。烈女直造县门。云父不幸遭祸殃。今仇身以分裂。虽死情益扬。杀人当伏法。义不苟活隳旧章。县令解印绶。令我伤心不忍听。刑部垂头塞耳。令我吏举不能成。烈著希代之绩。义立无穷之名。夫家同受共祚。子子孙孙咸享其荣。今我作歌咏高风。激扬壮发悲且清。（○《乐府诗集》六十一。《诗纪》二十二。）  

【云中白子高行】  

陵阳子。来明意。欲作天与仙人游。超登元气攀日月。遂造天门将上谒。阊阖辟。见紫微绛阙。紫宫崔嵬。高殿嵯峨。双阙万丈玉树罗。童女制电策。童男挽雷车。云汉随天流。浩浩如江河。因王长公谒上皇。钧天乐作不可详。龙仙神仙。教我灵秘。八风子仪。与游我祥。我心何戚戚。思故乡。俯看故乡。二仪设张。乐哉二仪。日月运移。地东南倾。天西北驰。鹤五气所补。鳌四足所支。齐驾飞龙骖赤螭。逍遥五岳间。东西驰。长与天地并。复何为。复何为。（○《乐府诗集》六十三。广《文选》十三。《诗纪》二十二。又编珠一。草堂诗笺七高都诗注、《书钞》百五十二并作傅玄诗。引车一韵。《御览》十三作傅玄诗。引童女制电四字。）  

【西长安行】  

所思兮何在。乃在西长安。何用存问妾。香橙双珠环。何用重存问。羽爵翠琅玕。今我兮闻君。更有兮思心。香亦不可烧。环亦不可沈。香烧日有歇。环沈日自深。（○玉台新咏二。广《文选》十三。《诗纪》二十二。）  

【车遥遥篇】  

车遥遥兮马洋洋。追思君兮不可忘。君安游兮西入秦。愿为影兮随君身。君在阴兮影不见。君依光兮妾所愿。（○玉台新咏九。《文选》补遗三十四。《乐府诗集》六十九作梁车喿攵辞。广《文选》十三。《诗纪》二十二。又《类聚》四十二作车遥篇。引洋、忘、秦、身四韵。）  

【昔思君】  

昔君与我兮形影潜结。今君与我兮云飞雨绝。昔君与我兮音响相和。今君与我兮落叶去柯。昔君与我兮金石无亏。今君与我兮星灭光离。（○《乐府诗集》七十四。广《文选》十三。《诗纪》二十二。）  

【美女篇】  

美人一何丽。颜若芙蓉花。一顾乱人国。再顾乱人家。未乱犹可奈何。（○《乐府诗集》六十三。《诗纪》二十二。）  

【挽歌】  

人生鲜能百。哀情数万端。不幸婴笃病。凶候形素颜。衣衾为谁施。束带就阖棺。欲悲泪已竭。欲辞不能言。存亡自远近。长夜何漫漫。寿堂闲且长。祖载归不还。（○《书钞》九十二。）  

人生鲜能百。哀情数万婴。路柳夹灵轜。旟旐随风征。车轮结不转。百驷齐悲鸣。（○同上）  

灵坐飞尘起。魂衣正委移。芒芒丘墓间。松柏郁参差。明器无用时。桐车不可驰。平生坐玉殿。没归都幽宫。地下无刻漏。安知夏与冬。（○《书钞》九十二。九十四引行一韵。）  

【豫章行】  

轻裘缀孔翠。明珂曜珊瑚。（○《书钞》百二二六、百二十九。《御览》三百五十九。）  

琅玕溢金匮。文璧世所无。（○《文选》二十五答魏子悌诗注。）  

【拟楚篇】  

登昆仑漱玉池。（○《文选》三十一杂体诗注。）  

光灭星离。（○《文选》十二江赋注。）  

【艳歌行】  

咄来长歌续短歌。（○《文选》二十七长歌行注。）  

【日升歌】  

东光升朝阳。羲和初揽辔。六龙并腾骧。逸景何晃晃。旭日照万方。皇德配天地。神明（《类聚》作盟。冯校仍作明。）  

鉴幽荒。（○《类聚》一。《诗纪》二十二。）  

【惊雷歌】  

惊雷奋兮震万里。威陵宇宙兮动四海。六合不维兮谁能理。（○《类聚》二。《初学记》一。《诗纪》二十二。）  

【九曲歌】  

岁莫景迈群光绝。安得长绳系白日。（《御览》作日月。○《御览》七百六十六。《诗纪》二十二。）  

【乐府】  

胡饭兼御。相国食前。方丈殊珍。（○《书钞》百四十五。）  

粉加甲煎。名香熏陆。艾纳回光。（○《书钞》百三十五。○逯案。三名有讹误。）  

穆穆三春节。天气暖且和。（○《书钞》百五十四。《初学记》三。）  

男当进曰女适人。投心委命□受身。（○《书钞》八十四。）  

昔有林号曰阴康。始教民舞。涕气以扬之。（○《书钞》百七。）  

凤有翼龙有鳞。君不独兴。必须良臣。（○《初学记》十九。）  

东方将欲和。太白星飞芒。曜灵照照舒光。（○《书钞》百四十九。）  

【歌】  

煌煌芙蕖。从风芬葩。照以皎日。灌以清波。阴结其实。阳发其华。金房绿叶。素株翠柯。（○《类聚》八十二。《初学记》二十七。万花谷后三十七。《诗纪》二十二作芙蕖。）  

宝剑神奇。镂象龙离。通犀文玉。明珠错地。光如电影。拟之则离。（○《书钞》百二十二。）  

有所思兮。在天一方。何以赠这。玉佩珠璜。（○《御览》八百七。）  

飞沉殊厥趣。草木以区别。鸾鹥乐山林。龙蛇安薮穴。（○《书钞》百五十八。）  

雷师鸣钟鼓。风伯吹笙簧。西母出穴听。王父吟安厢。（○《初学记》十六。）  

黄叶离高柯。丹棘坐自零。不惜棘自零。念我少弟兄。（○《御览》九百六十五。事类赋棘赋注。又《初学记》二十八引零一韵。）  

日中万影正。夕中万影倾。（○《文选》二十大将军宴会被命作诗注。）  

渡江南。采莲花。芙蓉增敷。晔若星罗。绿叶映长波。回风容与动纤柯。（○《类聚》八十二。《诗纪》二十二作莲歌。）  

曲池何澹澹。芙蓉敞清源。荣华盛壮时。见者谁不赏叹。一朝光采落。故人不回颜。（○《御览》九百九十九。）  

歌者齐弦。舞者振铎。弦铮铮。铎朗朗。（○《书钞》百八。）  

所乐亦非琴。唯言琵琶与筝。能娱我心。（○《书钞》百一十。《初学记》十六。）  

兔捣药月间安足道。神乌戏云间安足道。（○《初学记》二十九。草堂诗笺十月诗注。《御览》九百七。事类同牙兔赋注。万花谷厉三十九）  

青云徘徊谓我愁。  

我家近宫掖。易知复难忘。黄金为閤门。白玉为殿堂。（○《御览》百八十四。）  

【答程晓诗】〖四言〗  

奕奕两仪。昭昭太阳。四气代升。三朝受祥。济济群后。峨峨圣皇。元服肇御。配天垂光。伊州作弼。王室惟康。颙颙兆民。蠢蠢戎膻。率土充庭。万国奉蕃。皇泽云行。神化风宣。六合咸熙。遐迩同欢。赫赫明明。天人合和。下冈遗滞。焦朽斯华。矧我良朋。如玉之嘉。穆穆雝雝。兴颂作歌。（○《类聚》三十一。广《文选》十三。《诗纪》二十二。）  

【宴会诗】  

日之既逝。情亦既渥。宾委馀欢。主容不足。乐饮今夕。温其如玉。（○《初学记》十四。《诗纪》十二。）  

【杂诗三首】〖以下五言。〗  

志士惜日短。愁人知夜长。摄衣步前庭。仰观南雁翔。玄景随形运。流响归空房。清风何飘遥。微月出西方。繁星衣青天。列宿自成行。蝉鸣高树间。野鸟号东厢。纤云时仿佛。渥露沾我裳。良时无停景。北斗忽低昂。常恐寒节至。凝气结为霜。落叶随风摧。一绝如流光。（《文选》二十九。文章正宗二十九。《诗纪》二十二。又《文选》十四舞鹤赋注引一句。）  

间夜微风起。明月照高台。清响呼不应。玄景招不来。厨人进藿茹。有酒不盈杯。安贫福所与。富贵为祸媒。金玉虽高堂。於我贱蒿莱。（○《类聚》二十六。广《文选》十五。《诗纪》二十二。又《书钞》百五十引台一韵。）  

鹊巢丘城侧。雀乳空井中。居不附龙凤。常畏蛇与虫。依贤义不恐。近暴自当穷。（○《类聚》九十二。广《文选》十五。《诗纪》二十二。）  

【又答程晓诗】  

羲和运玉衡。招摇赋朔旬。嘉庆形三朝。美德扬初春。圣主加元服。万国望威神。伊周敷玄化。并世沾天人。洪崖歌山岫。许由嗟水滨。（○《类聚》三十一。《诗纪》二十二。○逯案。晋人於宴赠答等诗篇。率四言、五言并作。已属其时风习。此篇与前四言。《类聚》以序并列。皆歌颂君主之加元服者。知是同题同时之作。不宜分置两处。今仍照《诗纪》著录。特说明於此。）  

【众星诗】  

朗月并众星。日出擅其明。冬寒地为裂。春和草木荣。阳德虽普济。非阴亦不成。（○《类聚》一。《诗纪》二十二。）  

【又】（《诗纪》作古诗。）  

东方大明星。光景照千里。少年舍家游。思心昼夜起。（○《类聚》一。《诗纪》二十二。）  

【雨诗】〖《诗纪》作苦雨。〗  

徂暑未一旬。重阳医朝霞。厥初月离毕。积日遂滂沱。屯云结不解。长溜周四阿。霖雨如倒井。黄潦起洪波。湍流激墙隅。门庭若决河。炊爨不复举。灶中生蛙虾。（○《类聚》二作傅玄诗。《诗纪》二十二。又《书钞》百五十作傅玄诗。引阿一韵。百五十一傅玄诗。引一句。编珠一傅玄诗引波、河二韵。韵补二引河、虾二韵。）  

【庭燎诗】  

元正始朝享。万国执珪璋。枝灯若火树。庭燎继天光。（○《类聚》八十。《诗纪》二十二。又《书钞》百五十五引璋一韵。）  

【杂诗】〖《诗纪》作苦热。〗  

朱明运将极。溽暑昼夜兴。裁动四支废。举身若山陵。珠汗洽玉体。呼吸气郁蒸。尘垢自成泥。素粉随手凝。（○《类聚》五作傅玄诗。《御览》三十四作傅玄诗。《诗纪》二十二。又《书钞》百五十六引呼吸气郁蒸一句。）  

【杂诗】  

习习谷风兴。回回景云飞。青天敷翠采。朝日含丹辉。（○《书钞》百四十九、百五十四。○逯案。《书钞》百四十九引傅玄乐府《诗》云：青天含翠彩。素日驰青晖。当即此篇异文。）  

【杂诗】〖《诗纪》作失题。〗  

旸谷发精曜。九日栖高枝。愿得并天御。六龙齐玉羁。（○《类聚》一作晋傅玄诗。《诗纪》二十二。又《书钞》百四十九引枝一韵。）  

【诗】〖《诗纪》作宴诗。〗  

鸾鸟凤皇。望舒继白日。千秋遘嘉会。来升君子室。华樽享清酤。珍肴自盈溢。（○《初学记》十四。《诗纪》二十二。）  

【诗】  

季冬时惨烈。猛寒不可胜。严风截人耳。素雪坠地凝。林上飞霜起。波中自生冰。  

未夕结重衣。崇朝不敢兴。（○《御览》二十七、三十四。又《书钞》百五十六引一句。）  

【诗】  

炎旱历三时。天运失其道。河中飞尘起。野田无生草。一餐重丘山。哀之以终老。君无半粒储。形影不相保。（○《御览》四百八十六。）  

【诗】〖《诗纪》作失题。〗  

有女殊代生。涉江采菱花。上翳青云景。下鉴渌水波。（○《初学记》六。《诗纪》二十二。）  

【诗】〖《诗纪》作失题。〗  

弯我繁弱弓。弄我丈八矛。一举覆三军。再举殄戎貊。（○《类聚》六十。《御览》三百五十四。《诗纪》二十二。）  

【诗】〖《诗纪》作失题。〗  

飞蓬随飘起。芳草摧山泽。世有千年松。人生讵能百。（○《类聚》八十八。《诗纪》二十二。）  

【拟四愁诗四首】〖并序○以下七言。〗  

昔张平子作四愁诗。体小而俗。七言类也。聊拟而作之。名曰拟四愁诗。其辞曰：（《诗纪》无此三字。）  

我所思兮在瀛洲。愿为双鹄戏中流。牵牛织女期在秋。山高水深路无由。愍予不遘婴殷忧。佳人贻我明月珠。何以要之比目鱼。海广无舟怅劳劬。寄言飞龙天马驹。风起云披飞龙逝。惊波滔天马不厉。何为多念心忧泄。（○玉台新咏九。《诗纪》二十二。又《御览》四百七十八引珠、鱼二韵。）  

我所思兮在珠崖。愿为比翼浮清池。刚柔合德配二仪。形影一绝长别离。愍予不遘情如携。佳人贻我兰蕙草。何以要之同心鸟。火热水深忧盈抱。申以琬琰夜光宝。卞和既没玉不察。存若流光忽电灭。何为多念独蕴结。（○玉台新咏九。《诗纪》二十二。）  

我所思兮在瀛昆。愿为鹿{鹿巨}窥虞渊。日月回耀照景天。参辰旷隔会无缘。愍予不遘罹百艰。佳人赠我苏合香。何以要之翠鸳鸯。悬度弱水川无梁。申以锦衣文绣裳。三光骋迈景不留。鲜矣民生忽如浮。何为多念只自愁。（○玉台新咏九。《诗纪》二十二。《御览》四百七十八引香、鸯二韵。）我所思兮在朔方。愿为飞燕俱南翔。焕乎人道著三光。胡越殊心生异乡。愍予不遘罹百殃。佳人贻我羽葆缨。何以要之影与形。永增夏结繁华零。申以日月指明星。星辰有医日月移。驽马哀鸣惭不驰。何为多念徒自亏。（○玉台新咏九。《诗纪》二十二。）  

【两仪诗】  

两仪始分元气清。列宿垂象六位成。日月西流景东征。悠悠万物殊品名。圣人忧代念群生。（○成花谷后一作傅玄诗。《诗纪》二十二。○逯案。《类聚》一、《初学记》一引两仪《诗》云：两仪始分。元气上清。列宿垂象。六位时成。日月西迈。流景东征。悠悠万物。殊品齐名。圣人忧世。实念群生。与此少异。）  

【歌】〖《诗纪》作天行歌。〗  

天时泰兮昭以阳。清风起兮景云翔。仰观兮辰象。日月兮运周。俯视兮河海。百川兮东流。（○《类聚》一。《诗纪》二十二。）  

【杂言诗】  

雷隐隐。感妾心。倾耳清听非车音。（《诗纪》云。一无清字。案宋本《初学记》无清字。○《类聚》二。《初学记》一。《白帖》一。《诗纪》二十二。）  

【诗】〖《诗纪》作啄木。〗  

啄木高翔鸣喈喈。飘摇林薄著桑槐。犭便缘树间喙如锥。嘤喔嘤喔声正悲。专为万物作倡俳。当此这时。乐不可回。（○《类聚》九十二。合璧事类别集七十一。《诗纪》二十二。）  

【诗】〖《诗纪》作云歌。〗  

白云翩翔天庭。流景仿佛非君形。白云飘飘舍我高翔。青云徘徊为我愁肠。（○《类聚》一。《诗纪》二十二。）  

【四言杂诗】  

忽然长逝。火灭烟消。（○《书钞》九十二。《初学记》十四。万花谷后二十二。）  

【七哀诗】  

杳杳三泉室。冥冥玄夜堂。（○《书钞》九十二。）  

【拟马防诗】  

繇役无止时。徵发倾四海。（○《书钞》四十一。○逯案。原本《书钞》无繇字。从陈本增入。）  

【杂诗】  

浮萍蔽绿水。杨柳何依依。繁华正葳蕤。（○《书钞》百五十四。）  

浮云含愁气。悲风坐自叹。（○《书钞》百五十。《文选》十三雪赋注。《御览》八。）  

团团三五日。皎皎曜清晖。（○《书钞》百五十。）  

炎景时郁蒸。海沸沙石融。（○《书钞》四百五十六。）  

【诗】  

萧萧秋气升。凄凄万物衰。荣华尽零落。槁叶纵横飞。（○《书钞》百五十四。○逯案。原本《书钞》第一句只作萧萧秋声。或萧萧秋气。今从陈本增改。）  

蟾蜍食明月。虹蜺薄朝日。（○《御览》九百四十九。）  

惊飚昼夜起。（○《书钞》百五十六。）  

饥食野棘实。（○《类聚》八十七。）  

机榻委尘埃。（○《文选》三十和谢宣城诗注。）  

程晓  

〈晓。字季明东郡东阿人。卫尉昱之孙。魏黄初中。封列侯。嘉平中为黄门侍郎。后为汝南太守。入晋官职不明。有集二卷。〉  

【赠傅休奕诗】  

茕茕独夫。寂寂静处。酒不盈觞。肴不掩俎。厥客伊何。许由巢父。厥味伊何。玄酒瓠脯。（○《类聚》三十一。《诗纪》十七。又《书钞》百四十五引脯一韵。）  

三光飞景。玉衡代迈。龙集甲子。四时成岁。权舆授代。徐陈荡秽。元服初嘉。万福咸会。赫赫应门。严严朱阙。群后扬扬。庭燎皙皙。（○《类聚》三十一。《诗纪》十七。）  

【嘲热客诗】  

平生三伏时。道路无行车。闭门避暑卧。出入不相过。今世褦襶子。触热到人家。主人闻客来。颦蹙奈此何。谓当起行去。安坐正跘跨。所说无一急。<口沓>唅一何多。疲瘠向之久。甫问君极那。摇扇臂中疼。流汗正滂沱。莫谓此小事。亦是人一瑕。传戒诸高朋。热行宜见诃。（《类聚》作謌。岁时杂咏作歌。古文苑、太文广记、《诗纪》作呵。○古今岁时杂咏二十二作伏日诗。《御览》三十四。文苑英华百五十七作伏日。《诗纪》十七。又古文苑四及《太平广记》二百五十三所引缺那一韵。又《初学记》四、《御览》三十一并引车、过、家、何、沱、诃六韵。《类聚》五引车、过、家、何、沲、謌六韵。《书钞》百五十五引车、过二韵。事类赋夏赋注引车、过、诃三韵。万花谷三作伏日诗。引家、沲二韵。）  

钟琰  

〈琰。颍川人。钟繇曾孙。王浑妻。有集五卷。〉  

【诗】  

冽冽季冬。素雪其霏。（○《初学记》三。）  

## 晋诗卷二  

李密  

〈密。字令伯。犍为武阳人。仕蜀为郎。蜀平。微为太子洗马。出为温令。迁汉中太守。免官。卒於家。〉  

【赐饯东堂诏令赋诗】  

〖《晋书》曰：密有才能。常望内转。而朝廷无援。乃迁汉中太守。自以失分怀怨。及赐饯东堂。诏普令赋诗。末章云云。武帝忿之。於是都官从事奏免密官。〗  

人亦有言。有因有缘。官无中人。不如归田。明明在上。斯语岂然。（○《晋书》本传。《诗纪》二十三。）  

应贞  

〈贞。字吉甫。汝南南顿人。魏侍中应琚子。正始中。举高第。历任抚军及相国参军。晋受禅。迁给事中、太子中庶子、散骑常侍。泰始五年卒。有集五卷。〉  

【晋武帝华林园集诗】〖六臣本《文选》注云。五臣无园字。○九章〗  

〖《诗纪》云。洛阳图经曰：华林园在城内东北隅。魏明帝起名芳林园。齐王芳改为华林。干宝晋纪曰：泰始四年二月。上幸芳林园与群臣宴。赋诗观志。散骑常侍应贞诗最美。〗  

悠悠太上。民之厥初。皇极肇建。彝伦攸敷。五德更运。膺箓受符。陶唐既谢。天历在虞。  

於时上帝。乃顾惟眷。光我晋祚。应期纳禅。位以龙飞。文以虎变。玄泽滂流。仁风潜扇。区内宅心。方隅回面。  

天垂其象。地耀其文。凤鸣朝阳。龙翔景云。嘉禾重颖。萤荚载芬。率土咸序。人胥悦欣。  

恢恢皇度。穆穆圣容。言思其顺。貌思其恭。在视斯明。在听斯聪。登庸以德。明试以功。  

其恭惟何。昧旦丕显。无理不经。无义不践。行舍其华。言去其辩。游心至虚。同规易简。六府孔修。九有斯靖。  

泽靡不被。化冈不加。声教南暨。西渐流沙。幽人肄险。远国忘遐。越裳重译。充我皇家。  

峨峨列辟。赫赫虎臣。内和五品。外威四宾。修时贡职。入觐天人。备言锡命。羽盖朱轮。  

贻宴好会。不常厥数。神心所受。不言而喻。於是肄射。弓矢斯御。发彼五的。有酒斯饫。  

文武之道。厥猷未坠。在昔先王。躬御兹器。示武惧荒。过亦为失。凡厥群后。无懈于位。（○《晋书》本传。《文选》二十。《诗纪》二十三。又《书钞》十引遐一韵。八十一作华林园诗。引臣、人、轮三韵。韵补三作华林应制诗。引辨靖二韵。）  

【华览崇文大夫唱】  

阴阳运潜。玄风扇厉。鹰隼腾扬。□狸搏噬。（○《书钞》百五十四。）  

应亨  

〈亨。贞从孙。南中郎长史。有集二卷。〉  

【赠四王冠诗】〖并序〗  

〖《诗纪》依《初学记》编入汉诗。曾培《初学记》校记云。亨为贞从孙。贞见《晋书》文苑传。又永平为晋惠帝年号。则后汉字误也。逯案。曾说是。〗  

永平年四月。外弟王景系兄弟四人并冠。贻四王子《诗》曰：（○《书钞》八十四。《初学记》十四。○逯案。晋惠帝永平年元年三月即改元元康。此云永平年四月。仍有讹误。通典五十六载王堪冠礼仪云。永平元年正月戊子冠。中外四孙设一席于东厢。引冠者以长幼次于席。南面东上。宾宗人立于西厢。东面面上。堪立于东轩陈元服于席上云。据此王堪为冠者之一。又王堪之字曰世胄。《书钞》引序文有世彻、世从、世毋三人。世毋乃世胄之脱误。可证此诗为王景系、王世胄等加冠作。序文四月为正月之讹。）  

济济四令弟。妙年践二九。令月惟吉日。成服加元首。人咸饰其容。鲜能离尘垢。虽无兕觥爵。杯醮传旨酒。（○《初学记》十四作后汉应亨赠四王冠诗。《诗纪》四。又《书钞》八十四作贻四王子诗。引九、首、酒三韵。《御览》五百四十引九、首、酒三韵。）  

阮种  

〈种。字德猷。陈留尉氏人。泰始中举孝廉。为公府掾。举贤良对策上第。除尚书郎。转中书郎。迁平原相。卒于郡。有集二卷。〉  

【赠棘据诗】  

体直响正。源深流清。（○《文选》二十五於安城答灵运诗注。）  

裴秀  

〈秀。字季彦。河东闻喜人。魏时大将军曹爽辟为掾。迁黄门侍郎。寻为廷尉正。历文帝安东司马。迁散骑常侍。转尚书。延熙初。迁尚书仆射。封济川侯。武帝受禅。加左光禄大夫。封钜鹿郡公。寻为司空。泰始七年卒。年四十八。有集三卷。〉  

【大蜡诗】  

日躔星纪。大吕司辰。玄象改次。庶众更新。岁事告成。八蜡报勤。告成伊何。年丰物阜。丰禋孝祀。介兹万祜。报勤伊何。农功是归。穆穆我后。骛兹蒸黎。宣力菑亩。沾体暴肌。饮响清祀。四方来绥。充牣郊甸。鳞集京师。交错留迁。纷葩相追。掺袂成幕。连衽成帷。有肉如丘。有酒如泉。有肴如林。有货如山。率土同欢。和气来臻。祥风叶顺。降祉自天。方隅清谧。嘉祚日延。与民优游。享寿万年。（○《类聚》五。诗尼二十三。又《初学记》四、古文苑八所引缺肌一韵。《御览》三十三引渊、山二韵。）  

【新诗】  

姬文发号令。哀穷先令贱。齐景吐德音。益治一国半。（注曰：齐景在外寿宫。见长年负薪而饥色。凄然伤心。命吏养焉。晏子闻之。再拜而贺曰：君吐此音。益治国半也。○《书钞》三十九。）  

【新诗】  

渴者易为饮。饥者易为食。方丈日在前（○《书钞》四十三。）  

成公绥  

〈绥。字子安。东郡白马人。仕魏为博士。历祕书郎。迁中书郎。晋泰始九年卒。年四十三。有集十卷。〉  

【中宫诗二首】  

殷汤令妃。有莘之女。仁教内修。度义以处。清谧后宫。九嫔有序。尹为媵臣。遂作元辅。（《诗纪》云。周诗逸轨作贤明诵。○《类聚》十五作成公绥诗。《诗纪》二十一。）  

天地不独立。造化由阴阳。乾坤垂覆载。日月曜重光。治国先家道。立教起闺房。二妃济有虞。三母隆周王。涂山兴大禹。有莘佐成汤。齐晋霸诸侯。皆赖姬与姜。关雎思贤妃。此言安可忘。（○《初学记》十。《类聚》十五作作成公绥诗。《诗纪》二十一。又鸣沙石室古籍业残类书残卷、万花谷后八并无题。）  

【仙诗】〖广《文选》作游仙诗。《诗纪》同。〗  

盛年无几时。奄忽行欲老。那得赤松子。从学度世道。西入华阴山。求得神芝草。珠玉犹戴土，何惜千金宝。但愿寿无穷。与君长相保。（《类聚》七十八。广《文选》九，寺纪二十一。）  

【诗】〖广《文选》作行诗。《诗纪》同。又注。一作途中作。〗  

洋洋熊耳流。巍巍伊阙山。高冈碣崔嵬。双阜夹长川。素石何磷磷。水禽浮翩翩。远涉许颍路。顾思邈绵绵。郁陶怀所亲。引领情缅然。（○《类聚》二十七。广《文选》十。《诗纪》二十一。）  

【五言诗】  

谁谓鬼无知。杜伯射宣王。（○《水经注》渭水注。）  

皇甫谧  

〈谧。字士安。安定朝那人。自号玄晏先生。晋受禅。举贤良方正。咸宁初，徵太子中庶了、议郎、著作郎等。并不应。太康三年卒。年六十八。所著有《帝王世纪》十卷、年历六卷、《高士传》六卷、《逸士传》一卷、《列女传》六卷、玄晏春秋三卷、集二卷。〉  

【女怨诗】  

婚礼既定。婚礼临成。施衿结帨。三命丁宁。（○《书钞》八十四。《初学记》十四。《诗纪》二十三。）  

【诗】  

□轮回路。骖服□半。驷车远驰。仆陈交乱。弃我旧庐。爰适他馆。（○《书钞》八十四。○逯案。《书钞》在此诗在婚礼部。次前诗之后。当亦女怨诗逸句。）  

辛旷  

〈旷。安定人。〉  

【赠皇甫谧诗】  

颙颙朝士。亦孔其依。莫不迟想。载渴载饥。我弓我旄。礼亦无违。企望高冈。来仪来归。其归伊何。与帝同心。明明天子。如日之临。临照四方。探颐幽深。山无逸民。水无潜鳞。爰彼九皋。克量德音。茂哉先生。皇实是钦。（○《类聚》三十六。《诗纪》三十。）  

贾充  

〈充。字公闾。平阳襄陵人。仕魏为中郎将。晋受禅。封鲁郡公。迁尚书令。转司空、太尉。太康三年卒。年六十六。有集五卷。〉  

【与妻李夫人联句】〖一云定情联句。〗  

〖《晋书》曰：充初娶李丰女。淑美有才行。丰被诛。李氏坐流徙。复娶郭配女。即广城君。后李以赦得还。帝特诏充置左右夫人。郭怒不许。充乃为李筑室於永年里。而不往来。李名婉。字淑文。郭名槐。一云名玉璜。〗  

室中是阿谁。叹息声正悲。叹息亦何为。但恐大义亏。大义同胶漆。匪石心不移。人谁不虑终。日月有合离。我心子所达。子心我所知。若能不食言。与君同所宜。（李○古诗类苑六十八。《诗纪》二十三。）  

薛莹  

〈莹。字道言。综子。吴皓时。历任选曹尚书、左国史。入晋为散骑常侍。太康三年卒。有集三卷。〉  

【献诗】  

〖吴志曰：建衡三年。孙皓追叹莹父综遗文。且命莹继作。莹献《诗》曰：〗  

惟臣之先。昔仕于汉。奕世绵绵。颇涉台观。暨臣父综。遭时之难。卯金失御。邦家毁乱。适兹我土。庶存孑遗。天启其心。东南是归。厥初流隶。困於蛮垂。大皇开基。恩德远施。特蒙招命。拯擢泥污。释放巾褐。受职剖符。作守合浦。在海之隅。迁入京辇。遂升极枢。枯瘁更荣。绝统复纪。自微而显。非愿之始。亦惟宠遇。心存足止。重值文皇。建号东宫。乃作少傅。光华益隆。明明圣嗣。至德谦崇。礼遇兼加。惟渥惟丰。  

哀哀先臣。念竭其忠。洪恩未报。委世以终。嗟臣蔑贱。惟昆及弟。幸生幸育。托综遗体。过庭既训。顽蔽难启。堂构弗克。志存耦耕。岂悟圣朝。仁泽流盈。追录先臣。愍共无成。是济是拔。被以殊荣。珝忝千里。受命南征。旌旗备物。金革扬声。及臣斯陋。实暗实微。既显前轨。人物之机。复傅东宫。继世荷辉。才不逮先。是忝是违。乾德博好。文雅是贵。追悼亡臣。冀存遗类。如何愚胤。曾无仿佛。瞻彼旧宠。顾此顽虚。孰能忍愧。臣实与居。夙夜反侧。克民自论。父子兄弟。累世蒙恩。死惟结草。生誓杀身。虽则灰陨。无报万分。（○《三国志》薛莹传。《诗纪》二十。）  

【答华永先诗】  

桴鼓常在侧。笔研永欲捐。卷帙不复开。干戈以为权。（○《御览》三百二十八。）  

棘据  

〈据。字道谚。颍川长社人。辟大将军府。出为山阳令。迁尚书郎。贾充伐吴。请为从事中郎。军还。徙黄门侍郎、冀州刺史、太子中庶子。太康中卒。年五十馀。有集二卷。〉  

【答阮得猷诗】  

友朋顾之。贻我良箴。玩之无斁。终咏斯音。燕鼎在舟。虽重不沈。庶凭嘉谟。高迹可寻。（○《类聚》三十二。《诗纪》二十三。）  

【杂诗】  

吴寇未殄灭。乱象侵边疆。天子命上宰。作蕃于汉阳。开国建元士。玉帛聘贤良。予非荆山璞。谬登和氏场。羊质服虎文。燕翼假凤翔。既惧非所任。怨彼南路长。千里既悠邈。路次限关梁。仆夫罢远涉。车马困山冈。深谷下无底。高严暨穹苍。丰草停滋润。雾露沾衣裳。玄林结阴气。不风自寒凉。顾瞻情感切。恻怆心哀伤。士生则悬弧。有事在四方。安得恒逍遥。端坐守闺房。引义割外情。内感实难忘。（○《文选》二十九。《诗纪》二十三。）  

【诗】〖《诗纪》作游览。〗  

矫足登云阁。相伴步九华。徙倚凭高山。仰攀桂树柯。延首观神州。回睛盻曲阿。芳林挺修干。一岁再三花。何以济不朽。嘘吸漱朝霞。重岩吐神溜。倾觞挹涌波。恢恢大道间。人事足为多。（○《类聚》二十八。广《文选》九。《诗纪》二十三。又韵补九引阿、花二韵。）  

【诗】  

有凤适南中。终日无欢娱。自怨酲桐远。行飞栖桑榆。旧迅振长翼。俯仰向天衢。箫韶逝无闻。朝阳不可须。（○《类聚》九十。《诗纪》二十三。）  

【诗】  

金玉有本质。焉能不坚刚。惟在远炉灰。幽居永潜藏。（○《初学记》二十七。）  

【诗】  

骐骥伏吴坂。不与伯乐俱。驽马同衔勒。岂得独卓殊。（○《御览》三百五十八。）  

【诗】  

下窥幽谷底。窈窕一何深。鱼动起重渊。鸟惊奋高林。（○观林诗话。）  

【五言诗】  

凉风动玄帐。明月皎素辉。（○《书钞》百三十一。）  

【诗】  

真伪各有分。驽骥不齐镳。（○《御览》三百五十八。）  

王浚  

〈浚。字士治。弘农湖人。初辟河东从事。历益州刺史。平吴有功。封襄阳县侯。迁镇军大将军。太康六年卒。年八十。有集二卷。〉  

【祖道应令诗】  

侯谁在矣。东宫诜诜。曰保曰傅。弘道维新。前疑协衡。顾问翼轮。岂伊张仲。专美前津。涣乎唐德。钦在四邻。齐轨上页。永垂清尘。（○《类聚》二十九。《诗纪》二十三。）  

【平吴诗】  

茫茫禹迹。九域乃宾。庶士交正。无思不顺。（○韵补四。）  

马怠其衡。车曳其轮。飞龙造造。天命有晋。（○同上）  

荀勖  

〈勖。字公曾。颍川颍阴人。仕魏为大将军曹爽掾。转骠骑将军司马懿从事中郎。迁廷尉正。参大将军司马昭军事。赐爵关内侯。进侍中。封安阳子。武帝受禅。改封济北郡侯。拜中书监。领著作。进光禄大夫、尚书令。太康十年卒。有集三卷。〉  

【从武帝华林园宴诗】〖二章〗  

习习春阳。帝出乎震。天施地生。以应仲春。思文圣皇。顺时秉仁。钦若灵则。饮御嘉宾。洪恩普畅。庆乃众臣。  

其庆惟何。锡以帝祉。肆觐群后。有客戾止。外纳要荒。内延卿士。箫管咏德。八音咸理。凯乐饮酒。莫不宴喜。（○《类聚》三十九。广《文选》九作晋武帝华林园诗。《初学记》十四。《诗纪》二十一。）  

【三月三日从华林园诗】  

清节中季春。姑洗通滞塞。玉辂扶渌池。临川荡苛慝。（○《初学记》四。《诗纪》四十。○逯案。此与上篇当为同时之作。盖一用四言。一用五言也。）  

王铨  

〈铨。陈郡陈人。太康中为博望令。〉  

【为两足虎作歌诗】  

〖王隐《晋书》曰：中宗召问王隐曰：荆州送两足虎。其欲何为也。隐曰：谨案先臣铨传。太康时献两足虎。因作歌诗云云以讽。铨意以晋金行也。金在西方。其兽为虎。虎有四足。犹国有四方。无半势而又见获。将有怀、愍之祸也。〗  

般般白虎。观衅荆楚。孙吴不逞。金皇赫怒。（○开元占经百十六、梅鼎祚西晋文纪并引王隐《晋书》。）  

武形有亏。金兽失仪。圣主应天。斯异何为。（○《晋书》五行志。○逯案。五行志曰：太康六年。南阳献两足猛兽。此毛虫之孽也。识者为其文曰云云。严可均全晋文即据以编入阙名卷中。考开元占经引王隐《晋书》。王铨为两足虎作歌诗。而梅鼎祚所引王隐《晋书》则云。太康六年。荆州送两足虎。时尚书郎索靖议称半虎。博令王钤为文。据般般白虎四句。武形有亏四句均王铨歌诗逸语。称为文者。乃歌诗之简耳。王钤乃王铨之误。武形之武乃虎字。因避唐讳改武也。）  

夏侯湛  

〈湛。字孝若。谯国谯人。文章宏富。善称新词。泰始中。举贤良方正。拜郎中。选补太子舍人。转尚书郎。出为野王令。除中书侍郎。出为南阳相。迁太子仆。惠帝即位。为散骑常侍。元康初卒。年四十九。有新论十卷、集十卷。〉  

【周诗】  

〖叙曰：周诗者。南垓、白华、华黍、由庚、崇丘、由仪六篇。有其义而亡其辞。湛续其亡。故云周诗也。（《世说》曰：夏侯湛作周诗成。示潘安仁。安仁曰：此非徒温雅。乃别见孝悌之性。潘因此遂作家风诗。）〗  

既殷斯虔。仰说洪恩。夕定晨省。奉朝侍昏。宵中告退。鸡鸣在门。孳孳恭诲。夙夜是敦。（○《世说》新语文学篇注。《诗纪》三十。）  

【山路吟】  

夙驾兮待明。陟山路兮遐征。冒晨朝兮入大谷。道逶迤兮岚气清。揽辔兮抑马。踟蹰兮旷野。旷野<骨区>兮辽落。崇岳兮嵬崿。丘陵兮连离。卉木兮交错。渌水兮长流。惊涛兮拂石。（○《类聚》七。《诗纪》三十。）  

【江上泛歌】  

悠悠兮远征。倏倏兮暨南荆。南荆兮临长江。临长江兮讨不庭。江水兮浩浩。长流兮万里。洪浪兮云转。阳侯兮奔驰起。惊翼兮垂天。鲸鱼兮岳跱。縻芜纷兮被皋陆。修竹郁兮医崖趾。望江之南兮遨目桂林。桂林蓊郁兮鹍鸡扬音。凌波兮愿济。舟楫不具兮江水深。沈嗟回盻於北夏。何归轸之难寻。（○《类聚》八。《诗纪》三十。）  

【离亲咏】  

剖符兮南荆。辞亲兮遐征。发轫兮皇京。夕臻兮泉亭。抚首兮内顾。按辔兮安步。仰恋兮后涂。俯叹兮前路。既感物以永思兮。且归身乎怀抱。苟违亲以从利兮。匪曾闵之攸宝。视微荣之琐琐兮。知吾志之愈小。独申愧於一心兮。惭报德之弥少。（○《类聚》二十。《诗纪》三十。）  

【长夜谣】  

日暮兮初晴。天灼灼兮遐清。披云兮归山。垂景兮照庭。列宿兮皎皎。星稀兮月明。亭檐隅以逍遥兮盻太虚以仰观。望阊阖之昭晰兮丽紫微之晖焕。（○《类聚》十九。《诗纪》三十。）  

【寒苦谣】  

惟立冬之初夜。天惨懔以降寒。霜皑皑怪被庭。冰溏瀩於井干。草槭槭以疏叶。木萧萧以零残。松陨叶於翠条。竹摧柯於绿竿。（○《类聚》五。《诗纪》三十。）  

【春可乐】  

春可乐兮乐东作之良时。嘉新田之启莱。悦中畴之发菑。桑冉冉以奋条。麦遂遂以扬秀。泽苗医渚。原卉耀阜。春可乐兮乐崇陆之可娱。登夷冈以回眺。超矫驾乎山隅。春可乐兮缀杂华以为盖。集繁蕤以饰裳。散风衣之馥气。纳戢怀之潜芳。鹦交交以弄音。翠翾翾以轻翔。招君子以偕乐。携叔人以微行。（○《类聚》三。又《初学记》三引裳一韵。《御览》五十六引娱、嵎二韵。）  

援若流之绿芰。（○《初学记》三。）  

进樱桃于玉盘。（○《御览》九百六十九。）  

【秋可哀】  

秋可哀兮哀秋日之萧条。火回景以西流。天既清而气高。壤含素霜。山结玄霄。月延路以增夜。日迁行以收晖。屏絺绤于笥匣。纳纶缟以授衣。秋可哀兮哀新物之陈芜。绸筱朔以敛稀。密叶槭以损疏。雁擢翼於太清。燕蟠形乎榛墟。秋可哀兮良夜之遥长。月医医以隐云。星胧胧以投光。映前轩之疏幌。照后帷之闲房。拊轻衾而不寐。临虚槛而褰裳。感时迈以兴思。情怆怆以含伤。（○《类聚》三。又《初学记》三引光、房二韵。）  

秋可哀兮哀南亩之菜（当作莱。）荒。既采萧於大陆兮又刈兰乎崇冈。（○《御览》五十六。）  

【秋夕哀】  

秋夕兮遥长。哀心兮永伤。结帷兮中字。屣履兮闲房。听蟋蟀之潜鸣。睹游雁之云翔。寻修庑之飞檐。览明月之流光。木萧萧以被风。阶缟缟以受霜。玉机兮环转。四运兮骤迁。衔恤兮迄今。忽将兮涉年。日往兮哀深。岁暮兮思繁。（○《类聚》三。又《初学记》三作秋可哀诗。引伤、霜二韵。）  

【征迈辞】  

上伊关兮临川。抚骏马兮授鞍。中衢兮载叹。敛鞚兮盘桓。（○《御览》三百五十八。）  

王济  

〈济。字武子。太原晋阳人。武帝时尚常山公主。起家中书郎。迁侍中。终於太仆。有集二卷。〉  

【平吴后三月三日华林园诗】  

蠢尔长蛇。荐食江汜。我皇神武。泛舟万里。迅雷电迈。弗及掩耳。思乐华林。薄采其兰。皇居伟则。芳园巨观。仁以山悦。水为智欢。清池流爵。秘乐通玄。修罾洒鳞。大庖妙馔。物以时序。情以化宣。终温且克。有肃初筵。嘉宾在兹。千禄永年。（《类聚》四引泛、里、耳、兰、观、欢、玄、宣八韵。《初学记》十四作王济从事华林园诗。引馔、宣、筵、年四韵。广《文选》八作华林园诗。引泛、里、耳、兰、观、欢、玄、宣八韵。《诗纪》二十三。）  

【从事华林诗】  

郁郁华林。奕奕疏圃。燕彼群后。郁郁有序。（○《书钞》八十二。○逯案。《初学记》引上诗作从事华林园诗。此四句盖上诗佚文。）  

【诗】  

於显我王。缉乘斯民。俊明有德。严恭惟寅。（○魏书三十六李顺传附骞传释情赋注引王武子诗。）  

【答何劭诗】  

计终收遐致。发轨将先起。（○《文选》二十三拜陵庙诗注。）  

孙楚  

〈楚。字子荆。太原中都人。历任著作佐郎、石苞骠骑参军。后为扶风王骏征西参军。转梁令。迁卫军司马。惠帝初为冯翊太守。元康三年卒。有集十二卷。〉  

【答弘农故吏民诗】  

昔我先侯。迈德垂化。康哉之咏。实由良佐。惟余忝辱。弗克负荷。每历贵邦。仰瞻泰华。追慕先轨。感想哀嗟。诜诜臣故。爰及群士。皓首老成。率彼邑里。阐崇高义。长幼以齿。（○《类聚》二十九。《诗纪》三十。）  

【除妇服诗】  

〖集云。妇胡母氏也。《世说》曰：孙子荆除妇服。作诗以示王武子。王曰：未知文生於情。情生于文。览之凄然。增伉俪之重。〗  

时迈不停。日月电流。神爽登遐。忽已一周。礼制有叙。告除灵丘。临祠感痛。中心若抽。（○《世说》新语文学篇注。《诗纪》三十。）  

【太仆座上诗】  

朝钦厥庸。出尹京畿。回受太仆。四牡騑騑。绿耳盈箱。翠华葳蕤。勋齐庭实。增国之晖。（○《初学记》十二。《诗纪》三十。）  

【会王侍中座上诗】  

显允君子。时惟英邵。玄貂左移。华蝉增曜。（○《御览》六百八十八。）  

【祖道诗】  

仰天惟龙。御地以骥。利有攸往。不期而至。（○《初学记》五。《诗纪》三十。）  

【征西官属送於陟阳候作诗】  

晨风飘歧路。零雨被秋草。倾城远追送。饯我千里道。三命皆有极。咄嗟安可保。莫大於殇子。彭聃犹为天。吉凶如纠纆。忧喜相纷绕。天地为我垆。万物一何小。达人垂大观。诫此苦不早。乖离即长衢。惆怅盈怀抱。孰能察其心。鉴之以苍昊。齐契在今朝。守之与偕老。（○《文选》二十。日本延喜十三年刻《文选》残页。文章正宗二十九。《诗纪》三十。又《类聚》二十九作征西官属送别诗。引草、道、抱三韵。《初学记》十八作征西官属於陟阳候祖道诗。引草、道二韵。苕溪渔隐业话二引保一韵。）  

【之冯翊祖道诗】  

举翮抚三秦。抗我千里目。念当隔山河。执觞怀惨毒。（○《初学记》十八。《诗纪》三十。）  

【出歌】  

茱萸出芳树颠。鲤鱼出洛水泉。白盐出河东。美豉（《御览》作鼓。）出鲁渊。姜桂茶荈出巴蜀。椒橘木兰出高山。蓼苏出沟渠。精出中田。（○陆羽茶经下作孙楚歌。《御览》八百六十七。）  

董京  

〈京。字威辇。不知何郡人。初与陇西计吏俱至洛阳。被发而行。逍遥吟咏。常宿白社中。时乞於市。后数年遁去。莫知所之。〉  

【诗二首】  

〖《晋书》曰：京既遁去。於其寝处。有诗二篇。〗  

乾道刚简。坤体敦密。茫茫太素。是则是述。末世流奔。以文代质。悠悠世目。孰知其实。逝将去此至虚。归此自然之室。（○《晋书》本传。《御览》五百二引王隐《晋书》。《诗纪》三十。）  

孔子不遇。时彼感麟。麟乎麟。胡不遁世以存真。（○《晋书》本传。《诗纪》三十。）  

【答孙楚诗】  

〖《晋书》曰：京在洛阳。孙楚时为著作郎。数就社中与京语。遂载与俱归。京不肯坐。楚贻之《书》曰：今尧舜之民。胡为怀道迷邦。京答之以诗。〗  

周道斁兮颂声没。夏政衰兮五常汨。便便君子。顾望而逝。洋洋乎满目。而作者七。岂不乐天地之化也。哀哉乎时之不可与。对之以独处。无娱我以为欢。清流可饮。至道可餐。何为栖栖。自使疲单。鱼悬兽槛。鄙夫知之。夫古之至人。藏器於灵。缊袍不能令暖。轩冕不能令荣。动如川之流。静如川之渟。鹦鹉能言。泗滨浮磬。众人所玩。岂合物情。玄鸟纡幕。万世而不悟。以我观之。乃明其故。焉知不有达人。深穆其度。亦将窥我。颦顣而去。万物皆贱。惟人为贵。动以九州为狭。静以环堵为大。（○《晋书》本传。《诗纪》三十。）  

## 晋诗卷三  

傅咸  

〈咸。字长虞。玄子。泰始末。拜太子洗马。累迁尚书右丞。出为冀州刺史。元康初。迁御史中丞。再为本州中正。以议郎长兼司隶校尉。元康四年卒。年五十六。有集三十卷。〉  

【孝经诗二章】  

（《诗纪》云。春秋正义曰：傅咸七经诗。王羲之写。今所存者六经耳。）  

立身行道。始於事亲。上下无怨。不恶於人。孝无终始。不离其身。三者备矣。以临其民。  

以孝事君。不离令名。进思尽忠。义则不争。匡救其恶。灾害不生。孝悌之至。通於神明。（○《类聚》五十五。《初学记》二十一。《诗纪》二十二。）  

【《论语》诗（二章）】  

守死善道。磨而不磷。直哉史鱼。可谓大臣。见危授命。能致其身。  

克己复礼。学优则仕。富贵在天。为仁由己。以道事君。死而后已。（○《类聚》五十五。《初学记》二十一。《诗纪》二十二。）  

【毛诗诗（二章）】  

无将大车。维尘冥冥。济济多士。文王以宁。显允君子。太猷是经。  

聿修厥德。令终有俶。勉尔遁思。我言维服。盗言孔甘。其何能淑。谗人冈极。有靦面目。（○《类聚》五十五。《初学记》二十一。《诗纪》二十二。）  

【《周易》诗】  

皋以自牧。谦而益光。进德修业。既有典常。晖光日新。照于四方。小人勿用。君子道长。（○《类聚》五十五。《初学记》二十一。《诗纪》二十二。）  

【周官诗（二章）】  

惟王建国。设官分职。进贤兴功。取诸易直。除其不蠲。无敢反侧。以德诏爵。允臻其极。  

辨其可任。以告于正。掌其戒禁。治其政令。各修乃职。以听王命。（○《类聚》五十五。《初学记》二十一。《诗纪》二十二。）  

【《左传》诗】  

（《诗纪》云。前四首艺文《类聚》各分二章。此首艺文不载。以例考之。亦当尔也。）  

事君之礼。敢不尽情。敬奉德义。树之风声。昭德塞违。不殒其名。死而利国。以为已荣。兹心不爽。忠而能力。不为利谄。古之遗直。威黜不端。勿使能植。（○《初学记》二十一。《诗纪》二十二。）  

【与尚书同僚诗】  

非望之宠。谬加于己。猥授非据。奄司万里。煌煌朱轩。服骥骖騄。晔晔初星。肃肃臣仆。晖光显赫。众目所属。斯之弗称。匪荣伊辱。质弱尚父。受任鹰扬。德非樊仲。王命是将。百城或违。无能有匡。一州之矜。将弛其纲。得意忘言。言在意后。夫惟神交。可以长久。我心之孚。有盈于缶。与子偕老。岂曰执手。出司万里。牧彼朔滨。服冕乘轩。六辔既均。威风先迈。百城肃震。（○《类聚》三十一。广《文选》十。《诗纪》二十二。）  

【赠褚武良诗】  

爰暨于褚。惟晋之祯。肇振凤翼。羽仪上京。聿作喉舌。纳言紫庭。光赞帝道。敷皇之明。方任之重。实在江扬。乃授旄钺。宣曜威灵。悠悠遐迈。东夏于征。（○《类聚》三十一。广《文选》十。《诗纪》二十二。）  

【赠崔伏二郎诗】  

英妙之选。二生之授。颙颙两城。欢德之茂。君子所居。九夷非陋。无狭百里。而不垂覆。人之好我。赠我清诗。无法我周行。心与道期。诚发自中。义形於辞。古人辞谠。岂不尔思。（○《类聚》三十一。广《文选》十。《诗纪》二十二。）  

【答潘尼诗（并序）】  

司州秀才潘正叔。识通才高。以文学温雅为博士。余性直。而处清论褒贬之任。作诗以见规。虽褒饰之举。非所敢闻。而斐粲之辞。良可乐也。答之虽不足以相酬报。所渭盖各言志也，贻我妙文。繁春之荣，匪荣斯尚。乃新其声。吉甫作颂。有馥其馨。实由樊仲。其德克明。授此瓦砾。厕彼瑶琼。贶非其喻。闻宠若惊。（○《类聚》三十一。广《文选》一。《诗纪》二十二。）  

【答栾弘诗（并序）】  

安乐令栾弘。太傅钜平侯羊公辟未就而公薨。后应司州之命。举秀才。博文通济之士。余失和於府。当换为护军司马。赋诗见赠。答之云尔。  

钜平作宰。是贵是钦。弓旌仍招。嘉命胥寻。鸾凤养仪。戢翼幽林。未附雅调。以和韶音。钜平遐逝。厉志弥深。肃肃京司。清风裁迈。乃延群彦。龙集凤会。亦既斯降。万里有赖。声发响应。好结倾盖。（○《类聚》三十一。《诗纪》二十二。）  

【赠建平太守李叔龙诗】  

弘道兴化。实在良守。悠悠建平。皇泽未流。朝选於众。乃子之授。南荆注望。心乎克副。（○《类聚》三十一。《诗纪》二十二。又韵补四作傅玄。引守、流、授三韵。）  

【赠何劭王济诗（并序）】  

朗陵公何敬祖。咸之从内兄。国子祭酒王武子。咸从姑之外孙也。并以明德见重於世。咸亲之重之。情犹同生。我则师友。何公既登侍中。武子俄而亦作。二贤相得甚欢。咸亦庆之。然自限暗劣。虽愿其缱绻。而从之末由。历试无效。且有家艰。心存目替。赋诗申怀以贻之。  

日月光太清。列宿曜紫微。赫赫大晋朝。明明辟皇闱。吾兄既凤翔。王子亦龙飞。双鸾游兰渚。二离扬清晖。携手升玉阶。并坐侍丹帷。金珰缀惠文。煌煌发令姿。斯荣非攸庶。缱绻情所希。岂不企高踪。麟趾邈难追。临川靡芳饵。何为守空坻。槁叶待风飘。逝将与君违。违君能无恋。尸素当言归。归身蓬荜庐。乐道以忘饥。进则无云补。退则恤其私。但愿隆弘美。王度日清夷。（○《文选》二十五。《初学记》十二。《诗纪》二十二。又《御览》二百十九此序及飞、辉二韵。）  

【诗并序】  

杨骏就吾索《诗》云：茅文通相说。文动为规藏可尽送。便作此诗。欲其有悟。然犹有虑。以示文通曰：得无作唯此白鹤直为骂可。君此远有文义。故欲令兄见之。唯此白鹤者。良冀临池。而中有鹤白令子崔玮为赋。指以骂冀。遂并文与骏。寂然云不知多务不省也。将如搔膇。自无觉也。《诗》曰：  

肃肃商风起。悄悄心自悲。圆圆三五月。皎皎曜清晖今昔一何盛。氛氲自消微。微黄黄及华。飘摇随风飞。（○鸣沙石室佚书修文殿《御览》。又《御览》四引辉一韵。○逯案。序、诗皆有讹误。）  

【赠太尉司马虞显机诗】  

帝崇元淑。妙选其属。命子是佐。增衮之缛。（○《类聚》三十一。《诗纪》二十二。）  

【愁霖诗】  

举足没泥泞。市道无行车。兰桂贱朽腐。柴粟贵明珠。（○《御览》十一。《诗纪》二十二。）  

【诗】  

零露浚江海。飞尘崇山岳。过谬佐台辅。安能任鼎餗。（○《初学记》二。《诗纪》二十二。）  

【赠郭泰机诗（并序）】  

河南郭泰机。寒素后门之士。不知余无能为益。以诗见激切可施用之才。而况沉沦不能自拔於世。余虽心知之而未如之何。此屈非复文辞所了。故直戏以答其《诗》云：  

素丝岂不洁。寒女难为容。（○《文选》二十五答傅咸诗注。）  

贫寒犹手拙。操杼安能工。（○同上）  

【诗】  

淫雨弥旬日。河流若奔渠。（○《书钞》百五十一。○逯案。此当是愁霖诗佚句。）  

春敷和气百鸟鸣。（○《书钞》百五十四。）  

郭泰机  

〈泰机。河南人。寒素后门之士。〉  

【答傅咸诗】  

皦皦白素丝。织为寒女衣。寒女虽妙巧。不得秉杼机。天寒知运速。况复雁南飞。衣工秉刀尺。弃我忽若遗。人不取诸身。世事焉所希。况复已朝餐。曷由知我饥。（○《文选》二十五。《诗纪》三十。又草堂诗笺六自京诗注引衣、机二韵。三十二引衣、遗二韵。）  

张华  

〈华。字茂先。范阳方城人。仕魏为太常博士。除著作佐郎。迁长史。兼中书郎。晋受禅。拜黄门侍郎。封关内侯。迁中书令。转度支尚书。吴平。进封广武县侯。出为幽州都督。领护乌桓校尉、安北将军。惠帝即位。为太子少傅。拜右光禄大夫、侍中、中书监。封壮武郡公。元康六年。拜司空。为赵王伦所杀。有博物志十卷、集十卷。〉  

【门有车马客行】  

门有车马客。问君何乡士。捷步往相讯。果是旧邻里。语昔有故悲。论今无新喜。清晨相访慰。日暮不能已。词端竞未究。忽唱分途始。前悲尚未弭。后忧方复起。（○《类聚》四十一。《诗纪》二十一。○逯案。《乐府诗集》四十载鲍照门有车马客行一首。与此全同而又多六句。文义较为完整。且鲍照本集亦载之。则此当是鲍诗逸篇。）  

【轻薄篇】  

末世多轻薄。骄代好浮华。志意既放逸。赀财亦丰奢。被服极纤丽。肴膳尽柔嘉。童仆馀粱肉。婢妾蹈绫罗。文轩树羽盖。乘马鸣玉珂。横簪刻玳瑁。长鞭错象牙。足下金鑮履。手中双莫耶。宾从焕络绎。侍御何芬葩。朝与金张期。暮宿许史家。甲第面长街。朱门赫嵯峨。苍梧竹叶清。宜城九醖醝。浮醪随觞转。素蚁自跳波。美女兴齐赵。妍唱出西巴。一顾倾城国。千金宁足多。北里献奇舞。大陵奏名歌。新声逾激楚。妙妓绝阳阿。玄鹤降浮云。鱏鱼跃中河。墨翟且停车。展季犹咨嗟。淳于前行酒。雍门坐相和。孟公结重关。宾客不得蹉。三雅来何迟。耳热眼中花。盘案互交错。坐席咸喧哗。簪珥咸堕落。冠冕皆倾邪。酣饮终日夜。明灯继朝霞。绝缨尚不尢。安能复顾他。留连弥信宿。此欢难可过。人生若浮寄。年时忽蹉跎。促促朝露期。荣乐遽几何。念此肠中悲。涕下自滂沱。但畏执法吏。礼防且切磋。（○《乐府诗集》六十七。广《文选》十三。《诗纪》二十一。又《书钞》百三十六引华、耶二韵。《初学记》十五引巴、多二韵。歌、阿二韵。《御览》三百五十九引珂、牙二韵。《书钞》百六引歌一韵。百四十八引醝一韵。《文选》三十五七命注引酒一韵。《御览》六百九十七引耶一韵。又《书钞》百二十六、草堂诗笺三十九送顾诗注、《御览》三百五十九引珂一韵。《书钞》百二十六、《初学记》二十二引牙一韵。）  

【游侠篇】  

翩翩四公子。浊世称贤名。龙虎相交争。七国并抗衡。食客三千馀。门下多豪英。游说朝夕至。辩士自纵横。孟尝东出关。济身由鸡鸣。信陵西反魏。  

秦人不窥兵。赵胜南诅楚。乃与毛遂行。黄歇北适秦。太子还入荆。美哉游侠士。何以尚四卿。我则异於是。好古师老彭。（○《乐府诗集》六十七。广《文选》十三。《诗纪》二十一。又《类聚》三十三引明、英、横、鸣、强、行、荆七韵。韵补二引鸣疆二韵。）  

【博陵王宫侠曲二首】  

侠客乐幽险。筑室穷山阴。獠猎野兽稀。施纲川无禽。岁慕饥寒至。慷慨顿足吟。穷令壮士激。安能怀苦心。干将坐自□。繁弱控馀音。耕佃穷渊陂。种粟著剑镡。收秋狭路间。一击重千金。栖迟熊罴穴。容与虎豹林。身在法令外。纵逸常不禁。（○《乐府诗集》六十七。又《类聚》三十三引阴、林二韵。《御览》四百七十三引阴、禽二韵。）  

雄儿任气侠。声盖少年场。借友行报怨。杀人租市旁。吴刀鸣手中。利剑严秋霜。腰间叉素戟。手持白头镶。腾超如激电。回旋如流光。奋击当手决。交尸自纵横。宁为殇鬼雄。义不入圜墙。生从命子游。死闻侠骨香。身没心不徵。勇气加四方。（○《乐府诗集》六十七。《诗纪》二十一。又《书钞》百二十三引场、霜二韵。《类聚》三十三引场、傍、霜、光、香、方六韵。《御览》四百七十三引场、旁、镶三韵。○《类聚》联为一首。）  

【游猎篇】  

岁暮凝霜结。坚冰沍幽泉。厉风荡原隰。浮云蔽昊天。玄云晻<云冘>合。素雪纷连翩。鹰隼始击鸷。虞人献时鲜。严驾鸣俦侣。揽辔过中田。戎车方四牡。文轩驭紫燕。舆徒既整饬。容服丽且妍。武骑列重围。前驱抗修旃。倏忽似回飚。终绎若浮烟。鼓噪山渊动。冲尘云雾连。轻缯拂素霓。纤网荫长川。游鱼未暇窜。归雁不得还。由基控繁弱。公差操黄间。机发应弦倒。一纵连双肩。僵禽正狼藉。落羽何翻翻。积获被山阜。流血丹中原。驰骋未及倦。曜灵俄移晷。结罝弥薮泽。嚣声振四鄙。鸟惊触白刃。兽骇挂流矢。仰手接游鸿。举足蹴犀兕。如黄批狡兔。青骹撮飞雉。鹄鹭不尽收。凫鹥安足视。日冥徒御劳。赏勤课能否。野响会众宾。玄酒甘且旨。燔炙播遗芳。金觞浮素蚁。珍羞坠归云。纤肴出渌水。四气运不停。年时何亹亹。人生忽如寄。居世遽能几。至人同祸福。达士等生死。荣辱浑一门。安知恶与美。游放使心狂。覆车难再履。伯阳为我诫。检迹投清轨。（○《乐府诗集》六十七。《诗纪》二十一。又《类聚》九十一、九十四并引雉、视二韵。）  

【壮士篇】  

天地相震荡。回薄不知穷。人物禀常格。有始必有终。年时俯仰过。功名宜速崇。壮士怀愤激。安能守虚冲。乘我大宛马。抚我繁弱弓。长剑横九野。高冠拂玄穹。慷慨成素霓。啸吒起清风。震响骇八荒。奋威蚋四戎。濯鳞沧海畔。驰骋大漠中。独步圣明世。四海称英雄。（○《乐府诗集》六十七。广《文选》十三。《诗纪》二十一。）  

【萧史曲】  

《诗纪》云。艺文作张华。乐府作鲍照。然此诗词格不类晋人。当是鲍诗也。  

萧史爱长年。嬴女吝童颜。火粒愿排弃。霞雾好登攀。龙飞逸天路。凤起出秦关。身去长不返。箫声时往还。（○《类聚》七十八作咏箫史诗。《乐府诗集》五十一作鲍照。《诗纪》二十一。）  

【纵横篇】  

苏秦始为交。同学鬼谷先生。辩说剖毫厘。变诈入无形。巧言惑正理。人主莫不倾听。（○《御览》四百六十四。）  

【苦寒行】  

重纩无暖气。轻被覆空床。（○《御览》七百七。○四部业刊本作苦行诗。无纩字。）  

【真人篇】  

朱李生东苑。甘瓜出西郊。（○《御览》九百七十八。）  

【励志诗（九章四言）】  

大仪斡运。天回地游。四气鳞次。寒暑环周。星光既夕。忽焉素秋。凉风振落。熠耀宵流。吉士思秋。实感物化。日与月与。荏苒代谢。逝者如斯。曾无日夜。嗟尔庶士。胡宁自舍。  

仁道不遐。德輶如羽。求焉斯至。众鲜克举。大猷玄漠。将抽厥绪。先民有作。贻我高矩。  

虽有淑姿。放心纵逸。出般于游。居多暇日。如彼梓材。弗勤丹沐浴。虽劳朴斫。终负素质。  

养由矫矢。兽号于林。蒲芦萦缴。神感飞禽。末伎之妙。动物应心。研精耽道。安有幽深。  

安心恬荡。栖志浮云。体之以质。彪之以文。如彼南亩。力耒既勤。藨蓘致功。必有丰殷。水积成川。载澜载清。土积成山。歊蒸郁冥。山不让尘。川不辞盈。勉尔源。成人在始。累微以著。乃物之理。纆牵之长。实累千里。  

复礼终明。天下归仁。若金受砺。若泥在钧。进德修业。辉光日新。隰朋仰慕。予亦何人。（○《文选》十九。文章正宗二十九。《诗纪》二十一。又《书钞》百二十五引林、禽二韵。百五十三引一句。百五十四引流一韵。）  

【祖道征西应诏诗】  

赫赫大晋。奄有万方。陶以仁化。曜以天光。二迹陕西。实在我王。内饪玉铉。外惟鹰扬。四牡扬镳。玄辂振绥。庶寮群后。饯饮洛湄。感离欢凄。慕德迟迟。（○《类聚》二十九。广《文选》八。《诗纪》二十一。）  

【祖道赵王应诏诗】  

崇选穆穆。利建明德。於显穆亲。时惟我王。禀姿自然。金质玉相。光宅旧赵。作镇冀方。休宠曲锡。备物焕彰。发轨上京。出自天邑。百寮饯行。缙绅具集。轩冕峨峨。冠盖习习。恋德惟德。永欢弗及。（○《类聚》二十九。广《文选》八。《诗纪》二十一。）  

【太康六年三月三日后园会诗（四章）】  

暮春地日。阳气清明。祁祁甘雨。膏泽流盈。习习祥风。启滞导生。禽鸟翔逸。卉木滋荣。纤条被绿。翠华含英。  

於皇我后。钦若昊乾。顺时省物。言观中园。燕及群辟。乃命乃延。合乐华池。祓濯清川。泛彼龙舟。溯游洪源。  

朱幕云覆。列坐文茵。羽觞波腾。品物备珍。管弦繁会。变用奏新。穆穆我皇。临下渥仁。训以慈惠。询纳广神。好乐无荒。化达无垠。  

咨予微臣。荷宠明时。忝恩于外。攸攸三期。犬马惟慕。天实为之。灵启其愿。遐愿在兹。于以表情。爰著斯诗。（此章岁时杂咏有窜乱。○古今岁时杂咏十六。《诗纪》二十一。又《类聚》四、《初学记》四、《御览》三十、广《文选》八并引前二章。）  

【诗】  

听朝有暇。延命群臣。冠盖云集。樽俎星陈。（○《书钞》八十二。《初学记》十四。）  

【上巳篇（以下五言）】  

仁风导和气。勾芒御昊春。姑洗应时月。元巳启良辰。密云荫朝日。零雨洒微尘。飞轩游九野。置酒会众宾。临川悬广幕。夹水布长茵。徘徊存往古。慷慨慕先真。朋从自远至。童冠八九人。追好舞雩庭。拟迹洙泗滨。伶人理新乐。膳夫烹时珍。八音硼礚奏。肴俎从横陈。妙舞起齐赵。悲歌出三秦。春醴逾九酝。冬清过十旬。盛时不努力。岁暮将何因。勉哉众君子。茂德景日新。高飞抚凤翼。轻举攀龙鳞。（○古今岁时杂咏十六。《诗纪》二十一。又《书钞》百四十八引旬一韵。百五十五引春、辰二韵。《初学记》四引清、辰、尘、宾四韵。杜公瞻编珠引秦一韵。《御览》三十引春、辰、人、珍、旬五韵。）  

【答何劭诗三首（何劭赠诗别见。）】  

吏道何其迫。窘然坐自拘。缨緌为徽纆。文宪焉可逾。恬旷苦不足。烦促每有馀。良朋贻新诗。示我以游娱。穆如洒清风。焕若春华敷。自昔同寮寀。於今比园庐。衰疾近辱殆。庶几并悬舆。散发重阴下。抱杖临清渠。属耳听鸎鸣。流目玩鯈鱼。从容养馀日。取乐於桑榆。（○《文选》二十四。文章正宗二十九。《诗纪》二十一。又《类聚》三十一引娱、敷、墟、舆、渠、鱼、榆七韵。范晔文对床夜语一引敷、鱼二韵。）  

洪钧陶万类。大块禀群生。明暗信异姿。静躁亦殊形。自予及有识。志不在功名。虚恬窍所好。文学少所经。忝荷既过任。白日已西倾。道长苦智短。责重困才轻。周任有遗规。其言明且清。负乘为我戒。夕惕坐自惊。是用感嘉贶。写心出中诚。发篇虽温丽。无乃违其情。（○《文选》二十四。文章正宗二十九。《诗纪》二十一。）  

驾言归外庭。放志永栖迟。相伴步园畴。春草郁郁滋。荣观虽盈目。亲友莫与偕。悟物增隆思。结恋慕同侪。援翰属新诗。永欢有馀怀。（○《类聚》三十一。《诗纪》二十一。）  

【情诗五首】  

北方有佳人。端坐鼓鸣琴。终晨抚管弦。日夕不成音。忧来结不解。我思存所钦。君子寻时役。幽妾怀苦心。初为三载别。於今久滞淫。昔耶生户牖。庭内自成阴。翔鸟鸣翠偶。草虫相和吟。心悲易感激。俯仰泪流衿。愿托晨风翼。束带侍衣衾。（○玉台新咏二。广《文选》九。《诗纪》二十一。又《书钞》一百九引琴、音二韵。）  

明月曜清景。昽光照玄墀。幽人守静夜。回身入空帷。束带俟将朝。廓落晨星稀。寐假交精爽。觌我佳人姿。巧笑媚欢靥。联娟眸与眉。寤言增长叹。凄然心独悲。（○玉台新咏二。广《文选》九。《诗纪》二十一。）  

清风动帷帘。晨月叹幽房。佳人处遐远。兰室无容光。襟怀拥虚景。轻衾覆空床。居欢惜夜促。在戚怨宵长。拊枕独啸叹。感慨心内伤。（○《文选》二十九。玉台新咏二。《诗纪》二十一。又《文选》二十一杂体诗注引房一韵。海录碎事上引房一韵。）  

君居北海阳。妾在江南阴。悬邈修涂远。山川阻且深。承欢注隆爱。结分投所钦。衔恩笃守义。万里托微心。（○玉台新咏二。《类聚》三十二。《诗纪》二十一。）  

游目四野外。逍遥独延伫。兰蕙缘情渠。繁华荫绿渚。佳人不在兹。取此欲谁与。巢居知风寒。穴处识阴雨。不曾远别离。安知慕俦侣。（○《文选》二十九。玉台新咏二。《类聚》三十二。《诗纪》二十一。又敦煌唐写本玉台新咏存篇末三十四字。○逯案。《诗纪》以清风、游目、北方、明月、君居等为次。今从玉台新咏。）  

【感婚诗】  

驾言游东邑。东邑纷禳禳。婚姻及良时。嫁娶避当梁。窈窕出闺女。嬿婉姬与姜。素颜发红华。美目流清扬。韡炜众亲盛。於我犹若常。譬彼暮春草。荣华不再阳。（○《初学记》十四。《诗纪》二十一。又《御览》百五十七引穰、梁二韵。）  

【杂诗三首】  

晷度随天运。四时互相承。东壁正昏中。涸阴寒节升。繁霜降当夕。悲风中夜兴。朱火青无光。兰膏坐自凝。重衾无暖气。挟纩如怀冰。伏枕终遥昔。寤言莫予应。永思虑崇替。慨然独拊膺。（○《文选》二十九。《诗纪》二十一。又《类聚》三、《初学记》三并引承、升、兴、凝、冰五韵。万花谷后二引乘、升、兴、凝、冰五韵。）  

逍遥游春宫。容与缘池阿。白苹齐素叶。朱草茂丹华。微风摇摆蕖若。层波动芰荷。荣彩曜中林。流馨入绮罗。王孙游不归。修路邈以遐。谁与玩遗芳。伫立独咨嗟。（○玉台新咏二。敦煌唐写本玉台新咏。广《文选》十五。《诗纪》二十一。）  

荏苒日月运。寒暑忽流易。同好逝不存。迢迢远离析。房栊自来风。户庭无行迹。蒹葭生床下。蛛蝥网四壁。怀思见不隆。感物重郁积。游雁比翼翔。归鸿知接翮。来哉彼君子。无然徒自隔。（○玉台新咏二。唐写本玉台新咏。广《文选》十五。《诗纪》二十一。）  

【拟古诗】  

〖《诗纪》云。见艺文松类。有诗无题。古遗集云拟古。○逯案。又见鲍照集赠马子乔。〗  

松生垅坂上。百尺下无枝。东南望河尾。西北隐昆崖。刚风振山籁。朋鸟夜惊离。悲凉贯年节。葱翠恒若斯。安得草木心。不怨寒暑移。（○鲍照集六。《类聚》八十八。《诗纪》二十一。）  

【游仙诗四首】  

云霓垂藻旒。羽袿扬轻裾。飘登清云间。论道神皇庐。箫史登凤音。王后吹鸣竽。守精味玄妙。逍遥无为墟。（○《类聚》七十八。《诗纪》二十一。）  

玉佩连浮星。轻冠结朝霞。列坐王母堂。艳体餐瑶华。湘妃咏涉江。汉女奏阳阿。（○同上）  

乘云去中夏。随风济江湘。亹亹陟高陵。遂升玉峦阳。云娥荐琼石。神妃侍衣裳。（○同上）  

游仙迫西极。弱水隔流沙。云榜鼓雾柂。飘忽陵飞波。（○《书钞》百三十八。《御览》七百七十一。）  

【赠挚仲治诗】  

君子有逸志。栖迟於一丘。仰荫高林茂。俯临渌水流。恬淡养玄虚。沈精研圣猷。（○《类聚》三十一。《诗纪》二十一。）  

【招隐诗二首】  

隐士托山林。遁世以保真。连惠亮未遇。雄才屈不伸。（○《类聚》三十六。《诗纪》二十一。）  

栖迟四野外。陆沈背当时。循名掩不著。藏器待无期。羲和策六龙。弭节越崦嵫。盛年俯仰过。忽若振轻丝。（○同上）  

【荷诗】  

荷生绿泉中。碧叶齐如规。回风荡流雾。珠水逐条垂。照灼此金塘。藻曜君玉池。不愁世赏绝。但畏盛明移。（○《类聚》八十二。鲍照集四作学刘公干体诗。）  

【诗】  

混沌无形气。奚从生两仪。元一是能分。术极焉能离。玄为谁翁子。道是谁家儿。天行自西回。日月曷东驰。（○《御览》一。）  

【诗】  

清晨登陇首。坎壈行山难。领阪峻阻曲。羊肠独盘桓。（○《书钞》百五十七。）  

【诗】  

乘马佚於野。泽雉苦於樊。役心以婴物。岂云我自然。（○韵补二。）  

【诗】  

橘生湘水侧。菲陋人莫传。逢君金华宴。得在玉阶前。（○《类聚》八十六。《白帖》三十。鲍照集四。）  

【诗】  

日南出野女。群行不见夫。其状精且白。裸袒无衣襦。（○《后汉书》《《郡国志》日南郡注引博物记。○逯案。此殆张华诗。）  

【诗】  

阑径少行迹。玉台坐网丝。（○海录碎事四。）  

【诗】  

青盖覆金鞍。（○《书钞》百二十六。）  

樱桃含红萼。（○《初学记》二十八。）  

## 晋诗卷四  

周处  

〈处。字子隐。义兴阳羡人。仕吴为东观左丞。入晋。历新平、广汉太守。除内史。迁御史中丞。元康七年。以建威将军讨氐羌齐万年。战死。有默语三十篇、《风土记》三卷。〉  

【诗】  

〖《晋书》曰：齐万年屯梁山。有众七万。夏侯骏逼处以五千兵击之。乃攻万年於六陌。处军未食。梁王肜促令速战。而绝其后继。处知必败。赋诗云云。〗  

去去世事已。策马观西戎。藜藿甘粱黍。期之克令终。（○《晋书》本传。《御览》三百十二。《诗纪》三十。）  

邹湛  

〈湛。字润甫。南阳新野人。泰始初。历任尚书郎、太子中庶子。太康中。拜散骑常侍。出为渤海太守。转太傅杨骏长史。迁侍中。后历任国子祭酒、少府等职。元康末卒。有易统略若干卷、集三卷。〉  

【游仙诗】  

潜颖隐九泉。女萝缘高松。（○《文选》二十一游仙诗注。）  

紫芝列红敷。丹泉激阳渎。（○《文选》三十一杂体诗注。）  

曹嘉  

〈嘉。魏楚王彪世子。入晋封高邑公。元康中为国子博士。后为东莞太守。〉  

【赠石崇诗】  

〖《诗纪》云。曹嘉元康中与石崇俱为国子博士。后嘉为东莞太守。崇为征虏将军。监青、徐军事。屯於下邳。嘉以诗遗崇。〗  

文武应时用。兼才在明哲。嗟嗟我石生。为国之俊杰。入侍於皇闼。出则登九列。威检肃青徐。风发宣吴裔。畴昔谬同位。情至过鲁卫。分离逾十载。思远心增结。愿子鉴斯诚。寒暑不逾契。（○《三国志》楚王彪传注。《诗纪》三十。）  

阎赞  

〈赞。字续伯。巴西安汉人。惠帝初。历舍人。转安得令。复为河间王颙西戎司马。迁汉中太守。转陇西太守。有集二卷。〉  

【为周处士上诗】  

周全其节。令闻不已。身虽云没。书名良史。（○《晋书》周处传。）  

潘岳  

〈岳。字安仁。荥阳中牟人。武帝时。举秀才为郎。出为河阳及怀二县令。入补尚书郎。惠帝初。太傅杨骏引为主簿。后选为长安令。寻补著作郎。转散骑常侍。永康元年。赵王伦辅政。孙秀诬岳与石崇为乱。遂被害。有集十卷。〉  

【关中诗〖十六章】  

《诗纪》云。惠帝元康六年。氐贼齐万年与杨茂於关中反乱。既平。帝命诸臣作关中诗。岳上表曰：诏臣作关中诗。辄奉诏竭愚作诗一篇。案《汉记》。孝明时护羌校尉窦林上降羌颠岸。以为羌豪。岸兄颠吾复降。问事状。林对前后两屈。坐诬讽下狱死。齐万年编户隶属。为日久矣。而死生异辞。必有诡谬。矿引证喻。以徵不恪。〗  

於皇时晋。受命既固。三祖在天。圣皇绍祚。德博化光。刑简枉错。微火不戒。  

延我宝库。蠢尔戎狄。狡焉思肆。虞我国眚。窥我利器。狱牧虑殊。威怀理二。将无专策。兵不素肄。  

翘翘赵王。请徒三万。朝议惟疑。未逞斯愿。桓桓梁征。高牙乃建。旗盖相望。偏师作援。  

虎视眈眈。威彼好畤。素甲日耀。玄幕云起。谁其继之。夏侯卿士。惟系惟处。别营棋跱。  

夫岂无谋。戎士承平。守有完郛。战无全兵。锋交卒奔。孰免孟明。悄檄秦郊。告败上京。  

周殉师令。身膏氐斧。人之云亡。贞节克举。卢播违命。投畀朔土。为法受恶。谁谓荼苦。  

哀此黎元。无罪无辜。肝脑涂地。白骨交衢。夫行妻寡。父出子孤。俾我晋民。化为狄俘。  

乱离斯瘼。日月其稔。天子是矜。旰食晏寝。主忧臣劳。孰不只懔。愧无献纳。尸素以甚。  

皇赫斯怒。爰整精锐。命彼上谷。指日遄逝。亲奉成规。棱威遐厉。首陷中亭。扬声万计。  

兵固诡道。先声后实。闻之有司。以万为一。纣之不善。我未之必。虚皛湳德。缪彰甲吉。雍门不启。陈湃危逼。观遂虎奋。感恩输力。重围克解。危城载色。岂曰无过。功亦不测。  

情固万端。于何不有。纷纭齐万。亦孔之丑。曰纳其降。曰枭其首。畴真可掩。孰伪可久。  

既徵尔辞。既蔽尔讼。当乃明实。否则证空。好爵既靡。显戮亦从。不见窦林。伏尸汉邦。  

周人之诗。寔曰采薇。北难猃狁。西患昆夷。以古况今。何足曜威。徒愍斯民。我心伤悲。  

斯民如何。荼毒于秦。师旅既加。饥馑是因。疫疠淫行。荆棘成榛。绛阳之粟。浮于渭滨。  

明明天子。视民如伤。申命群司。保尔封疆。靡暴于众。无陵于强。惴惴寡弱。如熙春阳。（○《文选》二十。《诗纪》二十八。又《晋书》五十八引斧、举二韵。）  

【为贾谧作赠陆机诗（十一章）】  

肇自初创。二仪絪缊。粤有生民。伏羲始君。结绳阐化。八象成文。芒芒九有。区域以分。  

神农更王。轩辕承纪。画野离疆。爰封众子。夏殷既袭。宗周继祀。绵绵瓜瓞。六国互峙。  

强秦兼并。吞灭四隅。子婴面榇。汉祖膺图。灵献微弱。在涅则渝。三雄鼎足。孙启南吴。  

南吴伊何。僣号称王。大晋统天。仁风遐扬。伪孙衔璧。奉土归疆。婉婉长离。凌江而翔。  

长离云谁。咨尔陆生。鹤鸣九皋。犹载厥声。况乃海隅。播名上京。爰应旌招。抚翼宰庭。  

储皇之选。实简惟良。英英朱鸾。来自南冈。曜藻崇正。玄冕丹裳。如彼兰蕙。载采其芳。  

藩岳作镇。辅我京室。旋反桑梓。帝弟作弼。或云国宦。清涂攸失。吾子洗然。恬淡自逸。  

廊庙惟清。俊乂是延。擢应嘉举。自国而迁。齐辔群龙。光赞纳言。优游省闼。珥笔华轩。  

昔余与子。缱绻东朝。虽礼以宾。情通友僚。嬉娱丝竹。抚鞞舞韶。修日朗月。携手逍遥。  

自我离群。二周于今。虽简其面。分著情深。子其超矣。实慰我心。发言为诗。俟望好音。  

欲崇其高。必重其层。立德之柄。莫匪安恒。在南称柑。度北则橙。崇子锋颖。不颓不崩。（○《文选》二十四。《诗纪》二十八。又《类聚》三十一引二章、三章、四章、五章、七章、八章、十章及九章之朝、遥二韵、十一章之曾、橙、崩三韵。《书钞》六十引言、轩二韵。）  

【北芒送别王世胄诗五章】  

〖《世说》新语赏誉篇曰：谢胡儿尝作王堪传。咨谢公。谢公答曰：堪。烈之子。阮千里姨兄弟。潘安仁中外。安仁诗所谓云云。是许允婿。又注曰：晋诸公赞曰：堪字世胄。东平寿张人。少以高亮义正称。为尚书左丞。有准绳操。为石勒所害。岳集曰：堪为成都王军司马。岳送至北邙别。作《诗》曰云。〗  

微微发肤。受之父母。峨峨王侯。中外之首。子亲伊姑。我父惟舅。昆同瓜瓞。志齐执友。  

惟我王侯。风节英茂。执宪中朝。剖符名守。配作此牧。频显烦授。徐以姻掇。凉疾不就。  

桓桓平北。帝之宠弟。彬彬我兄。敦书悦礼。乃降厥资。训戎作楷。谁谓荼苦。其甘如荠。  

忠惟行本。恭惟德基。沈此旧疴。不敢屡辞。命彼仆驾。谓之舆之。如彼孙子。膑足乘轖。  

朱镳既扬。四辔既整。驾言饯行。告辞芒领。情有迁延。日无馀景。回辕南翔。心焉北骋。（○文馆词林百五十二作赠王胄。又《类聚》二十九、《诗纪》二十八并引整、领、景、骋四韵。）  

【家风诗】  

绾发绾发。发亦鬓止。日祗日祗。敬亦慎止。靡专靡有。受之父母。鸣鹤匪和。析薪弗荷。隐忧孔疚。我堂靡构。义方既训。家道颖颖。岂敢荒宁。一日三省。（○《类聚》二十三。《诗纪》二十八。）  

【於贾谧坐讲《汉书》诗】  

治道在儒。弘儒由人。显允鲁侯。文质彬彬。笔下摛藻。席上敷珍。前疑既辨。旧史惟新。惟新尔史。既辨尔疑。延我寮友。讲此微辞。（○《类聚》五十五。《初学记》十一。《诗纪》二十八。又《书钞》一百作读《汉书》诗。引珍、新二韵。）  

【离合诗】  

佃渔始化。人民穴处。意守醇朴。音应律吕。乘梓被源。卉木在野。锡鸾未设。金石拂举。害咎蠲消。吉德流普。谿谷可安。奚作栎宇。嫣然以意。焉惧外侮。熙神委命。已求多祜。叹彼季末。口出择语。谁能墨识。言丧厥所。垄亩之谚。龙潜严阻。鲜义崇乱。少长失叙。（思杨容姬难堪○《类聚》五十六。《诗纪》二十八。）  

【金谷会诗】  

遂拥朱旄。作镇淮泗。（○六臣本《文选》五十九齐故安陆昭王碑文注。）  

【金谷集作诗】  

王生和鼎实。石子镇海所。亲友各言迈。中心怅有违。保以叙离思。携手游郊畿。朝发晋京阳。夕次金谷湄。回谿萦曲阻。峻阪路威夷。绿池泛淡淡。青柳何依依。滥泉龙鳞澜。激波连珠挥。前庭树沙棠。后园植乌椑。灵囿繁石榴。茂林列芳梨。饮至临华沼。迁坐登隆坻。玄醴染朱颜。但愬杯行迟。扬桴抚灵鼓。箫管清且悲。春荣谁不慕。岁寒良独希。投分寄石友。白首同。所归。（○《文选》二十。《诗纪》二十八。又《书钞》百四十八引迟一韵。《类聚》二十九作金谷集诗。引沂、违、畿、湄、夷、依、迟、归八韵。《初学记》十八引归一韵。《御览》九百七十一引椑一韵。）  

【河阳县作诗二首】  

微身轻蝉翼。弱冠忝嘉招。在疚妨贤路。再升上宰朝。猥荷公叔举。连陪厕王寮。长啸归江山。拥耒耨时苗。幽谷茂纤葛。峻严敷荣条。落英陨林趾。飞茎秀陵乔。卑高亦何常。升降在一朝。徒恨良时泰。小人道遂消。譬如野田蓬。斡流随风飘。昔倦都邑游。今掌河朔徭。登城眷南顾。凯风扬微绡。洪流何浩荡。修芒郁岧峣。谁谓晋京远。室迩身实辽。谁谓邑宰轻。令名患不劭。人生天地间。百年孰能要。颎如槁石火。瞥若截道飚。齐都无遗声。桐乡有馀谣。福谦在纯约。害盈由矜骄。虽无君人德。视民庶不恌。（○《文选》二十六。《诗纪》二十八。）  

日夕阴云起。登城望洪河。川气冒山领。惊湍激严阿。归雁暎兰畤。游鱼动圆波。鸣蝉厉寒音。时菊耀秋华。引领望京室。南路在伐柯。大厦缅无觌。崇芒郁嵯峨。总总都邑人。扰扰俗化讹。依水类浮萍。寄松似悬萝。朱博纠舒慢。楚风被琅邪。曲蓬何以直。托身依业麻。黔黎竟何常。政成在民和。位同单父邑。愧无子贱歌。岂敢陋微官。但恐忝所荷。（○《文选》二十六。《诗纪》二十八。又《文选》二十二游西池诗注引一句。草堂诗笺三十五江梅诗注引一句。韵补二引麻、和二韵。）  

【在怀县作诗二首】  

南陆迎修景。朱明送末垂。初伏启新节。隆暑方赫羲。朝想庆云兴。夕迟白日移。挥汗辞中宇。登城临清池。凉飚自远集。轻襟随风吹。灵圃耀华果。通衢列高椅。瓜瓞蔓长苞。姜芋纷广畦。稻栽肃芊芊。黍苗何离离。虚薄乏时用。位微名日卑。驱役宰两邑。政绩竟无施。自我违京辇。四载迄于斯。器非廊庙姿。屡出固其宜。徒怀越鸟志。眷恋想南枝。（○《文选》二十六。《诗纪》二十八。又古今岁时杂咏二十二、《初学记》四并引垂、曦、移、池、吹、椅六韵。《书钞》百五十五引垂、羲二韵。《类聚》五引垂、羲、移、池、吹、椅六韵。《御览》三十一引垂、曦二韵。）  

春秋代迁逝。四运纷可喜。宠辱易不惊。恋本难为思。我来冰未泮。时暑忽隆炽。感此还期淹。叹彼年往驶。登城望郊甸。游目历朝寺。小国寡民务。终日寂无事。白水过庭激。绿槐夹门植。信美非吾土。祗搅怀归志。眷然顾巩洛。山川邈离异。愿言旋旧乡。畏此简书忌。祗奉社稷守。恪居处职司。（○《文选》二十六。《诗纪》二十八。又《类聚》五十作怀县诗。引事、植、志、异、忌五韵。）  

【内顾诗二首〖《诗纪》云。广《文选》作潘尼者非。〗】  

静居怀所欢。登城望四泽。春草郁青青。桑柘何奕奕。芳林振朱荣。渌水激素石。初征冰未泮。忽焉振絺绤。漫漫三千里。迢迢远行客。驰情恋朱颜。寸阴过盈尺。夜愁极清晨。朝悲终日夕。山川信悠永。愿言良弗获。引领讯归云。沈思不可释。（○玉台新咏二。古籍业残敦煌唐写本玉台新咏。《类聚》三十二。《诗纪》二十八。）  

独悲安所慕。人生若朝露。绵邈寄绝域。眷恋想平素。尔情既来追。我心亦还顾。形体隔不达。精爽交中路。不见山上。松。隆冬不易故。不见陵涧。柏。岁寒守一度。无谓希见疏。在远分弥固。（○玉台新咏二。古籍业残敦煌唐写本玉台新咏。《诗纪》二十八。）  

【悼亡诗三首】  

荏苒冬春谢。寒暑忽流易。之子归穷泉。重壤永幽隔。私怀谁克从。淹留亦何益。黾勉恭朝命。回心反初役。望庐思其人。入室想所历。帏屏无仿佛。翰默有馀迹。流芳未及歇。遗挂犹在壁。怅怳如或存。回遑忡惊惕。如彼翰林鸟。双栖一朝支。如彼游川鱼。比目中路析。春风缘隟来。晨留承檐滴。寝息何时忘。沈忧日盈积。庶几有时衰。庄缶犹可击。（○《文选》二十三。玉台新咏二。古籍业残敦煌唐写本玉台新咏。《诗纪》二十八。又《类聚》三十四引易、隔、历、迹、壁、惕、支、隔八韵。）  

皎皎窗中月。照我室南端。清商应秋至。溽暑随节阑。凛凛凉风升。始觉夏衾单。岂曰无重纩。谁与同岁寒。岁寒无与同。朗月何胧胧。展转盻枕席。长簟竟床空。床空委清尘。室虚来悲风。独无李氏灵。仿佛睹尔容。抚衿长欢息。不觉涕沾胸。沾胸安能已。悲怀从中起。寝兴目存形。遗音犹在耳。上惭东门吴。下愧蒙《庄子》。赋诗欲言志。此志难具纪。命也可奈何。长戚自令鄙。（○《文选》二十三。玉台新咏二。古籍业残敦煌唐写本玉台新咏。《诗纪》二十八。又《书钞》百五十引同、胧二韵。《类聚》三十四引端、阑、单、寒、胧、空、风、起、耳九韵。《御览》二十五引端、阑、单三韵。七百七引单、寒二韵。七百八引空一韵。事类赋秋赋注引端、阑二韵。○逯案。长戚自令鄙句。唐写本作令自鄙较胜。阮籍咏怀昔年十四五篇末句云。噭々令自嗤。与此句法相似也。）  

曜灵运天机。四节代迁逝。凄凄朝露凝。烈烈夕风厉。奈何悼淑俪。仪容永潜医。念此如昨日。谁知已卒岁。改服从朝政。哀心寄私制。茵帱张故房。朔望临尔祭。尔祭讵几时。朔望忽复尽。衾裳一毁撤。千载不复引。亹亹期月周。戚戚弥相愍。悲怀感物来。泣涕应情陨。驾言陟东阜。望坟思纡轸。徘徊墟墓间。欲去复不忍。徘徊不忍去。徙倚步踟蹰。落叶委埏侧。枯荄带坟隅。孤魂独茕茕。安知灵与无。投心遵朝命。挥涕强就车。谁谓帝宫远。路极悲有馀。（○《文选》二十三。《诗纪》二十八。）  

【杨氏七哀诗】  

漼如叶落树。邈若雨绝天。雨绝有归云。页落何时连。山气冒冈领。长风鼓松柏。堂虚闻鸟声。室暗如日夕。昼愁奄逮昏。夜思忽终昔。展转独悲穷。泣下沾枕席。人居天地间。飘若远行客。先后讵能几。谁能弊金石。（○《类聚》三十四作哀诗。广《文选》九。《诗纪》二十八。又《文选》四十拜中军记室辞隋王笺注引天一韵。）  

【思子诗】  

造化甄品物。天命代虚盈。奈何念稚子。怀奇陨幼龄。追想存仿佛。感道伤中情。一往何时还。千载不复生。（○《类聚》三十四。《诗纪》二十八。）  

【东郊诗〖东郊。叹不得志也。〗】  

出自东郊。忧心摇摇。遵彼莱田。言采其樵。（○《文选》二十宿东园诗注。）  

【鲁公诗】  

如地之载。如天之临。（○《文选》二十应诏燕曲水诗注。）  

【诗】  

成都贵素质。酒泉称白丽。红紫夺夏藻。裁芳掩春蕙。（○合璧事类别集四十四。）  

柳条恒着地。弱柳荫修衢。（○《类聚》八十九。○逯案。此非一篇中句。）  

依水类浮萍。倚松如悬萝。（○合璧事类续集五十一。）  

【阁道谣】  

〖《晋书》曰：潘岳才名冠世。为众所疾。泰始十年。出为河阳令。而郁郁不得志。时尚书仆射山涛领吏部。王济、裴楷等并为帝所亲遇。岳内非之。乃题阁道为谣。〗  

阁道东有大牛。王济鞅。裴楷輶。和峤刺促不得休。（《世说》作阁东有大牛。和峤鞅。裴楷鞦。王济别嬲不得休。○《晋书》潘岳传。《世说》新语政事篇。《御览》四百六十五引王隐《晋书》。）  

夏侯冲  

【答潘岳诗】  

相思限清防。企伫谁与言。（○《文选》二十六直东宫答郑尚书诗注。）  

束皙  

〈皙。字广微。阳平元城人。初为司空张华贼曹属。转著作佐郎。迁博士。再迁尚书郎。赵王伦辅政。辞疾归。有发蒙记一卷、集七卷。〉  

【补亡诗六首】  

〖序曰：皙与同业畴人。肄修乡饮之礼。然所咏之诗。或有义无辞。音乐取节。阙而不备。于是遥想既往。存思在昔。补著其文。以缀旧制。〗  

【南陔】〖南陔。孝子相戒以养也。〗  

循彼南陔。言采其兰。眷恋庭闱。心不遑安。彼居之子。冈或游盘。馨尔夕膳。絜尔晨餐。循彼南陔。厥草油油。彼居之子。色思其柔。眷恋庭闱。心不遑留。馨尔夕膳。絜尔晨羞。有獭有獭。在河之涘。凌波赴汨。噬鲂捕鲤。嗷嗷林乌。受哺于子。养隆敬薄。惟禽之似。勖增尔虔。以介丕祉。（○《文选》十九。《诗纪》二十三。又《初学记》十七所引缺餐一韵。）  

【白华】〖白华。孝子之洁白也。〗  

白华朱萼。被於幽薄。粲粲门子。如磨如错。终晨三省。匪惰其恪。白华绛趺。在陵之陬。倩倩士子。涅而不渝。竭诚尽敬。亹亹忘劬。白华玄足。在丘之曲。堂堂处子。无营无欲。鲜侔晨葩。莫之黠辱。（○《文选》十九。《初学记》十七。文章正宗二十九。《诗纪》二十三。）  

【华黍】〖华黍。时和岁丰。宜黍稷也。〗  

黮々重云。习习和风。黍华陵巅。麦秀丘中。靡田不播。九谷斯丰。奕奕玄霄。濛濛甘溜。黍发稠华。禾挺其秀。靡田不殖。九谷斯茂。无高不播。无下不植。（李善本《文选》作殖。）芒芒其稼。参参其穑。稸我王委。充我民食。玉烛阳明。显猷翼翼。（○《文选》十九。《诗纪》二十三。）  

【由庚】〖由庚。万物得由其道也。〗  

荡荡夷庚。物则由之。蠢蠢庶类。王亦柔之。道之既由。化之既柔。木以秋零。草以春抽。兽在于草。鱼跃顺流。四时递谢。八风代扇。纤阿案晷。星变基躔。五纬不愆。六气无易。愔愔我王。绍文之迹。（○《文选》十九。《诗纪》二十三。）  

【崇丘】〖万物得极其高大也。〗  

瞻彼崇丘。其林蔼蔼。植物斯高。动类斯大。周风既洽。王猷允泰。漫漫方舆。回回洪覆。何类不繁。何生不茂。物极其性。人永其寿。恢恢大圆。茫茫九壤。资生仰化。于何不养。人无道夭。物极则长。（○《文选》十九。《诗纪》二十三。）  

【由仪】〖由仪。万物之生。各得其仪也。〗  

肃肃君子。由仪率性。明明后辟。仁以为政。鱼游清沼。鸟萃平林。濯鳞鼓翼。振振其音。宾写尔诚。主竭其心。时之和矣。何思何修。文化内辑。武功外悠。（○《文选》十九。《诗纪》二十三。）  

石崇  

〈崇。字季伦。以伐吴功封安阳侯。惠帝时出为荆州刺史。致富不赀。寻拜太仆。出为征虏将军。监徐州军事。镇下邳。永康元年。在朝谋诛赵王伦。被杀。时年五十二。有集六卷。〉  

【大雅吟】  

堂堂太祖。渊弘其量。仁格宇宙。义风遐畅。启土万里。志在翼亮。三分有二。周文是尚。於穆武王。奕世载聪。钦明冲默。文思允恭。武则不猛。化则时雍。庭有仪凤。郊有游龙。启路千里。万国率从。荡清吴会。六合乃同。百姓仰德。良史书功。超越三代。唐虞比踪。（右一曲晋乐所奏。○《乐府诗集》二十九。《诗纪》三十。）  

【楚妃叹（并序）】  

歌辞楚妃叹。莫知其所由。楚之贤妃。能立德著勋。垂名於后。唯樊姬焉。故今欢咏之声。永世不绝。荡荡大楚。跨土万里。北据方城。南接交趾。西抚巴汉。东被海涘。五侯九伯。是疆是理。矫矫庄王。渊渟岳峙。冕旒垂精。充纩塞耳。韬光戢曜。潜默恭己。内委樊姬。外任孙子。猗猗樊姬。体道履信。既绌虞丘。九女是进。杜绝邪佞。广启令胤。割欢抑宠。居之不吝。不吝实难。可谓知几。化自近始。著於闺闱。光佐霸业。迈德扬威。群后列辟。式瞻洪规。譬彼江海。百川咸归。万邦作歌。身没名飞。（右一曲晋乐所奏。○《乐府诗集》二十九。广《文选》十三。《诗纪》三十。又《文选》二十八吴趋行注引序文。）  

【王明君辞（并序）】  

〖王明君者。本是王昭君。以触文帝讳。故改之。匈奴盛。请婚於汉。元帝以后宫良家子明君配焉。昔公主嫁乌孙。令琵琶马上作乐。以慰其道路之思。其送明君。亦必尔也。其造新曲。多哀怨之声。故叙之於纸云尔。〗  

我本汉家子。将适单于庭。辞诀未及终。前驱已抗旌。仆御涕流离。辕马为悲鸣。哀郁伤五内。泣泪沾朱缨。行行日已远。遂造匈奴城。延我於穹庐。加我阏氏名。殊类非所安。虽贵非所荣。父子见凌辱。对之惭且惊。杀身良不易。默默以苟生。苟生亦何聊。积思常愤盈。愿假飞鸿翼。弃之以遐征。飞鸿不我顾。伫立以屏营。昔为匣中玉。今为粪上英。朝华不足欢。甘与（玉台作为。）秋草并。传语后世人。远嫁难为情。（○《文选》二十七。古籍业残敦煌唐写本玉台新咏。玉台新咏二。《乐府诗集》二十九。《诗纪》三十。又《类聚》四十二引序及庭、旌、鸣、城、名、生、征、英、并、情十韵。《御览》五百八十三作琵琶引。略引序文。）  

【思归引（并序）】  

〖余（乐府作崇。）少有大志。夸迈流俗。弱冠登朝。历位二十五。年五十以事去官。晚节更乐放逸。笃好林薮。遂肥遁於河阳别业。其制宅也。却阻长堤。前临清渠。柏木几於万株。江水周於舍下。有观阁池沼。多养鱼鸟。家素习技。颇有秦赵之声。出则以游目戈钓为事。入则有琴书之娱。又好服食咽气。志在不朽。傲然有凌云之操。欻复见牵羁。婆娑於九列。困於人间烦黩。常思归而永叹。寻览乐篇有思归引。傥古人之心有同於今。故制此曲。此曲有弦无歌。今为作歌辞以述余怀。恨时无知音者。令造新声而播於丝竹也。〗  

思归引。归河阳。假余翼鸿鹤高飞翔。经芒阜。济河梁。望我旧馆心悦康。清渠激。鱼彷徨。雁惊溯波群相将。终日周览乐无方。登云阁。列姬姜。拊丝竹。叩宫商。宴华池。酌玉觞。（○《类聚》四十二。《乐府诗集》五十八。《诗纪》三十。）  

【思归叹】  

登城隅兮临长江。极望无涯兮思填胸。鱼瀺灂兮鸟缤翻。泽雉游凫兮戏中园。秋风厉兮鸿雁征。蟋蟀嘈嘈兮晨夜鸣。落叶飘兮枯枝竦。百草零落兮覆畦垅。时光逝兮年易尽。感彼岁暮兮怅自愍。廓羁旅兮滞野都。愿御北风兮忽归徂。惟金石兮幽且清。林郁茂兮芳卉盈。玄泉流兮萦丘阜。阁馆萧寥兮荫业柳。吹长笛兮弹五弦。高歌凌云兮乐馀年。舒篇卷兮与圣谈。  

释冕投绂兮希鼓聃。超逍遥兮绝尘埃。福亦不至兮祸不来。（○《类聚》二十八。《诗纪》三十。）  

【答曹嘉诗】  

昔常接羽仪。俱游青云中。敦道训胄子。儒化涣以融。同声无异响。故使恩爱隆。岂惟敦初好。款分在令终。孔不陋九夷。老氏适西戎。逍遥沧海隅。可以保王躬。世事非所务。周公不足梦。玄寂令神王。是以守至冲。（○《三国志》楚王彪传注。《诗纪》三十。又韵补一作赠曹嘉诗。引梦、冲二韵。）  

【赠棘腆诗】  

久官无成绩。栖迟於徐方。寂寂守空城。悠悠思故乡。恂恂二三贤。身远屈龙光。携手沂泗间。遂登舞雩堂。文藻譬春华。谈话犹兰芳。消忧以觞醴。娱耳以名娼。博弈逞妙思。弓夭威边疆。（○《类聚》三十一。《诗纪》三十。）  

【答棘腆诗】  

言念将别。睹物伤情。赠尔话言。要在遗名。惟此遗名。可以全（《诗纪》作长。）生。（○《类聚》三十一。《诗纪》三十。）  

【赠欧阳建诗】  

文藻譬春华。谈话如芳兰。（○《书钞》一百。）  

【还京诗】  

迅风翼华盖。飘遥若鸿飞。（○《文选》三十数诗注。）  

绿珠  

〈绿珠。石崇妾。〉  

【懊侬歌】  

〖古今乐录曰：懊侬歌。晋绿珠所作。唯丝布涩难缝一曲而已。〗  

丝布涩难缝。令侬十指穿。黄牛细犊车。游戏出孟津。（○《乐府诗集》四十六。《诗纪》三十。）  

翾 《诗纪》作翔风。  

【怨诗】  

〖王子年拾遗记曰：石季伦有爱婢曰翾风。魏末於胡中得之。年十五。无有比其容貌。最以文辞擅爱。年三十。妙年者争嫉之。崇退翾风为房老。使主群少。乃怀怨而作诗。〗  

春华谁不美。卒伤秋落时。突烟还自低。鄙退岂所期。桂芳徒自蠹。失爱在蛾眉。坐见芳时歇。憔悴空自嗤。（○《太平广记》二百七十二。《诗纪》三十。又万花谷十七引时、嗤二韵。）  

欧阳建  

〈建。字坚石。渤海人。石崇甥。历山阳令、尚书郎、冯翊太守。永康元年。石崇劝淮南王诛赵王伦。事觉。建与崇见杀。有集二卷。〉  

【答石崇赠诗】  

於铄我舅。明德塞违。俾扞东藩。在徐之邳。载播其惠。载扬其威。济宽惟猛。方夏以绥。光启先业。增曜重晖。咨余冲人。艰苦攸离。过庭无闻。顽固匪移。寔赖慈诲。导之轨仪。仰遵嘉咏。俯蹈明规。如葛斯蔓。如樛之垂。旋机回度。逝者如流。日与月与。稔冉代周。自我之旷。载履春秋。瞻望遐路。邈矣其悠。心之云慕。思结绸缪。人亦有言。爱而勿劳。谁谓河广。曾不容刀。乃徂来迈。适此西郊。在乾之二。爰著兹爻。我遘君子。仰之弥高。严严其高。即之惟温。居盈思冲。在贵忘尊。纵酒嘉燕。自明及昏。无幽不研。靡奥不论。人乐其量。士感其敦。（○文馆词林百五十六。又《类聚》三十一、《诗纪》三十并作答棘腆诗。引违、邳、威、绥、晖、离、移、仪、规、垂、高、温、尊、昏、论、敦十六韵。）  

【临终诗】  

〖《晋书》曰：及遇祸。莫不悼惜之。年三十馀。临命作诗。文甚哀楚。〗  

伯阳适西戎。孔子欲居蛮。苟怀四方志。所在可游盘。况乃遭屯蹇。颠沛遇灾患。古人达机兆。策马游近关。咨余冲且暗。抱责守微官。潜图密已构。成此祸福端。恢恢六合间。四海一何宽。天网布纮纲。投足不获安。松柏隆冬悴。然后知岁寒。不涉太行险。谁知斯路难。真伪因事显。人情难豫关。穷达有定分。慷慨复何叹。上负慈母恩。痛酷摧心肝。下顾所怜女。恻恻心中酸。二子弃若遗。念皆遘凶残。不惜一身死。惟此如循环。执纸五情塞。挥笔涕汍澜。（○《文选》二十三。《诗纪》三十。）  

何劭  

〈劭。字敬祖。陈国夏阳人。晋太宰何曾次子。武帝即位。为散骑常侍。咸宁中。迁侍中。惠帝初为太子太师。累迁尚书左仆射。永康初。迁司徒。赵王伦篡位。以为太宰。永宁元年卒。有集二卷。〉  

【洛水祖王公应诏诗】  

穆穆圣王。体此慈仁。友于之至。通于明神。游宴绸缪。情恋所亲。薄云饯之。于洛之滨。嵩崖严严。洪流汤汤。春风动衿。归雁和鸣。我后响客。鼓瑟吹笙。举爵惟别。闻乐伤情。嘉宴既终。白日西归。群司告旋。鸾舆整绥。我皇重离。顿辔骖騑。临川永叹。酸涕沾颐。崇恩感物。左右同悲。（○《类聚》二十九。广《文选》八。《诗纪》二十三。）  

【赠张华诗】  

四时更代谢。悬象迭卷舒。暮春忽复来。和风与节俱。俯临清泉涌。仰观嘉木敷。周旋我陋圃。西瞻广武庐。既贵不忘俭。处有能存无。镇俗在简约。树塞焉足摹。在昔同班司。今者并园墟。私愿偕黄发。逍遥综琴书。举爵茂阴下。携手共踌躇。奚用遗形骸。忘筌在得鱼。（○《文选》二十四。《诗纪》二十三。又《类聚》三十一引舒、俱、敷、墟、书、躇、鱼七韵。范晞文对床夜语一引何劭诗敷一韵。韵语阳秋十九此庐、无、摹三韵。）  

【游仙诗】  

青青陵上松。亭亭高山柏。光色冬夏茂。根柢无菜凋落。吉士怀真心。悟物思远托。扬志玄云际。流目瞩严石。羡昔王子乔。友道发伊洛。迢遽陵峻岳。连翩御飞鹤。抗迹遗万里。岂恋生民乐。长怀慕仙类。眇然心绵邈。（○《文选》二十一。《诗纪》二十三。又《初学记》三引柏、乐二韵。）  

【杂诗】  

秋风乘夕起。明月照高树。闲房来清气。广庭发晖素。静寂怆然叹。惆怅出游顾。仰视垣上草。俯察阶下露。心虚体自轻。飘遥若仙步。瞻彼陵上柏。想与神人遇。道深难可期。精微非所慕。勤思终遥夕。永言写情虑。（○《文选》二十九。《诗纪》二十三。）  

【诗】  

亮无风云会。安能袭尘轨。（○《文选》二十六答颜延年诗注。）  

## 晋诗卷五  

陆机  

〈机。字士衡。吴郡人。武帝末。与弟云入洛。太傅杨骏辟为祭酒。惠帝即位。迁太子洗马、著作郎。历吴王晏郎中令。迁尚书中兵郎。赵王伦辅政。引为相国参军。大安元年。成都王颖起兵讨长沙王乂。假机后将军、河北大都督。二年。为颖所害。时年四十三。有晋记四卷、洛阳记一卷、集四十七卷。〉  

◎乐府  

【短歌行（以下四言。）】  

置酒高堂。悲歌临觞。人寿几何。逝如朝霜。时无重至。华不再阳。苹以春晖。兰以秋芳。来日苦短。去日苦长。今我不乐。蟋蟀在房。乐以会兴。悲以别章。岂曰无感。忧为子忘。我酒既旨。我肴既臧。短歌有咏。长夜无荒。（○《文选》二十八。《乐府诗集》三十。本集六。文章正宗二十九。《诗纪》二十四。又《类聚》四十二引觞、霜、阳、芳、长、房六韵。）  

【秋胡行】  

道虽一致。涂有万端。吉凶纷蔼。休咎之源。人鲜知命。命未易观。生亦何惜。功名所勤。（本集作叹。《诗纪》同。○《类聚》四十一。《乐府诗集》三十六。本集六。《诗纪》二十四。）  

【陇西行】  

我静如镜。民动如烟。事以形兆。应以象悬。岂曰无才。世鲜兴贤。（○《类聚》四十一。《乐府诗集》三十七。本集七。《诗纪》二十四。）  

【日出东南隅行】〖《文选》云。或作罗敷艳歌。玉台作艳歌行。〗  

扶桑升朝晖。照此高台端。高台多妖丽。睿房出清颜。淑貌耀皎日。惠心清且闲。美目扬玉泽。蛾眉象翠翰。鲜肤一何润。秀色若可餐。窈窕多容仪。婉媚巧笑言。暮春春服成。粲粲绮与纨。金雀垂藻翘。琼佩结瑶璠。方驾扬清尘。濯足洛水澜。蔼蔼风云会。佳人一何繁。南崖充罗幕。北渚盈軿轩。清川含藻景。高岸被华丹。馥馥芳袖挥。冷冷纤指弹。悲歌吐清响。雅舞播幽兰。丹唇含九秋。妍迹陵七盘。赴曲迅惊鸿。蹈节如集鸾。绮态随颜变。沈姿无定源。俯仰纷阿那。顾步咸可欢。遗芳结飞飙。浮景映清湍。冶容不足咏。春游良可叹。（○《文选》二十八。玉台新咏三。本集六。《乐府诗集》二十八。《诗纪》二十四。又《书钞》百六引端、颜二韵。《类聚》四十一引端、闲、翰、纨、璠、澜、兰、鸾、欢九韵。杜公瞻编珠二作乐府诗。引兰一韵。《御览》三百八十一引翰一韵。吴棫韵补二引轩、丹二韵及鸾、源二韵。）  

【挽歌诗三首】  

卜择考休贞。嘉命咸在兹。夙驾警徒御。结辔顿重基。龙<巾荒>被广柳。前驱矫轻旗。殡宫何嘈嘈。哀响沸中闱。中闱且勿让。听我薤露诗。死生各异伦。祖载当有时。舍爵两楹位。启殡进灵轜。饮饯觞莫举。出宿归无期。帷衽旷遗影。栋宇与子辞。周亲咸奔凑。友朋自远来。翼翼飞轻轩。骎骎策素骐。按辔遵长薄。送子长夜台。呼子子不闻。泣子子不知。叹息重榇侧。念我畴昔时。三秋犹足收。万世安可思。殉没身易亡。救子非所能。含言言哽咽。挥涕涕流离。（○《文选》二十八。《文选》集注五十六。本集七。《乐府诗集》二十七。《诗纪》二十四。又《初学记》十引诗、时、輀、期四韵。《御览》五百五十二引诗、时、轜、期四韵。吴棫韵补一引能、离二韵。合璧合类六十八所引缺末一韵。海录碎事二十一引輀一韵。）  

流离亲友思。惆怅神不泰。素骖伫轜轩。玄驷骛飞盖。哀鸣兴殡宫。回迟悲野外。魂舆寂无响。但见冠与带。备物象平生。长旌谁为旆。悲风徽行轨。倾云结流霭。振策指灵丘。驾言从此逝。（○《文选》二十八。《文选》集注五十六。本集七。《乐府诗集》二十七。《诗纪》二十四。又《书钞》九十二作王侯挽歌辞。引盖、外、带、旆、蔼五韵。）  

重阜何崔嵬。玄庐窜其间。磅礴立四极。穹隆放苍天。侧听阴沟涌。卧观天进悬。圹宵何寥廓。大暮安可晨。人往有返岁。我行无归年。昔居四民宅。今托万鬼邻。昔为七尺躯。今成灰与尘，金玉素所佩。鸿万鬼邻。昔为七尺躯。今成灰与尘。金玉素所佩。鸿毛今不振。丰肌响蝼蚁。妍姿永夷泯。寿堂延魑魅。虚无自相宾。蝼蚁尔何怨。魑魅我何亲。拊心痛荼毒。永叹莫为陈。（○《文选》二十八。《文选》集注五十六。《初学记》十四。《御览》五百五十二。《乐府诗集》二十七。本集七。《诗纪》二十四。又《初学记》十四、万花谷后二十二并引邻一韵。吴棫韵补二引年、宾二韵及悬、晨二韵。）  

【庶人挽歌辞】  

死生各异方。照非神色袭。贵贱礼有差。外相盛已集。魂衣何盈盈。旟旐何习习。父母拊棺号。兄弟扶筵粒。灵轜动轇<车刍>。龙首矫崔嵬。挽歌挟毂唱。嘈嘈一何悲。浮云中容与。飘风不能回。渊鱼仰失梁。征鸟俯坠飞。念彼平生时。延宾陟此帏。宾阶有邻迹。我降无登辉。（○《书钞》九十二引袭、集、习、帏、辉五韵。《御览》五百五十二、本集札记引习、泣、嵬、悲、回、飞六韵。）  

【又】  

陶犬不知吠。瓦鸡焉能鸣。安寝重丘下。仰闻板筑声。（○《书钞》九十二。）  

埏埴为涂车。束薪作萏灵。（○《御览》五百五十二作士庶挽歌辞。）  

【王侯挽歌辞】  

辞孤魂虽有识。良接难为符。操心玄芒内。注血治鬼区。（○《书钞》九十二。）  

【挽歌辞】  

在昔良可悲。魂往一何慼。念我平生时。人道多拘役。（○韵补五。）  

五常侵轨仪。夕气牵徽墨。随和之良聘。枝<马关>或鸩毒。（○同上）  

【长歌行】  

逝矣经天日。悲哉带地川。寸阴无停晷。尺波岂徒旋。年往迅劲矢。时来亮急弦。远期鲜克及。盈数固希全。容华夙夜零。体泽坐自捐。兹物苟难停。吾寿安得延。俯仰逝将过。倏急几何间。慷慨亦焉诉。天道良自然。但恨功名薄。竹帛无所宣。迨及岁未暮。长歌乘我闲。（乐府作间。○《文选》二十八。《乐府诗集》三十。本集六。《诗纪》二十四。又《类聚》四十二引川、旋、全三韵。《御览》十七引弦一韵。）  

【君子行】  

天道夷且简。人道险而难。休咎相乘蹑。翻覆若波澜。去疾苦不远。疑似实生患。近火固宜热。履冰岂恶寒。掇蜂灭天道。拾尘惑孔颜。逐臣尚何有。弃友焉足叹。福钟恒有兆。祸集非无端。天损未易辞。人益犹可欢。朗鉴岂远假。取之在倾冠。近情苦自信。君子防未然。（○《文选》二十八。《乐府诗集》三十二。本集六。《诗纪》二十四。又《类聚》四十一引艰、澜、患三韵。）  

【从军行】  

苦哉远征人。飘飘穷四遐。南陟五领巅。北戍长城阿。深五臣作谿。谷邈无底。崇山郁嵯峨。奋臂攀乔木。振迹涉流沙。隆暑固已惨。凉风严且苛。夏条集鲜澡。寒冰结冲波。胡马如云屯。越旗亦星罗。飞锋无绝影。鸣镝自相和。朝食不免胄。夕息常负戈。苦哉远征人。抚心悲如何。（○《文选》二十八。《乐府诗集》三十二。本集六。群书校补。《诗纪》二十四。又《类聚》四十一引河、阿、罗、戈、何五韵。《御览》三百二十八引戈、何二韵。）  

【苦寒行】  

北游幽朔城。凉野多险难。俯入穷谷底。仰陟高山盘。凝冰结重磵。积雪被长峦。阴雪兴严侧。悲风鸣树端。不睹白日景。但闻寒鸟喧。猛虎凭林啸。玄猿临岸欢。夕宿乔木下。惨怆恒鲜欢。渴饮坚冰浆。饥待零露餐。离思固已久。寤寐莫与言。剧哉行役人。慊慊恒苦寒。（○《文选》二十八。《乐府诗集》三十三。本集六。《诗纪》二十四。又《书钞》百五十六引峦一韵。《类聚》四十引艰、峦、端、餐、寒五韵。《初学记》三引艰、盘、峦三韵。《御览》三十四引难、盘、峦、端、喧、叹、欢、餐八韵。）  

【豫章行】  

汛舟清川渚。遥望高山阴。川陆殊涂轨。懿亲将远寻。三荆欢同株。四鸟悲异林。乐会良自古。悼别岂独今。寄世将几何。日昃无停阴。前路既已。后涂随年侵。促促薄暮景。亹亹鲜克禁。曷为复以兹。曾是怀苦心。远节婴物浅。近情能不深。行矣保嘉福。景绝继以音。（○《文选》二十八。乐府三十四。本集六。《诗纪》二十四。又《类聚》四十一引阴、寻、林、今四韵。《文选》二十七始安郡还诗注引川陆殊涂四字。盖误漏轨字。）  

【长安有狭邪行】  

伊洛有歧路。歧路交朱轮。轻盖承华景。腾步蹑飞尘。鸣玉岂朴儒。凭轼皆俊民。烈心厉劲秋。丽服鲜芳春。余本倦游客。豪彦多旧亲。倾盖承芳讯。欲鸣当及晨。守一不足矜。歧路良可遵。规行无旷迹。矩步岂逮人。投足绪已尔。四时不必循。将遂殊涂轨。要子同归津。（○《文选》二十八。乐府三十五。本集六。《诗纪》二十四。又《类聚》四十一引轮、尘、民、春、亲、晨六韵。）  

【塘上行】  

江蓠生幽渚。微芳不足宣。被蒙风雨会。移居华池边。发藻玉台下。垂影沧浪渊。沾润既已渥。结根奥且坚。四节逝不处。繁华难久鲜。淑气与时殒。馀芳随风捐。天道有迁易。人理无常全。男欢智倾愚。女爱衰避妍。不惜微躯退。但惧苍蝇前。愿君广末光。照妾薄暮年。（○《文选》二十八。玉台新咏三。《乐府诗集》三十五。本集六。文章正宗二十九。《诗纪》二十四。又《类聚》四十一引宣、边、全、妍、前、年六韵。）  

【折扬柳行】  

邈矣垂天景。壮哉奋地雷。丰隆岂久响。华光但西聩。日落似有竟。时逝恒若催。仰悲朗月运。坐观璇盖回。盛门无再入。衰房莫苦开。人生固已短。出处鲜为谐。慷慨惟昔人。兴此千载怀。升龙悲绝处。葛藟变条枚。寤寐岂虚叹。曾是感与榷。弭意无足欢。愿言有馀哀。（○《乐府诗集》三十七。本集七。广《文选》十三。《诗纪》二十四。）  

【饮马长城窟行】  

驱马陟阴山。山高马不前。往问阴山候。劲虏在燕然。戎车无停轨。旌旆屡徂迁。仰凭积雪严。俯涉坚冰川。冬来秋未反。去家邈以绵。猃狁亮未夷。征人岂徒旋。末德争称鸣。凶器无两全。师克薄赏行。军没微躯捐。将遵甘陈迹。收功单于旃。振旅劳归士。受爵藁街传。（○《文选》二十八。《乐府诗集》三十八。本集六。《诗纪》二十四。又《类聚》四十一引前、然、全、捐、旃五韵。《御览》八百引前、然二韵。）  

【门有车马客行】  

门有车马客。驾言发故乡。念君久不归。濡迹涉江湘。投袂赴门涂。揽衣不及裳。拊膺携客泣。掩泪叙温凉。借问邦族间。恻怆论存亡。亲友多零落。旧齿皆凋丧。市朝互迁易。城阙或丘荒。坟垄日月多。松柏郁芒芒。天道信崇替。人生安得长。慷慨惟平生。俯仰独悲伤。（○《文选》二十八。《乐府诗集》四十。本集六。《诗纪》二十四。又《类聚》四十一引乡、湘、装、亡、长五韵。）  

【棹歌行】  

迟迟暮春日。天气柔且嘉。元吉降初巳。濯秽游黄河。龙舟浮鹢首。羽旗藻葩。乘风宣飞景。逍遥戏中波。名讴激清唱。榜人纵棹歌。投纶沈洪川。飞缴入紫霞。（○《类聚》四十二。乐府四十。本集七。《诗纪》二十四。又玉烛宝典三引河、葩、波三韵。乐府古题要解上引一句。《御览》三十引嘉、河葩、波四韵。）  

【太（乐府作泰。）山吟】  

太山一何高。迢迢造天庭。峻极周已远。曾云郁冥冥。梁甫亦有馆。蒿里亦有亭。幽涂延万鬼。神房集百灵。长吟太山侧。慷慨激楚声。（○《类聚》四十二。《乐府诗集》四十一。岱史。本集七。《诗纪》二十四。）  

【梁甫吟】  

玉衡既已骖。羲和若飞凌。四运循环转。寒暑自相承。冉冉年时暮。迢迢天路徵。招摇东北指。大火西南升。悲风无绝响。玄云互相仍。丰冰凭川结。零露弥天凝。年命时相逝。庆云鲜克乘。履信多愆期。思顺焉足凭。慷慨临川响。非此孰为兴。哀吟梁甫巅。慷慨独拊膺。（○《乐府诗集》四十一。本集七。《诗纪》二十四。）  

【东武吟行】  

投迹短世间。高步长生闱。濯发冒云冠。浣身被羽衣。饥从韩众餐。寒就佚女栖。（○《类聚》四十一。《乐府诗集》四十一。本集七。《诗纪》二十四。）  

【班婕妤】〖《诗纪》云。一作婕妤怨。〗  

婕妤去辞宠。淹留终不见。寄情在玉阶。托意惟团扇。春苔暗阶除。秋草芜高殿。黄昏履綦绝。愁来空雨面。（○《乐府诗集》四十三。本集七作倢伃怨。《诗纪》二十四。）  

【驾言出北阙行】  

驾言出北阙。踯躅遵山陵。长松何郁郁。丘墓互相承。念昔徂殁子。悠悠不可胜。安寝重冥庐。天壤莫能兴。人生何所促。忽如朝露凝。辛苦百年间。戚戚如履冰。仁智亦何补。迁化有明徵。求仙鲜克仙。太虚不可凌。良会罄美服。对酒宴同声。（○《乐府诗集》六十一。本集七。《诗纪》二十四。又《类聚》四十一引陵、承、胜、凝、凌五韵。又起首多驱车上东门一句。）  

【君子有所思行】  

命驾登北山。延伫望城郭。廛里一何盛。街巷纷漠漠。甲第崇高闼。洞房结阿阁。曲池何湛湛。清川带华薄。邃宇列绮窗。兰室接罗幕。淑貌色斯升。哀音承颜作。人生诚行迈。容华随年落。善哉膏梁士。营生奥且博。宴安消灵根。酖毒不可恪。无以肉食资。取笑葵与藿。（○《文选》二十八。《乐府诗集》六十一。本集六。《诗纪》二十四。又《类聚》四十一引郭、漠、阁、薄、落、博、藿七韵。）  

【壮哉行】  

萋萋春草生。王孙犹有情。差池燕始飞。夭袅桃始荣。灼灼桃悦色。飞飞燕弄声。檐上云结阴。涧下风吹清。幽树虽改观。终始在初生。松茑欢蔓延。樛葛欣累萦。眇然游宦子。悟言来未并。鼻感改朔气。心伤变节荣。侘傺岂徒然。澶漫绝音形。风来不可托。鸟去岂为听。（○本集七作悲哉行。草堂诗笺三十二秋兴诗注引飞飞燕弄声一句。○逯案。《类聚》、乐府引作谢灵运悲哉行。今两存之。俟考。）  

【悲哉行】  

游客芳春林。春芳伤客心。和风飞清响。鲜云垂薄阴。蕙草饶淑气。时鸟多好音。翩翩鸣鸠羽。喈喈苍庚吟。幽兰盈通谷。长秀被高岑。女萝亦有托。蔓葛亦有寻。伤哉客游士。忧思一何深。目感随气草。耳悲咏时禽。寤寐多远念。缅然若飞沈。愿托归风响。寄言遗所钦。（○《文选》二十八。《乐府诗集》六十二。本集六。《诗纪》二十四。又《书钞》百五十四作乐府新诗。引一句。《类聚》四十一引心、阴、音、深、钦五韵。《御览》二十作乐府诗。引心、阴、音、吟四韵。）  

【齐讴行】  

营丘负海曲。沃野爽且平。洪川控河济。崇山入高（《文选》李善注。高或为嵩。非也。）冥。东被姑尢侧。南界联摄城。海物错万类。陆产尚千名。孟诸吞楚梦。百二侔秦京。惟师恢东表。桓后定周倾。天道有迭代。人道无久盈。鄙哉牛山叹。未及至人情。爽鸠苟已徂。吾子安得停。行行将复去。长存非所营。（○《文选》二十八。《乐府诗集》六十四。本集六。《诗纪》二十四。）  

【吴趋行】  

楚妃且勿叹。齐娥且莫讴。四坐并清听。听我歌吴趋。吴趋自有始。请从阊门起。阊门何峨峨。飞阁跨通波。重栾承游极。回轩启曲阿。蔼蔼庆云被。冷冷鲜风通。山泽多藏育。土风清且嘉。泰伯导仁风。仲雍扬其波。穆穆延陵子。灼灼光诸华。王迹聩阳九。帝功兴四遐。大皇自富春。矫手顿世罗。邦彦应运兴。粲若春林葩。属城咸有士。吴邑最为多。八族未足侈。四姓实名家。文德熙淳懿。武功侔山河。礼让何济济。流化自滂沱。淑美难穷纪。商榷为此歌。（○《文选》二十八。《乐府诗集》六十四。本集六。《诗纪》二十四。又《类聚》四十一作吴越行。引讴、趍、超、峨、波、阿、波、华、罗、葩、多十一韵。《御览》百八十四作乐储诗。引波一韵。）  

【前缓声歌（《类聚》歌下有行字。）】  

游仙聚灵族。高会层城阿。长风万里举。庆云郁嵯峨。宓妃兴洛浦。王韩起太华。北徵瑶台女。南要湘川娥。肃肃霄驾动。翩翩翠盖罗。羽旗栖琼鸾。玉衡吐鸣和。太容挥高弦。洪崖发清歌。献酬既已周。轻举乘紫霞。揔辔扶桑枝。濯足汤谷波。清辉溢天门。垂庆惠皇家。（○《文选》二十八。玉台新咏三。《乐府诗集》六十五。本集六。《诗纪》二十四。又《类聚》四十二引阿、峨、娥、罗、歌、霞六韵。《御览》五十六作缓齐歌行。引阿、娥二韵。○逯案。太容挥高弦句。《文选》三十五七命注引作大客挥高弦。与《类聚》同。唐时本集当有作此者。）  

【董桃行（以下六言）】  

和风习习薄林。柔条布叶垂阴。鸣鸠拂羽相寻。仓庚喈喈弄音。感时悼逝伤心。日月相追周旋。万里倏忽几年。人皆冉冉西迁。盛时一往不还。慷慨乖念凄然。昔为少年无忧。常郄秉烛夜游。翩翩宵征何求。于今知此有由。但为老去年遒。盛固有衰不疑。长夜冥冥无期。何不驱驰及时。聊乐永日自怡。赍此遗情何之。人生居世为安。岂若及时为欢。世道多故万端。忧虑纷错交颜。老行及之长叹。（○《乐府诗集》三十四作董逃行。本集七。广《文选》十三作董逃行。《诗纪》二十四。又《类聚》四十一引林、阴、寻、音、心五韵。）  

【上留田行（《类聚》注平徵调三字。）】  

嗟行人之蔼蔼。骏马陟原风驰。轻舟泛川雷迈。寒往暑来相寻。零雪霏霏集宇。悲风徘徊入襟。岁华冉冉方除。我思缠绵未纾。感时悼逝凄如。（○《类聚》四十一。《乐府诗集》三十八。本集七。《诗纪》二十四。）  

【燕歌行（七言）】  

四时代序逝不追。寒我习习落叶飞。蟋蟀在堂露盈墀。念君远游常苦悲。君何缅然久不归。贱妾悠悠心无违。白日既没明灯辉。夜禽赴林匹鸟栖。双鸠关关宿河湄。忧来感物涕不晞。非君之念思为谁。别日何早会何迟。（○玉台新咏九。《乐府诗集》三十二。本集七。《诗纪》二十四。又《类聚》四十二引追、飞、阶、悲、归五韵。）  

【猛虎行（以下杂言。）】  

渴不饮盗泉水。热不息恶木阴。恶木岂无枝。志士多苦心。整驾肃时命。杖策将远寻。饥食猛虎窟。寒栖野雀林。日归功未建。时往岁载阴。崇云临岸骇。鸣条随内吟。静言幽谷底。长啸高山岑。急弦无懦响。亮节难为音。人生诚未易。曷云开此衿。眷我耿介怀。俯仰愧古今。（○《文选》二十八。《乐府诗集》三十一。文章正宗二下九。本集七。计纪二十四。又《类聚》四十一引阴、心、寻、林四韵。）  

【鞠歌行】  

〖序曰：按汉宫阖有含章鞠室、灵芝鞠室。后汉马防第宅卜临道。连阁通池。鞠城弥於街路。鞠歌将谓此也。又东阿王诗。连骑击壤。或谓戚鞠乎。三言七言。虽奇宝名器。不遇知己。终不见重。愿逢知已。以托意焉。〗  

朝云升。应龙攀。乘风远游腾云端。鼓钟歇。岂自欢。急弦高张思和弹。时希值。年夙愆。循己虽易人知难。王阳登。贡公欢。罕生既没国子叹。嗟千载。岂虚言。邈矣远念情忾然。（○《乐府诗集》三十三。本集七。广《文选》十三。《诗纪》二十四。）  

【顺东西门行】  

出西门。望天庭。阳谷既虚崦嵫盈。感朝露。悲人生。逝者若斯安得停。桑枢戒。蟋蟀鸣。我今不乐岁聿征。迨未暮。及时平。置酒高堂宴友生。激郎笛。弹哀筝。取乐今日尽欢情。（○《乐府诗集》三十七。本集七。《诗纪》二十四。又《类聚》四十一引庭、盈、停、平、生、情六韵。）  

【日重光行】  

日重光。奈何天回薄。日重光。冉冉其游如飞征。日重光。今我日华华之盛。日重光。倏忽过。亦安停。日重光。盛往衰。亦必来。日重光。譬如四时。固恒相催。日重光。惟命有分可营。日重光。但（乐府、《诗纪》云。一作常。）惆怅才志。日重光。身没之后无遗名。（○《乐府诗集》四十。本集七。《诗纪》二十四。）  

【月重轮行】  

人生一时。月重轮。盛年安可持。月重轮。吉凶倚伏。百年莫我与期。临川曷悲悼。兹去不从肩。月重轮。功名不勖之。善哉。古人扬声。敷闻九服。身名流何穆。既自才难。既嘉运。亦易愆。俯仰行老。存没将何所观。志士慷慨独长叹。独长叹。（○《乐府诗集》四十。本集七。《诗纪》二十四。）  

【百年歌十首】  

一十时。颜如蕣华晔有晖。体如飘风行如飞。娈彼孺子相追随。终朝出游薄暮归。六情逸豫心无违。清酒将炮奈乐何。清酒将炙奈乐何。（○《类聚》四十三。本集七。《诗纪》二十四。○逯案。清酒将炙。谓以酒进炙也。本集、《诗纪》作清酒浆炙。均为不辞。）  

二十时。肤体彩泽人理成。美目淑貌灼有荣。被服冠带丽且清。光车骏马游都城。高谈雅步何盈盈。清酒将炙奈乐何。清酒将炙奈乐何。（○同上）  

三十时。行成名立有令闻。力可扛鼎志干云。食如漏卮气如熏。辞家观国综典文。高冠素带焕翩纷。清酒将炙奈乐何。清酒将炙奈乐何。（○同上）  

四十时。体力克壮志方刚。跨州越郡还帝乡。出入承蝗拥大珰。清酒将炙奈乐何。清酒将炙奈乐何。（○同上 逯案。此首当缺一句。）  

五十时。荷旄仗节镇邦家。彭钟嘈囋赵女歌。罗衣綷粲金翠华。言笑雅舞相经过。清酒将炙奈乐何。清酒将炙奈乐何。（○同上）  

六十时。年亦耆艾业亦隆。骖驾四牡入紫宫。轩冕婀那翠云中。子孙昌盛家道丰。清酒将炙奈乐何。清酒将炙奈乐何。（○同上）  

七十时。精爽颇损膂力愆。清水明镜不欲观。临乐对酒转无欢。揽形修发独长叹。（○同上）  

八十时。明已损目聪去耳。前言往行不复纪。辞官致禄归桑梓。安车驷马入旧里。乐事告张局面事始。（○同上）  

九十时。日告耽瘁月告衰。形体虽是志意非。言多谬误心多悲。子孙朝拜或问谁。指景玩日虑安危。感念平生泪交挥。（○同上）  

百岁时。盈数已登肌肉单。四支百节还相患。目若浊镜口垂涎。呼吸频蹙反侧难。茵褥滋味不复安。（○《类聚》四十三。本集七。《诗纪》二十四。又草堂诗笺二饮中歌注引一句。）  

【放歌行】  

容华夙夜零。无故自消歇。（○《文选》二十二行药诗注。）  

【诗】  

【赠顾令文为宜春令诗（五章○以下四言。）】  

蔼蔼芳林。有集惟狱。亹亹明哲。在彼鸿族。沦心浑无。游精大朴。播我徽猷。□彼振玉。  

彼玉之振。光于厥潜。大明贞观。重泉匪深。我有好爵。相尔在阴。翻飞名都。宰物于南。  

礼弊则伪。朴散在华。人之秉夷。则是惠和。变风兴教。非德伊何。我友敬矣。俾人作歌。  

交道虽博。好亦勤止。比志同契。惟予与子。三川既旷。江亦永矣。悠悠我思。托迈千里。  

吉甫之役。清风既沈。非子之艳。诗谁云寻。我来自东。贻其好音。岂有桃李。恧子琼琛。将子无矧。属之翰林。娈彼静女。此惟我心。（○文馆词林百五十六。）  

【赠武昌太守夏少明诗（六章）】  

穆穆君子。明德允迪。拊翼负海。翻飞上国。天子命之。曾是在服。西逾崤冈。北临河曲。  

尔政既均。尔化既淳。旧清孔修。德以振人。雍雍鸣鹤。亦闻于天。释厥缁衣。爰集崇贤。  

羽仪既奋。令问不已。庆云烟煴。鸿渐载起。峨峨紫闼。侯戾侯止。彤管有炜。纳言崇祉。  

既考尔工。将胙尔庸。六君有命。俾守于东。允文允武。威灵以隆。之子于迈。介夫在戎。  

悠悠武昌。在江之隈。吴未丧师。为蕃为畿。惟此惠君。人胥攸希。弈弈重光。照尔绣衣。  

人道靡常。高会难期。之子于远。曷云归哉。心乎爱矣。永言怀之。瞻彼江介。惟用作诗。（○文馆词林百六十五。）  

【皇太子宴玄圃宣猷堂有令赋诗】  

太子宴朝士於宣猷堂。遂命机赋诗。（○《御览》百七十六。）  

三正迭绍。洪圣启运。自昔哲王。先天而顺。群辟崇替。降及近古。黄晖既渝。素灵承祜。乃眷斯顾。祚之宅土。三后始基。世武丕承。协风旁骇。天晷仰澄。淳曜六合。皇庆攸兴。自彼河汾。奄齐七政。时文惟晋。世笃其圣。钦翼昊天。对扬成命。九区克咸。讴歌以咏。皇上纂隆。经教弘道。于化既丰。在工载考。俯厘庶绩。仰荒大造。仪刑祖宗。妥绥天保。笃生我后。克明克秀。体辉重光。承规景数。茂德渊冲。天姿玉裕。蕞尔小臣。邈彼荒遐。弛厥负担。振缨承华。匪愿伊始。惟命之嘉。（○《文选》二十。本集七。《诗纪》二十五。又《类聚》三十九作侍皇太子宣猷堂诗。引秀、数、裕、运、顺、古、祜、丞、澄、政、圣、赫十二韵。《初学记》十作侍皇太子宣猷堂诗。引裕一韵。○逯案。此诗原题当作侍皇太子宣猷堂诗。并有序文。《文选》盖删其序而改其题。今补入《御览》所引残序。又《类聚》引文多明明隆晋。茂德有赫二句。将笃生我后六句列在诗首。与《文选》不同。《文选》乃节录本集无疑。）  

【赠冯文罴迁斥丘令诗（八章）】  

〖《文选》李善注。集云。文罴为太子洗马。迁斥丘令。赠以此诗。逯案。此为陆集原题。应从之。〗  

於皇圣世。时文惟晋。受命自天。奄有黎献。阊阖既辟。承华再建。明明在上。有集惟彦。  

奕奕冯生。哲问允迪。天保定子。靡德不铄。迈心玄旷。矫志崇邈。遵彼承华。其容灼灼。  

嗟我人斯。戢翼江潭。有命集止。翻飞自南。出自幽谷。及尔同林。双情交映。遗物识心。人亦有言。交道实难。有頍者弁。千载一弹。今我与子。旷世齐欢。利断金石。气惠秋兰。  

群黎未绥。帝用勤止。我求明德。肆于百里。佥曰尔谐。俾民是纪。乃眷北徂。对扬帝祉。  

畴昔之游。好合缠绵。借曰未给。亦既三年。居陪华幄。出从朱轮。方骥齐镳。比迹同尘。  

之子既命。四牡项领。遵涂远蹈。腾轨高骋。庆云扶质。清风承景。嗟我怀人。其迈惟永。  

否泰有殊。穷达有违。及子春华。从尔秋晖。逝将去我。陟彼朔陲。非子之念。心孰为悲。（○《文选》二十四。本集五。诗集二十五。又《类聚》三十一引第三章。韵补五引迪、铄二韵。）  

【答贾谧诗（十一章）】  

余昔为太子洗马。鲁公贾长渊以散骑常侍侍东宫积年。余出补吴王郎中令。元康六年入为尚书郎。鲁公赠诗一篇。作此答之云尔。  

伊昔有皇。肇济黎蒸。先天创物。景命是膺。降及群后。迭毁迭兴。邈矣终古。崇替有徵。在汉之季。皇纲幅裂。大辰匿晖。金虎曜质。雄臣驰鹜。义夫赴节。释位挥戈。言谋王室。  

王室之乱。靡邦不泯。如彼坠景。曾不可振。乃眷三哲。俾乂斯民。启土虽难。改物承天。  

爰兹有魏。即宫天邑。吴实龙飞。刘亦岳立。干戈载扬。俎豆载戢。民劳师兴。国玩凯入。  

天厌霸德。黄祚告衅。狱讼违魏。讴歌适晋。陈留归蕃。我皇登禅。庸岷嵇颡。三江改献。  

赫矣隆晋。奄宅率土。对扬天人。有秩斯祜。惟公太宰。光翼二祖。诞育洪胄。纂戎于鲁。  

东朝既建。淑问峨峨。我求明德。济同以和。鲁公戾止。衮服委蛇。思媚皇储。高步承华。  

昔我逮兹。时惟下僚。及子栖迟。同林异条。年殊志比。服舛义稠。游跨三春。情固二秋。  

祗承皇命。出纳无违。往践蕃朝。来步紫微。升降秘阁。我服载晖。孰云匪惧。仰肃明威。  

分索则易。携手实难。念昔良游。兹焉永叹。公之云感。贻此音翰。蔚彼高藻。如玉如兰。（李善本《文选》作之阑。六臣本注。善作之阑。《诗纪》云。一作之阑。）  

惟汉有木。曾不逾境。惟南有金。万邦作咏。民之胥好。捐狂厉圣。仪刑在昔。予闻子命。（○《文选》二十四作答贾长渊。本集五。《诗纪》二十五。又《类聚》三十一引膺、兴、徵、裂、节、室、泯、振、民、天、衮、晋、禅、献、祖、鲁、僚、条、稠、秋、违、微、晖、威、验、叹、翰、兰、圣、命三十韵。韵补一引泯、振、民三韵。又四引衅、晋、禅三韵。又五引裂、质二韵。）  

【与弟清河云诗】〖十章○《诗纪》作赠弟士龙。又注云。见陆士龙集。题曰兄平原赠。  

余弱年夙。孤。与弟士龙衔血阝丧庭。续忝末绪。会逼王命。墨绖即戎。时并萦发。悼心告别。渐历八载。家邦颠覆。凡厥同生。凋落殆半。收迹之日。感物兴哀。而士龙又先在西。时迫当祖载。二昆不容逍遥。衔痛东徂。遗情西慕。故作是诗。以寄其哀苦焉。〗  

於穆予宗。禀精东狱。诞育祖考。造我南国。南国克靖。实繇洪绩。惟帝念功。载繁其锡。其锡惟何。玄冕衮衣。金石假乐。旄钺授威。匪威是信。称丕远德。奕世台衡。扶帝紫极。  

笃生二昆。克明克俊。遵涂结辙。承风袭问。帝曰钦哉。纂戎列祚。双组式带。绶章载路。即命荆楚。对扬休顾。肇敏厥绩。武功聿举。烟煴芳素。绸缪江浒。昊天不吊。胡宁弃予。  

嗟予人斯。胡德之微。阙彼遗轨。则此顽违。王事靡监。旍旆屡振。委籍奋戈。统厥征人。祁祁征人。载肃载闲。骙々戎马。有骃有翰。昔予翼考。惟斯伊抚。今予小子。缪寻末绪。有命自天。崇替靡常。王师乘运。席卷江湘。虽备官守。位从武臣。守局下列。譬彼飞尘。洪波电击。与众同湮。颠踣西夏。收迹旧京。俯惭堂构。仰懵先灵。孰云忍愧。寄之我情。  

伊我俊弟。咨尔士龙。怀袭瑰玮。播殖清风。非德莫勤。非道莫弘。垂翼东畿。耀颖名邦。绵绵洪统。非尔孰崇。依依同生。恩笃情结。义存并济。胡乐之悦。愿尔偕老。携手黄发。  

昔我西征。扼腕川湄。掩涕即路。挥袂长辞。六龙促节。逝不我待。自往迄兹。旷年八祀。悠悠我思。非尔焉在。昔并垂发。今也将老。衔哀茹慼。契阔充饱。嗟我人斯。胡恤之早。  

天步多艰。性命难誓。常惧陨毙。孤魂殊裔。存不阜物。没不增壤。生若朝风。死犹绝景。视彼蜉蝣。方之乔客。眷此黄垆。譬之毙宅。匪身是吝。亮会伊惜。其惜伊何。言纡其思。其思伊何。悲彼旷载。  

出车戒涂。言告言归。蓐食警驾。夙兴宵驰。濛雨之阴。炤月之辉。陵陵峻坂。川越洪漪。爰届爰止。步彼高堂。失尔朔迈。良愿中荒。我心永怀。匪悦匪康。  

昔我斯逝。兄弟孔备。今予来思。我凋我瘁。昔我斯逝。族有馀荣。今我来思。堂有哀声。我行其道。鞠为茂草。我履其房。物存人亡。拊膺涕泣。血泪彷徨。  

企伫朔路。言欢尔归。心存言宴。目想容辉。迫彼窀穸。载驱东路。系情桑梓。肆力丘墓。栖迟中流。心怀冈极。眷言顾这。使我心恻。（○文馆词林百五十二。本集三。《诗纪》二十五。又《类聚》二十一作与弟云诗。引常、湘、灵、情、荣、声、道、草、房、亡、徨十一韵。韵补一作赠陆云诗。引风、弘二韵。）  

【皇太子赐燕诗】  

〖元康四年秋。余以太子洗马出补吴王郎中。以前事仓卒未得宴。三月十六。有命清宴。感圣恩之冈极。退而赋此诗也。（○《书钞》六十六。又略见《御览》五百三十九。○逯案。序文或属此诗。列此俟考。）〗  

明明隆晋。茂德有赫。思媚上帝。配天光宅。诞育皇储。仪刑在昔。徽言时宣。福禄来格。劳谦降贵。肆敬下臣。肇彼先驱。翻成嘉宾。（○《类聚》三十九。本集五。广《文选》八。《诗纪》二十五。）  

【赠潘尼诗】  

水会于海。云翔于天。道之所混。孰后孰先。及子虽殊。同升太玄。舍彼玄冕。袭此云冠。遗情市朝。永志丘园。静犹幽谷。动若挥兰。（○《类聚》三十一。本集五。广《文选》十作赠潘岳诗。《诗纪》二十五。）  

【答潘尼诗】  

於穆同心。如琼如琳。我东曰徂。来饯其琛。彼美潘生。实综我心。探子玉怀。畴尔惠音。（○《类聚》三十一。本集五。《诗纪》二十五。）  

【祖会太极东堂诗】  

帝谓御事。及尔同欢。我自嘉礼。以寿永观。思乐华殿。祗承圣颜。（○《书钞》八十二。○逯案。《书钞》又引陆机祖会太极东堂诗。於是四座具醉云云。当是诗序残文。）  

【元康四年从皇太子祖会东堂诗】  

巍巍皇代。奄宅九围。帝在在洛。克配紫微。八风应律。日月重晖。普历后宇。时罔不绥。（○《书钞》百四十九作陆机诗。引围、微、晖三韵。匡谬正俗三引围、微、绥三韵。）  

【讲《汉书》诗】  

税驾金华。讲学秘馆。有集惟髦。芳风雅宴。（○《书钞》九十八。）  

【祖道清正诗（清正当是潘正之误。）】  

□□□题。允藩克正。惟是喉舌。光翼明圣。（○《书钞》六十。）  

【赠潘岳诗】  

佥曰吾生。明德惟允。（○《文选》二十五答谢灵运诗注。）  

【诗】  

恢恢天网。飞沈是收。受兹下臣。腾光清霄。（○吴棫韵补二。）  

【诗】  

瓮馀残酒。膝有横琴。（○草堂诗笺三十七遇津诗注。）  

【赠冯文罴诗】（以下五言。）  

昔与二三子。游息承华南。拊翼同枝条。翻飞各异寻。苟无凌风翮。徘徊守故林。慷慨谁为感。愿言怀所钦。发轸清洛汭。驱马大河阴。伫立望朔涂。悠悠回且深。分索古所悲。志士多苦心。悲情临川结。苦言随风吟。愧无杂佩赠。良迅代兼金。夫子茂远猷。颖诚寄惠音。（○《文选》二十四。本集五。《诗纪》二十五。又《初学记》十八引阴、心二韵。）  

【於承明作与弟士龙诗】（《文选》李善注。集云。与士龙於承明亭作。）  

牵世婴时网。驾言远徂征。饮饯岂异族。亲戚弟与兄。婉娈居人思。纡郁游子情。明发遗安寐。晤言涕交缨。分途长林侧。挥袂万始亭。伫眄要遐景。倾耳玩馀声。南归憩永安。北迈顿承明。永安有昨轨。承明子弃予。俯仰悲林（六臣本四。本集五。《诗纪》二十五。又《类聚》二十九引征、兄、亭、明四韵。）  

【赠弟士龙诗】  

行矣怨路长。惄焉作别促。指途悲有馀。临觞欢不足。我若西流水。子为东峙岳。慷慨逝言感。徘徊居情育。安得携手俱。契阔成騑服。（○《文选》二十四。本集五。陆士龙文集五答兄平原二首之二。《类聚》二十九作陆云赠兄诗。《诗纪》二十五。○逯案。陆士龙集答平原兄二首。一为悠悠涂可极篇。一为此篇。《类聚》陆云赠兄诗上为此篇。下为悠悠涂可极篇。似此诗应属陆云。然昭明《文选》载此作陆士衡。别载悠悠涂可极篇作陆士龙。此其所据之二陆文集当不误也。意者陆士龙集编士龙答兄平原诗并附载士衡赠诗。与本集并载郑曼季赠答诗为同例。经传写有脱误。遂并作士龙诗。欧阳询编《类聚》时所据之本已有脱夺矣。）  

【赠尚书郎顾彦先诗二首】  

大火贞朱光。积阳熙自南。望舒离金虎。屏医吐重阴。凄风迕时序。苦雨遂成霖。朝游忘轻羽。夕息忆重衾。感物百忧生。缠绵自相寻。与子隔萧墙。萧墙阻且深。形影旷不接。所托声与音。音声日夜阔。何用慰吾心。（○《文选》二十四。本集五。《诗纪》二十五。又《文选》二十一秋胡诗注作赠顾彦先诗。引音、心二韵。）  

朝游游层城。夕息旋直庐。迅雷中霄激。惊电光夜舒。玄云拖朱阁。振风薄绮疏。丰注溢修留。洪潦浸阶除。停阴结不解。通衢化为渠。沈稼湮梁颍。流民溯荆徐。眷言怀桑梓。无乃将为鱼。（○《文选》二十四。《初学记》十一。本集五。《诗纪》二十五。）  

【赠顾交趾公真诗】  

〖《类聚》作直。《诗纪》作真。《文选》李善注云。晋百官名曰：交州刺史。顾秘字公真。〗  

顾侯体明德。清风肃已迈。发迹翼藩后。改授抚南裔。伐鼓五领表。扬旌万里外。远绩不辞小。立德不在大。高山安足凌。巨海犹萦带。惆怅瞻飞驾。引领望归旆。（○《文选》二十四。本集五。《诗纪》二十五。又《类聚》二十九作送顾公直诗。引外、带二韵。）  

【答张士然诗】  

洁身跻秘阁。秘阁峻且玄。终朝理文案。薄暮不遑眠。驾言巡明祀。致敬在祈年。逍遥春王圃。踯躅千亩田。回渠绕曲陌。通波扶直阡。嘉谷垂重颖。芳树发华颠。余固水乡士。摠辔临清渊。戚戚多远念。行行遂成篇。（○《文选》二十四。本集五。《诗纪》二十五。又《文选》三十一杂体诗注引川一韵。）  

【赠从兄车骑诗】（《文选》李善注。集云陆士光。）  

孤兽思故薮。离鸟悲旧林。翩翩游宦子。辛苦谁为心。仿佛谷水阳。婉娈昆山阴。营魄怀兹土。精爽若飞沈。寤寐靡安豫。愿言思所钦。感彼归途艰。使我怨慕深。安得忘归草。言树背与襟。斯言岂虚作。思鸟有悲音。（○《文选》二十四。本集五。《诗纪》二十五。又《类聚》三十一经林、心、阴、沉四韵。匡谬正俗一引襟一韵。《御览》百八十、太平寰宇记九十一并作思乡诗。引阴一韵。）  

【为顾彦先赠妇诗二首】  

〖六臣本《文选》引李善注曰：集云为令彦先作。今云顾彦先。误也。且此上篇赠妇。下篇妇答。而俱云赠妇。又误也。○逯案。为令彦先当是为令文彦先之误。陆士龙集有答大将军祭酒顾令文诗。又有与张光禄书云。顾令文彦先每宣陆眷弥泰之惠。即指此二人。又陆士龙亦有为顾彦先赠妇之作。题作为顾彦先赠妇往返四首。称往返则知有赠妇。有妇答。题旨明备。《文选》此目盖有删节处。赠妇下应有往返二字。〗  

辞家远行游。悠悠三行里。京洛多凤尘。素衣化为缁。循身悼忧苦。感念同怀子。隆思乱心曲。沈欢滞不起。欢沈难克兴。心乱谁为理。愿假归鸿翼。翻飞浙江汜。（○《文选》二十四。玉台新咏三。本集七。《诗纪》二十五。）  

东南有思妇。长叹充幽闼。借问叹何为。佳人渺天末。游宦久不归。山川修且阔。形影参商乖。音息旷不达。离合非有常。譬彼弦与筈。愿保金石躯。慰妾长饥渴。（○《文选》二十四。玉台新咏三。本集七。《诗纪》二十五。又《初学记》十八引达、{括}二韵。草堂诗笺十一引关一韵。）  

【为陆思远妇作诗】（《晋书》有纪思远。与陆机同时。亲善。）  

二合兆嘉偶。女子礼有行。洁己入德门。终远母与兄。如何耽时宠。游宦忘归宁。虽为三载妇。顾景愧虚名。岁暮饶悲风。洞房凉且清。拊枕循薄质。非君谁见荣。离君多悲心。寤寐劳人情。敢忘桃李陋。侧想瑶与琼。（○《类聚》三十二。本集五。《诗纪》二十五。）  

【为周夫人赠车骑诗】（《诗纪》云。外编作陆云。）  

碎碎织细练。为君作纟冓繻。君行岂有顾。意君是妾夫。昔者得君书。闻君在高平。今时得君书。闻君在京城。京城华丽所。璀璨多异人。男儿多远志。岂知妾念君。昔者与君别。岁律薄将暮。日月一何速。素秋坠湛露。湛露何冉冉。思君随岁晚。对食不能餐。临觞不能饭。（本集作饮。○玉台新咏三。本集五。《诗纪》二十五。）  

【祖道毕雍孙刘边仲潘正叔诗】  

皇储延髦俊。多士出幽遐。过蒙时来运。与子游承华。执笏崇贤内。振缨层城阿。毕刘赞文武。潘生莅邦家。感别怀远人。愿言叹以嗟。（○《类聚》二十九。本集五。《诗纪》二十五。又《类聚》三十一及六十七引华、阿二韵。）  

【赴太子洗马时作诗】  

〖《文选》赴洛二首之一。《文选》李善注云。集云赴太子洗马时作。下篇云东宫作。而此同云赴洛。误也。○逯案。此诗言亲友赠迈。携手永叹。下篇言托身承华。寒暑已革。显然非一时一地之作。《文选》同作赴洛。非是。今依选注分列两诗。〗  

希世无高符。营道无烈心。靖端肃有命。假楫越江潭。亲友赠予迈。挥泪广川阴。抚膺解携手。永叹结遗音。无迹有所匿。寂寞声必沈。肆目眇不及。缅然若双潜。南望泣玄渚。北迈涉长林。谷风拂修薄。油云医高岑。亹亹孤兽骋。嘤嘤思鸟吟。感物恋堂室。离思一何深。伫立慨我叹。寤寐涕盈衿。惜无怀归志。辛苦谁为心。（○《文选》二十六。本集五。《诗纪》二十五并作赴洛诗。又吴棫韵补一作赴洛诗。引沈、潜二韵。）  

【赴洛道中作诗二首】  

总辔登长路。呜咽辞密亲。借问子何之。世网婴我身。永叹遵北渚。遗思结南津。行行遂已远。野途旷无人。山泽纷纡馀。林薄杳阡眠。虎啸深谷底。鸡鸣高树巅。哀风中夜流。孤兽更我前。悲情触物感。沈思郁缠绵。伫立望故乡。顾影凄自怜。（○《文选》二十六。本集五。《诗纪》二十五。又《类聚》二十七作赴洛诗。引亲、身、津三韵。鸣沙石室古籍业残类书残卷客游门作赴洛诗。引亲、身二韵。）  

远游越山川。山川修且广。振策陟崇丘。安辔遵平莽。夕息抱影寐。朝徂衔思往。顿辔倚高严。侧听悲风响。清露坠素辉。明月一何朗。抚枕不能寐。振衣独长想。（○《文选》二十六。本集五。《诗纪》二十五。又《类聚》二十七作赴洛诗。引广、莽、往三韵。《文选》二十六在郡卧病诗注引一句。草堂诗笺二十述古诗注作赴洛诗。引一句。）  

【东宫作诗（《文选》赴洛二首之二。）】  

羁旅远游宦。托身承华侧。抚剑遵铜辇。振缨尽只肃。岁月一何易。寒暑忽已革。载离多悲心。感物情凄恻。慷慨遗安豫。永叹废寝食。思乐乐难诱。曰归归未克。忧苦欲何为。缠绵胸与臆。仰瞻凌霄鸟。羡尔归飞翼。（○《文选》二十六、本集五、《诗纪》二十五并作赴洛诗。○逯案。《文选》旁证云。愈当作悆。注引东京赋可证。作念者。形近而讹。）  

【吴王郎中时从梁陈作诗】  

在昔蒙嘉运。矫迹入崇贤。假翼鸣凤条。濯足升龙渊。玄冕无丑士。冶服使我妍。轻剑拂鞶厉。长缨丽且鲜。谁谓伏事浅。契阔逾三年。薄言肃后命。改服就藩臣。夙驾寻清轨。远游越梁陈。感物多远念。慷慨怀古人。（○《文选》二十六。本集五。《诗纪》二十五。又《初学记》十引贤、泉二韵。《御览》六百八十六引玄冕、长缨句。文字有异。）  

【拟行行重行行诗】  

悠悠行迈远。戚戚忧思深。此思亦何思。思君徽与音。音徽日夜离。缅邈若飞沈。王鲔怀河岫。晨风思北林。游子眇天末。还期不可寻。惊飚褰反信。归云难寄音。伫立想万里。沈忧萃我心。揽衣有馀带。循形不盈衿。去去遗情累。安处抚清琴。（○《文选》三十。本集六。《诗纪》二十五。）  

【拟今日良宴会诗】  

闲夜命叹友。置酒迎风馆。齐僮梁甫吟。秦娥张女弹。哀音绕栋宇。遗响入云汉。四座咸同志。羽觞不可算。高谈一何绮。蔚若朝霞烂。人生无几何。为乐常苦晏。譬彼伺晨鸟。扬声当及旦。曷为恒忧苦。守此贫与贱。（○《文选》三十。本集六。《诗纪》二十五。又《类聚》三十九引馆、弹、汉、晏、旦五韵。杜公瞻编珠二作陆机乐府诗。引观、弹二韵。吴棫韵补四引算、贱二韵。）  

【拟迢迢牵牛星诗】  

昭昭清汉晖。粲粲光天步。牵牛西北回。织女东南顾。华容一何冶。挥手如振素。怨彼河无梁。悲此年岁暮。跂彼无良缘。睆焉不得度。引领望大川。双涕如沾露。（○《文选》三十。玉台新咏三。本集六。《诗纪》二十五。）  

【拟涉江采芙蓉诗】  

上山采琼蕊。穹谷饶芳兰。采采不盈掬。悠悠怀所欢。故乡一何旷。山川阻且难。沈思钟万里。踯躅独吟叹。（○《文选》三十。玉台新咏三。本集六。《诗纪》二十五。）  

【拟青青河畔草诗】  

靡靡江蓠草。熠熠生河侧。皎皎彼姝女。阿那当轩织。粲粲妖容姿。灼灼美颜色。良人游不归。偏栖独支翼。空房来悲风。中夜起叹息。（○《文选》三十。玉台新咏三。《类聚》三十二。本集六。《诗纪》二十五。）  

【拟明月何皎皎诗】  

安寝北堂上。明月入我牖。照之有馀辉。揽之不盈手。凉风绕曲房。寒蝉鸣高柳。踟蹰感节物。我行永已久。游宦会无成。离思难常守。（○《文选》三十。本集六。《诗纪》二十五。又《书钞》百五十引牖、手二韵。《类聚》一引牖、手二韵。杜公瞻编珠一作乐府诗。引牖、手二韵。《御览》百八十领先引牖、手二韵。）  

【拟兰若生春阳诗】  

嘉树生朝阳。凝霜封其条。执心守时信。岁寒终不凋。美人何其旷。灼灼在云霄。隆想弥年月。长啸入风飚。引领望天末。譬彼向阳翘。（○《文选》三十。玉台新咏三。本集六。《诗纪》二十五。又《类聚》三十二引条、凋、霄三韵。）  

【拟青青陵上柏诗】  

冉冉高陵苹。习习随风翰。人生当几时。譬彼浊不澜。戚戚多滞念。置酒宴所欢。方驾振飞辔。远游入长安。名都一何绮。城阙郁盘桓。飞阁缨虹带。层台冒云冠。高门罗北阙。甲第椒与兰。侠客控绝景。都人骖玉轩。遨游放情愿。慷慨为谁叹。（○《文选》三十。本集六。《诗纪》二十五。）  

【拟东城一何高诗】（《诗纪》云。古《诗》曰东城高且长。）  

西山何其峻。层曲郁崔嵬。零露弥天坠。蕙叶凭林衰。寒暑相因袭。时逝忽如颓。三闾结飞辔。大耋嗟落晖。曷为牵世务。中心若有违。京洛多妖丽。玉颜侔琼蕤。闲夜抚鸣琴。惠音清且悲。长歌赴促节。哀响逐高徽。一虽万夫叹。再唱梁尘飞。思为河曲鸟。双游沣水湄。（○《文选》三十。玉台新咏三。本集六。《诗纪》二十五。）  

【拟西北有高楼诗】  

高楼一何峻。迢迢峻而安。绮窗出尘冥。飞陛蹑云端。佳人抚琴瑟。纤手清且闲。芳气随风结。哀响馥若兰。玉容谁能顾。倾城在一弹。伫立望日昃。踯躅再三叹。不怨伫立久。但愿歌者欢。思驾归鸿羽。比翼双飞翰。（○《文选》三十。玉台新咏三。本集六。《诗纪》二十五。又《类聚》六十二引安、端、闲、兰、弹五韵。《文选》三十一杂体诗注引一句。）  

【拟庭中有奇树诗】  

欢友兰时往。迢迢匿音徽。虞渊引绝景。四节逝若飞。芳草久已茂。佳人竟不归。踯躅遵林渚。惠风入我怀。感物恋所欢。采此欲贻谁。（○《文选》三十。玉台新咏三。本集六。《诗纪》二十五。又《类聚》二十九引归、谁二韵。）  

【拟明月皎夜光诗】  

岁暮凉风发。昊天肃明明。招摇西北指。天汉东南倾。朗月照闲房。蟋蟀吟户庭。翻翻归雁集。嘒嘒寒蝉鸣。畴昔同宴友。翰飞戾高冥。服美改声听。居愉遗旧情。织女无机杼。大梁不架楹。（○《文选》三十。本集六。《诗纪》二十五。）  

【招隐诗】  

明发心不夷。振衣聊踯躅。踯躅欲安之。幽人在浚谷。朝采南涧藻。夕息西山足。轻条象云构。密叶成翠幄。激楚伫兰林。回芳薄秀木。山溜何冷冷。飞泉漱鸣玉。哀音附灵波。颓响赴曾曲。至乐非有假。安事浇淳朴。富贵苟难图。税驾从所欲。（○《文选》二十二。本集五。《诗纪》二十五。又鸣沙石室古籍业残类书残卷尚门引足、握二韵。《类聚》三十六引足、屋、木三韵。《御览》五百十引躅、谷、足、幄四韵。○逯案。《文选》旁证谓激楚依注应作结风。）  

【遨游出西城诗】  

遨游出西城。按辔循都邑。逝物随节改。时风肃且熠。迁化有常然。盛衰自相袭。靡靡年时改。冉冉老已及。行矣勉良图。使尔修名立。（○《类聚》二十八。本集五。《诗纪》二十五。）  

【园葵诗二首】  

种葵北园中。葵生郁萋萋。朝荣东北倾。夕颖西南晞。零露垂鲜泽。朗月耀其辉。时逝柔风戢。岁暮商猋飞。曾云无温夜。严霜有凝威。幸蒙高墉德。玄景荫素蕤。丰条并春盛。落叶后秋衰。庆彼晚凋福。忘此孤生悲。（○《文选》二十九。《类聚》八十二。本集五。《诗纪》二十五。又《书钞》百五十二引辉一韵。）  

翩翩晚凋葵。孤生寄北蕃。被蒙覆露惠。微躯后时残。庇足周一智。生理各万端。不若闻道易。但伤知命难。（○《类聚》八十二。《诗纪》二十五。又文心雕龙事类篇引端一韵。）  

【赠斥丘令冯文罴诗】  

夙驾出东城。送子临江曲。密席接同志。羽觞飞酃渌。登楼望峻陂。时逝一何速。（○《类聚》三十一、《诗纪》二十五作赠波丘令。又初学十八作赠冯文罴。引曲、速二韵。）  

与子别所期。耀灵缘扶木。（○《文选》三十南楼中望所迟客诗注引赠冯文罴诗。○逯案。此殆前篇佚句。）  

【赠顾彦先诗】  

清夜不能寐。悲风入我轩。立影对孤躯。哀声应苦言。（○《类聚》三十一。《诗纪》二十五。）  

【赠纪士诗】  

琼环俟丰价。窈窕不自鬻。有美峨眉子。惠音清且淑。修姱（《类聚》作嫮。）协姝丽。华颜婉如玉。（○《类聚》三十一。本集五。）  

【招隐诗二首】  

驾言寻飞遁。山路郁盘桓。芳兰振蕙页。玉泉涌微澜。嘉卉献时服。灵术进朝餐。（○《类聚》三十六。本集五。《诗纪》二十五。）  

寻山求逸民。穹谷幽且遐。清泉荡玉渚。文鱼跃中波。（○同上）  

【尸乡亭诗】（《诗纪》云。诗汇作颜之推者非。）  

东游观巩洛。逍遥丘墓间。秋草漫长柯。寒木入云烟。发轸有夙宴。息驾无愚贤。（○《类聚》二十七。文镜秘府论西。）  

【为顾彦先作诗】  

肃肃素秋节。湛湛浓露凝。太阳夙夜降。少阴忽已升。（○《御览》二十五。）  

【三月三日诗】  

迟迟暮春日。天气柔且嘉。元吉隆初己。濯秽游黄河。（○《类聚》四。《诗纪》二十五。）  

【东宫诗】（《诗纪》据《类聚》老部题作咏老。非是。）  

软颜收红蕊。玄鬓吐素华。冉冉逝将老。咄咄奈老何。（○《类聚》十八作陆机诗。《诗纪》二十五。又《文选》二十二晚出西射堂注引华一韵。）  

【春咏】（《诗纪》云。亦见鲍明远集。）  

节运同可悲。莫若春气甚。和风未及燠。遗凉清且凛。（○《类聚》三作晋陆机诗。本集五。《诗纪》二十五。）  

【诗】  

太素卜令宅。希微启奥基。玄冲纂懿文。虚无承先师。（○《御览》一。）  

澄神玄漠流。栖心太素域。弭节欣高视。俟我大梦觉。（○同上）  

老蚕晚绩缩。老女晚嫁辱。曾不如老鼠。翻飞成编蝠。（○《御览》八百二十五。）  

轨迹未及安。长辔忽已整。道遐觉日短。忧深使心褊。（○吴棫韵补三。）  

物情竞纷纭。至理自宜贯。达观傥不融。居然见真膺。（○吴棫韵补四。）  

惆怅怀平素。岂乐于兹同。岂宴栖末景。游豫蹑馀踪。（○《文选》五十七陶徵士诔注。）  

佳谷垂金颖。（○合璧事类别集五十七。）  

石龟尚怀海。我宁忘故乡。（○述异记。）  

夏靖  

〈靖。字少明。历任武昌太守、豫章太守。有集二卷。〉  

【答陆士衡诗】  

大哉乾元。万品资生。陶育五常。惟浊惟清。猗欤君子。诞禀纯精。行归于周。忠笃允诚。允诚伊何。拔群出俗。恒若不修。抱此素朴。履谦居冲。恒若不足。上交不谄。下交不渎。倬彼云汉。於章于天。九五翻飞。利见大人。大人有命。是牧是招。时行则行。遂升东朝。东朝光光。天同其曜。匪徒一台。天同其照。其照尔德。又简尔才。将登三事。百揆是厘。据仁为本。仗义为舆。经纬三坟。错综众书。斟酌圣奥。与道卷舒。靡靡陆生。帝度其心。静恭夙夜。莫其德音。德音既莫。其美弥深。为物之主。为士之林。天作高山。大王荒之。荡荡荆土。子其康之。风俗未敦。子其臧这。群彦未叙。子其纲之。忝荣剖符。悠悠在兹。羔裘豹祛。有愧不能。乃眷我顾。爰贻休诗。嘉睹嘉藻。以为清规。敢铭妙言。终始永思。（○文馆词林百五十七。）  

顾秘  

〈秘。字公真。历交州太守、吴兴太守。〉  

【答陆机诗】  

恢恢太素。万物初基。在昔哲人。观众济时。（○《御览》一作顾公直。）  

崔寔  

〈爵里不详。〉  

【答陆机诗】  

栖息高丘。（○《文选》二十六道路忆山中诗注。）  

## 晋诗卷六  

陆云  

〈云。字士龙。少与兄机齐名。吴平。入洛。刺史周浚召为从事。以公府掾为太子舍人。出为浚仪令。拜吴王郎中令。入为尚书郎、中书侍郎。后为清河内史。大安二年。为成都王颖所害。年四十二。有陆子新书十卷、集十二卷。〉  

【大将军宴会被命作诗（六章）】  

皇皇帝祜。诞隆骏命。四祖正家。天禄保定。睿哲惟晋。世有明圣。如彼日月。万景攸正。  

巍巍明圣。道隆自天。则明分爽。观象洞玄。陵风叶极。绝辉照渊。肃雍往播。福禄来臻。  

在昔奸臣。称乱紫微。神风潜骇。有赫兹威。灵旗树旆。如电斯挥。致天子届。于河之沂。有命冉集。皇舆凯归。  

颓纲既振。品物咸秩。神道见素。遗华反质。辰晷重光。协风应律。函复无尘。海外有谧。  

芒芒宇宙。天地交泰。王在华堂。式宴嘉会。玄晖峻朗。翠云崇蔼。冕弁振缨。藻服垂带。  

祁祁臣僚。有来雍雍。薄言载考。承颜下风。俯觌嘉客。仰瞻玉容。施己唯约。于礼斯丰。天锡难老。如岳之崇。（○《文选》二十。本集二。《诗纪》二十六。又《类聚》三十九作侍大将军宴诗。《文选》五十九头陀寺碑文注作陆机大将军宴会诗。引一句。）  

【征西大将军京陵王公会射堂皇太子见命作此诗（六章）】  

芒芒太极。玄化烟煴。颓形成器。凌象垂文。大钧造物。庶类群分。先识经始。实综彝伦。  

惟岳隆周。生甫及申。天鉴在晋。祚之降神。邈矣遐风。茂德有邻。永言配命。唯晋之镇。  

厥镇伊何。实干心膂。文教内辅。武功外御。淮方未靖。帝曰攸序。公于出征。奄有南浦。  

南海既宾。爰戢干戈。桃林释驾。天马婆娑。象齿南金。来格皇家。绝音协徽。宇宙告和。  

玄纲峻极。天罔既绂。文武方升。允兹兼弘。峨峨高夏。有肃其凉。公侯戾止。騄骥龙骧。善问如林。在会锵锵。  

祝融御节。火正缉熙。凯风徘徊。万物欣时。秩秩初筵。薄言在兹。嘉福介祜。（本集作祜万寿无期。○本集二。《诗纪》二十六。）  

【太尉王公以九锡命大将军让公将还京邑祖饯赠此诗（六章）】  

烈文辟公。时惟哲王。阐纵绝期。平显幽光。内实慎徽。缉熙有臧。出纠方慝。间督不扬。高山峻极。天造芒芒。  

天子念功。大典光备。肃肃王命。宰臣莅事。穆矣渊让。遗功遂志。思我远猷。徽音孰嗣。  

后命既灵。王人反旆。兴言出祖。饮饯于迈。旍旐泱泱。轺轩蔼蔼。和风弭尘。清晖映盖。  

思乐中陵。言观其川。公王戾止。有车辚辚。伊谁云响。我有嘉宾。羽觞举酬。酢尔征人。  

悠悠征人。四牡騑騑。发轸北京。振策紫微。昔乃云来。春林方辉。岁亦暮止。之子言归。道涂兴恋。伏载称徽。（本集缺此字。）  

圣泽既渥。嘉会暗暗。庭旅钟鼓。堂有瑟琴。飞辔清晖。扶桑移荫。视景秪慕。挥袂沾襟。娈彼同栖。悲尔异林。我有旨酒。以歌以吟。（○本集二。《诗纪》二十六。又《类聚》二十九引第六章。）  

【大安二年夏四月大将军出祖王羊二公於城南堂皇被命作此诗（六章。）】  

时文唯晋。天祚有祥。圣宰作弼。受言既臧。有赫斯庸。勋格昊苍。景物台晖。栋隆玉堂。  

惟帝思庸。大兴光迪。圣敬远跻。神道玄邈。思媚三灵。诞膺天笃。嘉命既辱。王人言告。  

翼翼王人。言告惟慕。公舆驾言。乃眷斯顾。华旂飞藻。鸣鸾振路。騑騑驷牡。嘘天载步。  

我有高夏。如云斯薈。凋轩戾止。薄言嘉会。问谁在宴。惟俊惟乂。丰俎殷荐。献酬交泰。  

攸攸昊天。南正兴言。朱明有晔。万叶翠繁。昌云垂天。凯风熙颜。王臣在此。贻宴于欢。  

悬象西颓。虞渊纳景。嘉乐未晞。严驾已整。行矣征人。身乖路永。飞骖顾怀。华蝉引领。遗思北京。结辔台省。（○本集二。《诗纪》二十六。又吴棫韵补四作城南诗。引薈、乂二韵。又五作饯王太尉诗。引迪、笃二韵。）  

【从事中郎张彦明为中护军奚世都为汲郡太守客将之官大将军崇贤之德既远而厚下之恩又隆非（应作悲。）此离析有感圣皇既蒙引见又宴于后园感鹿鸣之宴乐咏鱼藻之凯歌而作是诗（六章）】  

〖逯案。此诗本集以从事中郎张彦明为中护军为题。割奚世都以下为叙。并於题下注并叙二字。因叙文言奚世都为汲郡太守。《诗纪》遂将奚世都以下移作下篇赠汲郡太守之叙。按本集、《诗纪》俱误。诗中言出抚邦家。入翔紫微。非仅赠张彦明一人甚明。若从《诗纪》。则题诗冲突。可见奚世都以下不得移於他篇。从事中郎张彦明为护军与奚世都以下实相连为一长题。校刻者不知之。误割为二。遂扞格而不通。〗  

思文有圣。睿哲配天。功济生黎。道合上玄。休命发挥。有集惟贤。哲彼寤宿。澄此在渊。  

济济我士。实播令闻。王曰钦哉。余嘉乃勋。徽音孔硕。惠尔风云。穆此芳烈。肇扬清芬。  

肃肃庶僚。祗服宠晖。肇被桃虫。假翼翻飞。出抚邦家。入翔紫微。有命既集。愿言永违。  

思乐华堂。云构崇基。公王有酒。薄言响之。景曜徽芒。芳风咏时。宴尔宾傧。具乐于兹。  

亹亹我王。丰恩允臧。我客戾止。饮酒公堂。自彼下僚。聿来有光。悲矣永言。指途逝将。形违展闼。景附华房。  

开国承家。勿用小人。今我圣宰。实蕃斯仁。凌渊龙跃。披林凤振。正直既好。嘉礼式陈。振我远德。归于时民。（○本集二。《诗纪》二十六。）  

【赠汲郡太守诗（八章）】  

於穆皇晋。豪彦实蕃。天罔振维。有圣贞观。鸣鸟在林。良骏即闲。萃彼俊乂。时亮庶官。  

抑抑奚生。天笃其淳。芳颖兰挥。琼光玉振。沈机照物。妙思考神。思我善问。观德古人。  

善问伊何。惠音孔韶。肇允衡门。翻飞宰朝。肃雍芳林。芬响凌霄。穆矣和风。育尔清休。  

亦既有试。出宰邦家。之子于行。民固讴歌。风澄俗俭。化静世波。芒芒既庶。且乐于和。  

我有好爵。既成尔服。入赞崇华。遂登帷幄。时文圣宰。天祚方谷。朔风徽止。鸿渐云狱。  

悠悠斯民。三代直道。我求明德。惟奚攸考。缉熙晖章。天禄来保。惠心无兢。丰化有造。  

乐只君子。茂德攸绥。嗟我怀人。式是言归。聿言来集。如翼斯挥。日予不惠。照尔清晖。  

职思既殊。亦各有司。念我同僚。悲尔异事。之子之远。悠悠我思。虽无赠之。歌以言志。（○本集二。《诗纪》二十六。）  

【赠顾骠骑诗二首·有皇（八章）】  

〖有皇。美祈阳也。祈阳秉文之士。骏发其声。故能明照有吴。入显乎晋。国人美之。故作是诗焉。〗  

有皇大晋。时文宪章。规天有光。矩地无疆。神笃斯祜。本显克昌。载生之隽。实惟祈阳。哲问宣猷。考茂其相。  

於铄祈阳。诞钟天笃。清辉龙见。玄猷渊嘿。沈机响骇。幽神广觌。和以同人。归物时育。有大恶盈。谦以自牧。思我懿范。万民来服。  

吴未丧师。天秩有庸。渊哉若人。弱冠休风。俯翼黄门。以德来忠。端秀蕃后。正色储宫。徽音铄颖。邈矣遐踪。  

皇维南终。旧邦匪歆。委弁释位。如龙之潜。考槃穷谷。假乐丰林。子虽藏器。钟鼓有音。惠风往敬。庆问来寻。  

济济元公。相惟天子。明明辟王。思隆多士。帝曰钦哉。有命集止。我咨四方。令问在尔。以朕大赍。乃膺嘉祉。聿来胥步。观国之纪。  

惟皇建极。缉熙清曜。我有畯民。明德来照。大观在上。王假有庙。显允顾生。金声玉振。之子于升。利见大人。龙辉绝迹。有肃清尘。  

清尘既彰。朝虚好爵。敬子侯度。慎徽百辟。予闻有命。德礼不易。嗟我怀人。瞻言永锡。丰佑东法。惟子之绩。  

遵汶涉泗。言告同征。劲风宵烈。湛露朝零。云垂蔼下。泉冽清冷。哀哉行人。感物伤情。从子京邑。言观厥成。天保祚德。式谷以宁。（○本集二作赠顾骠骑后二首。《诗纪》二十六、又吴棫韵补五引觌、育二韵。）  

【赠顾骠骑诗二首·思文（八章）】  

〖思文。美祁阳也。祁阳能明其德。刑于寡妻。以至于家邦。无思不服。亦赖贤妃贞女以成其内教。故作是诗焉。〗  

思文祁阳。祁阳克畯。天锡纯嘏。宣兹义问。德音既烈。海外有奋。既奋斯音。祗敬厥德。昭治其家。覃及邦国。永肇仪刑。俾民惟则。  

文王在上。太姒思齐。鲁侯克昌。亦赖令妻。鉴神有顾。苹蘩在斯。祁阳载天。作之伉俪。  

在虞之胄。实惟有姚。颖艳玉秀。华茂桃夭。居显祗明。在灵格幽。清尘熠烁。淑心绸缪。爰及祁阳。惟德之周。  

其德伊何。和贞虔告。师民履素。言谋虑度。钟鼓思乐。靖端夙效。考休攸嫔。来嫁于顾。  

羔羊执贽。玉帛有辉。百两集止。之子于归。宗姻风从。娣侄云回。祁阳顾之。焕其盈闱。  

既曰归止。式扬好音。言观河洲。有集于林。思乐葛藟。薄采其蕈。疾彼攸遂。乃孚惠心。惠心既孚。有恪中馈。敦此众斯。永锡嗣类。载延窈窕。用和寤寐。神之听之。胤祚来尔。  

昔周之隆。有任有姒。内刑圣敬。外崇多士。今我淑人。实亮君子。亹亹翼翼。亦继斯祉。宜尔子孙。福禄盈止。（○本集二。《诗纪》二十六。）  

【赠鄱阳府君张仲膺诗（五章）】  

神林何有。奇华妙实。皇朝如何。穷文极质。斌斌君子。升堂入室。太上有曜。子诞其辉。知机日难。子达其微。入辅帷幄。出御千里。滔滔江汉。南国之纪。  

谒帝东堂。剖符南征。天子命我。车服以荣。何以润之。德被苍生。何以济之。威振群城。却愚以化。崇贤以仁。凤舒其翮。龙濯其鳞。忆彼荒薮。莫敢不宾。虽云旧邦。其命维新。  

卞和南金。终始一色。显允君子。穷达一德。弘仁厉道。物究其极。古贤受爵。循墙虔恭。今哲居贵。履盈如冲。接新以化。爱旧以丰。隆此嘤鸣。惇彼谷风。  

忠至宠加。孝至荣集。内崇南芬。外清名邑。炜炜棠棣。京增其华。猗猗桑梓。厥耀孔多。被绣昼行。昔人攸羡。阶云飞藻。孰与同粲。  

人道伊何。难合易离。会如升峻。别如顺淇。嗟我怀人。曷云其来。贡言执手。涕既陨之。（○本集三。《诗纪》二十六。）  

【赠顾彦先（五章）】  

玄黄挺秀。诞受至真。行该其高。德备其新。光莹之伟。隋卞同珍。腾都之骏。龙凤合尘。  

皇皇明哲。应期继声。华暎殊域。实镇天庭。入辅出辅。  

乾乾靡宁。夏发凉台。我雨我暑。冬违邦族。风霜是处。嗟彼独宿。谁与晤语。飘遥艰辛。非禹孰举。言念君子。怅惟心楚。  

悠悠山川。骁骁征遐。陟升嶕峣。降涉洪波。言无不利。乘崄而嘉。人怀思虑。我保其和。  

邂逅相遇。良愿乃从。不逢知己。谁济予躬。莫攀莫附。愧我高风。时过年迈。晻冉桑榆。晞光赖润。亦在斯须。假我夷涂。顿不忘驱。泛予津川。桴不失浮。无爱馀辉。遂暗东嵎。  

幽幽东嵎。恋彼西归。瞻仪情感。聆音心悲。之子于迈。夙夜京畿。王事多难。仲焉徘徊。（○本集三。《诗纪》二十六。）  

【答顾秀才诗五章】  

芒芒上玄。有物有则。厥初造命。立我艺则。爰兹族类。有觉先识。斯文未丧。诞育明德。  

允矣顾生。载灵之和。沈根芳沼。濯秀兰波。渊翘戢颖。景茂凌华。惟是德心。是用闲邪。  

德心伊何。行归于周。希高仰峻。企远怀悠。匪愿在明。靡倦斯幽。凡我同朋。瞻言清休。  

慎终于远。俾民归厚。言若有行。及予携手。何以恤我。其仁孔有。心之云爱。隆敬其久。  

既迈斯仁。亦迪兹文。藻不雕朴。华不变淳。有斐君子。如珪如璠。仰钦德类。依怀惠诠。式扬好问。邦家于宣。（○本集三。《诗纪》二十六。吴棫韵补一引淳、璠二韵。）  

【答大将军祭酒顾令文寺（五章）】  

惟林有鸾。惟渊有螭。显允明德。实邦之基。先后陟恪。子配于兹。遵彼玉堂。受言遘之。  

中原有轨。世鲜克蹈。先民有怀。子探其妙。心犹水鉴。函景内照。名若振炎。摅光外燿。  

相彼水鉴。民胥攸临。矧曰明德。人谁弗钦。写我采颐。即尔澄心。义隆自古。好邈在今。  

大人有作。兴云自天。之子于升。亦跃于渊。景曳清霄。响发鸣弦。义问弘集。淑风载鲜。  

企予朔都。非子孰念。岂无弱翰。才不克赡。惠音聿来。琼华玉艳。无德不报。念辞惟忝。（○本集三。《诗纪》二十六。）  

【答吴王上将顾处微诗（九章）】  

邈矣大昧。造化明明。物以曲全。人以直生。《类聚》百族。群分万形。员渊挺隋。方川吐琼。  

蔼蔼洪族。天禄攸蕃。神绥厥本。道裕其源。条有丰叶。波无辍澜。烈风时播。芳响世繁。  

曰繁曰赜。载德于兹。克文克敏。乃惠乃慈。遵彼洪流。薄言咏之。好是神契。聊与之期。  

仁勇同宅。文武相纷。王谓御事。谁抚上军。於时翻飞。虎啸江汶。式遏不虞。俾也无尘。  

三代既远。直道垂音。非齿焉尚。非德孰钦。赞仰自古。鲜曰在今。匪唯形交。殷荐其心。  

心以殷荐。分以道成。祗服惠顾。畴此深情。亦有芳讯。薄载其诚。岂无春晖。兹焉可荣。  

大道易闻。崇轨难袭。孰云匪衍。咎吝尢衍。敢谢不佞。栖山自戢。临篇焉愧。德輶辞辑。  

翩彼日月。逝犹骇电。朝华未厌。夕风已扇。诗亦有悲。无几相见。怀德叹心。于焉东眷。  

平津晚贡。贡公后徽。陟彼玉阶。黄发来升。灵卉三秀。芳草秋兴。唯颐清神。福禄是膺。（○本集三。《诗纪》二十六。）  

【赠顾尚书诗】  

五狱降神。四渎炳灵。两仪钧陶。参和大成。兆光人伦。诞育至英。於显尚书。实惟我兄。行成世则。才为时生。体道既弘。大德允明。厥弘伊何。靡旷不遵。厥明伊何。靡妙不研。无索炤灼。有求幽玄。细微不错。毫荒以陈。积篑为山。纳流成渊。扶翘布华。养物作春。所肃以礼。所润以仁。宣质拔行。曜文八采。坚不可钻。清如凝水。方迹迎朖。蹈齐阙里。晞圣而惟。亦顾之子。彼弃芝英。玩此兰茝。异世同芳。其馥不已。有兰既馥。我风载清。能芬南岳。运芳北征。子有其德。人求其馨。逝此陋巷。薰彼紫庭。厥音不已。鼓钟有声。闻天之聪。譬之鹄鸣。天聪既招。我实惟彰。乘风之凤。眷言朝阳。披云藻绣。来此旧乡。谦光自抑。厥辉愈扬。丽容魋翕。孔好已张。既照平林。具我华英。华英已曜。馀光难延。会浅别速。哀以绍欣。追旷同少。暂和笑言。殊音合奏。曲异响连。绝我欢条。统我思因。根分来在。爱感往思。我非形景。有处有游。载离载会。且欢且忧。感彼远旷。吝此延娱。乐奏声哀。言发涕流。唯愿我子。德与福俱。亦天之佑。亦我之私。（本集缺私字。○本集三。《诗纪》二十六。又吴棫韵补二引英、延二韵。）  

【答兄平原诗】（《诗纪》云。平原赠诗见前。）  

伊我世族。太极降精。昔在上代。轩虞笃生。厥生伊何。流祚万龄。南狱有神。乃降厥灵。诞钟祖考。彻兹神明。运步玉衡。仰和太清。宾御四门。旁穆紫庭。紫庭既穆。威声爰振。厥振伊何。播化殊邻。清风攸被。率土归仁。彤弧所弯。万里无尘。功昭王府。帝庸厥勋。黄钺授征。锡命频繁。阚如虓虎。肃兹三军。光若辰跱。亮彼公门。仍世上司。芳流庆云。纯和所产。爰育仁昆。诞丰岐嶷。实昭令闻。令闻伊何。休音允臧。先公克构。乃崇斯堂。耀颖上京。发迹扶桑。戎车出征。时惟鹰扬。膺扬既昭。勋庸克迈。天子命我。镇弼于外。代作擀城。以表南裔。降灾匪蠲。景命颠沛。惟我贤昆。天姿秀生。含奇播越。明德惟馨。太阳散气。乃禀厥和。山川垂度。爰则厥遐。厥遐伊何。惟光惟大。惟大伊何。如岱如渭。恢此广渊。廓彼洪懿。弘道惇德。渊哉为器。统我先基。弱冠慷慨。将弘祖业。实崇奕世。咨予顽曚。蕞尔弱才。沈耀玄渚。挹庇云淇。陶化靡移。固陋于兹。瞻仰洪范。实忝先基。巍巍先基。重规累构。赫赫重光。遐风激鹜。昔我先公。爰造斯猷。今我六蔽。匪崇克扶。悠悠大道。载邈载遐。洋洋渊源。如海如河。昔我先公。斯纲斯纪。今我末嗣。乃倾乃圮。世业之颓。自予小子。仰愧灵丘。衔忧没齿。忧怀惟何。顾景惟尘。峨峨高踪。眇眇贸辰。明德继体。莫非哲人。今我顽鄙。规范靡遵。仍世载德。荒之予身。莫峻匪岳。有俊斯登。莫高匪云。有翼斯凌。矧我成基。匪克阶升。玄黄长坂。载寐载兴。岂敢惮行。哀此负乘。芒芒高山。自予颓之。济济德义。匪我怀之。终衔永负。于其愧而。昔予言旷。泛舟东川。衔忧告辞。挥泪海滨。羲阳趣驾。炎华电征。自我不见。邈哉八龄。悠思回望。寤言通灵。昔我往矣。辰在东嵎。今我于兹。日薄桑榆。衔艰遘愍。困瘁殷忧。哀矣我世。匪蒙灵休。开元迄兹。天迭兴微。震风隐骇。海水群飞。王旅南征。阐耀灵威。予昆乃播。爰集朔土。载离永久。其毒太苦。上帝休命。驾言其归。多我遘愍。振荡朔垂。羁系殊俗。初愿用违。严驾东征。肃迈林野。夕秣乘马。朝整仆旅。矫矫乘马。载驱载驰。漫漫长路。或降或阶。晨风夙零。朝不皇饥。倾景儵坠。夕不存罢。虽有丰草。匪释奔驷。虽有重阴。匪遑假寐。茕茕仆夫。悠悠遄征。经彼乔木。有鸟嘤呜。微物识侪。矧伊有情。乐兹棠棣。实欢友生。既至既觐。滞思旷年。年在旷纪。觐未浃辰。恨其永怀。忧心孔艰。天地永久。命也难长。生民忽霍。曷云其常。我之既存。靡绩靡纪。乾坤难并。寂焉其已。生若电激。没若川征。存愧松柏。逝惭生灵。匪吝性命。实悼徒生。苟克析薪。岂惮冥冥。瞻企皇极。徼福上天。冀我友生。要期永年。昔我先公。邦国攸兴。今我家道。绵绵莫承。昔我昆弟。如鸾如龙。今我友生。凋俊坠雄。家哲永徂。世业长终。华堂倾构。广宅颓墉。高门降衡。修庭树蓬。感物悲怀。怆矣其伤。惇仁泛爱。锡予好音。晞光怀宝。焕若南金。披华玩藻。晔若翰林。咏彼清声。被之瑟琴。味此殊响。慰之予心。弘懿忘鄙。命之反覆。敢投挑李。以报宝玉。冀凭光益。编诸末录。（○本集三。文馆词林百五十二。《诗纪》二十六。又《类聚》二十一作答兄诗。引龙、雄、墉、蓬四韵。吴棫韵补一引才、淇二韵。又四引构、鹜二韵。并注。鹜。驰也。）  

【赠郑曼季诗四首·谷风（五章）】  

〖谷风。怀思也。君子在野。爱而不见。故作是诗。言其怀而思之也。〗  

习习谷风。扇此暮春。玄泽坠润。灵华烟煴。高山炽景。乔木兴繁。兰波清涌。芳浒增源。感物兴想。念我怀人。  

习习谷风。载穆其音。流芳鼓物。清尘拂林。霖雨嘉播。有渰凄阴。归鸿逝矣。玄鸟来吟。嗟我怀人。其居乐潜。明发有想。如结予心。  

习习谷风。以温以凉。玄黄交泰。品物含章。潜介渊跃。飞鸟云翔。嗟我怀人。在津之梁。明发有思。凌波褰裳。  

习习谷风。有集惟乔。嗟我怀人。於焉逍遥。鸾栖高冈。耳想云韶。拊翼坠夕。和鸣兴朝。我之思之。言怀其休。  

习习谷风。其音孔嘉。所谓伊人。在谷之阿。虎质山啸。龙辉渊播。维南有箕。匪休其和。有捄天毕。戢尔滂沱。懿厥河汉。耽彼大华。明发有怀。我劳如何。（○本集三。文馆词林百五十六。《诗纪》二十七。）  

【赠郑曼季诗四首·鸣鹤（四章）】  

〖鸣鹤。美君子也。太平之时。君子犹有退而穷居者。乐天知命。无忧无欲。收硕人之考槃。伤有德之遗世。故作是诗也。  

鸣鹤在阴。戢其左翼。肃雍和鸣。在川之域。假乐君子。祚尔明德。思乐重虚。归于其极。嗟我怀人。惟馨黍稷。  

鸣鹤在阴。其鸣喈喈。垂翼兰沼。濯清芳池。假乐君子。其茂猗猗。底之瑰宝。有粲琼环。乃振褧裳。袭尔好衣。嗟我怀人。启襟以晞。  

鸣鹤在阴。其仪蔼蔼。谓天盖高。和音于迈。假乐君子。笃膺俊乂。穆风潜烈。兴云戢薈。德茂当年。时愆嘉会。安德鞶藻。改尔缟带。嗟我怀人。心焉慷忾。  

鸣鹤在阴。载好其声。渐陆仪羽。遵渚回泾。假乐君子。祚之笃生。德耀有穆。如瑶如琼。视流濯发。灭景遗缨。安得风云。雨尔北冥。嗟我怀人。惟用伤情。（○（同上））  

【赠郑曼季诗四首·南衡（五章）】  

〖南衡。美君子也。言君子遁世不闷。以德存身。作者思其以德来仕。又愿言就之宿。感白驹之义。而作是诗焉。〗  

南衡惟岳。峻极昊苍。瞻彼江湘。惟水泱泱。清和有合。俊乂以藏。天保定尔。茂以琼光。景秀濛汜。颖逸扶桑。我之怀矣。休音峻扬。  

穆穆休音。有来肃雍。沈波涌奥。渊芳馥风。傃虚养恬。照日遗踪。考槃遵渚。思乐潜龙。我之怀矣。寘尔华宫。  

和璧在山。荆林玉润。之子于潜。清辉远振。克称輶德。作宝有晋。和声在林。羽仪未变。我之怀矣。有客来信。  

风云有作。应通山渊。清琴启弹。宫商乘弦。类族知感。有命自天。夷叔希世。犹谓比肩。矧我与子。姤会斯年。我之怀居。其好缠绵。  

古人有言。诗以宣心。我之怀矣。在彼北林。北林何有。於焕斯文。琼瑰非宝。尺牍成珍。丰华非妙。得意惟神。河鲂登俎。遭逢清川。（○同上）  

【赠郑曼季诗四首·高冈（四章）】  

瞻彼高冈。有猗其桐。允也君子。实宝南江。员规启裕。沈矩履方。泳此明流。清澜川通。陟彼衡林。味其回芳。  

馥矣回芳。绸缪中原。祁祁庶类。薄采其芬。栖迟泌丘。容与衡门。声播东汜。响溢南云。  

穆穆阊阖。南端启籥。庶明以庸。帝听式阙。有凤于潜。在林栖翮。非予之祚。孰与好爵。  

幽居玩物。顾景自颐。发愤潜帷。彷佛有思。予美亡此。终然肯来。企予与言。惟用作诗。（○同上）  

【答孙显世诗（十章）】  

邈矣上祖。垂休万叶。广问弘被。崇轨峻蹑。高山克荒。大川利涉。繁兹惟祜。风连云接。  

大人有作。二后利见。九功敷奏。七德殷荐。鼎实重饪。芳烈再扇。奕叶弘道。天禄来宴。  

道弘振古。祚来替今。如彼在川。亦有浮沈。大韶既系。响比我音。岂曰荒止。涂弗克寻。  

昌风改物。岂水易澜。百川总纪。四海合源。在彼焉取。聿来莫观。曾是褊心。敢忘丘园。员晖偏照。玄泽谬盈。发彼承华。顿此增城。托景灵云。倦游户庭。匪曰能之。实忝长婴。  

焕矣金虎。袭我皇猷。孰云匪吝。仰愧苍流。往蹇来反。弭迹一丘。娈彼东朝。言即尔谋。  

振振孙子。洪族之纪。志拟龙潜。德配麟趾。弘义朖节。克明峻轨。遵彼中皋。於穆不已。  

於穆不已。大都是阶。之子于命。人应如颓。厚德时迈。协风允谐。惠此海湄。俾也可怀。  

乃眷丘林。乐哉河曲。解绂投簪。披褐怀玉。遗情春台。托荫寒木。言念伊人。温其在谷。  

道俟人行。辞以义辑。和容过表。余未云执。惠音高播。清风骏集。怀德形抚。  

临篇景立。（○本集三。文馆词林百五十六作答孙承。《诗纪》二十七。）  

【失题（八章）】  

悠悠县象。昭回太素。清浊迭兴。升降启度。遗和既爽。季春告暮。朱明来思。青阳受煦。  

日征月盈。天道变通。太初陶物。造化为功。四月惟夏。南征观方。凯风有集。飘遥南窗。思乐万物。观异知同。  

有渰萋萋。甘雨未播。黍稷方华。中田多稼。庭槐振藻。园桃阿那。薄言观物。在堂知化。  

蓬户惟情。玩物一室。明发有怀。念昔先哲。通梦幽人。彷佛遗烈。清晖在天。孰与永日。  

乃启遗籍。思予大观。幽居傲物。顾景怡颜。况惟解舞。衡门重关。思媚古人。有怀良盘。沈曦含辉。芳烈如兰。  

厥初生民。有物有类。自古有称。大宝以位。征徒式好。俊奔攸遂。启予有闻。诲尔达贵。  

达贵伊何。天爵无荣。浑沦大昧。混其浊清。毁方遁象。遗顽履贞。道实藏器。景以昭形。  

芒芒陋世。奚兢奚错。牧彼纷华。委之冲漠。漂志垂天。矫心冯阁。通好庄聃。仪刑有作。安得达人。顾予命薄。（○本集二。《诗纪》二十七。）  

【同前（六章）】  

思乐芳林。言采其菊。衡薄遵涂。中原有菽。登彼修峦。在林寤宿。彷佛佳人。清颜如玉。  

予美亡此。谁为适道。容与俟之。玄发方皓。踯躅山阿。玩此芳草。愿餐其颖。庶以遗老。  

亹亹嘉时。飘忽弃予。有瞻逝深。永叹潜浒。登愿扶桑。抑结飞晷。伊人匪存。遗芳孰与。  

精气为物。或降或升。徂落攸往。神奇有登。死生为徒。存亡曷胜。谓予不信。遗籍有徵。  

间居外物。静言乐幽。绳枢增结。瓮牖绸缪。和神当春。清节为秋。天地则尔。户庭已悠。  

嗟我怀人。悠悠其潜。念昔先烈。有怀所钦。骇情玩世。当允南金。琼辉邈矣。谁适为心。明发兴言。慷慨芳林。（○本集二。《诗纪》二十七。）  

【同前】  

美哉良友。禀德坤灵。明照远鉴。幽微妍精。超迹皇英。质如瑶琼。赠我翰林。示我丹诚。道同契合。体异心并。自顷西徂。合于五楼。迟想欢嬿。观我良畴。亦既至止。愿言莫由。室迩入鬲。中情则忧。抱恨东游。神往形留。何以合志。寄之此诗。何以写思。记之斯辞。我心有矣。歌以赠之。无秘尔音。万我是贻。（本集三。《诗纪》二十七。）  

【同前】  

有美一人。芳问芬葩。嗟我钦羡。梦想光华。亦既至止。上下欣嘉。德馥秋兰。容茂春罗。淑似令娣。惟予陋何。虽有良友。朽木难加。爱乐朋规。赠以斯歌。皆能载之。其美孔多。嗟痛薄祜。并罹哀苦。堂构既崩。过庭莫睹。我悴西邻。子沈东土。契阔艰辛。谁与晤语。身滞情往。神游影处。发梦宵寐。以慰延伫。（○本集三。《诗纪》二十七。）  

【赠孙显世诗】  

制动以静。秘景在隆。云根可栖。乐此隈岑。（○吴棫韵补一。）  

【答兄平原诗（以下五言。）】  

悠悠涂可极。别促怨会长。衔思恋行迈。兴言在临觞。南津有绝济。北渚无河梁。神往同逝感。形留悲参商。衔轨若殊迹。牵牛非服箱。（○本集四。《文选》二十五作答兄机。《初学记》十七。《诗纪》二十七。又《类聚》二十九作赠兄。引长、觞、梁、商四韵。《初学记》十八作答兄机。引长、梁二韵。）  

【答张士然诗】  

行迈越长川。飘遥冒风尘。通波激枉渚。悲风薄丘榛。修路无穷迹。井邑自相循。百城各异俗。千室非良邻。欢旧难假合。风土岂虚亲。感念桑梓域。仿佛眼中人。靡靡日夜远。眷眷怀苦辛。（○本集四。《文选》二十五。《诗纪》二十七。又草堂诗笺三十三冬至诗注引循、邻、亲三韵。）  

【为顾彦先赠妇往返诗四首】  

我在三川阳。子居五湖阴。山海一何旷。譬彼飞与沈。目想清惠姿。耳存淑媚音。独寐多远念。寤言抚空衿。彼美同怀子。非尔谁为心。（○本集四。玉台新咏三。《诗纪》二十七。又寰宇记九十四引陆士龙赠顾彦先《诗》曰：我家五湖阴。君居三山阳。）  

悠悠君行迈。茕茕妾独止。山河安可逾。永路隔万里。京师多妖冶。粲粲都人子。雅步袅纤腰。巧笑发皓齿。佳丽良可美。衰贱焉足纪。远蒙眷顾言。衔恩非望始。（○本集四。《文选》二十五。玉台新咏三。《诗纪》二十七。）  

翩翩飞蓬征。郁郁寒木荣。游止固殊性。浮沈岂一情。隆爱结在昔。信誓贯三灵。秉心金石固。岂从时俗倾。美目逝不顾。纤腰徒盈盈。何用结中款。仰指北辰星。（○本集四。玉台新咏三。《诗纪》二十七。）  

浮海难为水。游林难为观。容色贵及时。朝华忌日晏。皎皎彼姝子。灼灼怀春粲。西城善稚舞。总章饶清弹。鸣簧发丹唇。朱弦绕素腕。轻裾犹电挥。双袂如霞散。华容溢藻幄。哀响入云汉。知音世所希。非君谁能赞。弃置北辰星。问此玄龙焕。时暮复何言。华落理必贱。（○本集四。《文选》二十五。《诗纪》二十七。又《初学记》十五引弹、腕二韵。）  

【诗】  

绿房含青实。金条悬白璆。俯仰随风倾。炜烨照清流。（○本集四。《类聚》八十二作晋陆筠诗。《诗纪》二十七。又合璧事类别集四十四作晋陆筠诗。引璆一韵。）  

【芙蓉诗】  

盈盈荷上露。灼灼如明珠。（○《文选》十六别赋注。）  

寝共织成被。絮以同攻绵。（○《御览》七百七。）  

夏摇比翼扇。冬坐比肩毡。（○《书钞》百三十四作陆机诗。引第一句。《御览》七百八作陆云诗。引第二句。）  

衣用双绢。寝无绛帱。（○《书钞》百三十二。○逯案。两句盖脱一字。）  

【诗】  

逍遥近南畔。长啸作悲叹。（○本集四。《类聚》十九。《诗纪》二十七。）  

郑丰  

〈丰。字曼季。为吴王文学。有集二卷。〉  

【答陆士龙诗四首·鸳鸯（六章）】  

〖鸳鸯。美贤也。有贤乾二人。双飞东岳。扬辉上京。其兄已显登清朝。而弟中渐。婆娑衡门。然其劳谦接士。吐握待贤。虽姬公之下白屋。洙泗之养三千。无以过也。乃肯垂顾。惠我好音。思与其游道德之乐。结永好之欢云尔。〗  

鸳鸯于飞。在江之浚。和音交畅。拊翼双起。朝游兰池。夕宿兰沚。清风翕习。扇彼兰茝。凌云高厉。载翔载止。  

鸳鸯于飞。载飞载吟。有郁浚薮。实惟桂林。芳条高茂。华繁垂阴。爰翱爰翔。爰甜其南。有馥其芬。协我好音。  

鸳鸯于飞。乘云高翔。有嘤其友。戢翼未翔。澹淡素波。容与趋倡。虽曰戢止。和音远扬。我有好爵。与子偕尝。鸳鸯于飞。徘徊翩翻。载颉载颃。顾侣鸣群。有郁兰皋。冽彼清源。驾言游之。聊乐我云。思与佳人。齐欢顺川。  

鸳鸯于飞。或矫或游。习习谷风。扇彼清流。春草扬翘。鼋鱼沉浮。感物兴想。我心长忧。谁谓河广。曾不容舟。企予望之。搔首踟蹰。  

鸳鸯于飞。载和其鸣。怀尔好音。寘我中情。人亦有言。心得遗形。授我木瓜。报尔瑶琼。匪系曰报。永好千龄。（○本集三。文馆词林百五十六。《诗纪》二十七。）  

【答陆士龙诗四首·兰林（五章）】  

〖兰林。懽至好也。有君子世济其美。英名光茂。遭时暂否。畜德衡门。顾我殷勤。屡辱德音。思与结好。以永不刊。〗  

瞻彼兰林。有翘其秀。有斐君子。邦之硕茂。厥德伊何。固天攸授。如川之源。如山之富。回流清渊。启襟开袖。缙绅晞风。民用胥附。  

猗猗硕人。如玉如金。浚其明哲。克广德心。习习凯风。吹我棘林。飞鸮萃止。允怀好音。悠悠征徒。輶德鲜任。嗟我猗人。实味实耽。（本集、《诗纪》作和乐实忱。）  

在昔延州。鹄鸣江涯。今我陆子。旷世继奇。身乖千载。德音并驰。渐鸿遵渚。宛其羽仪。安得高风。腾翮天池。  

飞龙蜿蜒。山谷气医。猛虎啸吟。清风高厉。情同来感。数乖身逝。夷鲍齐欢。专名故世。恺悌君子。民之攸暨。咨予遘时。千载同爱。  

垂陇之会。匪诗不宣。嗟我怀人。斯恩殷勤。德音来讯。有蔚其文。趯趯儳免。匪迹不存。诚在心德。爱结忘言。（○本集三。文馆词林百五十六第三首。《诗纪》二十七。）  

【答陆士龙诗四首·南山（五章）】  

〖南山。酬至德也。君子在衡门。修道以养和。弃物以存神。民思其治。士怀其德。或思置之列位。或思从之信宿。诗人嘉与此贤。当年相遇。又屡获德音。情欢心至。故作是诗焉。〗  

陟彼南山。言采其萧。乐只君子。邦家之翘。克茂厥猷。至道是收。耽道以俭。广爱以周。嗟我怀人。永好千秋。  

适彼江潭。言钓其鱮。有美硕人。自公退处。羔裘逍遥。輶德是举。白驹遁时。世事孰与。思我猗人。寘之晋序。有客信宿。独寐寤语。  

天高地卑。玄黄烟煴。人道交泰。自昔先民。耽文合好。辅德与仁。管叔罕侨。旷世鲜邻。修组绝结。玄弁生尘。咨我与子。遘会当身。琴瑟在御。永爱缠绵。  

瞻彼江澳。言咏其潭。所谓伊人。在川之阴。养和以泰。乐道之潜。锦衣尚絅。至乐是耽。兴言永思。系怀所钦。爱而不见。独寐寤吟。  

诗以言志。先民是经。乃惠嘉讯。德音惟馨。钦咏繁藻。永结中情。华文伤实。世士所营。达人神化。反之混冥。交弃其数。言取其诚。思与哲人。独宝其贞。（○本集三。文馆词林百五十六第二首。《诗纪》二十七。）  

【答陆士龙诗四首·中陵（四章）】  

瞻彼中陵。兰蕙猗猗。显允君子。乐且有仪。沈仁育物。玄聪镜机。德充闱庭。名逸南畿。祁祁俊乂。言酌言依。  

鼓钟于宫。百里震声。亹亹令问。归我伟贞。厥振伊何。骏奔以惊。厥问伊何。民胥以宁。有鹤在阴。非子谁鸣。我有好爵。非子孰盈。  

潜龙遁初。有凤戢翚。王猷未泰。彝伦错违。皋门重管。资尔启扉。庶绩逌斁。非尔焉绥。翼翼京宇。尔瞻尔睎。民之胥望。如渴如饥。  

德音来惠。覆玩三周。沈润渊洞。逸藻云浮。结心所亲。曷变曷渝。  

路隔津梁。一韦限殊。终朝之思。三秋是逾。爱而不见。兴言踟蹰。（文馆词林作作踌。○本集三。文馆词林百五十六。《诗纪》二十七。又《书钞》一百作赠陆士龙。引浮一韵。）  

孙拯  

〈拯。字显世。吴郡富春人。吴黄门郎。入晋为涿令。陆机为大都督。引为司马。及机被诬。收拯考掠。遂死狱中。有集二卷。〉  

【赠陆士龙诗（十章）】  

五龙戢号。云鸟纂纪。淳化既离。义风载始。轩冕垂容。文教乃理。奕奕洪族。盛德丰祀。  

於赫皇吴。应天统元。丞相文烈。公光赞勋。九命皇耀。茂德弥勤。华黻袭藻。金石载振。  

渊哉陆生。丕显洪胄。亦崇懿风。邈此弘裕。无竞厥德。丰光伊茂。文以义好。施以仁富。  

山积惟峻。道隆名遐。潜景在渊。龙跃承华。既淑尔仪。谁不允嘉。有漼重渊。载清其波。  

济济皇朝。峨峨髦士。序爵以贤。惟俊萃止。翩翻二宫。令问不已。乃迁华阁。皇典斯纪。  

思文大谟。恢我王猷。清风肆穆。雅宪允休。迈彼江川。邈此北流。微言兰馥。玉藻云浮。遭时之险。虎宰滔天。凭德美重。絷此俊贤。休否既亨。名以德渊。清徽伊铄。赞之弥坚。  

明明大象。玄鉴照微。显允君子。求福不回。善挹馀庆。险以德祈。澄浊以清。罔有不晖。  

释彼短寄。乐此窈冥。形以神和。思以情新。青云方乘。芳饵可捐。达观在一。万物自宾。  

制动以静。秘景在阴。灵根可栖。乐此隈岑。关楗重闭。谁和子音。  

瞻彼晨风。思托茂林。（○陆士龙集三。文馆词林百五十六。《诗纪》二十七。○逯案。吴棫韵补一引捐、宾二韵作陆云赠奚士都诗。恐误。又卮林六引捐、宾二韵作孙拯答陆士龙诗。）  

## 晋诗卷七  

嵇绍  

〈绍。字延祖。谯国铚人。嵇康子。十岁而孤。事母孝谨。累迁散骑常侍。永兴元年。惠帝大军败於荡阴。绍以身卫帝。遂见害。有集二卷。〉  

【赠石季伦诗】  

人生禀五常。中和为至德。嗜欲虽不同。伐生所不识。仁者安其身。不为外物惑。事故诚多端。未若酒之贼。内以损性命。烦辞伤轨则。屡饮致疲怠。清和自否塞。阳坚败楚军。长夜倾宗国。诗书著明戒。量体节饮食。远希彭聃寿。虚心处冲默。茹芝味醴泉。何为昏酒色。（○《文选》二十三。《类聚》二十三。《诗纪》三十。）  

嵇含  

〈含。字君道。绍从子。家巩县毫丘。自号毫丘子。举秀才。除郎中。惠帝朝历任征西参军、中书侍郎。范阳王虓为征南将军镇许昌。以为从事中郎、襄阳太守。后奔镇南将军刘弘於襄阳。永兴三年弘卒。含为弘将郭励所杀。有集十卷。〉  

【悦晴诗】  

劲风归巽林。玄云起重基。朝霞炙琼树。夕影映玉芝。翔凤晞轻翮。应龙曝纤鬐。百谷偃而立。大木颠复持。（○《类聚》二。《初学记》二。又《御览》八引芝一韵。《诗纪》三十。）  

【伉俪诗】  

余执百两辔。之子咏采蘩。我怜圣善色。尔悦慈姑颜。裁彼双丝绢。著以同功绵。夏摇比翼扇。冬卧蛩蛩毡。饥食并根粒。渴饮一流泉。朝蒸同心羹。暮庖比目鲜。挹用合卺酳。受以连理盘。朝采同本芝。夕掇骈穗兰。临轩树萱草。中庭植合欢。（○《初学记》十四。《诗纪》三十。又《类聚》四十引蘩、绵、毡、泉、欢五韵。）  

【登高诗】  

七月有七日。蠢动思登高。显首稀乾精。方类自相招。（○《书钞》百五十五。）  

【台中宴会诗】  

殿中曰□□□□。炜炜群龙吐芳兰。谦谦君子美曾颜。（○《书钞》六十引兰一韵、颜一韵。）  

牵秀  

〈秀。字成叔。武邑观津人。太康中为新安令。迁司空从事中郎。后为司空张华长史。惠帝时。进尚书。河间王颙以为平北将军。镇冯翊。永兴三年。为杨腾所杀。有集四卷。〉  

【宴曜武堂诗】  

沐浴洪流。饮服清芳。将结微根。永晞朝阳。恭承渥惠。庶无怠荒。（○《初学记》十四。）  

【祖孙楚诗】  

受兹明命。作守西疆。（○《文选》五十九齐故安陆昭王碑文注。）  

【四言诗】  

乾道辅仁。坤德尚冲。（○《文选》五十八宋文皇元后哀策文注。）  

【诗】  

高宗梦严穴。姬文兆渭滨。群分邈十里。感应用形神。（○《书钞》百五十八。）  

司马彪  

〈彪。字绍统。河内温县人。泰始中为秘书郎。后拜散骑侍郎。惠帝末卒。年六十馀。有续《汉书》八十三卷、九州春秋十卷、《庄子》注二十一卷、《战略》二十卷、集四卷。〉  

【赠山涛诗】  

苕苕椅桐树。寄生於南岳。上凌青云霓。下临千仞谷。处身孤且危。於何托余足。昔也植朝阳。倾枝俟鸾鷟。今者绝世用。倥偬见迫束。班匠不我顾。牙旷不我录。焉得成琴瑟。何由扬妙曲。冉冉三光驰。逝者一何速。中夜不能寐。抚剑起踯躅。感彼孔圣叹。哀此年命促。卞和潜幽冥。谁能证奇璞。冀愿神龙来。扬光以见烛。（○《文选》二十四。《诗纪》二十三。又《类聚》三十一引岳谷足三韵。又八十八作与山巨源诗。引岳、谷、足、鷟、束、录、曲、璞、烛九韵。事文《类聚》二十三无题。引鷟、束、录、曲四韵。）  

【赠山涛诗】  

翩翩野青雀。受性孤且微。昔生三河侧。鼓翼帝王畿。（○《御览》九百二十二作赠山巨源诗。事类赋雀赋注作赠山巨源诗。）  

【诗】（广《文选》、《诗纪》作杂诗。）  

百草应节生。含气有深浅。秋蓬独何辜。飘遥随风转。长飚一飞薄。吹我之四远。搔首望故株。邈然无由返。（○《类聚》八十二。广《文选》十五。《诗纪》二十三。又《御览》九百九十七引深、转二韵。合璧事类别集五十六引浅、转二韵。）  

【诗】  

玉出阆风侧。珠生南海滨。奕奕不同阪。苏桂扬其芬。（○《类聚》八十三。）  

烈烈玄飚起。粲粲繁霜凝。劲风回白雪。长川激素冰。（○事类赋冰赋注。）  

秋节良可悲。百华咸萎落。堂前柳随风。疏林树萧索。（末四字据陈本补。○《书钞》百四十四。）  

左揽又翠羁。右抚犀象鞍。（○《书钞》百二十六。）  

泛泛江汉萍。飘荡永无根。（○《类聚》八十二。）  

阮修  

〈修。字宣子。陈留尉氏人。为鸿胪丞。转行军参军、太子洗马。永兴三年。避乱南行。被害。时年四十二。有集二卷。〉  

【上巳会诗】  

三春之季。岁惟嘉时。灵雨既零。风以散之。英华扇耀。翔鸟群嬉。澄澄绿水。澹澹其波。修岸逶迤。长川相过。聊且逍遥。其乐如何。坐此修筵。临彼素流。嘉肴既设。举爵献酬。弹筝弄琴。新声上浮。不有七德。知者所娱。清濑瀺灂。菱葭芬敷。沈此芳钩。引彼潜鱼。委饵芳美。君子戒诸。（○《类聚》四。广《文选》九。《诗纪》三十。又《初学记》四、岁时杂咏十六并引时、之、嬉、波、过、何六韵。）  

左芬  

〈芬。齐国临淄人。左思妹。泰始八年拜修仪。后为贵嫔。咸宁中尚有撰作。有集四卷。〉  

【啄木诗】  

南山有鸟。自名啄木。饥则啄树。暮则巢宿。无干於人。唯志所欲。此盖禽兽。性清者荣。性浊者辱。（○《御览》九百二十三作裴谐集左氏诗。《诗纪》三十。又《类聚》九十二作袁淑排谐集左氏诗。所引缺此盖禽兽四字。○逯案。左氏未必即为左芬。姑从《诗纪》。）  

【感离诗】（《诗纪》云。一作离思。此答左思赠妹之作。）  

自我去膝下。倏忽逾再期。邈邈浸弥远。拜奉将何时。披省所赐告。寻玩悼离词。仿佛想容仪。欷歔不自持。何时当奉面。娱目於书诗。何以诉辛苦。告情於文辞。（○《类聚》二十九。《诗纪》三十。）  

左思  

〈思。字太冲。齐国临淄人。妹芬为武帝贵嫔。泰始中。思为秘书郎。永宁中。齐王冏召为记室督。辞疾不就。有集五卷。〉  

【悼离赠妹诗二首】  

郁郁岱青。海渎所经。阴精神灵。为祥为祯。峨峨令妹。应期挺生。如兰之秀。如芝之荣。总角岐嶷。龆龀夙成。比德古烈。异世同声。  

厥德伊何。塞渊其虑。厥声伊何。日新其誉。幽思泉涌。乃诗乃赋。飞翰云浮。擒藻星布。光曜邦族。名驰时路。翼翼群媛。是瞻是慕。  

匪惟见慕。善诱善导。斟酌诸姬。言成典语。匪唯辞章。多才多巧。黼黻文绣。几微要妙。积德弥高。用心弥奥。伊我之闇。晞妹之曜。  

惟我惟妹。寔惟同生。早丧先妣。恩百常情。女子有行。实远父兄。骨肉之思。固有归宁。何悟离拆。隔以天庭。自我不见。於今二龄。  

岂唯二龄。相见未克。虽同京宇。殊邈异国。越鸟巢南。胡马仰北。自然之恋。禽兽罔革。仰瞻参商。沈忧内塞。何以抒怀。告情翰墨。（○《文选》词林百五十二。又《类聚》二十九作赠妹九嫔悼离诗。引第一、第四两章。广《文选》、《诗纪》二十九作赠妹九嫔悼离诗。引第一、第四两章。）  

穆穆令妹。有德有言。才丽汉班。明朗楚樊。默识若记。下笔成篇。行显中闺。名播八蕃。  

以兰之芳。以膏之明。永去骨肉。内充紫庭。至情至念。惟父惟兄。悲其生离。泣下交颈。  

桓山之鸟。四子同巢。将飞将散。悲鸣忉忉。惟彼禽鸟。犹有号咷。况我同生。载忧载劳。  

将离将别。置酒中堂。衔杯不饮。涕洟纵横。会日何短。隔日何长。仰瞻曜灵。爱此寸光。  

何以为赠。勉以列图。何以为诫。申以诗书。去去在近。上下欷歔。含辞满胸。郁愤不舒。  

燕燕之诗。伫立以泣。送尔涉涂。涕泗交集。云往雨绝。瞻望弗及。延伫中衢。愊忆呜唈。  

既乖既离。驰情仿佛。何寝不梦。何行不想。静言永念。形留神往。优思成疚。结在精爽。  

其思伊何。发言流泪。其疢伊何。寤寐惊悸。咏尔文辞。玩尔手笔。执书当面。聊以永日。（○文馆词林百五十二。又《类聚》二十九。广《文选》八、《诗纪》二十九并引第一、五两章。与上篇联为一首。）  

【咏史诗八首】  

弱冠弄柔翰。卓荦观群书。著论准过秦。作赋拟子虚。边城苦鸣镝。羽檄飞京都。虽非甲胄士。畴昔览穰苴。长啸激清风。志若无东吴。铅刀贵一割。梦想骋良图。左眄澄江湘。右盻定羌胡。功成不受爵。长揖归田庐。（○《文选》二十一。文章正宗二十九。《诗纪》二十九。）  

郁郁涧底松。离离山上苗。以彼径寸茎。荫此百尺条。世胄蹑高位。英俊沈下僚。地势使之然。由来非一朝。金张藉旧业。七叶珥汉貂。冯公岂不伟。白首不见招。（○《文选》二十一。《类聚》五十一。文章正宗二十九。《诗纪》二十九。又《初学记》十八引貂一韵。《白帖》三十引苗、条二韵。《御览》四百七十引貂一韵。）  

吾希段干木。偃息藩魏君。吾慕鲁仲连。谈笑却秦军。当世贵不羁。遭难能解纷。功成耻受赏。高节卓不群。临组不肯绁。对珪宁肯分。连玺曜前庭。比之犹浮云。（○《文选》二十一。文章正宗二十九。《诗纪》二十九。又《文选》十九述祖德诗注引分一韵。）  

济济京城内。赫赫王侯居。冠盖荫四术。朱轮竟长衢。朝集金张馆。暮宿许史庐。南邻击钟磬。北里吹笙竽。寂寂杨子宅。门无卿相舆。寥寥空宇中。所讲在玄虚。言论准宣尼。辞赋拟相如。悠悠百世后。英名擅八区。（○《文选》二十一。文章正宗二十九。《诗纪》二十九。又《初学记》十八引居、衢、庐、竽四韵。）  

皓天舒白日。灵景耀神州。列宅紫宫里。飞宇若云浮。峨峨高门内。蔼蔼皆王侯。自非攀龙客。何为欻来游。被褐出阊阖。高步追许由。振衣千仞冈。濯足万里流。（○《文选》二十一。《诗纪》二十九。）  

荆轲饮燕市。酒酣气益震。哀歌和渐离。谓若傍无人。虽无壮士节。与世亦殊伦。高眄邈四海。豪石何足陈。贵者虽自贵。视之若埃尘。贱者虽自贱。重之若千钧。（○同上）  

主父宦不达。骨肉还相薄。卖臣困樵采。伉俪不安宅。陈平无产业。归来医负郭。长卿还成都。壁立何寥廓。四贤岂不伟。遗烈光篇籍。当其未遇时。忧在填沟壑。英雄有迍邅。由来自古昔。何世无奇才。遗之在草泽。（○《文选》二十一。《类聚》五十五。《诗纪》二十九。）  

习习笼中鸟。举翮触四隅。落落穷巷士。抱影守空庐。出门无通路。枳棘塞中涂。计策弃不收。块若枯池鱼。外望无寸禄。内顾无斗储。亲戚还相蔑。朋友日夜疏。苏秦经游说。李斯西上书。俯仰生荣华。咄嗟复凋枯。饮河期满腹。贵足不愿馀。巢林栖一枝。可为达士模。（○《文选》二十一。《诗纪》二十九。又《初学记》十八引隅、庐、途、鱼、储、疏六韵。）  

【咏史诗】  

梁习持魏郎。秦兵不敢出。李牧为赵将。疆场得清谧。（○《书钞》百十九。）  

【招隐诗二首】  

杖策招隐士。荒涂横古今。严穴无结构。丘中有鸣琴。白雪停阴冈。丹葩曜阳林。石泉漱琼瑶。纤鳞或浮沈。非必丝与竹。山水有清音。何事待啸歌。灌木自悲吟。秋菊兼食侯粮。幽兰间重救。踌躇足力烦。聊欲投吾簪。（○《文选》二十二。《诗纪》二十九。又梁书、南史昭明太子传引音一韵。《类聚》三十六引今、琴、林、音、吟五韵。鸣沙石室古籍业残类书残卷高尚门。《御览》百四十领先引梁书。）  

经始东山庐。果下自成榛。前有寒泉井。聊可莹心神。峭茜青葱间。竹柏得其真。弱叶栖霜雪。飞荣流馀津。爵服无常玩。好恶有屈伸。结绶生缠牵。弹冠去埃尘。惠连非君屈。首阳非吾仁。相与观所尚。逍遥撰良辰。（○《文选》二十二。鸣沙石室古籍业残类书残卷高尚门。《诗纪》二十九。）  

【杂诗】  

〖李善本《文选》曰：于时贾充徵为记室。不就。因感人年老。故作是诗。〗  

秋风何冽冽。白露为朝霜。柔条旦夕劲。绿叶日夜黄。明月出云崖。皦皦流素光。披轩临前庭。嗷嗷晨雁翔。高志局四海。块然守空堂。壮齿不恒居。岁暮常慨慷。（○《文选》二十九。《书钞》百五十。《类聚》三。《诗纪》二十九。）  

【娇女诗】  

吾家有娇女。皎皎颇白皙。小字为纨素。口齿自清历。鬓发覆广额。双耳似连璧。明朝弄梳台。黛眉类扫迹。浓朱衍丹唇。黄吻澜漫赤。娇语若连琐。忿速乃明忄画。握笔利彤管。篆刻未期益。执书爱绨素。诵习矜所获。其姊字惠芳。面目灿如画。轻妆喜楼边。临镜忘纺绩。举觯拟京兆。立的成复易。玩弄眉颊间。剧兼机杼役。从容好赵舞。延袖象飞翮。上下弦柱际。文史辄卷襞。顾眄屏风画。如见已指擿。丹青日尘暗。明义为隐赜。驰鹜翔园林。果下皆生摘。红葩掇紫带。萍实骤抵掷。贪华风雨中。倏忽数百适。务蹑霜雪戏。重綦常累积。并心注肴馔。端坐理盘槅。翰墨戢函按。相与数离逖。动为炉钲屈。屣履任之适。心为荼荈剧。吹嘘对鼎钅历。脂腻漫白袖。烟薰染阿锡。衣被皆重池。难与沈水碧。任其孺子意。羞受长者责。瞥闻当与杖。掩泪俱向壁。（○玉台新咏二。《诗纪》二十九。又陆羽茶经下引皙、历、画、摘、适、钅历六韵。古籍业残敦煌唐写本玉台新咏五六字。《御览》三百八十一引皙、历、璧、迹四韵。八百六十七引皙、历、画、摘、适、钅历六韵。事类赋茶赋注。）  

张翰  

〈翰。字季鹰。吴郡人。吴大鸿胪俨之子。齐王冋辟为大司马东曹掾。弃官归。年五十七卒。有集二卷。〉  

【赠张弋阳诗（七章）】  

时道玄旷。阶轨难寻。散缨放冕。负剑长吟。昆弟等志。托兹幽林。玄墨澄气。虚静和心。  

惟我友爱。缠绵往昔。易尚去俗。携手林薄。轻露给朝。遗英饱夕。逍遥永日。何求何索。  

潜光重阴。抱悴如荣。绝路既续。舍我遐征。朿带皇域。升降都城。爰赖爰慕。忡予中情。  

负薪弗克。耕者妨力。仲仪弹弦。顾瞻先职。遗其绵绵。忧心惨恻。乃抗乃拔。释我绕邑。  

将逝命驾。陟彼郊圻。和鸾摇响。载驱载驰。言告分别。言告言归。心怨辞苦。张高弦哀。  

杨柳可卷。去在斯时。流液可年。岂云旋归。行役必偕。伤我长离。借喻孤禽。矜翼翩栖。  

昔我惟乐。群居多跱。今我斯怀。缠绵万里。人亦有分。或通或否。行矣免致。我诚永已。（○文馆词林百五十六。）  

【周小史诗】  

翩翩周生。婉娈幼童。年十有五。如日在东。香肤柔泽。素质参红。团辅圆颐。（《类聚》作责。）菡萏芙蓉。尔刑既淑。尔服亦鲜。轻车随风。飞雾流烟。转侧猗靡。顾盻便妍。和颜善笑。美口善言。（○《类聚》三十三。《诗纪》二十九。）  

【杂诗三首】  

暮春和气应。白日照园林。青条若总翠。黄华如散金。嘉卉亮有观。顾此难久耽。延颈无良涂。顿足托幽深。荣与壮俱去。贱与老相寻。观乐不照颜。惨怆发讴吟。讴吟何嗟及。古人可慰心。（○《文选》二十九。又《类聚》二十六引林、金、寻三韵。）  

东邻有一树。三纪裁可拱。无花复无实。亭亭云中竦。隟禽不为巢。短翮莫肯任。（○《类聚》二十六。《诗纪》二十九。）  

忽有一飞鸟。五杂英华华。一鸣众鸟至。再鸣众鸟罗。长鸣摇羽翼。百鸟互相和。（○同上）  

【思吴江歌（《诗纪》云。一曰秋风歌。）】  

〖晋文士传云。张翰有清名美望。大司马齐王冋辟为东曹掾。在洛见秋风起。思吴中菰饭莼羹鲈鱼鲙。叹曰：人生贵得适意尔。何能羁官数千里以要名爵。因作此歌。遂命驾还。〗  

秋风起兮佳景时。吴江水兮鲈鱼肥。三千里兮安未归。恨难得兮仰天悲。（○岁华纪丽三。中吴纪闻三。舆地纪胜五。《诗纪》二十九。）  

张载  

〈载。字孟阳。安平灌津人。太康中为著作佐郎。转太子中舍人。迁乐安相、弘农太守。长沙王冋请为记督。拜中书侍郎。复领著作。称疾归。卒。有集七卷。〉  

【赠司隶傅咸诗（五章）】  

皇灵阐曜。流英敷醇。苞光含素。以授哲人。於赫洪烈。实子厥真。虑该道机。思穷妙神。汪穆其度。焕蔚其文。实茂成秋。华繁荣春。清藻既振。乃郁乃彬。德风云畅。休声响震。  

侔踪古昔。越轨曩朝。外骇方域。内冠皇僚。峨峨峻极。谁其能超。出莅宰守。播化丞苗。入毗帝猷。翼赞均陶。道殊颜孔。勋拟伊皋。  

太上立本。至虚是崇。猗欤清规。允迪斯冲。韬纳无方。以光徽融。嗟我昏曚。怀贤仰风。  

思存豫属。厕于末徒。沐浴芳源。仪形训模。重仞幽秘。愿陟其涂。  

彼海汤汤。涓流所归。鳞宗龙翔。鸟慕凤飞。瞻顾高景。曷云能违。未见君子。载渴载饥。（○文馆词林百五十六。）  

【诗】  

太谷石榴。木滋之最。肤如凝脂。汁如清濑。江南都蔗。张掖丰柿。三巴黄甘。瓜州素柰。凡此数品。殊美绝快。渴者所思。铭之裳带。（○《初学记》二十八引柿、柰、快、带四韵。《御览》九百七十引最、濑、带三韵。九百六十六引<木柰>、带二韵。九百七十引霈、<木柰>、快、带四韵。九百七十四引沛、<木柰>、快、带四韵。事类赋甘赋注引柰、带二韵。《诗纪》二十九引柿、柰、快、带四韵。）  

【登成都白菟楼诗】  

重城结曲阿。飞宇起层楼。累栋出云表。峣{山檗}临太虚。高轩启朱扉。回望畅八隅。西瞻岷山领。嵯峨似荆巫。蹲鸱蔽地生。原隰殖嘉蔬。虽遇尧汤世。民食恒有馀。郁郁小城中。岌岌百族居。街术纷绮错。高甍夹长衢。借问杨子宅。想见长卿庐。程卓累千金。骄侈拟五侯。门有连骑客。翠带腰吴钩。鼎食随时进。百和妙且殊。披林采秋橘。临江钓春鱼。黑子过龙醢。果馔逾蟹蝑。芳茶冠六清。溢味播九区。人生苟安乐。兹土聊可娱。（○《类聚》二十八引楼、虚、隅、巫、蔬、馀、居、衢、庐九韵。陆羽茶经下引庐、都、彄、殊、蝑、区、娱八韵。《诗纪》二十九。）  

【赠虞显度诗】  

畴昔协兰芳。缱绻在华年。嘉好结平素。分著寮友前。谓得终遐日。绸缪永周旋。吾子遭不造。遘闵丁忧艰。俾我失良朋。谁与吐话言。一日为三秋。岁况乃三年。离居一何阔。结思如回川。（○《类聚》三十一。广《文选》十署张协诗。《诗纪》二十九。）  

【招隐诗】  

出处虽殊途。居然有轻易。山林有悔恪。人间实多累。鹓雏翔穹冥。蒲且不能视。鹳鹭遵皋渚。数为矰所系。隐显虽在心。彼我共一地。不见巫山火。芝艾岂相离。去来捐时俗。超然辞世伪。得意在丘中。安事愚与智。（○《类聚》三十六。广《文选》九。《诗纪》二十九。）  

【七哀诗二首】  

北芒何垒垒。高陵有四五。借问谁家坟。皆云汉世主。恭遥相望。原陵郁膴々。季世丧乱起。贼盗如豺虎。毁壤过一抔。便房启幽户。珠柙离玉体。珍宝见剽虏。园寝化为墟。周墉无遗堵。蒙茏荆棘生。蹊迳登童竖。狐兔窟其中。芜秽不复扫。颓陇并垦发。萌隶营农圃。昔为万乘君。今为丘中土。感彼雍门言。凄怆哀今古。（○《文选》二十三。文章正宗二十九。《诗纪》二十九。又《初学记》十四引五、主、膴、虎、户、虏六韵。《御览》五百六十引五、主二韵。草堂诗笺三十二伤秋诗注引一句。）  

秋风吐商气。萧瑟扫前林。阳鸟收和响。寒蝉无馀音。白露中夜结。木落柯条森。先光驰北陆。浮景忽西沈。顾望无所见。唯睹松柏阴。肃肃高桐枝。翩翩栖孤禽。仰听离鸿鸣。俯闻蜻蛚吟。哀人易感伤。触物增悲心。丘陇日已远。缠绵弥思深。忧来令发白。谁云愁可任。徘徊向长风。泪下沾衣襟。（○《文选》二十三。《类聚》三十四。《诗纪》二十九。）  

【霖雨诗】（《诗纪》云。《初学记》作张协。今从艺文作张载。）  

霏雨馀旬朔。濛昧日夜坠。何以解愁怀。置酒招亲类。啾啾丝竹作。伶人奏奇秘。悲歌结流风。逸响回秋气。（○《类聚》二引坠、类、气三韵。《初学记》十五引秘、气二韵。《诗纪》二十九。）  

【拟四愁诗四首】  

我所思兮在南巢。欲往从之巫山高。登崖远望涕泗交。我之怀矣心伤劳。佳人遗我筒中布。何以赠之流黄素。愿因飘风超远路。终然莫致增永慕。（○玉台新咏九。《诗纪》二十九。又《类聚》三十五引巢、高、布、素四韵。《文选》十六别赋注引布、素二韵。《说文》系传二作古诗。引素一韵。《御览》八百十四引布、素二韵。八百二十引布、素二韵。高似孙纬略七引巢、高、布、素四韵。）  

我所思兮在朔湄。欲往从之白雪霏。登崖永眺涕泗颓。我之怀矣心伤悲。佳人遗我云中翮。何以赠之连城璧。愿因归鸿超遐隔。终然莫致增永积。（○玉台新咏九。《诗纪》二十九。）  

我所思兮在陇原。欲往从之隔秦山。登崖远望涕泗连。我之怀矣心伤烦。佳人遗我双角端。何以赠之雕玉环。愿因行云超重峦。终然莫致增永叹。（○玉台新咏九。《诗纪》二十九。）  

我所思兮在营州。欲往从之路阻修。登崖远望涕泗流。我之怀矣心伤忧。佳人遗我绿绮琴。何以赠之双南金。愿因流波超重深。终然莫致增永吟。（○《文选》三十。玉台新咏九。《诗纪》二十九。又《御览》四百七十八引金、琴二韵。高似孙纬略引州、修、琴、金四韵。）  

【述怀诗】  

跋涉山川。千里告辞。杨了哭歧。墨氏感丝。云乖雨绝。心乎怆而。（○《初学记》十八。《诗纪》二十九。又《文选》二十六和谢灵运诗注引而一韵。）  

【诗】  

灵象运天机。日月如激电。秋风兼夜戒。微霜凄旧院。嘉木殒兰圃。芳草悴之菀。嘤嘤南翔雁。翩翩辞归燕。玉肌随爪素。嘘气应口见。敛襟思轻衣。出入忘华扇。睹物识时移。顾已知节变。（○《御览》二十五。）  

【诗】  

白日随天回。皦皦圆如规。踊跃汤谷中。上登扶桑枝。（○《类聚》一。《诗纪》二十九。）  

【诗】  

十日出汤谷。弭节驰万里。经天曜四海。倏忽潜濛汜。（○《类聚》一。）  

【诗】  

气力渐衰损。鬓发终以皓。昔为春月华。今为秋日草。（○《类聚》十八。《诗纪》二十九。）  

【送钟参军诗】  

善见理不拔。阐道播徽容。（○《文选》三十数诗注。）  

【赠棘子琰诗】  

輶车运在轮。飞骨须六翮。（○《文选》三十八为范尚书让吏部封侯第一表注。）  

【泛湖诗】  

春菰芽露碧。水荇叶连青。（○草堂诗笺三十六过南诗注。）  

【登台诗】  

远望涕泗流。（○草堂诗笺三十六登岳诗注。）  

张协  

〈协。字景阳。载弟。辟公府掾。转秘书郎。补华阴令。历征北从事中郎。入为中书侍郎。转河间内史。以乱屏居草泽。属咏自娱。永嘉初。征为黄门侍郎。不就。有集四卷。〉  

【咏史】  

昔在西京时。朝野多欢娱。蔼蔼东都门。群公祖二疏。朱轩曜金城。供帐临长衢。达人知止足。遗荣忽如无。抽簪解朝衣。散发归海隅。行人为陨涕。贤哉此大夫。挥金乐当年。岁暮不留储。顾谓四座宾。多财为累愚。清风激万代。名与天壤俱。咄此蝉冕客。君绅宜见书。（○《文选》二十一。文章正宗二十九。《诗纪》二十九。又鸣沙石室古籍业残略出籝金大夫篇第十五引娱、疏、衢、无、隅、夫、储、愚八韵。）  

【杂诗十首】  

秋夜凉风起。清气荡暄浊。蜻蛚吟阶下。飞蛾拂明烛。君子从远役。佳人守茕独。离居几何时。选购燧忽改木。房栊无行迹。庭草萋以绿。青苔依空墙。蜘蛛纲四屋。感物多所怀。沈忧结心曲。（○《文选》二十九。玉台新咏三。文章正宗二十九。《诗纪》二十九。）  

大火流坤维。白日驰西陆。浮阳映翠林。回飚扇绿竹。飞雨洒朝兰。轻露栖业菊。龙蛰暄气凝。天高万物肃。弱条不重结。芳蕤岂再馥。人生瀛海内。忽如鸟过目。川上之欢逝。前修以自勖。（○《文选》二十九。文章正宗二十九。《诗纪》二十九。又草堂诗笺二十九贻华诗注引目一韵。）  

金风扇素节。丹霞启阴期。腾云似涌烟。密雨如散丝。寒花发黄采。秋草含录滋。间居玩万物。离群恋所思。案无萧氏牍。庭无贡公綦。高尚遗王侯。道积自成基。至人不婴物。馀风足染时。（○《文选》二十九。《诗纪》二十九。又《类聚》二引期、丝、滋三韵。杜公瞻编珠一引期、丝二韵。《初学记》一引期、丝二韵。又三引期一韵。事类赋雨赋注作古诗。引丝一韵。）  

朝霞迎白日。丹气临旸谷。医医结繁云。森森散雨足。轻风摧劲草。凝霜竦高木。密叶日夜疏。业林森如束。畴昔欢时迟。晚节悲年促。岁暮怀百忧。将从季主卜。（○《文选》二十九。《诗纪》二十九。又《类聚》二引谷、足二韵。《御览》八作张载诗。引谷一韵。）  

昔我资章甫。聊以适诸越。行行入幽荒。瓯骆从祝发。穷年非所用。此货将安设。瓴甋夸玙璠。鱼目笑明月。不见郢中歌。能否居然别。阳春无和者。巴人皆下节。流俗多昏迷。此理谁能察。（○《文选》二十九。《诗纪》二十九。）  

朝登鲁阳关。狭路峭且深。流涧万馀丈。围木数千寻。咆虎响穷山。鸣鹤聒空林。凄风为我啸。百籁坐自吟。感物多思情。在险易常心。劫来戒不虞。挺辔越飞岑。王阳驱九折。周文走岑崟。经阻贵勿迟。此理著来今。（○同上）  

此乡非吾地。此郭非吾城。羁旅无定心。翩翩如悬旌。出睹军马阵。入闻鞞鼓声。常惧羽檄飞。神武一朝征。长铗鸣鞘中。烽火列边亭。舍我衡门衣。更被缦胡缨。畴昔怀微志。帷幕窍所经。何必操干戈。堂上有奇兵。折冲樽俎间。制胜在两楹。巧迟不足称。拙速乃垂名。（○《文选》二十九。文章正宗二十九。《诗纪》二十九。又《御览》三百三十五引庭一韵。）  

述职投边城。羁束戎旅间。下车如昨日。望舒四五圆。借问此何时。胡蝶飞南园。流波恋旧浦。行云思故山。闽越衣文蛇。胡马愿度燕。风土安所习。由来有固然。（○《文选》二十九。《诗纪》二十九。又《类聚》二十七署张协诗。引间、圆、山三韵。草堂诗笺二十七秋日诗注引圆一韵。朱校昌黎集一秋怀诗注引一然。《御览》八事类赋《云赋》注署张载。引山一韵。）  

结宇穷冈曲。耦耕幽薮阴。荒庭寂以间。幽岫峭且深。凄风起东谷。有渰兴南岑。虽无箕毕期。肤寸自成霖。泽雉登垄雊。寒猿拥条吟。溪壑无人迹。荒楚郁萧森。投耒循岸垂。时闻樵采音。重基可拟志。回渊可比心。养真尚我为。道胜贵陆沈。游思竹素园。寄辞翰墨林。（○《文选》二十九。《类聚》三十六。广《文选》九。《诗纪》二十九。又《文选》二十六赠张徐州稷诗注引音一韵。草堂诗笺二十九阻雨诗注引音一韵。又三十二秋兴诗注引一句。）  

墨蜧跃重渊。商羊儛野庭。飞廉应南箕。丰隆迎号屏。云根临八极。雨足洒四溟。霖沥过二旬。散漫亚九龄。阶下伏拉涌。堂上水衣生。洪潦浩方割。人怀昏垫情。沈液漱陈根。绿叶腐秋茎。里无曲突烟。路无行轮声。环堵自颓毁。垣闾不隐形。尺烬重寻桂。红粒贵瑶琼。君子守固穷。在约不爽贞。虽荣田方赠。惭为沟壑名。取志於陵子。比足黔娄生。（○《文选》二十九。《诗纪》二十九。又《类聚》二作苦雨诗。引庭、屏、溟、龄、生、琼六韵。草堂诗笺三十三题忠诗注引一句。《白帖》二引一句。《御览》十一署张孟阳。引溟、龄、生、琼四韵。事类赋雨赋注署张孟阳。引溟、生二韵。万花谷后一引冥一韵。）  

【杂诗】  

太昊启东节。春郊礼青祗。鹰化日夜分。雷动寒暑离。飞泽洗冬条。浮飚解春澌。采虹缨高云。文虬鸣阴池。冲气扇九垠。苍生衍四垂。时至万实成。化周天地移。（○《类聚》三。《诗纪》二十九。又《初学记》三引祗一韵。）  

【游仙诗】  

峥嵘玄圃深。嵯峨天领峭。亭馆笼云构。修梁流三曜。兰葩盖领披。清风绿隟啸。（○《类聚》七十八。《诗纪》二十九。）  

【诗】  

天气清和。野有甘瓜。（○《书钞》百五十四。○逯案。原本有误。今从陈本。）  

【采菱鸿】（协作七命。系此歌。）  

乘鹢舟兮为水嬉。临芳洲兮拔灵芝。（○《晋书》本传。）  
