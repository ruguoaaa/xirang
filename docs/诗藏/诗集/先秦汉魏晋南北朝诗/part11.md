---
title: 第10部分
index: true
icon: editor
order: 11
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 陈诗卷一  

沈炯  

〈炯。字初明。一作礼明。吴兴吴康人。仕梁为王国常侍、尚书左民侍郎、尚书左丞。出补吴令。为侯景将宋子仙所获。子仙败。归王僧辩。元帝徵为给事黄门侍郎。江陵陷。入西魏。绍泰中。归国。除司农卿。迁御史中丞。陈受禅。加通直散骑常侍。文帝即位。解中丞。加明威将军。天嘉二年。遣归收兵吴中。卒。年五十九。有前集七卷。后集十三卷。〉  

【长安少年行】  

长安好少年。骢马铁连钱。陈王装脑勒。晋后铸金鞭。步摇如飞燕。宝剑似舒莲。去来新市侧。遨游大道边。道边一老翁。颜鬓如衰蓬。自言居汉世。少小见豪雄。五侯俱拜爵。七贵各论功。建章通北阙。复道度南宫。太后居长乐。天子出回中。玉辇迎飞燕。金山赏邓通。一朝复一日。忽见朝市空。扶桑无复海。昆山倒向东。少年何假问。穨龄值福终。子孙冥灭尽。乡闾复不同。泪尽眼方暗。髀伤耳自聋。杖策寻遗老。歌啸咏悲翁。遭随各有遇。非敢访童蒙。（○《初学记》十九。文苑英华百九十四作少年行。《乐府诗集》六十六。《诗纪》百一。又《类聚》三十三作长安少年诗。引钱、鞭、莲、边四韵。《御览》三百八十引钱、鞭、莲、边四韵。）  

【独酌谣】  

独酌谣。独酌独长谣。智者不我顾。愚夫余未要。不愚复不智。谁当余见招。所以成独酌。一酌倾一瓢。生涯本漫漫。神理暂超超。再酌矜许史。三酌傲松乔。频烦四五酌。不觉凌丹霄。倏尔厌五鼎。俄然贱九韶。鼓殇无异葬。夷跖可同朝。龙蠖非不屈。鹏鷃但逍遥。寄语号呶侣。无乃太尘嚣。（○《类聚》十九。文苑英华三百三十六。《乐府诗集》八十七。《诗纪》百一。）  

【从驾送军诗】  

惟尧称乃武。轩后号神兵。吊民资智勇。治乱属师贞。我群膺宝业。历驾视前英。蒲海方无浪。夷山未有平。星光下结旆。剑气上舒精。云开万里彻。日丽晨川明。抚鼓山灵应。诏跸水祗惊。（○《类聚》五十九。文苑英华二百九十九。《诗纪》百一。）  

【望郢州城诗】  

魂兮何处返。非死复非仙。坐柯如昨日。石合未淹年。历阳顿成浦。东海果为田。空忆扶风咏。谁见岘山传。世变才良改。时移民物迁。悲哉孙骠骑。悠悠哭彼天。（○《类聚》三十四。文苑英华三百九。《诗纪》百一。）  

【长安还至方山怆然自伤诗】  

秦军坑赵卒。遂有一人生。虽还旧乡里。危心曾未平。淮源比桐柏。方山似削成。犹疑屯虏骑。尚畏值胡兵。空村馀拱木。废邑有颓城。旧识既已尽。新知皆异名。百年三万日。处处此伤情。（○《类聚》三十四。《诗纪》百一。）  

【离合诗赠江藻】  

开门枕芳野。井上发红桃。林中藤茑秀。木末风云高。屋室何寥廓。至士隐蓬蒿。故知人外赏。文酒易陶陶。友朋足谐晤。又此盛诗骚。朗月同携手。良景共含毫。栾巴有妙术。言是神仙曹。百年肆偃仰。一理讵相劳。（闲居有乐。○《类聚》五十六。《诗纪》百一。）  

【建除诗】  

建章连凤阙。蔼蔼入云烟。除庭发槐柳。冠剑似神仙。满衢飞玉轪。夹道跃金鞭。平明尘雾合。薄暮风云骞。定交太学里。射策云台边。执事一朝谬。朝市忽崩迁。破家徒狥国。力弱不扶颠。危机空履虎。击恶岂如鹯。成师凿门去。败绩裹尸旋。收魂不入斗。抱景问穹玄。开颜何所说。空忆平生前。闭门穷巷里静扫咏归田。（○《类聚》五十六。《诗纪》百一。）  

【六府诗】  

水广南山暗。杖策出蓬门。火炬村前发。林烟树下昏。金花散黄蕊。蕙草杂芳荪。木兰露渐落。山芝风屡翻。土高行已冒。抱瓮忆中园。谷城定若近。当终黄石言。（○《类聚》五十六。《诗纪》百一。）  

【八音诗】  

金屋贮阿娇。楼阁起迢迢。石头足年少。大道跨河桥。丝桐无缓节。罗绮自飘飘。竹烟生薄晚。花色乱春朝。匏瓜讵无匹。神女嫁苏韶。土地多妍冶。乡里足尘嚣。革年未相识。声论动风飙。木桃堪底用。寄以答琼瑶。（○《类聚》五十六。《诗纪》百一。）  

【六甲诗】  

甲拆开众果。万物具敷荣。乙飞上危幕。雀乳出空城。丙魏旧勋业。申韩事刑名。丁翼陈诗罢。公绥作赋成。戊巢花已秀。满塘草自生。已乃忘怀客。荣乐尚关情。庚庚闻鸟啭。肃肃望凫征。辛酸多悯恻。寂寞少逢迎。壬蒸怀太古。覆妙伫无名。癸巳空施位。讵以召幽贞。（○古诗类苑八十一。《诗纪》百一。《类聚》五十六引荣、城、成、生、情、征、迎、名、贞九韵。）  

【十二属诗】  

鼠迹生尘案。牛羊暮下来。虎啸坐空谷。兔月向窗开。龙隰远青翠。蛇柳近徘徊。马兰方远摘。羊负始春栽。猴栗羞芳果。鸡跖引清杯。狗其怀物外。猪蠡窅悠哉。（○《类聚》五十六。《诗纪》百一。）  

【从游天中寺应令诗】  

福界新开划。名僧共下筵。杨枝生拱树。锡杖咒飞泉。石座应朝讲。山龛拟夜禅。当非舍卫国。卖地取金钱。（○广弘明集三十。《诗纪》百一。）  

【同庾中庶肩吾周处士弘让游明庆寺诗】  

鹫岭三层塔。庵园一讲堂。驯乌逐饭磬。狎兽绕禅床。擿菊山无酒。燃松夜有香。幸得同高胜。於此莹心王。（○广弘明集三十。《诗纪》百一。）  

【名都一何绮诗】  

〖《诗纪》云。陆士衡拟古《诗》云：名都一何绮。城阙郁盘桓。〗  

名都一何绮。春日吐光辉。高楼云母扇。复殿琉璃扉。昭仪同辇出。高安连骑归。欲知天子贵。千门应紫微。（○《类聚》六十一。《诗纪》百一。）  

【为我弹鸣琴诗】  

为我弹鸣琴。琴鸣伤我襟。半死无人见。入灶始知音。空为贞女引。谁达楚妃心。雍门何假说。落泪自淫淫。（○《类聚》四十四。《初学记》十六及文苑英华二百十二作赋得为我弹鸣琴。万花谷后三十二作沈炯诗。《诗纪》百一。）  

【赋得边马有归心诗】  

〖《诗纪》云。王瓒诗。朔风动秋草。边马有归心。〗  

穷秋边马肥。向塞甚思归。连镳渡蒲海。束舌下金微。已郤鱼丽阵。将摧鹤翼围。弥忆长楸道。金鞭背落晖。（○《类聚》九十三。《初学记》二十九。文苑英华三百三十。万花谷后三十九作沈炯诗。《诗纪》百一。）  

【咏老马诗】  

昔日从戎阵。流汗几东西。一日驰千里。三丈拔深泥。渡水频伤骨。翻霜屡损蹄。勿言年齿暮。寻途尚不迷。（○文苑英华三百三十。《诗纪》百一。）  

【和蔡黄门口字咏绝句诗】  

嚣嚣宫阁路。灵灵谷口闾。谁知名器品。语哩各崎岖。（○《类聚》五十六。《诗纪》百一。）  

【谣】〖幽庭赋系此谣。〗  

故年花落今复新。新年一故成故人。那得长绳系白日。年年月月但如春。（○《类聚》六十四。）  

阴铿  

〈铿。字子坚。武威人。仕梁为湘东王法曹行参军。陈天嘉中为始兴王中录事参军。累迁晋陵太守、员外散骑常侍。顷之。卒。有集三卷。〉  

【新成安乐宫】  

〖《诗纪》云。历代吟谱曰：铿赋新成安乐宫。援笔便就。〗  

新宫实壮哉。云里望楼台。迢递翔鹍仰。连翩贺燕来。重櫩寒雾宿。丹井夏莲开。砌石披新锦。梁花画早梅。欲知安乐盛。歌管杂尘埃。（○本集。《类聚》六十二。《初学记》二十四作新成长安宫。文苑英华百九十二。《乐府诗集》三十八。万花谷二十三作阴铿诗。《诗纪》九十九。）  

【班婕妤怨】  

柏梁新宠盛。长信昔恩倾。谁谓诗书巧。翻为歌舞轻。花月分窗进。苔草共阶生。接泪衫前满。单瞑梦里惊。可惜逢秋扇。何用合欢名。（本集作班倢伃。○《类聚》二十八。文苑英华二百四。《乐府诗集》四十三。《诗纪》九十九。）  

【蜀道难】  

王尊奉汉朝。灵关不惮遥。高岷长有雪。阴栈屡经烧。轮摧九折路。骑阻七星桥。蜀道难如此。功名讵可要。（○本集。文苑英华二百。《乐府诗集》四十。《诗纪》九十九。）  

【和登百花亭怀荆楚诗】  

江陵一柱观。浔阳千里潮。风烟望似接。川路恨成遥。落花轻未下。飞丝断易飘。藤长还依格。荷生不避桥。阳台可忆处。唯有暮将朝。（○本集。《类聚》二十八。文苑英华三百十五作追和登百花亭怀荆楚。《诗纪》九十九。）  

【奉送始兴王诗】  

良守别承明。枉道暂逢迎。去帆收锦纟乍。归骑指兰城。纷糺连山暗。潺湲派水清。桂晚花方白。莲秋叶始轻。背飞伤客念。临歧悯圣情。分风不得远。何由送上征。（○本集。《类聚》二十九。《诗纪》九十九。）  

【广陵岸送北使诗】  

行人引去节。送客舣归舻。即是观涛处。仍为郊赠衢。汀洲浪已息。邗江路不纡。亭嘶背枥马。樯啭向风乌。海上春云杂。天际晚帆孤。离舟对零雨。别渚望飞凫。定知能下泪。非但一杨朱。（○本集。《类聚》二十九。文苑英华二百六十六作广陵岸送远使。文苑英华二百九十六。《诗纪》九十九。）  

【江津送刘光禄不及诗】  

依然临送渚。长望倚河津。鼓声随听绝。帆势与云邻。泊处空馀鸟。离亭已散人。林寒正下叶。钓晚欲收纶。如何相背远。江汉与城闉。（○本集。《类聚》二十九。文苑英华二百六十六。《诗纪》九十九。）  

【和傅郎岁暮还湘州诗】  

苍茫岁欲晚。辛苦客方行。大江静犹浪。扁舟独且征。棠枯绛叶尽。芦冻白花轻。戍人寒不望。沙禽迥未惊。湘波各深浅。空轸念归情。（○本集。《类聚》二十七。文苑英华二百八十九。《诗纪》九十九。）  

【渡青草湖诗】  

洞庭春溜满。平湖锦帆张。沅水桃花色。湘流杜若香。穴去茅山近。江连巫峡长。带天澄迥碧。映日动浮光。行舟逗远树。度鸟息危樯。滔滔不可测。一苇讵能航。（○本集。《类聚》九。《初学记》七。文苑英华百六十三。万花谷五。事文《类聚》前集十七。《诗纪》九十九。）  

【渡岸桥诗】  

画桥长且曲。傍险复凭流。写虹晴尚饮。图星昼不收。跨波连断岸。接路上危楼。栏高荷不及。池清影自浮。何必横南渡。方复似牵牛。（○本集。《类聚》九。《诗纪》九十九。）  

【游始兴道馆诗】  

紫台高不极。清谿千仞馀。坛边逢药铫。洞里阅仙书。庭舞经乘鹤。池游被控鱼。稍昏蕙叶敛。欲暝槿花疏。徒教斧柯烂。会自不凌虚。（○本集。艺文《类聚》七十八。《初学记》二十三。文苑英华二百二十六。万花谷二十七作阴铿诗。《诗纪》九十九。）  

【开善寺诗】  

鹫岭春光遍。王城野望通。登临情不极。萧散趣无穷。莺随入户树。花逐下山风。栋里归云白。窗外落晖红。古石何年卧。枯树几春空。淹留惜未及。幽桂在芳丛。（○本集。《类聚》七十六。《诗纪》九十九。）  

【罢故章县诗】  

秩满三秋暮。舟虚一水滨。漫漫遵归道。凄凄对别津。晨风下散叶。歧路起飞尘。长岑旧知远。莱芜本自贫。被里恒容吏。正朝不系民。惟当有一犊。留持赠后人。（○本集。《类聚》五十。《诗纪》九十九。）  

【闲居对雨诗】  

四溟飞旦雨。三径绝来游。震位雷声发。离宫电影浮。山云遥似带。庭叶近成舟。茅檐下乱滴。石窦引环流。寄言一高士。如何麦不收。（○本集。《类聚》二。《初学记》二。文苑英华百五十三。《诗纪》九十九。）  

【又】  

蘋藻降灵祗。聪明谅在斯。触石朝云起。从星夜月离。八川奔巨壑。万顷溢澄陂。绿野含膏润。青山带濯枝。嘉禾方合颖。秀麦已分歧。寄语纷纶学。持笔讵必知。（○本集。《类聚》二。《诗纪》九十九。）  

【行经古墓诗】  

偃松将古墓。年代理当深。表柱应堪烛。碑书欲有金。迥坟由路毁。荒隧受田侵。霏霏野雾合。昏昏陇日沈。悬剑今何在。风杨空自吟。（○本集。《类聚》四十。《初学记》十四。文苑英华三百六。事文《类聚》前集五十八。《诗纪》九十九。）  

【和樊晋陵伤妾诗】  

画梁朝日尽。芳树落花辞。忽以千金笑。长作九泉悲。镜前尘剧粉。机上网多丝。户馀双入燕。床有一空帷。名香不可得。何见返魂时。（○本集。《类聚》三十四。文苑英华三百二作和悼亡。《诗纪》九十九。）  

【和侯司空登楼望乡诗】  

怀土临霞观。思归想石门。瞻云望鸟道。对柳忆家园。寒田获里静。野日烧中昏。信美今何益。伤心自有源。（○《类聚》二十八。文苑英华三百十一。《诗纪》九十九。）  

【登武昌岸望诗】  

游人试历览。旧迹已丘墟。巴水萦非字。楚山断类书。荒城高仞落。古柳细条疏。烟芜遂若此。当不为能居。（○本集。《类聚》二十八。《诗纪》九十九。）  

【晚出新亭诗】  

大江一浩荡。离悲足几重。潮落犹如盖。云昬不作峰。远戍唯闻鼓。寒山但见松。九十方称半。归途讵有踪。（○本集。《类聚》八。文苑英华百六十四。《诗纪》九十九。）  

【晚泊五洲诗】  

客行逢日暮。结缆晚洲中。戍楼因嵁险。村路入江穷。水随云度黑。山带日归红。遥怜一柱观。欲轻千里风。（○本集。《类聚》二十七。文苑英华二百八十九。《诗纪》九十九。）  

【赋咏得神仙诗】  

罗浮银是殿。瀛洲玉作堂。朝游云暂起。夕饵菊恒香。聊持履成燕。戏以石为羊。洪厓与松子。乘羽就周王。（○本集作咏得神仙。《类聚》七十八。《诗纪》九十九。）  

【游巴陵空寺诗】  

日宫朝绝磬。月殿夕无扉。网交双树叶。轮断七灯辉。香尽奁犹馥。幡尘画渐微。借问将保见。风气动天衣（○本集。《类聚》七十六。《诗纪》九十九。）  

【秋闺怨诗】  

独眠虽已惯。秋来只自愁。火笼恒煖脚。行障镇床头。眉含黛俱敛。啼将粉共流。谁能无别恨。唯守一空楼。（○本集。《类聚》三十二。《诗纪》九十九。）  

【南征闺怨诗】  

湘水旧言深。征客理难寻。独愁无处道。长悲不自禁。逢人憎解佩。从来懒听音。唯当有夜鹊。南飞似妾心。（○本集。《类聚》三十二。《诗纪》九十九。）  

【侯司空宅咏妓诗】〖《诗纪》云。刘删同赋。〗  

佳人遍绮席。妙曲动鹍弦。楼似阳台上。池如洛水边。莺啼歌扇后。花落舞衫前。翠柳将斜日。俱照晚妆鲜。（○本集。《类聚》四十二。《初学记》十五。文苑英华二百十三。万花谷三十二作阴铿诗。《诗纪》九十九。）  

【经丰城剑池诗】  

清池自湛澹。（《类聚》作淡。）神剑久迁移。无复连星气。空馀似月池。夹筱澂深渌。（文苑作谷。）含风结细漪。唯有莲花（《类聚》作华。）萼。还想匣中雌。（○本集。《类聚》九。文苑曲华百六十五。《诗纪》九十九。）  

【西游咸阳中诗】  

〖《诗纪》云。阮籍咏怀《诗》曰：西游咸阳中。赵李相经过。〗  

上林春色满。咸阳游侠多。城斗疑连汉。桥星象跨河。影里看飞毂。尘前听远珂。还家何意晚。无处不经过。（○本集。《类聚》三十三。文苑英华百九十六。《诗纪》九十九。）  

【观钓诗】  

澄江息晚浪。钓侣枻轻舟。丝垂遥溅水。饵下暗通流。歌声时断续。檝影乍横浮。寄言濯缨者。沧浪终滞游。（○本集。《类聚》六十六。《初学记》二十二。《诗纪》九十九。）  

【咏石诗】  

天汉支机罢。仙岭博棋馀。零陵旧是燕。昆池本学鱼。云移莲势出。苔駮锦纹疏。还当谷城下。别自解兵书。（○本集。《类聚》六。《初学记》五。文苑英华百六十一。万花谷五作阴铿诗。《诗纪》九十九。）  

【侍宴赋得夹池竹诗】  

夹池一丛竹。垂翠不惊寒。叶酝宜城酒。皮裁薛县冠。湘川染别泪。衡岭拂仙坛。欲见葳蕤色。当来菟苑看。（本集作欲见凌冬质。当为雪中看。《类聚》同。○本集作夹池竹。《类聚》八十九。《初学记》二十八作侍宴赋得竹诗。文苑英华三百二十五。万花谷后三十八作阴铿诗。《诗纪》九十九。）  

【雪里梅花诗】  

春近寒虽转。梅舒雪尚飘。从风还共落。昭日不俱销。叶开随足影。花多助重条。今来渐异昨。向晚判胜朝。（○本集。《类聚》八十六作咏雪里梅诗。《诗纪》九十九。）  

【五洲夜发诗】  

夜江雾里阔。新月迥中明。溜船惟识火。惊凫但听声。劳者时歌榜。愁人数问更。（○本集。《类聚》二十七作夜发诗次晚泊五洲诗后。《诗纪》九十九。）  

【咏鹤】  

依池屡独舞。对影或孤鸣。乍动轩墀步。时转入琴声。（○《初学记》三十。万花谷四十作阴铿诗。《诗纪》九十九。）  

陆山才  

〈山才。字孔章。吴郡人。历散骑常侍。迁西阳、武昌二郡太守。天康元年卒。年五十八。〉  

【刻吴阊门诗】  

〖南史曰：张彪为东阳州刺史。征剡。遣沈泰等助谢岐居守。泰反与岐迎陈文帝入城。彪因其未定。逾城而入。陈文帝遂走。彪复城守。沈泰复说陈文帝遣章昭达领兵购之。彪被劫杀。彪友吴中陆山才嗟泰等翻背。刻吴阊门为诗一绝云。〗  

田横感义士。韩王报主臣。若为留意气。持寄禹川人。（○南史张彪传。《诗纪》九十二。）  

## 陈诗卷二  

周弘正  

〈弘正。字思行。汝南安成人。仕梁历太学博士、国子博士、黄门侍郎、太常卿、都官尚书。陈受禅。授太子詹事。迁侍中、国子祭酒。进尚书右仆射。太建六年卒。年七十九。有《周易》义疏十六卷、孝经私记二卷、《庄子》内篇讲疏八卷、集二十卷。〉  

【答林法师诗】  

客行七十岁。岁暮远徂征。寒云结不解。陇水冻无声。君看日近远。为忖长安城。（○《类聚》二十九。《初学记》十八作江总同庾信答林法师诗。《诗纪》百一。）  

【学中早起听讲诗】  

诘朝参下座。闲步出重闱。北堂月稍隐。南枝鹤已飞。早霜垂霭霭。初雾上霏霏。严唱虽罢柝。高门尚掩扉。既伤年绪促。复嗟心事违。平生爱山海。宿昔特精微。未解轻身去。唯应下第归。（○《初学记》二十一。《诗纪》百一。）  

【还草堂寻处士弟诗】  

四时易荏苒。百龄倏将半。故老多零落。山僧尽凋散。宿树倒为查。旧水侵成岸。幽寻属令弟。依然归旧馆。感物自多伤。况乃春莺乱。（○《类聚》三十六。文苑英华二百三十。《诗纪》百一。）  

【入武关诗】  

武关设地险。游客好邅回。将军天上落。童子弃繻来。挥汗成云雨。车马飏尘埃。鸡鸣不可信。未晓莫先开。（○《类聚》六。《初学记》七。《诗纪》百一。）  

【和庾肩吾入道馆诗】  

石桥有旧路。灵室俨众仙。菊潭溜馀水。丹灶起残烟。桃花经作实。海水屡成田。逆愁归旧里。追问斧柯年。（○《类聚》七十八作和庾肩吾诗。次庾肩吾道馆诗下。文苑英华二百二十六作和庾肩吾入道士馆。《诗纪》百一。）  

【看新婚诗】  

莫愁年十五。来聘子都家。婿颜如美玉。妇色胜桃花。带啼疑暮雨。含笑似朝霞。暂却轻纨扉。倾城判不赊。（○《类聚》四十。《初学记》十四。《诗纪》百一。）  

【名都一何绮诗】  

名都宫观绮。金璧藻华珰。吹台望鳷鹊。舞殿接披香。绣毂游丹水。凋辇出平阳。陆离徒照眼。何解忧人伤。（○《类聚》六十一。《诗纪》百一。）  

【咏石鲸应诏诗】  

石鲸何壮丽。独在天池阴。骞鳍类横海。半出似浮深。吞航本无日。吐浪亦难寻，圣帝游灵沼。能怀跃藻心。（○《类聚》六。《诗纪》百一。）  

【咏老败斗鸡诗】  

少壮摧雄敌。眄视生猜忌。一随年月衰。摧颓落毛驶。闲观春光满。东郊草色异。无复先鸣力。空馀擅场意。（○《类聚》九十一。《初学记》三十。《诗纪》百一。）  

【陇头送征客诗】  

朝霜侵汉草。流沙度陇飞。一闻流水曲。行住两沾衣。（○《类聚》二十九。《诗纪》百一。）  

【咏歌人偏得日照诗】  

斜光入丹扇。的的最分明。欲持照凋栱。仍作绕梁声。（○《初学记》十五。《诗纪》百一。）  

【咏班竹掩团扇诗】  

齐纨将楚竹。从来本相远。将申湘女悲。宜并班姬怨。（○《初学记》二十五。万花谷续七作周弘正诗。《诗纪》百一。）  

【於长安咏雁诗】  

南思洞庭水。北想雁门关。稻粱俱可恋。飞去复飞还。（○《类聚》九十一作周庾信咏雁诗。《初学记》三十。《诗纪》百一。）  

【赠韦Ａ６６诗】  

德星犹未动。真车讵肯来。（○《御览》四百八引后《周书》。）  

周弘让  

〈弘让。弘正弟。隐居茅山。晚仕侯景。为中书侍郎。获讥于世。承圣初为国子祭酒。陈天嘉中。领太常卿。〉  

【留赠山中隐士诗】  

行行访名岳。处处必留连。遂至一岩里。灌木上参天。忽见茅茨屋。暧暧有人烟。一士开门出。一士呼我前。相看不道姓。焉知隐与仙。（○《类聚》三十六作无名诗。文苑英华二百三十二。《诗纪》百一。）  

【春夜醮五岳图文诗】  

夜静琼筵谧。月出杏坛明。香烟百和吐。灯色九微清。五岳移龙驾。十洲回凤笙。目想灵人格。心属羽衣轻。蕙肴荐神享。桂醑达遥诚。熙然聊自得。挹酒念浮生。（○《初学记》十三。《诗纪》百一。）  

【赋得长笛吐清气诗】  

〖《诗纪》云。魏文帝善哉行。悲弦激清声。长笛吐清气。〗  

商声传后出。龙吟郁前吐。情断山阳舍。气咽平阳坞。胡骑争北归。偏知别乡苦。羁旅情易伤。零泪如交雨。（○《初学记》十六、文苑英华二百十二并作赋长笛吐清气诗。《诗纪》百一。）  

【立秋诗】  

兹辰戒流火。商飙早已惊。云天改夏色。木叶动秋声。（○《初学记》三。《诗纪》百一。）  

周弘直  

〈弘直。字思方。弘让弟。仕梁历太学博士、湘东王记室、长沙内史、零陵太守。陈天嘉中。累迁太常卿、光禄大夫。〉  

【赋得荆轲诗】  

荆卿欲报燕。衔恩弃百年。市中倾别酒。水上击离弦。匕首光凌日。长虹气烛天。留言与宋意。悲歌非自怜。（○《类聚》五十五。《诗纪》百一。）  

陆玠  

〈玠。字润玉。瑜从父兄。举秀才。对策高第。授衡阳王文学。太建初。迁长沙王友。太子徵为管记。除中舍人。八年卒。年三十七。有集十卷。〉  

【赋得杂言咏栗诗】  

货见珍於有汉。木取贵於隆周。英肇萌於朱夏。实方落於素秋。委玉盘。杂椒糈。将象席。糅珍羞。（○《初学记》二十八作梁陆玢。文苑英华三百二十六作陈陆玢。《诗纪》百一。○逯按。玢乃玠之讹。大正藏高僧传支遁传卫玠。宫本玠作玢。是其比。）  

顾野王  

〈野王。字希冯。吴郡吴人。仕梁历太学博士、记室参军、谘议参军。陈天嘉初。补撰史学士。宣帝时。迁国子博士。兼东宫管记。除太子率更令。迁黄门侍郎、光禄卿。太建十三年卒。年六十三。有玉篇三十卷、集十九卷。〉  

【罗敷行】  

东隅丽春日。南陌采桑时。楼中结梳罢。提筐候早期。风轻莺韵缓。露重落花迟。五马光长陌。千骑络青丝。使君徒遣信。贱妾畏蚕饥。（○《乐府诗集》二十八。《诗纪》百六。）  

【芳树】  

上林通建章。杂树遍林芳。日影桃蹊色。风吹梅迳香。幽山桂叶落。驰道柳条长。折荣疑路远。用表莫相忘。（○《乐府诗集》十七。《诗纪》百六。）  

【有所思】  

贱妾有所思。良人久征戍。笳鸣塞城表。花开落芳树。白登澄月色。黄龙起烟雾。还闻雉子斑。非复长征赋。（○《乐府诗集》十七。《诗纪》百六。）  

【陇头水】  

陇底望秦川。迢递隔风烟。肃条落野树。幽咽响流泉。瀚海波难息。交河冰未坚。宁知盖山水。逐节赴危弦。（○文苑英华百九十八。《乐府诗集》二十一。《诗纪》百六。）  

【长安道】  

凤楼临广路。仙掌入烟霞。章台京兆马。逸陌富平车。东门疏广饯。北阙董贤家。渭桥纵观罢。安能访狭斜。（○文苑英华百九十二。《乐府诗集》二十三。《诗纪》百六。）  

【阳春歌】  

春草正芳菲。重楼启曙扉。银鞍侠客至。柘弹宛童归。池前竹叶满。井上桃花飞。蓟门寒未歇。为断流黄机。（○文苑英华百九十三。《乐府诗集》五十一。《诗纪》百六。）  

【艳歌行三首】  

夕台行雨度。朝梁照日辉。东城采桑返。南市数钱归。长歌挑碧玉。罢尘笑洛妃。欲知欢未尽。栖乌已夜飞。（乐府作栖夜已乌飞。○《乐府诗集》三十九。《诗纪》百六。）  

齐倡赵女尽妖妍。珠帘玉砌并神仙。莫笑人来最落后。能使君恩得度前。岂知洛渚罗尘步。讵减天河秋夕渡。妖姿巧笑能倾城。那思他人不憎妒。莲花藻井推芰荷。采菱妙曲胜阳阿。（○同上）  

燕姬妍。赵女丽。出入王宫公主第。倚鸣瑟。歌未央。调弦八九弄。度曲两三章。唯欣春日永。讵愁秋夜长。歌未央。倚鸣瑟。轻风飘落蕊。乳燕巢兰室。结罗帷。玩朝日。窗开翠幔卷。收罢金星出。争攀四照花。竞戏三条术。（○同上）  

【饯友之绥安诗】  

谷风扬暖律。扶旭开馀霭。兰芽被平皋。冰澌泮微濑。悟彼芳岁新。惬此赏心会。丝竹邯郸倡。朋游邺中盖。贡橘伟含滋。仙鲻妙飞鲙。崚嶒眺广岳。浩溔穷溟海。众宾悦礼遇。远俗怀仙爱。操输本非工。无讥比曹郐。（○松风馀韵。《诗纪》百六。）  

徐伯阳  

〈伯阳。字隐忍。东海人。梁大同中为侯官令。陈天嘉中为侯安都记室参军。累迁镇右新安王府谘议参军。太建十三年卒。年六十六。〉  

【日出东南隅行】  

朱城璧日启朱扉。青楼含照本晖晖。远映陌上春桑叶。斜入秦家缃绮衣。罗敷妆粉能佳丽。镜前新梳倭堕髻。圆笼袅袅挂青丝。铁钩冉冉胜丹桂。蚕饥日晚暂生愁。忽逢使君南陌头。五马停珂遣借问。双脸含娇特好羞。妾婿府中轻小吏。即今来往专城里。欲识东方千骑归。蔼蔼日暮红尘起。（○《类聚》八十八作赋得日出东南隅诗。《乐府诗集》二十八。《诗纪》百六。）  

【游钟山开善寺诗】  

聊追邺城友。躧步出兰宫。法侣殊人世。天花异俗中。鸟声不测处。松吟未觉风。此时超爱网。还复洗尘蒙。（○文苑英华二百三十三。《诗纪》百六。）  

张正见  

〈正见。字见赜。清河东武城人。仕梁历邵陵王国左常侍、通直散骑侍郎、彭泽令。陈受禅。除镇东鄱阳王墨曹。历宜都王限外记室、撰史著士。带寻阳郡丞。累迁尚书度支部郎、通直散骑侍郎。太建中卒。年四十九。有集十四卷。〉  

【乐府】  

【钓竿篇】  

结宇长江侧。垂钓广川浔。竹竿横翡翠。桂髓掷黄金。人来水鸟没。楫度岸花沈。莲摇见鱼近。纶尽觉潭深。渭水终须卜。沧浪徒自吟。空嗟芳饵下。独见有贪心。（○《初学记》二十二。文苑英华二百十。《乐府诗集》十八。《诗纪》百二。）  

【度关山】  

关山度晓月。剑客远从征。云中出迥阵。天外落奇兵。轮摧偃去节。树倒碍悬旌。沙扬折坂暗。云积榆溪明。马倦时衔草。人疲屡看城。寒陇胡笳涩。空林汉鼓鸣。还听呜咽水。并切断肠声。（○文苑英华百九十八。《乐府诗集》二十七。《诗纪》百二。）  

【晨鸡高树鸣】  

〖《诗纪》云。阮籍咏怀《诗》曰：晨鸡鸣高树。命驾起旋归。然则此非乐府也。〗  

晨鸡振翮鸣。出迥擅奇声。蜀郡随金马。天津应玉衡。摧冠验远石。系火出连营。争栖斜揭暮。解翼横飞度。试饮淮南药。翻上仙都树。枝低且候潮。叶浅还承露。承露触严霜。叶浅伺朝阳。猜群怯宝剑。勇战出花场。当损黄金距。谁论白玉珰。长鸣逢晋帝。恃气遇周王。流名说鲁国。分影入陈仓。不复愁苻朗。犹能感孟尝。（○文苑英华二百六。《乐府诗集》二十八。升庵诗话。《诗纪》百二。）  

【采桑】  

春楼曙鸟惊。蚕妾候初晴。迎风金珥落。向日玉钗明。徙顾移笼影。攀钩动钏声。叶高知手弱。枝软觉身轻。人多羞借问。年少怯逢迎。恐疑夫婿远。聊复答专城。（○文苑英华二百八。《乐府诗集》二十八。《诗纪》百二。）  

【艳歌行】  

城隅上朝日。斜晖照杏梁。并卷茱萸帐。争移翡翠床。萦环聊向牖。拂镜且调妆。裁金作小靥。散麝起微黄。二八秦楼妇。三十侍中郎。执戟超丹地。丰貂入建章。未安文史阁。独结少年场。弯弧贯叶影。学剑动星芒。翠盖飞城曲。金鞍横道傍。调鹰向新市。弹雀往睢阳。行行稍有极。暮暮归兰房。前瞻富罗绮。左顾足鸳鸯。莲舒千叶气。灯吐百枝光。满酌胡姬酒。多烧荀令香。不学幽闺妾。生离怨采桑。（○《乐府诗集》二十八。《诗纪》百二。）  

【从军行】  

胡兵屯蓟北。汉将起山西。故人轻百战。聊欲定三齐。风前喷画角。云上舞飞梯。雁塞秋声远。龙沙云路迷。燕然自可勒。函谷讵须泥。（○《类聚》五十九。文苑英华百九十九。《诗纪》百二。）  

【三妇艳诗】  

大妇织残丝。中妇妒蛾眉。小妇独无事。歌罢咏新诗。上客何须起。为待绝缨时。（○《乐府诗集》三十五。《诗纪》百二。）  

【置酒高殿上】  

〖《诗纪》云。曹子建箜篌引曰：置酒高殿上。亲友从我游。〗  

陈王开甲第。粉壁丽椒涂。高窗侍玉女。飞闼敞金铺。名香散绮幕。石砚凋金炉。清醪称玉馈。浮蚁擅苍梧。邹严恒接武。申白日相趋。容与升阶玉。差池曳履珠。千金一巧笑。百万两鬟姝。赵姬未鼓瑟。齐客罢吹竽。歌喧桃与李。琴挑凤将雏。魏君惭举白。晋主愧投壶。风云更代序。人事有荣枯。长卿病消渴。壁立还成都。（○《乐府诗集》三十九。《诗纪》百二。）  

【门有车马客行】  

飞观霞光启。重门平旦开。北阙高箱过。东方连骑来。红尘扬翠毂。赭汗染龙媒。桃花夹迳聚。流水傍池回。投鞭聊静电。捐轸暂停雷。）非关万里客。自有六奇才。琴和朝雉操。酒泛夜光杯。舞袖飘金谷。歌声绕凤台。良时不可再。驺驭郁相催。安知太行道。失路车轮摧。（○文苑英华百九十五。《乐府诗集》四十。《诗纪》百二。）  

【白头吟】  

平生怀直道。松桂比真风。语默妍媸际。沈浮毁誉中。谗新恩易尽。情去宠难终。弹珠金市侧。抵玉舂山东。含香老颜驷。执戟异扬雄。惆怅崔亭伯。幽忧冯敬通。王嫱没胡塞。班女弃深宫。春苔封履迹。秋叶夺妆红。颜如花落槿。鬓似雪飘逢。此时积长叹。伤年谁复同。（○文苑英华二百七。《乐府诗集》四十一。《诗纪》百二。）  

【怨诗】〖《诗纪》云。集作情诗。〗  

新丰妖冶地。游侠竞娇奢。池台间罗绮。桃李杂烟霞。盖影分连骑。衣香合并车。艳粉惊飞蝶。红妆映落花。舞衫飘冶袖。歌扇掩团纱。玉床珠帐卷。金楼镜月斜。还疑箫史凤。不及季伦家。（○文苑英华二百十一。《乐府诗集》四十一。《诗纪》百二。）  

【应龙篇】  

应龙未起时。乃在渊底藏。非云足不蹈。举则冲天翔。譬彼野兰草。幽居常独香。清风播四远。万里望芬芳。隐居可颐志。自见焉得彰。（○《乐府诗集》六十四。《诗纪》百二。）  

【轻薄篇】  

洛阳美年少。朝日正开霞。细蹀连钱马。傍趋苜蓿花。扬鞭还却望。春色满东家。井桃映水落。门柳杂风斜。绵蛮弄清绮。蛱蝶绕承华。欲往飞廉馆。遥驻季伦车。石榴传马脑。兰肴奠象牙。聊持自娱乐。未是斗豪奢。莫嫌龙驭晚。扶桑复浴鵶。（○文苑英华百九十四。《乐府诗集》六十七。《诗纪》百二。）  

【帝王所居篇】〖乐府不载。见文苑英华。〗  

崤函惟帝宅。宛雒壮皇居。紫微临复道。丹水亘通渠。沈沈飞雨殿。蔼蔼承明卢。两宫分概日。双阙并凌虚。休气充青琐。荣光入绮疏。霞明仁寿镜。日照陵云书。鸣鸾背鳷鹊。诏跸幸储胥。长杨飞玉辇。御宿徙金舆。柳叶飘缇骑。槐花影属车。薄暮归平乐。歌钟满玉除。（○文苑英华百九十二。《诗纪》百二。）  

【朱鹭】  

金堤有朱鹭。刷羽望沧瀛。周诗振雅曲。汉鼓发奇声。时将赤雁并。乍逐彩鸾行。别有翻潮处。异色不相惊。（○文苑英华二百六。《乐府诗集》六。《诗纪》百二。）  

【上之回】  

林光称避暑。回中乃吉行。龙媒蹑影驶。玉辇御云轻。风乌绕鳷鹊。彩鹢照昆明。欲知钟箭远。遥听宝鸡声。（○《乐府诗集》十六。《诗纪》百二。）  

【战城南】  

蓟北驰胡骑。城南接短兵。云屯两阵合。剑聚七星明。旗交无复影。角愤有馀声。战罢披军策。还嗟李少卿。（○文苑英华百九十六。《乐府诗集》十六。《诗纪》百二。）  

【君马黄二首】  

幽并重骑射。征马正盘桓。风去嘶声远。冰坚度足寒。出关聊变色。上坂屡停鞍。即今随御史。非复在楼兰。（○文苑英华二百九。《乐府诗集》十七。《诗纪》百二。）  

五色乘马黄。追风时灭没。血汗染龙花。胡鞍抱秋月。唯腾渥洼水。不饮长城窟。讵待燕昭王。千金市骏骨。（○同上）  

【芳树】  

奇树舒春苑。流芳入绮钱。合欢分四照。同心影万年。香浮佳气里。叶映彩云前。欲识扬雄赋。金玉满甘泉。（○文苑英华二百八。《乐府诗集》十七。《诗纪》百二。）  

【有所思】  

深闺久离别。积怨转生愁。徒思裂帛雁。空上望归楼。看花忆塞草。对月想边秋。相思日日度。泪脸年年流。（○文苑英华二百二。《乐府诗集》十七。《诗纪》百二。）  

【雉子斑】  

陈仓雉未飞。敛翮依芳甸。朱冠色尚浅。锦臆毛初变。雊麦且专场。排花聊勇战。唯当渡弱水。不怯如皋箭。（○文苑英华二百六。《乐府诗集》十七。《诗纪》百二。）  

【临高台】  

层台迩清汉。出迥驾重棼。飞栋临黄鹤。高窗度白云。风前朱幌色。霞处绮疏分。此中多怨曲。地远讵能闻。（○文苑英华二百十。《乐府诗集》十八。《诗纪》百二。）  

【陇头水二首】  

陇头鸣四注。征人逐贰师。羌笛含流咽。胡笳杂水悲。湍高飞转驶。涧浅荡还迟。前旌去不见。上路杳无期。（○文苑英华百九十八。《乐府诗集》二十一。《诗纪》百二。）  

陇头流水急。流急行难渡。远入隗嚣营。傍侵酒泉路。心交赐宝刀。小妇成纨袴。欲知别家久。戎衣今已故。（○文镜秘府论西作徐陵。文苑英华百九十八。《乐府诗集》二十一。《诗纪》百二。）  

【折杨柳】  

杨柳半垂空。袅袅上春中。枝疏董泽箭。叶碎楚臣弓。色映长河水。花飞高树风。莫言限宫掖。不闭长杨宫。（○《乐府诗集》二十二。《诗纪》百二。）  

【关山月】  

岩间度月华。流彩映山斜。晕逐连城璧。轮随出塞车。唐蓂遥合影。秦桂远分花。欲验盈虚理。方知道路赊。（○文苑英华百九十八。《乐府诗集》二十三。《诗纪》百二。）  

【洛阳道】  

曾城启旦扉。上路落春晖。柳影缘沟合。槐花夹岸飞。苏合弹珠罢。黄间负翳归。红尘暮不息。相看连骑稀。（○文苑英华百九十二。《乐府诗集》二十三。《诗纪》百二。）  

【梅花落】  

芳树映雪野。发早觉寒侵。落远香风急。飞多花迳深。周人叹初摽。魏帝指前林。边城少灌木。折此自悲吟。（○文苑英华二百八。《乐府诗集》二十四。《诗纪》百二。）  

【紫骝马】  

将军入大宛。善马出从戎。影绝乾河上。声流水窟中。似鹿犹依草。如龙欲向空。须还十万里。试为一追风。（○文苑英华二百九。《乐府诗集》二十四。《诗纪》百二。）  

【雨雪曲】  

胡关辛苦地。雪路远漫漫。含冰踏马足。杂雨冻旗竿。沙漠飞恒暗。天山积转寒。无因辞日逐。团扇掩齐纨。（○文苑英华百九十三。《乐府诗集》二十四。《诗纪》百二。）  

【刘生】  

刘生绝名价。豪侠恣游陪。金门四姓聚。绣毂五香来。尘飞玛瑙勒。酒映砗磲杯。别有追游夜。秋窗向月开。（○文苑英华百九十六。《乐府诗集》二十四。《诗纪》百二。）  

【公无渡河】  

金堤分锦缆。白马渡莲舟。风严歌响绝。浪涌榜人愁。棹（文苑作棹。乐府同。）折桃花水。  

颿横竹箭流。何言沈璧处。千载偶阳侯。（○《初学记》六。文苑英华二百十。《乐府诗集》二十六。《诗纪》百二。）  

【对酒】  

当歌对玉酒。匡坐酌金罍。竹叶三清泛。蒲萄百味开。风移兰气入。月逐桂香来。独有刘将阮。忘情寄羽杯。（○文苑英华百九二五。《乐府诗集》二十七。《诗纪》百二。）  

【铜雀台】〖一曰铜雀妓。〗  

凄凉铜雀晚。摇落墓田通。云惨当歌日。松吟欲舞风。人疏瑶席冷。曲罢繐帷空。  

可惜年将泪。俱尽望陵中。（○《类聚》三十四。文苑英华二百四。《乐府诗集》三十一。《诗纪》百二。）  

【长安有狭斜行】  

少年重游侠。长安有狭斜。路窄时容马。枝高易度车。檐高同落照。巷小共飞花。相逢夹绣毂。借问是谁家。（○《乐府诗集》三十五。《诗纪》百二）  

【饮马长城窟行】  

秋草朔风惊。饮马出长城。群惊还怯饮。地险更宜行。伤冰敛冻足。畏冷急寒声。无因度吴坂。方复入羌城。（○文苑英华二百九作拟饮马长城窟。《乐府诗集》三十八。《诗纪》百二。）  

【泛舟横大江】  

〖《诗纪》云。魏文帝饮马长城窟行曰：泛舟横大江。讨彼犯荆虏。〗  

大江修且阔。扬舲度回矶。波中画鹢涌。帆上锦花飞。舟移历浦月。<木翟>举湿春衣。王孙定若远。讵待送将归。（○文苑英华百九十三。《乐府诗集》三十八。《诗纪》百二。）  

【煌煌京洛行】  

千门俨西汉。万户擅东京。凌云霞上起。鳷鹊月中生。风尘暮不息。萧筦夜恒鸣。唯当卖药处。不入长安城。（○文苑英华百九十二。《乐府诗集》三十九。《诗纪》百二。）  

【明君词】〖《诗纪》云。集作王明君。〗  

寒树暗胡尘。霜楼明汉月。泪染上春衣。忧变华年发。（○文苑英华二百四。《乐府诗集》二十九。《诗纪》百二。）  

【神仙篇】〖以下杂言。〗  

瀛洲分渤澥。阆苑隔虹霓。欲识三山路。须寻千仞溪。石梁云外立。蓬丘雾里迷。年深毁丹灶。学久弃青泥。葛水留还杖。天衢鸣去鸡。六龙骧首起云阁。万里一别何寥廓。玄都府内驾青牛。紫盖山中乘白鹤。浔阳杏花终难朽。武陵桃花未曾落。已见玉女笑投壶。复睹仙童欣六博。同甘玉文枣。俱饮流霞药。鸾歌凤舞集天台。金阙银宫相向开。西王已令青鸟去。东海还驭赤虬来。魏武还车逢汉女。荆王因梦识阳台。凤盖随云聊蔽日。霓裳杂雨复乘雷。神岳吹笙遥谢手。当知福地有神才。（○《乐府诗集》六十四。《诗纪》百二。）  

【又】〖《诗纪》云。见文苑英华。乐府作沈约。题云乐未央。〗  

亿舜日。万尧年。咏湛露。歌采莲。愿杂百和气。宛转金炉前。（○文苑英华百九十三。《乐府诗集》七十四作沈约乐未央。《诗纪》百二。）  

【前有一樽酒行】  

前有一樽酒。主人行寿。今日合来。坐者当令。皆富且寿。欲令主人三万岁。终岁不知老。为吏当高迁。贾市得万倍。桑蚕当大得。主人宜子孙。（○文苑英华百九十五。《乐府诗集》六十五。《诗纪》百二。）  

【采桑】  

倡狂不胜愁。结束下清楼。（○草堂诗笺三十九清明诗注。）  

## 陈诗卷三  

张正见  

【诗】  

【御幸乐游苑侍宴诗】〖以下五言。〗  

大君临四表。荣光普八埏。区中文化洽。海外武功宣。凤下书丹篆。龟符著绿编。昆明不习战。云梦岂游畋。轨文通万国。旌节靖三边。高秋藐姑射。睿想属汾川。两宫明合璧。双阙带非烟。扬銮出城观。诏跸指郊坜。禁苑回雕辇。离宫建翠旃。流水奔雷毂。追风赴电鞭。画熊飘析羽。金埒响胶弦。鸣玉升文砌。称觞溢绮筵。兽舞依钟石。鸾歌应管弦。霞明黄鹄路。风爽白云天。潦收荷盖折。露重菊花鲜。上林宾早雁。长杨唱晚蝉。小臣惭艺业。击壤慕怀铅。康衢飞驶羽。大海滴微涓。咏歌还集木。舞蹈遂临泉。愿荐南山寿。明明奉万年。（○文苑英华百六十九。《诗纪》百三。）  

【重阳殿成金石会竟上诗】  

周王兴路寝。汉后成甘泉。共知崇壮丽。迢遰与云连。抗殿疏龙首。峻陛激天泉。东西跨函谷。左右瞩伊Ａ６７。百常飞观竦。三休复道悬。拱乌遥造日。攑虬远架烟。云栋疑飞雨。风窗似望仙。玉女临芳镜。金珰映彩椽。梅梁横发蕊。藻井倒披莲。云光开御宿。佳气属祈年。霜雁排空断。寒花映日鲜。负扆凭霄极。台司列象躔。登台喧大厦。御气响钧天。北斗承三献。南风入五弦。鸾歌鳷鹊右。兽舞射熊前。翔鶤仰不逮。燕雀徒联翩。（○文苑英华三百十一。《诗纪》百三。）  

【征虏亭送新安王应令诗】  

凤吹临南浦。神驾饯东平。亭回漳水乘。旆转洛滨笙。地冻班轮响。风严羽盖轻。烧田云色暗。古树雪花明。歧路一回首。流襟动睿情。（○《类聚》二十九。文苑英华百七十九作徐陵。《诗纪》百三。）  

【从籍田应衡阳王教作诗】〖五章〗  

帝京惟赤县。神居应紫微。涂山万国仰。沧海百川归。东郊事平秩。仲月祀灵威。含光开早扇。阊阖启朝扉。（文苑误作户。）  

洛城钟漏息。灵台云雾卷。森森虎戟前。蔼蔼銮旂转。属车游绛阙。风乌度丹巘。帐殿幸金舆。旌门拥玉辇。  

玉辇带非烟。金舆映绿川。雨师清远路。风伯静遥天。分渠通沃野。激水入公田。草发青坛外。花飞苍玉前。（文苑作边。）  

苍玉临珪璧。青坛躬帝籍。冒橛乃三推。齐衡均百辟。兰场俨芝驾。桂圃芳瑶席。山禽韵管弦。野兽和钟石。  

钟石既相和。江海复无波。梁客簪裾盛。陈王文雅多。修途参弱骀。乔木间轻萝。幸承滥吹末。击壤自为歌。（○《类聚》三十九。文苑英华百七十九。又《初学记》十四作藉田诗。引三四两章。《诗纪》百三。）  

【从永阳王游虎丘山诗】  

沧波壮郁岛。洛邑镇崇芒。未若兹山丽。岧峣擅水乡。地灵侔少室。涂艰象太行。重严摽虎据。九曲峻羊肠。溜深涧无底。风幽谷自凉。宝沈馀玉气。剑隐绝星光。白云多异影。丹桂有藂香。远看银台竦。洞塔耀山庄。瑞草生金地。天花照石梁。（○《类聚》八。《诗纪》百三。）  

【陪衡阳王游耆阇寺诗】  

甘棠听讼罢。福宇试登临。兔苍移飞盖。王城列玳簪。阶荒犹累玉。地古尚填金。龙桥丹桂偃。鹫岭白云深。秋窗被旅葛。夏户响山禽。清风吹麦陇。细雨濯梅林。（○《类聚》七十六。《诗纪》百二。）  

【湓城诗】  

匡山暧远壑。灌垒属中流。城花飞照水。江月上明楼。（○《庐山记》一。○逯按。暧原作暖。今以意改。）  

【与钱玄智泛舟诗】  

高门事休沐。朝野恣逢迎。还乘金谷水。俱望洛阳城。舟移津女渡。楫动渭桥横。风高雁已落。雨霁水还清。叶尽桐门净。花秋菊岸明。欲奏江南曲。聊习棹歌行。（○《类聚》七十一。《御览》七百七十。《诗纪》百三。）  

【游匡山简寂馆诗】  

三梁磵本绝。千仞路犹通。即此神山内。银榜映仙宫。镜似临峰月。流如饮涧虹。幽桂无斜影。深松有劲风。惟当远人望。知在白云中。（○《类聚》七十八。《庐山记》四。庐山纪事三。《诗纪》百三。）  

【和诸葛览从军游猎诗】  

治兵耀武节。纵猎骇畿封。迅骑驰千里。高罝起百重。腾毙马足。饥鼯落剑锋。云根飞烧火。鸟道绝禽踪。方罗四海俊。聊以习军戎。（《类聚》作容。○《类聚》六十六作和诸葛从军游诗。《初学记》二十二。《诗纪》百三。）  

【山家闺怨诗】  

王孙春好游。云鬓不胜愁。离鸿暂罢曲。别路已经秋。山中桂花晚。勿为俗为留。（○《类聚》三十二。《诗纪》百三。）  

【和阳】〖《诗纪》云。一作杨。〗侯送袁金紫葬诗  

玄泉开隧道。白日照佳城。一朝嗟此路。千载几伤情。秋气悲松色。凄风咽挽声。归云向谷晚。还柳背山轻。唯当三五夜。垅月暂时明。（○《初学记》十四。文苑英华三百五作和杨侯送袁金紫葬。《诗纪》百三。）  

【伤韦侍读诗】  

怀经传北海。蕴义盛西河。高峰落回照。逝水没惊波。柳下悲风急。山阳秋气多。宿草摧书带。寒松脆女萝。无复华阴市。空馀蒿里歌。（○文苑英华三百二。《诗纪》百三。）  

【后湖泛舟诗】  

上苑奢行乐。沧池聊薄游。泛荷分兰棹。沈槎触桂舟。残虹收度雨。缺岸上新流。欲知有高趣。长杨送麦秋。（○《类聚》七十一。《御览》七百七十。《诗纪》百三。）  

【游龙首城诗】  

关外山川阔。城隅尘雾浮。白云凝绝岭。沧波间断洲。四面观长薄。千里眺平丘。河津无桂树。樽酒自淹留。（○《类聚》二十八。《诗纪》百三。）  

【别韦谅赋得江湖泛别舟诗】  

千里浔阳岸。三翼木兰船。鹢泛青凫后。鸡鸣白鹭前。涵花没浅缆。带叶动深船。不言朝夕水。独自限神仙。（○《类聚》七十一。御鉴七百七十。《诗纪》百三。）  

【星名从军诗】  

将军定朔边。刁斗出祁连。高柳横遥塞。长榆接远天。井泉含冻竭。烽火照山燃。欲知客心断。危旌万里悬。（○《类聚》五十九作从军诗。《初学记》一。文苑英华百九十九有《乐府诗集》三十二作从军行。《诗纪》百三。）  

【赋得韩信诗】  

淮阴总汉兵。燕齐擅远声。沈沙拥急水。拔帜上危城。野有千金报。朝称三杰名。所悲云梦泽。空伤狡兔情。（○《类聚》五十五。《诗纪》百三。）  

【行经季子庙诗】  

延州高让远。传芳世祀移。地绝遗金路。松悲悬剑枝。野藤侵沸井。山雨湿苔碑。别有观风处。乐奏无人知。（○《类聚》三十八。文苑英华三百二十。《诗纪》百三。）  

【赋得落落穷巷士诗】  

〖《诗纪》云。左思咏史诗。落落穷巷士。抱影守空庐。〗  

扬云不邀名。原宪本遗荣。草长三径合。花发四邻明。尘随幽巷静。啸逐远风清。门外无车辙。自可绝公卿。（○《类聚》三十六。《诗纪》百三。）  

【赋得日中市朝满诗】  

〖《诗纪》云。鲍照结客少年场行。日中市朝满。车马若川流。〗  

云阁绮霞生。旗亭丽日明。尘飞三市路。盖入九重城。竹叶当垆满。桃花带绶轻。唯见争名利。安知大隐情。（○《类聚》六十五。《初学记》二十四作日中市朝满诗。《诗纪》百三。）  

【赋得题新云诗】  

西北春云起。遥临偃盖松。根危才吐叶。气浅未成峰。风前飞未断。日处影疑重。体轻无五色。讵是得从龙。（○《初学记》一。《诗纪》百三。）  

【赋得白云临酒诗】  

白云盖濡水。流彩入渑川。疏叶临嵇竹。轻鳞入郑船。菊泛金枝下。峰断玉山前。一朝开五色。飘飘映十千。（○《初学记》一。《诗纪》百三。）  

【咏雪应衡阳王教诗】  

九冬飘远雪。六出表丰年。雎阳生玉树。云梦起琼田。入窗轻落粉。拂柳驶飞绵。欲动淮南赋。乱下桂花前。（○《初学记》一作应衡王教咏雪诗。文苑英华百七十九。《诗纪》百三。）  

【赋得雪映夜舟诗】  

黄云迷鸟路。白雪下凫舟。分沙映冰浦。照鹤聚寒流。樯风吹影落，缆锦杂花浮。船梁若是桂。翻如月照秋。（○《初学记》二十五。万花谷续七作张正见诗。《诗纪》百三。又草堂诗笺八城西诗注作赋夜舟得雪歌。引浮一韵。）  

【薄帷鉴明月诗】  

〖《诗纪》云。阮籍咏怀诗。薄帷鉴明月。清风吹我衿。〗  

长河上桂月。澄彩照高楼。分帘疑碎璧。隔幔似垂钩。窗外光恒满。惧中影暂流。岂及西园夜。长随飞盖游。（○《初学记》一。文苑英华百五十二。《诗纪》百三。）  

【玄圃观春雪诗】  

同云遥映岭。瑞雪近浮空。拂鹤伊川上。飘花桂苑中。影丽重轮月。飞随团扇风。还取长歌处。带曲舞春风。（○《初学记》二。文苑英华百五十四。《诗纪》百三。）  

【秋河曙耿耿诗】  

〖《诗纪》云。谢朓诗。秋河曙耿耿。寒渚郁苍苍。〗  

耿耿长河曙。滥滥宿云浮。天路横秋水。星衡转夜流。月下姮娥落。风惊织女秋。德星犹可见。仙槎不复留。（○《初学记》二十五。万花谷续八。《诗纪》百三。）  

【浦狭村烟度诗】  

〖《诗纪》云。梁简文龙丘引。浦狭村烟度。洲长归鸟息。〗  

茅兰夹两岸。野燎烛中川。村长合夜影。水狭度浮烟。收光暗鸟弋。分火照渔船。山人不炊桂。樵华幸共然。（○《初学记》二十五。万花谷续八。《诗纪》百三。）  

【和衡阳王秋夜诗】  

睢苑凉风举。章台云气收。萤光连烛动。月影带河流。绿绮朱弦泛。黄花素蚁浮。高轩扬丽藻。即是赋新秋。（○《初学记》三。文苑英华百七十九作衡阳王秋夜应制。《诗纪》百三。）  

【赋得山卦名诗】  

蓬莱遁羽客。岩穴转蒙笼。云归仙井暗。雾解石桥通。影带临峰鹤。形随杂雨风。寻师不失路。咸欲驭飞鸿。（○《类聚》七。文苑英华百六十。《诗纪》百三。）  

【初春赋得池应教诗】  

遥天收密雨。高阁映奔曦。雪尽青山路。冰销绿水池。春光落云叶。花影发晴枝。琴樽奉终宴。风月岂云疲。（○《初学记》三。文苑英华百七十九作春初赋德池应教。《诗纪》百三。）  

【赋得垂柳映斜谿诗】  

千仞清溪险。三阳弱柳垂。叶细临湍合。根空带石危。风翻夹浦絮。雨濯倚流枝。不分梅花落。还同横笛吹。（○《初学记》二十八。文苑英华三百二十三作垂柳暎斜溪。《诗纪》百三。）  

【赋得岸花临水发诗】  

〖《诗纪》云。何逊赠诸游旧诗。岸花临水发。江燕绕樯飞。〗  

奇树满春洲。落蕊映江浮。影间莲花石。光涵濯锦流。漾色随桃水。飘香入桂舟。别有仙潭菊。含芳独向秋。（○《类聚》八十八。《诗纪》百三。）  

【赋得风生翠竹里应教诗】  

金风起燕观。翠竹夹梁池。翻花疑凤下。飏水似龙移。带露依深叶。飘寒入劲枝。聊因万籁响。讵待伶伦吹。（○《初学记》一。文苑英华百五十六。《诗纪》百三。）  

【赋得山中翠竹诗】  

修竹映岩垂。来风异夹池。复涧茂高节。重林隐劲枝。云生龙未上。花落凤将移。莫言栖嶰谷。伶伦不复吹。（○《初学记》二十八。文苑英华三百二十五佚作者名。万花谷后三十八作张正见诗。《诗纪》百三。）  

【赋得梅林轻雨应教诗】  

梅树耿长虹。芳林散轻雨。蜀郡随仙去。阳台带云聚。飘花更濯枝。润石还侵柱。讵得零陵燕。随风时共舞。（○《初学记》二作赋新题梅林轻雨应雨应教诗。文苑英华百七十九作赋得新题梅林新雨应教。万花谷一作张正见诗。《诗纪》百三。）  

【赋新题得兰生野径诗】  

披襟出兰畹。命酌动幽心。锄罢还开路。歌喧自动琴。华灯共影落。芳杜杂花深。莫言闲迳里。遂不断黄金。（○《初学记》二十七。文苑英华三百二十七。《诗纪》百三。）  

【赋得威凤栖梧诗】〖《诗纪》云。初学《云赋》得栖梧桐威凤。〗  

丹山下威凤。来集帝梧中。欲舞春花落。将飞秋叶空。影照龙门水。声入洞庭风。别有将雏曲。翻更合丝桐。（○《类聚》九十。《初学记》三十作赋得威凤栖梧桐。文苑英华三百二十八作赋得栖梧桐威凤。万花谷后四十作张正见诗。《诗纪》百三。）  

【赋得鱼跃水花生诗】  

漾色桃花水。相望濯锦流。跃浦疑珠出。依池似镜浮。凌波衔落蕊。触饵避沈钩。方游莲叶外。讵入武王舟。（○《类聚》九十六。文苑英华三百三十。《诗纪》百三。）  

【赋新题得寒树晚蝉疏诗】  

寒蝉噪杨柳。朔吹犯梧桐。叶迥飞难住。枝残影共空。声疏饮露后。唱绝断弦中。还因摇落处。寂寞尽秋风。（○《类聚》九十七作寒树晚蝉疏诗。文苑英华三百三十作赋新题寒树晚蝉疏。《诗纪》百三。）  

【赋得秋蝉喝】〖《诗纪》云。一作咽。〗柳应衡阳王教诗  

秋雁写遥天。园柳集惊蝉。竞噪长枝里。争飞落木前。风高知响急。树近觉声连。长杨流喝尽。讵识蔡邕弦。（○文苑英华三百三十。万花谷后四十作张正见诗。《诗纪》百三。）  

【秋日别庾正员诗】  

征途愁转旆。连骑惨停镳。朔气凌疏木。江风送上潮。青雀离帆远。朱鸢别路遥。唯有当秋月。夜夜上河桥。（○徐孝穆集一。文苑英华二百六十六作徐陵。《类聚》二十九。《诗纪》百三。）  

【秋晚还彭泽诗】  

游人及丘壑。秋气满平皋。路积康成带。门疏仲蔚蒿。山明云气画。天静鸟飞高。自有东篱菊。还持泛浊醪。（《庐山记》四。）  

【还彭泽山中早发诗】  

摇落山中曙。秋气满林隈。萤光映草头。鸟影出枝来。残暑避日尽。断霞逐风开。空返陶潜县。终无宋玉才。（○《庐山记》四。）  

【雪诗】  

九冬飘远雪。六出表丰年。雎阳生玉树。云梦起琼田。（○岁华纪丽四。）  

【赋得佳期竟不归诗】〖七言〗  

〖《诗纪》云。庾肩吾有所思曰：佳期竟不归。春物坐芳菲。〗  

良人万里向河源。娼妇三秋思柳园。路远寄诗空织锦。宵长梦返欲惊魂。飞蛾屡绕帷前烛。衰草还侵阶上玉。衔啼拂镜不成妆。促柱繁弦还乱曲。时分年移竟不归。偏憎寒急夜缝衣。流萤映月明空帐。疏叶从风入断机。自对孤鸾向影绝。终无一雁带书回。（《类聚》作飞。○《类聚》三十二。《诗纪》百三。）  

【赋得阶前嫩竹】  

翠竹梢云自结丛。轻花嫩筍欲凌空。砌曲横枝屡解箨。阶前疏叶强来风。欲知抱节成龙处。当於山路葛陂中。（○《类聚》八十九。《诗纪》百三。）  

## 陈诗卷四  

陈后主叔宝  

〈叔宝。字元秀。天嘉三年为安成王世子。太建元年。立为皇太子。十四年正月即位。在位七年。灭於隋。仁寿四年卒於洛阳。年五十二。有集三十九卷。〉  

【乐府】  

【采桑】  

春楼髻梳罢。南陌竞相随。去后花丛散。风来香处移。广袖承朝日。长鬟碍聚枝。柯新攀易断。叶嫩摘前萎。采蘩钩手弱。微汗杂妆垂。不应归独早。堪为使君知。（○《乐府诗集》二十八。《诗纪》九十八。）  

【日出东南隅行】  

重轮上瑞晖。西北照南威。南威年二八。开牖敞重闱。当垆送客去。上宛逐春归。鬓下珠胜月。窗前云带衣。红裙结未解。绿绮自难徽。（○《乐府诗集》二十八。《诗纪》九十八。）  

【三妇艳词十一首】  

大妇避秋风。中妇夜床空。小妇初两髻。含娇新脸红。得意非霰日。可怜那可同。（○《乐府诗集》三十五。《诗纪》九十八。）  

大妇西北楼。中妇南陌头。小妇初妆点。回眉对月钩。可怜还自觉。人看反更羞。（○同上）  

大妇主缣机。中妇裁春衣。小妇新妆冶。拂匣动琴徽。长夜理清曲。馀娇且未归。（○同上）  

大妇妒蛾眉。中妇逐春时。小妇最年少。相望卷罗帏。罗帏夜寒卷。相望人来迟。（○同上）  

大妇上高楼。中妇荡莲舟。小妇独无事。拨帐掩娇羞。丈夫应自解。更深难道留。（○同上）  

大妇初调筝。中妇饮歌声。小妇春妆罢。弄月当宵楹。季子时将意。相看不用争。（○同上）  

大妇爱恒偏。中妇意常坚。小妇独娇笑。新来华烛前。新来诚可惑。为许得新怜。（○同上）  

大妇酌金杯。中妇照妆台。小妇偏妖冶。下砌折新梅。众中何假问。人今最后来。（○同上）  

大妇怨空闺。中妇夜偷啼。小妇独含笑。正柱作乌栖。河低帐未掩。夜夜画眉齐。（○同上）  

大妇正当垆。中妇裁罗襦。小妇独无事。淇上待吴姝。鸟归花复落。欲去却踟蹰。（○同上）  

大妇年十五。中妇当春户。小妇正横陈。含娇情未吐。所愁晓漏促。不恨灯销炷。（○同上）  

【飞来双白鹤】  

朔吹已萧瑟。愁云屡合开。玄冬辛苦地。白鹤从风催。音响已清切。毛羽复残摧。飞来进□□。但为失双回。傥逢□哙德。当共衔珠来。（○《乐府诗集》三十九。《诗纪》九十八。）  

【采莲曲】  

相催暗中起。妆前日已光。随宜巧注口。薄落点花黄。风住疑衫密。船小畏裾长。波文散动楫。茭花拂度航。抵荷乱翠影。采袖新莲香。归时会被唤。且试入兰房。（○《乐府诗集》五十。《诗纪》九十八。）  

【昭君】〖怨文苑云。一作明君词。〗  

图形汉宫里。遥聘单于庭。狼山聚云暗。龙沙飞雪轻。笳吟度陇咽。笛转出关鸣。啼妆寒叶下。愁眉塞月生。只馀马上曲。犹作别时声。（○文苑英华二百四。《乐府诗集》五十九。《诗纪》九十八。）  

【朱鹭】  

参差蒲未齐。沈漾若浮绿。朱鹭戏蘋藻。徘徊流涧曲。涧曲多岩树。逶迤复断续。振振虽以明。汤汤今又瞩。（○《乐府诗集》十六。《诗纪》九十八。）  

【巫山高】  

巫山巫峡深。峭壁耸春林。风岩朝蕊落。雾岭晚猨吟。云来足荐枕。雨过非感琴。仙姬将夜月。度影自浮沈。（○《乐府诗集》十七。《诗纪》九十八。）  

【有所思】〖选诗拾遗作望远。〗三首  

荡子好兰期。留人独自思。落花同泪脸。初月似愁眉。阶前看草蔓。窗中对网丝。不言千里别。（乐府作望。《诗纪》云。一作望。）复是三春时。（○《乐府诗集》十七。《诗纪》九十八。）  

杳杳与人期。遥遥有所思。山川千里间。风月两边时。相对春那剧。相望景偏迟。当由分别久。梦来还自疑。（○同上）  

佳人在北燕。相望渭桥边。团团落日树。耿耿曙河天。愁多明月下。泪尽雁行前。别心不可寄。惟馀琴上弦。（○文苑英华二百二。《乐府诗集》十七。）  

【雉子斑】  

四野秋原暗。十步啄方前。雊声风处远。翅影云间连。箭射妖姬笑。裘值盛明然。已足南皮赏。复会北宫篇。（○《乐府诗集》十八。《诗纪》九十八。）  

【临高台】  

晚景登高台。回望春光来。雾浓山后暗。日落云傍开。烟里看鸿小。风来望叶回。临窗已响吹。极眺且倾杯。（○《乐府诗集》十八。《诗纪》九十八。）  

【陇头】  

陇头征戍客。寒多不识春。惊风起嘶马。苦雾杂飞尘。投钱积石水。敛辔交河津。四面夕冰合。万里望佳人。（○《乐府诗集》二十一。《诗纪》九十八。）  

【陇头水二首】  

塞外飞蓬征。陇头流水鸣。汉处扬沙暗。波中燥叶轻。地风冰易厚。寒深溜转清。登山一回顾。幽咽动边情。（○《乐府诗集》二十一。《诗纪》九十八。）  

高陇多悲风。寒声起夜丛。禽飞暗识路。鸟转逐征蓬。落叶时惊沬。移沙屡拥空。回头不见望。流水玉门东。（○同上）  

【折杨柳二首】  

杨柳动春情。倡园妾屡惊。入楼含粉色。依风杂管声。武昌识新种。官渡有残生。还将出塞曲。仍共胡笳鸣。（○《乐府诗集》二十二。《诗纪》九十八。）  

长条黄复绿。垂丝密且繁。花落幽人径。步隐将军屯。谷暗宵钲响。风高夜笛喧。聊持暂攀折。空足忆中园。（○同上）  

【关山月二首】  

秋月上中天。迥照关城前。晕缺随来减。光满应珠圆。带树还添桂。衔峰乍似弦。复教征戍客。长怨久连翩。（○《乐府诗集》二十三。《诗纪》九十八。）  

戍边岁月久。恒悲望舒耀。城遥接晕高。涧风连影摇。寒光带岫徙。冷色含山峭。看时使人忆。为似娇娥照。（○同上）  

【洛阳道五首】  

喧哗照邑里。遨游出洛京。霜枝嫩柳发。水堑薄苔生。停鞭回去影。驻轴敞前甍。台上经相识。城下屡逢迎。踟蹰还借问。只重未知名。（○《乐府诗集》二十三。《诗纪》九十八。）  

日光朝杲杲。照耀东京道。雾带城楼开。啼侵曙色早。佳丽娇南陌。香气含风好。自怜钗上缨。不叹河边草。（○同上）  

建都开洛汭。中地乃城阳。纵横肆八达。左右辟康妆。铜沟飞柳絮。金谷落花光。忘情伊水侧。税驾河桥傍。（○同上）  

百尺瞰金埒。九衢通玉堂。柳化尘里暗。槐色露中光。游侠幽并客。当垆京兆妆。向夕风烟晚。金羁满洛阳。（○同上）  

青槐夹驰道。御水映铜沟。远望凌霄阙。遥看井干楼。黄金弹侠少。朱轮盛彻侯。桃花杂渡马。纷披聚陌头。（○《乐府诗集》二十三。《诗纪》九十八。○逯案。乐府此篇次唐人郑渥诗后。与前四篇不为一组。）  

【长安道】  

建章通未央。长乐属明光。大道移甲第。甲第玉为堂。游荡新丰里。戏马渭桥傍。当垆晚留客。夜夜苦红妆。（○《乐府诗集》二十三。《诗纪》九十八。）  

【梅花落二首】  

春砌落芳梅。飘零上凤台。拂妆疑粉散。逐溜似萍开。映日花光动。迎风香气来。佳人早插髻。试立且裴徊。（○文苑英华二百八。《乐府诗集》二十四。《诗纪》九十八。）  

杨柳春楼边。车马飞风烟。连娉乌孙伎。属客单于毡。雁声不见书。蚕丝欲断弦。欲持塞上蕊。试立将军前。（○《乐府诗集》二十四。《诗纪》九十八。）  

【紫骝马二首】  

嫖姚紫塞归。蹀躞红尘飞。玉珂鸣广路。金络耀晨辉。盖转时移影。香动屡惊衣。禁门犹未闭。连骑恣相追。（○文苑英华二百九。《乐府诗集》二十四。《诗纪》九十八。）  

蹀躞紫骝马。照耀白银鞍。直去黄龙外。斜趋玄菟端。垂鞬还细柳。杨尘归上兰。红脸桃花色。客别重羞看。（○《乐府诗集》二十四。《诗纪》九十八。）  

【雨雪曲】〖乐府无曲字。〗  

长城飞雪下。边关地籁吟。濛濛九天暗。霏霏千里深。树冷月恒少。山雾日偏沈。况听南归雁。切思胡笳音。（○《乐府诗集》二十四。《诗纪》九十八。）  

【刘生】  

游侠长安中。置驿过新丰。系钟蒲璧磬。鸣弦杨叶弓。孟公正惊客。朱家始卖僮。羞作荆卿笑。捧剑出辽东。（○《乐府诗集》二十四。《诗纪》九十八。）  

【饮马长城窟行】  

征马入他乡。山花此夜光。离群嘶向影。因风屡动香。月色含城暗。秋声杂塞长。何以酬天子。马革报疆场。（○文苑英华二百九。《乐府诗集》三十八。《诗纪》九十八。）  

【舞媚娘三首】  

楼上多娇艳。当窗并三五。争弄游春陌。相邀开绣户。转态结红裙。含娇拾翠羽。留宾乍拂弦。托意时移柱。（○《乐府诗集》七十三。《诗纪》九十八。）  

淇水变新台。春垆当夏开。玉面含羞出。金鞍排夜来。（○同上）  

春日好风光。寻观向市傍。转身移佩响。牵袖起衣香。（○同上○乐府与上淇水篇合为一首。）  

【估客乐】  

三江结俦侣。万里不辞遥。恒随鹢首舫。屡逐鸡鸣潮。（○《乐府诗集》四十八。《诗纪》九十八。）  

【三洲歌】  

春江聊一望。细草遍长洲。沙汀时起伏。画舸屡淹留。（○《乐府诗集》四十八。《诗纪》九十八。）  

【前有一樽酒行】  

殿高丝吹满。日落绮罗鲜。莫论朝漏促。倾卮待夕筵。（○《乐府诗集》六十五。《诗纪》九十八。）  

【自君之出矣六首】  

自君之出矣。霜晖当夜明。思君若风影。来去不曾停。（○《乐府诗集》六十九。《诗纪》九十八。）  

自君之出矣。房空帷帐轻。思君如昼烛。怀心不见明。（○同上）  

自君之出矣。不分道无情。思君若寒草。零落故心生。（○同上）  

自君之出矣。尘网暗罗帷。思君如落日。无有暂还时。（○同上）  

自君之出矣。绿草遍阶生。思君如夜烛。垂泪著鸡鸣。（○同上）  

自君之出矣。愁颜难复睹。思君如蘖条。夜夜只交苦。（○同上）  

【歌】  

〖隋《书》曰：祯明初。后主作新歌词。甚哀怨。令后宫美人习而歌之。其辞曰：〗  

玉树后庭花。花开不复久。（○隋书五行志。《御览》五百九十一。《诗纪》九十八。）  

【歌】  

〖南史曰：后主每引宾客。对贵妃等游宴。则使诸贵人及女学士与狎客共赋新诗。选宫女有容色者。令习而歌之。其曲有玉树后庭、临春乐等。其略云。〗  

璧月夜夜满。琼树朝朝新。（○南史张丽华传。）  

【玉树后庭花】〖以下七言。〗  

〖隋书乐志曰：陈后主於清乐中造黄骊留及玉树后庭花、金钗两鬓垂等曲。与幸臣等制其歌词。绮艳相高。极於轻荡。男女唱和。其音甚哀。〗  

丽宇芳林对高阁。新妆艳质本倾城。映户凝娇乍不进。出帷含态笑相迎。妖姬脸似花含露。玉树流光照后庭。（○《乐府诗集》七十四。《诗纪》九十八。）  

【乌栖曲三首】  

陌头新花历乱生。叶里啼鸟送春情。长安游侠无数伴。白马骊珂路中满。（○《乐府诗集》四十八。《诗纪》九十八。）  

金鞍向暝欲相连。玉面俱要来帐前。含态眼语悬相解。翠带罗裙入为解。（○同上）  

合欢襦薰百和香。床中被织两鸳鸯。乌啼汉没天应曙。只持怀抱送郎去。（○同上）  

【东飞伯劳歌】  

池侧鸳鸯春日莺。绿珠绛树相逢迎。谁家佳丽过淇上。翠钗绮袖波中漾。雕轩绣户花恒发。珠帘玉砌移明月。年时二七犹未笄。转顾流盻鬟髩低。风飞蕊落将何故。可惜可怜空掷度。（○文苑英华二百三。《乐府诗集》六十八。《诗纪》九十八。）  

【长相思二首】〖以下杂言。〗  

长相思。久相忆。关山征戍何时极。望风云。绝音息。上林书不归。回纹徒自织。羞将别后面。还似初相识。（○《乐府诗集》六十九。《诗纪》九十八。）  

长相思。怨成悲。蝶萦草。树连丝。庭花飘散飞入帷。帷中看只影。对镜敛双眉。两见同见月。两别共春时。（○同上）  

【古曲】  

桂钩影。桂枝开。紫绮袖。逐风回。日明珠。色偏亮。叶尽衫。香更来。（○《乐府诗集》七十七。《诗纪》九十八。）  

【独酌谣四首】  

齐人淳于髡。善为十酒。偶效之。作独酌谣。  

独酌谣。独酌且独谣。一酌岂陶暑。二酌断风飙。三酌意不畅。四酌情无聊。五酌盂易覆。六酌欢欲调。七酌累心去。八酌高志超。九酌忘物我。十酌忽凌霄。凌霄异羽翼。任致得飘飘。宁学世人醉。扬波去我遥。尔非浮丘伯。安见王子乔。（○《乐府诗集》八十七。《诗纪》九十八。）  

独酌谣。独酌起中宵。中宵照春月。初花发春朝。春花春月正徘徊。一尊一弦当夜开。聊奏孙登曲。仍斟毕卓杯。罗绮徒纷乱。金翠转迟回。中心本如水。凝志更同灰。逍遥自可乐。世语世情哉。（○同上）  

独酌谣。独酌酒难消。独酌三两碗。弄曲两三调。调弦忽未毕。忽值出房朝。更似游春苑。还如逢丽谯。衣香逐娇去。眼语送杯娇。馀樽尽复益。自得是逍遥。（○同上）  

独酌谣。独酌一尊酒。尊酒倾未酌。明月正当牖。是牖非圆瓮。吾乐非击缶。自任物外欢。更齐椿菌久。卷舒乃一卷。忘情且十斗。宁复语绮罗。因情即山薮。（○同上）  

【诗】  

【同江仆射游摄山栖霞寺诗】  

时宰磻溪心。非关狎竹林。鹫岳青松绕。鸡峰白日沈。天迥浮云细。山空明月深。摧残枯树影。  

零落古藤阴。霜村夜乌去。风路寒猿吟。自悲堪出俗。讵是欲抽簪。（○广弘明集三十。文苑英华二百三十三。《诗纪》九十八。）  

【同平南弟元日思归诗】  

至德掩羲黄。成功迈禹汤。仪刑元四海。来庭盛万方。鸣玉观升降。击石乃铿锵。三春气色早。九疑烟雾长。浮云断更续。轻花落复香。北宫瞻远岫。南服阻遥江。尔言想伊洛。我思属潇湘。（○古今岁时杂咏一。《诗纪》九十八。）  

【立春日泛舟玄圃各赋一字六韵成篇】〖座有张式、陆琼、顾野王、谢伸、褚玠、王縘、傅縡、陆瑜，姚察等九人上。〗  

春光反禁苑。煖源桃。霄烟近漠漠。暗浪远滔滔。石苔侵绿藓。岸草发青袍。回歌逐转楫。浮水随度刀。遥看柳色嫩。回望鸟飞高。自得欣为乐。忘意若临濠。（○古今岁时杂咏三。《诗纪》九十八。）  

献岁立春光风具美泛舟玄圃各赋六韵诗（座有张式、陆琼、顾野王、殷谋、陆琢、岑之敬等六人上。）  

寒轻条已翠。春初未转禽。野雪明岩曲。山花照迥林。苔色随水溜。树影带风沈。沙长见水落。歌遥觉浦深。馀辉斜四户。流风飏八音。既此留连席。道欣放旷）心。（○古今岁时杂咏三。《诗纪》九十八。）  

【上巳宴丽晖殿各赋一字十韵诗】  

芳景满辟窗。暄光生远阜。更以登临趣。还胜祓禊酒。日照源上桃。风摇城外柳。断云仍合雾。轻霞时映牖。远树带山高。娇莺含响偶。一峰遥落日。数花飞映绶。度鸟或遛檐。飘丝屡薄薮。言志递为乐。置觞方荐寿。文学且迾筵。罗绮令陈后。干戈幸勿用。宁须劳马首。（○古今岁时杂咏十六。《诗纪》九十八。）  

【上巳玄圃宣猷堂禊饮同共八韵诗】  

绮殿三春晚。玉烛四时平。藤交近浦暗。花照远林明。百戏阶庭满。八音弦调清。莺喧杂管韵。钟响带风生。山高云气积。水急溜杯轻。簪缨今盛此。俊乂本多名。带才尽壮思。文采发雕英。乐是西园日。欢兹南馆情。（○古今岁时杂咏十六。《诗纪》九十八。）  

【春色禊辰尽当曲宴各赋十韵诗】  

馀春尚芳菲。中园飞桃李。是时乃季月。兹日叶上巳。既有游伊洛。可以祓溱洧。得性足为娱。高堂聊复拟。高堂亦有趣。图缋此芳轨。栖遁称式骖。善政日驯雉。兰桂观往辙。簪裾蹑前趾。啼禽静或喧。花落低还起。水雾遥混杂。山云远相似。坐客听一言。随吾祛俗鄙。（○古今岁时杂咏十六。《诗纪》九十八。）  

【祓禊泛舟春日玄圃各赋七韵诗】  

园林多趣赏。祓禊乐还寻。春池已渺漫。高枝自嵸森。日里丝光动。水中花色沉。安流浅易榜。峭壁迥难临。野莺添管响。深岫接铙音。山远风烟丽。苔轻激浪侵。置酒来英雅。嘉贤良所钦。（○古今岁时杂咏十六。《诗纪》九十八。）  

【上巳玄圃宣猷嘉辰禊酌各赋六韵以次成篇诗】〖座有张式、陆琼、顾野王、陆琢、岑之敬等五人上。〗  

园开簪带合。亭迥春芳过。莺度游丝断。风驶落花多。峰幽来鸣啭。洲横拥浪波。歌声初出牖。舞影乍侵柯。面玉同钗玉。衣罗异草萝。既悦弦筒畅。复欢文酒和。（○古今岁时杂咏十六。《诗纪》九十八。）  

【七夕宴宣猷堂各赋一韵咏五物自足为十并牛女一首五韵物次第用得帐屏】风案唾壶履〖座有陆琼、傅纬、陆瑜、姚察等四人。〗  

锦作明玳床。黼垂光粉壁。带日芙蓉照。因吹芳芬拆。（岁时杂咏拆作折。帐）  

织成如缋采。琉璃畏风击。秦宫得绝超。汉座殊斑敌。（屏风）  

已罗七俎满。兼逢百品易。张陈答赠言。梁室齐眉席。（案）  

蕴仙此还异。掌漏翻非役。侍臣乃执捧。良宾乃投掷。（唾壶）  

贤舍观穴踵。瓜田睹蹑迹。矩步今有仪。用此前嘉客。（履○古今岁时杂咏二十五。《诗纪》九十八。）  

【七夕宴重咏牛女各为五韵诗】〖座有刘<目丸>、安远侯方华、张式、陆琼、顾野王、褚玠、谢伸、周燮、傅纬、陆瑜、柳庄、王瑳等十三人上。〗  

明月照高台。仙驾忽徘徊。雷徙闻车度。霞上见妆开。房移看动马。斗转望斟杯。靥色随星去。髻影杂云来。更觉今宵短。只遽日轮催。（○古今岁时杂咏二十五。《诗纪》九十八。）  

【同管记陆琛七夕五韵诗】  

亭亭秋月明。团团夕露轻。凤驾今时度。霓骑此宵迎。疏上采霞动。粉外白云生。故娇隔分别。新欢起旧情。含笑不终夜。香风空自停。（○古今岁时杂咏二十五。《诗纪》九十八。）  

【同管记陆瑜七夕四韵诗】〖陆瑜、王琼等二人上和。〗  

河汉言清浅。相望恨烟宵。云生剑气没。槎还客宿遥。月上仍为镜。星连可作桥。唯当有今夕。一夜不迢迢。（○古今岁时杂咏二十五。《诗纪》九十八。）  

【七夕宴乐修殿各赋六韵座有】〖张式、陆琼、褚玠、王琼、傅纬、陆瑜、姚察七人上。〗  

秋初芰荷殿。宝帐芙蓉开。玉笛随弦上。金钿逐照回。钗光摇玳瑁。柱色轻玫瑰。笑靥人前敛。衣香动处来。非同七襄驾。讵隔一春梅。神仙定不及。宁用流霞杯。（○古今岁时杂咏二十五。《诗纪》九十八。）  

【七夕宴玄圃各赋五韵诗座】〖有顾野王、陆琢、姚察等四人上。〗  

殿深炎气少。日落夜风清。月小看针暗。云开见缕明。丝调听鱼出。吹响间蝉声。度更银烛尽。陶暑玉卮盈。星津虽可望。讵得似人情。（○古今岁时杂咏二十五。《诗纪》九十八。）  

【五言同管记陆瑜九日观马射诗】  

晴朝丽早霜。秋景照堂皇。干惨风威切。荷雕池望荒。楼高看雁下。叶散觉山凉。歇雾含空翠。新花湿露黄。飞禽接旆影。度日转铍光。连翻北幽绮。驰射西园傍。勒移码瑙色。鞭起珊瑚扬。已同过隙远。更异良弓藏。且观千里汗。仍瞻百步杨。非为从逸赏。方追塞外羌。（○古今岁时杂咏三十三。《诗纪》九十八。）  

【五言画堂良夜履长在节歌管赋诗迾筵命酒十韵成篇】  

〖得沓、合、答、杂、纳、飒、匝、欱、拉、閤。〗  

季冬初阳始。寒气尚萧飒。原叶或委低。岫云时吐欱。雕树乍疏回。远峰自重沓。云兴四山霾。风动万籁答。肃肃凝霜下。峨峨层冰合。复殿可以娱。於兹多延纳。迢迢百尺观。杳杳三休閤。前后训导屏。左右文卫匝。进退簪缨移。纵横壮思杂。幸矣天地泰。当无范雎拉。（○古今岁时杂咏三十三。《诗纪》九十八。）  

【初伏七夕已觉微凉既引应徐且命燕赵清风朗月以望七襄之驾置酒陈乐】各赋四韵之篇〖座有张式、陆琼、顾野王、傅纬、陆玠等五人上。〗  

广席多才俊。重合引珠妍。管弦檐外响。罗绮树中鲜。举针还向月。上儛复依筵。度河将□殿。相看并是仙。（○古今岁时杂咏二十五。《诗纪》九十八。）  

【晚宴文思殿诗】  

晚日落馀晖。宵园翠盖飞。荷影侵池浪。云色入山扉。萤光息复起。暗鸟去翻归。乐极未言醉。杯深犹恨稀。（○《初学记》十四。《诗纪》九十八。）  

【宴光璧殿咏遥山灯诗】  

照耀浮辉明。飖遥落烬轻。枝多含树影。烟上带佩生。杂桂还如月。依柳更疑星。园中鹤采丽。池上凫飞惊。（○古今岁时杂咏七。《诗纪》九十八。）  

【三善殿夕望山灯诗】  

重岫多风烟。华灯此岫边。涸浦如珠露。凋树似花钿。依楼杂度月。带石影开莲。既有常满照。羞与晓星连。（○古今岁时杂咏七。《诗纪》九十八。）  

【入隋侍宴应诏诗】  

〖南史曰：后主从隋文帝东巡。登芒山。赋诗。〗  

日月光天德。山河壮帝居。太平无以报。愿上东封书。（○南史陈后主本纪。《初学记》十四。文苑英华百六十九。《御览》百三十四。《诗纪》九十八。）  

【幸玄武湖饯吴光太守任惠诗】  

寒云轻重色。秋水去来波。待我戎衣定。然送大风歌。（○文苑英华二百六十六。《诗纪》九十八。）  

【宴詹事陆缮省诗】  

禁闼九重中。宴赏三春日。云收山树隐。叶长宫槐密。水绿已浮苔。花舒正含实。（○《初学记》十四。《诗纪》九十八。）  

【听筝诗】〖杂言〗  

文窗玳瑁影婵娟。香帷翡翠出神仙。促柱点唇莺欲语。调弦系爪雁相连。秦声本自杨家解。吴歈那知谢傅怜。秪愁芳夜促。兰膏无那煎。（○《诗纪》九十八。）  

附（《诗纪》云。按小说家所载后主炀帝诸诗。辞多不类。其为后人依托无疑。今别附於此。以备省览云尔。）  

【戏赠沈后】  

〖平陈录曰：沈后者。望蔡侯君理女也。以张贵妃权宠。动经半年不得御。陈主尝御沈后处。暂入即还。谓后曰：何不见留。赠诗云云。后答云云。○亦见朝野佥载。〗  

留人不留人。不留人也去。此处不留人。自有留人处。（○平陈录。《诗纪》九十八。）  

沈后  

【答后主附】  

谁言不相忆。见罢倒成羞。情知不肯住。教遣若为留。（○同上）  

## 陈诗卷五  

徐陵  

〈陵。字孝穆。东海郯人。仕梁历尚书度支郎、上处令、通直散骑侍郎、镇西记室参军、尚书左丞秘书监。陈受禅。为太府卿、五兵尚书、御史中丞。天康中。迁吏部尚书。宣帝即位。封建昌县侯。后主即位。迁太子少傅。至德元年卒。年七十七。有集三十卷。〉  

【乐府】  

【骢马驱】  

白马号龙驹。雕鞍名镂渠。诸兄二千石。小妇字罗敷。倚端轻扫史。召募击休屠。塞餐多风雪。城中绝诏书。空忆长楸下。连蹀复连甫。（○本集一。文苑英华二百九。《乐府诗集》二十四。《诗纪》一百。）  

【中妇织流黄】  

落花还井上。春机当户前。带衫行障口。觅钏枕檀边。数镊经无乱。新浆纬易牵。踟蛛夜伴织。百舌晓惊眠。封用黎阳土。书因计吏船。欲知夫婿处。今督水衡钱。（○本集一。《乐府诗集》三十五。《诗纪》一百。）  

【出自蓟北门行】  

蓟北聊长望。黄昏心独愁。燕山对古刹。代郡隐城楼。屡战桥恒断。长冰堑不流。天云如地阵。汉月带胡秋。渍土泥函谷。挼绳缚凉州。平生燕颔相。会自得封侯。（○本集一。《类聚》四十一。文苑英华百九十八。《乐府诗集》六十一。《诗纪》一百。）  

【陇头水】  

别涂耸千仞。离川悬百丈。攒荆夏不通。积雪冬难上。枝交陇底暗。石碍波前响。回首咸阳中。唯言梦时往。（本集作往时梦。文苑同。○本集一。文苑英华百九十八。《乐府诗集》二十一。《诗纪》一百。）  

【陇头水】  

〖文镜秘府云。刘氏云。吴人徐陵。东南之秀。所作文笔。未曾犯声。唯横吹云云。亦是通人之弊。案此诗文苑英华作张正见。今两存之。〗  

陇头流水急。水急行难度。半入隗嚣营。傍侵酒泉路。心交赠宝刀。小妇裁纨素。欲知别家久。戎衣今已故。（○文镜秘府论西卷。又合璧事类别集三作横笛曲。引首二句。）  

【折杨柳】  

袅袅河堤树。依依魏主营。江陵有旧曲。洛下作新声。妾对长杨苑。君登高柳城。春还应共见。荡子太无情。（○本集一。文苑英华二百八。《乐府诗集》二十二。《诗纪》一百。）  

【关山月二首】  

关山三五月。客子忆秦川。思妇高楼上。当窗应未眠。星旗映疏勒。云阵上祁连。战气今如此。从军复几年。（○本集一。文苑英华百九十八。《乐府诗集》二十三。《诗纪》一百。）  

月出柳城东。微云掩复通。苍茫萦白晕。萧瑟带长风。羌兵烧上郡。胡骑猎云中。将军拥节起。战士夜鸣弓。（○同上）  

【洛阳道二首】  

绿柳三春暗。红尘百戏多。车门向金马。南陌接铜驼。华轩翼葆吹。飞盖响鸣珂。潘郎车欲满。无奈掷花何。（○本集一。文苑英华百九十二。《乐府诗集》二十三。《诗纪》一百。）  

洛阳驰道上。春日起尘埃。濯龙望如雾。河桥渡似雷。闻珂知马蹀。傍幰见甍开。相看不得语。密意眼中来。（○同上）  

【长安道】  

辇道乘双阙。豪雄被五都。横桥象天汉。法驾应坤图。韩康卖良药。董偃鬻明珠。喧喧拥车骑。非但执金吾。（○本集一。文苑英华百九十二。《乐府诗集》二十三。《诗纪》一百。）  

【梅花落】  

对户一株梅。新花落故栽。燕拾还莲井。风吹上镜台。娼家怨思妾。楼上独徘徊。啼看竹叶锦。簪罢未能裁。（○本集一。文苑英华二百八。《乐府诗集》二十四。《诗纪》一百。）  

【紫骝马】  

玉镫绣缠鬃。金鞍锦覆幪。风惊尘未起。草浅埒犹空。角弓连两兔。珠弹落双鸿。日斜驰逐罢。连翩还上东。（○本集一。文苑英华二百九。《乐府诗集》二十四。《诗纪》一百。）  

【刘生】  

刘生殊倜傥。任侠遍京华。戚里惊鸣筑。平阳吹怨笳。欲儒排左氏。新室忌汉家。高才被摈压。自古共怜嗟。（○本集一。文苑英华一百九十六。《乐府诗集》二十四。《诗纪》一百。）  

【乌栖曲二首】〖七言〗  

卓女红妆期此夜。胡姬沽酒谁论价。风流荀令好儿郎。偏能傅粉复薰香。（○本集一。《乐府诗集》四十八。《诗纪》一百。）  

绣帐罗帷隐灯烛。一夜千年犹不足。唯憎无赖汝南鸡。天河未落犹争啼（○同上）  

【杂曲】  

倾城得意已无俦。洞房连阁未消愁。宫中本造鸳鸯殿。为谁新起凤凰楼。绿黛红颜两相发。千娇百念情无歇。舞衫回袖胜春风。歌扇当窗似秋月。碧玉宫妓自翩妍。绛树新声最可怜。张星旧在天河上。从来张姓本连天。二八年时不忧度。旁边得宠谁相妒。立春历日自当新。正月春幡底须故。流苏锦帐挂香囊。织成罗幌隐灯光。只应私将琥珀枕。暝暝来上珊瑚床。（○本集一。文苑二百十一。《乐府诗集》七十七。《诗纪》一百。）  

【长相思二首】  

长相思。望归难。传闻奉诏戍皋兰。龙城远。雁门寒。愁来瘦转剧。衣带自然宽。念君今不见。谁为抱腰看。（○本集一。文苑英华二百二。《乐府诗集》六十九。《诗纪》一百。）  

长相思。好春节。梦里恒啼悲不泄。帐中起。窗前髻。柳絮飞还聚。游丝断复结。欲见洛阳花。如君陇头雪。（○《乐府诗集》六十九。《诗纪》一百。）  

【诗】  

【同江詹事登宫城南楼诗】  

元良属上德。率土被中孚。汉幄朝无怠。周门夕复趋。桓经既受业。贺拜且尊儒。壮志谐风雅。高文会斗枢。铿锵叶舞蹈。炤烂等琨瑜。沟水惭雄伯。漳川仰大巫。鲍鱼宁入俎。钓鳖匪充厨。叔誉恒词屈。防年岂滥诛。（○本集一。《初学记》十。《诗纪》一百。）  

【走笔戏书应令诗】  

此日乍殷勤。相嫌不如春。今宵花烛泪。非是夜迎人。舞席秋来卷。歌筵无数尘。曾经新代故。那恶故迎新。片日窥花簟。轻寒入锦（玉台新咏作帔。）巾。秋来应瘦尽。偏自著腰身。（○玉台新咏八。《诗纪》一百。）  

【春情诗】  

风光今旦动。雪色故年残。薄夜迎新节。当垆却晚寒。奇香分细雾。石炭捣轻纨。竹叶裁衣带。梅花奠酒盘。年芳袖里出。春色黛中安。欲知迷下蔡。先将过上兰。（○本集一。《类聚》十八。《诗纪》一百。）  

【奉和咏舞诗】〖《诗纪》云。简文有咏舞诗。〗  

十五属平阳。因来入建章。主家能教舞。城中巧画妆。低鬟向绮席。举袖拂花黄。烛送空回影。衫传箧里香。当由好留客。故作舞衣长。（○玉台新咏八。本集一。《类聚》四十三、《初学记》十五俱作咏舞诗。文苑英华二百十三作舞应令。《诗纪》一百。）  

好留客。故作舞衣长。（○玉台新咏八。本集一。《类聚》四十三、《初学记》十五俱作咏舞诗。文苑英华二百十三作舞应令。《诗纪》一百。）  

【和简文帝赛汉高帝庙寺】〖《诗纪》云。声偶作徐摛。诗汇作庾肩吾。并误。〗  

山宫类牛首。汉寝若龙川。玉碗无秋酎。金灯灭夜烟。丹帷迫灵岳。绀席下群仙。堂虚沛筑响。钗低戚舞妍。何殊后庙里。子建作华篇。（○本集一作和赛汉高帝庙。《类聚》七十九。《诗纪》一百。）  

【山斋诗】  

桃源惊往客。鹤峤断来宾。复有风云处。萧条无俗人。山寒微有雪。石路本无尘。竹径蒙笼巧。茅斋结构新。烧香披道记。悬镜厌山神。砌水何年溜。檐桐几度春。云霞一已绝。宁辨汉将秦。（○本集一。文苑英华三百十七。《诗纪》一百。）  

【咏柑诗】〖《诗纪》云。艺文、《初学记》并作徐陵诗。刘孝绰集载此。或误收也。〗  

朱实挺江南。苞品擅珍淑。上林杂嘉树。江潭间修竹。万室拟封侯。千株挺荆国。绿叶萋以布。素荣芬且郁。得陈终宴欢。良垂云雨育。（○本集一作咏甘子。《初学记》二十八。文苑英华三百二十六作咏甘子。《诗纪》一百。又《类聚》八十六引淑、竹、国、郁四韵。韵补五作甘诗。引竹、国二韵。）  

【侍宴诗】  

园林才有热。夏浅更胜春。嫩竹犹含粉。初荷未聚尘。承恩豫下席。应阮独何人。（○本集一。《类聚》三十九。《诗纪》一百。）  

【奉和山池诗】〖《诗纪》云。梁简文有山池诗。〗  

罗浮无定所。郁岛屡迁移。不觉因风雨。何时入后池。楼台非一势。临玩自多奇。云生对户石。猨挂入櫩枝。（○本集一。《类聚》九。文苑英华百六十五。《诗纪》一百。）  

【山池应令诗】  

画舸图仙兽。飞艎挂采斿。榜人事金桨。钓女饰银钩。细萍时带楫。低荷乍入舟。猿啼知谷晚。蝉咽觉山秋（○本集一。《类聚》九。文苑英华百六十五。《诗纪》一百。）  

【别毛永嘉诗】  

愿子厉风规。归来振羽仪。嗟余今老病。此别空长离。白马君来哭。黄泉我讵知。徒劳脱宝剑。空挂陇头枝。（○本集一作别毛尚书。《类聚》二十九。文苑英华二百六十六作别毛尚书。又注。尚书一作永嘉。永嘉县志三十三。《诗纪》一百。）  

【秋日别庾正员诗】  

征途愁转旆。连骑惨停镳。朔气凌疏木。江风送上潮。青雀离帆远。朱鸢别路遥。唯有当秋月。夜夜上河桥。（○本集一。《类聚》二十九作张正见。文苑英华二百六十六。《诗纪》一百。）  

【征虏亭送新安王应令诗】  

凤吹临南浦。神驾饯东平。亭回漳水乘。旆转洛滨笙。地冻斑轮响。风严羽盖轻。烧田云色暗。古树雪花明。歧路一回首。流襟动睿情。（○本集一。《类聚》二十九。《诗纪》一百。）  

【新亭送别应令诗】  

凤吹临伊水。时驾出河梁。野燎村田黑。江秋岸荻黄。隔城闻上鼓。回舟隐去樯。神襟爱远别。流睇极清漳。（○本集一。《类聚》二十九。文苑英华二百六十六。《诗纪》一百。）  

【和王舍人送客未还闺中有望诗】  

倡人歌吹罢。对镜览红颜。拭粉留花称。除钗作小鬟。绮灯停不灭。高扉掩未关。良人在何处。光唯见月还。（○玉台新咏八。《诗纪》一百。）  

【为羊充州家人答饷镜诗】  

信来赠宝镜。亭亭似团月。镜久自逾明。人久情愈歇。取镜挂空台。於今莫复开。不见孤鸾鸟。  

香（玉台作亡。）魂何处来。（○玉台新咏八。《诗纪》一百。）  

【咏织妇诗】  

纤纤运玉指。脉脉正蛾眉。振蹑开交缕。停梭续断丝。檐前初月照。洞户朱帷垂。弄机行掩泪。弥令织素迟。（○本集一。《类聚》六十五。《诗纪》一百。）  

【内园逐凉】  

昔有北山北。今余东海东。纳凉高树下。直坐落花中。狭径长无迹。茅斋本自空。提琴就竹筱。酌酒劝梧桐。（○《类聚》五。《诗纪》一百。）  

【斗鸡诗】  

季子聊为戏。陈王欲骋才。花冠已冲力。芥爪复惊媒。斗凤羞衣锦。双鸾耻镜台。陈仓若有信。为觅宝鸡来。（○本集一。《类聚》九十一。《诗纪》一百。）  

【咏日华诗】  

朝晖烂曲池。夕照满西陂。复有当昼景。江上铄光仪。时从高浪歇。乍逐细波移。一在雕梁上。讵比扶桑枝。（○本集一作日华。《初学记》一作日华诗。文苑英华百五十一作日华。《诗纪》一百。）  

【咏雪诗】  

琼林玄圃叶。桂树日南华。岂若天庭瑞。轻雪带风斜。三晨喜盈尺。六出儛崇花。明朝阙门外。应见海神车。（○本集一。《类聚》二。文苑英华百五十四。《诗纪》一百。）  

【春日诗】  

岸烟起暮色。岸水带斜晖。迳狭横枝度。帘摇惊燕飞。落花承步履。流涧写行衣。何殊九枝盖。薄暮洞庭归。（○本集一。《类聚》三。《诗纪》一百。）  

【奉和简文帝山斋诗】  

架岭承金阙。飞桥对石梁。竹密山斋冷。荷开水殿香。山花临舞席。冰影照歌床。（○本集一。《类聚》六十四。《诗纪》一百。）  

傅縡  

〈縡。字宜事。北地灵州人。仕陈历撰史学士、记室参军。后主即位。迁秘书监、右卫将军、兼中书通事舍人。后死狱中。有集十卷。〉  

【采桑】  

罗敷试采桑。出入城南傍。绮裙映珠珥。丝绳提玉筐。度身攀叶聚。耸腕及枝长。空劳使君问。自有侍中郎。（○文苑英华二百八。《乐府诗集》二十八。《诗纪》百六。）  

【走马引】〖《诗纪》作天马引。〗  

骢色表连钱。出冀复来燕。取用偏开地。为歌乃号天。权奇意欲远。躞蹀势难前。本珍白玉镫。因饰黄金鞭。愿酬刍秣宠。千里得千年。（○文苑英华二百九。《乐府诗集》五十八。《诗纪》百六。）  

【杂曲】〖《诗纪》云。江总、徐陵同赋。〗  

新人新宠住兰堂。翠帐金屏玳瑁床丛星不似珠帘色。度月还如粉壁光。从来著名推赵子。复有丹唇发皓齿。一娇一态本难逢。如画如花定相似。楼台宛转曲皆通。弦管逶迤彻下风。此殿笑语长相共。傍省欢娱不复同。讶许人情太厚薄。分恩赋念能斟酌。多作绣被为鸳鸯。长弄绮琴憎别鹤。人今投宠要须坚。会使岁寒恒度前。共取辰星作心抱。无转无移千万年。（○文苑英华二百十一。《乐府诗集》七十七。）  

孔奂  

〈奂。字休文。会稽山阴人。初仕梁。为尚书仪曹侍郎。陈受禅。累迁晋陵太守。文帝即位。徵为御史中丞。至德元年卒。年七十。有集十五卷。〉  

【赋得名都一何绮诗】  

京洛信名都。佳丽拟蓬壶。九华凋玳瑁。百福上椒涂。黄金络騕褭。莲花装鹿卢。咸言仪服盛。无胜执金吾。（○《类聚》二十一。《初学记》二十四。《诗纪》百一。）  

孔鱼  

〈鱼。字伯鱼。陈太子舍人。〉  

【和六府诗】  

金门朱轨躅。吾子盛簪裾。木舌无时用。萍流复在余。水乡访松石。兰泽侣樵渔。火洲方可至。地肺即为居。土牛自知止。贞心达毁誉。谷稼有时隟。乘植望白榆。（○《类聚》五十六。《诗纪》百一。）  

陆琼  

〈琼。字伯玉。吴郡吴人。梁给黄门侍郎云公子。永定中。州举秀才。历尚书外兵郎、殿中郎、新安王文学、太子庶子、通事舍人、给事黄门侍郎。转太子中庶子。后主即位。为度支尚书。迁吏部尚书。至德四年卒。有集二十卷。〉  

【关山月】  

边城与明月。俱在关山头。焚烽望别垒。击斗宿危楼。团团婕妤扇。纤纤秦女钩。乡园谁共此。愁人屡益愁。（○文苑英华百九十八。《乐府诗集》二十三。《诗纪》百一。）  

【梁南吟】  

临淄佳丽地。年少习名倡。似笑唇朱动。非愁眉翠扬。掩抑随竽转。和柔会瑟张。轻扇屡回指。飞尘亟绕梁。寄言诸葛相。此曲作难忘。（○文苑英华二百七。《乐府诗集》四十一。《诗纪》百一。）  

【还台乐】〖《诗纪》云。一作陆机。题云饮酒乐。〗  

蒲萄四时方醇。琉璃千钟旧宾。夜饮舞忱销烛。朝醒弦促催人。春风秋月恒好。驩醉日月言新。（○《乐府诗集》七十七。《诗纪》百一。）  

【长相思】  

长相思。久离别。一罢鸳文绮荐绝。鸿已去。柳堪结。室冷镜疑冰。庭幽花似雪。容貌朝朝改。书字看看灭。（○文苑英华二百二。《乐府诗集》六十九。《诗纪》百一。）  

【和张湖熟雹诗】  

惟徵动羽。惟阴胁阳。雨水作沴。凝气为祥。（○《初学记》二。《御览》十四。《诗纪》百一。）  

【玄圃宴各咏一物须筝诗】  

三五并时年。二八共来前。今逢泗滨树。定减琴中弦。鹤别霜初紧。乌啼月正悬。（○《初学记》十六。文苑英华二百十二。《诗纪》百一。）  

陆瑜  

〈瑜。字干玉。琼之从父弟。仕陈累官太子洗马、中舍人。与兄琰并以才学仕东宫。时人比之二应。有集二卷。〉  

【仙人揽六著篇】  

〖《诗纪》云。曹子建仙人篇。仙人揽六箸。对博泰山隅。〗  

九仙会欢赏。六著且娱神。戏谷闻馀地。铭山忆旧秦。避敌情思巧。论兵势重新。问取南皮夕。还笑拂棋人。（○《乐府诗集》六十四作齐陆瑜。升庵诗话。《诗纪》百一。）  

【东飞伯劳歌】  

西王青鸟秦女鸾。姮娥婺女惯相看。谁家玉颜窥上路。粉色衣香杂风度。九重楼槛芙蓉华。四邻照镜菱茭花。新妆年几才三五。隐幔藏羞临网户。然香气歇不飞烟。空留可怜年一年。（○《乐府诗集》六十八。《诗纪》百一。）  

【独酌谣】  

独酌谣。芳气饶。一倾荡神虑。再酌动神飙。忽逢凤楼下。非待鸾弦招。窗明影乘入。人来香逆飘。杯随转态尽。钏逐画杯摇。桂宫非蜀郡。当垆也至宵。（○《乐府诗集》八十六。《诗纪》百一。）  

## 陈诗卷六  

陈昭  

〈昭。义兴国山人。庆之子。庆之在梁以军功封永兴侯。卒。昭嗣位。〉  

【明君词】〖《诗纪》云。阴铿集亦载此诗。今从乐府作陈昭。艺文又作陈明。疑即昭也。〗  

跨鞍今永诀。垂泪别亲宾。汉地随行尽。胡关逐望新。交河拥塞雾。陇日暗沙尘。唯有孤明月。犹能远送人。（○阴常侍集作昭君怨。《类聚》三十作陈明昭君词。文苑英华二百四作阴铿昭君怨。注云。一作东昭。《乐府诗集》二十九。《诗纪》百六。）  

【聘齐经孟尝君墓诗】  

薛城观旧迹。征马屡徘徊。盛德今何在。唯馀长夜台。苍茫空垄路。憔悴古松栽。悲随白杨起。泪想雍门来。泉户无关走。鸡鸣谁为开。（○文苑英华三百六。《诗纪》百方。）  

陈暄  

〈暄。昭弟。后主在东宫。引为学士。及即位。任为通直散骑常侍。为后主侮虐悸死。〉  

【洛阳道】  

洛阳九逵上。罗绮四时春。路傍避骢马。车中看玉人。镇西歌艳曲。临淄逢丽神。欲知双璧价。潘夏正连茵。（○文苑英华百九十二。《乐府诗集》二十三。《诗纪》百六。）  

【长安道】  

长安开绣陌。三条向绮门。张敞车单马。韩嫣乘副轩。宠深来借殿。功多竞置园。将军夜夜返。弦歌著曙喧。（○文苑英华百九十三。《乐府诗集》二十三。《诗纪》百六。）  

【紫骝马】  

天马汗如红。鸣鞭度九嵕。歌伤城下冻。嘶依北地风。笳寒芳树歇。笛怨柳枝空。横行意未已。羞住毂车中。（○文苑英华二百九。《乐府诗集》二十四。《诗纪》百六。）  

【雨雪曲】  

都尉出祁连。雨雪满鸡田。雕陵持抵鹊。属国用和毡。冰合军应渡。楼寒烽未然。花迷差未著。疏勒复经年。（○文苑英华百九十三。《乐府诗集》二十四。《诗纪》百六。）  

祖孙登  

〈登。仕陈为记室。侯安都引以为客。〉  

【紫骝马】  

候骑指楼兰。长城迥路难。嘶从风处断。骨住水中寒。飞尘暗金勒。落泪洒银鞍。抽鞭上关路。谁念客衣单（○《类聚》九十三作赋得紫骝马诗。文苑英华二百九作苏子卿。《乐府诗集》二十四。《诗纪》百六。）  

【宫殿名登高台诗】  

独有相思意。聊敞凤皇台。莲披香稍上。月明光正来。离鹄将云散。飞花似雪回。遥思竹林友。前窗夜夜开。（○《类聚》六十二。《初学记》二十四。文苑英华三百十三作宫殿石登台。《诗纪》百六。）  

【赋得司马相如诗】  

雍容文雅深。王吉共追寻。当垆应酤酒。托意且弹琴。上林能作赋。长门得赐金。唯当有汉主。知怀封禅心。（○《类聚》五十五。《诗纪》百六。）  

【咏风诗】  

遥飖楚王宫。徘徊绕竹丛。带叶俱吟树。将花共儛空。飘香双袖里。乱曲五弦中。试上高台听。悲响定无穷。（○《类聚》一。《初学记》一。文苑英华百五十六。万花谷二作祖孙登诗。《诗纪》百六。）  

【咏水诗】  

骊泉紫阙映。珠浦碧沙沈。岸阔莲香远。流清云影深。风潭如拂镜。山溜似调琴。请君看皎洁。知有淡然心。（○《类聚》八。《初学记》六。文苑英华百六十三作释惠标。《诗纪》百六。）  

【咏柳诗】  

驰道藏乌日。郁郁正翻风。抽翠争连影。飞绵乱上空。高叶临胡塞。长枝拂汉宫。欲验伤攀折。三春横笛中。（○《类聚》八十九。《诗纪》百六。）  

【赋得涉江采芙蓉诗】  

〖《诗纪》云。古诗。涉江采芙蓉。兰泽多芳草。〗  

浮照满川涨。芙蓉承落光。人来间花影。衣渡得荷香。桂舟轻不定。菱歌引更长。采采嗟离别。无暇缉为裳。（○《类聚》八十二。《诗纪》百六。）  

【莲调诗】  

长川落照日。深浦漾清风。弱柳垂江翠。新莲夹岸红。船行疑泛迥。月映似沈空。愿逐琴高戏。乘鱼入浪中。（○《初学记》六。文苑英华百六十三作释蕙标咏水。《诗纪》百六。）  

【咏城堑中荷诗】  

白水丽金扉。青荷承日晖。叶似环城盖。香乱上桥衣。岸高知水落。影合见菱稀。犹疑涉江处。空望采莲归。（○《类聚》八十二。《诗纪》百六。）  

刘删  

〈删。仕陈为长史。侯安都为侍中大将军。引以为客。〉  

【泛宫亭湖诗】  

〖《荆州记》云。宫亭湖庙神能使湖中分。风而帆南北。〗  

回舻乘派水。举帆逐分风。滉瀁疑无际。飘飏似度空。樯乌排鸟路。船影没河宫。孤石沧波里。匡山苦雾中。寄谢千金子。安知万里蓬。（永乐大典作逢。○《类聚》九。《初学记》七。文苑英华百六十三。永乐大典六千七百。《诗纪》百六。）  

【赋得苏武诗】  

奉使穷沙漠。抆泪上河梁。食雪天山近。思归海路长。系书秋待雁。握节暮看羊。因思李都尉。还汉不相忘。（○《类聚》五十五。《诗纪》百六。）  

【采药游名山诗】  

〖《诗纪》云。郭璞游仙诗。采药游名山。将以救年颓。〗  

名山本郁盘。道士贵黄冠。独驭千年鹤。来寻五色丸。石床新溜乳。金灶欲成丹。定知无二价。非复在长安。（○《类聚》作十一。《诗纪》百六。）  

【侯司空宅咏妓诗】〖《诗纪》云。阴铿同赋。〗  

石家金谷妓。妆罢出兰闺。看花只欲笑。闻瑟不胜啼。山边歌落日。池上舞前溪。将人当桃李。何处不成蹊。（○《类聚》四十二作侯司空第山园妓诗。《初学记》十五。文苑英华二百十三。《诗纪》百六。）  

【赋松上轻萝诗】  

叶绕千年盖。条依百尺枝。属与松风动。时将薜影垂。学带非难结。为衣或易披。山阿若近远。独有楚人知。（○《类聚》八十一。《诗纪》百六。）  

【赋得马诗】  

独饮临寒窟。离群思北风。陈王欲观舞。御史自随骢。边声陨客泪。果下益桃红。恒持沛艾影。解向平陵东。（○《类聚》九十三。文苑英华三百三十。《诗纪》百六。）  

【赋得独鹤凌云去诗】  

孤鸣思沧海。矫翮避虞机。怨别凄琴曲。凌风散舞衣。五里虽回顾。千年会欲归。寄语雷门鼓。无复一双飞。（○《类聚》九十作刘那。《诗纪》百六。）  

【咏青草诗】  

雨沐三春叶。风传十步香。映袍怜色重。临书喜带长。（○《类聚》八十一。《诗纪》百六。）  

【咏蝉诗】  

声流上林苑。影入守臣冠。得饮玄天露。何辞高柳寒。（○《类聚》九十七。《诗纪》百六。）  

【登庐山诗】  

野烟出炉上。山花落镜前。危梁取大壑。瀑布桂中天。秦始眺宇宙。汉武上旌旃。结庐分往籍。留艑映遐年。（原注。未见全篇。○《庐山记》四。又卷二作刘删诗。引天一韵。）  

岑之敬  

〈之敬。字思礼。南阳人。梁时对策擢高第。累迁晋安王中记室。陈太建初。授东宫学士。转南台侍御史、征南府谘议参军。太建十一年卒。年六十一。〉  

【折杨柳】  

将军始见知。细柳绕营垂。悬丝拂城转。飞絮上宫吹。塞门交度叶。谷口暗横枝。曲成攀折处。唯言怨别离。（○文苑英华二百八、《乐府诗集》二十二并作岑敬之。《诗纪》百六。）  

【洛阳道】  

喧喧洛水滨。郁郁小平津。路傍桃李节。陌上采桑春。聚车看卫玠。连手望安仁。复有能留客。莫愁娇态新。（○文苑英华百九十二、《乐府诗集》二十三并作岑敬之。《诗纪》百六。）  

【对酒】  

色映临池竹。香浮满砌兰。舒文泛玉碗。漾蚁溢金盘。箫曲随鸾易。笳声出塞难。唯有将军酒。川上可除寒。（○文苑英华百九十五作岑敬之。《乐府诗集》二十七。《诗纪》百六。）  

【对酒】  

色映临池竹。香浮满砌兰。舒文泛玉碗。漾蚁溢金盘。箫曲随鸾易。笳声出塞难。唯有将军酒。川上可除寒。（○文苑英华百九十五作岑敬之。《乐府诗集》二十七。《诗纪》百六。）  

【乌栖曲】  

骢马直去没浮云。河渡冰开两岸分。鸟藏日暗行人息。空栖只影长相忆。明月二八照花新。当垆十五晚留宾。（○《乐府诗集》四十八。《诗纪》百六。）  

褚玠  

〈玠。字温理。河南阳翟人。起家王府法曹。为山阴令。太建十二年。迁御史中丞。卒于官。年五十二。有集十卷。〉  

【斗鸡东郊道诗】  

〖《诗纪》云。曹子建名都篇曰：斗鸡东郊道。走马长楸间。〗  

春郊斗鸡侣。捧敌两逢迎。妒群排袖出。带勇向场惊。锦毛侵距散。芥羽杂尘生。还同战胜罢。耿介寄前鸣。（○《初学记》三十。文苑英华二百六作褚珍。苑诗类选十四。《诗纪》百六。）  

谢燮  

〈燮。太建十二年所司荐为吏部侍郎。〉  

【陇头水】  

陇坂望咸阳。征人惨思肠。咽流喧断岸。游沫聚飞梁。凫分敛冰彩。虹饮照旗光。试听铙歌曲。唯吟君马黄。（○文苑英华百九十八。《乐府诗集》二十一。《诗纪》百六。）  

【雨雪曲】  

朔边昔离别。寒风复凄切。峨峨六尺冰。飘飘千里雪。未塞袁安户。行封苏武节。应随陇水流。几过空呜咽。（○文苑英华百九十三。《乐府诗集》二十四。《诗纪》百六。）  

【明月子】  

杪秋之遥夜。明月照高楼。登楼一回望。望见东陌头。故人眇千里。言别历九秋。相思不相见。望望空离忧。（○《乐府诗集》六十五。《诗纪》百六。）  

【方诸曲】  

望仙室。仰云光。绳河里。扇月傍。井公能六著。玉女善投壶。琼醴和金液。还将天地俱。（○《乐府诗集》五十一。《诗纪》百六。）  

【早梅诗】  

迎春故早发。独自不疑寒。畏落众花后。无人别意看。（○《类聚》八十六。《诗纪》百六。）  

萧诠  

〈诠。仕陈为黄门郎。〉  

【巫山高】  

巫山映巫峡。高高殊未穷。猿声不辨处。雨色讵分空。悬崖下桂月。深涧响松风。别有仙云起。时向楚王宫。（○文苑英华二百一。《乐府诗集》十七。《诗纪》百六。）  

【赋得往往孤山映诗】  

青山照落晖。映远望连飞。仙峰看玉笥。关路视金微。鼓吹声疑尽。香炉烟觉稀。共君临水别。劳此送将归。（○《初学记》五。文苑英华百六十。《诗纪》百六。）  

【咏衡泥双燕诗】  

衔泥金屋外。表瑞玉筐中。学飞疑汉妾。巢幕惮吴宫。爪截还犹短。窠成新尚空。讵并零陵石。飞舞逐春风。（○《类聚》九十二。文苑英华三百二十九作衔泥双燕。《诗纪》百六。）  

【赋得夜猿啼诗】  

桂月影才通。猿啼迥入风。隔岩还啸侣。临潭自响空。挂藤疑欲饮。吟枝似避弓。别有三声泪。沾裳竟不穷。（○《类聚》九十五。《初学记》二十九作夜猨啼。文苑英华三百三十作萧<王全>咏夜猿啼。《诗纪》百六。）  

【赋得婀娜当轩织诗】  

东南初日照秦楼。西北织妇正娇羞。绮窗犹垂悲翠幌。珠帘半上珊瑚钩。新妆入机映春牖。弄杼鸣梭挑纤手。何曾织素让新人。不掩流苏中妇。三日五匹未言迟。衫长腕弱绕轻丝。绫中转蹑成离鹄。锦上回文作别诗。不惜纨素同霜雪。更伤秋扇箧中辞。（○《类聚》六十五。《诗纪》百六。）  

贺彻  

〈彻。仕陈为左民郎。〉  

【采桑】  

蚕妾出房栊。结伴类花丛。度水春衫绿。映日晚妆红。钏声时动树。衣香自入风。钩长嫩枝曲。叶尽细条空。竞采须盈手。争归欲满笼。自怜公府步。谁与少年同。（○《乐府诗集》二十八。《诗纪》百六。）  

【赋得长笛吐清气诗】  

〖《诗纪》云。魏文帝善哉行。悲弦激清声。长笛吐清气。〗  

胡关氛雾侵。羌笛吐清音。韵切山阳曲。声悲陇上吟。柳折城边树。梅舒岭外林。方知出塞虏。不惮武溪深。（○《初学记》十六。文苑英华二百十二。《诗纪》百六。）  

【赋得为我弹鸣琴诗】  

薄暮高堂上。调琴召美人。伯喈声未尽。相如曲复新。点徽还转弄。乱爪更留宾。聊持一弦响。杂起艳歌尘。（○《类聚》四十四作贺澈。《诗纪》百六。）  

贺循  

〈循。仕陈为比部郎。〉  

【赋得夹池修竹诗】  

绿竹影参差。葳蕤带曲池。逢秋叶不落。经寒色讵移。来风韵晚迳。集凤动春枝。所欣高蹈客。未待伶伦吹。（○《类聚》八十九。《初学记》二十八及文苑英华三百二十五作贺修赋得夹池竹。《诗纪》百六。）  

【赋得庭中有奇树诗】  

〖《诗纪》云。古诗。庭中有奇树。绿叶发华滋。〗  

三春节物始芳菲。游丝细草动春晖。香风飘舞花间度。好鸟和鸣枝上飞。临池间竹偏增绿。依阶映雪纷如玉。温室庭前竟不言。鼓吹楼中能作曲。曾闻远别旧难思。攀折会取赠佳期。长条本自堪为带。密叶由来好作帷。星稀汉转月轮明。徘徊夜鹊屡相惊。欲识幽人兰杜迳。山窗芳桂复丛生。（○《类聚》八十八。《诗纪》百六。）  

李爽  

〈爽。仕陈为中记室。〉  

【赋得芳树诗】  

芳树千株发。摇荡三阳时。气软来风易。枝繁度鸟迟。春至花如锦。夏近叶成帷。欲寄边城客。路远讵。能持。（乐府云。一作路远讵难持。○《类聚》八十八。《乐府诗集》十七作芳树。《诗纪》百六。）  

【山家闺怨诗】  

山中多早梅。荆扉达曙开。竹巾君自折。荷衣谁为裁。行云无处所。人住在阳台。（○《类聚》三十三。《诗纪》百六。）  

萧贲  

〈贲。字文奂。齐竟陵王子良之孙。起家梁湘东王法曹参军。仕陈。官职不明。〉  

【长安道】  

前登灞陵道。还瞻渭水流。城形类北斗。桥势似牵牛。飞轩驾良驷。宝剑杂轻裘。经过狭斜里。日暮与淹留。（○《类聚》四十二作梁元帝长安路。文苑英华百九十二。《乐府诗集》二十三。《诗纪》百六。）  

何胥  

〈胥。后主时为太常令。采宫中艳诗被之管弦。以为新曲。〉  

【被使出关诗】〖《诗纪》云。诗汇作庾肩吾者非。〗  

出关登陇坂。回首望秦川。绛水通西晋。机桥指北燕。奔流下激石。古木上参天。莺啼落春后。雁度在秋前。平生屡此别。肠断自催年。（○文苑英华二百九十六。《诗纪》百六。）  

【赋得待诏金马门诗】  

汉家一统轨。济济万国朝。飞缨拂晓雾。轻辇逐晨飙。槐衢映绿绂。日彩丽金貂。此时参待诏。谁复想渔樵。（○《初学记》二十四。《诗纪》百六。）  

【伤章】〖《诗纪》云。章字上疑有阙文。〗公大将军诗  

百万横行罢。三千白日新。短箫应出塞。长笛反惊邻。槐庭惨芳树。舞阁思阳春。所悲金谷妓。坐望玉关人。（○文苑英华三百二。《诗纪》百六。）  

【哭陈昭诗】  

思人适旧馆。寂寞非一源。无复酣歌乐。空馀燕雀喧。落晖隐穷巷。秋风生故园。抚孤空对此。零泪欲奚言。（○文苑英华三百二。《诗纪》百六。）  

阳缙  

〈缙。陈中书舍人。以辞学知名。陈亡。自江左徙关中。〉  

【赋得荆轲诗】  

函关使不通。燕将重深功。长虹贯白日。易水急寒风。壮发危冠下。匕首地图中。琴声不可识。遗恨没秦宫。（○《类聚》五十五。《乐府诗集》五十八作阳缙荆轲歌。《诗纪》百七。）  

【照帙秋萤诗】  

秋窗馀照尽。入暗早萤来。忽聚还同色。恒然讵落灰。飞影黄金散。依帷缥帙开。含明终不息。夜月空徘徊。（○《类聚》九十七。文苑英华三百二十九。《诗纪》百七。）  

【侠客控绝影诗】  

〖《诗纪》云。陆士衡拟古《诗》曰：侠客控绝影。都人骖玉轩。〗  

青门小苑物华新。花开鸟弄会芳春。仙掌层台浮丽日。长楸广路起红尘。园中追寻桃李径。陌上逢迎游侠人。游侠英名驰上国。人马意气俱相得。白玉鹿卢秋水剑。青丝宛转黄金勒。复有鱼目并龙文。蹑影追风本绝群。影入吴门疑曳练。形来西北似浮云。寄语幽并驰射客。未肯推门持借君。（○《类聚》三十三。文苑英华百九十六。《诗纪》百七。）  

阳慎  

【从驾祀麓山庙诗】  

圣德忧民暇。麾旆谒山灵。画航泛北渚。文马侍东平。春浦戈鋋照。寒林铙吹鸣。依稀长安驿。萧条都尉城。井泉能共动。江帆得分行。窗幽细网合。阶静落花明。櫩巢始入燕。轩树已迁莺。菲菲兰俎馥。淡淡桂樽清。银塘日影尽。玉座舞衣轻。（○《类聚》三十八。文苑英华三百二十作杨慎。《诗纪》百七。）  

蔡凝  

〈凝。字子居。济阳考城人。天嘉中。尚主拜驸马都尉、给事黄门侍郎。后主时。迁晋熙王长史。祯明三年。陈亡。入隋。道病卒。年四十七。〉  

【赋得处处春云生诗】  

〖《诗纪》云。谢朓和刘西曹望海台《诗》曰：往往孤山映。处处春云生。〗  

春色遍空明。春云处处生。入风衣暂敛。随车盖转轻。作叶还依树。为楼欲近城。含愁上对影。似有别离情。（○《初学记》一。《诗纪》百六。）  

蔡君知  

〈君知。凝子。颇知名。〉  

【君马黄】  

君马经西极。臣马出东方。策举浮云影。珂连明月光。水冻恒伤骨。蹄寒为践霜。踌躇嗟伏枥。空想欲从良。（○文苑英华二百九。《乐府诗集》十七作蔡知君。《诗纪》百六。）  

阮卓  

〈卓。陈留尉氏人。仕陈为新安王府记室。累迁德教殿学士。聘隋还。除南海王府谘议参军。祯明三年入隋。行至江州卒。年五十九。〉  

【关山月】  

关山陵汉开。霜月正徘徊。映林如璧碎。侵塞似轮摧。楚师随晦尽。胡兵逐暖来。寒笳将夜鹊。相乱晚声哀。（○文苑英华百九十八。《乐府诗集》二十三。《诗纪》百六。）  

【长安道】  

长安驰道上。钟鸣宫寺开。残云销凤阙。宿雾敛章台。骑转金吾度。车鸣丞相来。蔼蔼东都晚。群公驺御回。（○文苑英华百九十二。《乐府诗集》二十三。《诗纪》百六。）  

【咏鲁仲连诗】  

鲁连有高趣。意气本相求。笑罢秦军却。书成燕将愁。聊弃南金赏。方从沧海游。寄言人世客。非君能见留。（○《类聚》五十五。《诗纪》百六。）  

【赋得咏风诗】  

高风应爽节。摇落渐疏林。吹云旅雁断。临谷晓松吟。屡惜凉秋扇。常飘清夜琴。泠泠随《列子》。弥谐逸豫心。（○《初学记》一。文苑英华百五十六作咏风。万花谷后二作阮卓诗。《诗纪》百六。）  

【赋得莲下游鱼诗】  

春色映澄陂。涵泳且相随。未上龙门路。聊戏芙蓉池。触浪莲香动。乘流叶影披。相忘自有乐。庄惠岂能知。（○《类聚》九十六作莲下游鱼诗。文苑英华三百三十。《诗纪》百六。）  

【赋得黄鹄一远别诗】  

〖《诗纪》云。苏武寺。黄鹄一远别。千里顾徘徊。〗  

霜风秋月映楼明。寡鹤偏栖中夜惊。月下徘徊顾别影。风前凄断送离声。离声一去断还续。别响时来疏复促。聊看远客赠绫纹。弥怨闲宵雅琴曲。恒思昔日稻粱恩。理翮整翰上君轩。独舞轻飞向吴市。孤鸣清唳出雷门。王子吹笙忽相值。自觉飘飘云里驶。一举千里未能归。惟有田饶解深意。（○《类聚》九十。《诗纪》百六。）  

徐孝克  

〈孝克。陵弟。宣帝时为国子祭酒。陈亡入隋。为国子博士。〉  

【仰同令君摄山栖霞寺山房夜坐六韵诗】  

戒坛青石路。灵相紫金峰。影尽皈依鸽。餐迎守护龙。晨朝宣宝偈。寒夜敛疏钟。鸡兰静含握。仁智独从容。五禅清虑表。七觉荡心封。愿言於此处。携手屡相逢。（○广弘明集三十。《诗纪》百五。）  

【仰和令君诗】  

上宰明四空。回车八道中。洞凉容麦气。岩光对月宫。香来讵经火。花散不随风。涧松无异聒。禅桂两分丛。虚薄诚为累。何因偶会同。暂此乖山北。犹可向墙东。（○广弘明集三十。《诗纪》百五。）  

潘徽  

〈徽。字伯彦。吴郡人。为客馆令。陈亡入隋。累迁京兆郡博士。杨玄感甚重之。玄感败。出为威定县主簿。发病卒。〉  

【赠北使诗】〖《诗纪》云。徽虽入隋。此诗盖作於陈。故次于此。〗  

业定三边静。时和四海敦。行人仍礼籍。使者接輶轩。宾荣君享燕。客踞我司存。既美齐婴学。欣逢郑产言。琴酒时欢会。篇章极讨论。回旌逗陇左。返轴指河源。塞榆行隐路。津柳稍垂门。日沈山气合。潮落水花翻。离情欲寄鸟。别泪不因猿。所可缄怀袖。方以代兰萱。（○文苑英华二百九十六。《诗纪》百六。）  

韦鼎  

〈鼎。杜陵人。仕梁累迁中书侍郎。陈受禅。拜黄门郎。聘周还。为太府卿。陈亡入隋。授仪同。除光州刺史。〉  

【长安听百舌诗】  

万里风烟异。一鸟忽相惊。那能对远客。还作故乡声。（○《类聚》九十二。文苑英华三百二十九并作陈聘使韦鼎在长安听百舌诗。《诗纪》百六。）  

徐德言  

【破镜诗】  

〖古今诗话曰：陈太子舍人徐德言。尚叔宝妹乐昌公主。陈政衰。谓妻曰：国破必入权豪家。傥情缘未断。尚冀相见。乃破一照人。分其半。约他日以正月望日卖於都市。及陈亡。其妻果为杨越公得之。德言流离辛苦。仅能至京。遂以正月望日访於都市。有苍头卖半照者。大高其价。人皆笑之。德言直引至其居。出半照以合之。仍题诗云云。公主得诗。悲泣不食。素因诘之。公主以实对。於是召德言至。还其妻。后归江南终老云。〗  

镜与人俱去。镜归人未归。无复姮娥影。空留明月辉（○本事诗一。《御览》三十。万花谷后十五引古今诗话。《诗纪》百六。）  

乐昌公主  

【饯别自解诗】  

今日何迁次。新官对旧官。笑啼俱不敢。方信作人难。（○同上）  

## 陈诗卷七  

江总  

〈总。字总持。济阳考城人。仕梁历丹阳佐史、尚书殿中郎、太子洗马、临安令、太子中舍人。侯景寇京师。往依广州。陈天嘉中为中书侍郎。太建中。迁司徒右长史。授太子中庶子、通直散骑常侍。转太子詹事。迁太常卿。后主即位。历祠部尚书、尚书仆射。授尚书令。不持政务。随宴后庭。陈亡入隋。开皇十四年卒於江都。年七十六。有集三十卷、后集二卷。〉  

【乐府】  

【雉子斑】〖以下五言。〗  

麦垄新秋来。泽雉屡徘徊。依花似协妒。拂草乍惊媒。三春桃照李。二月柳争梅。暂住如皋路。当令巧笑开。（○文苑英华二百六。《乐府诗集》十八。《诗纪》百四。）  

【陇头水二首】  

陇头万里外。天崖四面绝。人将蓬共转。水与啼俱咽。惊湍自涌沸。古树多摧折。传闻博望侯。苦辛提汉节。（○文苑英华百九十八。《乐府诗集》二十一。《诗纪》百四。）  

雾暗山中日。风惊陇上秋。徒伤幽咽响。不见东西流。无期从此别。更度几年幽。遥闻玉关道。望入杳悠悠。（○同上）  

【折杨柳】  

万里音尘绝。千条杨柳结。不悟倡园花。遥同羌岭雪。春心自浩荡。春树聊攀折。共此依依情。无奈年年别。（○文苑英华二百八。《乐府诗集》二十二。《诗纪》百四。）  

【关山月】  

兔月半轮明。狐关一路平。无期从此别。复欲几年行。暎光书汉奏。分影照明兵。流落今如此。长戍受降城。（○乐府诗二十三。《诗纪》百四。）  

【洛阳道二首】  

德阳穿洛水。伊阙迩河桥。仙舟李膺棹。小马王戎镳。杏堂歌吹合。槐路风尘饶。绿珠含泪舞。孙秀强相邀。（○文苑英华百九十二。《乐府诗集》二十三。《诗纪》百四。）  

小平路四达。长楸听五钟。玉节迎司隶。锦车归濯龙。弦歌声不息。环佩响相从。花障荡舟笑。日暎下山逢。（○同上）  

【长安道】  

翠盖承轻雾。金羁照落晖。五侯新拜罢。七贵早朝归。轰轰紫陌上。蔼蔼红尘飞。日暮延平客。风花拂舞衣。（○文苑英华百九十二。《乐府诗集》二十三。《诗纪》百四。）  

【梅花落二首】  

缥色动风香。罗生枝已长。妖姬坠马髻。未插江南珰。转袖花纷落。春衣共有芳。羞作秋胡妇。独采城南桑。（○文苑英华二百八。《乐府诗集》二十四。《诗纪》百四。）  

胡地少春来。三年惊落梅。偏疑粉蝶散。乍似雪花开。可怜香气歇。可惜风相摧。金饶且莫韵。玉笛幸徘徊。（○同上）  

【紫骝马】  

春草正萋萋。荡妇出空闺。识是东方骑。犹带北风嘶。扬鞭向柳市。细蹀上金堤。愿君怜织素。残妆尚有啼。（○文苑英华二百九。《乐府诗集》二十四。《诗纪》百四。）  

【骢马驱】  

长城兵气寒。饮马讵为难。暂解青丝辔。行歇镂衢鞍。白登围转急。黄河冻不乾。万里朝飞电。论功易走丸。（○文苑英华二百九。《乐府诗集》二十四。《诗纪》百四。）  

【雨雪曲】  

雨雪隔榆溪。从军度陇西。绕阵看狐迹。依山见马蹄。天寒旗彩坏。地暗鼓声低。漫漫愁云起。苍苍别路迷。（○文苑英华百九十三。《乐府诗集》二十四。《诗纪》百四。）  

【刘生】〖《诗纪》云。外编作王由礼。题云赠侠侣。〗  

刘生负意气。长肃且徘徊。高论明秋水。命赏陟春台。干戈倜傥用。笔砚纵横才。置驿无年限。游侠四方来。（○文苑英华百九十六。《乐府诗集》二十四。《诗纪》百四。）  

【妇病行】  

窈窕怀贞室。风流挟琴妇。唯将角枕卧。自影啼妆久。羞开翡翠帷。懒对蒲萄酒。深悲在缣素。托意忘箕帚。夫婿府中趋。谁能大垂手。（○《乐府诗集》三十八。《诗纪》百四。）  

【置酒高殿上】  

三清传旨酒。柏梁奉欢宴。霜云动玉叶。冻水疏金箭。羽龠响钟石。流泉灌金殿。盛时不再得。光景驰知电。（○《类聚》三十九作赋得置酒高殿上。《乐府诗集》三十九。《诗纪》百四。）  

【今日乐相乐】  

绮殿文雅遒。玳筵欢趣密。郑态逶迤舞。齐弦窈窕瑟。金罍送缥觞。玉井沈朱实。愿此北堂宴。长奉南山日。（○《乐府诗集》三十九。《诗纪》百四。）  

【箫史曲】  

弄玉秦家女。箫史仙处童。来时兔月满。去后凤楼空。密笑开还敛。浮声咽更通。相期红粉色。飞向紫烟中。（○《乐府诗集》五十一。《诗纪》百四。）  

【燕燕于飞】  

二月春晖晖。双燕理毛衣。衔花弄藿蘼。拂叶隐芳菲。或在堂间戏。多从幕上飞。若作仙人履。终向日南归。（○《类聚》九十二作咏燕燕于飞应诏。文苑英华二百六。《乐府诗集》七十七。《诗纪》百四。）  

【济黄河】〖《诗纪》云。六朝声偶作柳顾言者非。〗  

葱山沦外域。盐泽隐遐方。两源分际远。九道派流长。未殚所闻见。无待验词章。留连嗟太史。惆怅践黎阳。导波萦地节。疏气耿天潢。阙周沈用宝。嘉晋肇为梁。（○《初学记》六、文苑英华百六十三并作渡黄河。《乐府诗集》七十四。《诗纪》百四。）  

【横吹曲】  

箫声凤台曲。洞吹龙钟管。镗钅答渔阳掺。怨抑胡笳断。（○《乐府诗集》二十五。《诗纪》百四。）  

【怨诗二首】〖以下七言。〗  

采桑归路河流深。忆昔相期柏树林。奈许新缣伤妾意。无由故剑动君心。（○《乐府诗集》四十一。《诗纪》百四。）  

新梅嫩柳未障羞。情去恩移那可留。团扇箧中言不分。（《诗纪》云。拾遗作尽。）纤腰掌上讵胜愁。（○同上）  

【乌栖曲】  

桃花春水木兰桡。金羁翠盖聚河桥。陇西上计应行去。城南美人啼著曙。（○《乐府诗集》四十八。《诗纪》百四。）  

【芳树】  

朝霞映日殊未妍。珊瑚照水定非鲜。千叶芙蓉讵相似。百枝灯花复羞然。暂欲寄根对沧海。大愿移华侧绮钱。井上桃虫谁可杂。庭中桂蠹岂见怜。（○古诗类苑百二十五。《诗纪》百四。）  

【东飞伯劳歌】  

南飞乌鹊北飞鸿。弄玉兰香时会同。谁家可怜出窗牖。春心百媚胜杨柳。银床金屋挂流苏。宝镜玉钗横珊瑚。年时二八新红脸。宜笑宜歌羞更敛。风花一去杳不归。秪为无双惜舞衣。（○文苑英华二百三。《乐府诗集》六十八。《诗纪》百四。）  

【杂曲三首】  

行行春迳蘼芜绿。织素那复解琴心。乍惬南阶悲绿草。谁堪东陌怨黄金。红颜素月俱三五。夫婿何在今追虏。关山陇月春雪冰。谁见人啼花照户。（○文苑英华二百十一。《乐府诗集》七十七。《诗纪》百四。）  

殿内一处起金房。并胜馀人白玉堂。珊瑚挂镜临网户。芙蓉作帐照雕梁。记栊宛转垂翠幕。佳丽逶迤隐珠箔。风前花管飏难留。舞处花钿低不落。阳台通梦太非真。洛浦凌波复不新。曲中唯闻张女调。定有同姓可怜人。但愿私情赐斜领。不愿傍人相比并。妾门逢春自可荣。君面未秋何意冷。（○《乐府诗集》七十七。《诗纪》百四。）  

泰山言应可转移。新宠不信更参差。合欢锦带鸳鸯鸟。同心绮袖连理枝。皎皎新秋明月开。早露飞萤暗里来。鲸灯落花殊未尽。虬水银箭莫相催。非是神女期河汉。别有仙姬入吹台。未眠解著同心结。欲醉那堪连理杯。后宫不惬茱萸芳。夜夜争开苏合房。宝钗翠鬓还相似。朱唇玉面非一行。新人未语言如涩。新宠无前判不臧。愿奉更衣兰麝气。恐君马到自惊香。（○同上）  

【梅花落】  

腊月正月早惊春。众花未发梅花新。可怜芬芳临玉台。朝攀晚折还复开。长安少年多轻薄。两两共唱梅花落。满酌金卮催玉柱。落梅树下宜歌舞。金谷万株连绮甍。梅花密处藏娇莺。桃李佳人欲相照。摘叶牵花来并笑。杨柳条青楼上轻。梅花色白雪中明。横笛短箫凄复切。谁知柏梁声不绝。（○徐孝穆集一。文苑英华二百八作徐陵。《乐府诗集》二十四。《诗纪》百四。又《类聚》八十六引春、新、台、开、柱、舞、甍、莺、照、笑、轻、明、咽、绝十四韵。）  

【宛转歌】  

七夕天河白露明。八月涛水秋风惊。楼中恒闻哀响曲。塘上复有辛苦行。不解何意悲秋气。直置无秋悲自生。不怨前阶促织鸣。偏愁别路捣衣声。别燕差池自有返。离蝉寂寞讵含情。云聚怀情四望台。月冷相思九重观。欲题芍药诗不成。来采芙蓉花已散。金樽送曲韩娥起。玉柱调弦楚妃叹。翠眉结恨不复开。宝鬓迎秋度前乱。湘妃拭泪洒贞筠。筴药浣衣何处人。步步香飞金薄履。盈盈扇掩珊瑚唇。已言采桑期陌上。复能解佩就江滨。竞入华堂要花枕。争开羽帐奉华茵。不惜独眠前下钓。欲许便作后来薪。后来瞑瞑同玉床。可怜颜色无比方。谁能巧笑特窥井。乍取新声学绕梁。宿处留娇堕黄珥。镜前含笑弄明珰。菤葹摘心心不尽。茱萸折叶叶更芳。已闻能歌洞箫赋。讵是故爱邯郸倡。（○徐孝穆集一。文苑英华二百七作徐陵。《乐府诗集》六。《诗纪》百四。）  

【长相思二首】〖杂言〗  

长相思。久离别。征夫去远芳音灭。湘水深。陇头咽。  

红罗斗帐里。绿绮清弦绝。逶迤百尺楼。愁思三秋结。（○文苑英华二百二。《乐府诗集》六十九。《诗纪》百四。）  

长相思。久别离。春风送燕入檐窥。暗开脂粉弄花枝。红楼千愁色。玉箸两行垂。心心不相照。望望何由知。（○同上）  

## 陈诗卷八  

江总  

【诗】  

【释奠诗应令】〖八章〗  

敬逊三德。厥修六艺。师圣发矇。尊儒启滞。若括资羽。如金待砺。雅道聿兴。教学无替。  

希代明王。应期圣主。裁成品物。奄有区宇。篇籍芬场。诗书照府。笼樊七十。驱驭三五。  

於赫上嗣。毓德元良。崇贤既辟。驰道飞芳。仪刑震象。问望离方。夏戈秋龠。日就月将。  

肆礼虞痒。弘风阙里。降心下问。劳谦让齿。五方耸听。百辟倾耳。济济耆生。莘莘胄子。  

间歌有节。合舞惟恭。阶陈樽篚。庭列笙镛。誉宣四学。业阐三雍。森沉灵宇。依稀神纵。  

奠馀币久。辰良景暮。黍稷非馨。蘋蘩式昨。崇敬台保。昭彰审谕。翠盖移阴。斑轮徐渡。  

年灰迭起。星琯环周。春凋树色。日藻川流。雪花迟舞。云叶双抽。雾开金堨。冰销石沟。  

肃仰鸿化。恭闻盛典。人握悬藜。家藏瑚琏。顾惟朽谢。暮识肤浅。恩谬爵浮。心惭貌忄典。（○文馆词林百六十作隋江总。）  

【秋日侍宴娄苑湖应诏诗】  

翠渚还銮辂。瑶池命羽觞。千门响云跸。四泽动荣光。玉轴昆池浪。金舟太液张。虹旗照凫屿。凤盖绕林塘。野静重阴阔。淮秋水气凉。雾开楼阙近。日迥烟波长。洛宴谅斯在。镐饮讵能方。朽劣叨荣遇。簪笏奉周行。（○《初学记》十四。文苑英华百六十九。《诗纪》百五。）  

【侍宴玄武观诗】  

诘晓三春暮。新雨百花朝。星宫移渡罕。天驷动行镳。旆转苍龙阙。尘飞饮马桥。翠观迎斜照。丹楼望落潮。鸟声云里出。树影浪中摇。歌吟奉天咏。未必待闻韶。（○《类聚》六十三。文苑英华百六十九。《诗纪》百五。）  

【宴乐修堂应令诗】  

肃城通甲观。承华启画堂。北宫降恩赏。西园度羽觞。殊私奉玉裕。终宴在金房。庭晖连树彩。檐影接云光。仙如伊水驾。乐似洞庭张。弹丝命琴瑟。吹竹动笙簧。庸疏滥应阮。衰朽恧连章。（○《初学记》十。文苑英华百七十九。《诗纪》百五。）  

【三日侍宴宣猷堂曲水诗】  

上巳娱春禊。芳辰喜月离。北宫命箫鼓。南馆列旌麾。绣柱擎飞阁。雕轩傍曲池。醉鱼沈远岫。浮枣漾清漪。落花悬度影。飞丝不碍枝。树动丹楼出。山斜翠磴危。礼周羽爵遍。乐阕光阴移。（○古今岁时杂咏十六。《初学记》四。文苑英华百七十二。《诗纪》百四。）  

【秋日游】〖《类聚》、《初学记》无游字。〗昆明池诗】〖《诗纪》云。元行恭、薛道衡有此诗。〗  

灵沼萧条望。游人意绪多。终南云影落。渭北雨声过。蝉噪金堤柳。鹭饮石鲸波。珠来照似月。织处写成河。此时临水叹。非复采莲歌。（○《类聚》九。《初学记》七。文苑英华百六十四。《诗纪》百四。）  

【秋日登广州城南楼诗】  

秋城韵晚笛。危榭引清风。远气疑埋剑。惊禽似避弓。海树一边出。山云四面通。野火初烟细。新月半轮空。塞外离群客。颜鬓早如蓬。徒怀建邺水。复想洛阳宫。不及孤飞雁。独在上林中。（○《类聚》二十八。文苑英华三百十一。《诗纪》百五。）  

【赠洗马袁朗别诗】  

贾谊登朝日。终军对奏年。校文升广内。抚剑入崇贤。奇才殊艳逸。将别更留连。驱车命铙管。拱坐面林泉。池寒稍下雁。木落久无蝉。露浸山扉月。霜开石路烟。高谈无与慰。迟尔报华篇。（○《类聚》二十九。文苑英华二百六十六作赠别洗马袁朗。《诗纪》百五。）  

【诒孔中丞奂诗】  

我行五岭表。辞乡二十年。闻莺欲动咏。披雾即依然。畴昔同寮寀。今随年代改。借问藏书处。唯君故人在。故人名宦高。霜简肃权豪。谁知怀九叹。徒然泣二毛。步出东郊望。心游江海上。遇物便今古。何为不惆怅。初晴原野开。宿雨润条枚。丛花曙后发。一鸟雾中来。淹留兰蕙苑。吟啸芳菲晚。忘怀静躁间。自觉风尘远。白社聊可依。青山乍采薇。钟牙乃得性。语默岂同归。（○文苑英华二百四十七。《诗纪》百五。又《初学记》十二引年、然、寀、在、高、毫、毛八韵。《御览》二百二十六作孔中丞诗。引年、然、寀、在、高、毫、毛八韵。）  

【赠贺左丞萧舍人诗】  

輶轩通八表。旌节骛三秦。听歌酬敏对。继好伫行人。贺生思沈郁。萧弟学纷纶。共有笔端誉。皆为席上珍。离群徒悄悄。征旅日駪々。黄河分太史。一曲悲千里。海内平生亲。中朝流寓士。痛哉悯梁祚。于焉三十祀。钟仪絷不归。盛宪非何已。陇头心断绝。尔为参生死。回首望长安。犹如蜀道难。函关分地轴。华岳接天坛。行旃方境逝。去棹舣江干。芦花霜外白。枫叶水前丹。翔鸥方怯冻。落雁不胜弹。辉辉盛王道。时务婴疲老。九流倦耳目。十年变怀抱。何以敦歧路。凄然缀辞藻。江南有桂枝。塞北无萱草。斗酒未为别。垂堂深自保。（○文苑英华二百四十七。《诗纪》百四。）  

【遇长安使寄裴尚书诗】  

传闻合浦叶。远向洛阳飞。北风尚嘶马。南冠独不归。去云目徒送。离琴手自挥。秋蓬失处所。春草屡芳菲。太息关山月。风尘客子衣。（○《类聚》三十一。文苑英华二百四十七。《诗纪》百五。）  

【别南海宾化侯诗】  

石关通城井。蒲涧迩灵洲。此地何辽敻。群英逐远游。高才袁彦伯。令誉许文休。悠焉值君子。复此映芳猷。崤函多险涩。星琯壮环周。分歧泣世道。念别伤边秋。断山时结雾。平海若无流。惊鹭一群起。哀猿数处愁。是日送归客。为情自可求。终谢能鸣雁。还同不系舟。其如江海泣。惆怅徒离忧。（○文苑英华二百六十六。《诗纪》百五。又《类聚》二十九作别宾化侯诗。引秋、流、愁、求四韵。）  

【庾寅年二月十二日游虎丘山精舍诗】  

纵棹怜回曲。寻山静见闻。每从芳杜性。须与俗人分。贝塔涵流动。花台偏领芬。蒙茏出檐桂。散漫绕窗云。情幽岂狥物。志远易惊群。何由狎鱼鸟。不愿屈玄纟熏。（○广弘明集三十。《诗纪》百五。）  

【入龙丘岩精舍诗】  

法堂犹集雁。仙竹几成龙。聊承丹桂馥。远视白云峰。风窗穿石窦。月牖拂霜松。暗谷留征鸟。空床彻夜钟。阴崖未辨色。叠树岂知重。溘此哀时命。吁嗟世不容。无由访檐尹。何去复何从。（○文苑英华二百三十三。《诗纪》百五。）  

【明庆寺诗】  

十五诗书日。六十轩冕年。名山极历览。胜地殊留连。幽厓耸绝壁。洞穴泻飞泉。金河知证果。石室乃安禅。夜梵闻三界。朝香彻九天。山阶步皎月。涧户听凉蝉。市朝沾草露。淮海作桑田。  

何言望钟岭。更复切秦川。（○《初学记》二十三。文苑英华二百三十三。《诗纪》百五。）  

【入摄山栖霞寺诗】（并序）  

壬寅年十月十八日。入摄山栖霞寺。登岸极峭。颇畅怀抱。至德元年癸卯十月二十六日。又再游此寺。布法司施菩萨戒。甲辰年十月二十五日。奉送金像还山。限以时务。不得恣情淹留。乙巳年十一月十六日。更获拜礼。仍停山中宿。永夜留连。栖神悚听。但交臂不停。薪指俄谢。率制此篇。以记即目。俾后来赏者。知余山志。（广弘明集作此志焉。注云。三本、宫本无焉字。）  

净心抱冰雪。暮齿逼桑榆。太息波川迅。悲哉人世拘。岁华皆采获。冬晚共严枯。濯流济八水。开襟入四衢。兹山灵妙合。当与天地俱。石濑乍深浅。崖烟递有无。缺碑横古隧。盘木卧荒涂。行行备履历。步步辚威纡。高僧迹共远。胜地心相符。樵隐各有得。丹青独不渝。遗风伫芳桂。比德喻生刍。寄言长往客。凄然伤鄙夫。（○广弘明集三十。文苑英华二百三十三作再游栖霞寺言志。《诗纪》百五。）  

【游摄山栖霞寺诗】（并序）  

祯明元年太岁丁未四月十九日癸亥。入摄山展慧布法师。忆谢灵运集还故山入石壁中寻昙隆道人有诗一首十一韵。今此拙作。仍学康乐之体。  

霡霂时雨霁。清和孟夏肇。栖宿绿野中。登顿丹霞杪。敬仰高人德。抗志尘物表。三空豁已悟。万有一何小。始从情所寄。冥期谅不少。荷衣步林泉。麦气凉昏晓。乘风面泠泠。候月临皎皎。烟崖憩古石。云路排征鸟。披迳怜森沈。攀条惜杳袅。平生忘是非。朽谢岂矜矫。五净自此涉。六尘庶无扰。（○广弘明集三十。文苑英华二百三十三作游栖霞寺新雨。又新雨下注云。集作时雨。《诗纪》百五。）  

【摄山栖霞寺山房夜坐简徐祭酒周尚书并同】游群彦诗  

澡身事珠成。非是学金丹。月磴时横枕。云崖宿解鞍。梵宇调心易。禅庭数息难。石涧水流静。山窗叶去寒。君思北阙驾。我惜东都冠。翻愁夜钟尽。同志不盘桓。（广弘明集注云。元、明本作恒。宋本作衤亘。○广弘明集三十。文苑英华二百三十三。《诗纪》百五。）  

【静卧栖霞寺房望徐祭酒诗】  

绝俗俗无侣。修心心自斋。连崖夕气合。虚宇宿云霾。卧藤新接户。欹石久成阶。树声非有意。禽戏似忘怀。故人市朝狎。心期林壑乖。唯怜对芳杜。可以为吾侪。（○广弘明集三十。《诗纪》百五。）  

【营涅槃忏还涂作诗】（并序）  

祯明二年仲冬。摄山栖霞寺布法师。只尔待终。余以此月十七日宿昔入山。仰为师氏营涅槃忏。还途有此作。  

可否同一贵。生死亦一条。况期灭尽者。岂是俗中要。人道离九怆。冥期出世遥。留连入涧曲。宿昔陟岩椒。石溜冰便断。松霜日自销。向崖云叆叇。出谷雾飘飖。勿言无大隐。归来即市朝。（○广弘明集三十。《诗纪》百五。）  

【至德二年十一月十二日升】德施山斋三宿决定罪福忏悔诗  

四知无矫志。二施启幽心。简通避人物。偃息还山林。曲涧停驺响。交枝落幔阴。池台聚冻雪。栏牖噪归禽。石彩无新故。峰形讵古今。大车何杳杳。奔马遂骎骎。何以修六念。虔诚在一音。未泛慈舟远。徒令愿海深。（○广弘明集三十。《诗纪》百五。）  

【咏采甘露应诏诗】  

祥露晓氛氲。上林朝晃郎。千行珠树出。万叶琼枝长。徐轮动仙驾。清晏留神赏。丹水波涛泛。黄山烟雾上。风亭翠旆开。云殿朱弦响。徒知恩礼洽。自怜名实爽。（○《初学记》二。《诗纪》百五。）  

【借刘太常《说文》诗】  

刘棻慕子云。许慎询景伯。硕学该虫篆。奇文秀鸟迹。曰余徒下帷。待问垂重席。不诣王充市。聊投班玩籍。三写遍钻研。六书多补益。幽居服药饵。山宇生虚白。留连嗣芳杜。旷荡依泉石。夫君爱满堂。愿言驰下泽。（○《初学记》二十一。《诗纪》百五。）  

【赋得一日成三赋应令诗】  

副君睿赏遒。清夜北园游。下笔成三赋。传觞对九秋。飞文绮縠采。落纸波涛流。树密寒蝉响。檐暗雀声愁。绿溆明层殿。青山照近楼。此时盛礼物。顾省良若抽。（○《初学记》三十一。《诗纪》百五。）  

【摄官梁小庙诗】  

〖《诗纪》云。梁有小庙。太祖太夫人庙也。非嫡故别立庙。南史曰：侯景寇建邺。诏以总权兼太常卿守小庙。〗  

畴昔游依所。今日荐樱时。宪章诚有革。岁月遂难思。故人独之子。官联更在兹。虚檐静暮雀。  

洞户映光丝。平生复能几。语事必伤悲。（○《类聚》三十八。文苑英华三百二十。《诗纪》百五。）  

【卞山楚庙诗】  

蘋藻祈明德。倚棹息岩阿。忽听晨鸡曙。非复楚宫歌。闲阶薙宿荠。古木断悬萝。帷堂寂易晚。桴鼓自相和。盛祀流百世。英威定几何。（○《类聚》三十八。文苑英华三百二十。《诗纪》百五。）  

【山庭春日诗】  

洗沐惟五日。栖迟在一丘。古楂横近涧。危石耸前洲。岸绿开河柳。池红照海榴。野花宁待晦。山虫讵识秋。人生复能几。夜烛非长游。（○《类聚》三作山庭春诗。《初学记》二十作休沐山庭诗。文苑英华百五十七。《诗纪》百五。）  

【七夕诗】〖《诗纪》云。六朝声偶作柳顾言者非。〗  

汉曲天榆冷。河边月桂秋。婉娈期今夕。飘飖渡浅流。轮随列宿动。路逐彩云浮。横波翻泻泪。束素反缄愁。此时机杼息。独向红妆羞。（○《类聚》四。《初学记》四。古今岁时杂咏二十五。文苑英华百五十八。《诗纪》百五。）  

【南还寻草市宅诗】  

红颜辞巩洛。白首入轘辕。乘春行故里。徐步采芳荪。迳毁悲求仲。林残忆巨源。见桐犹识井。看柳尚知门。花落空难遍。莺啼静易喧。无人访语默。何处叙寒温。百年独如此。伤心岂复论。（○《类聚》六十四。《初学记》二十四。文苑英华三百七。《诗纪》百五。）  

【和张记室源伤往诗】〖《诗纪》云。集作伤佳人。〗  

小妇当垆夜。夫婿凯归年。正歌千里曲。翻入九重泉。机中未断素。瑟上本留弦。空帐临窗掩。孤灯向壁燃。还悲寒陇曙。松短未生烟。（○《类聚》三十四作和张源伤往诗。文苑英华三百二题下注。集作伤佳人。《诗纪》百五。）  

【在陈旦解酲共哭顾舍人诗】  

独酌一樽酒。高咏七哀诗。何言蒿里别。非复竹林期。阶荒郑公草。户阒董生帷。人随暮槿落。客共晚莺悲。年发两如此。伤心讵几时。（○《类聚》三十四作伤顾野王诗。文苑英华三百二。《诗纪》百五。）  

【侍宴临芳殿诗】〖《诗纪》云。六朝声偶作柳顾言者非。〗  

钟箭自徘徊。皇堂荐羽杯。桥平疑水落。石迥见山开。林前暝色静。花处近香来。西嵫伤抚夕。北阁滥游陪。（○《初学记》二十四。文苑英华百七十五作临芳殿侍宴。万花谷后二十三作江总诗。《诗纪》百五。）  

【侍宴瑶泉殿诗】  

水亭通枍诣。石路接堂皇。野花不识采。旅竹本无行。雀惊疑欲曙。蝉噪似含凉。何言金殿侧。亟奉瑶池觞。（○《初学记》二十四。文苑英华百七十五作宴琼泉殿。《诗纪》百五。）  

【别袁昌州诗二首】  

河梁望陇头。分手路悠悠。徂年惊若电。别日欲成秋。黄鹄飞飞远。青山去去愁。不言云雨散。更似东西流。（○《类聚》二十九。《初学记》十八。文苑英华二百六十六。《诗纪》百五。）  

客子叹途穷。此别异西东。关山嗟坠叶。歧路悯征蓬。别鹤声声远。愁云处处同。（○《类聚》二十九。）  

【经始兴广果寺题恺法师山房诗】  

息舟候香埠。怅别在寒林。竹近交枝乱。山长绝迳深。轻飞入定影。落照有疏阴。不见投云状。空留折桂心。（○《初学记》二十三。《诗纪》百五。）  

【和衡阳殿下高楼看妓诗】  

起楼侵碧汉。初日照红妆。弦心艳卓女。曲误动周郎。并歌时转黛。息舞暂分香。挂缨银烛下。莫笑玉钗长。（○《初学记》十五。文苑英华二百十三。《诗纪》百五。）  

【赋得空闺怨诗】  

荡妻怨独守。卢姬伤独居。瑟上调弦落。机中织素馀。自羞泪无燥。翻觉梦成虚。复嗟长信阁。寂寂往来疏。（○《类聚》三十二。《诗纪》百五。）  

【并州羊肠坂诗】  

三春别帝乡。五月度羊肠。本畏车轮折。翻嗟马骨伤。惊风起朔雁。落照尽胡桑。关山定何许。徒御惨悲凉。（○文苑英华二百八十九。）  

【岁暮还宅诗】  

悒然想泉石。驱驾出城台。玩竹春前笋。惊花雪后梅。青山殊可对。黄卷复时开。长绳岂系日。浊酒倾一杯。（○《类聚》六十四。《初学记》二十四。《诗纪》百五。）  

【春夜山庭诗】  

春夜芳时晚。幽庭野气深。山疑刻削意。树接纵横阴。户对忘忧草。池惊旅浴禽。樽中良得性。物外知余心。（○《类聚》三十六。广《文选》十五。《诗纪》百五。）  

【夏日还山庭诗】  

独於幽栖地。山庭暗女萝。涧渍长低筱。池开半卷荷。野花朝暝落。盘根岁月多。停樽无赏慰。狎鸟自经过。（○《类聚》三十六。《诗纪》百五。）  

【赋得谒帝承明庐诗】  

雾开仁寿殿。云绕承明庐。轮停绀幰引。马度红尘馀。香貂拜黻衮。花绶拂玄除。谒帝升清汉。何殊入紫虚。（○《初学记》十四。文苑英华百九十。《诗纪》百五。）  

【赋得携手上河梁应诏诗】  

早秋天气凉。分手关山长。云愁数处黑。木落几枝黄。鸟归犹识路。流去不知乡。秦川心断绝。何悟是河梁。（○《类聚》二十九。《诗纪》百五。）  

【赋得泛泛水中凫诗】  

归凫沸卉同。乱下芳塘中。出没时衔藻。飞鸣忽飏风。浮深或不息。戏广若乘空。春鹦徒有赋。还笑在金笼。（○《类聚》九十一。文苑英华三百二十九。《诗纪》百五。）  

【赋得三五明月满诗】  

三五兔辉成。浮阴冷复轻。支轮非战反。团扇少歌声。云前来往色。水上动摇明。况复高楼照。何嗟揽不盈。（○《类聚》一。文苑英华百五十二。《诗纪》百五。）  

【衡州九日诗】  

秋日正凄凄。茅茨复萧瑟。姬人荐初酝。幼子问残疾。园菊抱黄华。庭榴剖珠实。聊以著书情。暂遣他乡日。（○《初学记》四。古今岁时杂咏三十三。文苑英华百五十八。《御览》三十二。《诗纪》百五。）  

【赋咏得琴诗】  

可怜峄阳木。雕为绿绮琴。田文垂睫泪。卓女弄弦心。戏鹤闻应舞。游鱼听不沈。楚妃幸勿叹。此异丘中吟。（《类聚》作音。《诗纪》云。一作音。○《类聚》四十四。《初学记》十六作赋得咏琴诗。文苑英华二百十二作赋得咏琴。《诗纪》百五。）  

【咏双阙诗】  

象阙连驰道。天宇照方疏。刻凤栖清汉。图龙入紫虚。屡逢膏露洒。几遇祥烟初。竞言百尺丽。宁方万丈馀。（○《类聚》六十二。《诗纪》百五。）  

【三善殿夜望山灯诗】〖《诗纪》云。六朝声偶作柳顾言者非。〗  

百花疑吐夜。四照似含春。的的连星出。亭亭向月新。采珠非合浦。赠佩异江滨。若任扶桑路。堪言并日轮。（○《初学记》二十五。万花谷续八作江总诗。《诗纪》百五。）  

【奉和东宫经故妃旧殿诗】  

故殿看看冷。空阶步步悲。犹忆窥窗处。还如解佩时。苔生无意早。燕入有言迟。若令归就月。照见不须疑。（○《类聚》三十四。文苑英华三百七。《诗纪》百五。）  

【同庾信答林法师诗】  

客行七十岁。岁暮远徂征。塞云凝不解。陇水冻无声。君看日远近。为忖长安城。（○《类聚》二十九作周弘正。《初学记》十八。《诗纪》百五。）  

【咏李诗】  

嘉树春风早。春风花落新。但见成蹊处。几得正冠人。当知露井侧。复与夭桃邻。（○《类聚》八十六。《诗纪》百五。）  

【咏蝉诗】  

白露凉风吹。朱明落照移。鸣条噪林柳。流响遍台池。忖声如易得。寻忽却难知。（○类九七十七。《诗纪》百五。）  

【答王筠早朝守建阳门开诗】  

金兔犹悬魄。铜龙欲启扉。三条息行火。百雉照初晖。御沟槐影出。仙掌露光晞。（○《类聚》三十九。文苑英华百九十。《诗纪》百五。）  

【侍宴赋得起坐弹鸣琴诗】  

丝传园客意。曲奏楚妃情。罕有知音者。空劳流水声。（○《初学记》十六。万花谷后三十二作江总诗。《诗纪》百五。）  

【别永新侯】〖《诗纪》云。诗汇作张正见者非。〗  

送君张掖郡。分悲函谷关。欲知肠断绝。浮云去不还。（○《类聚》二十九。《诗纪》百五。）  

【春日诗】  

水苔宜溜色。山樱助落晖。浴鸟沈还戏。飘花度不归。（○《初学记》三。《诗纪》百五。）  

【於长安归还扬州九月九日行薇山亭赋韵诗】  

心逐南云逝。形随北雁来。故乡篱下菊。今日几花开。（《诗纪》云。一作长安九日诗。曰：心逐南云去。身随北雁来。故园篱下菊。今日为谁开。○《初学记》四作九月九日至微山亭诗。《御览》三十二作九日至微山亭诗。《诗纪》百五。○逯按。《诗纪》所注见升庵诗话。）  

【哭鲁广达诗】  

〖南史曰：广达。陈之良将也。至德二年为侍中中领军。贺若弼进军钟山。广达力战。及韩擒虎乘胜破宫城。广达被执。入隋。以愤慨卒。江总抚柩恸哭。题其棺曰：〗  

黄泉虽抱恨。白日自留名。悲君感义死。不作负恩生。（○陈史鲁广达传。南史鲁广达传。《诗纪》百五。）  

【秋日新宠美人应令诗】（以下七言。）  

后宫唯闻莫琼树。绝世复有宋容华。皆自争名进女弟。定觉双飞胜荡家。愿并迎春比翼燕。常作照日同心花。闻道艳歌时易调。忖许新恩那久要。翠眉未画自生愁。玉脸含啼带似笑。角枕千娇荐芬香。若使琴心一曲奏。幽兰度曲不可终。阳台梦里自应通。秋树相思一枝绿。为插贱妾两鬟中。（○《类聚》十八。《诗纪》百五。）  

【新入姬人应令诗】  

洛浦流风漾淇水。秦楼初日度阳台。玉轶轻轮五香散。金灯夜火百花开。非是妖姬渡江日。定言神女隔河来。来时向月别姮娥。别时清吹悲箫史。数钱拾翠争佳丽。拂红点黛何相似。本持纤腰惑楚宫。暂回舞袖惊吴市。新人羽帐挂流苏。故人网户织蜘蛛。梅花柳色春难遍。情来春去在须臾。不用庭中赋绿草。但愿思著弄明珠。（○《类聚》十八。《诗纪》百五。）  

【闺怨篇】  

寂寂青楼大道边。纷纷白雪绮窗前。池上鸳鸯不独自。帐中苏合还空然。屏风有意障明月。灯火无情照独眠。辽西水冻春应少。蓟北鸿来路几千。愿君关山及早度。念妾桃李片时妍。（○《类聚》三十二作闺怨诗。文苑英华三百四十六。《诗纪》百五。）  

【又】  

蜘蛛作丝满帐中。芳草结叶当行路。红脸脉脉一生啼。黄鸟飞飞有时度。故人虽故昔经新。新人虽新复应故。（○玉台新咏九作梁简文帝和萧侍中子显春别。《类聚》三十二。《诗纪》百五。）  

【内殿赋新诗】  

兔影脉脉照金铺。虬水滴滴泻玉壶。绮翼雕甍迩清汉。虹梁紫柱丽黄图。风高暗绿凋残柳。雨驶芳红湿晚芙。三五二八佳年少。百万千金买歌笑。偏著故人织素诗。愿奏秦声采莲调。织女今夕渡银河。当见新秋停玉梭。（○《乐府诗集》七十四。《诗纪》百五。）  

【姬人怨】  

天寒海水惯相知。空床明月不相宜。庭中芳桂憔悴叶。井上疏桐零落枝。寒灯作花羞夜短。霜雁多情恒结伴。非为陇水望秦川。直置思君肠自断。（○《类聚》三十二作为姬人怨服散诗。文苑英华三百四十六。《诗纪》百五。）  

【姬人怨服散篇】  

薄命夫婿好神仙。逆愁高飞向紫烟。金丹欲成犹百练。玉酒新熟几千年。妾家邯郸好轻薄。特忿仙童一丸药。自悲行处绿苔生。何悟啼多红粉落。莫轻小妇狎春风。罗袜也得步河宫。云车欲驾应相待。羽衣未去幸须同。不学箫史还楼上。会逐姮娥戏月中。（○《类聚》三十二接上篇为一首。文苑英华三百四十六。《诗纪》百五。）  

【赠李駼】  

上林开宴留连。（○太平寰宇记九十。）  

【应诏诗】  

绿桷朱帘金刻凤。凋梁绣柱玉蟠螭。（○草堂诗笺三十二秋兴诗注。）  

【诗】  

恼杀朱归客。桃花壎眼醉。（○万花谷七。）  

## 陈诗卷九  

何处士  

〈处士。仕陈为从事。〉  

【春日从将军游山寺诗】  

兰庭厌俗赏。柰苑瞩年华。始入香山路。仍逢火宅车。慈门数片叶。道树一林花。虽悟危藤鼠。终悲在箧蛇。（○广弘明集三十。《诗纪》百七。）  

【别才法师於湘还郢北诗】  

乘杯事将远。捧袂忽无聊。南楚长沙狭。西浮郢路遥。离庭花已散。别戍马新骄。明日分千里。相思非一条。（○广弘明集三十。《诗纪》百七。）  

【敬酬解法师所赠诗】  

道林俗之表。慧远庐之阿。买山即高世。乘杯且渡河。法雨时时落。香云片片多。若为将羽化。来济在尘罗。（○广弘明集三十。《诗纪》百七。）  

【通士人篇】  

龙宫既入道。凤阙且辞荣。禅龛八想净。义窟四尘轻。香盖法云起。花灯慧火明。自然忘有著。非止悟无生。（○广弘明集三十。《诗纪》百三。）  

苏子卿  

【朱鹭】  

玉山一朱鹭。容与入王畿。欲向天池饮。还绕上林飞。金堤晒羽翮。丹水浴毛衣。非贪葭下食。怀思自远归。（○《类聚》九十二作朱鹭诗。文苑英华二百六。《乐府诗集》十六。《诗纪》百七。）  

【艾如张】  

谁在闲门外。罗家诸少年。张机蓬艾侧。结网槿篱边。若能飞自勉。岂为绘所缠。黄雀傥为诫。朱丝犹可延。（○《乐府诗集》十六。《诗纪》百七。）  

【梅花落】  

中庭一树海。寒多叶未开。秪言花是雪。不悟有香来。上郡春恒晚。高楼年易催。织书偏有意。教逐锦文回。（○《乐府诗集》二十四。《诗纪》百七。）  

【紫骝马】  

候骑指楼兰。长城迥路难。嘶从风处断。骨住水中寒。飞尘暗金勒。落泪洒银鞍。抽鞭上关路。谁念客衣单。（○《类聚》九十三作祖孙登赋得紫骝马诗。文苑英华二百九。《乐府诗集》二十四作祖孙登。《诗纪》百七。）  

【南征诗】  

一朝游桂水。万里别长安。故乡梦中近。边愁酒上宽。剑锋但须利。戎衣不畏单。南中地气暖。少妇莫愁寒。（○《类聚》五十九。文苑英华二百九十九。《诗纪》百七。）  

贺力牧  

【关山月】  

重关敛暮烟。明月下秋前。照石疑分镜。临弓似引弦。雾暗迷旗影。霜浓湿剑莲。此处离乡客。遥心万里悬。（○文苑英华百九十八。《乐府诗集》二十三。《诗纪》百七。）  

【乱后别苏州人诗】  

徘徊睇阊阖。怅望机姑苏。慨矣嗟荒运。悲哉惜霸图。子常终覆郢。宰嚭遂亡吴。石陨星方暗。山崩川自枯。周京摧棫朴。汉社落枌榆。宫毁无巢燕。城空馀堞乌。兹邦号端委。多士自相趋。照庑同燕石。光车等魏珠。言离已惆怅。念别更踟蹰。若访任公子。求余东海隅。（○文苑英华二百八十六。《诗纪》百七。）  

伏知道  

〈知道。昌平人。陈镇北长史。〉  

【从军五更转五首】  

一更刁斗鸣。校尉逴连城。遥闻射雕骑。悬惮将军名。（○《类聚》五十九。《乐府诗集》三十三。《诗纪》百七。）  

二更愁未央。高城寒夜长。试将弓学月。聊持剑比霜。（○同上）  

三更夜警新。横吹独吟春。强听梅花落。误忆柳园人。（○同上）  

四更星汉低。落月与云齐。依稀北风里。胡笳杂马嘶。（○同上）  

五更催送筹。晓色映山头。城乌初起堞。更人悄下楼。（○同上）  

【咏人聘妾仍逐琴心诗】  

春色转相催。佳人心自回。长卿琴已弄。秦嘉书未来。挂冠易分绶。荐枕缺因媒。染香风即度。登垣花正开。贞楼若高下。如何上阳台。（○《类聚》十八。《诗纪》百七。）  

【赋得招隐】  

招隐访仙楹。丘中琴正鸣。桂丛侵石路。桃花隔世情。薄暮安车近。林喧山鸟惊。（○《类聚》三十六。《诗纪》百七。）  

毛处约  

【雉子斑】  

春物始芳菲。春雉正相追。涧响连朝雊。花光带锦衣。窜迹时移影。惊媒或乱飞。能使如皋路。相逢巧笑归。（○文苑英华二百六。《乐府诗集》十八。《诗纪》百七。）  

陆系  

【有所思】  

别念限城闉。还思楼上人。泪想离前落。愁闻别后新。月来疑舞扇。花度忆歌尘。只看今夜里。那似隔河津。（○文苑英华二百二作陵系。《乐府诗集》十七。《诗纪》百七。）  

独孤嗣宗  

【紫骝马】  

倡楼望早春。宝马度城闉。照曜桃花径。蹀躞采桑津。金羁丽初景。玉勒染轻尘。远听珂惊急。犹是画眉人。（○文苑英华二百九。《乐府诗集》二十四。《诗纪》百七。）  

李燮  

【紫骝马】  

紫燕忽踟蹰。红尘起路隅。圉人移苜蓿。骑士逐蘼芜。三边追黠虏。一鼓定强胡。安用珂为玉。自有汗成珠。（○文苑英华二百九。《乐府诗集》二十四。《诗纪》百七。）  

江晖  

【刘生】  

五陵多美选。六郡尽良家。刘生代豪荡。标举独荣华。宝剑长三尺。金樽满百花。唯当重意气。何处有骄奢。（○文苑英华百九十六。《乐府诗集》二十四。《诗纪》百七。）  

【雨雪曲】  

边城风雪至。游子自心悲。风哀笳弄断。雪暗马行迟。轻生本为国。重气不关私。恐君犹不信。抚剑一扬眉。（○文苑英华百九十三作王筠。《乐府诗集》二十四。《诗纪》百七。）  

何楫  

【班婕妤怨】  

齐纨既逐箧。赵舞即凌人。履迹随恩故。阶苔逐恨新。独卧销香炷。长啼费锦巾。庭草何聊赖。也持秋当春。（○《乐府诗集》四十四。《诗纪》百七。）  

萧淳〈按《陈书》徐伯阳传。有谒者萧淳风。〉  

【长相思】  

长相思。久离别。新燕参差条可结。壶关远。雁书绝。对云恒忆阵。看花复愁雪。犹有望归心。流黄未剪截。（○《乐府诗集》六十九。《诗纪》百七。）  

孔仲智  

【羁谣】  

芳杜觞春酒。仿佛伤山时。徒歌不成乐。空以羁自悲。羁悲怀土心。遽复还山路。迨及春复时。无使春光暮。（○《乐府诗集》八十七。《诗纪》百七。）  

萧有  

【射雉诗】  

二月春翚动。曹王挟妒媒。插翳依花合。芟场向野开。隔田闻雉近。横溪见影来。弦明青压碎。箭落锦衣摧。今日如皋路。能将巧笑回。（○《类聚》九十。《诗纪》百七。）  

徐湛  

【赋得班去赵姬升诗】  

〖《诗纪》云。鲍明远白头吟曰：申黜褒女进。班去赵姬升。〗  

班姬与飞燕。俱侍汉王宫。不意恩情歇。偏将衰草同。香飞金辇外。苔上玉阶中。今日悲团扇。非是为秋风。（○《类聚》三十二。《诗纪》百七。）  

吴尚野  

【咏邻女楼上弹琴诗】  

青楼谁家女。开窗弄碧弦。貌同朝日丽。装竞午花然。一弹哀塞雁。再抚哭春鹃。此情人不会。东风千里传。（○古诗类苑四十八。苑诗类选十五。《诗纪》百七。）  

吴思玄  

【闺怨诗】  

金风响洞房。佳人心自伤。泪随明月下。愁逐漏声长。灯前羞独鹄。枕上怨孤凰。自觉鸳帷冷。谁怜珠被凉。（○古诗类苑九十七。《诗纪》百七。）  

殷谋  

【日出东南隅行】  

秦楼出佳丽。正值朝日光。陌头能驻马。花处复添香。（○文苑英华百九十三作李白。《乐府诗集》二十八。《诗纪》百七。）  

贾冯吉  

【自君之出矣】  

自君之出矣。红颜转憔悴。思君如明烛。煎心且衔泪。（○文苑英华二百三作陈叔逵。注云。一作贾冯吉。《乐府诗集》六十九。《诗纪》百七。）  

何曼才  

【为徐陵伤妾】  

迟迟衫掩泪。悯悯恨萦胸。无复专房日。犹望下山逢。（○玉台新咏十。《诗纪》百七。）  

许倪  

【破扇】  

蔽日无全影。摇风有半凉。不堪鄣巧笑。犹足动衣香。（○《类聚》六十九。《诗纪》百七。）  

萧驎  

【咏袙复诗】  

〖《诗纪》云。疑即袙服。女有胁衣也。又云。丹铅馀录作衤录复裙。○逯安。《初学记》二十六服食部裙下引此诗。题作咏裙复。又玉台引此。题作咏衵复。衵与袙异。冯氏以袙复为衵服。非也。此寺应作咏袙复。袙复即帊复。或帕复。《释名》。帕复。横其腹也。又酉阳杂俎云。鬼以绫帊复赠辛秘。带有一结。皆即此袙复。似玉台、《初学记》皆误也。  

的的金纱净。离离宝撮分。纤腰非学楚。宽带为思君。（○玉台新咏十作咏衵复。《初学记》二十六作萧邻咏裙复诗。《诗纪》百七。）  

萧琳  

【隔壁听妓诗】  

徒闻弦管切。不见舞腰回。唯有歌梁共。尘飞一半来。（○《类聚》四十二。《诗纪》百七。）  

孔范  

〈范。字《法言》。会嵇山阴人。后主时为都官尚书。与江总等并为狎客。陈亡入隋。隋文帝暴其过恶。与王瑳、王仪、沈瓘名为四罪。流之远裔。〉  

【赋得白云抱幽石诗】  

白云浮远盖。飘飘绕石飞。带莲萦锦色。拂镜下仙衣。阵结香炉隐。罗成玉女微。能感荆王梦。阳台杂雨归。（○《初学记》一。《诗纪》百六。）  

【和陈主咏镜诗】  

虎贲愁兴日。龙镜览颜时。怀恩未得报。空叹发如丝。（○《初学记》二十五。万花谷续七作咏镜诗。《诗纪》百六。）  

王瑳  

〈瑳。与孔范等并为后主狎客。刻薄贪鄙。忌害才能。陈亡入隋。被流远裔。〉  

【折杨柳】  

塞外无春色。上林柳已黄。枝影侵云暗。叶彩乱星光。陌头藏戏鸟。楼上掩新妆。攀折思为赠。心期别路长。（○文苑英华二百八。《乐府诗集》二十二。《诗纪》百六。）  

【洛阳道】  

洛阳夜漏尽。九重平旦开。日照苍龙阙。烟绕凤凰台。浮云翻似盖。流水倒成雷。曹王斗鸡返。潘仁载果来。（○文苑英华百九十二。《乐府诗集》二十三。《诗纪》百六。）  

【长相思】  

长相思。久离别。两心同忆不相彻。悲风凄。愁云结。柳叶眉上销。菱花镜中灭。雁封归飞断。鲤素还流绝。（○文苑英华二百二作王磋。《乐府诗集》六十九。《诗纪》百六。）  

陈少女  

【寄夫诗】  

自君上河梁。蓬首卧兰房。安得一樽酒。慰妾九回肠。（○古诗类苑五十四。《诗纪》百七。）  

【杂歌谣辞】  

【陈人为齐云观歌】  

〖隋《书》曰：陈后主造齐云观。国人歌之。功毕而为隋师所虏。〗  

齐云观。寇来无际畔。（○南史陈后主纪。隋书五行志。《御览》百七十九引《陈书》。《诗纪》百七作齐云观歌。）  

【陈初童谣】  

〖隋书五行志。陈初有童谣。其后陈主果为韩擒所败。擒本名擒虎。黄斑之谓也。破建康之始。复乘青骢马往返。时节皆应。〗  

黄斑青骢马。发自寿阳涘。来时冬气末。去日春风始。（○隋书五行志。又隋书韩擒虎传。北史韩擒虎传作江东谣。《御览》八百九十五引《陈书》。《诗纪》百七作江东谣。）  

【陈初童谣】  

御路种竹筱。萧萧已复起。合盘贮蓬块。无复扬尘已。（○《乐府诗集》八十九。《诗纪》百七。）  

【又】  

日西夜乌飞。拔剑倚梁柱。归去来。归山下。（○同上）  

【陈宣帝时谣】  

〖《陈书》宣帝纪曰：太建十一年秋七月辛卯。初用大货六诛钱。隋书食货志曰：以一当五铢之十。与五铢并行。后还当一。人皆不便。乃相与讹言曰：六铢钱有不利县官之象。未几而宣帝崩。道废。徐氏曰：当时谣言云云。盖篆书六字类人之叉腰耳。〗  

大货六铢钱。叉腰哭天子。（○泉志二。）  

【时人为张氏语】  

〖《陈书》曰：张种少恬静。居处雅正。不妄交游。傍无造请。时人为之语曰：〗  

宋称敷演。梁则卷充。清虚学尚。种有其风。（○《陈书》张种传。南史张种传。《御览》四百九十五引《陈书》。《诗纪》百七作张种歌。）  

【时人为贺氏兄弟语】  

〖唐《书》曰：贺德仁。越州山阴人。在陈与兄德基师事周弘正。以文辞称。人为语曰：〗  

学行可师贺德基。文质彬彬贺德仁。（○《唐书》贺德仁传。《诗纪》百七作二贺歌。）  

【徐陵引谚】  

图官在乱世。觅富在荒年。（○文苑英华六百七十七徐陵答诸求官人书。）  

【舆地志引谚】  

〖舆地志曰：丹徒界内。土坚紧如蜡。谚云云。言吴多产出。可以摄生自奉。丹徒地可以葬。〗  

生东吴。死丹徒。（○《御览》百七十。）  

【时人为释贞观语】  

〖续高僧传曰：释贞观学士傅縡曰：三千称首。七十当初。是人上者。当为酬对。时人语曰：〗  

钱塘有贞观。当天下一半。（○续高僧传本传。）  

【清商曲辞】  

【西曲歌】〖以下诸歌。《诗纪》原列於晋。今编入陈诗。〗  

【夜黄】  

〖古今乐录曰：夜黄。倚歌也。自此以下。至拔蒲。并同。〗  

湖中百种鸟。半雌半是雄。鸳鸯逐野鸭。恐畏不成双。（○《乐府诗集》四十九。《诗纪》四十二。）  

【夜度娘】  

夜来冒霜雪。晨去履风波。虽得叙微情。奈侬身苦何。（○《乐府诗集》四十九。《诗纪》四十二。）  

【长松标】  

落落千丈松。昼夜对长风。岁暮霜雪时。寒苦与谁双。（○《乐府诗集》四十九。《诗纪》四十二。）  

【双行缠】（二曲）  

朱丝系腕绳。真如白雪凝。非但我言好。众情共所称。  

新罗绣行缠。足趺如春妍。他人不言好。独我知可怜。（○《乐府诗集》四十九。《诗纪》四十二。）  

【黄督】（二曲）  

乔客他乡人。三春不得归。愿看杨柳树。已复藏班鵻。  

笼车度蹋衍。故人求寄载。催牛闭后户。无预故人事。（○《乐府诗集》四十九。《诗纪》四十二。）  

【西平乐】  

我情与欢情。二情感苍天。形虽胡越隔。神交中夜间。（○《乐府诗集》四十九。《诗纪》四十二。）  

【寻阳乐】  

鸡亭故侬去。九里新侬还。送一却迎两。无有暂时闲。（○玉台新咏十。《乐府诗集》四十九。《诗纪》四十二。）  

【白附鸠】  

石头龙尾弯。新亭送客渚。酤酒不取钱。郎能饮几许。（○《乐府诗集》四十九。《诗纪》四十二。）  

【拔蒲】（二曲）  

青蒲衔紫茸。长叶复从风。与君同舟去。拔蒲五湖中。  

朝发桂兰渚。昼息桑榆下。与君同拔蒲。竟日不成把。（○《乐府诗集》四十九。《诗纪》四十二。）  

【作蚕丝】（四曲）  

柔桑感阳风。阿娜婴兰妇。垂条付绿叶。委体看女手。  

春蚕不应老。昼夜常怀丝。何惜微躯尽。缠绵自有时。  

绩蚕初成茧。相思条女密。投身汤水中。贵得共成匹。  

素丝非常质。屈折成绮罗。敢辞机杼劳。但恐花色多。（○《乐府诗集》四十九。又玉台新咏十引第二曲作蚕丝歌。《诗纪》四十二。）  

## 陈诗卷十  

【郊庙歌辞】  

【陈太庙舞辞七首】  

〖隋书乐志曰：陈初。武帝诏求宋齐故事。太常卿周弘让奏曰：齐氏承宋。咸用元徽旧式。宗祀朝飨奏乐俱同。惟北郊之礼颇有增益。皇帝入壝门奏永至。饮福酒奏嘉胙。太尉亚献奏凯容。埋牲奏隶幽。帝还便殿奏休成。众官并出奏肃成。此乃元徽所阙。永明六年之所加也。唯送神之乐。宋孝建二年秋起居注云奏肆夏。永明中改奏昭夏。帝遂依之。是时并用梁乐。唯改七室舞辞。〗  

【凯容舞】〖皇祖步兵府君室〗  

於赫皇祖。宫墙高嶷。迈彼厥初。成兹峻机。缦乐简简。閟寝翼翼。祼飨若存。惟灵靡测。（○隋书音乐志。《乐府诗集》九。《诗纪》百七。）  

【凯容舞】〖正员府君室〗  

昭哉上德。浚彼洪源。道光前训。庆流后昆。神猷绵邈。清庙斯存。以享以祀。惟祖惟尊。（○同上）  

【凯容舞】〖怀安府府室〗  

选辰崇飨。饰礼严敬。靡爱牲牢。兼馨粢盛。明明烈祖。龙光远映。肇我王风。形斯舞咏。（○同上）  

【凯容舞】〖皇高祖成安府君室〗  

道遥积庆。德远昌基。永言祖武。致享从思。九章停列。八舞回墀。灵其降止。百福来绥。（○同上）  

【凯容舞】〖皇曾祖太常府君室〗  

肇迹缔基。义标鸿篆。恭惟载德。琼源方阐。享荐三清。筵陈四琏。增我堂构。式敷帝典。（○同上）  

【景德凯容舞】〖皇祖景皇帝室〗  

皇祖执德。长发其祥。显仁藏用。怀道韬光。宁斯閟寝。合此萧芗。永昭贻厥。还符翦商。（○同上）  

【武德舞】〖皇考高祖武皇帝室〗  

烝哉圣祖。抚运升离。道周经纬。功格玄只。方轩迈扈。比舜陵妫。缉熙是咏。钦明在斯。云雷遘屯。图南共举。大定扬越。震威衡楚。四奥宅心。九畴还叙。景星出翼。非云入吕。德畅容辞。庆昭羽缀。  

於穆清庙。载扬徽烈。嘉玉既陈。丰盛斯洁。是将是享。鸿猷无绝。（○同上）  

◎释氏  

释惠标  

〈惠标。涉猎有才思。陈宝应反。以预谋坐诛。〉  

【咏山诗三首】  

灵山蕴丽名。秀出写蓬瀛。香炉带烟上。紫盖入霞生。雾卷莲峰出。岩开石镜明。定知丘壑里。并伫白云情。（○《初学记》五。文苑英华百五十九作山。《诗纪》百七。）  

蛾眉信重险。天目本仙居。金华抱丹灶。玉笥蕴神书。幽人披薜荔。怨妾采蘼芜。紫岩无暮雨。何时送故夫。（○同上）  

丹霞拂层阁。碧水泛蓬莱。鳌岫含烟耸。莲崖照日开。松门夹细叶。石磴染新苔。能令平子见。淹留未肯回。（○同上）  

【咏水诗三首】  

曾添疏勒井。经涌贰师营。玉津花色亮。银溪锦碛明。舟如空里泛。人似镜中行。持将符上善。利得动高情。（○《初学记》六。文苑英华百六十三。《诗纪》百七。）  

骊泉紫阙映。珠浦碧沙沉。岸阔莲香远。流清云影深。风潭如拂镜。山溜似调琴。请君看皎洁。知有澹然心。（○《类聚》八作祖孙登。《初学记》六作祖孙登。文苑英华百六十三。《诗纪》百七。○逯按。宋本《初学记》作释惠标。）  

长川落日照深。浦漾清风。弱柳垂江翠。新莲夹岸红。船行疑泛迥。目映似沉空。愿逐琴高戏。乘鱼入浪中。（○《初学记》六作祖孙登莲调诗。文苑英华百六十三。《诗纪》百七。）  

【咏孤石】  

中原一孤石。地理不知年。根含彭泽浪。顶入香炉烟。崖成二鸟翼。峰作一芙莲。何时发东武。今来镇蠡川。（○《初学记》五。文苑英华百六十一作标法师。《诗纪》百七。）  

【赠陈宝应】  

〖梁《书》曰：宝应据闽中。与镏异潜有异谋。遂起兵反。沙门慧标作五言诗以送之。宝应甚悦。慧标赍以示虞寄。寄谓所亲曰：标公既以此始。必以此终。后宝应败。标从坐伏诛。〗  

送马犹临水。离旗稍引风。好看今夜月。当照紫微宫。（○《陈书》虞荔传附寄传。南史虞寄传。《诗纪》百七。）  

昙瑗  

〈昙暖。金陵人。陈宣帝以为僧正。有集六卷。〉  

【游故苑诗】  

〖续高僧传曰：瑗每上钟阜诸寺。修造道贤。触兴赋诗。览物怀古。洪偃法师傲寄泉石。偏见朋从。把臂郊坰。同游故苑。瑗题树为《诗》曰：〗  

丹阳松叶少。白水黍苗多。浸淫下客泪。哀怨动民歌。春溪度短葛。秋浦没长莎。麋鹿自腾倚。车骑绝经过。萧条四野望。惆怅将如何。（○续高僧传昙传。《诗纪》百七。）  

释洪偃  

〈释洪偃。俗姓谢氏。会稽山阴人。在梁为梁武帝所优礼。梁乱。避地缙云。陈武受禅。乃复出都。天嘉五年卒。有集八卷。〉  

【游故苑诗】〖《诗纪》云。禅藻集误作何偃。〗  

龙田留故苑。汾水结馀波。怅望伤游目。辛酸思绪多。凉飚惨高树。浓露变轻萝。泽葵犹带井。池竹尚侵荷。秋风徒自急。无复白云歌。（○《初学记》二十四。续高僧传昙瑗传。万花谷后二十五作释洪偃诗。《诗纪》百七。）  

【登吴昇平亭】〖《诗纪》云。一作游若邪云门精舍。〗  

萧萧物候晚。肃肃天望清。旅人聊策杖。登高荡客情。川原多旧迹。墟里或新名。宿烟浮始旦。朝日照初晴。独游乏徒侣。徐步寡逢迎。信矣非吾托。赏心何易并。（○续高僧传本传。《诗纪》百七。）  

【游钟山之开善定林息心宴坐引笔赋诗】  

杖策步前岭。褰裳出外扉。轻萝转蒙密。幽迳复纡威。树高枝影细。山尽鸟声稀。石苔时滑屣。虫网乍粘衣。涧傍紫芝晔。岩上白云霏。松子排烟去。堂生寂不归。穷谷无还往。攀桂独依依。（○续高僧传本传。《诗纪》百七。）  

释智恺  

〈释智恺。俗姓曹氏。住杨都寺。与法泰同往岭表。卒於陈光大二年。〉  

【临终诗】〖《诗纪》云。禅藻集作法泰诗。题云遘疾。并误。〗  

千月本难满。三时理易倾。石火无恒焰。电光非久明。遗文空满笥。徒然昧后生。泉路方幽噎。寒陇向凄清。一随朝露尽。唯有夜松声。（○广弘明集三十。《诗纪》百七。）  

高丽定法师  

【咏孤石】  

迥石直生空。平湖四望通。岩根恒洒浪。树杪镇摇风。偃流还渍影。侵霞更上红。独拔群峰外。孤秀白云中。（○《初学记》五。文苑英华百六十一。《诗纪》百七。）  

◎鬼神  

【鸟妖诗】  

〖南史曰：陈之将亡。有鸟一足。集其殿庭。以觜画地成文曰云云。解者以为独足盖指后主独行无众。茂草言荒秽也。隋承火运。草得火而后灰。及后主至长安。馆於都水台。所谓上高台当水开者。其言皆验。〗  

独足上高台。茂草变为灰。欲知我家处。朱门当水开。（○南史陈后主纪。诗话总龟四十七。《诗纪外集》四。）  

## 隋诗卷一  

隋文帝杨坚  

〈坚。弘农华阴人。仕周以勋封隋国公。累拜上柱国、大司马。静帝时。坚以元舅总朝政。封隋王。寻篡周自立。及平陈後。统一中国。在位二十四年。仁寿四年卒。年六十四。〉  

【宴秦孝王于并州作诗】  

〖隋书本纪曰：开皇十年。高祖幸并州。宴秦孝王子相。帝为四言诗。明年而子相卒。十八年而秦孝王薨。〗  

红颜讵几。玉貌须臾。一朝花落。白发难除。明年後岁。谁有谁无。（○隋书二十二。《诗纪》百二十。）  

卢思道  

〈思道。字子行。范阳人。齐天保中。解褐直中书省。待诏文林馆。周武帝平齐。授仪同三司。迁武阳太守。隋开皇元年为散骑侍郎卒。年五十二。有集三十卷。〉  

【乐府】  

【有所思】  

长门与长信。忧思并难任。洞房明月下。空庭绿草深。怨歌裁洁（文苑、乐府并云。一作纨。《诗纪》同。）素。能赋受黄金。复闻隔湘水。犹言限桂林。凄凄日已暮。谁见此时心。（○文苑英华二百二。《乐府诗集》十七。《诗纪》百二十二。）  

【日出东南隅行】  

初月正如钩。悬光入绮（文苑作镜。注云。一作绮。）楼。中有可怜妾。如恨亦如羞。深情出艳语。密意满横眸。楚腰宁且细。孙眉本未愁。青玉勿当取。双银讵可（文苑作肯。注云。一作可。《诗纪》云。一作肯。）留。会待东方骑。遥居最上头。（○文苑英华百九十三。《乐府诗集》二十八。《诗纪》百二十二。）  

【棹歌行】  

秋江见底清。越女复倾城。方舟共采摘。最得可怜名。落花流宝珥。微吹动香缨。带垂连理湿。棹（文苑作棹。）举木兰轻。顺风（文苑作避人。注云。一作顺风。乐府、《诗纪》云。一作避人。）传细语。因波寄（文苑作送。）远情。谁能结锦缆。薄暮隐长汀。（○文苑英华二百三。《乐府诗集》四十。《诗纪》百二十二。）  

【美女篇】  

京洛多妖艳。馀香（文苑作春。）爱物华。俱（乐府作恒。）临邓渠（文苑作梁灯。又注。灯一作登。《诗纪》云。一作梁登。）水。（文苑云。一作恒临邓渠水。）共采邺园花。时摇五明扇。聊驻七香车。情疏看笑浅。娇深眄欲斜。微津染长黛。新溜湿轻纱。莫言人未解。随君独问家。（○文苑英华百九十三。《乐府诗集》六十三。《诗纪》百二十二。）  

【升天行】  

寻师得道诀。轻举厌人群。玉山候王母。珠庭谒老君。煎为返魂药。刻作长生文。飞策乘流电。凋轩曳彩（乐府作白。文苑云。一作紫。一作白。《诗纪》云。一作白。）云。玄洲望不极。赤野眺（文苑作晓。）无垠。金楼旦蹇产。玉树晓氛氲。拥琴遥可听。（乐府作望。文苑云。一作望。）吹笙远讵闻。不觉（文苑作学。注云。一作觉。）蜉蝣子。生死（文苑作干侣。注云。一作迢。一作葬。乐府作□葬。）何纷纷。（○文苑英华百九十三。《乐府诗集》六十三。《诗纪》百二十二。）  

【神仙篇】  

浮生厌危促。（文苑作役。注云。一作促。）名岳共招携。云轩游紫府。风驷上（文苑作立。注云。一作上。）丹梯。时见辽东鹤。屡听淮（文苑作和。注云。一作淮。）南鸡。玉英持作宝。琼实采成蹊。飞策扬轻电。悬旌耀彩霓。瑞银光似烛。灵石髓如泥。寥廓鸾山右。超越（文苑作遥。）凤洲西。（文苑云。一作超遥凤渚西。）一丸应五色。持此救人（文苑作行。）迷。（○文苑英华百九十三。《乐府诗集》六十四。《诗纪》百二十二。）  

【河曲游】  

〖《诗纪》云。魏文帝与吴质《书》曰：时驾而游。北遵河曲。〗  

邺下盛风流。河曲有名游。应徐托後乘。车马践芳洲。丰茸鸡树密。遥裔鹤烟稠。日上疑高盖。云起类重楼。金羁自沃若。兰棹成夷犹。悬匏动清吹。采菱转艳讴。还珂响金埒。归袂拂铜沟。唯畏三春晚。勿言千载忧。（○《乐府诗集》七十七。《诗纪》百二十二。）  

【城南隅燕】  

〖《诗纪》云。曹子建赠丁翼《诗》曰：吾与二三子。曲宴此城隅。〗  

城南气初新。才王邀故人。轻盈云映日。流乱鸟啼春。花飞北寺道。弦散南漳滨。舞动淮南袖。歌扬齐後尘。骈镳歇夜马。接轸限归轮。公孙饮弥月。平原燕浃旬。即是消声地。何须远避秦。（○《乐府诗集》七十七。《诗纪》百二十二。）  

【蜀国弦】  

西蜀称天府。由来擅沃饶。云（乐府作雪。注云。一作云。）浮玉垒夕。日映锦城朝。南寻九折路。东上七星桥。琴心若易解。令客岂难要。（○文苑英华二百一。《乐府诗集》三十。作蜀国吟。《诗纪》百二十二。）  

【采莲曲】  

曲浦戏妖姬。轻盈不自持。擎荷爱圆水。折藕弄长丝。佩动裙风入。妆销粉汗滋。菱歌惜不唱。须待暝归时。（○《乐府诗集》五十。《诗纪》百二十二。）  

【从军行】  

朔方烽火照甘泉。长安飞将出祁连。犀（乐府误作作群。）渠玉剑良家子。白马金羁（文苑云。一作鞍。）侠少年。平明偃月屯右地。薄暮鱼丽逐左（《御览》作右。）贤。谷中石虎经衔箭。山上金人曾祭天。天涯一去无穷已。蓟门迢递三千里。朝见马岭黄沙合。夕望龙城阵云起。庭中奇树已堪攀。塞外征人殊未还。白雪（乐府作云。）初下天山外。浮云直上（乐府作向。文苑云。一作向。）五原间。（文苑作关。注云。一作间。）关山万里不可越。谁能坐对芳菲月。流水本自断人肠。坚冰旧来伤马骨。边庭节物与华异。冬霰秋霜春不歇。长风萧萧渡水来。归雁连连映天没。从军行军行万里出龙庭。单于渭桥今已拜。将军何处觅功名。（○文苑英华百九十九。《乐府诗集》三十二。《诗纪》百二十二。又《御览》三百三十五引贤一韵。）  

【诗】  

【仰赠特进阳休之诗】（七章并序）  

夫士之在俗。所以腾声迈实。郁为时宗者。厥涂有三焉。才也。位也。年也。才则弘道立言。师范雅俗。位则乘轩服冕。燮代天工。年则贰膳杖朝。致养胶序。缅寻古始。永鉴前哲。齿历身名。鲜能俱泰。特进阳公兼而有之矣。大齐武平之五载。抗表悬车。难进之风。首振颓俗。余不胜嘉仰。敬赠是诗。  

幽求遂古。逖听前闻。鸿荒眇邈。篆策。体国经野。为鸟为云。果行毓德。或武或文。  

於铄君子。含章挺秀。龙翰凤翼。玉荣松茂。逸韵孤峙。奇峰回构。慕舜匪高。希颜可陋。  

艺殚（原作弹。今从适园本。）文府。学究书林。尽则穷丽。索隐钩深。灵珠耀手。明镜悬心。声偃华裔。道冠衣簪。  

豹变其文。鸿渐於陆。入作卿士。出为岳牧。千社万钟。玄冕丹毂。神之听之。介以景福。  

汉称广德。晋美剧阳。君亦高蹈。二此鸿芳。知足知止。令问令望。功遂身退。休有烈光。  

闻风伯夷。懦夫自立。祖道疏傅。行人泣。公之戾止。僚友胥集。瞻彼高山。每怀靡及。  

余实肤陋。少不及门。挟策问道。拜帚承恩。以兹高义。被於後昆。式歌且舞。敢赠长言。（○文馆词林百五十八。）  

【驾出圜丘诗】  

开年简时日。上辛称天吉。平晓禁门开。隐隐乘舆出。乘舆出九重。金根御六龙。章移千乘动。旆举百神从。黄麾引朱节。灵鼓应华钟。神歌己相续。神光复相烛。风中紫烟。坛上埋苍玉。（○《初学记》十三。万花谷後十二作卢思道诗。《诗纪》百二十二。）  

【赠李若诗】  

初发清漳浦。春草正萋萋。今留素曲。夏木已成蹊。尘起星桥外。日落宝坛西。庭空野烟合。巢深夕羽迷。短歌虽制素。长吟当执圭。寄语当窗妇。非关惜马蹄。（○文苑英华二百四十八。《诗纪》百二十二。）  

【赠李行之】  

水衡称逸人。潘杨有世亲。形骸预冠盖。心思出风云。（○北《齐书》李瑾传。）  

【赠别司马幼之南聘诗】  

故交忽千里。车莅远盟。幽人重离别。握手送征行。（《类聚》作行行。文苑作行征。）晚霞浮极浦。落景照长亭。拂雾扬龙节。乘风溯鸟旌。楚山百重映。吴江万仞清。夏云楼阁起。秋涛帷盖生。陆侯持宝剑。终子系长缨。  

前修亦（文苑作尔。）何远。君其勖令名。（○《类聚》五十三、文苑英华二百九十六并作赠司马幼之南聘。《诗纪》百二十二。）  

【赠刘仪同西聘诗】  

开邛昔柔远。宾越尽招携。岂若驰天（文苑云。一作天王。）使。玉节抚遗黎。五祠（文苑作词。注云。疑作祠。）临渭北。双岭带崤西。故关看金马。馀坛听宝鸡。垂丝被柳陌。落锦覆桃蹊。分俄易惨。离思实（文苑云。一作忽。）难赍。极野云峰合。遥嶂日轮低。尘暗前旌没。风长後骑嘶。灞陵行可望。函谷久无泥。须君劳旋罢。春草共萋萋。（○文苑英华二百四十八。《诗纪》百二十二。）  

【游梁城诗】  

扬镳历汴浦。回扈（文苑云。一作靶。《诗纪》云。一作邑。）入梁墟。汉藩文雅地。清尘暧（文苑作暖。）有馀。宾游多任侠。台苑盛簪裾。叹息徐公剑。悲凉邹子书。亭皋落照尽。原野Ё寒初。鸟散（文苑云。一作息。）空城夕。烟销古树疏。东越严子陵。西蜀马相如。修名窃所慕。（《诗纪》误作暮。）长谣独课虚。（○文苑英华三百九。《诗纪》百二十二。）  

【从驾经大慈照寺诗】〖《诗纪》云。北齐时作。〗  

玄风冠东户。内范轶西陵。大川开宝匣。福地下金绳。绣而高可映。画ㄆ叠相承。日驭非难假。云师本易凭。阳室疑停燧。阴轩类鉴冰。迥题飞星没。长楣宿露凝。旌门曙光转。辇道夕云蒸。山只效灵物。水若荐休徵。薄命（广弘明集作虚薄。注云。三本作薄命。）叨恩纪。微躯（广弘明集作驱。注云。三本、宫本作躯。）窃自陵。优游徒可恃。周赉永难胜。（○广弘明集三十。《诗纪》百二十二。○逯按。此诗广弘明集原有长序。《诗纪》未录。今姑从之。）  

【春夕经行留侯墓诗】  

少小期黄石。晚年游赤松。应成羽人去。何忽掩高封。疏芜枕绝野。逦迤带斜峰。坟荒隧（文苑误作随。）草没。碑碎石苔浓。狙（文苑误作徂。）秦怀猛气。师汉挺柔容。盛烈芳千祀。深泉闭九重。夕风吟宰树。迟光落下舂。（文苑云。见《淮南子》。）遂令怀古客。挥泪独无踪。（○文苑英华三百六。《诗纪》百二十二。）  

【上已禊饮诗】  

山泉好风日。（《类聚》作景。《诗纪》云。一作景。）城市厌（文苑作压。）嚣尘。聊持（岁华纪丽作把。）一樽酒。共寻千里春。馀光下幽桂。夕吹舞青。何言（《初学记》作时。岁时杂咏、文苑同。）出关後。重有入林人。（○《类聚》四。《初学记》四。古今岁时杂咏十六。文苑英华百五十七。《御览》三十。《诗纪》百二十二。又岁华纪丽一作隋思道诗。引春一韵。）  

【夜闻邻妓诗】〖《诗纪》云。拾遗作观妓。〗  

倡楼对三道。吹台临九重。笙随山上鹤。笛奏水中龙。怨歌声易（文苑作不。）断。妙舞态难逢。（文苑云。《初学记》作双。）谁能暂留客。（《类聚》误作眉客。）解佩一相从。（万花谷作逢。○《初学记》十五。文苑英华二百十三。万花谷後三十二作卢思道诗。  

《诗纪》百二十二。又《类聚》四十二引重、龙、从三韵。）  

【赋得珠帘诗】  

鉴帷明欲敛。照槛色将晨。可怜疏复密。隐映当窗人。浮清带远吹。含光动细尘。落花时屡拂。会待玉阶春。（○《初学记》二十五。《诗纪》百二十二。）  

【彭城王挽歌】  

旭旦（《初学记》作早。）禁门开。隐隐灵舆发。才看凤楼迥。（文苑作回。）稍视龙山没。犹陈五营骑。尚聚三河卒。容卫俨未（文苑作来。《诗纪》云。一作来。）归。空山照秋月。（○《初学记》十四。文苑英华三百十。《御览》五百五十二。《诗纪》百二十二。）  

【乐平长公主挽歌】  

妆楼对驰道。吹台临景舍。风入上春朝。月满凉秋夜。未言歌笑毕。已觉生荣谢。何时洛水湄。芝田解龙驾。（○《初学记》十四。文苑英华三百十。《御览》五百五十二。《诗纪》百二十二。）  

【後园宴诗】  

常闻昆阆有神仙。云冠羽佩得长年。秋夕风动三珠树。春朝露湿九芝田。不如邺城佳丽所。玉楼银阁与天连。太液回波千丈映。上林花树百枝然。流风续洛渚。行云在南楚。可怜白水神。可念青楼女。便妍不羞涩。妖（草堂诗笺作遥。文苑同。）艳工言语。池苑正芳菲。得戏不知归。媚眼临歌扇。娇香出舞衣。纤腰如欲断。侧髻似能飞。南楼日已暮。长檐鸟应度。竹殿遥闻凤管声。虹桥别有羊车路。携手傍花丛。徐步入房栊。欲眠衣先解。半醉脸逾红。日日相看转难厌。千娇万态不知穷。欲积压妾心无剧已。明月流光满帐中。（○文苑英华二百十四。《诗纪》百二十二。又草堂诗笺十六空囊诗注。引女、语二韵。）  

【听鸣蝉篇】〖北齐颜之推同赋。已见。〗  

〖北史本传曰：周武帝平齐。授思道仪同三司。追赴长安。与同辈杨休之等数人作听鸣蝉篇。思道所为。词意清切。为时人所重。新野庾信遍览诸同作者而叹美之。〗  

听鸣蝉。（《类聚》缺此上三字。）此听悲无极。群嘶玉树里。回噪金门（《诗纪》云。一作堤。）侧。长风送晚声。清露供朝食。晚风朝露实多宜。秋日高鸣独见知。轻身蔽数叶。哀鸣抱一枝。流乱罢还续。酸伤合更离。暂听别人心即断。才闻客子泪先垂。故乡已超忽。空庭正芜没。一夕复一朝。坐见凉秋月。河流带地从来。峭路干天不可越。红尘早弊陆生衣。明镜空悲潘掾发。长安城里帝王州。鸣钟列鼎自相求。西望渐台临太液。东瞻甲观距龙楼。说客恒持小冠出。越使常怀宝剑游。学仙未成便尚主。寻源不见已封侯。富贵功名本多豫。繁华轻薄尽无忧。讵念嫖姚嗟木梗。谁忆田单（《诗纪》云。一作兰皋。）倦土牛。归去来。青山下。秋菊离离日堪把。独焚枯鱼宴林野。终成独校子云书。何如还驱少游马。（○《类聚》九十七作听鸣蝉诗。《诗纪》百二十二。）  

【联句作诗】  

〖谈薮曰：北齐卢思道聘陈。陈主令朝贵设酒食。与思道宴会。联句作诗。其一人先唱便讥刺北人云。榆生欲饱汉。草长正肥驴。为北人食榆。兼吴地无驴。故有此句。思道即续之曰云云。谓南人无情义。同炊异馔也。〗  

共甑分炊水。同铛各煮鱼。（○《太平广记》二百四十七。）  

孙万寿  

〈万寿。字仙期。信都武强人。仕齐为奉朝请。隋文帝受禅。滕王引为文学。坐衣冠不整。配防江南。行军总管宇文述召典军书。後归乡里。徵拜豫章王长史。授大理司直。卒於官。年五十二。〉  

【远戍江南】（《诗纪》云。一作城。）寄京邑亲友  

〖隋《书》曰：万寿为滕穆王文学。坐衣冠不整。配防江南。宇文述召典军书。郁郁不得志。为五言诗寄京邑知友。盛为当时之所吟诵。〗  

贾谊长沙国。屈平（文苑作原。注云。隋书作平。《诗纪》云。一作原。）湘水滨。江（文苑云。一作东。）南瘴疠地。从来多（隋书作三。）逐臣。粤余非巧宦。（文苑作官。）少（文苑作策。注云。隋书作少。）小拙谋身。欲飞无假翼。思鸣不值晨。如何（文苑作谁言。注云。隋书作如何。《诗纪》云。一作谁言。）载笔士。翻作负戈人。飘（隋书作飘飘。）如木偶。叶置同刍狗。失路乃西  

浮。非狂亦东走。晚岁出函关。方春度京口。石城临虎（隋书作兽。）据。天津望牛斗。牛斗盛妖氛。枭獍已成群。郄超初入暮。王粲始从军。裹粮楚山际。披（文苑作被。）甲吴江汶。吴江一浩荡。楚山何纟斗纷。惊波上溅日。乔木下临云。系越恒资辩。喻蜀几飞文。鲁连唯救患。吾彦不争勋。（文苑作唐彬不竞勤。注云。《晋书》唐彬知孙皓将至。迟留以示不竞。今隋书作吾彦不争勋。接吾彦乃降将。无不争功事。未详。）羁（文苑作羁。）游岁月久。归思常搔首。非关不树萱。岂为无杯酒。数载辞乡县。三秋别亲友。壮志後风云。衰鬓先蒲柳。心绪乱如丝。空怀畴昔时。昔时游帝里。弱岁逢知己。旅食南馆中。飞盖西园里。河间本好书。东平唯爱士。英辩接天人。清言洞名理。（文苑作欢娱承帝子。注云。隋书作清言洞名理。《诗纪》云。一作欢娱承帝子。）凤池时寓直。麟阁常游止。胜地盛宾僚。丽景相携招。舟泛昆明水。骑指渭津桥。祓除临灞岸。供帐出东郊。宜城酝始熟。阳翟曲新调。绕树乌啼夜。ず麦雉飞朝。细尘梁下落。长袖掌中娇。欢娱三乐至。（文苑作流连三雅至。注云。隋书作欢娱三乐至。《诗纪》云。一作流连三雅至。）怀抱百忧销。梦想犹如（文苑作独如。注云。隋书作犹如。）昨。寻思久寂寥。一朝牵世网。万里逐波潮。回轮常自转。悬旆（文苑误作旅。）不堪摇。登高视（文苑作山川想。注云。隋书作登高视。《诗纪》云。一作山川想。）衿带。乡关白云外。回首望孤城。愁人益不平。华亭宵鹤唳。幽（文苑作亟。注云。隋书作幽。《诗纪》云。一作函。）谷早莺鸣。断绝心难续。惝恍（文苑作。）魂屡惊。群纪通家好。（文苑作契。注云。隋书作好。《诗纪》云。一作契。）邹鲁故乡情。若（文苑作傥。注云。隋书作若。《诗纪》云。一作倘。）值南飞雁。时能（文苑作希。注云。隋书作能。《诗纪》云。一作希。）访希生。（○隋书七十六。文苑英华二百四十八。《诗纪》百二十五。）  

【答杨世子诗】  

太华五千仞。长河九万里。山川每蕴玉。（文苑作蕴玉石。）人物多君子。丞相朝所宗。太尉国之纪。若人惟杰出。济世承馀祉。趋庭遵教义。博物兼文史。奇声振宛洛。雅论穷名理。伊余苦疲病。寂寞罕宾游。不言驱驷马。於焉访一丘。缟始云赠。胶漆乃相投。优枕空长想。骖蹇遂无由。忽此承来翰。华藻殊辉焕。虽则滥吹嘘。可以蠲忧叹。怀袖终不灭。掌握方留玩。和风初应律。山莺已复新。芳菲徒自好。节物不关人。劳歌虽有曲。无以报阳春。（○文苑英华二百四十。《诗纪》百二十五。）  

【别赠诗】  

昔我游云阁。及尔谬同官。高步参师友。长裾接绮纨。索居方十载。相思劳万端。不言今夕遇。得尽故人欢。酒随彭泽至。琴即武城弹。高斋屏馀热。珍簟宿轻寒。叶落霜威重。疏月色残。将归动离恨。弥伤行路难。（○文苑英华二百八十六。《诗纪》百二十五。）  

【和张丞奉诏於江都望京口诗】  

回首观涛处。极望沧海湄。流波去无限。（文苑作恨。）乔木不胜悲。蓬莱虽已变。池塘尚所思。归飞路穷此。怅望情难持。吾生乃民季。畴日佐藩维。尚想西园夕。犹怀北固时。城邑才辨处。风烟忽何（文苑误作所。）之。  

予未能已。顾叹空迟迟。（○文苑英华二百八十九。《诗纪》百二十五。）  

【和周记室游旧京诗】〖《诗纪》云。诗苑类选作周若水者非。〗  

大夫愍周庙。王子泣殷墟。自然心断绝。何关系惨舒。仆（文苑或作余。）本漳滨士。旧国亦沦胥。紫陌风尘起。青坛（文苑作毡。）冠盖疏。台留子建赋。宫落（文苑或作薄。）仲将书。谯周自题柱。商容谁（文苑或作讵。）表闾。闻君怀古曲。同病亦涟（文苑或作连。）如。方知周处叹。前後信非虚。（○文苑英华二百四十。文苑英华三百九。《诗纪》百二十五。）  

【行经旧国诗】  

萧条金阙远。怅望羁心愁。旧邸成三迳。故园馀一丘。庭引田家客。池泛野人舟。日斜山气冷。风近树声秋。弱年陪宴喜。方兹更（文苑作几。）献守。修竹惭词赋。丛桂且淹留。自忝无员职。空贻不调羞。武骑非吾（文苑作其。）好。还思江汉游。（○文苑英华二百八十九。《诗纪》百二十五。）  

【庭前枯树诗】〖《诗纪》云。英华作孙万寿。庾信集误载。〗  

当时金谷里。昔日平陵东。布叶俱承露。开花共待风。摇落一如此。容华遂不同。庭前生意尽。井上蠹心空。匠者无劳顾。拥肿难为功。（○文苑英华三百二十六。《诗纪》百二十五。）  

【早发扬州还望乡邑诗】  

乡关不再见。怅望穷此晨。山烟蔽钟阜。水雾隐江津。洲渚敛寒色。杜若变芳春。无复归飞羽。空悲沙塞尘。（○文苑英华二百八十九。《诗纪》百二十五。）  

【东归在路率尔成咏诗】  

学宦（《初学记》作官。文苑、万花谷同。）两无成。归心自不平。故乡尚千里。山秋（万花谷作秋山。）猿夜鸣。人愁惨云色。客意惯（文苑作愧。）风声。羁恨虽多绪。俱是一伤情。（○《初学记》二十四作东归在路诗。文苑英华二百八十九。万花谷後二十五作孙万寿诗。《诗纪》百二十五。）  

## 隋诗卷二  

李德林  

〈德林。字公辅。博陵安平人。仕北齐。官至仪同三司。入周。授内中上士。隋初任内史令。开皇十年出为怀州刺史。岁馀卒。年六十一。有霸朝集五卷、集五十卷。〉  

【相逢狭路间】  

天衢号九经。冠盖恒纵横。忽逢怀刺客。相寻欲逐名。我住河阳浦。开门望帝城。金台远犹出。玉观夜恒明。筵羞太官膳。酒酿步兵营。悬床接高十。隔帐授诸生。流水琴前韵。飞尘歌後轻。大子难为弟。中子难为兄。小子轻财利。实见陶朱情。龙轩照人转。骥马嘘天明。（乐府作门。）入门俱有说。至道胜金ぷ。出门会亲友。天官奏德星。大妇训端木。中妇训（乐府作诲。）刘灵。小妇南山下。击缶和秦筝。群宾莫有戏。灯来告绝缨。（○《乐府诗集》三十四。《诗纪》百二十一。）  

【从驾巡游诗】〖《诗纪》云。苑诗类选作许善心者非。〗  

大夏尧遗俗。汾河汉豫游。今随龙驾往。还属雁飞秋。天行肃辇路。日驭翼华。朝乘六气辩。（《初学记》字缺。《诗纪》同。）夕动七星旒。谷静禽多思。风高松易秋。远林才有色。遥水漫无流。京华佳丽所。目极与云浮。但睹凌霄观。讵见望仙楼。钅巢门皆秀发。鸳池尽学（文苑作觉。）优。待君草封禅。东山观射牛。（○《初学记》十三。文苑英华百七十。《诗纪》百二十一。）  

【从驾还京诗】  

至仁文教远。惟圣武功宣。太师观六义。（文苑作仪。）诸侯问百年。玄览时乘隙。训旅次山川。镇象屯休气。华盖翼飞烟。鼓奏千人响。旗动七星连。峻岭戈回日。高峰马煦（《诗纪》云。一作照。）天。姑射神游罢。萧关猎骑旋。更待东山上。看君巡狩（《初学记》误作箫。）篇。（○《初学记》十三。文苑英华百七十。《诗纪》百二十九。）  

【夏日诗】  

夏景多烦蒸。山水暂追凉。桐枝覆玉槛。荷叶满银塘。轻扇摇明月。珍簟拂流黄。壶盛仙客酒。瓶贮帝台浆。才人下铜雀。侍妓出明光。歌声越齐市。舞曲冠平阳。微风动罗带。薄汗染红妆。共欣陪宴赏。千秋乐未央。（○《初学记》三。文苑英华百五十七。《诗纪》百二十一。）  

【入山诗】  

登岭望重关。腰佩且鸣环。天河临易饮。月桂近将攀。王母西山至。夫人南岳还。何必阳台下。要待梦容颜。（○《初学记》五。文苑英华百五十九作山。《诗纪》百二十一。）  

【咏松树诗】  

结根生上苑。擢秀迩华池。岁寒无改色。年长有倒枝。露自金盘洒。风从玉树吹。寄言谢霜雪。贞心自不移。（○《初学记》二十八。文苑英华三百二十四作松树。万花谷三十八作李德林诗。《诗纪》百二十一。）  

柳庄  

〈庄。字思敬。河东解人。事梁主及岿琮。累迁太府卿。梁废入隋。授开府仪同。除给事黄门侍郎。开皇十一年。授饶州刺史。後数岁卒官。年六十二。〉  

【刘生】  

座惊称字孟。豪雄道姓刘。广陌通朱邸。大路起青楼。耍贤驿已置。留宾辖且投。（乐府云。一作仍投。）光斜日下雾。庭阴月上钩。（○文苑英华百九十六。《乐府诗集》二十四。《诗纪》百二十六。）  

明克让  

〈克让。字弘道。平原鬲人。仕梁为湘东王法曹参军。历司徒祭酒、尚书郎官郎中、散骑侍郎、中书侍郎。入周。历汉东、南陈二郡太守、露门学士。累迁司调大夫。隋受禅。拜太子内舍人。开皇十四年卒。年七十。〉  

【咏修竹诗】  

〖隋《书》曰：梁时。舍人朱异在仪贤堂讲《老子》。克让预焉。堂边有修竹。异令克让咏之。克让览笔辄成。其卒章曰云云。异其异之。〗  

非君多爱赏。谁贵此贞心。（○隋书本传。）  

明馀庆  

〈馀庆。平原鬲人。克让子。官至司门郎。越王侗称制。为国子祭酒。〉  

【从军行】  

三边烽乱惊。十万且横行。风卷常山阵。笳喧细柳营。剑花寒不落。弓月晓逾明。会取淮南（《诗纪》云。一作河西。）地。持（乐府作特。文苑云。一作特。）作朔方城。（○文苑英华百九十九。《乐府诗集》三十二。《诗纪》百二十六。）  

【咏死乌诗】  

暮空长罢噪。箭急不知惊。赖馀琴里曲。犹有夜啼声。（○《初学记》三十。《诗纪》百二十六。）  

魏澹  

〈澹。字彦深。钜鹿下曲阳人。博涉经史。文词赡逸。仕齐为中书舍人。周武平齐。授纳言中士。隋受禅。为散骑侍郎、太子舍人。迁著作郎。卒时年六十五。有《後魏书》一百卷、诸书要略一卷、集三卷。〉  

【初夏应诏诗】  

虽度芳春节。物色尚馀华。出帘飞小燕。映户落残花。舞衫（文苑作袖。）飘细。歌扇掩轻纱。兰房本宜夜。不畏日光斜。（○《初学记》三。文苑英华百七十二。《诗纪》百二十三。）  

【咏阶前萱草诗】  

绿草正含芳。び靡映前堂。带心花欲发。依笼叶已长。云度时无影。风来乍有香。横得忘忧号。余忧遂不忘。（○《初学记》二十七。文苑英华三百二十七。《诗纪》百二十三。）  

【咏石榴诗】  

分根金谷里。移植广庭中。新枝含浅绿。晚萼散轻红。影入环阶（《初学记》阶环。）水。香随度隙风。路远无由寄。  

徒念（文苑作然。）春闺空。（○《初学记》二十八。文苑英华三百二十六。《诗纪》百二十三。）  

【园树有巢鹊戏以咏之】  

畏玉心常骇。填河力已穷。夜飞还绕树。朝鸣且向风。知来宁自伐。识岁不论功。早晚时应至。轻举一排空。（○《初学记》三十。《诗纪》百二十三。）  

【咏桐诗】  

本（《初学记》作未。）求裁作瑟。何用削成。愿寄华庭里。枝横待凤栖。（○《初学记》二十八。《诗纪》百二十三。）  

辛德源  

〈德源。字孝基。陇西狄道人。仕北齐历散骑侍郎、郎中。齐灭仕周。隋受禅。隐於林虑山中。谪从军讨南宁。还。牛弘荐修国史。转谘议参军卒。有集三十卷。〉  

【短歌行】  

驰射罢金沟。戏笑上云楼。少妻鸣赵瑟。侍妓转吴讴。杯度浮香满。扇举细尘浮。星河耿凉夜。飞月艳新秋。忽念奔驹促。弥欣执烛游。（○《乐府诗集》三十。《诗纪》百二十三。）  

【白马篇】  

任侠重芳辰。相从竞逐春。金羁络赭汗。紫缕（《诗纪》云。一作陌。）应（文苑作陌映。注云。一作缕应。）红尘。（乐府云。一作紫陌映红尘。）宝剑提（文苑、乐府、《诗纪》并云。一作横。）三尺。雕弓韬六钧。鸣珂蹀细柳。飞盖出宜春。遥见浮光（文苑作云。注云。一作光。乐府、《诗纪》并云。一作云。）发。悬知上（文苑作识陇。）头人。（○文苑英华二百九作白马。《乐府诗集》六十三。《诗纪》百二十三。）  

【霹雳引】  

出地声初奋。乘乾威更作。云衔天笑明。雨带星精落。碎枕神无扰。（文苑作挠。）震楹书自若。侧（乐府云。一作时。）闻吟（文苑作时闻明。注云。乐府作侧闻吟。）白虎。远见飞（乐府云。一作舞。）玄鹤。（文苑作远观飞白鹤。注云。乐府作远见飞白鹤。○文苑英华三百三十一。《乐府诗集》五十七。《诗纪》百二十三。）  

【猗兰操】  

奏事传青阁。拂除乃陶嘉。散条凝露彩。含芳映日华。已知香若麝。无怨直如麻。不学芙蓉草。空作眼中花。（○《乐府诗集》五十八。《诗纪》百二十三。）  

【成连】  

〖《列子》曰：伯牙学琴於成连。〗  

征夫从远役。归望绝云端。蓑笠城逾坏。霜（乐府作桑。）落梅初寒。雪夜愁（乐府作然。）烽湿。冰朝饮马难。寂寂长安信。谁念客衣单。（○《乐府诗集》六十。《诗纪》百二十三。）  

【芙蓉花】  

洛神挺凝素。文君拂艳红。丽质徒相比。鲜彩（文苑作姿。注云。乐府作类。）两难（文苑作难两。）同。光临照波日。香随出岸（文苑作崖。）风。涉江良自远。托意在无穷。（○文苑英华三百二十二作芙蓉。《乐府诗集》七十七。《诗纪》百二十三。）  

【浮游花】〖《诗纪》云。乐府无名。列芙蓉花之後。左克明作辛德源。〗  

窗中斜日照。池上落花浮。若畏春风晚。当思秉烛游。（○《乐府诗集》七十七。《诗纪》百二十三。）  

【东飞伯劳歌】  

合欢芳树连理枝。荆王神女乍相随。谁家妖艳荡轻舟。含娇转眄（文苑云。一作面。）骋风流。犀曳（文苑作。古通。）兰桡翠羽盖。云罗雾莲花带。女儿年几十六七。玉面新妆映朝日。落花从风俄度春。空留可怜何处新。  

（○文苑英华二百六。《乐府诗集》六十八。《诗纪》百二十三。）  

【星名】  

边昏高柳。火照离宫。明堂发三令。勾（文苑作钩。）陈集五戎。素扇（文苑作羽。《诗纪》云。一作羽。）麾全月。朱（文苑作牛。注云疑。）旗引半虹。虎落惊氛敛。龙城宿雾通。击（文苑作系。注云。疑作击。）钟张大乐。置酒宴群公。关山无复阻。车书方大同。（○文苑英华百五十二。《诗纪》百二十三。）  

【於邢邵座赋诗】  

〖三国典略曰：辛德源尝於邢邵座赋诗。其十字曰云云。众咸称善。〗  

寒威渐离风。春色方依树。（○《御览》五百八十五。）  

【恙妪诗】  

〖谈薮曰：散骑常侍辛德源谓思道曰：昨作羌妪诗。惟得五字云云。苦无其对。思道寻声曰：何不道黄物插脑门。〗  

皂陂垂肩井。（○《太平广记》二百四十七。）  

李孝贞  

〈孝贞。字元操。赵郡伯人。仕北齐官至黄门侍郎。入周。转吏部下大夫。开皇初。历蒙州刺史。徵拜内史。参典文翰。出为金州刺史。〉  

【巫山高】  

荆门对巫峡。云梦迩阳台。燎火如奔电。坠石似惊雷。天寒秋水急。风静夜猿哀。枕席无由荐。朝云徒去来。（○文苑英华二百一。《诗纪》百二十二。）  

【鸣雁行】〖《诗纪》云。此诗本咏雀。乐府题曰鸣雁行。或有误也。〗  

听琴旋蔡子。张罗避翟公。夕宿寒林上。朝飞空井中。既并玄云曲。复变海鱼风。一报黄花惠。还游万岁宫。（○《乐府诗集》六十八。《诗纪》百二十二。）  

【奉和从叔光禄元日早朝诗】  

铜浑变春（岁时杂咏作秋。）节。玉律动年灰。暧暧城霞旦。隐隐禁门开。众灵（岁时杂咏作乐。）凑仙府。百神朝帝台。叶令双凫至。梁王驷马来。戈诞映林阙。歌管沸尘埃。保章望瑞气。尚书灭火灾。冠冕多秀士。簪裾饶上  

才。谁怜张仲蔚。日暮返蒿莱。（○古今岁时杂咏一。文苑英华百九十。《诗纪》百二十二。）  

【听百舌鸟诗】  

烟销上路静。漏尽禁门通。好鸟从西苑。流响入南宫。间关既多绪。变转复无穷。调惊时断绝。音繁有异同。饮啄归承露。飞鸣上别风。未避王孙弹。宁畏虎贲弓。石渠皆学府。麟阁悉文雄。不吝青泥印。时寻白社中。（○文苑英华三百二十九。《诗纪》百二十二。）  

【酬萧侍中春园听妓诗】  

微雨散芳菲。中园照落晖。红树摇歌扇。绿珠飘（文苑作佩。）舞衣。繁弦调对酒。杂引动思归。愁人当此夕。羞见落花飞。（○《初学记》十五。文苑英华二百十三。《诗纪》百二十二。）  

【园中杂咏橘树诗】  

嘉树出巫阴。分根徙上林。白华如散雪。朱实似悬金。布影临丹地。飞香度玉岑。自有凌冬质。能守岁寒心。（○《初学记》二十八。文苑英华三百二十六。作橘树。《诗纪》百二十二。）  

【咏鹊诗】  

东立朝雨霁。南飞夜月明。（○《御览》九百二十一引北《齐书》。）  

元行恭  

〈行恭。北齐後主时为省右户郎。待诏文林馆。隋开皇中位尚书郎。坐事徙瓜州卒。〉  

【秋游昆明池诗】〖《诗纪》云。江总、薛道衡皆有此诗。〗  

旅客伤羁远。樽酒慰登临。池鲸隐旧石。岸菊聚新金。阵低云色近。行高雁影（文苑作已。）深。欹荷泻圆露。卧柳横清阴。衣共秋风冷。心学古灰沈。还似无人处。幽兰入雅琴。（○《初学记》七。文苑英华百六十四。《诗纪》百二十六。）  

【过故宅诗】  

颓城百战後。荒宅（《初学记》作邑。）四邻通。将军树（《初学记》作戟。《诗纪》云。一作戟。）已折。步兵途转穷。吹台有山鸟。歌庭聒野（文苑作夜。注云。一作野。）虫。草深斜径没。（《初学记》作灭。文苑同。）水尽曲池空。林中满（文苑作满中送。注云。一作林中满。）明月。是处来春风。唯馀一废（文苑作故。注云。一作废。）井。尚夹两株桐。（○《初学记》二十四。文苑英华三百七。《诗纪》百二十六。）  

萧岑  

〈岑。字智远。梁宣帝子。时封河间王。改吴郡王。位至太尉。及萧琮嗣位。颇有不法。隋文帝徵岑入朝。拜大将军。封怀义公。遂留不遣。〉  

【棹歌行】  

桂酒既潺。轻舟亦乘驾。鼓何所（乐府作吟。）吟。吟我皇唐化。容与沧浪中。淹留明月夜。（○《乐府诗集》四十。《诗纪》百二十一。）  

王通  

〈通。字仲淹。河汾人。既冠。西见隋文帝。献太平十二策。帝不用。东归。其後累徵不起。讲道于河汾之上。卒。弟子谥曰文中子。〉  

【东征歌】  

〖文中子世家曰：隋仁寿三年。文中子西游长安。见文帝。奏太平十有二策。帝下其议於公卿。公卿不悦。文中子知谋之不用。赋东征之歌而归。帝闻而再徵之。不至。〗  

我思国家兮远游京畿。忽逢帝王兮降礼布衣。遂怀古人之心兮将兴太平之基。时异事变兮志乖愿违。吁嗟道之不行兮垂翅东归。皇之不断兮劳（乐府作将。）身西飞。（○《乐府诗集》八十六。《诗纪》百二十一。）  

刘臻  

〈臻。字宣挚。沛国相人。仕梁为邵陵王东阁祭酒、中书舍人。入周为露门学士、大都督。隋受禅。进位仪同三司。为太子学士。开皇十八年。年七十二。〉  

【河边枯树诗】  

奇树临芳渚。半死若龙门。疾风摧劲叶。沙岸毁盘根。将军犹未坐。匠石不曾论。无复凌云势。空馀激浪痕。可嗟摧折尽。讵得上河源。（○文苑英华三百二十六。《诗纪》百二十一。）  

史万岁  

〈万岁。京兆杜陵人。周武帝时。释褐侍任上士。隋文帝时。屡立战功。进位柱国。杨素害其功。开皇二十年以事被杀。〉  

【石城山】  

石城门峻谁开辟。更鼓悟闻风落石。界天自岭胜金汤。镇压西南天半壁。（○古诗类苑十二。《诗纪》百二十一。）  

何妥  

〈妥。字栖凤。西城人。仕梁有周。隋高祖受禅。除国子博士。奉诏考正钟律。累迁国子祭酒。开皇末卒。有《周易》讲疏十三卷、大隋封禅书一卷、乐要一卷、集十卷。〉  

【门有车马客行】  

门前车马客。言是故乡来。故乡有书信。纵横印检开。开书看未极。行客屡相识。借问故乡人。潺泪不息。上言离别久。下道望应归。寸心将夜鹊。相逐向南飞。（○文苑英华百九十五作何逊。《乐府诗集》四十作隋何晏。《诗纪》百二十一。）  

【入塞】  

桃林千里险。候骑乱纷纷。问此将何事。嫖姚封冠军。回旌引流电。归盖转行云。待任苍龙杰。方当论次勋。（○《乐府诗集》二十二。《诗纪》百二十一。）  

【长安道】  

长安狭斜路。纵横四达分。车轮鸣凤辖。箭服耀鱼文。五陵多任侠。轻骑自连群。少年皆重气。谁识故将军。（《诗纪》云。凤辖用霍光事。○《乐府诗集》二十三。《诗纪》百二十一。）  

【昭君词】  

昔闻别鹤弄。已自轸离情。今来昭君曲。还悲秋草并。（○文苑英华二百四作何逊昭君怨。又逊下注云。一作妥。《乐府诗集》二十九作明君词。《诗纪》百二十一。）  

【奉敕於太常寺修正古乐诗】  

大乐遗钟鼓。至乐贵忘情。俗久淳和变。年深（《初学记》作没。）礼孝生。ㄍ（《初学记》作解。）谷调孤管。仑山学凤鸣。浮云成舞（文苑作武。）曲。白雪作歌名。闻诗六义辨。（《初学记》作办。）观漏八风平。肃穆皇威畅。沦涟（《初学记》作连。）河水清。钧天动丝竹。括（文苑作聒。）地响钅享钲。尽美兼韶。（《初学记》作护。）盛（文苑作威。）德总咸英。寥亮凫钟彻。飘扬翟羽轻。小臣属千载。时幸预簪缨。行欣负苍璧。衢坛听九成。（○《初学记》十五。文苑英华二百十二。《诗纪》百二十一。）  

【乐部曹观乐诗】  

东海馀风大。陶唐遗思深。何如观遍舞。奏鼓间金。清管调丝竹。朱弦韵雅（万花谷作瑟。）琴。八行陈树羽。六德审知音。至道兼韶。充庭总任。（《初学记》作轮林。）高天度流火。落日广城（《初学记》作成。）阴。百神谐景福。万国仰君临。大（《初学记》作天。）乐非钟鼓。且用戒民心。（○《初学记》十五。文苑英华二百十二。万花谷後三十二作何妥诗。《诗纪》百二十一。）  

尹式  

〈式。河间人。仕隋官至汉王记室。仁寿四年汉王败。式自杀。〉  

【送晋熙公别诗】  

太行君失路。扶摇我退飞。无复红颜在。空持（文苑、《诗纪》并云。一作将。）白首归。色移三代服。尘化两京衣。道穷方识（文苑云。一作体。）命。事云乃知非。西候追孙楚。南津送陆机。云薄鳞逾细。山高翠转微。气随流水咽。泪逐断弦挥。但令寸心密。随意尺书稀。（○文苑二百六十六作送留熙公别。《诗纪》百二十六。○逯按。文苑留字率写作留。留晋易讹。）  

【别宋常侍诗】  

游人（文苑作入。注云。疑作人。）杜陵北。送客汉川东。无论去与住。俱（文苑云。一作悉。）是一飘蓬。秋鬓含霜白。衰颜倚酒红。别有相思处。啼乌杂夜风。（○文苑英华二百六十六。《诗纪》百二十六。）  

## 隋诗卷三  

隋炀帝杨广  

〈广。隋文帝第二子。开皇元年立为晋王。後以阴谋废夺太子勇。得立为太子。又五年。弑父自立。在位十二年。荒淫暴虐。下不堪命。义宁二年。为宇文化及所杀。年五十。有集五十五卷。〉  

【乐府】  

【饮马长城窟行】〖示从征群臣。○以下五言。〗  

肃肃秋风起。悠悠行万里。万里何所行。横漠筑长城。岂台小子智。先圣之所营。树兹万世（文苑作代。）策。安此忆兆生。讵敢惮焦思。高枕於上京。北河秉（文苑作西河执。注云。一作北东。《诗纪》云。一作两河执。）武节。千里卷（文苑作倦。注云。一作卷。乐府作卷。）戎旌。山川互出没。原野穷超忽。金止行阵。鸣鼓兴士卒。千乘万骑动。饮马长城窟。秋昏塞外云。雾暗关山月。缘严驿马上。乘空烽火发。借问长城（乐府作安。文苑云。一作安。）候。单于入朝谒。浊气静（文苑作净。）天山。晨光照高阙。（乐府作关。）释兵仍振旅。要荒事方举。饮至告言旋。功归清庙前。（○文苑英华二百九作拟饮马长城窟。《乐府诗集》三十八作饮马长城窟行。《诗纪》百二十。）  

【白马篇】  

白马金贝（文苑作具。乐府同。）装。横行辽水傍。问是谁家子。宿卫羽林郎。文犀六属铠。宝剑七星光。山虚弓响彻。地迥（文苑作回。）角声长。宛河推勇气。陇蜀（文苑作属。）擅威强。轮台受降虏。高阙翦名王。射熊入飞观。校猎下长杨。英名（文苑作雄。）欺卫霍。智策蔑平良。岛夷时失礼。卉服犯边疆。徵（乐府作微。）兵集（乐府作离。）蓟北。轻骑出渔阳。进（乐府作集。）军随日晕。挑战逐星芒。阵移龙势（文苑云。一作膝。）动。营开虎（文苑云。一作雁。）翼张。冲冠（文苑云。一作寇。）入死地。攘臂越金汤。尘飞战鼓急。风交征旆扬。转斗平华地。（文苑云。一作丽。）追奔扫大（文苑、乐府作带。）方。本持身许国。况复武功彰。曾令千载後。流誉满旗常。（○文苑英华二百九。《乐府诗集》六十三作孔稚白马篇。《诗纪》百二十。○《诗纪》云。文苑英华作炀帝。乐府作孔稚圭。按诗中多叙征辽之事。当以英华为正。稚圭别有一篇。逯案。《诗纪》说是。诗中有岛夷语。亦证不为南朝人所作。）  

【步虚词二首】  

洞府凝玄液。灵山体自然。俯临沧海岛。回出大罗天。八行分宝树。十丈散芳莲。悬居烛日月。天步役风烟。蹑记书金简。乘空诵玉篇。冠法二仪立。佩带五星连。琼轩觯甘露。瑜井挹膏泉。南巢息云马。东海戏桑田。回旗游八极。飞轮入九玄。高蹈虚无外。天地乃齐年。（○《乐府诗集》七十八。《诗纪》百二十。）  

总辔行无极。相推凌太虚。翠霞承凤辇。碧雾翼龙舆。轻举金台上。高会玉林墟。朝游度圆海。夕宴下方诸。（○同上）  

【春江花月夜二首】  

暮江平不动。春花满正开。流波将月去。潮水带星来。（○《乐府诗集》四十七。《诗纪》百二十。○《诗纪》云。带。玉台作共。案玉台新咏无此篇。）  

夜露含花气。春潭氵养月晖。汉水逢游女。湘川值两妃。（○同上）  

【锦石捣流黄二首】  

汉使出燕然。愁闺夜不眠。易制残灯下。鸣砧秋月前。（○《乐府诗集》七十七。《诗纪》百二十。）  

今夜长城下。云昏月应暗。谁见倡楼前。心悲不成惨。（○《诗纪》作掺。○同上○逯案。此二首乐府连为一篇。）  

【喜春游歌二首】  

禁苑百花新。佳期游上春。轻身赵皇后。歌曲李夫人。（○《乐府诗集》七十七。《诗纪》百二十。）  

步缓知无力。脸曼（乐府作慢。）动馀娇。锦袖淮南舞。宝袜楚宫腰。（○同上）  

【杨叛儿曲】〖《诗纪》云。拾遗作隋越王京洛行。〗  

青春上阳月。结伴戏京华。龙媒玉珂马。凤轸绣香车。水映临桥树。风吹夹路花。日昏欢宴罢。相将归狭斜。（○《乐府诗集》四十九作隋後主。《诗纪》百二十一。）  

【江都宫乐歌】（以下七言）  

扬州旧处可淹留。台榭高明复好游。风亭芳树迎早夏。长皋麦陇送馀秋。渌潭桂楫浮青雀。果下金鞍跃（乐府作驾。）紫骝。绿觞素蚁流霞饮。长袖清歌乐戏州。（○《乐府诗集》七十九。《诗纪》百二十。）  

【江陵女歌】〖《诗纪》云。玉台作隋炀帝。〗  

雨从天上落。水从桥下流。拾得娘裙带。同心结两头。（○《乐府诗集》四十七。《诗纪》百二十。）  

【泛龙舟】  

〖《唐书》乐志曰：泛龙舟。隋炀帝江都宫作。〗  

舳舻千里泛归舟。言旋旧镇下扬州。借问扬州在何处。淮南江北海西头。六辔聊停御百丈。暂罢开山歌棹讴。讵似江东掌间地。独自称言鉴里游。（○《乐府诗集》四十七。《诗纪》百二十。）  

【四时白歌二首】  

【东宫春】  

洛阳城边朝日晖。天渊池前春燕归。含露桃花开未飞。临风杨柳自依依。小苑花红洛水绿。清歌宛（文苑作婉。）转繁弦促。长袖逶迤动珠玉。千年万岁阳春曲。（○文苑英华百九十三。《乐府诗集》五十六。《诗纪》百二十。）  

【江都夏】  

黄梅（乐府作梅黄。）雨细麦秋轻。（草堂诗笺作横。）枫叶萧萧（文苑误作箫箫。）江水平。飞楼绮（乐府作倚。）观轩若惊。花簟罗帏当夜（乐府作夏。）清。菱潭落日双凫舫。绿水红妆两摇渌。还似扶（乐府作浮。）桑碧海上。谁（文苑作讵。注。一作谁。）肯空歌采莲唱。（○文苑英华百九十三。《乐府诗集》五十六。《诗纪》百二十。又草堂诗笺十八诗注引横、平二韵。○逯案。麦秋轻不辞。轻当作横。）  

【凤Ａ６９歌】  

〖广五行志曰：隋炀帝三月三日沐上作凤Ａ６９歌。乃唐兴之兆。〗  

三月三日向红头。正见鲤鱼波（《御览》作江。）上游。意欲垂钩（《御览》作钓。）往撩取。恐是蛟龙还复休。（○《御览》九百三十六。《诗纪》百二十。）  

【纪辽东二首】（杂言）  

〖隋《书》曰：大业八年。炀帝伐高丽。度辽水。大战于东岸。击贼破之。进围辽东。〗  

辽东海北翦长鲸。风云万里清。方当销锋散马牛。旋师宴镐京。前歌後舞振军威。饮至解戎衣。判不徒行万里去。空道五原归。（○文苑英华二百一。《乐府诗集》七十九。《诗纪》百二十。）  

秉旄伏节定辽东。俘馘变夷风。清歌凯捷九都水。归宴雒阳宫。策功行赏不淹留。全军藉智谋。讵似南宫复道上。先封雍齿侯。（○同上）  

【诗】  

【冬至乾阳殿受朝诗】  

北陆玄（岁时杂咏作陆。文苑作隆。注云。一作玄。）冬盛。南至晷漏长。端拱朝万国。守文继百王。至德惭日用。治道愧时康。新邑建嵩岳。（岁时杂咏作□嵩。）双阙临洛阳。圭景正八表。道路均四方。碧空霜华净。（《初学记》作静。文苑同。）朱庭皎（《初学记》作暖。文苑云。一作暧。）日光。缨佩既济济。钟鼓何。（岁时杂咏作煌煌。）文戟（《初学记》误作战。）翊高殿。采毛分修廊。元首乏明哲。股肱贵惟（岁时杂咏作资贤。文苑同。）良。舟楫（《初学记》作楫。）行有寄。庶此王化昌。（○《初学记》十四。古今岁时杂咏三十九作冬至日乾阳殿朝。文苑英华三百十一。《诗纪》百二十。）  

【云中受突厥主朝宴席赋诗】  

〖隋《书》曰：大业三年八月。帝北巡。车驾发榆林。历云中。溯金河。时天下承平。百物丰实。甲士五十馀万。马十万匹。旌旗辎重。千里不绝。突厥启民克汗奉庐帐以俟车驾。帝幸其帐。启民奉觞上寿。帝大悦。赋《诗》曰：〗  

鹿塞鸿旗驻。龙庭翠辇回。毡帷（《御览》误作惟。）望风举。穹庐向日开。呼韩顿颡至。屠耆（《御览》误作屠。）接（《御览》作继。）踵来。索辫擎肉。韦鞲献酒杯。如何（《御览》作何如。）汉天子。空上单于台。（○隋书突厥传。《御览》五百九十一。《诗纪》百二十。）  

【宴东堂诗】  

雨罢春光润。日落暝霞晖。海榴舒欲尽。山樱开未飞。清音出歌扇。浮香飘（《初学记》作。《诗纪》云。一作。）舞衣。翠帐全临户。金屏半隐扉。风花意无极。芳树晓禽归。（○《初学记》二十四。文苑英华百六十八。《诗纪》百二十。）  

【赐史祥诗】  

〖北史曰：炀帝即位。汉王作乱。遣其将綦毋良自滏口犭旬黎阳。塞白马津。余公理自太行下河内。帝以祥为行军总管。军於河阴。公理屯兵河阳城内以备祥。祥乃简精锐於下流潜度。击公理。大破之。东趣黎阳。綦毋良弃军走。其众大溃。进位上大将军。转太仆卿。帝赐祥《诗》曰：〗  

伯朝继重。夏侯亲遇深。贵耳唯闻古。贱目讵知今。早В刂劲草质。久有背淮心。扫逆黎山外。振旅河之阴。功已书王府。留情太仆箴。（○隋书史祥传。北史史祥传。《诗纪》百二十。）  

【赐牛弘诗】  

〖北史曰：炀帝之在东宫。数有诗书遗弘。弘亦有答。及嗣位。尝赐弘诗云云。其同被赐诗者。至於文辞赞扬。无如弘美。〗  

晋家山吏部。魏代（隋书作世。《御览》同。）卢尚书。莫言先哲异。奇才并佐予。（隋书作余。《御览》同。）学行敦时俗。道素乃冲虚。纳言云阁上。礼仪皇运初。彝伦欣有叙。垂拱事端居。（○隋书牛弘传。北史牛弘传。《御览》五百九十一引国朝传记。《诗纪》百二十。）  

【赐诸葛颖】  

〖隋书本传曰：炀帝即位。迁颖著作郎。甚见亲待。帝尝赐颖诗。其卒章曰：〗  

参翰长洲苑。侍讲肃成门。名理穷研核。英华恣讨论。实录资平允。传芳导後昆。（○隋书诸葛颖传。北史诸葛颖传。《诗纪》百二十。）  

【早渡淮诗】  

平淮既淼淼。晓雾复霏霏。淮甸未分色。泱漭共晨晖。晴（《初学记》作清。）霞转孤屿。锦帆出长圻。潮鱼时跃浪。沙禽鸣欲飞。会待高秋晚。愁因逝水归。（○《初学记》六。文苑英华百七十。《诗纪》百二十。）  

【临渭源诗】  

西征乃届此。山路亦悠悠。地干纪灵异。同穴吐洪流。滥觞何足拟。浮槎难可俦。惊波鸣涧石。澄岸泻岩楼。滔滔下狄（文苑作秋。）县。淼淼肆神州。长林啸（文苑作笑。）白（《初学记》作台。）兽。云径想青牛。风归（文苑作扫。）花叶散。日举烟雾收。直为求人隐。非穷辙迹游。（○《初学记》六。文苑英华百七十。《诗纪》百二十。）  

【还京师诗】  

东都礼仪举。西京冠盖归。是月春之季。花柳相依依。云跸清驰道。雕辇御晨晖。嘹亮铙笳奏。葳蕤旌旆飞。後乘趋文雅。前驱厉武威。（○《初学记》十三。文苑英华百七十。《诗纪》百二十。）  

【舍舟登陆示慧日道场玉清玄坛德众诗】  

天净宿云卷。日举长川旦。＜风立＞洒林花落。逶迤风柳散。孤鹤近（广弘明集作逝。注云。三本、宫本作近。）追群。啼莺远相唤。莲舟水处尽。画轮途始半。江各自遥。东西并兴叹。已熏禅慧力。复藉（广弘明集作籍。）金丹捍。（广弘明集作。注云。三本、宫本作捍。）有异三川游。曾非四门观。於焉履妙道。超然登彼岸。（○广弘明集三十。《诗纪》百二十。）  

【谒方山灵岩寺诗】  

梵宫既隐隐。灵岫亦沈沈。平郊送晚日。高峰落远阴。回（广弘明集作迥。注云。三本、宫本作回。）幡飞曙岭。疏钟响昼林。蝉鸣秋气近。泉吐石溪深。抗迹禅枝地。发念菩提心。（○广弘明集三十。《诗纪》百二十。）  

【月夜观星诗】  

团团素月净。夕景清。谷泉惊暗石。松风（《初学记》作风松。）动夜声。披（《初学记》作被。）衣出荆户。蹑履步山楹。欣睹明党亮。喜见泰阶平。觜参犹可识。牛女（文苑云。《初学记》作女牛。）尚分明。更移斗柄转。夜久天河横。徘徊不能寐。参差几种情。（○《初学记》一。文苑英华百五十二。事文《类聚》前集三。《诗纪》百二十。）  

【季秋观海诗】  

孟轲叙游圣。枚乘说疾。逖（《初学记》作遂。）听乃前闻。临深验兹日。浮天迥无岸。含灵（文苑作虚。）固非一。委输百谷归。朝宗万川溢。分城（文苑作汾空。事文《类聚》作空。《诗纪》云。一作空。）碧雾晴。连洲彩云密。欣同夫子观。深愧玄虚笔。（○《初学记》六。文苑英华百六十二。事文《类聚》前集十五作观海。《诗纪》百二十。）  

【望海诗】  

碧海虽欣瞩。金台空有闻。远水翻如岸。遥山倒（文苑作到。）似云。断涛还共合。连浪或时分。驯鸥旧可狎。卉木足为群。方知小姑射。谁复语临汾。（○《初学记》六。文苑英华百六十二。《诗纪》百二十。）  

【咏鹰诗】  

迁朔欲之衡。忽投（《初学记》误作蔚。）罗里。既以羁华绊。仍持献君子。青固绝俦。素羽诚难拟。深目表兹称。阔臆斯为美。惊兽不及奔。猜禽无暇起。虽蒙鞲上荣。无复凌云志。（○《初学记》三十。文苑英华三百二十八。《诗纪》百二十。）  

【献岁燕宫臣诗】  

三元建（岁时杂咏作逮。）上京。六佾宴吴（《初学记》缺此字。）城。朱庭容卫肃。青天春气明。朝光（岁时杂咏作元。）动剑彩。（岁时杂记作敛彩。）长阶分佩声。酒阑钟磬息。欣观（文苑作睹。）礼乐成。（○《初学记》四。古今岁时杂咏一。文苑英华百七十二。《诗纪》百二十。）  

【正月十五日于通衢建灯夜升南楼诗】  

法轮天上转。梵声天上来。灯树千光照。花焰七（岁时杂咏作六。）枝开。月影凝流水。春风含夜梅。动黄金地。钟发琉璃台。（○广弘明集三十。古今岁时杂咏七。《诗纪》百二十。）  

【晚春诗】  

洛阳春稍晚。四望满春（文苑作青。）晖。（《初学记》作辉。）杨叶行将暗。桃花落未稀。窥檐燕争人。穿林鸟乱飞。唯当关塞者。溽露方沾衣。（○《初学记》三。文苑英华百五十七。《诗纪》百二十。）  

【悲秋诗】  

故年秋始去。今年秋复来。露浓山气冷。风急蝉声哀。鸟（文苑作乌。）击初移树。鱼寒欲隐苔。断雾时通日。残云尚作雷。（○《初学记》三。文苑英华百五十八。《诗纪》百二十。）  

【冬夜诗】  

不觉岁将（文苑作时。）尽。已复入长安。月影含冰冻。风声凄夜寒。江海波涛壮。崤潼坂（文苑作反。）险难。无因寄飞翼。徒欲动和銮。（○《初学记》三。文苑英华百五十八。《诗纪》百二十。）  

【夏日临江诗】  

夏潭荫修竹。高岸坐长枫。日落沧江静。云散远山空。鹭飞林外白。莲开水上红。逍遥有馀兴。怅望情不终。（○《初学记》六。文苑英华百六十二。《诗纪》百二十。）  

【北乡古松树诗】  

古松惟一树。森竦讵成林。独留尘（文苑误作尘。）尾影（《初学记》作县。）犹横偃盖阴。云来聚云色。风度杂风音。孤生小庭里。尚表岁寒心。（○《初学记》二十八作咏北乡北松树诗。文苑英华三百二十四。万花谷後三十八作隋炀帝诗。《诗纪》百二十。○周景式《庐山记》云。石门北岩即松林也。仰视之。离离如骈鹿尾。於寻阳望聚见之分明。）  

【幸江都作诗】  

〖隋《书》曰：大业十一年。炀帝自京师如东都。至长乐宫。饮酒大醉。因赋五言诗。其卒章曰：徒有归飞心。无复因风力。令美人再三吟咏。帝泣下沾襟。侍御者莫不欷。帝因幸江都。复作五言诗云云。帝以三月被弑。即遭春之应也。是年盗贼蜂起。道路隔绝。帝遂无还心。复梦二竖子歌曰：去亦死。住亦死。未若乘船渡江水。由是筑宫丹阳。将居焉。功未就而被弑。〗  

求归不得去。真成遭｛固｝春。鸟声争劝酒。梅花笑杀人。（○隋书五行志。《诗纪》百二十。）  

【诗】  

寒雅飞数点。流水绕孤村。斜阳欲落处。一望黯消魂。（○笔麈。）  

姚察  

〈察。字伯审。吴兴武康人。仕梁历南海王国常侍、南郡王行参军兼尚书驾部郎、原乡令、著作佐郎。入陈为始兴王功曹参军、嘉德殿学士、尚书祠部郎。累迁吏部尚书。入陈。除太常丞。历尚书民部仪曹郎。转给事。入隋。开皇中袭封北绛郡公。仁寿二年。除员外散骑常侍。大业二年卒。有《汉书》训纂  

三十卷、《汉书》集解一卷。〉  

【游明庆寺诗】〖《诗纪》云。广弘明集云。陈姚察遇见萧祭酒书明庆寺禅房诗。鉴之怆然。忆此寺。仍用萧韵述怀。〗  

地灵居五净。山幽寂四禅。月宫临镜石。花赞绕峰莲。霞晖间幡影。云气合炉烟。迥松高偃盖。水瀑细分泉。含风万籁响。露百花鲜。宿昔寻真趣。结友亟留连。山庭出藿蘼。涧濯潺。因斯事熏习。便得息攀缘。何言遂云雨。怀此怅悠然。徒有南登望。会逐东流旋。（○广弘明集三十。《诗纪》百二十一。）  

【赋得笛诗】  

作曲是佳人。制名由巧匠。弦时莫并。凤管还相向。随歌响更发。逐舞声弥亮。宛转度云窗。逶迤出黼帐。长随画堂里。承恩无所让。（○《初学记》十六。文苑英华二百十二作咏笛。万花谷三十二作姚察诗。《诗纪》百二十一。）  

## 隋诗卷四  

杨素  

〈素。字处道。弘农华阴人。仕周历中外记室、礼曹、大都督、车骑大将军仪同三司、汴州刺史、徐州总管。进位柱国。封清河郡公。隋受禅。加上柱国。拜信州总管。迁荆州总管。进封郧阳国公。改封越国公。寻拜纳言。转内史令。进尚书右仆射。炀帝即位。迁尚书令。拜太子太师。改封楚国公。大业二年卒。有集十卷。〉  

【出塞二首】〖薛道衡、虞世基和诗别见。〗  

漠南胡未空。汉将复临戎。飞狐出塞北。碣石指辽东。冠军临瀚海。长平翼大风。云横虎落阵。气抱龙城虹。（文苑作横虎落阵气。抱龙绕城虹。）横行万里外。胡运百年穷。兵寝星芒落。战解月轮空。严息夜斗。も角罢鸣弓。北风嘶朔马。胡霜切塞鸿。休明大道暨。幽荒日用同。方就长安邸。来谒建章宫。（○文苑英华百九十七。《乐府诗集》二十一。《诗纪》百二十一。）  

汉虏未和亲。忧国不忧身。握手河梁上。穷涯北海滨。据鞍独怀古。慷慨感良臣。历览多旧迹。风日惨愁人。荒塞空千里。孤城绝四邻。树寒偏易古。草衰恒不春。交河明月夜。阴山苦雾辰。雁飞南入汉。水流西咽秦。风霜久行役。河朔备艰辛。薄暮边声起。空飞胡骑尘。（○文苑英华百九十七。《诗纪》百二十九。）  

【山斋独坐赠薛内史诗二首】  

居山四望阻。风云竟朝夕。深溪横古树。空岩卧幽石。日出远（文苑云。一作孤。）岫明。鸟散空林寂。兰庭动幽气。竹室生虚白。落花入户飞。细草当阶积。桂酒徒盈樽。故人不在席。日（文苑作薄。《诗纪》云。一作薄。）暮山之幽。临风望羽客。（○文苑英华二百四十八。《诗纪》百二十九。）  

岩壑澄清（文苑作清澄。）景。景清岩壑深。白云飞暮色。绿水激清音。涧户散馀彩。山窗凝宿阴。花草共荣映。树石相陵临。独坐对陈榻。无客有鸣琴。寂寂幽山里。谁知无闷心。（○同上）  

【赠薛内史诗】  

耿耿不能寐。京洛久离群。横琴还独坐。停杯遂待君。待君春草歇。独坐秋风发。朝朝唯落花。夜夜空明月。明月徒流光。落花空自芳。别离望南浦。相思在汉阳。汉阳隔陇吟。南浦达桂林。山川虽未远。无由得寄音。（○文苑英华二百四十八。《诗纪》百二十一。）  

【赠薛播州诗】（十四章）  

〖北史曰：素尝以五言寺七百字赠播州刺史薛道衡。词气颖拔。风韵秀上。为一时盛作。未几而卒。道衡曰：人之将死。其言也善。若是乎。○逯按。《诗纪》作十四首。非是。〗  

在昔天地闭。品物属屯蒙。和平替王道。哀怨结人风。麟伤世已季。龙战道将穷。乱海飞群水。（文苑、《诗纪》并云。一作乱流飞海若。）贯日引长。（《诗纪》云。一作白。）虹。干戈异革命。揖让非至公。  

两河定宝鼎。八水域神州。函关绝无路。京洛化为丘。漳滏尔连（文苑作连尔。）沼。泾渭余别流。生郊满戎马。涉路起风牛。班荆疑莫遇。赠缟竟无由。  

五纬连珠聚。千载浊河清。金亡潜虎质。闰尽自蛙声。圣期伊（文苑作依。）旦暮。天禄启炎精。雾生三日重。星飞五老轻。宗答上帝。改物创群生。  

道昏虽已朗。政故犹未新。刳舟洹水济。（文苑云。一作溟水际。《诗纪》云。一作际。）结网大川滨。出游迎钓叟。入梦访幽人。植林离各树。开荣岂异春。相逢一时泰。共幸百年身。  

有帛贲丘园。生刍自幽谷。尘芳金马路。澜清凤池澳。零露既垂光。清风复流穆。倾盖如旧知。弹冠岂新沭。利心金各断。芬言兰共馥。  

自余历端揆。缉熙恧时彦。及尔陪帷幄。出纳先天眷。高调发清音。缛藻流馀绚。或如彼金玉。岁暮无凋变。余松待尔心。尔筠留我箭。  

荏苒积岁时。契阔同游处。阊阖既趋朝。承明还宴语。上林陪羽猎。甘泉侍清曙。（文苑作署。）迎风含暑气。飞雨凄寒序。相顾惜光阴。留情共延（《诗纪》云。一作遥。）伫。  

滔滔彼江汉。实为南国纪。作牧求明德。若人应斯美。高卧未褰帷。飞声已千里。还望白云天。日暮秋风起。岘山君傥游。泪落应无已。  

汉阴政已成。岭表人犹蠹。弹冠比方新。还珠总如故。楚人结去思。越俗歌来暮。阳乌（《诗纪》云。疑作鸟。）尚归飞。别鹤还回顾。君见南枝巢。应思北风路。  

北风吹故林。秋声不可听。雁飞穷海寒。鹤唳霜皋净。含毫心未传。闻音路犹。唯有孤城月。徘徊独临映。吊影余自怜。安知我疲病。  

养病愿归闲。居荣在知足。栖迟茂陵下。优游沧海曲。古人情可见。今人（文苑云。一作我。）遵路（文苑云。一作故。）躅。荒居接野穷。心物俱非俗。桂树芳（文苑作方。）丛生。山幽竟何欲。  

所欲栖一枝。禀分丰诸已。园树避鸣蝉。山梁过雌雉。野阴冒丛灌。幽气含兰芷。悲哉暮秋别。（文苑云。一作晨霞既悲哉。）春草复萋矣。鸣琴久不闻。属听空流水。  

秋水鱼游日。春树鸟鸣时。濠梁暮共往。幽谷有相思。千里悲无驾。一见杳难期。山河散琼蕊。庭树下丹滋。物华不相待。迟暮有馀悲。  

衔悲向南浦。寒色黯沈沈。风起洞庭险。烟生云梦深。独飞时慕侣。寡和乍孤音。木落悲时暮。时暮感离心。离心多苦调。讵假雍门琴。（○文苑英华二百四十八。《诗纪》百二十一。）  

【行经汉高陵诗】  

芳春无献果。明月不游衣。（○匡谬正俗五。）  

贺若弼  

〈弼。字辅伯。河南雒阳人。仕齐、周历官寿州刺史。隋文帝受禅。阴有平江南之志。高荐弼有文武才干。拜吴州总管。平陈後。加上柱国。进爵宋国公。大业三年被诛。〉  

【遗源雄诗】  

〖隋《书》曰：隋文帝拜弼为吴州总管。委以平陈之事。弼欣然以为己任。与寿州总管源雄并为重镇。弼遗雄《诗》曰：〗  

交河骠骑幕。合浦伏波营。勿使麒麟（《御览》作骐ら。）上。无我二人名。（○隋书本传。《御览》二百七十七。《太平广记》三百。《诗纪》百二十一。）  

薛道衡  

〈道衡。字玄卿。河东汾阴人。仕齐历司州兵曹从事、太尉主簿、中书侍郎。入周为御史二命士。历陵州、邛州刺史。隋初为内事舍人。迁吏部侍郎。出事配防岭外。徵授内史侍郎。加上仪同三司。进位上开府。炀帝即位。转播州刺史。入拜司隶大夫。大业三年被害。年七十。有集七十卷。〉  

【乐府】  

【出塞二首和杨素○以下五言。】  

高秋白露团。上将出长安。尘沙塞下暗。风月陇头寒。转蓬随马足。飞霜落剑端。凝云迷代郡。流水冻桑乾。烽微桔槔远。桥峻辘轳难。从军多恶少。召募尽材官。伏堤（文苑作波。注云。一作堤。）时卧鼓。疑兵乍解鞍。柳（文苑作龙。注云。一作柳。《诗纪》云。一作龙。）城擒冒顿。长坂纳呼韩。受降今更筑。燕然已重刊。还嗤傅介子。辛苦刺楼兰。（○文苑英华百九十七。《乐府诗集》二十一。《诗纪》百二十三。）  

边庭烽火惊。插羽夜徵兵。少昊腾金气。文昌动将星。长驱汗北。直指夫人城。绝漠三秋暮。穷阴万里生。寒夜哀笛（文苑作笳。乐府同。）曲。霜天断雁声。连旗下鹿塞。（文苑作旌旗连下鹿。注云。一作连旗下鹿塞。）叠鼓向龙庭。妖云坠虏阵。晕月绕胡营。左贤皆顿颡。单于已系缨。绁马登玄阙。钩鲲临北溟。当知霍骠骑。高第起西京。（○同上）  

【昭君辞】  

我本良家子。充选入椒庭。不蒙女史进。更失（乐府作无。）画师情。蛾眉非本质。蝉鬓改真形。专由妾命薄。（文苑云。一作蹇。）误使君恩轻。啼沾（乐府作落。文苑云。一作落。）渭桥路。叹别长安城。夜依（文苑作今夜。乐府同。）寒草宿。朝逐（文苑云。一作朝朝。乐府作明朝。）转蓬征。却望关山迥。前瞻沙漠平。胡风带秋月。嘶马杂笳声。毛裘易罗绮。毡帐代金（文苑作帷。乐府同。）屏。自知莲脸歇。（光府误作歌。）羞看菱镜明。钗落终应弃。髻（文苑作发。注云。一作髻。）解不须萦。何用单于重。讵假阏氏名。是聊强食。筒（文苑作桐。乐府同。）酒未能倾。心随故乡断。愁逐塞云生。汉宫如有忆。为视旄头星。（○文苑英华二百四作昭君怨。《乐府诗集》二十九作明君词。《诗纪》百二十三。）  

【昔昔盐】  

垂柳覆金堤。蘼芜叶复（才调集作正。文苑同。）齐。水溢芙蓉沼。花飞桃李蹊。采桑秦氏女。织锦窦家妻。关山别荡（才调集作宕。文苑同。）子。风月守空闺。恒（容斋续笔作常。）敛千金笑。长垂双（文苑云。一作白。）玉啼。盘龙随镜隐。彩（文苑云。一作舞。）凤逐帷低。飞（才调集作惊。文苑云。一作惊。）魂同夜（文苑云。一作野。）鹊（才调集作野鹤。）倦寝忆晨鸡。暗牖悬蛛网。空梁落燕泥。前年过代（才调集作岱。）北。今岁往辽西。一去无消息。（调集作还意。文苑云。一作还意。）那（草堂诗笺作何。）能惜马蹄。（○才调集一作刘长卿别宕子怨。文苑英华二百八十七。《乐府诗集》七十九。对床夜语一。容斋续笔七。《诗纪》百二十三。又草堂诗笺三陪郑诗注作效今体诗。引蹄一韵。）  

【豫章行】（七言）  

江南地远接（文苑作接远。）闽瓯。山东（乐府作东山。）英妙屡经游。前瞻叠障千重阻。却带惊湍万里流。枫叶朝飞向京洛。文鱼夜过历吴洲。君行远度茱萸岭。妾住长依明月楼。楼中愁思不开。始复临窗望早春。鸳鸯水上萍初合。鸣鹤园中花并新。空忆常时角枕处。无复前日画眉人。照骨金环谁用许。见胆明镜自生尘。  

荡子从来好留滞。况复关山远迢递。当学织女嫁牵牛。莫作（乐府作学。）娥叛夫婿。偏讶思君无限极。欲罢欲忘还复忆。愿作王母三青鸟。飞去飞来（乐府作飞来飞去。）传消息。丰城双剑昔曾离。经年累月复相随。不畏将军成久别。只恐封侯心更移。（○文苑英华二百一。《乐府诗集》三十四。《诗纪》百二十三。）  

【诗】  

【从驾幸晋阳诗】（以下五言。）  

省方遵往册。游豫叶前经。金吾朝戒道。校尉晚巡营。重峦下飞骑。绝浦渡连旌。涧水寒逾咽。松风远更清。方观翠华反。簪笔上云（文苑作云。）亭。（○《初学记》十三。文苑英华百七十。《诗纪》百二十三。）  

【奉和月夜听军乐应诏诗】  

旌（《初学记》作旋。）门临古堞。徼道度（文苑作渡。）深隍。月冷（《初学记》作令。）疑秋夜。山寒落夏霜。遥空澄（《初学记》作丁。万花谷同。）暮色。清景散馀光。笳声（文苑作清。）喧陇水。鼓曲噪渔阳。沈郁兴神息。眺听（《初学记》作德。）发天章。嵩岱终难（《初学记》字缺。）学。丘陵徒自强。（○《初学记》十五。文苑英华二百十二。万花谷後三十二作薛道衡诗。《诗纪》百二十三。）  

【奉和临渭源应诏诗】  

玄功复禹迹。至德去汤罗。玉关亭障远。金方水石多。八川兹一态。万里导长波。惊流注陆海。激浪象（文苑作还。）天河。（文苑辨证、《诗纪》云。《三辅黄图》云。渭水贯都。象天河。）鸾旗历岩谷。龙穴暂经过。西老陪游宴。南风起咏歌。庶品蒙仁泽。生灵穆（文苑作沐。）太和。微臣惜暮景。愿驻鲁阳戈。（○《初学记》六。文苑英华百七十。《诗纪》百二十三。）  

【秋日游昆明池诗】〖《诗纪》云。江总、元行功皆有此诗。〗  

灞陵因静退。灵沼（文苑作池。）暂徘徊。新船木兰楫。旧宇豫章材。荷心宜露泫。竹径重风来。鱼潜疑刻石。沙暗（《类聚》作暗。）似沈灰。琴逢鹤欲舞。酒遇菊花（《初学记》作初。是。）开。Ａ２２（《初学记》作羁）心与秋兴。陶然寄一杯。（○《初学记》七。文苑英华百六十四。《诗纪》百二十三。又《类聚》九引徊、材、乘、灰四韵。）  

【敬酬杨仆射山斋独坐诗】  

相望山河近。相思朝夕劳。龙门竹箭急。华岳莲花高。岳高嶂重叠。鸟道风烟接。遥原树若荠。远水舟如叶。叶舟旦旦浮。惊波夜夜流。露寒洲渚白。月冷函关秋。秋夜清风发。弹琴即鉴月。虽非庄舄歌。吟咏常思越。（杨素封越国公。○文苑英华三百十七。《诗纪》百二十三。）  

【重酬杨仆射山亭诗】  

寂寂无与晤。朝端去总戎。空庭聊步月。闲坐独临风。临风时太息。步月山泉侧。朝朝散霞彩。暮暮澄秋色。秋色遍皋兰。霞彩落云端。吹旌朔气冷。照剑日光寒。光寒塞草平。气冷咽笳声。将军献凯入。蔼蔼风云生。（○文苑英华三百十七。《诗纪》百二十三。）  

【入郴江诗】  

伏节遵严会。扬ぎ溯急流。征涂非白马。水势类黄牛。跳波鸣石碛。溅沫拥沙洲。岸回（文苑作迫。）槎倒转。滩长船却浮。缘崖频断挽。挂壁（《初学记》作璧。）屡移钩。还忆青丝骑。东方来上头。（○《初学记》六。文苑英华百六十二作入柳江。《诗纪》百二十三。）  

【渡北河诗】  

连旌映溆浦。（万花谷作浦溆。）叠鼓拂（《初学记》作沸。）沙（文苑作沸汀。《诗纪》云。一作河。）洲。桃花长新（万花谷作折。）浪。竹箭（万花谷作叶。）下奔流。塞云临远（《初学记》作连。文苑同。）舰。胡风入阵楼。剑拔蛟将出。骖惊鼋欲浮。雁书终立效。燕相果封侯。勿恨关河远。且宽边地愁。（○《初学记》六。文苑英华百六十三。万花谷後五作薛道衡诗。《诗纪》百二十三。）  

【和许给事善心戏场转韵诗】  

京洛重新年。复属月轮圆。云间璧独转。空里镜孤悬。万方皆集会。百戏尽来前。临衢车不绝。夹道阁相连。惊鸿出洛水。翔鹤下伊川。艳质回风雪。笙歌韵管弦。佳丽俨成行。相携入戏场。衣类何平叔。人同张子房。高高城里髻。峨峨楼上妆。罗裙飞孔雀。绮带垂鸳鸯。月（文苑作日。）映班姬扇。风飘韩寿香。竟夕鱼负文苑作父。）灯。彻夜龙衔烛。欢（《初学记》作戏。）笑无穷已。歌咏（文苑作吹。《诗纪》云。一作吹。）还相续。羌笛陇头吟。胡舞龟兹曲。假面饰金银。盛服摇珠玉。宵深戏未阑。兢为人所难。（文苑作ん。）卧驱（文苑作驰。）飞玉勒。立骑转（文苑作前。）银鞍。纵横既跃剑。挥霍复跳丸。抑扬百兽舞。盘跚五禽戏。狻猊弄斑足。巨象垂长鼻。青羊跪复跳。白马回旋骑。（文苑作驶。《诗纪》云。一作驶。）忽睹罗浮起。俄看郁昌（文苑作岛。）至。峰岭既崔嵬。林丛亦青翠。麋鹿（文苑作の。《诗纪》云。一作の。）下腾倚。猴猿或蹲。金徒列旧刻。玉律动新灰。甲荑垂陌柳。残花散苑梅。繁星渐寥落。斜月尚徘徊。王孙犹劳戏。公子未归来。共酌琼酥（文苑作苏。）酒。同倾鹦鹉杯。普天逢圣（文苑作盛。）日。兆庶喜康哉。（○《初学记》十五。文苑英华二百十三。《诗纪》百二十三。）  

【展敬上凤林寺诗】  

净土连幽谷。宝塔对危峰。林栖丹穴凤。地迩白沙龙。独岩楼迥出。复道阁相重。洞开朝雾敛。石湿晓云浓。高筱低云盖。风枝响和钟。檐阴翻细柳。涧影落长松。珠桂（广弘明集作柱。注云。元、明本作桂。）浮明月。莲座吐芙蓉。隐沦徒有意。心迹未相从。（○广弘明集三十。《诗纪》百二十三。）  

【从驾天池应诏诗】  

上圣家寰字。威略振边陲。八维穷眺览。千里曳（文苑作转。《诗纪》云。一作转。）旌旗。驾鼋临碧海。控骥践瑶池。曲浦腾烟雾。深浪骇鲸螭。（○《初学记》十三。文苑英华百七十。《诗纪》百二十三。）  

【梅夏应教诗】  

长廊连紫殿。细雨应黄梅。浮云半（《诗纪》云。拾遗作映。）空上。清吹隔池来。集凤（文苑作风。）桐花散。胜龟莲叶开。幸逢为善（《初学记》作喜。）乐。频降济（《初学记》误作食。）时才。（○《初学记》三。文苑英华百七十九。《诗纪》百二十三。）  

【人日思归诗】  

入春才七日。离家已二（御《御览》或作三。）年。人归落雁後。思发在花前。（○《类聚》四。《初学记》四。古今岁时杂咏五。文苑英华百五十七。《御览》三十。又五百八十六引国朝记。《诗纪》百二十三。）  

【夏晚诗】  

流火稍西倾。夕影遍曾城。高天澄远色。秋气入蝉声。（○《初学记》三。《诗纪》百二十三。）  

【岁穷应教诗】  

故年随夜尽。初春逐晓（《御览》作晚。）生。方验从军乐。饮至入西京。（○《初学记》四。古今岁时杂咏四十一。《御览》十七。《诗纪》百二十三。）  

【咏苔纸诗】  

昔时应春色。引渌（北户录作绿。）泛清流。今来承玉管。布字改（北户录作转。）银钩。（○《初学记》二十一。北户录三。万花谷後二十九作薛道衡诗。《诗纪》百二十三。）  

## 隋诗卷五  

柳  

〈。字顾言。襄阳人。初仕梁。梁亡入隋。为晋王谘议参军。仁寿初。引为东宫学士。为太子所亲狎。炀帝即位。拜秘书监。大业六年从幸江都卒。年六十九。有集五卷。〉  

【奉和晚日杨子江应制诗】  

诘旦金铙（文苑误作今晓。）发。骖驾出城。鲜云临葆盖。细草藉班轮。千里烟霞色。四望江山春。梅风吹落蕊。酒雨减轻尘。（文苑作青城。）日斜欢未毕。（文苑作跸。）睿想良非一。风生叠浪起。雾卷孤帆出。藻丽繁星。高论光朝日。空美邹枚侣。（《诗纪》云。一作举。）终谢渊云笔。（○文苑英华百七十九作奉和晚日杨子江应教。《诗纪》百二十三。）  

【奉和晚日杨子江应教诗】  

大江都会所。长洲有旧名。西流控岷蜀。东泛（文苑作北。）迩蓬瀛。（文苑误作莱。）未睹纤罗动。（文苑误作动罗。）先听远涛声。空云色晦。浃（文苑作淡。）垒浪华（文苑作花。）生。欲知暮雨歇。当观飞旆轻。（○《初学记》六。文苑英华百七十九。《诗纪》百二十三。）  

【奉和春日临渭水应令诗】  

饮马投钱岸。解钓剖璜津。风丝曳香饵。覆杯怀昔人。（○《初学记》六。《诗纪》百二十三。）  

【咏死牛诗】  

一朝辞绀。千里别黄河。对衣徒下泣。扣角讵闻歌。（○《初学记》二十九。《诗纪》百二十三。）  

【阳春歌】  

春鸟一啭有千声。春花一丛千种名。旅人无语坐（文苑作出。《诗纪》云。一作出。）檐楹。思乡怀土志难平。唯当文共酒。暂与兴相迎。（○文苑英华百九十三。《诗纪》百二十三。）  

牛弘  

〈弘。字里仁。安定鹑觚人。开皇初。授秘书监。封奇章公。後进位右光禄大夫。大业六年从幸。卒于江都。年六十六。有集十二卷。〉  

【奉和冬至乾阳殿受朝应诏诗】  

恭已临万寓。（岁时杂咏作寓。）宸居御八埏。作贡菁茅集。来朝圭黻（文苑作币。注云。《初学记》作敝。）连。司仪三揖（文苑作接。）盛。掌礼九宾虔。（文苑作庆。）重栏映如璧。（岁时杂咏作壁。）复殿绕非（文苑作飞。）烟。（○《初学记》十四。古今岁时杂咏三十九作奉和冬至日乾阳殿受朝应制。文苑英华百七十五作奉和冬至日乾元殿受朝。《诗纪》百二十。）  

萧琮  

〈琮。字温文。父岿。梁王之子。请魏师平江陵。遂称帝於江陵。传岿及琮。嗣位二载。入朝於隋。被留。赐爵莒国公。炀帝即位。改封梁公。後被废卒。〉  

【奉和御制夜观星示百僚诗】  

阳精去南陆。大曜始西流。夕风凄谢暑。夜气应新（《初学记》作亲。）秋。重门月已映。严城漏渐。临风出累榭。度月蔽层楼。灵河隔神女。仙辔动星牛。玉衡指栋落。瑶光对幌留。徒知仰阊阖。乘槎未有由。（○《初学记》一作奉和月夜观星诗。文苑英华百五十二。《诗纪》百二十。）  

袁庆〈《诗纪》云。按隋书乐志有袁庆隆者。大业时为秘书郎。炀帝命与柳顾言等典乐事。疑即此也。〉  

【奉和御制月夜观星示百僚诗】  

六龙初（《诗纪》误作出。）匿影。顾兔始驰光。戎（《初学记》作戍。文苑作戒。）井传宵漏。（《诗纪》云。《文选》刻漏铭。徼宫戎井。）山庭引（《初学记》作别。）夕凉。宸居多胜托。闲步出琳堂。烂烂星芒（《初学记》误作芝。）动。耿耿清河长。青道移天驷。北极转文昌。（文苑作清。注云。《初学记》作情。）乔枝犹隐毕。绝岭半侵张。仰观留玉裕。（文苑、《诗纪》并云。陆机宣猷堂诗。天姿玉裕。）睿作动金相。无庸徒抱（文苑作扣。）寂。何以继连章。（○《初学记》一作奉和月夜观星诗。文苑英华百五十二。《诗纪》百二十。）  

王  

〈。字元恭。琅邪临沂人。梁王筠之孙。仕陈历太子洗马、中舍人。陈亡。与弟胄俱为学士。炀帝即位。授秘书郎。卒官。〉  

【七夕诗二首】  

天河横（文苑作汉。）欲晓。凤驾俨应飞。落月移妆镜。浮云动别衣。欢逐今宵尽。愁随还路归。犹将宿昔泪。更上去年机。（○《类聚》四。《初学记》四。古今岁时杂咏二十五。文苑英华百五十八。《御览》三十一。《诗纪》百二十五。）  

终年恒弄杼。（岁时杂咏误作抒。）今夕始停梭。却镜看斜月。移车渡浅河。长裙动星佩。轻帐扌云罗。旧愁虽暂止。新愁还复多。（○古今岁时杂咏二十五。《诗纪》百二十五。）  

徐仪  

〈仪。东海郯人。陈徐陵第三子。仕陈位尚书殿中郎。入隋。炀帝召为博士。除著作佐郎。〉  

【暮秋望月示学士各释愁应教】  

碣石寒光远。□□秋色高。长沙正下叶。曲岸已飞涛。君王怅晚节。延伫竭神皋。复属西园夜。轻辇暂游遨。游遨未云赏。苍茫孤月上。枝间影合离。波上光来往。此夕未央宫。应照仙人掌。掌高明转净。夜深留睿想。处处敞高扃。流照满珠庭。重轮（文苑作经。）入雅曲。合璧应祥经。灿烂浮珠网。参差间玉星。山幽有芳桂。林静发新。开布帝城。分枝共月明。斜晖渐西落。弥□轸（文苑作轸□。）归情。骖驾且来游。圣藻命舒愁。询刍以蠲病。参妙本难酬。良史称天闳。因时命应刘。楚王追绿兕。齐後出青丘。驰原落云翼。截水曳吞舟。无劳子虚咤。即事可忘忧。（○文苑英华百七十九佚作者名。古诗类苑一。《诗纪》百二十六。）  

岑德润  

〈德润。南阳人。父之敬。博涉文史。雅有辞笔。德润有父风。位至中军吴兴王记室。〉  

【鸡鸣篇】  

钟响应繁霜。晨鸡锦臆张。帘迥（文苑作回。）犹侵露。枝高已映光。排空下朝揭。奋翼上花扬。雨晦思君子。关开脱孟尝。既得依云外。安用集陈仓。（○文苑英华二百六作赋鸡鸣篇。《诗纪》百二十六。）  

【赋得临阶危石诗】  

当阶耸危石。殊状实（《初学记》作宕。）难名。带山疑似兽。侵（文苑作浸。）波或类鲸。云峰临栋起。莲影入檐生。楚人终不识。徒自蕴连城。（○《初学记》五。文苑英华百六十一。《诗纪》百二十六。）  

【咏灰诗】  

图规晕不。气改律还虚。欲燃愁狱吏。弃道畏刑书。未得逢疆阵。轻举欲焉如。（○《类聚》八十。《诗纪》百二十六。）  

【咏鱼诗】  

剑影侵波合。珠光带水新。莲东自可戏。安用上龙津。（○《类聚》九十六作鱼诗。文苑英华三百三十。《诗纪》百二十六。）  

崔仲方  

〈仲方。字不齐。博陵安平人。仕周为司玉大夫、银青光禄大夫。授仪同。进爵范阳县侯。隋受禅。进位上开府。转司农少卿。封固安县公。拜虢州刺史。转会总管。仁寿初。迁代州总管。炀帝即位。进位大将军。拜民部尚书。出为上郡、信都太守。大业中致仕。卒。年七十六。〉  

【奉和周赵王咏石诗】  

玉绳随月落。金碑（文苑作牌。）映日鲜。入江疑濯锦。出峡似开莲。文马河西瑞。兵符济北篇。会逐灵槎上。还归天汉边。（○《初学记》五。文苑英华百六十一作奉和周赵玉咏石。《诗纪》百二十四。）  

【小山诗】  

昆丘本难陟。轩台不易朝。还往麟洲上。时听凤凰箫。霞观文犀簟。香林碧（文苑或作石。）玉条。且学烧丹甑。何假（文苑或云。一作暇。）摘灵桃。（○文苑英华百五十九。文苑英华二百二十五作神仙。《诗纪》百二十四。）  

【夜作巫山诗】  

荆门秋水急。巫峡断云轻。若为教月夜。长短听猿声。（○文苑英华百六十。《诗纪》百二十四。）  

于仲文  

〈仲文。字次武。起家为周赵王属、东郡太守。隋高祖受禅。教击胡有功。拜太子右卫率。炀帝时。迁大将军。大业八年辽东之败。诸将皆委罪仲文。帝怒。系之。因发病卒。年六十八。〉  

【侍宴东宫应令诗】  

铜楼充震位。银牖集嘉（文苑作佳。）宾。青宫列绀。紫陌结朱轮。弦调宝瑟曲。歌动画梁尘。金卮倾斗酒。琼筵列八珍。花惊度翠羽。萍散跃鳞。承恩叨并作。扣（《诗纪》云。一作和。）寂绕阳春。（○文苑英华百七十九。《诗纪》百二十四。）  

【答谯王诗】〖《诗纪》云。按北史。谯孝王俭。周文帝子也。〗  

梧台开广宴。竹苑列英贤。景差方入楚。乐毅始游燕。折角挥谈柄。重席吐言泉。武骑初ゼ翰。文学正题鞭。玉徽调绿绮。璧散沈青田。晚霞澹远岫。落景藻长川。未陪东阁赏。独咏西园篇。（○《初学记》十。《诗纪》百二十四。）  

王胄  

〈胄。字承基。弟。仕陈。起家鄱阳王法曹参军。历太子舍人、东阳王文学。陈灭。晋王引为学士。大业初。为著作佐郎。从征辽东。授朝散大夫。大业九年。杨玄感败。胄坐交游徙边。亡匿江左。被诛。年五十六。有集十卷。〉  

【白马篇】  

白马黄金鞍。（文苑作鞭。《诗纪》云。一作鞭。）蹀躞柳城前。问此何乡客。长安恶少年。结发从戎事。驰名振朔边。良弓控繁弱。利剑挥龙泉。（文苑作渊。注云。一作泉。《诗纪》云。一作渊。）披林扼凋虎。仰手接飞鸢。前年破（文苑云。一作绝。）沙漠。昔岁取祁连。折冲摧右校。搴旗殪左贤。昆弥还谢力。（文苑辨证、《诗纪》并注云。昆。乐府作。《左传》。狄弥。所谓有力如虎者也。）庆忌本推儇。海外平（文苑云。一作凭。）遐险。来庭识负褰。（文苑云。一作职贡愆。）三韩劳薄伐。六事指幽燕。良家选河右。猛将征（文苑作徵。）西山。浮云屯羽骑。蔽日引长旃。自矜有馀勇。应募忽争先。王师已得隽。（乐府作俊。）夷首失求（文苑作谅失。注云。一作失求全。《诗纪》云。一作谅失。）全。鼓行犭旬（乐府作徇。）玉检。（文苑云。一作王俭。）乘胜荡朝鲜。志勇期（文苑云。一作所期大。）功立。宁惮微躯捐。不羡山河赏。谁（乐府作唯。）希竹素传。（○文苑英华二百九。《乐府诗集》六十五。《诗纪》百二十五。）  

【枣下何纂纂二首】  

柳黄知节变。草绿识春归。复（乐府作复。）道含云影。重檐照日辉。（○《乐府诗集》七十四。《诗纪》百二十五。）  

御柳长条翠。宫槐细叶开。还得闻春曲。便逐鸟声来。（○同上）  

【敦煌乐二首】  

长途望无已。高山断还续。意欲此念时。气绝不成曲。（○《乐府诗集》七十八。《诗纪》百二十五。）  

极目眺修涂。平原忽超远。心期在何处。望望崦嵫晚。（○同上）  

【纪辽东二首】（乐府作一首。）  

辽东氵贝水事龚行。俯拾信神兵。欲知振旅旋归乐。为听凯歌声。十乘元戎才渡辽。扶已冰消。（文苑作销。）讵似百万临江水。按辔空回镳。（○文苑英华二百一。《乐府诗集》七十九。《诗纪》百二十五。）  

天威电迈举朝鲜。信次即信旋。还笑魏家司马懿。迢迢用一年。鸣銮诏跸发淆潼。合（文苑作舍。）爵有畴庸。何必丰沛多相识。比屋降尧封。（○同上）  

【在陈释奠金石会应令诗】  

元气氤氲。玄风缅邈。垂衣钻燧。修文反朴。异代殊时。袭礼沿乐。损益虽著。罔弗于学。体斯将圣。实表宗师。三千仰德。五百应期。除丘黜素。定礼删诗。作训垂范。斯文在兹。有梁不造。群胡蹈轶。圣教沦胥。微言殄瘁。大陈光启。搜扬遗逸。儒雅成林。诗书闲出。我星纂历。负握图。文同四表。教渐八区。韬戈偃革。抑末崇儒。矩步接武。缝掖相趋。元良继体。作睿惟则。明乃离照。泽符震德。审谕宁陈。璋靡忒。聿修三善。以贞万国。展兹鸾驾。敬业兽门。尚仁降礼。齿胄纡尊。式陈俎豆。夤荐蘩。иね成列。丝竹相喧。奠飨斯洽。克谐嘉宴。酒溢金。肴分玉馔。肃肃冠冕。诜诜巾卷。咸资德。是称俊选。时惟岁聿。律变灰迁。鸿门寒重。璧水冰坚。风移瑞气。日藻非烟。空知庆跃。何答陶甄。（○文馆词林百六十。）  

【奉和赐诗】  

〖隋《书》曰：炀帝自东都还京师。赐天下大四日。为五言诗。诏群官诗成者奏之。帝览胄诗而善之。谓侍臣曰：气高致远。归之於胄。词清体润。其在世基。意密理新。惟庾自直。过此者未可以言诗也。帝所有篇什。多令继和。与虞绰齐名。同志友善。於时後进之士。咸以二人为准的。○《诗纪》云。诗汇作炀帝者非。〗  

河洛称朝市。崤函实奥区。周营曲阜作。汉建奉春谟。大君苞二代。皇居盛两都。招摇正东指。天驷乃西驱。展令齐玉犬。式道耀金吾。千门驻罕毕。（隋书作。）四达俨车徒。是节春之暮。神皋华实敷。皇情感时物。睿思属榆。诏问百年老。恩隆五日。小人荷熔铸。何由答大炉。（○隋书王胄传。《诗纪》百二十五。）  

【奉和悲秋应令诗】  

秋天拟文学。秋水擅庄蒙。草湿蒹葭露。波卷洞庭风。便坐翻桑叶。（文苑云。一作荚。）长坂歇兰。檐喧犹有燕。陂（文苑作波。注云。疑作陂。）静未来鸿。蝉噪（文苑云。一作唱。）闻疑断。池清映似空。刘安悲落木。曹植叹征蓬。  

重明岂凝滞。无累在渊冲。随时四序合。应物五情同。发言形恻隐。睿作挺神功。下材均朽木。何以慕凋虫。（文苑英华注曰：此篇前五韵见《初学记》。作萧悫秋日诗。文苑一百五十八卷复云庾信作。而一百七十九卷乃十韵。共题王胄作。观其辞意。只是一篇。当以十韵为正。○文苑百七十九作奉和愁秋应令。文苑英华辨证七。《诗纪》百二十五。）  

【言反江阳寓目灞赠易州陆司马诗】  

游人卖药罢。徐步反江干。行吟（文苑云。一作凝眸。）灞陵岸。回首望长安。晨华照城阙。参差复郁盘。千门含日丽。万雉映霞丹。云开承露掌。吹动相风竿。游童轻薄少。鲜服冠。花开傅粉晏。尘起副车韩。屡投双飞剑。曾操两色丸。挂（文苑作桂。）玉要游女。弹珠落矫翰。信美非吾乐。何事久盘桓。欲动（文苑作勒。注云。一作动。）南登（文苑作征。注云。一作登。）咏。还谣北上难。眷言思旧（文苑作故。）友。徂（文苑作德。注云。疑。）远路漫漫。燕陲望楚服。天际与云端。棹发吴涛上。荆歌易水寒。十年阻风月。万里别金兰。心期竟何许。怀抱日摧残。容华冉冉谢。衣带朝朝宽。盛宪宁延寿。刘琨自少欢。宿昔均取舍。同波岂异澜。赠言不尽意。掷笔起长叹。（○文苑英华二百四十八。《诗纪》百二十五。）  

【酬陆常侍诗】  

相知四十年。别离万馀里。君留五湖曲。余去三河。寒检君後凋。溺灰余仅死。何言西北云。复觌东南美。深交不忘故。飞觞敦宴喜。赠藻发中情。奇音迈流徵。追惟中岁日。於斯同憩止。思之宛如昨。倏焉逾二纪。畴昔多朋好。一旦埋蒿里。无人莫己知。有恸伤知己。把臂还相泣。岿然吾与子。沾襟行自念。哀哉亦已矣。吾归在漆园。著书试词（文苑及《诗纪》并云。一作经。）理。劳息乃殊致。存亡宁异轨。大路不能遵。咄哉情可（文苑作何。）鄙。（○文苑英华二百四十。《诗纪》百二十五。）  

【答贺属诗】  

外黄初邸客。蜀郡晚琴声。本欲从张耳。何曾说马卿。定知游道日。非是第（文苑作弟。）如行。高文拟杂佩。善谑间瑶琼。前书言家室。末叙挂簪缨。问仁宁伐国。扬波岂乱清。闻有阳台客。（文苑云。一作客曲。《诗纪》云。一作曲。）常留入梦（文苑作爱。注云。一作梦。）情。无为（《诗纪》云。一作由。）嗟独割。空引助庖名。（○文苑英华二百四十。《诗纪》百二十五。）  

【卧疾闽越述净名意诗】（并序）  

余卧疾闽海。弥留旬朔。善友法师。劝余以净名妙典调伏身心。力疾粗陈其意。敬简法师云尔。  

客行万馀里。眇（广弘明集作渺。注云。宋、元、宫本作＜耳少＞。）然沧海上。五岭常炎郁。百越多山瘴。兼以劳形神。遂此婴疲恙。桐雷邈已远。砭石良难访。抱影私自怜。沾襟独惆怅。毗城有长者。生平夙（广弘明集云。宋本作风。）所尚。复藉大因缘。勉以深回向。心路资调伏。於焉念实相。水沫（广弘明集云。明本作洙。）本难摩。乾城空有庆。是生非至理。是我皆虚妄。求之不可得。谁其受业障。信矣大医王。兹力诚难（广弘明集作无。注云。明本注。一作难。）量。（○广弘明集三十。《诗纪》百二十五。）  

【别周记室诗】  

五里徘徊鹤。三声断绝猿。何言俱失路。相对泣离樽。别意凄无已。当歌寂不喧。贫交欲有赠。掩涕竟无言。（○文苑英华二百六十六。《诗纪》百二十五。）  

【赋得雁送别周员外戍岭表诗】  

旅雁别衡阳。天寒关路长。行断由惊（《初学记》作经。万花谷同。）箭。声嘶为犯霜。罹（文苑云。一作罗。）缴无人悯。能鸣反自伤。何如侣泛泛。（文苑作似泊泊。）刷羽戏方塘。（○《初学记》三十作送周员外充戍岭表赋得雁诗。文苑英华二百八十五。万花谷後四十作王胄诗。《诗纪》百二十五。）  

【为寒床妇赠夫妇诗】  

月净闺偏冷。更深夜转长。霜纨犹掩扇。露未飘香。解带惭连理。引被愧鸳鸯。谁能未相识。还为守空床。（○文苑英华二百四十八。《诗纪》百二十五。）  

【雨晴诗】  

初晴物候凉。夕景照山庄。残虹低饮涧。新溜上侵塘。风度蝉声远。云开雁路长。（○《初学记》二。文苑英华百五十五。《诗纪》百二十五。）  

【西园游上才】  

西园游上才。清夜可徘徊。月桂临樽上。山云影盖来。飞花随烛度。疏叶向帷开。当轩顾应阮。还觉贱邹枚。（○《乐府诗集》七十四。《诗纪》百二十五。○逯按。此诗乐府次王胄枣下何纂纂後而佚作者名。《诗纪》即作胄诗。今附此俟考。）  

【燕歌行】  

庭草无人随意绿。（○《御览》五百九十一引国朝传记。）  

诸葛颖  

〈颖。字汉。丹阳建康人。起家梁邵陵王参军。侯景之乱。奔齐。待诏文林馆。迁太子舍人。入隋。晋王广引为参军。及王即帝位。迁著作郎。甚见亲幸。大业十一年。从驾北巡。卒於道。年七十七。有幸江都道里记一卷、洛阳古今记一卷、马名录一卷、銮驾北巡记一卷、集十四卷。〉  

【奉和御制月夜观星示百僚诗】  

｛穴叫｝｛穴条｝神居远。萧条更漏深。薄烟净遥色。高树肃（文苑作肃。）清阴。星月满兹（《初学记》误作并。）夜。灿烂还相临。连珠欲东上。团扇渐西沈。澄水含斜汉。树隐横参。时闻送筹柝。（文苑误作折。）屡见绕枝禽。圣情记馀事。振玉复鸣金。（○《初学记》一作奉和月夜观星诗。文苑英华百五十二。《诗纪》百二十五。）  

【奉和方山灵岩寺应教诗】  

名山镇江海。梵宇驾风烟。画ㄆ临松盖。銮牖对峰莲。雷出阶基下。云归梁栋前。灵光辨昼夜。轻衣数劫年。一陪香作食。长用福为田。（○广弘明集三十。《诗纪》百二十五。）  

【奉和出颍至淮应令诗】〖《诗纪》云。一作应诏。〗  

涉颍倦纡回。浮淮欣迥直。遥村含水气。远浦澄天色。灵涛稍欲近。仙岩行可识。玄览属睿辞。风云有馀力。（○《初学记》六。文苑英华百七十作出颍至淮应制。《诗纪》百二十五。）  

【奉和通衢建灯应教诗】  

芳衢澄夜景。法炬烂参差。逐轮时徙焰。桃花生落枝。飞烟绕定（岁时杂咏作疑。）室。浮光映瑶池。重阁登临罢。歌管乘空移。（○广弘明集三十。古今岁时杂咏七。《诗纪》百二十五。）  

【赋得微雨东来应教诗】  

〖《诗纪》云。陶渊明读《山海经》诗。微雨从东来。好风与之俱。〗  

微雨暗（文苑作间。）东峰。散漫洒长松。涧（文苑误作间。）满新流浊。山沾积翠浓。风起还吹燕。云来本（文苑误作来。）送龙。登年随玉烛。名山定可封。（○《初学记》二。文苑英华百七十九作赋得微雨。《诗纪》百二十五。）  

【春江花月夜】（和炀帝。）  

张（乐府作花。）帆渡柳浦。结缆隐梅洲。月色含江树。花影覆船楼。（○《乐府诗集》四十七。《诗纪》百二十五。）  

虞绰  

〈绰。字士裕。会稽馀姚人。仕陈为太学博士。大业初。转秘书学士。迁著作郎。常居禁中。以文翰待诏。大业九年。坐与杨玄感交往。徙於边。亡匿岁馀。为吏所执。被刑。年五十四。〉  

【於婺州被囚诗】  

〖北史本传曰：绰被徙至长安而亡。潜度江。变姓名。游东阳。抵信安令辛大德。大德舍之岁馀。绰与人争田相讼。有识绰者而告。竟为吏所执。〗  

穷达虽有命。逋逃诚负累。背恩已偷生。临危未能死。得（《初学记》作待。）罪既不测。中心怅无已。（以上三字《初学记》缺。）厚颜羞朋友。囚心愧妻子。圣日始东扶。徂年迫西汜。方违盛明代。永向幽泉里。况当此春节。物候惊田里。桃蹊日影乱。柳迳秋（《诗纪》云。疑作和。）风起。动植皆顺性。嗟余独沦耻。投笔不重陈。此情寄知己。（○《初学记》二十。《诗纪》百二十四。）  

## 隋诗卷六  

许善心  

〈善心。字务本。高阳北新城人。仕陈历新安王法曹、度支郎中、侍郎、撰史学士。祯明中。奉使聘隋。拘留不遣。及陈亡。拜通直散骑常侍。授虞部侍郎。除秘书丞。仁寿初。摄黄门侍郎。左迁给事郎。从征辽东。授建节尉。寻加朝散大夫。授通议在夫。义宁二年为宇文化及所害。年六十一。有方物志二十卷、符瑞记十卷。〉  

【奉和赐诗】  

帝道属平。天文预观象。兹生荷化育。博施多含养。正始振皇风。端居留眷想。夕拜参近侍。朝思滥弘奖。温树贵不言。克艰庶无爽。（○《初学记》二十。《诗纪》百二十三。）  

【奉和还京师诗】  

重光阐帝图。肆觐荷来苏。卜洛连新邑。因秦还旧都。雷警三辰卫。星陈七萃驱。从风折凤羽。曜日拖鱼须。宪章殚礼乐。容服备车徒。回銮入丰镐。从跸度榆。冉冉年和变。迟迟节物徂。馀花照玉李。细叶翦圭梧。朝夕万国凑。海会百川输。微生逢大造。倏忽改荣枯。（○《初学记》二十四。《诗纪》百二十三。）  

【於太常寺听陈国蔡子元所校正声乐诗】  

维阳成（万花谷作盛。）礼乐。治定昔君临。充（《初学记》字缺。按宋本作虞。）庭观树羽。之（文苑作上。注云。一作上。《诗纪》云。一作上。）帝仰（万花谷作从。）金。既因钟石变。将随河海沈。湛露废还序。承（文苑云。一作乘。）风绝复寻。衮章无旧迹。韶夏有馀音。泽竭英茎散。人遗忧思深。悲来未减瑟。泪下正闻琴。讵似（《初学记》作以。万花谷同。）文侯睡。聊同微子吟。钟奏殊南北。商声异古今。独有延州（文苑作陵。）听。应知亡国音。（○《初学记》十五。文苑英华二百十二作於太常寺听陈国蔡子元所教正声乐。万花谷後三十二作诗善心诗。《诗纪》百二十三。）  

【奉和冬至乾阳殿受朝应诏诗】  

森森罗陛卫。哕哕锵璁珩。礼殚五瑞辑。乐阕九功成。（○《初学记》十四。《诗纪》百二十三。）  

庾自直  

〈自直。颍川人。仕陈历豫章王外兵参军记室。大业初。授著作佐郎。义宁二年。宇文化及作逆。与之北上。感激发病卒。〉  

【初发东都应诏诗】  

二龙承（文苑作乘。）玉轴。万骑（文苑误作绮。）翊林塘。纵观此何事。巡驾幸淮（文苑作维。）扬。伊雒山川转。江河道路长。照日秋原（文苑作源。）净。分花曲水香。稻粱叨岁月。羽翮仰恩光。後尘归旧里。还如仙鹤翔。（○文苑英华百七十。苑诗类选五作庾自道。《诗纪》百二十六。）  

李密  

〈密。字元邃。陇西成纪人。以荫为炀帝东宫千牛备身。杨玄感反。密为之筹策。为隋所获。亡去。变姓名为刘智远。後归东郡翟让。让推为主。建号魏公。僭位於巩南。与唐战。师溃归高祖。义宁二年。被诛。〉  

【五言诗】〖《诗纪》作淮阳感秋。〗  

〖刘仁轨河洛记曰：密来往诸贼帅之间说以举大计。莫肯从者。因作诗言志。〗  

金风荡（《太平广记》作。《诗纪》同。）初（《太平广记》作秋。）节。玉露凋晚林。此夕穷途士。郁陶伤寸（隋书作空轸郁陶。）心。野平葭苇合。村落藿藜深。眺听良多感。徙倚（隋书作慷慨。《太平广记》同。）独沾襟。沾襟何所为。怅然怀古意。秦俗犹未平。汉道将何冀。樊哙市井屠。萧何刀笔吏。一朝时运合。万古传名谥。（隋书作器。）寄言世上雄。（《御览》作英。）  

虚生真可愧。（○《御览》百七引《唐书》。《诗纪》百二十六。又隋书本传引林、心、襟、意、冀、吏、器、愧八韵。《太平广记》三百引河洛记。引林、心、襟、意、冀、吏、谥、愧八韵。）  

虞世基  

〈世基。字茂世。会稽馀姚人。仕陈历尚书左丞。入隋为通直郎。直内史省。炀帝即位。顾遇弥隆。帝游幸江都。世基虽居近侍。唯诺取容。义宁二年。宇文化及弑逆。世基亦遇害。有集五卷。〉  

【出塞二首】（和杨素。）  

穷秋塞草腓。塞外胡尘飞。徵兵广武至。候骑阴山归。庙堂千里策。将军百战威。辕门临玉帐。大旆指金微。摧朽无敌。应变有先机。衔枚压晓阵。卷甲解朝围。瀚海波澜静。王庭氛雾。鼓鼙严朔气。原野а寒晖。勋庸震边服。歌吹入京畿。待拜长平坂。鸣驺入礼闱。（○文苑英华百九十七。《乐府诗集》二十一。《诗纪》百二十四。）  

上将三略远。元戎九命尊。缅怀古人节。思酬明主恩。山西多勇气。塞北有游魂。扬桴度（《诗纪》云。一作上。）陇坂。勒骑（乐府云。一作马。）上（《诗纪》云。一作下。）平原。誓将绝沙漠。悠然去玉门。轻赍不遑舍。惊策骛戎轩。懔懔边风急。萧萧征马烦。雪暗天山道。冰塞交河源。雾烽黯无色。霜旗冻不翻。耿介倚长剑。日落风尘昏。（○同上）  

【四时白歌二首】（和炀帝。）  

【江都夏】  

长洲茂苑朝夕池。映日含风结细漪。坐当（文苑作堂。注云。一作当。）伏槛红莲披。（乐府作枝。文苑云。一作枝非。）雕轩洞户青吹。轻幌芳烟郁金馥。绮檐花簟桃李枝。兰苕翡翠但（乐府作恒。文苑云。一作恒。）相逐。桂树鸳鸯恒并宿。（○文苑英华百九十三、《乐府诗集》五十六并作虞茂。《诗纪》百二十四。）  

【长安秋】  

露寒台前晓露清。昆明池水秋色明。摇环动佩出层城。弦凤管奏新声。上林蒲桃合缥缈。甘泉奇树上（《诗纪》云。一作尚。）葱（文苑作苍。）青。玉人当歌理清曲。婕妤恩情断还（文苑作复。）续。（○同上）  

【奉和幸江都应诏诗】  

巡游（《初学记》作幸。文苑同。）光帝典。征吉乃先天。（《类聚》作文先。）泽国翔宸驾。水府泛楼船。七（《初学记》作上。）萃（《类聚》误作华。）萦长薄。三翼亘通川。夙兴大昕始。求衣昧旦（《初学记》作早。文苑同。）前。澄澜浮晓色。遥林卷宿烟。晨霞稍含景。落月渐亏弦。回塘响歌吹。极浦望旌旃。方陪觐（《初学记》作观。）东後。登封禅肃然。（○《类聚》三十九。《初学记》三十及文苑英华百七十作虞茂。《诗纪》百二十四。）  

【汴水早发应令诗】  

夏山朝万国。轩庭会百神。成功畴与让。盛德今为邻。区于属平一。庶类仰陶钧。銮跸临河济。裘冕肃柴。启行分七萃。备物象三辰。祈祈亘原隰。济济咸缙绅。阳（文苑作。）谷升朝景。青丘发早春。兖衣敷帝则。分器叙彝伦。临淄成诵美。河间（文苑误作涧。）雅乐陈。薰风穆已被。茂实久愈新。（○文苑英华百七十九。《诗纪》百二十四。）  

【秋日赠王中舍诗】  

秦关望吴苑。渭去江汶。天汉星躔绝。山川地角分。百年变朝市。千里异风云。双鸳难可赠。别鹤不相闻。忽值从游士。玳簪光素履。欢言悦郑郊。雪泣悲燕市。契阔论谈笑。殷勤访生死。思君在一方。无由同四美。尺素乃云披。投琼慰久离。云开缛锦散。霞照绿缇（文苑作杨。注云。一作缇。）披。相思叹河广。相望阻天垂。赠言方（文苑作芳。）杜若。握手（文苑云。一作以。）代萱枝。伊昔风期早。金兰信为宝。去来金马门。留连斗鸡道。鹫岭访三禅。商山追四皓。胜地俱游息。披文递论讨。虚薄忝官联。乔木遂同迁。濯缨升博望。阔（文苑、《诗纪》并云。一作飞。）步入祟贤。高轩照流水。长剑耸秋莲。南风忽不竞。东海遂成田。喧喧狭斜路。隐隐平陵树。凤阙暧（文苑作爱。注云。疑。）西临。星桥耿南注。五方多异俗。四海皆行路。士衡嗟苦辛。德琏伤流寓。巩洛重行行。寓目尽伤情。太行临北绛。函谷拒西京。雀书图久灭。龙文鼎遂轻。凌云馀构尽。汜曲池倾。  

（文苑、《诗纪》并云。一作平。）徘徊殊未极。惆怅空云缨。伊川忽会面。留连展言宴。东西一背飞。翻然成异县。哀哉人道促。痛矣嗟埋玉。嵇（文苑作徐。）生顾影琴。裴子飘风烛。摧（文苑作权。注云。疑作摧。）兹激水意。顿此浮云足。弃置勿（文苑作忽。注云。疑作勿。）重陈。难终唯此曲。汉阳赵元淑。薛县雍门周。清文宁解病。（文苑作鬓。）妙曲反增愁。翳翳神逾伏。懔懔岁方遒。双崤飞暗雨。八水冻寒流。兰枯芳草歇。槐古忆前秋。江干不可望。徒此叹离忧。（○文苑英华二百四十八。《诗纪》百二十四。）  

【在南接北使诗】  

会玉（《初学记》作王。）二崤至。瑞节三秦归。林蝉疏欲尽。江雁断还飞。墙垣崇客馆。旌盖入王畿。共此敦封植。方欣荐衣。（○《类聚》五十三作接北使诗。《初学记》二十作虞茂。文苑英华二百九十六作接北使。《诗纪》百二十四。）  

【奉和望海诗】  

清跸临溟涨。巨海望滔滔。十洲云雾远。三山波浪高。长澜疑浴日。连岛类奔涛。神游藐姑射。睿藻冠风骚。徒然虽观海。何以效涓毫。（○《初学记》六、文苑英华百六十二并作虞茂。《诗纪》百二十四。）  

【赋昆明池一物得织女石诗】  

隔《河图》列宿。清汉象昭回。支机就鲸石。拂镜取池灰。船疑海槎渡。珠似客星来。所恨双蛾敛。逢秋遂不开。（○《初学记》七。文苑英华百六十四并作虞茂。《诗纪》百二十四。）  

【赋得石诗】  

蜀门郁遐阻。燕碣远参差。独标千丈峻。共起百重危。镜峰（文苑作峰镜。）含月魄。盖岭（文苑作领。）逼云枝。徒然抱贞介。填海竟谁知。（○《初学记》五作虞茂。文苑英华百六十一作虞茂赋得石。《诗纪》百二十四。）  

【衡阳王斋阁奏妓诗】  

金沟低御道。玉管正吟（《诗纪》云。一作迎。）风。拾翠天津上。回鸾鸟路中。镜前看月近。歌处觉尘空。今宵织女见。言是望仙宫。（○《初学记》十五、文苑英华二百十三并作虞茂。《诗纪》百二十四。）  

【奉和幸太原辇上作应诏诗】  

唐巡光帝则。夏务（《初学记》作豫。是。）穆宸仪。珠旗扬翼凤。玉兽俨丹螭。流吹和春鸟。交弄拂花枝。（○《初学记》十五作虞茂。《诗纪》百二十四。）  

【初渡江诗】  

敛策暂回首。掩涕望江滨。无复东南气。空随西北云。（○文苑英华百六十二。《诗纪》百二十四。）  

【零落桐诗】  

零落三秋干。摧残百尺柯。空馀半心在。生意渐无多。（○文苑英华三百二十四。《诗纪》百二十四。）  

【晚飞乌诗】  

向日晚飞低。飞飞未得栖。当为归林远。恒长侵夜啼。（○《类聚》九十二。《初学记》三十。文苑英华三百二十八。《诗纪》百二十四。）  

【入关诗】〖《诗纪》云。诗汇作庾信者非。〗  

陇云低不散。黄河咽复流。关山多道里。相接几重愁。（○《初学记》七作虞茂入关绝句。《诗纪》百二十四。）  

【赋得戏燕俱宿诗】  

大厦初构与云齐。归燕双入正衡泥。欲绕歌梁向（《类聚》作自。）舞阁。偶为仙履往兰闺。千里争飞会难并。聊向吴宫比翼栖。（○《类聚》九十二。文苑英华三百二十九。《诗纪》百二十四。）  

杜公瞻  

〈公瞻。博陵曲阳人。少好学。有家风。卒於安阳令。〉  

【咏同心芙蓉诗】  

灼灼荷花瑞。亭亭出水中。一茎孤引绿。双影共分红。色夺歌人（《初学记》字缺。）脸。香乱舞衣风。名莲自可念。况复两心同。（○《初学记》二十七。文苑英华三百二十二作同心芙蓉。万花谷三十七作杜公瞻诗。《诗纪》百二十六。）  

王衡  

〈衡。太原晋阳人。父操。後梁时为尚书令。衡位至黄门侍郎。〉  

【玩雪诗】  

寒庭浮暮（文苑作春。）雪。疑从千里来。皎洁随处满。流乱逐风回。璧台如始构。琼树似新栽。不待阳春节。谁持（《诗纪》云。一作将。）竞（《初学记》作竟。）落梅。（○《初学记》二。文苑英华百五十五。《诗纪》百二十六。）  

【宿郊外晓作诗】〖《诗纪》云。梁词人丽句。〗  

残星落檐外。馀月罢窗东。水白先分色。霞暗未成红。（○古诗类苑五。《诗纪》百二十六。）  

薛德音  

〈德音。薛收弟。收与弟德音、元敬齐名。世号河东三凤。〉  

【悼亡诗】  

凤楼箫曲断。桂帐瑟弦空。画梁才照日。银烛已随风。苔生履迹处。花没镜尘中。唯馀长簟月。永夜向朦胧。（○文苑英华三百二。《诗纪》百二十六。）  

越王杨侗  

〈侗。字仁谨。炀帝孙。大业三年。立为越王。十三年。帝幸江都。侗留守东都。宇文化及弑帝。遂即位。改元皇泰。寻为王世充所夺。被死。〉  

【京洛行】〖《诗纪》云。乐府此诗乃陈後主杨叛儿曲也。选诗拾遗作隋越王。不知何据。〗  

青春上阳月。结伴戏京华。龙媒玉珂马。凤轸绣香车。水映临桥树。风吹夹路花。日暮欢宴罢。相将归狭斜。（○《乐府诗集》四十九作隋後主。《诗纪》百二十一。）  

虞世南  

〈世南。字伯施。世基弟。陈至德初。除西阳王友。陈灭。与兄世基同入隋。世基辞章清劲过世南。而赡博不及。时人以方二陆。大业中。累至秘书郎。炀帝雅爱其才。然疾其峭正。十年不徙。後入唐。累官秘书监。今编其隋时作。〉  

【奉和御制月夜观星示百僚诗】  

早（《初学记》作旦。文苑同。）秋炎景暮。初弦月彩新。清风涤暑气。文露净嚣尘。荡（文苑作蔼。）雾销轻。鲜云卷夕鳞。休光灼前耀。瑞彩接重轮。缘情ゼ圣藻。并作命徐陈。宿草诚渝滥。（文苑作溢。）吹嘘偶缙绅。天文岂易述。徒知仰北辰。（○《初学记》一作奉和月夜观星诗。文苑英华百五十二。《诗纪》百二十四。）  

【追从銮舆夕顿戏下应令诗】  

重轮依紫极。前耀奉（文苑作奏。）丹霄。天经恋宸。帝命扈仙镳。乘星开鹤禁。带月下虹桥。银书含晓色。金辂转（《初学记》作辅。）晨飚。雾彻轩营（文苑作云。）近。尘暗斗城遥。莲花分秀萼。竹箭（文苑作箭。）下惊潮。抚已惭龙干。承恩集凤（文苑作风。）条。瑶（《初学记》作摇。）山盛风乐。抽简荐徒（《初学记》作从。）谣。（○《初学记》十。文苑英华百七十九。《诗纪》百二十四。）  

【奉和幸江都应诏诗】〖《诗纪》云。英华作虞世南。艺文作世基。或误也。世基别有一首。〗  

南国行周北。稽山秘夏图。百王岂殊轨。千载协前谟。肆觐遵时豫。顺动悦来苏。安流进（文苑作溪。）玉舳。（《诗纪》云。一作画舸。）戒道翼金吾。龙旗焕辰象。凤吹溢川涂。封唐昔敷锡。分陕被荆吴。沐道咸（文苑误作成。）知让。慕义久成（文苑作遵仪允美。）都。冬律初飞管。阳鸟（文苑作雁。）正衔芦。严飚肃林薄。暧（文苑作爱。）影澹江湖。鸿私（文苑作秋。）浃幽远。厚泽润凋枯。虞琴起歌咏。汉筑动巴俞。多幸沾行苇。无庸类散樗。（○《类聚》三十九作虞世基和幸江都诗。文苑英华百七十。《诗纪》百二十四。）  

【奉和献岁燕宫臣诗】  

履端初起。（《初学记》作启。）节。长苑命高筵。肆夏喧金奏。重润响朱弦。春（《初学记》作丝。文苑同。）光催柳色。日彩泛槐烟。微臣同滥（《初学记》误作槛。）吹。（文苑误作叱。）谬得仰钧天。（○《初学记》四。文苑英华百七十二。《诗纪》百二十四。）  

【奉和出颍至淮应令诗】  

良晨喜利涉。解缆入淮浔。寒流泛首。霜吹响哀吟。潜鳞波里跃。水鸟浪前沈。邗沟非复远。怅望悦神襟。（○《初学记》六。文苑英华百七十作奉和出颍至淮应制。《诗纪》百二十四。）  

蔡允恭  

〈允恭。荆州江陵人。仕隋为起居舍人。隋亡入唐。官至太子洗马。〉  

【奉和出颍至淮应令诗】  

久倦川涂曲。忽此望淮圻。波长（《初学记》作浪。）泛淼淼。眺（《初学记》作晚。）迥（文苑作回。）情依依。稍觉金乌转。渐见锦帆稀。欲知仁化洽。讴歌满路归。（○《初学记》六。文苑英华百七十作奉和出颍至淮应制。《诗纪》百二十。）  

孔德绍  

〈德绍。会稽人。官至景城县丞。窦建德称王。署为中书令。专典书檄。唐武德四年。建德败。被杀。〉  

【南隐游泉山诗】  

名山狎招隐。俗外远相求。还如倒景望。忽似阆风游。临崖俯大壑。披雾仰飞流。岁积松方偃。年深椿欲秋。野花开石镜。云叶掩山楼。何须问方士。此处即瀛洲。（○文苑英华百六十。《诗纪》百二十六。）  

【行经太华诗】  

纷吾世网暇。灵岳展幽寻。寥廓风尘远。杳（《初学记》误作查。）冥川谷深。山昏五里雾。日落二华阴。疏峰起莲叶。危塞。（文苑作寒。注云。一作塞。）隐桃林。何必东都（《初学记》作郡。）外。此处可抽簪。（○《初学记》五。文苑英华百五十九。《诗纪》百二十六。）  

【夜宿荒村诗】  

绵绵夕漏深。客恨转伤心。抚（文苑误作无。）弦无人听。对酒时独斟。故乡万里绝。穷愁百虑侵。秋草思边马。绕枝惊夜禽。风度谷馀响。月斜山半阴。劳歌欲叙意。终是白头吟。（○文苑英华二百八十九作孔德昭。《诗纪》百二十六。）  

【王泽岭遭洪水诗】  

地籁风声急。天津云色愁。悠然万顷（《初学记》作百川。文苑同。）满。俄尔百川（《初学记》作万顷。文苑同。）浮。还似金堤溢。翻如碧海流。惊涛遥（文苑作摇。）起鹭。回岸不分牛。徒知怀赵景。终是倦阳侯。（《诗纪》从唐诗品汇。徒知二句在木梗二句之下。文苑误作候。）木（《初学记》作大。）梗成无托。芦灰岂暇求。思得乘槎便。萧然河汉游。（○《初学记》六。文苑英华百六十三。《诗纪》百二十六。）  

【登白马山护明寺诗】  

名岳标形胜。危峰远郁纡。成象建环极。大壮阐规模。层台耸灵鹫。高（文苑作南。注云。一作高。）殿迩阳乌。暂同游阆（《初学记》作浪。）苑。还类入仙都。三休开碧题。（文苑作岭。注云。一作题。《诗纪》云。一作岭。）万户洞（文苑作动。注云。一作洞。）金铺。摄心罄前礼。访道挹（《初学记》作挹。文苑同。）中虚。（文苑作衢。注云。一作虚。《诗纪》云。一作衢。）遥瞻尽地轴。长望极天隅。白云起梁栋。丹霞映ㄆ（文苑作松。）栌。露花疑濯锦。泉月似沈珠。今日桃源客。相顾失归涂。（○《初学记》二十三。文苑英华二百三十三。《诗纪》百二十六。）  

【送舍利宿定晋岩诗】  

仁祠表虚旷。祗园展肃恭。栖息翠微岭。登顿白云峰。映流看夜月。临风听晓钟。涧芳十步草。崖阴百丈松。萧然遥路绝。无复市朝踪。（○文苑英华二百十九。《诗纪》百二十六。）  

【观太常奏新乐诗】  

大君膺宝历。出豫表功成。钧天金石响。洞庭弦管清。八音动繁会。九变叶希声。和云留睿赏。薰风悦圣情。盛烈光韶。易俗迈咸英。窃（《初学记》作切。）吹良无取。率舞轻生。（○《初学记》十五作孔德昭。文苑英华二百十二。《诗纪》百二十六。）  

【赋得涉江采芙蓉诗】  

莲舟泛锦碛。极目眺江干。沿流渡楫易。逆浪取花难。有雾疑川广。无风见水宽。朝来采摘倦。讵昨久盘桓。（○文苑英华三百二十二。《诗纪》百二十二。）  

【赋得华亭鹤诗】〖《诗纪》云。诗汇作贺澈者非。〗  

华亭失侣鹤。乘轩宠遂终。三山凌苦（文苑作若。）雾。千里激悲风。心危白露下。声断彩弦中。何言斯物变。翻复似辽东。（○《初学记》三十。文苑英华三百二十八。《诗纪》百二十六。）  

【送蔡君知】（文苑作地。）入蜀诗二首  

金陵已去国。铜梁忽背飞。失路远相送。他乡何日归。（○文苑英华二百六十六。《诗纪》百二十六。）  

灵关九折险。蜀道二星遥。乘楂若有便。希泛广陵潮。（○同上）  

刘斌  

〈斌。南阳人。之遴之孙。官至信都司功书佐。窦建德署为中书舍人。建德败。复为刘黑闼中书侍郎。与黑闼亡归突厥。不知所终。〉  

【和谒孔子庙诗】〖《诗纪》云。一作李百药。〗  

性与虽天纵。主世乃无由。何言泰（文苑作大。）山毁。空惊逝水流。及门思往烈。入室想前。寂寞荒阶暮。摧残古木秋。遗风暧（文苑作爰。注云。疑。）如此。聊以慰蒸（文苑云。一作蒙。）求。（○文苑英华三百二十。《诗纪》百二十六。）  

【和许给事伤牛尚书】（弘）诗  

名臣不世出。百工之所求。况乃非常器。遭逢兴运秋。符彩照千里。铨衡综九流。经纶资博物。樽俎寄皇猷。韶护倾复理。典礼紊还。虽贞栋梁任。兼好艺文游。伫闻和鼎实。行当奉介丘。高衢翻税驾。阅水遽迁舟。传呼更何日。曳履闻无由。归魂藐路。征棹舣邗（《初学记》误作邪。文苑误作邦。）沟。林薄长风惨。江上寒云愁。夜台终不曙。遗芳徒自留。（○《初学记》十一。文苑英华三百二。《诗纪》百二十六。）  

【送刘员外同赋陈思王诗得好鸟鸣高枝诗】  

春林已自好。时鸟复和鸣。枝交难奋翼。谷静易流声。间关才得性。缯缴遽相惊。安知背飞远。拂雾独晨征。（○苑诗类选二十三。《诗纪》百二十六。）  

【咏山诗】  

灵（《初学记》作雪。）山峙千仞。蔽日且嵯峨。紫盖云阴远。香炉烟气多。石梁高鸟路。瀑水近天河。欲知闻道里。别自有仙歌。（○《初学记》五。《诗纪》百二十六。）  

## 隋诗卷七  

李巨仁  

【钓竿篇】  

潺面江海。氵养瞩（《初学记》作属。）波澜。不惜黄金饵。唯怜（《初学记》作欢。）翡翠（《初学记》作翠竹。）竿。斜纶控急水。定楫下飞湍。潭迥风来易。川长雾歇（初学民作散。）难。寄言朝市客。沧浪余（乐府作徒。）自安。（○《初学记》二十二。《乐府诗集》十八。《诗纪》百二十七。）  

【京洛篇】  

京洛类神仙。蔼蔼却云烟。渐台临太液。玉树并甘泉。车喧平乐外。骑拥濯龙前。竞结萧朱绶。争攀李郭船。独悲韩长孺。死灰犹未燃。（○文苑英华百九十二。《诗纪》百二十七。）  

【登名山篇】〖《诗纪》云。乐府失载名氏。在梁武帝後。诗汇作武帝诗。误也。考文苑英华作李巨仁。〗  

名山称地镇。（乐府作本镇地。文苑云。一作本镇地。）千仞（乐府作迢递。文苑云。一作迢递。）上凌霄。云开金阙迥。（乐府作云披金涧近。文苑云。一作云披金涧近。）雾起石梁遥。翠微横鸟路。珠涧入（乐府作珠树拂。文苑云。一作树拂。）星桥。风急青（乐府作清。）溪晚。霞散赤城朝。寓目幽栖地。（乐府作客。）驾言（乐府字缺。）追（乐府作寻。）绮季。避世（乐府作迹绝。）桃源士。忘情漆园吏。抽簪傲九辟。脱屣轻千驷。沈冥负俗心。萧洒（乐府作疏索。）凌云意。苍苍耸极天。伏眺尽山川。叠峰如积浪。分崖若断（乐府作斜。）烟。浅深闻度雨。轻重听飞泉。采药逢三岛。寻真值（乐府作遇。）九仙。藏书凡几代。看博（乐府作传。误。）已经年。逝将追羽客。千载一来旋。（○文苑英华二百十一。《乐府诗集》六十四佚作者姓名。作登名山行。《诗纪》百二十七。）  

【赋得方塘含白水诗】  

〖《诗纪》云。刘公干杂诗。方塘含白水。中有凫与雁。〗  

白水溢方塘。淼淼素波扬。叠浪轻（《初学记》作摇。）凫影。连（《初学记》作涟。）漪写雁行。长堤柳色翠。夹岸荇花黄。观鱼自有乐。何必在濠梁。（○《初学记》六。文苑英华百六十三。《诗纪》百二十七。）  

【赋得镜诗】  

魏公（《初学记》作宫。）知本姓。秦楼识旧名。凤从台上出。龙就匣中生。无波菱自动。不夜月恒（万花谷作常。）明。非唯照佳丽。复得厌山精。（○《初学记》二十五。万花谷续七作李巨仁诗。《诗纪》百二十七。）  

弘执恭  

【刘生】  

英名振关右。雄气逸江东。游侠五都内。去来三秦中。剑照七星影。马控千金骢。纵横方未息。因兹定武（文苑作立。注云。一作武。）功。（○文苑英华百九十六。《乐府诗集》二十四。《诗纪》百二十七。）  

【奉和出颍至淮应令诗】  

睿情欣逸赏。临泛入淮淝。棹声喧岸度。（《初学记》作席。）风影出云飞。清流含日彩。奔浪荡霞晖。还如漳水曲。鸣笳启路归。（○《初学记》六。文苑英华百七十。《诗纪》百二十七。）  

【和平凉公观赵郡王妓诗】  

小堂罗荐陈。妙妓命燕秦。蛾眉（《初学记》作翠质。）疑假黛。红脸自含春。合舞俱回雪。分歌共落尘。齐竽不可厕。空愿上龙津。（○《初学记》十五。文苑英华二百十三。《诗纪》百二十七。）  

【秋池一株莲诗】  

秋至皆空（文苑作虚。《诗纪》云。一作虚。）落。凌波独吐红。托根方得所。未肯即从风。（○文苑英华三百二十二。《诗纪》百二十七。）  

卞斌  

【和孔侍郎观太常新奏乐诗】  

昔人梦上（《初学记》作黄。万花谷同。文苑、《诗纪》并云。一作之。）帝。尚（文苑作常。）喜颂（《初学记》作预。）钧天。况兹（文苑云。一作荷。）开景业。作乐武功宣。大雅（文苑云。一作子。）废（《初学记》作发。）还理。乘风毁更悬。中和诚易拟。韶夏讵相沿。犍为（文苑、《诗纪》并云。一作泗滨。）磬响彻。ㄍ谷管声传。小臣滥清耳。长奉南风弦。（○《初学记》十五。文苑英华二百十二。万花谷後三十二作卞斌诗。《诗纪》百二十六。）  

王由礼  

〈由礼。仕为三公郎。〉  

【骢马】  

善马金羁饰。蹑影复凌空。影入长城水。声随胡地风。（乐府作控。）敛青门外。珂喧紫陌中。行行苦（《类聚》作若。）不倦。唯当御史骢。（○《类聚》九十三。《乐府诗集》二十四。《诗纪》百二十七。）  

【赋得马援诗】  

二帝已驰声。五溪还总兵。受诏金鞍动。论功铜马成。唯称聚米势。无惭意苡情。虽谢云台影。犹传千载名。（○《类聚》五十五。《诗纪》百二十七。）  

【赋得岩穴无结构诗】  

〖《诗纪》云。左太冲招隐诗。岩穴无结构。丘中有鸣琴。〗  

岩间无结构。谷处极幽寻。叶落秋巢迥。云生石路深。早梅香野径。清涧响丘琴。独有（《类聚》作栖。）栖迟客。留连芳杜心。（○《类聚》三十六。《诗纪》百二十七。）  

【赋得高柳鸣蝉诗】  

园柳吟凉久。嘶蝉应序惊。露下恒湿。风高翅转轻。叶疏飞更迥。秋深响自清。何言枝里翳。遂入蔡琴声。（○《类聚》九二七。《诗纪》百二十七。）  

鲁范  

【神仙篇】  

王远寻仙至。栾巴访术回。乘空向紫府。控鹤下蓬莱。霜分白鹿驾。日映流霞杯。煎金丹未熟。醒（文苑云。一作酝。）酒药初开。乍应观海变。谁肯畏年颓。（○文苑英华百九十三作鲁杞。《乐府诗集》六十四。《诗纪》百二十七。）  

【送别诗】  

去留虽有异。失路与君同。何如拔心草。还逐断根蓬。（○文苑英华二百六十六作鲁范。《诗纪》百二十七。）  

殷英童  

【采莲曲】  

荡舟无数伴。解缆自相催。汗粉无庸拭。风裙（乐府作裾。）随意开。棹移浮荇乱。船进倚荷来。藕丝（乐府作结。）牵作缕。莲叶捧成杯。（○《类聚》八十二作咏采莲诗。《乐府诗集》五十作江南弄。《诗纪》百二十七。）  

胡师耽  

【登终南山拟古诗】〖《诗纪》云。拾遗作李德林者非。〗  

结庐终南山。西北望帝京。烟霞乱鸟道。劣见长安城。宫雉互相映。双阙云间生。钟鼓沸阊阖。笳管咽承明。朱阁临槐路。紫盖飞纵横。望望未极已。瓮牖秋风惊。岫草木黄。飞雁遗寒声。坠叶积幽径。繁露垂荒庭。瓮中酒新熟。涧谷寒虫鸣。且对一壶酒。安知世间名。寄言朝市客。同君乐太平。（○《初学记》五。文苑英华百五十九。文苑英华二百五作同终南山拟古。《诗纪》百二十七。）  

陈政〈《诗纪》云。一作正。〉  

【赠窦蔡二记室入蜀诗】  

昆山积良宝。大厦构众材。马卿委官去。邹子背淮来。风流信多美。朝夕豫平台。逸翮独不群。清才复遒上。六辅昔推（文苑作雄。）名。二江今振响。（《诗纪》作向。注云。通响。文苑云。《汉书》向响通用。）英华虽外发。磨琢终内朗。四海奋羽仪。清风久播驰。沈郁材难厕。青山翻易阻。回首望烟霞。谁知慕俦侣。飘然不系舟。为情自可求。若奉西园夜。浩想北园（《诗纪》云。一作白云。）愁。无因逐萍藻。从尔泛清流。（○文苑英华二百四十八。《诗纪》百二十七。）  

周若水  

【答江学士协诗】  

弱龄爱丘壑。与子亟忘归。开襟对泉石。携手玩芳菲。忽闻（文苑作逢。）朝市变。斯乐眇难追。意气酒中改。容颜镜里衰。祁寒伤暮节。落景促（宋刻文苑云。一作惜。）馀晖。野旷蓬常转。林遥鸟倦飞。故友轻金玉。万里嗣音徽。乡关不可望。客泪徒沾衣。（○文苑英华二百四十。《诗纪》百二十七。）  

薛  

【巢王座韵得馀诗】  

平台爱宾客。（《初学记》作友。）缝（《初学记》作逢。）掖齿簪裾。藉卉怀春暮。开襟近夏初。嫩枝犹露鸟。细藻欲藏鱼。舞袖临飞阁。歌声出绮疏。莫虑归衢晚。驰轮待兴馀。（○《初学记》十。《诗纪》百二十七。）  

刘端  

【和初春宴东堂应令诗】  

睿赏叶春芳。开筵临画堂。庭梅飘早素。檐柳变初黄。八珍罗玉俎。九酝湛金觞。筝响流飞阁。歌尘落妓行。何必西园夜。空承明月光。（○《初学记》十四。文苑英华百七十九作侍皇太子宴应令。注。一作和初春宴东堂应令。《诗纪》百二十七。）  

段君彦  

【过故邺诗】  

玉马芝兰北。金凤鼓山东。旧国千门废。荒垒四郊通。深潭直有菊。涸井半生桐。粉落妆楼毁。尘飞歌殿空。虽临玄武观。不识紫微宫。年代俄成昔。唯馀风月同。（○文苑英华三百九。《诗纪》百二十七。）  

张文恭  

【七夕诗】  

凤律惊秋气。龙梭静夜机。星桥百枝动。云（《御览》作霜。）路七香飞。映月回雕扇。凌云曳绮衣。含情问（《御览》作向。）华幄。流态入重帷。欢馀夕漏尽。怨结晓骖归。谁念分河汉。还忆（《御览》作意。）两心违。（○《类聚》四。《御览》三十一。）  

吕让  

【和入京诗】  

俘囚经万里。憔悴度三春。发改河阳鬓。衣馀京洛尘。钟仪悲去楚。随会泣留秦。既谢（宋刻文苑云。一作得。）平吴利。终成失路人。（○文苑英华二百四十。《诗纪》百二十七。）  

沈君道  

【侍皇太子宴应令诗】  

副君监抚暇。禁苑暂停车。（文苑作舆。）水落金沙浅。云高玉叶疏。随厨白羽驾。（文苑作扇。注云。《初学记》作燕。）逐钓紫鳞鱼。饱德良无已。荣陪终宴馀。（○《初学记》十四。文苑英华百七十九。《诗纪》百二十七。）  

鲁本  

【与胡师耽同系胡州出被刑狱中诗】  

叔夜弦初绝。韩安灰未然。相悲不相见。幽絷与幽泉。（○《初学记》二十。《诗纪》百二十七。）  

刘梦予  

【送别秦王学士江益诗】  

〖《诗纪》云。南史。江总长子益。仕陈历中书黄门侍郎。入隋为秦王文学。〗  

百年风月意。一旦死生分。客心还送客。悲我复悲君。（○文苑英华二百六十六。《诗纪》百二十七。）  

陆季览  

【咏桐诗】  

摇落依空井。生死尚馀心。不辞先入爨。惟恨少知音。（○文苑英华三百二十四。《诗纪》百二十七。）  

马敞  

【嘲牛弘】  

〖朝野佥载曰：隋牛弘为吏部尚书。有选人马敞者。形貌最陋。弘轻之。侧卧食果子。嘲敞曰：尝闻扶风马。谓言天上下。今见扶风马。得驴亦不假。敞应声曰云云。弘惊起。遂与官。〗  

尝闻陇西牛。千石不用句。今见陇西牛。卧地打草头。（○《太平广记》二百五十四。）  

王谟  

〈谟。京兆霸城人。〉  

【东海悬崖题诗】  

〖诗话总龟云。海州东海县临海悬崖上。有隋王谟磨崖题名并诗云云。〗  

因巡来到此。瞩海看波流。自兹一度往。何日更回眸。（○古诗类苑十二。《诗纪》百二十七。）  

乙支文德  

〈高丽人。〉  

【遗于仲文诗】  

〖隋《书》曰：于仲文从炀帝征辽东。高丽出兵。掩袭辎重。仲文回击。大破之。至鸭绿水。高丽将乙支文德诈降。仲文舍之。既去。寻悔。选骑追之。每战破贼。文德贻《诗》曰：〗  

神策究天文。妙算穷地理。战胜功既高。知足愿云止。（○隋书于仲文传。《御览》二百七十七。《诗纪》百二十七。）  

大义公主  

〈公主周赵王宇文招女。大象元年。嫁突厥他钵可汉。至隋赐姓杨氏。〉  

【书屏风诗】  

盛衰等朝露。（隋书作暮。）世道若浮萍。荣华实难守。池台终自平。富贵今何在。空事写丹青。杯酒恒无乐。弦歌讵有声。余本皇家子。飘流入虏廷。一朝睹成败。怀抱忽纵横。古来共如此。非我独申名。惟有明君曲。偏伤远嫁情。（○隋书突厥传。《诗纪》百二十八。）  

丁六娘  

【十索四首】  

〖乐苑曰：十索。羽调曲也。〗  

裙裁孔雀罗。红绿相参对。映以蛟龙锦。分明奇可爱。粗细君自知。从郎索衣带。（○《乐府诗集》七十九。《诗纪》百二十八。）  

为性爱风光。偏憎良夜促。曼眼腕中娇。相看无厌足。欢情不耐眠。从郎索花烛。（○同上）  

君言花胜人。人今去花近。寄语落花风。莫吹花落尽。欲作胜花妆。从郎索红粉。（○同上）  

二八好容颜。非意得相关。逢桑欲采折。寻枝倒懒攀。欲呈纤纤手。从郎索指环。（○同上）  

【十索二首】〖《诗纪》云。乐府作无名氏。选诗拾遗并作丁六娘。非是。〗  

含娇不自转。送眼劳相望。无那关情伴。共入同心帐。欲防人眼多。从郎索锦障。（○《乐府诗集》七十九。《诗纪》百二十八。）  

兰房下翠帷。莲帐舒鸳锦。欢情宜早畅。密意（乐府作态。）须同寝。欲共作缠绵。从郎索花枕。（○同上）  

李月素  

【赠情人诗】  

感郎千金意。含娇抱郎宿。试作帷中音。羞开灯前目。（○古诗类苑九十五。《诗纪》百二十八。）  

罗爱爱  

【闺思诗】  

几当孤月夜。遥望七香车。罗带因腰缓。金钗逐鬓斜。（○古诗类苑九十五。《诗纪》百二十八。）  

秦玉鸾  

【忆情人诗】  

兰幕虫声切。椒庭月影斜。可怜秦馆女。不及洛阳花。（○古诗类苑九十五。《诗纪》百二十八。）  

苏蝉翼  

【因故人归作诗】  

郎去何太速。郎来何太迟。欲借一尊酒。共叙十年悲。（○古诗类苑九十五。《诗纪》百二十八。）  

张碧兰  

【寄阮郎诗】  

郎如洛阳花。妾似武昌柳。两地惜春风。何时一携手。（○古诗类苑九十五。《诗纪》百二十八。）  

侯夫人  

〈炀帝宫女。〉  

【自感诗三首】  

庭绝玉辇迹。芳草渐成窠。隐隐闻箫鼓。君恩何处多。（○诗话总龟三十五引古今诗话。《诗纪》百。）  

欲泣不成泪。悲来翻强歌。庭花方烂熳。无计奈春何。（○同上）  

春阴正无际。独步意如何。不及间花草。翻承雨露多。（○同上）  

【妆成诗】  

妆成多自惜。梦好却成悲。不及杨花意。春来到处飞。（○诗话总龟三十五引古今诗话。《诗纪》百。）  

【自遣诗】  

秘洞扃仙卉。雕房销玉人。毛君真可戮。不肯写昭君。（○诗话总龟三十五引古今诗话。《诗纪》百。）  

【春日看梅诗二首】  

砌雪无消日。卷帘时自颦。庭梅对我有怜意。先露枝头一点春。（○古诗类苑百二十四。《诗纪》百。）  

香清寒艳好。谁惜是天真。玉梅谢後阳和至。散与群芳自在春。（○同上○逯案。《诗纪》侯夫人下。尚有自伤一首。辑自迷楼记。今删。）  

## 隋诗卷八  

【杂歌谣辞】  

【歌辞】  

【王劭引枯树歌】  

〖北史曰：王劭。隋文帝时为著作郎。上表言符命曰：陈留《老子》祠有枯柏。世传曰：《老子》将度世。云。待枯柏生东南枝。回指。当有圣人出。吾道复行。至齐。枯柏从下生枝。东南上指。夜有三童子相与歌云云。及至尊牧亳州。亲至祠树之下。自是柏枝回抱。其枯枝渐指西北。道教果行。考校众事。太平主出於亳州陈留之地。皆如所言。〗  

《老子》庙前古枯树。东南枝（隋书作状。）如纟散。（北史作伞。）圣主从此去。（○隋书王劭传。北史王劭传。《诗纪》百二十九。）  

【长白山歌】  

〖北史曰：来整。荣国公护儿之子也。尤骁勇。善抚御。讨击群贼。所向皆捷。诸贼歌之。〗  

长白山头百战场。十十五五把长枪。不畏官军十（北史、乐府作千。《诗纪》云。一作千。）万众。只怕（隋书作畏。）荣公第六郎。（○隋书来护儿传。北史来护儿传。《乐府诗集》八十六。《诗纪》百二十九。）  

【炀帝幸江南时闻民歌】  

〖海山记曰：隋炀帝大业十年东幸维扬。御龙舟。中道夜半闻歌者甚悲。其辞曰云云。帝闻其歌。遽遣人求其歌者。至晓不得人。帝颇徨。通夕不寐。〗  

我儿征辽东。饿死青山下。今我挽龙舟。又困随堤道。方今天下饥。路粮无些小。前去三十程。此身安可保。寒骨枕荒沙。幽魂泣烟草。悲损门内妻。望断吾家老。安得义男儿。烂此无主尸。引其孤魂回。负其曰舟归。（○海山记。《诗纪》百二十九作挽舟者歌。）  

【炀帝梦二竖子歌】  

〖隋《书》曰：大业十三年。盗贼蜂起。道路隔绝。帝惧。遂无还心。帝复梦二竖子歌曰云云。由是筑居丹阳。将居焉。未就而帝被弑。〗  

住亦死。去亦死。未若乘船渡江水。（○隋书五行志。）  

【汨罗土人为屈原歌】  

〖隋《书》曰：屈原以五月望日赴汨罗。土人追至洞庭不见。湖大船小。莫得济者。乃歌曰云云。因而鼓棹争归。竞会亭上。习以相传。为竞渡之戏。〗  

何由得渡湖。（○隋书地理志。）  

【文中子梦颜子援琴歌】  

〖文中子世家曰：大业元年。乃续诗书。正礼乐。修玄经。赞易道。盖有事於述者。九年而六经大就。大业十三年而文中子有疾。召薛收而谓之曰：吾梦颜子称孔子之命而登吾阶。坐於牖下。北面援琴而歌曰云云。此殆夫子使回召我也。吾必不起矣。盖寝疾七日而终。〗  

礼乐既正。诗书既成。赞明易道。聿修玄经。归休乎。何必永厥龄。（全唐文百三十五引杜淹文中子世家。）  

【柳上表引歌谣】  

〖隋《书》曰：于时刺史多用武将。类不称职。上表曰：伏见诏书以上柱国和平子为杞州刺史。其人年垂八十。钟鸣漏尽。政由群小。贿赂公行。百姓吁嗟。歌谣满道。乃云。〗  

老禾不早杀。馀种秽良田。（○隋书柳传。）  

【选人为辛歌】  

〖朝野佥载曰：隋辛为吏部侍郎。选人为之榜。略曰：衔恨先生。曳杖而歌曰：〗  

辛去。吏部明。开贤路。遇太平。今年定知不可得。後岁仍期更入京。（○《太平广记》二百五十三。）  

【谣辞】  

【炀帝时并州童谣】  

〖北史曰：汉王谅反。为杨素所败。幽死。先是童谣云云。时伪署官告身皆一纸。别授则二纸。谅闻谣喜曰：我幼字阿客。量与谅同音。吾於皇家最小。以为应之。〗  

一张纸。两张纸。客量小儿作天子。（○北史隋唐人谅传。《诗纪》百二十九。）  

【大业中童谣】  

〖隋《书》曰：炀帝大业中童谣云云。其後李密坐杨玄感之逆。为吏所拘。在路逃叛。潜结群盗。自阳城山而来。袭破洛口仓。後复屯兵苑内。莫浪语。密也。宇文化及自号许国。寻亦破灭。谁道许者。盖惊疑之辞也。〗  

桃李子。鸿鹄绕阳山。（旧《唐书》作洪水绕杨山。）宛转花林里。莫浪语。谁道许。（○隋书五行志。旧《唐书》五行志。《乐府诗集》八十九。《诗纪》百二十九。）  

【炀帝时童谣】  

〖隋《书》曰：炀帝嗣位。萧琮以皇後之故。甚见亲重。拜内史令。改封梁公。尝与贺若弼深相友善。弼既被诛。後有童谣曰云云。帝由是忌之。遂废於家。未几卒。〗  

萧萧亦复起。（○隋书萧琮传。）  

【隋末江东童谣】  

〖长短经曰：大唐武德二年。王充杀越王侗於洛阳。僭称尊号。隋氏灭矣。注云。今兹三月。江东童谣曰云云。江都西有鼓城村。村有彭城水。上引其水入西阁之下。果於此被执。〗  

江水保泠泠。杨柳何青青。人今正好乐。已复戍彭城。（○古谣谚三十六引长短经四。又云。按王充即王世充。唐人避太宗讳。省去世字。所谓上者。指炀帝而言。今兹三月。乃恭帝义宁二年之三月。即炀帝之大业十四年。至五月改元武德。盖追叙上一年之事也。）  

【大业长白山谣】  

长白山前知世郎。纯著红罗绵背裆。长槊侵天半。轮刀耀日光。上山吃獐鹿。下山吃牛羊。忽闻官军至。提刀向前荡。譬如辽东死。斩头何所伤。（○古今风谣。）  

【谚语】  

【长安为崔弘度屈突盖语】  

〖隋《书》曰：弘度素贵。御下严急。动行抚罚。吏人气。闻其声莫不战栗。时有屈突盖。为武侯骠骑。亦严刻。长安为之语曰：〗  

宁饮三升（北史作斗。）醋。（隋书作酢。古通。）不见崔弘（《御览》作恒。）度。宁炙（北史作茹。《御览》同。）三斗艾。不逢屈突盖。（○隋书崔弘度传。北史崔弘度传。《御览》四百九十二。《诗纪》百二十九作长安谣。）  

【相州百姓为樊叔略语】  

〖隋《书》曰：叔略以功进封清乡县公。拜汴京刺史。高祖受禅。进爵安定郡公。邺都俗薄。号曰难化。朝廷以叔略所在著称。迁相州刺史。政为当时第一。上降玺书褒美之。赐物三百段。栗五百石。班示天下。百姓为之语曰：〗  

智无穷清乡公。上下正。樊安定。（○隋书樊叔略传。《诗纪》百二十九作樊安定歌。）  

【时人为刘郑译语】  

〖隋《书》曰：高祖以有定策之功。拜上大将军。封黄国公。与沛国公郑译皆为心膂。前後赏赐钜万。出入以甲士自卫。朝野倾瞩。称为黄沛。时人为之语曰：〗  

刘牵前。郑译推後。（○隋书刘传。）  

【长孙平引鄙谚】  

〖隋《书》曰：时有人告大都督邴绍非毁朝廷为愦愦者。上怒。将斩之。平进谏曰：愿陛下宏山海之量。鄙谚曰云云。此言虽小。可以喻大。〗  

不痴不聋。未（北史作不。）堪（北史无堪字。）作大家翁。（○隋书长孙平传。北史长孙平传。《御览》二百十八。）  

【幽州为卢昌衡卢思道语】  

〖隋《书》曰：昌衡小字龙子。博涉经史。工草行书。从弟思道。小字释奴。宗中俱称英妙。故幽州为之语曰：〗  

卢家千里。释奴龙子。（○隋书卢昌衡传）  

【时人为保妥萧语】  

〖隋《书》曰：妥少机警。以技巧事湘东王。後知其聪明。召为诵书左右。时兰陵萧亦有隽才。住青杨巷。妥住白杨头。时人为之语曰：〗  

世有两隽。白杨何妥。青杨萧。（○隋书何妥传。北史何妥传。《御览》四百九十五。）  

【时人为崔亻キ李若语】  

〖隋《书》曰：武城崔亻キ与顿丘李若俱见称重。时人为之语曰：〗  

京师灼灼。崔亻キ李若。（○隋书崔亻キ传。《诗纪》百二十九作崔李歌。）  

【南土人为牡蛎语】  

〖南越志曰：南土谓蛎为豪。甲为牡蛎。合涧中圆蛎。土人重之。语曰：〗  

得合涧一蛎。虽不足豪。亦足以高。（○《御览》九百四十二。）  

【邺下为释灵裕语】  

〖续高僧传曰：释灵裕精爽宏赡。理相兼通。故邺下谚曰：〗  

衍法师伏道不伏俗。裕法师道俗俱伏。（○续高僧传释灵裕传。）  

【谭公府中为裴镜民语】  

〖李百药隋故益州总管府司马裴君碑铭曰：君讳镜民。字君倩。河东闻喜人也。晋荡公为其诸子精选府寮。辟为谭公大将军记室。府中为其语曰：〗  

令德日新裴镜民。（○全唐文百四十三。）  

【刘炫引谚论政敝】  

〖隋《书》曰：古人委任责成。岁终考其殿最。案不重校。文不繁悉。府史之任。掌要目而已。今之文簿。恒虑覆治。锻炼若其不密。万里追证。百年旧案。故谚云云云。古今不同。若此之相悬也。事繁政敝。职此之由。〗  

老吏抱案死。（○隋书刘炫传。）  

【时人为库狄士文语】  

〖隋《书》曰：库狄士文。代人也。拜贝州刺史。至州。发レ奸隐。长吏尺布升粟之赃无所宽贷。得千馀人而表之。上悉配防岭南。亲戚相送。哭泣之声遍於州境。有京兆韦为贝州司马。河东赵达为清河令。二人并苛刻。唯长史有惠政。时人为之语曰：〗  

刺史罗刹政。司马蝮蛇。长史含笑判。清河生吃人。（○隋书库狄士文传。）  

【隋图经引俗谚】  

〖太平寰宇记曰：七度水在昌平界。接虎眼泉。俗谚云云云。盖以高梁微流。凭藉泉所在。分流散漫。〗  

高梁无上源。清水泉无上尾。（○太平寰宇记六十九。）  

【杂曲歌辞】〖《诗纪》乐府歌诗。凡属先唐之作又无时代可考者。均附於此。〗  

【王子思归歌】  

〖怨录曰：楚公子为质于秦。作歌曰：〗  

洞庭兮木秋。涔阳兮草衰。去千乘之家国。作咸阳之布衣。（○古诗类苑九十七。《诗纪前集》二。）  

【祠洛水歌】  

〖古今乐录曰：秦始皇祠洛水。有黑头公从河中出。呼始皇曰：来受天之宝。乃与群臣作歌曰：〗  

洛阳之水。其色苍苍。祠祭大泽。倏忽南临。（《诗纪》云。一作征。征古转入阳。）洛滨祷。色连三光。（○《乐府诗集》八十三作秦始皇歌。《诗纪前集》二。）  

【古歌】  

〖杨文公谈苑曰：徐锴仕江左至中书舍人。时徐淑为校理。古乐府中掺字者淑多改为操字。盖章草之变。谐曰：非可一例言。若渔阳掺者。三挝鼓也。弥衡作汉阳掺挝。古歌云云云。淑叹服。〗  

边城晏闻汉阳掺。黄尘萧萧白日暗。（○诗话总龟二。）  

【挟瑟歌】  

春风宛转入曲房。兼送小苑百花香。白马金鞍去未返。红妆玉箸下成行。（○古乐府一。编在淫预歌及班固灵芝歌间。）  

【陌上桑】  

日出秦楼明。条垂露尚盈。蚕饥心自急。开奁妆不成。（○《乐府诗集》二十八。《诗纪》百三十。）  

【出塞】  

候骑出甘泉。奔命入居延。旗作浮云影。阵如明月弦。（○《乐府诗集》二十八。《诗纪》百十。）  

【王昭君】  

猗兰思宠歇。昭阳幸御稀。朝辞汉阙去。夕见胡尘飞。寄言（乐府作寄信。）秦楼下。因书秋雁归。（○《乐府诗集》二十九。《诗纪》百三十。）  

【阳春曲】  

莒生前迳。含桃落小园。春心自摇荡。百舌更多言。（○《乐府诗集》五十一。《诗纪》百三十。）  

【项王歌】  

无复拔山力。谁论盖世才。欲知汉骑满。但听楚歌哀。悲看骓马去。泣望舣舟来。（○《乐府诗集》五十八。《诗纪》百三十。）  

【于阗采花】  

〖《诗纪》云。于阗。古于阗国。居葱岭北二百馀里。汉唐以来皆入贡。〗  

山川虽异所。草木尚同春。亦如溱洧地。自有采花人。（○《乐府诗集》七十二。《诗纪》百三十。）  

【沐浴子】  

澡身经兰泛。濯发亻素芳洲。折荣聊踯躅。攀桂且淹留。（○《乐府诗集》七十四。《诗纪》百三十。）  

【泽雉】  

〖古今乐录曰：凤将雏。以泽雉送曲。〗  

擅场延绣颈。朝飞弄绮翼。饮啄常自在。惊雄恒不息。（○《乐府诗集》七十四。《诗纪》百三十。）  

【舍利佛】  

金绳界宝地。珍木荫瑶池。云间妙音奏。天际法蠡吹。（○《乐府诗集》七十八。《诗纪》百三十。）  

【摩多楼子】  

从戎向边北。远行醉（乐府作辞。）密亲。借问阴山候。还知塞上人。（○《乐府诗集》七十八。《诗纪》百三十。）  

【黄门倡歌】  

〖《汉书》礼乐志曰：成帝时。郑声尤甚。黄门名倡丙强、景武之属。富显於世。隋书乐志曰：汉乐有黄门鼓吹。天子宴群臣之所用也。〗  

佳人俱绝世。握手上春楼。点黛方初月。缝裙学石榴。君王入朝罢。争竞理衣裘。（○《乐府诗集》八十四。《诗纪》百三十。）  

【送别诗】  

〖崔琼东虚记云。此诗作於大业末年。实指炀帝巡游无度。缙绅瘁已甚。下逮闾阎。而佞人曲士。播弄威福。欺君上以取荣贵。上二句尽之。又谓民财穷窘。至是方有五子之歌之忧。而望其返国也。〗  

杨柳青青著地垂。杨花漫漫搅天飞。柳条折尽花飞尽。借问行人归不归。（○古诗类苑七十一。《诗纪》百二十九。）  

## 隋诗卷九  

【郊庙歌辞】  

牛弘等奉诏作  

【圜丘歌八首】  

〖隋书乐志曰：文帝开皇中。诏牛弘、姚察、许善心、虞世基、刘臻等详定雅乐。弘等奏曰：伏奉明诏。详定雅乐。博访知音。旁求儒彦。研校是非。定其去就。取为一代正乐。具在本司。於是并撰歌辞三十首。诏并令施行。牛弘传曰：开皇九年。奉诏改定雅乐。又作乐府歌辞。撰定圜丘、五帝、凯乐。按此。则诸歌辞当为牛弘所作也。〗  

【昭夏】（降神。）  

肃祭典。协良辰。具嘉荐。俟皇臻。礼方成。乐已变。感灵心。回天眷。辟华阙。下乾宫。乘精气。御祥风。望火。通田烛。膺介圭。受玉。神之临。庆阴阴。烟衢洞。宸路深。善既福。德斯辅。流鸿祚。遍区寓。（《诗纪》作宇。○隋书音乐志。《乐府诗集》四。《诗纪》百二十九。）  

【皇夏】（皇帝升坛。）  

於穆我後。（隋书作君。乐府同。）昭明有融。道济区域。功格玄穹。百神警卫。万国承风。仁深德厚。信洽义丰。  

明发思政。勤忧在躬。鸿基惟永。福祚长隆。（○同上）  

【登歌】  

德深礼大。道高飨穆。就阳斯恭。陟配惟肃。血升气。冕裘标服。诚感清（乐府作青。）玄。信陈史祝。祗承灵贶。载膺多福。（○同上）  

【П夏】（皇帝初献。）  

肇崇祀。式奉（隋书、乐府作大报。《诗纪》云。一作大报。）尊灵。因高尽（《诗纪》云。一作就。）敬。扫地推诚。六宗随兆。五纬陪营。云和发韵。孤竹扬声。（隋书、乐府作清。《诗纪》云。一作清。）我粢既。我酌惟明。元神是鉴。百禄来成。（○同上）  

【文舞】（皇帝既献奏。）  

皇矣上帝。受命自天。睿图作极。文教遐宣。四方监观。万国（隋书作品。乐府同。）陶甄。有苗斯格。无得称焉。天地之经。和乐具举。休徵咸萃。要荒式序。正位履端。秋霜春雨。（○同上）  

【需夏】（皇帝饮福酒。）  

礼以恭事。荐以飨时。载清玄酒。备芗萁。回旒分爵。思媚轩墀。惠均撤俎。祥降受厘。十伦以具。百福斯滋。克昌厥德。永祚鸿基。（○同上）  

【武舞】  

御历膺期。乘乾表则。成功戡乱。顺时经国。兵畅五材。武弘七德。憬彼遐裔。化行充塞。三道备举。二仪交泰。情发自中。义均莫大。祀敬恭肃。钟鼓繁会。万国斯欢。兆民（隋书作人。乐府同。）斯赖。享兹介福。康哉元首。惠我无疆。天长地久。（○同上）  

【昭夏】（送神。）  

享序洽。祀礼施。神之驾。严将驰。奔精驱。长离耀。牲烟达。诚照。腾日驭。鼓电鞭。辞下土。升上玄。瞻寥廓。杳无际。澹群心。留馀惠。（○同上）  

【五郊歌五首】  

〖隋书乐志曰：五郊歌辞。青镜奏角音。赤郊奏徵音。黄郊奏宫音。白郊奏商音。黑郊奏羽音。迎送神登歌与圜丘同。〗  

【青帝歌角音】  

震宫初动。木德惟仁。龙精戒旦。鸟历司春。阳光煦物。温风先导。岩处载惊。膏田已冒。牺牲丰。金石和声。怀柔备礼。明德惟馨。（○隋书音乐志。《乐府诗集》四。《诗纪》百二十九。）  

【赤帝歌徵音】  

长嬴开序。炎上为德。执礼司萌。持衡御国。重离得位。芒种在时。含樱荐实。木槿垂蕤。庆赏既行。高明可处。顺时立祭。事昭福举。（○同上）  

【黄帝歌宫音】  

爰稼作土。顺位称坤。孕金成德。履艮为尊。黄本内色。宫实声始。万物资生。四时咸纪。灵坛泛扫。盛乐高张。威仪孔备。福履无疆。（○同上）  

【白帝歌商音】  

西成肇节。盛德在秋。三农稍已。九谷行收。金气肃杀。商威＜风＞戾。严风鼓茎。繁霜陨（隋书作殒。乐府同。）蒂。厉兵诘暴。敕法慎刑。明神降嘏。国步惟宁。（○同上）  

【黑帝歌羽音】  

玄英启候。冥陵初起。虹藏於天。雉化於水。严关重闭。星回日穷。黄钟动律。广莫生风。玄樽示本。天产惟质。恩覃外区。福流京（隋书作景。）室。（○同上）  

【感帝歌】  

〖隋书乐志曰：祀感帝奏П夏。迎送神登歌与圜丘同。〗  

【П夏】  

祖垂典。郊天有章。以孟之春。（隋书一作以春之孟。乐府同。）於国之阳。茧栗惟诚。陶匏斯尚。人神接礼。明幽交畅。火灵降祚。火历载隆。哉帝道。赫矣皇风。（○隋书音乐志。《乐府诗集》四。《诗纪》百二十九。）  

【雩祭歌】  

〖隋书乐志曰：雩祭、蜡祭、朝日夕。并奏П夏。其迎送神登歌并与圜丘同。〗  

【П夏】  

朱明启候。时载阳。肃若旧典。延五方。嘉荐以陈。盛乐奏。气序和平。资灵。公田既雨。私亦濡。民（隋书作人。乐府同。）殷俗富。政化敷。（○隋书音乐志。《乐府诗集》四。《诗纪》百二十九。）  

【蜡祭歌】  

【П夏】  

四方有祀。八蜡酬功。收藏既毕。榛葛送终。使之必报。祭之斯索。三时告劳。一日为泽。神（《诗纪》作祗。）必来。鳞羽咸致。惟义之尽。惟仁之至。年成物阜。罢役息民。（隋书、乐府并作人。）皇恩已洽。灵庆无垠。（○隋书音乐志。《乐府诗集》四。《诗纪》百二十九。）  

【朝日夕月歌二首】  

【朝日П夏】  

扶木上朝暾。嵫山沈暮景。寒来游晷促。暑至驰辉永。时和合璧耀。俗泰重轮明。执圭尽昭事。服冕罄虔诚。（○隋书音乐志。《乐府诗集》四。《诗纪》百二十九。）  

【夕月П夏】  

澄辉烛地域。流耀镜天仪。历草随弦长。珠胎逐望亏。成形表蟾兔。窃药资王母。西郊礼既成。幽坛福惟厚。（○同上）  

【方丘歌四首】  

〖隋书乐志曰：祭方丘唯此四首异。馀并同圜丘。〗  

【昭夏】（迎神。）  

柔功畅。阴德昭。陈瘗典。盛玄郊。篚幂清。鬯馥。皇情虔。具寮肃。笙颂合。鼓鼗会。出桂旌。（隋书作旗。乐府同。）屯孔盖。敬如在。肃有承。神胥乐。庆福膺。（○隋书音乐志。《乐府诗集》四。《诗纪》百二十九。）  

【登歌】（奠玉帛。）  

道惟生育。器乃包藏。报功称范。殷荐有常。六瑚已馈。五齐流香。贵诚尚质。敬洽义章。神祚惟永。帝业增昌。（○同上）  

【П夏】（初献。）  

厚载垂德。昆丘主神。阴坛吉礼。北至良辰。鉴水呈。牲栗表纯。樽壶夕启。（隋书作视。乐府同。）币玉朝陈。群望咸秩。精灵毕臻。祚流於国。祉被於人。（○同上）  

【昭夏】（送神。）  

奠既彻。献已周。竦灵驾。逝远游。洞四极。吊九县。庆方流。祉恒遍。埋玉气。掩牲芬。（《诗纪》作芳。）晰神理。显国文。（○同上）  

【神州歌】  

〖隋书乐志曰：祭神州奏П夏。迎送神登歌与方丘同。〗  

【П夏】  

四海之内。一和之壤。地曰神州。物赖生长。咸池既降。泰折斯飨。牲尚黑。圭玉实两。九寓载宁。神功克广。（○隋书音乐志。《乐府诗集》四。《诗纪》百二十九。）  

【社稷歌四首】  

【春祈社П夏】  

厚地开灵。方坛崇祀。达以风露。树之松梓。勾萌既申。芟柞伊始。恭祈粢盛。载膺休祉。（○隋书音乐志。《乐府诗集》四。《诗纪》百二十九。）  

【春祈稷П夏】  

粒食兴教。播厥有先。尊神致。报本惟虔。瞻榆束耒。望杏开田。方凭戬福。伫咏丰年。（○同上）  

【秋报社П夏】  

北墉申礼。单出表诚。丰牺入荐。华乐在庭。原隰既平。泉流又清。如云已望。高廪斯盈。（○同上）  

【秋报稷П夏】  

民（隋书作人。乐府同。）天务急。农亦勤止。或｛艹兖｝或。惟惟芑。凉风戒时。岁云秋矣。物成则报。功施必祀。（○同上）  

【先农歌】  

【П夏】  

农祥晨晰。土膏初起。春原ㄈ载。青坛致祀。敛跸长阡。回旌外。房俎饰荐。山沈滓。亲事朱弦。躬持黛耜。恭神务穑。受禧（隋书作厘。乐府同。）隆祉。（○隋书音乐志。《乐府诗集》四。《诗纪》百二十九。）  

【先圣先师歌】  

【П夏】  

经国立训。学重教先。三坟肇册。五典留篇。开凿理著。陶铸功宣。东胶西序。春诵夏弦。芳尘载仰。祀典无骞。（○隋书音乐志。《乐府诗集》四。《诗纪》百二十九。）  

【太庙乐歌九首】  

【迎神歌】  

务本兴教。尊神体国。霜露感心。享祀陈则。官联式序。奔走在庭。几筵结慕。裸献惟诚。嘉乐载合。神其降止。永言保之。锡以繁祉。（○隋书音乐志。《乐府诗集》十。《诗纪》百二十九。）  

【登歌】  

孝熙严祖。师象敬宗。惟皇肃肃。（隋书作事。乐府同。）有来雍雍。雕梁霞复。绣云重。观德自感。奉璋伊恭。彝尽饰。羽缀有容。升歌发藻。景福来从。（○同上）  

【俎入歌】（郊丘庙社同。）  

祭本用初。祀由功举。骏奔咸会。供神有序。明酌盈樽。丰牺实俎。幽金既荐。缋错维旅。享由明德。香非稷黍。载流嘉庆。克固鸿绪。（○同上）  

【皇高祖太原府君神室歌】  

缔基发祥。肇源兴庆。乃仁乃哲。克明克令。庸宣国图。善流人咏。开我皇业。七百同盛。（○同上）  

【皇曾祖康王神室歌】  

皇条俊茂。帝系灵长。丰功叠轨。厚利重光。福由善积。代以德彰。严恭尽礼。永锡无疆。（○同上）  

【皇祖献王神室歌】  

盛才必达。丕基增旧。涉渭（隋书作魏。）同符。迁等构。弘风迈德。义高道富。神鉴孔昭。王猷克懋。（○同上）  

【皇考太祖武元皇帝神室歌】  

深仁冥著。至道潜敷。皇矣太祖。耀名天衢。翦商隆祚。奄宅隋区。有命既集。诞开灵符。（○同上）  

【饮福酒歌】（郊丘庙社同用。）  

神道正直。祀事有融。肃雍备礼。庄敬在躬。羞燔已具。奠酹将终。降祥惟永。受福无穷。（○同上）  

【送神歌】  

飨礼具。利事成。伫旒冕。肃簪缨。金奏终。玉俎撤。尽孝敬。穷严。人只（《诗纪》作祗。）分。哀乐半。降景福。凭幽赞。（○同上）  

【燕射歌辞】  

【元会大飨歌四首】  

【皇夏】〖皇帝出入殿庭奏。郊丘庙社并同。〗  

深哉皇度。粹矣天仪。司陛整跸。式道先驰。八屯雾拥。七萃云披。退扬进揖。步矩行规。句陈乍转。华盖徐移。羽旗照耀。组陆离。居高念下。处安思危。照临有度。纪律无亏。（○隋书音乐志。《乐府诗集》十五。《诗纪》百二十九。）  

【肆夏】（太子出入。）  

惟熙帝载。式固王猷。体乾建本。是曰孟侯。驰道美汉。寝门称周。德心既广。道业惟优。傅保斯导。贤才与游。瑜玉发响。画轮停。皇基方峻。七畅恒休。（○同上）  

【食举歌】（八曲）  

燔黍设教。礼之始。五味相资。火为纪。平心和德。在甘旨。牢羞既陈。钟石俟。以斯而御。扬盛轨。  

养身心敬。礼食昭。时和岁阜。庶物饶。盐梅既济。鼎铉调。特以肤腊。加熏尧。威仪济济。懋皇朝。  

饔人进羞。乐侑作。川潜之脍。云飞霍。甘酸有宜。芬勺药。金敦玉豆。盛交错。御鼓既声。安以乐。  

玉食惟後。膳必珍。芳菰既。重新。是能安体。又调神。荆包必（隋书作毕。乐府同。）至。海贡陈。用之有节。德无垠。  

嘉羞入馈。犹化谧。沃土名滋。帝台实。阳华之菜。雕陵栗。鼎俎芬芳。豆笾溢。通幽致远。车书一。  

道高物备。食多方。山肤既善。水豢良。桓蒲在位。и业张。加笾折俎。烂成行。恩风下济。道化光。  

礼以安国。仁为政。具物必陈。饔牢盛。罘斤斧。顺时令。怀生熙熙。皆得性。於兹宴喜。流嘉庆。  

皇道四达。礼乐成。临朝日举。表时平。甘芳既饫。醑以清。扬休玉（乐府作王。）卮。正性情。隆我帝载。永明明。（○同上）  

【上寿歌】  

俗已。时又良。朝玉帛。会衣裳。基同北辰久。寿共南山长。黎元鼓。腹乐未央。（○同上）  

【宴群臣登歌】  

皇明驭历。仁深海县。载择良辰。式陈高宴。卿士。昂昂侯甸。车旗煜龠。衣缨葱茜。乐正展悬。司宫饰殿。三揖称礼。九宾为传。圆鼎临碑。方壶在面。鹿鸣成曲。嘉鱼入荐。筐篚相辉。献酬交遍。饮和饱德。恩风长扇。（○隋书音乐志。《乐府诗集》十五。《诗纪》百二十九。）  

【皇後房内歌】  

〖隋书乐志曰：高祖龙潜时。颇好音乐。尝倚琵琶作歌二章。名曰地厚天高。托言夫妇之义。牛弘修皇後房内之乐。因取之为房内曲。命妇入并登歌上寿并用之。〗  

至顺垂典。正内弘风。母仪万国。训范六宫。求贤启化。进善宣功。家邦载序。道业斯融。（○隋书音乐志。《乐府诗集》十五。《诗纪》百二十九。）  

【大射登歌】  

道谧金科照。时玉条明。优贤飨礼洽。选德射仪成。銮（乐府作鸾。）旗郁云动。宝犬俨天行。巾车整三乏。司裘饰五正。鸣球响高殿。华钟震广庭。乌号传昔美。淇卫著前名。揖让皆时杰。升降尽朝英。附枝观体定。杯水睹心平。丰觚既来去。燔炙复纵横。欣看礼乐盛。喜遇黄河清。（○隋书音乐志。《乐府诗集》十五。《诗纪》百二十九。）  

【鼓吹曲辞】  

【凯乐歌辞三首】  

【述帝德】  

於穆我後。睿哲钦明。膺天之命。载育群生。开元创历。迈德垂声。朝宗万寓。祗事百灵。焕乎皇道。昭哉帝则。惠政滂流。仁风四塞。淮海未宾。江湖背德。运筹必胜。濯征斯克。八荒雾卷。四表云褰。雄图盛略。迈後光前。寰区已泰。福祚方延。长歌凯乐。天子万年。（○隋书音乐志。《乐府诗集》二十。《诗纪》百二十九。）  

【述诸军用命】  

帝德远覃。天维宏布。功高云天。声隆韶。（隋书、乐府并作护。）惟彼海隅。未从王度。皇赫斯怒。元戎启路。桓桓猛将。赳赳英谟。攻如燎发。战似摧枯。救兹涂炭。克彼（《诗纪》云。一作从。）妖逋。尘清两越。气静三吴。鲸鲵已夷。封疆载辟。班马萧萧。归旌奕奕。云台表效。司勋纪绩。业并山河。道固金石。（○同上）  

【述天下太平】  

阪泉轩德。丹浦尧勋。始实以武。终乃以文。嘉乐圣主。大哉为君。出师命将。廓定重氛。书轨既并。干戈是戢。弘风设教。政成人立。礼乐聿兴。衣裳载缉。风云自美。嘉祥爰集。皇皇圣政。穆穆神猷。牢笼虞夏。度越姬刘。日月比耀。天地同休。永清四海。长帝九州。（○同上）  

【舞曲歌辞】  

【文武舞歌二首】  

〖隋书乐志曰：隋有文舞、武舞。舞各六十四人。又依乐记。象德拟功。初来就位。总干而立。思君道之难也。发扬蹈厉。威而不残也。舞乱皆坐。四海咸安也。武始而受命。再成而定山东。三成而平蜀道。四成而北狄是通。五成而江南是拓。六成复缀以阐太平。〗  

【文舞歌】  

天眷有属。後德惟明。君临万。昭事百灵。濯以江汉。树之风声。罄地毕（隋书作必。）归。穷天皆至。六戎仰（乐府作行。）朔。八蛮请吏。烟云献彩。龟龙表异。缉和礼乐。燮理阴阳。功由舞见。德以歌彰。两仪同大。日月齐光。（○隋书音乐志。《乐府诗集》五十二。《诗纪》百二十九。）  

【武舞歌】  

惟皇御。惟帝乘乾。五材并用。七德兼宣。平暴夷险。拯溺救燔。九域载安。兆庶斯赖。续地之厚。补天之大。声隆有截。化覃无外。鼓钟既奋。干戚攸陈。功高德重。政谧化淳。鸿休永播。久而弥新。（○同上）  

## 隋诗卷十  

◎释氏  

僧法宣  

〈法宣居常州弘业寺。後入唐。〉  

【爱妾换马】  

朱鬣饰金镳。红妆束素腰。似云来躞蹀。如雪去飘。桃花含浅汗。柳叶带馀娇。骋先将独立。双绝不（《诗纪》云。玉台作难。）俱В。（○古诗类苑百二十七作赋得爱妾换马。《诗纪》百二十八。）  

【和赵郡王观妓应教诗】〖《诗纪》云。律祖作辛德源者非。〗  

桂山留上客。兰室命妖。城中画眉黛。宫内束纤腰。舞袖风前举。歌声扇後骄。周郎不相顾。今日管弦调。（○《初学记》十五。万花谷後三十二作僧法宣诗。《诗纪》百二十八。）  

释慧净  

〈慧净。俗姓房氏。常山真定人。著名於开皇、大业之际。後入唐。〉  

【和琳法师初春法集之作诗】  

鹫岭光前选。只园表昔恭。哲人崇踵武。弘道会群龙。高座登莲叶。麈尾振霜松。尘飞扬雅梵。风度引疏钟。静言澄义海。丛论上词锋。心虚道易合。迹广席难重。和风动淑气。丽日启时雍。高才雅什。顾已滥朋从。因兹仰积善。灵华庶可逢。（○续高僧传本传。《诗纪》百二十八。）  

【和卢赞府游纪国道场诗】  

日光通汉室。星彩晦周朝。法域从此构。香阁本。珠盘仰承露。刹凤俯摩霄。落照侵虚牖。长虹拖跨桥。高才暂骋目。云藻遂飘。欲追千里骥。终是谢连镳（○续高僧传本传。《诗纪》百二十八。）  

【於冬日普光寺卧疾值雪简诸旧游诗】  

卧こ苦留滞。辟户望遥天。寒云舒复卷。落雪断还连。凝华照书阁。飞素婉琴弦。回飘洛神赋。皎映齐纨篇。萦阶如鹤舞。拂树似花鲜。徒赏丰年瑞。沈忧终自怜。（○续高僧传本传。《诗纪》百二十八。）  

【英才言聚赋得天行诗】  

驭风过阆苑。控鹤下瀛洲。欲采三芝秀。先从千仞游。驾凤吟虚管。乘槎泛浅流。颓龄一已驻。方验大椿秋。（○续高僧本传。《诗纪》百二十八。）  

【杂言诗】  

观化祗山顶。流睇古王城。万载池犹洁。千年苑尚清。仿佛影坚路。擢残广胁楹。七宝仙台亡旧迹。四彩天花绝雨声。声华日以远。自恨生何晚。既伤火宅玄中门。还嗟宝渚迷长坂。步陟平郊望。心游七海上。扰扰三界溺邪津。浑浑万品忘真匠。唯有能仁独圆悟。廓尘静浪开玄路。创逢肌命弃身城。更为求人崩意树。持囊毕契戒珠净。被甲要心忍衣固。三祗不倦陵二车。一足忘劳超九数。定潋江清沐久结。智剑霜凝斩新雾。无边大去刂无不修。六时愍生遵六度。度有流光功德收。金河示灭归常住。鹤林权唱演功周。圣德佳音传馀响。龙宫秘典海中探。石室真言山处仰。流教在兹辰。传芳代有人。沙河雪岭迷朝径。巨海鸿崖乱夜津。入万死。求一生。投针偶穴非同喻。束马悬车岂等程。不犭旬今身乐。无祈後代荣。誓舍危躯追胜义。咸希毕契传灯情。劳歌勿复陈。延眺且周巡。东睇女峦留二迹。西驰鹿苑去三轮。北睨舍城池尚在。南希尊岭穴犹存。五峰秀。百池分。粲粲鲜花明四曜。辉辉道树镜三春。扬锡指山阿。携步上祗陀。既睹如来叠衣石。复观天授迸馀峨。伫灵镇梵岳。凝思遍生河。金花逸掌仪前奉。芳盖陵虚殿後过。旋绕经行砌。目想如神契。回斯少福涧生津。共会龙华舍尘翳。（○续高僧传本传。《诗纪》百二十八。）  

释智炫  

〈智炫。益州成都人。少出家。入京听学。游於周齐之间。周武帝接遇甚厚。及隋文帝作相。大弘佛法。两都归趋。一人而已。後还蜀。隐於三学山。年百馀岁终。〉  

【游三学山诗】  

秀岭接重烟。岑上半天。绝岩低更举。危峰断复连。侧石倾斜涧。回流泻（僧传作写。注云。宫本作泻。）曲泉。野红知草冻。春来鸟自传。树锦无机织。猿鸣讵假弦。叶密风难度。枝疏影易穿。抱依闲沼。策杖戏荒田。游心清汉表。置想白云边。荣名非我愿。息意且萧然。（○续高僧传本传。《诗纪》百二十八。）  

慧晓〈《诗纪》作释昙迁。注云。见禅藻集。〉  

【祖道赋诗】〖《诗纪》作缁素知友祖道新林去留哀感赋诗一首。〗  

〖续高僧传曰：周道失御。隋历告兴。遂与同侣俱辞建业。缁素知友。祖道新林。去留哀感。各题篇什。晓禅师命章赋《诗》曰：〗  

平生（续僧传作生平。）本胡越。闽吴各异津。联翩一倾盖。便作法城亲。清谈解烦累。（续僧传作虑。）愁眉始得伸。  

今朝忽分手。恨失眼中人。子向径何（续僧传作作泾河。是。）道。慧业日当新。我住邗江侧。终为松下尘。沈浮（续僧传作浮沉。）从此隔。无复更有（续僧传作来。）因。此别终天别。迸泪忽沾巾。（○续高僧传释昙迁传。《诗纪》百二十八。）  

释玄逵〈《诗纪》云。见禅藻集。〉  

【言离广府还望桂林去留怆然自述赠怀诗】  

标心之梵宇。运想入仙洲。婴痼乖同好。沈情阻若抽。叶落乍难聚。情离不可收。何日乘杯至。详观演去流。（○古诗类苑百三。《诗纪》百二十八。）  

【戏拟四愁聊题两绝诗】  

我行之数万。愁绪百重思。那教六尺影。独步五天陲。（○古诗类苑八十九。《诗纪》百二十八。）  

上将可陵师。匹士志难移。如论惜短命。何得满长祗。（○同上）  

释灵裕  

〈灵裕。俗姓赵。定州曲阳人。甚为齐宣、隋文所尊礼。初居相州大慈寺。又住演空寺。大业元年终。〉  

【临终诗二首】  

〖续高僧传曰：於时邺下昌言裕师将过世矣。道俗云合。同禀归戒。访传音之无从。裕亦信福命之有尽。乃示诲善恶。励诸门人。从觉不。至第七日援笔制诗二首。〗  

【哀速终】  

今日坐高堂。明朝卧长棘。一生聊已竟。来报将何息。（○续高僧传本传。《诗纪》百二十八。）  

【悲永殡】（僧传作殒。注云。三本、宫本作殡。）  

命断辞人路。骸送鬼门前。从今一别後。（僧传作朝别。）更会几何年。（○同上）  

释智命  

〈智命。俗名郑。荥阳人。初仕隋为羽骑尉。逃官流俗。备历讲会。及元德作贰。杨素荐之。迁为中舍人。越王即位。历官御史大夫。伪郑开明。连任不改。频请郑主为国修道。不遂。乃剃发。法服擎锡。迳至宫门。世充怒。敕下斩之。口咏般若。索笔题诗云云。〉  

【临终诗】  

幻生还幻灭。大幻莫过身。安心自有处。求人无有人。（○续高僧传本传。《诗纪》百二十八。）  

释智才  

【送别诗】  

镜中辞旧识。灞岸别新知。年来木应老。氐为数经离。（○文苑英华二百六十六。《诗纪》百二十八。）  

昙延  

〈俗姓王氏。蒲州桑泉人。世家豪族。官历齐、周。年十六舍俗。〉  

【戏题方圆动静四字诗】〖薛居士访。戏题方圆动静四字。昙延应声曰：〗  

方如方等城。圆如智慧日。动则识（僧传作没。）波浪。静类涅室。（○续高僧传本传。《诗纪》百二十八。）  

沸大〈《诗纪》云。见禅藻集。〉  

【曲】〖沸大作此曲。弹琴以兆史见也。〗  

煌煌郁金。生于野田。过时不采。宛见弃捐。曼尔丰炽。华色惟新。与我同欢。（○古诗类苑百三。《诗纪》百二十八。）  

【委靡辞】  

宿心嘉尔。故固良媒。问名谐帅。占相良时。惨惨惕惕。惧尔不来。既睹尔颜。我心怡怡。今不合欢。岂徒费哉。斯誓为定。淑女何疑。（○古诗类苑百三。《诗纪》百二十八。）  

释慧轮  

〈慧轮。新罗人。〉  

【悼叹诗】  

众美乃罗列。群英已古今。也知生死分。那得不伤心。（○古诗类苑百三。《诗纪》百二十八。）  

释慧英  

【一三五七九言诗】  

游。愁。赤县远。丹思抽。鹫岭寒风驶。龙河激水流。既喜朝闻日复日。不觉年颓秋更秋。已毕耆山本愿诚难住。终望持经振锡往神州。（○古诗类苑百三。《诗纪》百二十八。）  

无名释〈《诗纪》云。禅藻集作无名释。〉  

【禅暇诗】  

峨峨王舍城。郁郁灵竹园。中有神化长。巧诱入幽玄。善人募授福。恶友乐仇怨。善恶升沈异。薰莸别露门。（○古诗类苑百三。《诗纪》百二十八。）  

◎仙道〖《诗纪外集》歌诗。凡属先唐之作又无时代可考者。均附於此。〗  

【张丽英石鼓歌】  

〖金精山记云。汉时张芒女名丽英。面有奇光。不照镜。但对白纨扇如鉴焉。马沙王吴芮闻其异质。领兵来聘。女时年十五。闻芮来乃登此山。仰卧披发。覆于石鼓之下。人谓之死。芮使人往视之。忽见紫云郁起。遂失女所在。石上留歌一首。〗  

石鼓石鼓。悲哉下土。自我来观。民生实苦。哀哉世事。悠悠我意。我意不可辱兮王威不可夺余志。有鸾有凤。自歌自舞。（《诗纪》云。歌舞二字疑倒。）凌云历汉。远绝尘罗。世人之子。其如我何。暂来期会。运往即乖。父兮母兮无伤我怀。（○诸真歌颂。《云笈七签》九十七。《诗纪外集》一。）  

【卫罗国王女配英灵凤歌】  

〖洞玄本行经云。西方卫罗国王有女字曰配瑛。与凤共处。於是灵凤常以羽翼扇女面。後十二年中。女忽有胎。王意怪之。因斩凤头。埋著长林丘中。女後生女。名曰皇妃。王女思灵凤之游好。驾而临之长丘林中。歌曰云云。是凤郁然而生。抱女俱飞。迳入云中。〗  

杳杳灵凤。绵绵长归。悠悠我思。永与愿违。万劫无期。何时来飞。（○诸真歌颂。《云笈七签》九十七。《诗纪外集》一。）  

【太真夫人赠马明生诗二首】  

〖马明生传曰：马明生。一作马鸣生。齐国临淄人。本姓和。字君宝。汉灵帝时。惟胡广知其有道。随夫人执役。安期生至。夫人语明生曰：吾不复得停。汝随此君去。忽忧念也。我亦时时当往视汝。因以五言诗二篇赠之。〗  

暂舍（《云笈七签》作舍。《诗纪》同。）墉城内。命驾岱山阿。仰瞻（真仙通鉴作盼。）太清阙。云楼郁嵯峨。虚中有真人。来往河纷葩。炼形保自然。俯仰食（《云笈七签》作挹。《诗纪》云。一作挹。）太和。朝朝九天王。夕馆还西华。流精可飞腾。吐纳养青芽。至药非金石。风生自然歌。上下凌景霄。羽衣何婆娑。五岳（真仙通鉴作室。）非妾（真仙通鉴作吾。）室。玄都是我家。下看荣竞子。笃似蛙（真仙通鉴作蜗。《云笈七签》同。）与蟆。顾盼（《云笈七签》作眄顾。）尘浊中。忧患自相罗。苟未悟妙旨。（《云笈七签》误作皆。）安事於琢磨。祸凑由道泄。密慎福臻多。（○《真仙体道通鉴》。《云笈七签》九十八。《诗纪外集》一。○逯按。金墉城始建於曹魏。西晋末沦为皇家监狱。复以押韵观之。此诗殆两晋间作也。）  

昔往（《云笈七签》作生。《诗纪》同。）昆陵（真仙通鉴作仑。）宫。共讲天年延。金液虽可遐。示若太和仙。仰登冥灵（《诗纪》作仙。《云笈七签》作宴仙。）台。虚仙咏灵人。忽遇桑王。九老仙都真。驾骖紫虬辇。灵颜一（神仙通鉴作亦。）何鲜。启我寻长途。邀我自然津。告以鸿飞术。授以玉胎篇。琼膏凝玄气。素女为我陈。俯挹琳凤腴。仰止（《云笈七签》作上。《诗纪》同。）飘三天。云纲（《诗纪》作网。）立尔步。五岳可暂还。（《云笈七签》作旋。《诗纪》同。）玄都安足远。蓬莱山（《云笈七签》作在。《诗纪》同。）脚间。传受相亲爱。结友为天人。替即游形（《诗纪》作刑。）对。祸必无愚贤。秘则享无倾。泄则躯身（《云笈七签》作命。）颠。（○同上）  

【马明生临去箸诗三首】  

太和何久长。人命将不永。吸（真仙通鉴作翕。）如朝露。奄忽睡觉醒。（《云笈七签》作顷。《诗纪》同。）生生世所悟。（《诗纪》作忄吴。）伤生由莫静。我将寻真人。澄神（神仙通鉴作清。）挹容景。盘桓昆陵宫。玄都可驰骋。（真仙通鉴作聘。）涓子牵我游。太真来见省。朝朝王母前。夕归钟岳岭。仰采琼瑶葩。俯漱琳琅井。千龄犹一刻。万纪如电顷。（○《真仙体道通鉴》。《云笈七签》九十八。《诗纪外集》一。）  

天地自有常。人命最险毳。年若惊弦发。时犹轻矢逝。虽有灼灼姿。玉为尘生（《诗纪》作土。）秽。秋草无秋耀。（《诗纪》作辉。）绿叶岂终岁。惜彼（《诗纪》作此。）繁茂摧。（《云笈七签》误作推。）哀彼寒霜厉。有存理必亡。有兴故（神仙通鉴作必。）有废。真官（真仙通鉴作君。）戏玄津。与物无凝滞。神冲紫霄内。形栖山水际。对虚忘有怀。游目托容裔。风尘将何来。真道故可大。（○同上）  

浊尘（《诗纪》作涂。）谅为叹。（《诗纪》作欢。）世乐岂足预。振褐扫尘遐。飘飘独远举。寥寥严岳际。萧萧纵万虑。灵真与我游。落景乘鸿御。朝乘云轮来。夕驾扶摇去。嗷嘈天地中。嚣声安得附。（○同上）  

【阴长生遗世四言诗】（三章）  

〖《神仙传》曰：阴长生。新野人。汉皇後之亲属。从马明生学度世之道。後於丰都山中。白日天。长生临仙去。著诗三篇以市将来。《诗纪》云。黄庭坚书後汉阴长生诗後曰：忠州丰都山仙都观朝金殿西壁有天成四年人书阴真君诗三章。逯按。各刻本《神仙传》均无诗。独《太平广记》引《神仙传》有之。不知所据为何本。检道藏本神仙体道通鉴阴长生传云。阴长生者。新野人。汉和帝永和八年三月己丑立皇後阴氏。即长生之曾孙也。少处富贵之门。而不好荣位。後委之入忠州平都山中。修炼服丹。白日升天。临去有四言诗三章遗世。诗云云。忠州之设。始於唐代。知神仙通鉴乃唐人书。而其书著录阴长生诗。与黄庭坚所见忠州天成年间人所书阴诗。时代相符。盖皆在唐时也。颇疑阴生此诗乃唐人伪托。始列此俟考。〗  

维予之先。佐命唐虞。爰逮汉世。紫艾（真仙通鉴作文。）重纾。（《神仙传》作纡。）予独好道。而为匹夫。高尚素志。不事（神仙通鉴作仕。《太平广记》同。）王侯。贪生得生。亦又何求。超责苍霄。乘龙（《诗纪》作飞。）驾浮。青要（《神仙传》作云。《太平广记》作风。）承（真仙通鉴作乘。韵补作垂。）翼。与我为仇。入火不灼。蹈波（真仙通鉴作水。）不濡。逍遥太极。何虑何忧。游（《神仙传》作遨。《太平广记》作傲。）戏仙都。顾愍群愚。年命之逝。如川（《诗纪》作波。）之流。奄忽未几。泥土为传。驰走（《神仙传》。《太平广记》作奔驰。《诗纪》云。一作奔驰。）索死。不肯暂休。  

予之圣师。体道之（《诗纪》作知。）真。腾（《神仙传》、《太平广记》作降。）变化。松乔（《神仙传》、《太平广记》作乔松。）为邻。维予同学。一十二人。寒苦（真仙通鉴作暑。）求道。历二十年。中多怠惰。（《太平广记》作堕。《诗纪》同。）志行不坚。痛乎诸子。命也自天。天不妄授。道必归贤。身投（玉平广记作没。）幽壤。何时可还。嗟尔将来。勤加精研。勿为流俗。富贵所牵。神丹（《神仙传》作道。）一成。升彼九天。寿同三光。何但亿千。（真仙通鉴作年。《太平广记》同。）  

惟予垂（《太平广记》作束。）发。少好道德。弃家随师。东西南北。委放五经。（《神仙传》、《太平广记》作浊。）避（《诗纪》作辟。）世自匿。（真仙通鉴作适。）三（《诗纪》作二。）十馀年。名（《神仙传》作明。）山之侧。寒不遑衣。饥不暇食。思不敢归。劳不敢息。奉事（《太平广记》作承。）圣师。承颜（《太平广记》作欢。《诗纪》作悦。）悦（《诗纪》作颜。）色。面垢足胝。乃见（《诗纪》作敢。）哀识。（《太平广记》作诚实。）遂传（《太平广记》作受。）要诀。恩深不测。妻子延年。咸享（《太平广记》作亨。）无极。黄白既（真仙通鉴作己。《神仙传》《太平广记》同。）成。货财千亿。役使鬼神。玉女侍侧。予（《神仙传》作今。）得度世。神丹之力。（○《真仙体道通鉴》。《神仙传》四。《太平广记》八引《神仙传》。《诗纪外集》一。又韵补三作平都观诗。引仇、濡二韵。）  

【葛玄空中歌三首】  

〖真仙通鉴曰：仙公姓葛名玄字孝先。家本琅邪。以後汉桓帝延禧七年甲辰岁四月八日诞世。十三通古今。凡经传子集靡不该览。年十五六。名振江左。入天台赤城上虞山精思念道。遇真人左元放。授以九丹金液仙经。炼气保形之术。吴赤乌七年八月十五日天。仙公暂停仙驾。赋五言歌诗三篇。降付乡朋。令歌诵开悟方来。〗  

真人昔遗教。愍念孤痴子。嬖邪不信道。祸乱由斯起。身随朝露。悔恨何有己。罪大不可掩。（真仙通鉴作扌。）流毒将谁理。冥冥未出期。劫尽方当止。转轮贫贱家。仍复为役使。四体或不完。蹩｛薛足｝行乞市。不知积  

罪报。怨天神不恃。大道常无为。弘之由善始。吾今获轻举。修行立功尔。三界尽稽首。从容紫宫里。停驾虚元（真仙通鉴作无。）中。人生若流水。临别属素翰。粗标灵妙纪。（○《真仙体道通鉴》。金陵玄观志。《诗纪外集》一。）  

我今便天。愍念诸儒英。大道体虚无。寂寂中有精。视之若冥昧。窈窈中昭明。莫言道虚诞。所患不至诚。奚不登名山。诵是洞真经。一讽而一咏。玄音彻太清。太上辉金容。众仙齐应声。十方散香花。燔烟旃檀馨。皇娥奏九韶。鸾凤谐和鸣。龙驾翳空迎。华盖曜查冥。闲劫仞台。帝释降庭。八王奉丹液。挹漱身腾轻。逍遥有无间。流朗绝形名。神童夹（真仙通鉴作侠。玄观志同。）侍侧。自然朝万灵。飘飘八景舆。游衍（真仙通鉴作宴。玄观志同。）白玉京。七祖福堂。先亡悉超生。王侯能笃信。必为天下贞。大人体至德。一切蒙其成。（○同上）  

散诞游山水。吐纳灵和津。炼（真仙通鉴作竦。）气同希夷。静咏道德篇。至心宗玄一。冥感今乃宣。飞驾御九龙。飘飘乘紫烟。华景曜空衢。红云拥帝前。暂迂（真仙通鉴作迁。）蓬莱宫。倏忽已宾天。伟伟众真会。渺渺凌重玄。体固无终劫。金颜随日鲜。欢乐太（真仙通鉴作忘。玄观志。《诗纪》云。一作亡。）上境。悲念一切人。（玄观志、《诗纪》作顽。注云。一作人。）谁能离死坏。结是冥中缘。悠悠成至道。无有入无问。微妙良难测。智者谓我贤。若能弘众妙。轻举神仙。（○同上）  

【扈谦诗二首】  

〖洞仙传曰：扈谦者。魏郡人也。性纵诞。不耻恶衣食。好饮酒。不择精粗。常吟曰：〗  

风从牖中入。酒在杯中摇。手握四十九。灵光在上照。巍峨蓍下。独向冥（真仙通鉴作宜。《云笈七签》同。）理笑。（○《真仙体道通鉴》。《云笈七签》百十一引洞仙传。《诗纪外集》三。）  

进不登龙门。退不求名位。无以消白（《云笈七签》作天。）日。常作巍峨醉。（○同上）  

【李仙君歌】  

〖桓真人仙记曰：蜀华盖山李桓先君授道桓凯真人。仙君一日谓凯曰：金丹大药。子得之矣。飞步隐身诸诀。汝皆洞晓。但未闻大道耳。遂歌曰：〗  

金鼎天门开。反童复婴孩。日月照昆仑。真君自然来。三年结黄云。千日成圣胎。九年登金阙。一纪升三台。龙虎自然交。上帝安金台。众神仰天表。忻慕心徘徊。子今受灵文。专心如死灰。积功十二年。功毕登云梯。白光生圆象。紫气冲云霓。端虚念太乙。浩劫天地齐。（○桓真人仙记。《诗纪外集》三。）  

【武夷君人间可哀之曲】  

〖陆鸿渐武夷山记云。武夷君。地官也。相传每於八月十五日。大会村人於武夷山上置幔亭。化虹桥。通山下。村人既往。是日太极太皇、太姥魏真人、武夷君三座空中。告呼村人为曾孙。汝等若男若女呼座。乃命鼓师张安陵等作乐行酒。令歌师彭令昭唱人间可哀之曲。其词曰：〗  

天上人间兮会合疏稀。日落西山兮夕鸟归飞。百年一饷兮志与愿违。天宫咫尺兮恨不相随。（○诸真歌颂。《云笈七签》九十六。《诗纪外集》三。）  
