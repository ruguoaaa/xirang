---
title: 第5部分
index: true
icon: editor
order: 6
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 晋诗卷十八  

【杂歌谣辞】  

【歌辞】  

【宣城民为陶汪歌】  

〖陶氏家传曰：陶注。咸康中为宣城内史。君从父猷先为之。君到郡。乃招隐逸。广开学舍。以此教民。民有向方者。则辟为掾史。百姓歌之曰：〗  

人当勤学得主簿。谁使为之陶明府。（○《类聚》六。）  

【石头民为庾亮歌二首】  

〖《晋书》曰：庾亮。初镇武昌。出至石头。百姓於岸上歌之。后连徵不入。及薨於镇。以丧还都葬。皆如谣言。〗  

庾公上武昌。翩翩如飞鸟。庾公还扬州。白马牵旒旐。（○《晋书》五行志。《宋书》五行地。《世说》新语伤逝篇注引灵鬼志谣徵。《乐府诗集》八十七、《诗纪》四十三并作庾公歌二首。）  

庾公初上时。翩翩如飞鸟。庾公还扬州。白马牵流苏。（《诗纪》云。一作旒车。《世说》注作旒车。○同上）  

【升平中童歌】  

〖《晋书》曰：穆帝升平中。儿童辈忽歌於道曰阿子闻。曲终辄云云。无几而帝崩。太后哭之曰云。〗  

阿子汝闻不。（○《晋书》五行志。《宋书》五行志。）  

【升平末民歌】  

〖《晋书》曰：升平末。俗间忽作廉歌。有扈谦者闻之曰：廉者。临也。歌云云。内外悉临。国家其大讳乎。少时而穆帝晏驾。〗  

白门廉。宫庭廉。（○《晋书》五行志。《宋书》五行志。）  

【太和中百姓歌】  

〖《晋书》曰：晋海西公太和中。民为此歌。白者。金行。马者。国族。紫为夺正之色。明以紫间朱也。海西公寻废。三子非海西公之子。缢以马鞭。死之明日。南方献甘露焉。〗  

青青御路杨。白马紫游鞭。汝非皇太子。那得甘露浆。（○《晋书》五行志。《宋书》五行志。《乐府诗集》八十七、《诗纪》四十三并作御路杨歌。）  

【凤凰歌】  

〖宋《书》曰：晋海四公生皇子。百姓歌之。其歌甚美。其旨甚微。海西公不男。使左右向龙与内侍接。生子。以为己子。〗  

凤凰生一雏。天下莫不喜。本言是马驹。今定成龙子。（○《晋书》五行志。《宋书》五行志。《乐府诗集》八十五。《诗纪》四十三。）  

【荆州百姓歌】  

〖《晋书》曰：桓石民为荆州。镇上明。百姓忽歌曰：黄昙子。曲终又云云。顷之而桓石民死。王忱为荆州。黄昙子乃是王忱字也。忱小字佛大。是大佛来上明也。〗  

黄昙英。扬州大佛来上明。（○《晋书》五行志。《宋书》五行志。《世说》新语忿狷篇注。《诗纪》四十四作黄昙谣。）  

【历阳百姓歌】  

〖《晋书》曰：庾楷镇历阳。百姓歌之。后楷南奔桓玄。为玄所杀。〗  

重罗黎。重罗黎。使君南上无还时。（○《晋书》五行志。《宋书》五行志。光府诗集八十七、《诗纪》四十三并作历阳歌。）  

【桓玄篡时小儿歌】  

〖吴均续齐谐记曰：桓玄篡痊后。朱雀门中忽见两小儿。通身如墨。相和作笼歌云云。路边小儿从而和之者数十人。声甚哀楚。日既夕。二小儿入建康县。至阖下。遂成双漆鼓槌。明年春而桓败。车无轴。倚孤木。桓字也。荆州送玄首。用败笼茵包之。又芒绳束缚其尸。沉诸江中。悉如所歌焉。〗  

芒笼菌。绳缚腹。车无轴。倚孤木。（○《太平广记》三百六十八。《诗纪》四十三。）  

【司马休之从者歌】  

〖续安帝纪曰：司马休之兄尚为桓玄所败。休之奔淮泗。颇得彼之人。从者为之歌曰：〗  

可怜司马公。作性甚温良。忆昔水边戏。使我不能忘。（○《类聚》十九。《诗纪》四十三作从者歌。）  

【苻坚时关陇人歌】  

〖《晋书》曰：苻坚时。关陇清宴。百姓丰乐。自长安至於诸州。皆夹路树槐柳。二十里一亭。四十里一驿。旅行者取给於途。工商留贩认道。百姓歌之。崔鸿前秦录曰：王猛化洽六州。人移风变。百姓歌之。〗  

长安大街。夹树杨槐。下走朱轮。上有鸾栖。英彦云集。诲我萌黎。（○《晋书》苻坚载记上。《类聚》十九引车频秦书。《类聚》八十八。《御览》四百六十五引前秦录。《御览》九百十六引车频秦书。《诗纪》四十三作关陇歌。又《御览》九百五十四引槐、栖二韵。）  

【苻坚时凤凰歌】  

〖前秦录曰：苻坚时。凤凰集于东阙、歌之曰：〗  

凤凰于飞。其羽翼翼。渊哉圣后。龄万亿。（○《御览》四百六十五、九百十五。《十六国春秋》三十六。《诗纪》四十三。）  

【苻坚时长安为慕容冲歌】  

〖《晋书》曰：苻坚既灭燕。慕容冲姊。伪清河公主。年十四。有殊色。坚纳之。宠冠后庭。冲年十二。亦有龙阳之姿。坚又幸之。姊弟专宠。宫人莫进。长安歌之。咸惧为乱。王猛切谏。坚乃出冲。后竟为冲所败。〗  

一雌复一雄。双飞入紫宫。（○《晋书》苻坚载记下。魏书慕容暐传。北史燕慕容暐传。《御览》五百七十、事类赋歌赋注并引《汉书》曰：李延年善歌。帝幸之。时人语曰云。《诗纪》九作紫宫谚。编入汉诗。）  

【平原为太守索棱歌】  

〖后秦录曰：索棱。字孟则。敦煌人。好学博闻。姚苌甚重之。委以机密。文章诏檄皆稚之文也。后为平原太守。以德化民。民畏而爱之。歌曰：〗  

懿矣明守。庶绩允厘。剖符作宰。实获民思。（○《十六国春秋》六十一。）  

【越谣歌】  

〖《风土记》曰：越俗性率朴。意亲好合。即脱头上手巾。解腰间五尺刀以与之。为交拜亲跪妻。定交有礼。俗皆尝於山间大树下封土为坛。祭以白犬一、丹鸡一、鸡子三。名曰木下鸡。犬五。其坛地人畏不敢犯也。祝曰云。○此祝。《乐府诗集》、《诗纪》皆作越谣歌。编入先秦。逯案。《风土记》。晋周处著。其所谓越。指当时山越。非春秋时代越人也。今编之晋杂歌谣辞中。〗  

卿虽乘车我戴笠。后日相逢下车揖。我虽步行卿乘马。他日相逢卿当下。（乐府作君乘车。我戴笠。他日相逢下车揖。君担簦。我跨马。他日相逢为君下。《文选》补遗、《诗纪》同。○《初学记》十八。《御览》四百六。《乐府诗集》八十七。《诗纪前集》二。又《御览》五百四十三、七百六十五并引笠、揖二韵。）  

【陇头歌】  

〖郭仲产秦州记曰：陇山东西百八十里。登陇。东望秦川四王百里。极目泯然。墟宇桑梓。与云霞一色。其上有悬溜。吐于山中。汇为澄潭。名曰万石潭。流溢散下皆注乎渭。山东人行役升此而瞻顾者。莫不悲思。故其歌曰：〗  

陇头流水。流离四下。念我行役。飘然旷野。登高望远。涕零双堕。（《初学记》作落。○《后汉书》《《郡国志》》汉阳郡下。《初学记》十五。环宇记三十五。《御览》五十引周地图记。《诗纪》八。）  

【同前】  

〖辛氏三秦记曰：陇渭西关。其阪九回。不知高几许。欲上者七回。上有水。可容百馀家。上有清水四注下。俗歌云。〗  

陇头流水。鸣声幽咽。遥望秦川。肝肠断绝。（○《书钞》百六。《书钞》百五十七。《初学记》十五。《白帖》二作陇头歌。《御览》五十、五十六、百六十四、五百七十二。环宇记三十二。事类赋歌赋注。《诗纪》八。○以上二歌。《诗纪》列入汉诗。逯案。郭仲产。晋人。辛氏较郭氏更晚。列入汉诗似不妥。今依著者时代列此俟考。）  

【淫豫歌】  

〖《诗纪》云。以下世代莫详。古今乐录曰：晋、宋以后有淫预歌。乐府云。郦道元《水经注》曰：白帝山城水门之西。江中有孤石。名淫豫石。水冬出二十馀丈。夏则没。亦有裁出焉。江水东迳广溪峡。乃三峡之首也。峡中有瞿塘、黄龛二  

滩。夏水回复。沿溯所忌。国史补曰：蜀之三峡。最号峻急。四月五月尤险。故行者歌之。淫或作滟。预或作豫。〗  

滟预大如马。瞿塘不可下。滟预大如牛。瞿塘不可流。（国史补作留。广博物志同。○国史补上。《乐府诗集》八十六。北梦琐言七。猗觉悟寮杂记上。《诗纪》四十三。）  

【同前】  

淫预大如马。瞿唐不可下。淫预大如象。瞿唐不可上。（○古诗类苑十五。《诗纪》四十三。○逯案。古谣谚引峡程记滟预堆语有云。滟预大如象。瞿塘不敢上。滟预大如马。瞿塘不可下。与此稍同。而次序颠倒。又古谣谚据艺林伐山及广博物志补滟预大如鳖。瞿塘行舟绝二句。滟预大如龟。瞿塘不可窥二句。据《乐府诗集》补滟预大如服。瞿塘不可触二句。逯案。艺林伐山、广博物志所引时代或较后。未必晋时歌谣。至乐府所载原作梁简文帝淫预歌。其下尚有金沙浮转多。桂浦忌经过二句。古谣谚删取首二句。非是。梁简文帝作。《诗纪》亦列为晋歌。并引升庵诗话为说。亦非是。）  

【巴东三峡歌二首】  

〖郦道元《水经注》曰：巴东三峡。谓广溪峡、巫峡、西陵峡也。三峡七百里中。两岸连山。略无阙处。重严叠嶂。隐蔽天日。非亭午夜分。不见曦月。宜都山川记曰：自黄牛滩东入西陵界。至峡口。一百许里。山水纡曲。林木高茂。猿鸣至清。山谷传响。冷冷不绝。行者闻之。莫不怀土。故渔者歌曰：〗  

巴东三峡巫峡长。猿鸣三声泪沾裳。（○《水经注》江水注。《文选》十二江赋注、《御览》五十三并引盛弘之盛弘之《荆州记》。乐府诗八十六。《诗纪》四十三。）  

巴东三峡猿鸣悲。猿鸣三声泪沾衣。（○《类聚》九十五。《御览》五百七十二、九百十并引宜都山川记。《乐府诗集》八十六。《诗纪》四十三。○逯案。宜都山川记。晋袁山崧所著。）  

【同前】〖见《水经注》〗  

滩头白勃坚相持。倏忽沦没别无期。（○《水经注》江水注。《诗纪》四十三。）  

【武陵人歌】  

〖黄闵武陵记曰：有绿萝山。侧严垂水。悬萝百里许。得明月池。碧潭镜澈。百尺见底。素严若雪。松如插翠。流风叩阿。有丝桐之韵。土人为之歌曰：〗  

仰兹山兮迢迢。层石构兮嵯峨。朝日丽兮阳严。落景梁兮阴阿。鄣壑兮生音。吟籁兮相和。敷芳兮绿林。恬淡兮润波。乐兹潭兮安流。缓尔棹兮咏歌。（○《御览》五百七十二引黄开五陵记。广博物志五引《水经注》。桃花源志七引黄闵武陵记。《诗纪》四十三。又《书钞》百六引黄闵五陵记引迢、峨、流、歌四韵。○逯案。隋志地理类有神壤记。黄闵撰。武陵记作者。当即此人。《书钞》桃花源志所载是也。今从之。《御览》作黄开。《诗纪》作黄阁。皆误。）  

【闾里为消肠酒歌】  

〖拾遗记曰：张华为九酝酒。若大醉。不可叫笑摇荡。令人肝肠消烂。俗人谓为消肠酒。或云醇酒可为长宵之乐。两说同则事异也。闾里歌曰云云。言耽此美酒。以悦一时。何用保守灵而取长久。〗  

宁得醇酒消肠。不与日月齐光。（○拾遗记九。）  

【谣辞】  

【咸康二年童谣】  

〖《晋书》曰：咸康二年十二月。河北谣言。后如其言。〗  

麦入土。杀石虎。（《晋书》作武。《诗纪》同。○《晋书》五行志。《宋书》五行志。《诗纪》四十四。）  

【成帝末童谣】  

〖《晋书》曰：成帝之末喜谣。少日而宫车宴驾。〗  

磕磕何隆隆。驾车入梓宫。（○《晋书》五行志。《宋书》五行志。《诗纪》四十四。）  

【荆楚谣】  

〖莲社高贤传曰：寻阳陶侃刺广州。渔人见海中有神光。网之。得金像文殊。志云。阿育王所造。侃以关武昌寒溪寺。主僧珍常住夏口。夜梦寺焚。而此像室独有神护。驰还。寺果焚。像室果存。及侃移督江州。迎像将还。至舟而溺。荆楚为之谣曰：〗  

陶惟剑雄。像以神标。云翔泥宿。邈何遥遥。可以诚致。难以力招。（○莲社高贤传。法苑珠林十三。《庐山记》。）  

【吴中童谣】  

〖宋《书》曰：晋庾义在吴郡时。吴中童谣。无几而庾义、王洽相继亡。按晋史。穆帝时。庾羲为吴兴内史。王洽为为吴郡内史。徵拜领军后。皆卒於官。义疑即羲也。〗  

宁食下湖荇。不食湖上甘莼。庾吴没命丧。复杀王领军。（○《宋书》五行志。《乐府诗集》八十九。《诗纪》四十四。）  

【哀帝隆和初童谣】  

〖《晋书》曰：哀帝隆和初童谣曰云云。朝廷闻而恶之。改年曰兴宁。民复歌曰：虽复改兴宁。亦复无聊生。哀帝寻崩。升平五年。而穆帝崩。不满斗。不至十年也。〗  

升平不满斗。隆和那得久。桓公入石头。陛下徒跣走。（○《晋书》五行志。《宋书》五行志。《乐府诗集》八十八。《诗纪》四十四。）  

【太和末童谣】  

〖《晋书》曰：太和末童谣云云。及海西公被废。百姓耕其门。以种小麦。〗  

犁牛耕御路。白门种小麦。（○《晋书》五行志。《宋书》五行志。《乐府诗集》八十八。《诗纪》四十四。）  

【京口民间谣二首】  

〖《晋书》曰：王恭在京口。民间忽有此谣。按黄字上恭字头也。小字恭字下也。寻如谣言。〗  

黄头小人欲作贼。阿公在城下指缚得。（○《晋书》五行志。《宋书》五行志。《诗纪》四十四。）  

黄头小人欲作乱。赖得金刀作蕃扞。（○同上）  

【京口谣】  

〖《晋书》曰：王恭镇京口。诛王国宝。百姓为此谣。按昔年食白饭。言得志也。今年食麦麸。麦麸尘秽。其精已去。明将败也。天公将加谴谪而诛之也。捻咙喉。气不通。死之祥也。败复败。丁宁之辞也。恭寻死。京都人行咳疾。而喉并喝焉。〗  

昔年食白饭。今年食麦麸。天公诛谪汝。教汝捻咙喉。咙喉喝复喝。京口败复败。（○《晋书》五行志。《宋书》五行志。《诗纪》四十四。）  

【同前】  

〖刘谦之晋纪曰：王恭诛。童谣曰：〗  

昔年食麦屑。今年食豆。豆不可食。使我枯咙喉（○《御览》八百五十三。○逯案。此当为前谣之一部分。）  

【孝武帝太元末京口谣】  

〖《晋书》曰：孝武帝太元末。京口谣。寻王恭起兵诛王国宝。旋为刘牢之所败。故言拉飒栖也。〗  

黄雌鸡。莫作雄父啼。一旦去毛衣。衣被拉飒栖。（○《晋书》五行志。《宋书》五行志。《乐府诗集》八十八。《诗纪》四十四。）  

【荆州童谣】  

〖《晋书》曰：殷仲堪在荆州时。童谣。未几而仲堪败。桓率遂有荆州。〗  

芒笼目。绳缚腹。殷当败。桓当复。（○《晋书》五行志。《宋书》五行志。《乐府诗集》八十九。《诗纪》四十四。）  

【洪水谣】  

〖亦见崔鸿前秦录。《晋书》曰：苻洪。字广世。略阳临渭氐人也。先是陇右大雨。百姓苦之。谣云云。故因名洪。自称大单于三秦王。死伪谥惠武帝。〗  

雨若不止。洪水必起。（○《晋书》苻洪载记。魏书苻健传。《御览》百二十一、四百六十五并引前秦录。《诗纪》四十四。）  

【陇上童谣】  

〖前秦录曰：苻健皇始二年十二月。丞相雄攻王擢於陇上。败之。擢单马奔凉州。雄还屯陇东。初有童谣曰云云。至于而擢败。〗  

十斗二升沙。谁为王擢家。（○《十六国春秋》三十四。《书钞》百五十九引三十国春秋。）  

【苻生时长安谣二首】  

〖《晋书》曰：苻生。洪之孙。嗣父健位。僣称帝。初。生梦大鱼食蒲。又长安谣云云。东海。苻坚封地。时为龙骧将军。第在洛门之东。生不知是坚。以谣言之故。诛其侍中鱼遵及其子孙。时又谣云云。於是悉坏空城以禳也。〗  

东海大鱼化为龙。男便为王女为公。问在何所洛门东。（○《晋书》苻生载记。魏书苻健传附苻生传。《御览》百二十一、四百六十五并经前秦录。《御览》九百二十九。《诗纪》四十四。）  

百里望空城。郁郁何青青。瞎儿不知法。仰不见天星。（生缺一目。○《晋书》苻生载纪。魏书苻健传附苻生传。《诗纪》四十四。）  

【苻坚时长安谣】  

〖《晋书》曰：苻坚时长安有此谣。坚以凤凰非梧桐不栖。非竹实不食。乃植桐竹数十万株于阿房城以待之。冲小字凤凰。至是。终为坚贼。入止阿房城焉。〗  

凤凰凤凰止阿房。（○《晋书》苻坚载记。魏书慕容暐传。《类聚》八十八引三秦记。《御览》九百五十六。《乐府诗集》八十九。《诗纪》四十四。）  

【苻坚初童谣】  

〖《晋书》曰：苻坚初有此童谣。及坚败於淝水。为姚苌所杀。在伪位凡三十年。〗  

阿坚连牵。三十年。后若欲败时。当在江湖边（载记作淮间。○《晋书》五行志。《宋书》五行志。《乐府诗集》八十九。《诗纪》四十四。）  

【苻坚时童谣】  

〖《晋书》载记曰：苻坚强盛之时。国有童谣云云。坚闻而恶之。每征伐。戒军候云。地有名新城者。避之。后因寿阳之败。其国大乱。竟死於新城佛寺。〗  

河水清复清。苻诏死新城。（○《晋书》苻坚载记。《晋书》二十八。《宋书》三十一。《乐府诗集》八十九。《诗纪》四十四。）  

【同前】  

〖《晋书》曰：有谣云云。鱼。羊鲜也。田。斗卑也。坚自号秦。言灭之者鲜卑矣。其群臣谏坚。令尽诛鲜卑。坚不从。及淮南初学者慕容冲所攻。又为姚苌所杀。身死国灭。〗  

鱼羊田斗当灭秦。（○《晋书》五行志。《宋书》五行志。《诗纪》四十四。）  

【苻坚时长安谣】  

〖《晋书》曰：秦之未乱也。长安谣云云。秦人呼鲜卑为白虏。慕容垂之起於关东。岁在癸未。〗  

长鞘马鞭击左股。太岁南行当复虏。（○《晋书》苻坚载记。魏书慕容永传。《初学记》二十二、《御览》三百五十九并引前秦录。《诗纪》四十四。）  

【凉州为张氏谣】  

〖魏《书》曰：昭成末。苻坚遣将苟苌伐凉州。破之。天锡降於苌。初骏时。谣曰云云。是时姑臧及诸郡国童儿皆歌之。谓刘曜、石虎并伐凉州不克。至坚而降之也。〗  

刘新妇簸米。石新妇吹羖羝。荡涤簸张儿。张儿食之口正披。（○魏书私署凉州牧张天锡传。）  

【长安民谣】  

〖《晋书》曰：时长安大饥。坚与冲战。各有胜负。城中有《书》曰古符传贾录。载帝出五将久长得。先是。又谣曰云云。坚大信之。告其太子宏曰：脱如此言。天或导予。今留汝兼总戎政。朕当出陇收兵运粮以给汝。於是率骑数百出如五将。坚至五将山。姚苌遣将军吴忠围之。执坚以归新平。苌乃缢坚新平佛寺中。〗  

坚入五将山长得。（○《晋书》苻坚载记。魏书苻坚传。《御览》四十四、太平环宇记三十并引《十六国春秋》。）  

【苻坚国中谣】  

〖《晋书》曰：初。桓豁闻苻坚国中谣云云。有子二十人皆以石为名。《御览》引《晋书》曰：谢玄破坚於淮淝。先是有童谣云云。〗  

谁谓尔坚。石打碎。（《御览》作破。○《晋书》桓豁传。《御览》三百六十二引《晋书》。）  

【朔马谣】  

〖《晋书》曰：孝武太元十四年。苻坚故将吕光僣即三河王位。光徙西海郡人於诸郡。至是谣云云。顷之。遂相扇动。复徙之於西河。〗  

朔马心何悲。念旧中心劳。燕雀何徘徊。意欲还故巢。（○《晋书》吕光载记。《诗纪》四十四。）  

【燕童谣】  

〖《晋书》曰：慕容熙为政暴虐。其将冯跋、张兴。皆坐事奔亡。结盟推慕容云为主。因熙出城。闭门距守。熙夜至龙城。〗  

攻北门不克。为云所执。弑之。时义熙二年也。初童谣云云。藁字上有草。下有禾。两头然。则禾草俱尽而成高字。云父名披。小字秃头。三子。而云季也。熙竟为云所灭。）  

一束藁。两头然。秃头小儿来灭燕。（○《晋书》慕容熙载记。《诗纪》四十四。）  

【大风谣】  

〖《晋书》曰：慕容宝嗣位。以慕容德为都督冀、兖六州诸军事。镇邺。会魏师入中山。宝山奔於蓟。时有谣云云。於是德之群臣劝德僣号称元。〗  

大风蓬勃扬尘埃。八井三刀卒起来。四海鼎沸中山颓。惟有德人据三台。（○《晋书》慕容德载记。《诗纪》四十四。）  

【安帝元兴初童谣】  

〖宋《书》曰：晋桓玄既篡。有此童谣。及玄败。走至江陵。五月中。诛如其期焉。按帝纪。桓玄篡位在安帝元兴二年十二月也。〗  

草生及马腹。乌啄桓玄目。（○《晋书》五行志。《宋书》五行志。《乐府诗集》八十九。《诗纪》四十四。）  

【同前】  

〖又曰：桓玄时民谣语云云。征钟至秽之服。桓四体之下称。玄目下居上。犹征钟之厕歌谣。下体之咏民口也。而云落地。坠地之祥。迸走之言。其验明矣。〗  

征钟落地桓迸走。（○《晋书》五行志。《宋书》五行志。《诗纪》四十四。）  

【安帝元兴中童谣】  

〖宋《书》曰：晋安帝地兴中。桓玄既得志。而有童谣。及玄败走。诸桓悉诛焉。郎君。司马元显也。〗  

长干巷。巷长干。今年杀郎君。明年斩诸桓。（○《宋书》五行志。《晋书》桓玄传。《乐府诗集》八十九。《诗纪》四十四。）  

【安帝义熙初童谣】  

〖《晋书》曰：安帝义熙初。童谣曰云云。时官养卢龙。宠以金紫。奉以名州。养之已极。而龙不能怀我好音。举兵内伐。遂成仇敌也。及败。斩伐其党。如草木之成积焉。按列传。卢循。小字元龙。元兴二年。寇广州。逐刺史吴隐。自摄州事。号平南将军。安帝乃假循征虏将军。广州刺史。义熙中。刘裕破循於豫章。循走交州。为刺史杜慧度所杀。〗  

官家养芦化成荻。芦生不止自成积。（○《晋书》五行志。《宋书》五行志。《御览》一千引晋中兴书徵祥说。《乐府诗集》八十九。《诗纪》四十四。）  

【安帝义熙初谣二首】  

〖《晋书》曰：卢龙据有广州。民间有谣云云。后拥上流数州之地。内逼京辇。应天半之言。时复有谣云云。龙后果败。不得入石头。〗  

芦生漫漫竟天半。（○《晋书》五行志。《宋书》五行志。《乐府诗集》八十九。《诗纪》四十四。）  

芦橙橙。逐水流。东风忽如起。那得入石头。（○同上）  

【晋世京师谣】  

〖《异苑》曰：卢龙将寇乱。京师谣言曰云云。未几而败。〗  

十丈瓦屋八九间。芦作柱。薤作栏。（○《异苑》四。《类聚》八十二。）  

【义熙中童谣】  

〖《异苑》曰：义熙中童谣云云。及十一年晋大军至洛。修复园林。时封琅琊王也。〗  

长有扫帚枢作杷。扫除洛中迎琅琊。  

【时人为庞世谣】  

〖赵《书》曰：燕人庞世为光禄勋。案奏豪强。苛克人物。咸惧疾之。及卒。门无吊客。时人为之谣曰：〗  

庞家之巷。车马辚辚。泥丸之日无吊宾。吊宾不来何所因。由性苛克寡所亲。（○《御览》四百六十五。《十六国春秋》六十五南燕录。）  

【三峡谣】  

〖《水经注》曰：峡中有滩名曰黄牛滩。南岸重岭叠起。最外高崖间。有色。如人负刀牵牛。人黑牛黄。成就分明。既人迹所绝。莫得究焉。此严既高。加江湍纡回。虽途迳信宿。犹望见此物。故行者谣云云。言水路行深。回望如一矣。〗  

朝发黄牛。暮宿黄牛。三朝三暮。黄牛如故。（○《水经注》三十四江水篇。《类聚》七、《御览》五十三、六十九、太平环宇记百四十七并引盛弘之《荆州记》。诗记四十四。）  

【葛洪引谚】  

〖《抱朴子》曰：凡为道。合药及避乱隐居者。入山不知法者。多遇祸害。故谚有之曰：〗  

太华之下。白骨狼藉。（○《抱朴子》登涉篇。）  

【葛洪引谚】  

〖《抱朴子》曰：书字人知之。犹尚写之多误。故谚曰云云。此之谓也。〗  

书三写。鱼成鲁帝成虎。（○《抱朴子》遐览篇。意林四。）  

【干宝引语】  

〖《搜神记》曰：南阳宗定伯。夜行逢鬼。定伯诳之。化为一羊。便卖之。恐其变化。唾之。得钱千五百乃去。时人语曰：〗  

宗定伯卖鬼。得钱千五百。（《搜神记》无百字。○《搜神记》十六。《类聚》九十四。）  

【时人为习主簿语】  

〖《晋书》曰：习凿齿。字彦威。为桓温荆州主簿。亲遇隆密。时语曰：〗  

徒三十年看儒书。不如一诣习主簿。（○《御览》二百六十五。○逯案。二句晋作桓温语。）  

【桓温府为郗超王珣语】  

〖《晋书》曰：桓温与超言。常谓不能测。倾意礼待。超亦深自结纳。时王珣为温主簿。亦为温所重。府中语曰云云。超髯珣短故也。〗  

髯参军。短主簿。能令公喜。能令公怒。（○《晋书》郗超传。《世说》新语赏誉篇注引续阳秋。《书钞》六十五引晋阳秋。《类聚》十九、《御览》二百四十九、四百六十五并引《世说》。《白帖》二十一。）  

【时人为谢安郗超王坦之语】  

〖续晋阳秋曰：超少有才气。越世负俗。不循常检。为一代盛誉。时人语曰：〗  

大才槃槃。谢安家。江东独步。王文度。盛德日新。郗嘉宾。（○《世说》新语赏誉篇注。《诗纪》四十四作郗王谣。）  

【时人为郗超王坦之语】  

〖《晋书》曰：王坦之。字文度。弱冠与郗超俱有重名。时人为之语云云。嘉宾。超小字也。〗  

盛德绝伦。郗嘉宾。江东独步。王文度。（○《晋书》王坦之传。《御览》四百九十五。《诗纪》四十四作郗王谣。）  

【同前】  

〖《世说》曰：谚曰：〗  

扬州独步。王文度。后来出人。郗嘉宾。（《御览》作景兴。○《世说》新语赏誉篇。《御览》二百四十九引晋中兴书。）  

【时人为王廙语】  

张怀瓘书断曰：王廙。字世将。琅邪临沂人。逸少之叔父。工於草隶飞白。祖述张卫遗法。自过江。右军之前。世将书与荀勖画为明帝师。其飞白志气极古。垂雕鹗之翅羽。类旌旗之卷舒。时人云云云。永昌元年卒。年四十七。  

王廙飞白。右军之亚。（○法书要录八。）  

【时人为王珉王珣语】  

〖《晋书》曰：王珣。字元琳。法护。珣小字也。珣弟珉。字季琰。少有才艺。善行书。名出珣右。时人为之语曰云云。僧弥。珉小字也。〗  

法护非不佳。僧弥难为兄。（○《晋书》王珉传。《世说》新语规箴篇注引续晋阳秋。《御览》四百九十五、五百十六引续晋阳秋。《诗纪》四十四。）  

【时人为李始语】  

〖《十六国春秋》蜀李雄录曰：异母兄始。字敬伯。为太保。善抚士众。众多归之。时人为之语曰：〗  

欲养老。属太保。（○《御览》二百六。《十六国春秋》七十九。）  

【长安为苻坚语】  

〖《晋书》曰：坚每令百姓有怨者举烟于城北。观而录之。长安为之语曰：〗  

欲得必存。当举烟。（○《晋书》苻坚载记。魏书慕容永传。）  

【时人世间梁氏兄弟语】  

〖崔鸿前秦录曰：梁谠。字伯言。博学有隽才。与弟熙。俱以文藻清丽见重一时。人为之语曰：〗  

关东堂堂。二申两房。未若二梁。环文绮章。（○《御览》四百九十五。《十六国春秋》四十二前秦录。《诗纪》四十四。）  

【祈嘉夜闻人呼语】  

〖《晋书》曰：嘉。字孔宾。酒泉人也。少清贫。好学。年二十馀。夜闻窗中有声呼曰云云。旦而逃去。西至敦煌。遂西游海渚。〗  

祈孔宾。祈孔宾。隐去来。隐去来。修饰人间。甚苦不可谐。所得未毛铢。所丧如山崖。（○《晋书》祈嘉传。《白帖》十。《御览》五百三。○逯案。祈孔宾句。《白帖》作祈嘉。较胜。）  

【南燕人为公孙氏语】  

〖《晋书》曰：慕容超时。公孙五楼为侍中、尚书。专总朝政。王公内外。无不惮之。尚书都令史王俨。谄事五楼。迁尚书郎。出为济南太守。入为尚书左丞。时人为之语曰：〗  

欲得侯。事五楼。（○《晋书》慕容超载记。《诗纪》四十四。）  

【西州为鞠氏游氏语】  

〖《晋书》曰：鞠允。金城人也。与游氏世豪族。西州为之语曰：〗  

鞠与游。牛羊不数头。南开朱门。北望青楼。（○《晋书》鞠允传。《诗纪》四十三作鞠游歌。）  

【西州谚】  

〖《晋书》曰：尹氏。李玄盛后。玄盛之创业也。谋谟经略。多所毗赞。故西州谚曰：〗  

李尹主敦煌。（○《晋书》凉武昭王李率盛后尹氏传。）  

【释道安引谚】  

〖二教论曰：谚曰：〗  

紫实昧朱。狂斯滥哲。（○广弘明集八。）  

【时人为释道安语】  

〖高僧传曰：释道安遇佛图澄。澄讲安覆。疑难锋起。安挫锐解纷。行有馀力。时人语云。〗  

漆道人。惊四邻。（○高僧传五释道安传。）  

【东山谚】  

〖高僧传曰：于法开有弟子法威。清悟有枢辨。开尝使威出都。经过山阴。支遁正讲小品。往复多番。遁遂屈。故东山谚云。〗  

深量深思。林谈识记。（○高僧传四于法开传。）  

【时人为卑罗语】  

〖高僧传曰：卑摩罗义。罽宾人。以伪秦弘始八年达自关中。及罗什弃世。南适江陵。於新寺夏坐。开讲十诵。道阳慧观。深括宗旨。记其所制内禁轻重。撰为二卷。送闻京师。僧尼披习。竞相传写。时闻者谚曰云云。今犹行主世。为后生法矣。〗  

卑罗鄙语。慧观才录。都人缮写。纸贵如玉。（○高僧传二卑摩罗义传。）  

【王子年引世语】  

〖拾遗记曰：帝尧在位。圣德光洽。羽山之北。有善鸣之禽。人面鸟喙。八翼一足。毛色如雉。行不践地。名曰青鸐。其声似钟磬笙竽也。世语曰：〗  

青雊鸣。时太平。（○拾遗记一。）  

## 晋诗卷十九  

【清商曲辞】  

〖清商乐。一曰清乐。清乐者。九代之遗声。其始即相和三调是也。并汉、魏已来旧曲。其辞皆古调。晋马南渡。其音亡散。宋武定关中。收其声伎。南朝文物。斯为最盛焉。后魏孝文宣武。相继南伐。得江左所传旧曲及江南吴歌荆楚西声。总谓之清商。至於殿庭响宴。则兼奏之。隋平陈。文帝听之。善其节奏。曰：此华夏正声也。乃微更损益。以新定律吕。因於太常置清商署以管之。谓之清乐。隋室丧乱。日益沦缺。唐贞观中。用十部乐。清乐亦在焉。至武后长安已后。朝廷不重古曲。工伎废弛於吴音转远矣。曲之存者。仅有子夜、上声、欢闻、前溪、阿子、丁督护、读曲、神弦等曲。俱列於吴声。而西曲则石城乐、乌夜啼、乌栖曲、估客、莫愁、襄阳、江陵、共戏、寿阳等曲。或舞曲。或倚歌。是杂出於荆、郢、樊、邓之间。以其方俗。故谓之西曲。及梁天监中。武帝改西曲。制江南弄为龙笛、采莲、采菱曲。沈约制凤笙等曲。与西曲总列於清商云。《诗纪》云。按清商曲古辞杂出各代。子夜为晋时人。故以系晋。其他如宋碧玉、华山畿、读曲、寿阳乐、齐共戏乐、杨叛儿、梁攀杨枝歌。有世代可考者。各从其世。无可考证。如黄生、黄鹄等曲。并附於晋。从其始也。〗  

【吴声歌曲】  

【子夜歌四十二首】〖晋、宋、齐辞。〗  

〖《唐书》乐志曰：子夜歌者。晋曲也。晋有女子名子夜。造此声。声过哀苦。乐府解题曰：后人更为四时行乐之词。谓之子夜四时歌。又有大子子夜歌、子夜警歌、子夜变歌。皆曲之变也。〗  

落日出前门。瞻瞩见子度。冶容多姿鬓。芳香已盈路。（○《乐府诗集》四十四。《诗纪》四十一。）  

芳是香所为。冶容不敢当。天不夺人愿。故使侬见郎。（○同上）  

宿昔不梳头。丝发被两肩。婉伸郎膝下。（乐府作上。）何处不可怜。（○同上）  

自从别欢来。奁器了不开。头乱不敢理。粉拂生黄衣。（○同上）  

崎岖相怨慕。始获风云通。玉林（《诗纪》云。一作床。）语石阙。悲思两心同。（《诗纪》云。石阙。汉碑名。○同上）  

见娘善（乐府作善。注云。一作善。《诗纪》云。一作喜。）容媚。愿得结金兰。空织无经纬。求区理自难。（○同上）  

始欲识郎时。两心望如一。理丝入残机。何悟不成匹。（○同上）  

前丝断缠绵。意欲结交情。春蚕易感化。丝子已复生。（○同上）  

今日已欢别。合会在何时。明灯照空局。悠然未有期。（○同上）  

自从别郎来。何日不咨嗟。黄蘗郁成林。当奈苦心多。（○同上）  

高山种芙蓉。复经黄蘗坞。果得一莲时。流离婴辛苦。（○同上）  

朝思出前门。暮思还后渚。语笑向谁道。腹中阴忆汝。（○同上）  

揽枕北窗卧。郎来就侬嬉。小喜多唐突。相怜能几时。（○同上）  

驻箸不能食。蹇蹇步闱里。投琼著局上。终日走博子。（○同上）  

郎为傍人取。负侬非一事。摛门不安横。无复相关意。（○同上）  

年少当及时。蹉跎日就老。若不信侬语。但看霜下草。（○同上）  

绿揽迮题锦。双裙今复开。已许腰中带。谁共解罗衣。（○同上）  

常虑有贰意。欢今果不齐。枯鱼就浊水。长与清流乖。（○同上）  

欢愁侬亦惨。郎笑我便喜。不见连理树。异根同条起。（○同上）  

感欢初殷勤。叹子后辽落。打金侧玳瑁。外艳里怀薄。（○同上）  

别后涕流连。相思情悲满。忆子腹糜烂。肝肠尺寸断。（○同上）  

道近不得数。遂致盛寒违。不见东流水。何时复西归。（○同上）  

谁能思不歌。谁能饥不食。日冥当户倚。惆怅底不忆。（○同上）  

揽裙未结带。约眉出前窗。罗裳易飘飏。小开骂春风。（○同上）  

举酒待相劝。酒还杯亦空。愿因微觞会。心感色亦同。（○同上）  

夜觉百思缠。忧叹涕流襟。徒怀倾筐情。郎谁明侬心。（○同上）  

侬年不及时。其於作乖离。素不知浮萍。转动春风移。（○同上）  

夜长不得眠。转侧听更鼓。无故欢相逢。使侬肝肠苦。（○同上）  

欢从何处来。端然有忧色。三唤不一应。有何比松柏。（○同上）  

念爱情慊慊。倾倒无所惜。重帘持自鄣。谁知许厚薄。（○同上）  

气清明月朗。夜与君共嬉。郎歌妙意曲。侬亦吐芳词。（○同上）  

惊风急素柯。白日渐微濛。郎怀幽闺性。侬亦恃春容。（○同上）  

夜长不得眠。明月何灼灼。想闻散唤声。虚应空中诺。（○同上）  

人各既畴匹。我志独乖违。风吹冬帘起。许时寒薄飞。（○同上）  

我念欢的的。子行由豫情。雾露隐芙蓉。见莲不分明。（○同上）  

侬作北辰星。千年无转移。欢行白日心。朝东暮还西。（○同上）  

怜欢好情怀。移居作乡里。桐树生门前。出入见梧子。（○同上）  

遣信欢不来。自往复不出。金桐作芙蓉。莲子何能实。（乐府作贵。○同上）  

初时非不密。其后日不如。回头批栉脱。转觉薄志疏。（○同上）  

寝食不相忘。同坐复俱起。玉藕金芙蓉。无称我莲子。（○同上）  

恃爱如欲进。含羞未肯前。朱口发艳歌。玉指弄娇弦。（《诗纪》云。亦见子夜惊歌。○同上）  

朝日照绮钱。光风动纨素。巧笑倩两犀。美目扬双蛾。（○同上）  

【子夜四时歌七十五首】〖晋、宋、齐辞〗  

【春歌二十首】  

春风动春心。流目瞩山林。山林多奇采。阳鸟吐清音。（○《乐府诗集》四十四。《诗纪》四十一。）  

绿荑带长路。丹椒重紫荆。流吹出郊外。共欢弄春英。（○同上）  

光风流月初。新林锦花舒。情人戏春月。窈窕曳罗裾。（○同上）  

妖冶颜荡骀。景色复多媚。温风入南牖。织妇怀春意。（○同上）  

碧楼冥初月。罗绮垂新风。含春未及歌。桂酒发清容。（○同上）  

杜鹃竹里鸣。梅花落满道。燕女游春月。罗裳曳芳草。（○同上）  

朱光照绿苑。丹华粲罗星。那能闺中绣。独无怀春情。（○同上）  

鲜云媚朱景。芳风散林花。佳人步春苑。绣带飞纷葩。（○同上）  

罗裳迮红袖。玉钗明月珰。冶游步春露。艳觅同心郎。（○同上）  

春林花多媚。春鸟意多哀。春风复多情。吹我罗裳开。（○同上）  

新燕弄初调。杜鹃竞晨鸣。画眉忘注口。游步散春情。（○同上）  

梅花落已尽。柳花随风散。叹我当春年。无人相要唤。（○同上）  

昔别雁集渚。今还燕巢梁。敢辞岁月久。但使逢春阳。（○同上）  

春园花就黄。阳池水方渌。酌酒初满杯。调弦始成曲。（○同上）  

娉婷扬袖舞。阿那曲身轻。照灼兰光在。容冶春风生。（○同上）  

阿那曜姿舞。逶迤唱新歌。翠衣发华洛。回情一见过。（○同上）  

明月照桂林。初花锦绣色。谁能不相思。独在机中织。（○玉台新咏十。《乐府诗集》四十四。）  

崎岖与时竞。不复自顾虑。春风振荣林。常恐华落去。（○《乐府诗集》四十四。）  

思见春花月。含笑当道路。逢侬多欲擿。可怜持自娱。（○同上）  

自从别欢后。叹昔不绝响。黄蘗向春生。苦心随日长。（○同上）  

【夏歌二十首】  

高堂不作壁。招取四面风。吹欢罗裳开。动侬含笑容。（○《乐府诗集》四十四。《诗纪》四十一。）  

反覆华簟上。屏帐了不施。郎君未可前。待我整容仪。（○同上）  

开春初无欢。秋冬更增凄。共戏炎暑月。还觉两情谐。（○同上）  

春别犹春恋。夏还情更久。罗帐为谁褰。双枕何时有。（○同上）  

叠扇放床上。企想远风来。轻袖拂华妆。窈窕登高台。（○同上）  

含桃已中食。郎赠合欢扇。深感同心意。兰室期相见。（○同上）  

田蚕事已毕。思妇犹苦身。当暑理絺服。持寄与行人。（○同上）  

朝登凉台上。夕宿兰池里。乘风采芙蓉。夜夜得莲子。（○同上）  

暑盛静无风。夏云薄暮起。携手密叶下。浮瓜沈朱李。（○同上）  

郁蒸仲暑月。长啸北湖边。芙蓉始结叶。抛艳未成莲。（○玉台新咏十。《乐府诗集》四十四。）  

适见载青幡。三春已复倾。林鹊改初调。林中夏蝉鸣。（○《乐府诗集》四十四。《诗纪》四十一。）  

春桃初发红。惜色恐侬擿。朱夏花落去。谁复相寻觅。（○同上）  

昔别春风起。今还夏云浮。路遥日月促。非是我淹留。（○同上）  

青荷盖渌水。芙蓉葩红鲜。郎见欲采我。我心欲怀莲。（○同上）  

四周芙蓉池。朱堂敞无壁。珍簟镂玉床。缱绻任怀适。（○同上）  

赫赫盛阳月。无侬不握扇。窈窕瑶台女。冶游戏凉殿。（○同上）  

春倾桑叶尽。夏开蚕务毕。昼夜理机丝。知欲早成匹。（○同上）  

情知三夏热。今日偏独甚。香巾拂玉席。共郎登楼寝。（○同上）  

轻衣不重彩。飚风故不凉。三伏何时过。许侬红粉妆。（○同上）  

盛暑非游节。百虑相缠绵。泛舟芙蓉湖。散思莲子间。（○同上）  

【秋歌十八首】  

风清觉时凉。明月天色高。佳人理寒服。万结砧杵劳。（○《乐府诗集》四十四。《诗纪》四十一。）  

清露凝如玉。凉风中夜发。情人不还卧。冶游步明月。（○同上）  

鸿雁搴南去。乳燕指北飞。征人难为思。愿逐秋风归。（○同上）  

开窗秋月光。灭烛解罗裳。含笑帷幌里。举体兰蕙香。（○同上）  

适忆三阳初。今已九秋暮。追逐泰始乐。不觉华年度。（○同上）  

飘飘初秋夕。明月耀秋辉。握腕同游戏。庭含媚素归。（○同上）  

秋夜凉风起。天高星月明。兰房竞妆饰。绮帐待双情。（○同上）  

凉风开窗寝。斜月垂光照。中宵无人语。罗幌有双笑。（○同上）  

金风扇素节。玉露凝成霜。登高去来雁。惆怅客心伤。（○同上）  

草木不常荣。憔悴为秋霜。今遇泰始世。年逢九春阳。（○同上）  

自从别欢来。何日不相思。常恐秋叶零。无复莲条时。（○同上）  

掘作九州池。尽是大宅里。处处种芙蓉。婉转得莲子。（○同上）  

初寒八九月。独缠自络丝。寒衣尚未了。郎唤侬底为。（○同上）  

秋爱两两雁。春感双双燕。兰鹰接野鸡。雉落谁当见。（○同上）  

仰头看桐树。桐花特可怜。愿天无霜雪。梧子解千年。（○同上）  

白露朝夕生。秋风凄长夜。忆郎须寒服。乘月捣白素。（○同上）  

秋风入窗里。罗帐起飘飏。仰头看明月。寄情千里光。（○玉台新咏十。《乐府诗集》四十四。《诗纪》四十一。）  

别在三阳初。望远九秋暮。恶见东流水。终年不西顾。（○《乐府诗集》四十四。《诗纪》四十一。）  

【冬歌十七首】  

渊冰厚三尺。素雪覆千里。我心如松柏。君情复何似。（○玉台新咏十。《乐府诗集》四十四。《诗纪》四十一。）  

途涩无人行。冒寒往相觅。若不信侬时。但看雪上迹。（○《乐府诗集》四十四。《诗纪》四十一。）  

寒鸟依高树。枯林鸣悲风。为欢憔悴尽。那得好颜容。（○同上）  

夜半冒霜来。见我辄怨唱。怀冰暗中倚。已寒不蒙亮。（○同上）  

蹑履步荒林。萧索悲人情。一唱泰始乐。枯草衔花生。（○同上）  

昔别春草绿。今还墀雪盈。谁知相思老。玄鬓白发生。（○同上）  

寒云浮天凝。积雪冰川波。连山结玉严。修庭振琼柯。（○同上）  

炭垆却夜寒。重袍坐叠褥。与郎对华榻。弦歌秉兰烛。（○同上）  

天寒岁欲暮。朔风舞飞雪。怀人重衾寝。故有三夏热。（○同上）  

冬林叶落尽。逢春已复曜。葵藿生谷底。倾心不蒙照。（○同上）  

朔风洒霰雨。绿池莲水结。愿欢攘皓腕。共弄初落雪。（○同上）  

严霜白草木。寒风昼夜起。感时为欢叹。霜鬓不可视。（○同上）  

何处结同心。西陵柏树下。晃荡无四壁。严霜冻杀我。（○同上）  

白雪停阴冈。丹华耀阳林。何必丝与竹。山水有清音。（○同上）  

未尝经辛苦。无故强相矜。欲知千里寒。但看井水冰。（○同上）  

果欲结金兰。但看松柏林。经霜不堕地。岁寒无异心。（《诗纪》云。此首一作梁武作。○同上）  

适见三阳日。寒蝉已复鸣。感时为欢叹。白发绿鬓生。（○同上）  

【大子夜歌二首】  

歌谣数百种。子夜最可怜。慷慨吐清音。明转出天然。（○《乐府诗集》四十五。《诗纪》四十一。）  

丝竹发歌响。假器扬清音。不知歌谣妙。声势出口心。（○同上）  

【子夜警歌二首】  

镂椀传绿酒。雕炉薰紫烟。谁知苦寒调。共作白雪弦。（○《乐府诗集》四十五。《诗纪》四十一。）  

恃爱如欲进。含羞出不前。朱口发艳歌。玉指弄娇弦。（○同上）  

【子夜变歌三首】  

〖《宋书》乐志曰：六变诸曲。皆因事制歌。古今乐录曰：子夜变歌。前作持子送。后作欢娱我送。子夜警歌无送声。仍作变。故呼为双头。谓六变之首也。〗  

人传欢负情。我自未尝见。三更开门去。始知子夜变。（○《乐府诗集》四十五。《诗纪》四十一。）  

岁月如流迈。春尽秋已至。荧荧条上花。零落何乃驶。（○同上）  

岁月如流迈。行已及素秋。蟋蟀吟堂前。惆怅使侬愁。（○同上）  

【上声歌八首】〖晋、宋、齐辞。〗  

〖古今乐录曰：上声歌者。此因上声促柱得名。或用一调。或用无调名。如古歌辞所言。谓哀思之音不及中和。梁武因之改辞。无复雅句。〗  

侬本是萧草。持作兰桂名。芬芳顿交盛。感郎为上声。（○《乐府诗集》四十五。《诗纪》四十一。）  

郎作上声曲。柱促使弦哀。譬如秋风急。触遇伤侬怀。（○同上）  

初歌子夜曲。改调促鸣筝。四座暂寂静。听我歌上声。（○同上）  

三鼓染乌头。闻鼓白门里。揽裳抱履走。保冥不轻纪。（○同上）  

三月寒暖适。杨柳可藏雀。未言涕交零。如何见君隔。（○同上）  

新衫绣两裆。迮著罗裙里。行步动微尘。罗裙随风起。（○玉台新咏十。《乐府诗集》四十五。《诗纪》四十一。）  

裲裆与郎著。反绣持贮里。汗汗莫溅浣。持许相存在。（○《乐府诗集》四十五。《诗纪》四十一。）  

春月<日耍>何太。生裙迮罗袜。暧暧日欲冥。从侬门前过。（○同上）  

【欢闻歌】  

〖古今乐录曰：欢闻歌者。晋穆帝升平初。歌毕辄呼欢闻不。以为送乐。后因此为曲名。今世用莎持乙子代之。语稍讹异也。〗  

遥遥天无柱。流漂萍无根。单身如荧火。持底报郎恩。（○玉台新咏十。《乐府诗集》四十五。《诗纪》四十一。）  

【欢闻变歌六首】  

〖古今乐录曰：欢变歌者。晋穆帝升平中。童子辈忽歌於道曰：阿子闻。曲终辄云阿子汝闻不。无几而穆帝崩。褚太后哭阿子汝闻不。声既凄苦。因以名之。〗  

金瓦九重墙。玉壁珊瑚柱。中夜来相寻。唤欢闻不顾。（○《乐府诗集》四十五。《诗纪》四十一。）  

欢来不徐徐。阳窗都锐户。耶{浦女}尚未眠。肝心如椎橹。（○同上）  

张罾不得鱼。不橹罾空归。君非鸬鹚鸟。底为守空池。（○同上）  

刻木作班鹪。有翅不能飞。摇著帆樯上。望见千里矶。（○同上）  

锲臂饮清血。牛羊持祭天。没命成灰土。终不罢相怜。（○同上）  

驶风何曜曜。帆上牛渚矶。帆作繖子张。船如侣马驰。（○同上）  

【前溪歌七首】  

〖《宋书》乐志曰：前溪歌者。晋车骑将军沈玩所制。郗昂乐府解题曰：前溪。舞曲也。〗  

忧思出门倚。逢郎前溪度。莫作流水心。引新都舍故。（○《乐府诗集》四十五。《诗纪》四十一。）  

为家不凿井。担瓶下前溪。开穿乱漫下。但闻林鸟啼。（○同上）  

逍遥独桑头。北望东武亭。黄瓜被山侧。春风感郎情。（○同上）  

黄葛生烂熳。谁能断葛根。宁断娇儿乳。不断郎殷勤。（○同上）  

黄葛结蒙笼。生在洛溪边。花落逐水去。何当顺流还。还亦不复鲜。（玉台末一句。○玉台新咏十。《乐府诗集》四十五。《诗纪》四十一。）  

逍遥独桑头。东北广无亲。黄瓜是小草。春风何足叹。忆汝涕交零。（○同上）  

前溪沧浪映。通波澄渌清。声弦传不绝。千载寄汝名。永兴天地并。（○同上）  

【阿子歌三首】  

〖《宋书》乐志曰：阿子歌者。亦因升平初歌云。阿子汝闻不。后人演其声为阿子、欢闻二曲。乐苑曰：嘉兴人养鸭儿。鸭儿既死。因有此歌。未知孰是。〗  

阿子复阿子。念汝好颜容。风流世希有。窈窕无人双。（○《乐府诗集》四十五。《诗纪》四十一。）  

春月故鸭啼。独雄颠倒落。工知悦弦死。故来相寻博。（○同上）  

野田草欲尽。东流水又暴。念我双飞凫。饥渴常不饱。（○同上）  

【团扇郎六首】  

〖古今乐录曰：团扇郎歌者。晋中书令王珉捉白团扇。与嫂婢谢芳姿有爱。情好甚笃。嫂捶挞婢过苦。王东亭闻而止之。芳姿素善歌。嫂令歌一曲。当赦之。应声歌曰：白团扇。辛苦五流连。是郎眼所见。珉闻更问之。汝歌何遗。芳姿即改云。白团扇。憔悴非昔容。羞与郎相见。后人因而歌之。〗  

七宝画团扇。灿烂明月光。饷郎却暄暑。相忆莫相忘。（○玉台新咏十作桃叶答王团扇歌。《乐府诗集》四十五。《诗纪》四十一。）  

青青林中竹。可作白团扇。动摇郎玉手。因风托方便。（○玉台新咏十作桃叶答王团扇歌。《乐府诗集》四十五。《诗纪》四十一。）  

犊车薄不乘。步行耀玉颜。逢侬都共语。起欲著夜半。（○《乐府诗集》四十五。《诗纪》四十一。）  

团扇薄不摇。窈窕摇蒲葵。相怜中道罢。定是阿谁非。（○同上）  

御路薄不行。窈窕决横塘。团扇鄣白日。面作芙蓉光。（○同上）  

白练薄不著。趣欲著锦衣。异色都言好。清白为谁施。（○同上）  

【同前】  

团扇复团扇。诗许自遮面。憔悴无复理。羞与郎相见。（○玉台新咏十作桃叶答王团扇歌。《诗纪》四十一。《乐府诗集》四十五。）  

【七日夜女郎歌九首】  

三春怨离泣。九秋欣期歌。驾鸾行日时。月明济长河。（○《乐府诗集》四十五。《诗纪》四十一。）  

长河起秋云。汉渚风凉发。含欣出霄路。可笑向明月。（○同上）  

金风起汉曲。素月明河边。七章未成匹。飞燕（乐府云。一作鸾。《诗纪》同。）起长川。（○同上）  

春离隔寒暑。明秋暂一会。两叹别日长。双情苦（乐府作若。）饥渴。（○同上）  

婉娈不终夕。一别周年期。桑蚕不作茧。昼夜长悬丝。（○同上）  

灵匹怨离处。索居隔长河。玄云不应雷。是侬啼叹歌。（○同上）  

振玉下金阶。拭眼瞩星兰。惆怅登云轺。悲恨两情殚。（○同上）  

风骖不驾缨。翼人立中庭。箫管且停吹。展我叙离情。（○同上）  

紫霞烟翠盖。斜月照绮窗。衔悲握离袂。易尔还年容。（○同上）  

【长史变歌三首】  

〖《宋书》乐志曰：长史变歌者。晋司徒左长史王廞临败所制也。〗  

出侬吴昌门。清水绿碧色。徘徊戎马间。求罢不能得。（○《乐府诗集》四十五。《诗纪》四十一。）  

日和狂风扇。心故清白节。朱门前世荣。千载表忠烈。（○同上）  

朱桂结贞根。芬芳溢帝庭。陵霜不改色。枝叶永流荣。（○同上）  

【黄生曲三首】  

黄生无诚信。冥强将侬期。通夕出门望。至晚竟不来。（○《乐府诗集》四十五。《诗纪》四十一。）  

崔子信桑条。馁去多馁还。为欢复摧折。命生丝发间。（○同上）  

松柏叶青倩。石榴花葳蕤。迮置前后事。欢今定怜谁。（○同上）  

【黄鹄曲四首】  

〖《列女传》曰：鲁陶婴者。鲁陶明之女也。少寡。养幼孤。无强昆弟。鲁人或闻其义将求焉。婴乃作歌。明己之不更二庭也。鲁人闻之。不敢复求。按黄鹄本汉横吹曲名。〗  

黄鹄参天飞。半道郁徘徊。腹中车轮转。君知思忆谁。（○《乐府诗集》四十五。《诗纪》四十一。）  

黄鹄参天飞。半道还哀鸣。三年失群侣。生离伤人情。（○同上）  

黄鹄参天飞。凝翮争风回。高翔入率阙。时复乘云颓。（○同上）  

黄鹄参天飞。半道还后渚。欲飞复不飞。悲鸣觅群侣。（○同上○逯案。此歌似为汉代佚篇。）  

【桃叶歌三首】  

〖古今乐录曰：桃叶歌者。晋王子敬之所作也。桃叶。子敬妾名。缘於笃爱。所以歌之。〗  

桃叶映红枝。无风自婀娜。春花映何限。感郎独采我（○《乐府诗集》四十五。《诗纪》四十一。）  

桃叶复桃叶。桃树连桃根。相怜两乐事。独使我殷勤。（○玉台新咏十作王献之情人桃叶歌。《乐府诗集》四十五。）  

桃叶复桃叶。渡江不用楫。但渡无所苦。我自来迎接。（玉台作迎接汝。乐府云。一作我自迎接汝。《诗纪》同。○玉台新咏十。《乐府诗集》四十五）  

【同前】  

桃叶复桃叶。渡江不待橹。风波了无常。没命江南渡。（《诗纪》云。彤管新编作桃叶。○《乐府诗集》四十五。《诗纪》四十一。）  

【长乐佳七首】  

小庭春映日。四角佩琳琅。玉枕龙须席。郎瞑首何当。（○《乐府诗集》四十五。《诗纪》四十一。）  

雎鸠不集林。体洁好清流。贞节曜奇世。长乐戏汀洲。（○同上）  

鸳鸯翻碧树。皆以戏兰渚。寝食不相离。长莫过时许。（○同上）  

比翼交颈游。千载不相离。偕情欣欢念。长乐佳。（○同上）  

欲知长乐佳。中陵罗淑女。媚兰双情谐。（○同上）  

欲知长乐佳。中陵罗雎鸠。美死两心齐。（○同上）  

欲知长乐佳。中陵罗背林。前溪长相随。（○同上）  

【同前】  

红罗复斗帐。四角垂珠珰。玉枕龙须席。郎眠何处床。（○玉台新咏十。《乐府诗集》四十五。《诗纪》四十一。）  

【欢好曲三首】  

淑女总角时。唤作小姑子。容艳初春花。人见谁不爱。（○《乐府诗集》四十五《诗纪》四十一。）  

窈窕上头欢。那得及破瓜。但看脱叶莲。何如芙蓉花。（○同上）  

逶迤总角年。华艳星间月。遥见情倾处。不觉喉中哕。（○《乐府诗集》四十五。古乐府六。《诗纪》四十一。）  

【懊侬歌十四首】  

〖古今乐录曰：懊侬歌者。晋石崇绿珠所作。唯丝布涩难缝一曲而已。后皆隆安初民间讹谣之曲。〗  

丝布涩难缝。令侬十指穿。黄牛细犊车。游戏出孟津。（○《乐府诗集》四十五。《诗纪》四十一。）  

江中白布帆。乌布礼中帷。潭如陌上鼓。许是侬欢归。（○同上）  

江陵去扬州。三千三百里。已行一千三。所有二千在。（○同上）  

寡妇哭城颓。此情非虚假。相乐不相得。抱恨黄泉下。（○同上）  

内心百际起。外形空殷勤。既就颓城感。敢言浮花言。（○同上）  

我与欢相怜。约誓底言者。常叹负情人。郎今果成诈。（○同上）  

我有一所欢。安在深阖里。桐树不结花。何有得梧子。（○同上）  

长樯铁鹿子。布帆阿那起。诧侬安在间。一去三千里。（○同上）  

暂薄牛渚矶。欢不下延板。水深沾侬衣。白黑何在浣。（○同上）  

爱子好情怀。倾家料理乱。揽裳未结带。落托行人断。（○同上）  

月落天欲曙。能得几时眠。凄凄下床去。侬病不能言。（○同上）  

发乱谁料理。托侬言相思。还君华艳去。催送实情来。（○同上）  

山头草。欢少四面风。趋使侬颠倒。（○同上）  

懊恼奈何许。夜闻家中论。不得侬与汝。（○同上）  

【神弦歌十一首】  

〖古今乐录曰：神弦歌十一曲。一曰宿阿。二曰道君。三曰圣郎。四曰娇女。五曰白石郎。六曰清溪小姑。七曰湖就姑。八曰姑恩。九曰采菱童。十曰明下童。十一曰同生。〗  

【宿阿曲】  

苏林开天门。赵尊闭地户。神灵亦道同。真官今来下。（○《乐府诗集》四十七。《诗纪》四十一。）  

【道君曲】  

中庭有树自语。梧桐推枝布叶（○同上）  

【圣郎曲】  

左亦不佯佯。右亦不翼翼。仙人在郎傍。玉女在郎侧。酒无沙糖味。为他通颜色。（○同上）  

【娇女诗】〖二曲〗  

北游临河海。遥望中菰菱。芙蓉发盛华。渌水清且澄。弦歌奏声节。仿佛有馀音。  

蹀躞越桥上。河水东西流。上有神仙居。下有西流鱼。行不独自去。三三两两俱。（○《乐府诗集》四十七。《诗纪》四十一。）  

【白石郎曲】〖二曲〗  

白石郎。临江居。前导江伯后从鱼。  

积石如玉。列松如翠。郎艳得绝。世无其二。（《诗纪》无其二二字。○《乐府诗集》四十七。《诗纪》四十一。）  

【青溪小姑曲】  

〖按干宝《搜神记》曰：广陵蒋子文。尝为秣陵尉。因击贼伤而死。吴孙权时。封中都侯。立庙钟山。《异苑》曰：青溪小姑。蒋侯第三妹也。〗  

开门白水。侧近桥梁。小姑所居。独处无郎。（○《乐府诗集》四十七。《诗纪》四十一。）  

【湖就姑曲】〖二曲〗  

赤山湖就头。孟阳二三月。绿蔽贲荇薮。湖就赤山矶。大姑大湖东。仲姑居湖西。（○《乐府诗集》四十七。《诗纪》四十一。）  

【姑恩曲】〖二曲〗  

明姑遵八风。蕃谒云日中。前导陆离兽后从。朱鸟麟凤凰。  

苕苕山头柏。冬夏叶不衰。独当被天恩。枝叶华葳蕤。（○《乐府诗集》四十七。《诗纪》四十一。）  

【采莲童曲】〖二曲〗  

泛舟采菱叶。过摘芙蓉花。扣楫命童侣。齐声采莲歌。  

东湖扶菰童。西湖采菱芰。不持歌作乐。为持解愁思。（○《乐府诗集》四十七。《诗纪》四十一。）  

【明下童曲】〖二曲〗  

走马上前阪。石子弹马蹄。不惜弹马蹄。但惜马上儿。  

陈孔骄赭白。陆郎乘班骓。徘徊射堂头。望门不欲归。（○《乐府诗集》四十七。《诗纪》四十一。）  

【同生曲】〖二曲〗  

人生不满百。常抱千岁忧。早知人命促。秉烛夜行游。  

岁月如流迈。行已及素秋。蟋蟀鸣空堂。感怅令人忧。（○《乐府诗集》四十七。《诗纪》四十一。○逯按。子夜变歌第三首与此同。惟令人作令侬。此袭用文士之作。）  

【西曲歌】  

【三洲歌】〖三曲〗  

〖《唐书》乐志曰：三洲。商人歌也。古今乐录曰：三洲歌者。商客车数游巴陵三江口往还。因共作此歌。其旧辞云。啼将别共来。梁武帝问法云。闻法师善解音律。此歌何如。法云曰：应欢会而有别离啼将别。可改为欢将乐。故其歌和云。三洲断江口。水从窈窕河。傍流欢将乐。共来长相思。〗  

送欢板桥湾。相待三山头。遥见千幅帆。知是逐风流。  

风流不暂停。三山隐行舟。愿作比目鱼。随欢千里游。  

湘东醽醁酒。广州龙头铛。玉樽金镂椀。与郎双杯行。（○《乐府诗集》四十八。《诗纪》四十二。）  

【采桑度】〖七曲〗  

〖采桑度一曰采桑。《唐书》乐志曰：采桑因三洲曲而生此声苑也。采桑度。梁时作。水经曰：河水过屈县西南为采桑津。春秋僖公八年。晋里克败狄于采桑。是也。按古今乐录曰：采桑度。旧舞十六人。梁八人。即非梁时作矣。〗  

蚕生春三月。春桑正含绿。女儿采春桑。歌吹当春曲。  

冶游采桑女。尽有芳春色。姿容应春媚。粉黛不加饰。  

系条采春桑。采叶何纷纷。采桑不装钩。牵坏紫罗裙。  

语欢稍养蚕。一头养百塸。奈当黑瘦尽。桑叶常不周。  

春月采桑时。林下与欢俱。养蚕不满晨。那得罗绣褚。  

采桑盛阳月。绿叶何翩翩。攀条上树表。牵坏紫罗裙。  

伪蚕化作茧。烂熳不成丝。徒劳无所获。养蚕持底为。（○《乐府诗集》四十八。《诗纪》四十二。）  

【江陵乐】〖四曲〗  

〖古今乐录曰：江陵乐。旧舞十六人。梁八人。〗  

不复蹋踶人。踶地地欲穿。盆隘欢绳断。蹋坏绛罗裙。  

不复出场戏。踶场生青草。试作两三回。踶场方就好。  

阳春二三月。相将蹋百草。逢人驻上看。扬声皆言好。  

暂出后园看。见花多忆子。乌鸟双双飞。侬欢今何在。（○《乐府诗集》四十九。《诗纪》四十二。）  

【青阳度】〖三曲〗  

〖古今乐录曰：青阳度。倚歌。凡倚歌悉用铃鼓。无弦有吹。〗  

隐机倚不织。寻得烂熳丝。成匹郎莫断。忆侬经绞时。  

碧玉捣衣砧。七宝金莲杵。高举徐徐下。轻捣只为汝。  

青荷盖绿水。芙蓉披红鲜。下有并根藕。上生并头莲。（乐府作目连。○《乐府诗集》四十九。《诗纪》四十二。又玉台新咏十引末一曲作青阳歌。）  

【青骢白马】〖八曲〗  

〖古今乐录曰：青骢白马，旧舞十六人。〗  

青骢白马紫丝缰，可怜石桥根柏梁。  

汝忽千里去无常，愿得到头还故乡。  

系马可怜著长松，游戏徘徊五湖中。  

借问湖中采菱妇，莲子青荷可得否。  

可怜白马高缠騣，著地踯躅多徘徊。  

问君可怜六萌车，迎取窈窕西曲娘。  

问君可怜下都去，何得见君复西归。  

齐唱可怜使人惑，昼夜怀欢何时忘。（○《乐府诗集》四十九。《诗纪》四十二。○逯案。可怜白马曲以下。皆无韵歌词。）  

【安东平五曲】  

〖古今乐录曰：安东平。旧舞十六人。梁八人。〗  

凄凄烈烈。北风为雪。船道不通。步道断绝。  

吴中细布。阔幅长度。我有一端。与郎袴。  

微物虽轻。拙手所作。馀有三丈。为郎别厝。  

制为轻巾。以奉故人。不持作好。与郎拭尘。  

东平刘生。复感人情。与郎相知。当解千龄。（○《乐府诗集》四十九。《诗纪》四十二。）  

【女儿子】〖二曲〗  

〖古今乐录曰：女儿子。倚歌也。〗  

巴东三峡猿鸣悲。夜鸣三声泪沾衣。  

我欲上蜀蜀水难。蹋蹀珂头腰环环。（○《乐府诗集》四十九。《诗纪》四十二。）  

【来罗】〖四曲〗  

〖古今乐录曰：倚歌也。〗  

郁金黄花标。下有同心草。草生日已长。人生日就老。  

君子防示然。莫近嫌疑边。瓜田不蹑履。李下不正冠。  

故人何怨新。切少必求多。此事何足道。听我歌来罗。  

白头不忍死。心愁皆敖然。游戏泰始世。一日当千年。（○《乐府诗集》四十九。《诗纪》四十二。）  

【那呵滩】〖六曲〗  

〖古今乐录曰：那呵滩。旧舞十六人。梁八人。其和云途。郎去何当还。多叙江陵及扬州事。那呵。盖滩名也。〗  

我去只如还。终不在道边。我若在道边。良信寄书还。  

沿江引百丈。一濡多一艇。水上郎担篙。何时至江陵。  

江陵三千三。何足特作远。书疏数知闻。莫令信使断。  

闻欢下扬州。相送江津湾。愿得篙橹折。交郎到头还。  

篙折当更觅。橹折当更安。各自是官人。那得到头还。  

百思缠中心。憔悴为所欢。与子结终始。折约在金兰。（○《乐府诗集》四十九。《诗纪》四十二。）  

【孟珠】〖二曲。一曰丹阳孟珠歌。〗  

〖古今乐录曰：孟珠十曲。二曲倚歌。八曲旧舞十六人。梁八人。〗  

人言孟珠富。信实金满堂。龙头衔九花。玉钗明月珰。  

阳春二三月。草与水同色。攀条摘香花。言是欢气息。（○《乐府诗集》四十九。《诗纪》四十二。）  

【同前】〖八曲〗  

人言春复著。我言未渠央。暂出后湖看。蒲菰如许长。  

扬州石榴花。摘插双襟中。葳蕤当忆我。莫持艳他侬。  

阳春二三月。草与水同色。道逢游冶郎。恨不早相识。  

望欢四五年。实情将懊恼。愿得无人处。回身与郎抱。  

阳春二三月。正是养蚕时。那得不相怨。其再许侬来。  

将欢期三更。合冥欢如何。走马放苍鹰。飞驰赴郎期。  

适闻梅作花。花落已成子。杜鹃绕林啼。思从心下起。  

可怜景阳山。苕苕百尺楼。上有明天子。麟凤戏中州。（《诗纪》云。一作游。乐府作游。○《乐府诗集》四十九。《诗纪》四十二。）  

【翳乐】〖三曲〗  

〖古今乐录曰：翳乐。一曲倚歌。二曲旧舞十六人。梁八人。〗  

人生欢爱时。少年新得意。一旦不相见。辄作烦冤思。（○《乐府诗集》四十九。《诗纪》四十二。）  

【同前】〖二曲〗  

阳春二三月。相将舞翳乐。曲曲随时变。持许艳郎目。  

人言扬州乐。扬州信自乐。总角诸少年。歌舞自相逐。（○《乐府诗集》四十九。《诗纪》四十二。）  

【月节折杨柳歌十三首】  

【正月歌】  

春风尚萧条。去故来如新。苦心非一朝。折杨柳。愁思满腹中。历乱不可数。（○《乐府诗集》四十九。《诗纪》四十二。）  

【二月歌】  

翩翩乌入乡。道逢双燕飞。劳君看三阳。折杨柳。寄言语侬欢。寻还不复久。（○同上）  

【三月歌】  

泛舟临曲池。仰头看春花。杜鹃纬林啼。折杨柳。双下俱徘徊。我与欢共取。（○同上）  

【四月歌】  

芙蓉始怀莲。何处觅同心。俱生世尊前。折杨柳。捻香散名花。志得长相取。（○同上）  

【五月歌】  

菰生四五尺。素身为谁珍。盛年将可惜。折杨柳。作得九子粽。思想劳欢手。（○同上）  

【六月歌】  

三伏热如火。笼窗开北牖。与郎对榻坐。折杨柳。同塸贮蜜浆。不用水洗溴。（○同上）  

【七月歌】  

织女游河边。牵牛顾自叹。一会复周年。折杨柳。揽结长命草。同心不相负。（○同上）  

【八月歌】  

迎欢裁衣裳。日月如流水。白露凝庭霜。折杨柳。夜闻捣衣声。窈窕谁家妇。（○同上）  

【九月歌】  

甘菊吐黄花。非无杯觞用。当奈许寒何。折杨柳。授欢罗衣裳。含笑言不取。（○同上）  

【十月歌】  

大树转萧索。天阴不作雨。严霜半夜落。折杨柳。林中与松柏。岁寒不相负。（○同上）  

【十一月歌】  

素雪任风流。树木转枯悴。松柏无所忧。折杨柳。寒衣履薄冰。欢讵知侬否。（○同上）  

【十二月歌】  

天寒岁欲暮。春秋及冬夏。苦心停欲度。折杨柳。沉乱枕席间。缠绵不觉久。（○同上）  

【闰月歌】  

成闰暑与寒。春秋补小月。念子时无间。折杨柳。阴阳推我去。那得有定主。（○《乐府诗集》四十九。）  

【杂曲歌辞】  

【西洲曲】〖《诗纪》云。乐府作古辞。玉台新咏作江淹。非也。〗  

忆梅下西洲。折梅寄江北。单衫杏子红。双鬓鸦雏色。西洲在何处。两桨桥头渡。日暮伯劳飞。风吹乌臼树。树下即门前。门中露翠钿。开门郎不至。出门上采红莲。采莲南塘秋。莲花过人头。低头弄莲子。莲子青如水。置莲怀袖中。莲心彻底红。忆郎郎不至。仰首望飞鸿。鸿飞满西洲。望郎上青楼。楼高望不见。尽日栏干头。栏干十二曲。垂手明如玉。卷帘天自高。海水摇空绿。海水梦悠悠。君愁我亦愁。南风知我意。吹梦到西洲。（○《乐府诗集》七十二。《诗纪》四十三。广《文选》十二。）  

【长干曲】  

逆流故相邀。菱舟不怕摇。妾家杨子住。便弄广陵潮。（《诗纪》作朝。误。○《乐府诗集》七十二。《诗纪》四十三。）  

【休洗红二首】  

休洗红。洗多红色淡。不惜故缝衣。记得初按茜。人寿百年能几何。后来新妇今为婆。（○《诗纪》四十三。）  

休洗红。洗我红在水。新红裁作衣。旧红番作里。回黄转绿无定期。世事返复君所知。（○同上）  

【邯郸歌】〖《诗纪》云。以下二首。诗汇列在晋。〗  

回顾灞陵上。北指邯郸道。短衣妾不伤。南山为君老。（○《诗纪》四十三。）  

【杂诗】  

玉钗色未分。衫轻似露腕。举袖欲障羞。回持理发乱。（○玉台新咏十作近代杂诗。《诗纪》四十三。）  

【吴趋行】  

蠒满盖重帘。唯有远相思。藕叶清朝钏。何见早归（乐府云。一作还。）时。（○《乐府诗集》六十四次陆机诗后。《诗纪》二十四作陆机。）  

【曲池歌】  

曲池何淡澹。芙蓉蔽清源。荣华盛壮时。见者谁不欢。一朝光采落。见者不回颜。（○古乐苑三十五。）  

【郊庙歌辞】  

【晋江左宗庙歌十三首】曹毗  

〖《晋书》乐志曰：永嘉之乱。海内分崩。伶官乐器。皆没於刘、石。江左初立宗庙。以无雅乐器及伶人。省太乐并鼓吹令。是后颇得登歌、食举之乐。明帝又诏阮孚等增益之。成帝复置太乐官。鸠集遗逸。而尚未有金石也。庾亮为荆州。与谢尚修复雅乐。未具而亮薨。及慕容隽平冉闵。邺下乐人颇有来者。永和十一年。谢尚镇寿阳。采拾乐人。以备太乐。并制石磬。雅乐颇具。太元中。破苻坚。获其乐工杨蜀等。闲习旧乐。於是四厢金石始备。使曹毗、王珣等增造宗庙歌诗。然郊祀遂不设乐。〗  

【歌高祖宣皇帝】  

於赫高祖。德协灵符。应运扰乱。厘整天衢。勋格宇宙。化动八区。肃以典刑。陶以玄珠。神石吐瑞。灵芝自敷。肇基天命。道均唐虞。（○《宋书》乐志。《晋书》乐志。《乐府诗集》八。《诗纪》三十九。）  

【歌世宗景皇帝】  

景皇承运。纂隆洪绪。皇维重抗。天晖再举。蠢矣二寇。扰我扬楚。乃整元戎。以膏齐斧。亹亹神算。赫赫王旅。鲸鲵既平。功冠帝宇。（○同上）  

【歌太祖文皇帝】  

太祖齐圣。王猷诞融。仁教四塞。天基累崇。皇室多难。严清紫宫。威厉秋霜。惠过春风。平蜀夷楚。以文以戎。奄有参墟。声流无穷。（○同上）  

【歌世祖武皇帝】  

於穆武皇。允龚钦明。应期登禅。龙飞紫庭。百揆时序。听断以情。殊域既宾。伪吴亦平。晨流甘露。宵暎朗星。野有击壤。路垂颂声。（○同上）  

【歌中宗元皇帝】  

运屯百六。天罗解贯。元皇勃兴。网罗江汉。仰齐七政。俯平祸乱。化若风行。泽犹雨散。沦光更耀。（《宋书》、《晋书》作曜。）金辉复焕。德冠千载。蔚有馀粲。（○同上）  

【歌肃宗明皇帝】  

明明肃祖。阐弘帝祚。英风夙发。清晖载路。奸逆纵忒。罔式皇度。躬振朱旗。遂豁天步。宏猷渊塞。高罗云布。品物咸宁。洪基永固。（○同上）  

【歌显宗成皇帝】  

於休显宗。道泽玄播。式宣德音。畅物以和。迈德蹈仁。匪礼弗过。敷以纯风。濯以清波。连理映阜。鸣凤栖柯。同规放勋。义盖山河。（○同上）  

【歌康皇帝】  

康皇穆穆。仰嗣洪德。为而不宰。雅音四塞。闲邪以诚。镇物以默。威静区宇。道宣邦国。（○同上）  

【歌孝宗穆皇帝】  

孝宗夙哲。休音允臧。如彼晨离。曜景扶桑。垂训华幄。流润八荒。幽赞玄妙。爰该典章。西平僣蜀。北静旧疆。高猷远畅。朝有遗芳。（○《宋书》乐志。《乐府诗集》八。《诗纪》三十九。）  

【歌哀皇帝】  

於穆哀皇。圣心虚远。雅好玄古。大庭是践。道尚无为。治存易简。化若风行。民犹草偃。虽曰登遐。徽音弥阐。愔愔云韶。尽美尽善。（○《宋书》乐志。《晋书》乐志。《乐府诗集》八。《诗纪》三十九。）  

【歌太宗简文皇帝】 王珣  

〖王珣。字元琳。丞相导之孙。少以清秀称。大司马桓温。辟为主簿。从讨袁真。封东亭侯。孝武时。累迁尚书令。〗  

皇矣简文。於昭于天。灵明若神。周淡如渊。冲应其来。实与其迁。亹亹心化。日用不言。易而有亲。简而可传。观流弥远。求本逾玄。（○《宋书》乐志。《晋书》乐志。《乐府诗集》八。《诗纪》三十九。）  

【歌烈宗孝武皇帝】 王珣  

天鉴有晋。钦哉烈宗。同规文考。玄默允龚。威而不猛。约而能通。神钲一震。九域来同。道积淮海。雅颂自东。气陶淳露。化协时雍。（○同上）  

【四时祠祀歌】 曹毗  

肃肃清庙。巍巍圣功。万国来宾。礼仪有容。钟鼓振。金石熙。宣兆祚。武开基。神斯乐兮。理管弦。有来斯和。说功德。神斯乐兮。洋洋玄化。润被九壤。民无不悦。道无不往。礼有仪。乐有式。咏九功。永无极。神斯乐兮。（○同上）  

## 晋诗卷二十  

◎释氏  

康僧渊  

〈西域人。生於长安。晋成帝时过江。后遇陈郡殷浩。由是改观。於豫章山立寺讲说。卒於寺中。〉  

【代答张君祖诗】〖《诗纪》据广弘明集编入陈诗。今改列於此。说见前。〗  

省赠法頵诗。经通妙远。亹亹清绮。虽云言不尽意。殆亦几矣。夫诗者。志之所之。意迹之所寄也。忘妙玄解。神无不畅。夫未能冥达玄通者。恶得不有仰钻之咏哉。吾想茂得之形容。虽栖守殊途。标寄玄同。仰代答之。未足尽美。亦各言其志也。其辞曰：  

真朴运既判。万象森已形。精灵感冥会。变化靡不经。波浪生死徒。弥纶始无名。舍本而逐末。悔吝生有情。胡不绝可欲。反宗归无生。达观均有无。蝉蜕豁朗明。逍遥众妙津。栖凝於玄冥。大慈顺变通。化育曷常停。幽闲自有所。岂与菩萨并。摩诘风微指。权遒多所成。悠悠满天下。孰识秋露情。（○广弘明集三十、《诗纪》一百七并作庾僧渊。）  

【又答张君祖诗】  

遥望华阳岭。紫霄笼三辰。琼严朗璧室。玉润洒灵津。丹谷挺樛树。季颖奋晖薪。融飚冲天籁。逸响互相因。鸾凤翔回仪。虬龙洒飞鳞。中有冲漠士。耽道玩妙均。高尚凝玄寂。万物息自宾。栖峙游方外。超世绝风尘。翘想晞眇踪。矫步寻若人。咏啸舍之去。荣丽何足珍。濯志八解渊。辽朗豁冥神。研几通长妙。遗觉忽忘身。居士成有党。顾盻非畴亲。借问守常徒。何以知反真。（○广弘明集三十、《诗纪》一百七并作庾僧渊。）  

佛图澄  

〈澄。西域人。本姓帛氏。少出家。清真务学。以晋永嘉四年来适洛阳。值刘曜寇洛。澄投石勒大将军郭黑略。勒登位已后。事澄弥笃。石虎迁都於邺。倾心事澄。晋永和四年卒。年一百一十七。〉  

【吟】  

〖《晋书》曰：石季龙大享群臣於太武前殿。澄吟曰云云。季龙令发殿石下视之。有棘生焉。冉闵。小字棘奴。○逯案。诸石灭於冉闵。〗  

殿乎殿乎。棘子成林。将坏人衣。（○《晋书》佛图澄传。高僧传竺佛图澄传。）  

支遁  

〈支遁。字道林。本姓关氏。陈留人。或云河东林虑人。隐居馀杭山。年二十五出家。后入剡。於沃州小岭立寺行道。晋哀帝即位。遣使徵请出都。止东安寺讲道。后归剡山。以晋太和元年终。有集三十卷。〉  

【四月八日赞佛诗】  

三春迭云谢。首夏含朱明。祥祥令日泰。朗朗玄夕清。菩萨彩灵和。眇然因化生。四王应期来。矫掌承玉形。飞天鼓弱罗。腾擢散芝英。绿澜颓龙首。缥蕊翳流泠。芙蕖育神葩。倾柯献朝荣。芬津霈四境。甘露凝玉瓶。珍祥盈四八。玄黄曜紫庭。感降非情想。恬怕无所营。玄根泯灵符。神条秀形名。圆光朗东旦。金姿艳春精。含和总八音。吐纳流芳馨。迹随因溜浪。心与太虚冥。六度启穷俗。八解濯世缨。慧泽融无外。空同忘化情。（○广弘明集三十。《诗纪》三十七。）  

【咏八日诗三首】  

大块挥冥枢。昭昭两仪映。万品诞游华。澄清凝玄圣。释迦乘虚会。圆神秀机正。交养卫恬和。灵知溜性命。动为务下尸。寂为无中镜。真人播神化。流渟良有因。龙潜兜术邑。漂景阎浮滨。伫驾三春谢。飞辔朱明旬。八维披重蔼。九霄落芳津。玄祗献万舞。般遮奏伶伦。淳白凝神宇。兰泉涣色身。投步三才泰。扬声五道泯。不为故为贵。忘奇故奇神。（○同上）  

缅哉玄古思。想托因事生。相与图灵器。像也像彼形。黄裳罗帕质。元服拖绯青。神为恭者惠。迹为动者行。虚堂陈药饵。蔚然起奇荣。疑似垂嚱微。我谅作者情。於焉遗所尚。肃心拟太清。（○同上）  

【五月长斋诗】  

炎精育仲气。朱离吐凝阳。广汉潜凉变。凯风乘和翔。令月肇清斋。德泽润无疆。四部钦嘉期。洁己升云堂。静晏和春晖。夕阳厉秋霜。萧条咏林泽。恬愉味城傍。逸容研冲赜。彩彩运宫商。匠者握神标。乘风吹玄芳。渊汪道行深。婉婉化理长。亹亹维摩虚。德音畅游方。罩窂妙倾玄。绝致由近藏。略略微容简。八言振道纲。掇烦练陈句。临危折婉章。浩若惊飙散。冏若挥夜光。寓言岂所托。意得筌自丧。沾洏妙习融。靡靡轻尘亡。萧索情牖颓。寥郎神轩张。谁谓冥津遐。一悟可以航。愿为游游师。棹柂入沧浪。腾波济漂客。玄归会道场。（○广弘明集三十。《诗纪》三十七。）  

【八关斋诗三首】〖并序〗  

间与何骠骑期。当为合八关斋。以十月二十二日。集同意者在吴县土山墓下。三日清晨为斋始。道士白衣凡二十四人。清和肃穆。莫不静畅。至四日朝。众贤各去。余既乐野室之寂。又有掘药之怀。遂便独住。於是乃挥手送归。有望路之想。静拱虚房。悟外身之真。登山采药。集严水之娱。遂援笔染翰。以慰二三之情。  

建意营法齐。里仁契朋俦。相与期良晨。沐浴造闲丘。穆穆程式堂贤。皎皎清心修。窈窕八关客。无楗自绸缪。寂默五习真。亹亹励心柔。法鼓进三劝。激切清训流。凄怆愿弘济。阖堂皆同舟。明明玄表圣。应此童蒙求。存诚夹室里。三界赞清休。嘉祥归宰相。蔼若庆云浮。（○广弘明集三十。《诗纪》三十七。）  

三悔启前朝。双忏暨中夕。鸣禽戒朗旦。备礼寝玄役。萧索庭宾离。飘遥随风适。踟蹰歧路嵎。挥手谢内析。轻轩驰中田。习习陵电击。息心投佯步。零零振金策。引领望征人。怅  

恨孤思积。咄矣形非我。物外固已寂。吟咏归虚房。守真玩幽赜。虽非一往游。且以闲自释。（○同上）  

靖一潜蓬庐。愔愔咏初九。广漠排林筱。流飙洒隙牖。从容遐想逸。采药登祟阜。崎岖升千寻。萧条临万亩。望山乐荣松。瞻泽哀素柳。解带长陵岥。婆娑清川右。泠风解烦怀。寒泉濯温手。寥寥神气畅。钦若盘春薮。达度冥三才。恍惚丧神偶。游观同隐丘。愧无连化肘。（○同上）  

【咏怀诗五首】  

傲兀乘尸素。日往复月旋。弱丧困风波。流浪逐物迁。中路高韵益。窈窕钦重玄。重玄在何许。采真游理间。苟简为我养。逍遥使我闲。寥亮心神莹。含虚映自然。亹亹沈情去。彩彩冲怀鲜。踟蹰观象物。未始见牛全。毛鳞有所贵。所贵在忘筌。（○广弘明集三十。《诗纪》三十七。）  

端坐邻孤影。眇罔玄思劬。偃蹇收神辔。领略综名书。涉老咍双玄。披庄玩太初。咏发清风集。触思皆恬愉。俯欣质文蔚。仰悲二匠徂。萧萧柱下迥。寂寂蒙邑虚。廓矣千载事。消液归空无。无矣复何伤。万殊归一涂。道会贵冥想。罔象掇玄珠。怅怏浊水际。几忘映清渠。反鉴归澄漠。容与含道符。心与理理密。形与物物疏。萧索人事去。独与神明居。（○同上）  

晞阳熙春圃。悠缅叹时往。感物思所托。萧条逸韵上。尚想天台峻。仿佛严阶仰。泠风洒兰林。管濑奏清响。霄崖育灵蔼。神蔬含润长。丹沙映翠濑。芳芝曜五爽。苕苕重岫深。寥寥石室朗。中有寻代士。外身解世网。抱朴镇有心。挥玄拂无想。隗隗形崖颓。冏冏神宇敞。宛转元造化。缥瞥邻大象。愿投若人踪。高步振策杖。（○同上）  

闲邪托静室。寂寥虚且真。逸想流严阿。朦胧望幽人。慨矣玄风济。皎皎离染纯。时无问道睡。行歌将何因。灵溪无惊浪。四岳无埃尘。余将游其嵎。解驾辍飞轮。芳泉代甘醴。山果兼时珍。修林畅轻迹。石宇庇微身。崇虚习本照。损无归昔神。暧暧烦情故。零零冲气新。近非域中客。远非世外臣。憺怕为无德。孤哉自有邻。（○同上）  

坤基葩简秀。乾光流易颖。神理远不疾。道会无陵骋。超超介石人。握玄揽机领。余生一何散。分不谘天挺。沈无冥到韵。变不扬蔚炳。冉冉年往逡。悠悠化期永。翘首希玄津。想登故未正。生途虽十三。日已造死境。愿得无身道。高栖冲默靖。（○同上）  

【述怀诗二首】  

翔鸾鸣昆崿。逸志腾冥虚。惚怳回灵翰。息肩栖南嵎。濯足戏流澜。采练衔神蔬。高吟漱芳醴。颉颃登神梧。萧萧猗明翩。眇眇育清躯。长想玄运夷。倾首俟灵符。河清诚可期。戢翼令人劬。（○广弘明集三十。《诗纪》三十七。）  

{髟}角敦大道。弱冠弄双玄。逡巡释长罗。高步寻帝先。妙损阶玄老。忘怀浪濠川。达观无不可。吹累皆自然。穷理增灵薪。昭昭神火传。熙怡安冲漠。优游乐静闲。膏腴无爽味。婉娈非雅弦。恢心委形度。亹亹随化迁。（○同上）  

【咏大德诗】  

遐想存玄哉。冲风一何敞。品物质缉荣熙。生途连惚恍。既丧大澄真。物诱则智荡。昔闻庖丁子。挥戈在神往。苟能嗣冲音。摄生犹指掌。乘彼来物间。投此默照朗。迈度推卷舒。忘怀附罔象。交乐盈胸襟。神会流俯仰。大同罗万殊。蔚若充甸网。寄旅海沤乡。委化同天壤。（○广弘明集三十。《诗纪》三十七。）  

【咏禅思道人诗】〖并序〗  

孙长乐作道士坐禅这像。并而赞之。可谓因俯对以寄诚心。求参焉於衡轭。图严林之绝势。想伊人之在兹。余精其制作。美其嘉文。不能默已。聊著计一首。以继于左。其辞曰：  

云岑竦太荒。落落英岊布。回壑伫兰泉。秀领攒嘉树。蔚薈微游禽。峥嵘绝蹊路。中有冲希子。端坐摹太素。自强敏天行。弱志欲无欲。玉质凌风霜。凄凄厉清趣。指心契寒松。绸缪谅岁暮。会衷两息间。绵绵进禅务。投一灭官知。摄二由神遇。承蜩累危丸。累十亦凝注。悬想元气地。研几革粗虑。冥怀夷震惊。怕然肆幽度。曾筌攀六净。空同浪七住。逝虚乘有来。永为有待驭。（○广弘明集三十。《诗纪》三十七。）  

【咏利城山居】  

五岳盘神基。四渎涌荡津。动求目方智。默守标静仁。苟不宴出处。托好有常因。寻元存终古。洞往想逸民。玉洁箕岩下。金声濑沂滨。掷华藏纷雾。振褐拂埃尘。迹从尺蠖屈。道与腾龙伸。峻无单豹伐。分非首阳真。长啸归林岭。广弘明集云。潇洒任陶钧。（广弘明集作均。注云。三本、宫本作钧。○广弘明集三十。《诗纪》三十七。）  

鸠罗摩什  

〈天竺人。秦苻坚遣将吕光伐龟兹致之。坚为姚苌所害。什留光所。姚兴西破吕隆。迎什至长安。晋义熙五年卒。〉  

【十喻诗】  

一喻以喻空。空必待此喻。借言以会意。意尽无会处。既得出长罗。住此无所住。若能映斯照。万象无来去。（○《类聚》七十六。《诗纪》三十七。）  

释道安  

〈道安。俗姓卫。常山扶柳人。年十二出家。历石虎、冉闵、慕容俊世。后避乱襄阳。撰集众经录目。襄阳陷入秦。居长安五里寺。苻坚建元二十一年卒。〉  

【答习凿齿嘲】  

〖《晋书》曰：道安曰：〗  

猛虎当道食。不觉蚊虻来。（○《御览》九百四十五。○逯案。习氏嘲道安曰：大鹏从南来。众鸟皆戢翼。何忽冻老鸱。腩腩低头食。则此乃道安答什。）  

释慧远  

〈慧远。雁门楼烦人。本姓贾氏。年二十一遇释道安。以为师。后随道安襄阳。孝武初。襄阳陷。移居庐山。江州刺史桓伊为起东林寺。义熙十二年卒。年八十三。有集十二卷。〉  

【庐山东林杂诗】〖《诗纪》云。一作游庐山。〗  

崇岩吐清气。幽岫栖神迹。希声奏群籁。响出山溜滴。有客独冥游。径然忘所适。挥金如土手抚云门。灵关安足辟。流心叩玄扃。感至理弗隔。孰是腾九霄。不奋冲一翮。妙同趣自均。一悟超三益。（○《庐山记》。升庵诗话。《诗纪》三十七。）  

庐山诸道人  

【游石门诗】〖并序〗  

石门在精舍南十馀里。一名障山。基连大岭。体绝众阜。辟三泉之会。并立则开流。倾严玄映其上。蒙形表於自然。故因以为名。此虽庐山之一隅。实斯地之奇观。皆传之於旧俗。而未睹者众。将由悬濑险峻。人兽迹绝。迳回曲阜。路阻行难。故罕经焉。释法师以隆安四年仲春之月。因咏山水。遂杖锡而游。于时交徒同趣三十馀人。咸拂衣晨征。怅然增兴。虽林壑幽邃。而开途竞进。虽乘危履石。并以所悦为安。既至则援木寻葛。历险穷崖。猿臂相引。仅乃造极。於是拥胜倚岩。详观其下。始知七岭之美蕴奇於此。双阙对峙其前。重岩映带其后。峦阜周回以为障。崇严四营而开宇。其中则有石台石池。宫馆之象。触类之形。致可乐也。清泉分流而合注。渌渊镜净於天池。文石发彩。焕若披面。柽松芳草。蔚然光目。其为神丽。亦已备矣。斯日也。众情奔悦。瞩览无厌。游观未久。而天气屡变。霄雾尘集。则万象隐形。流光回照。则众山倒影。开阖之际。状有灵焉。而不可测也。乃其将登。则翔禽拂翮。鸣猿厉响。归云回驾。想羽人之来仪。哀声相和。若玄音之有寄。虽仿佛犹闻。而神以之畅。虽乐不期欢。而欣以永日。当其冲豫自得。信有味焉。而未易言也。退而寻之。夫崖谷之间。会物无主。应不以情而开兴。引人致深若此。岂不以虚明朗其照。间邃笃其情耶。并三复斯谈。犹昧然未尽。俄而太阳告夕。所存已往。乃悟幽人之玄览。达恒物之大情。其为神趣。岂山水而已哉。於是徘徊崇岭。流目四瞩。九江如带。丘阜成垤。因此而推。形有世细。智亦宜然。乃喟然叹。宇宙虽遐。古今一契。灵鹫邈矣。荒途日隔。不有哲人。风迹谁存。应深悟远。慨焉长怀。各欣一遇之同欢。感良辰之难再。情发於中。遂共咏之云尔。  

超兴非有本。理感兴自生。忽闻石门游。奇唱发幽情。褰裳思云驾。望崖想曾城。驰步乘长岩。不觉质有轻。矫首登灵阙。眇若凌太清。端坐运虚论。转彼玄中经。神仙同物化。未若两俱冥。（○古诗类苑百二。《诗纪》三十七。）  

庐山诸沙弥  

【观化决疑诗】  

谋始创大业。问道叩玄篇。妙唱发幽蒙。观化悟自然。观化化已及。寻化无间然。生皆由化化。化化更相缠。宛转随化流。漂浪入化渊。五道化为海。孰为知化仙。万化同归尽。离化化乃玄。悲哉化中客。焉识化表年。（○古诗类苑百一。《诗纪》三十七。）  

史宗  

〈史宗。不知何许人。常着麻衣。世号麻衣道士。〉  

【咏怀诗】  

〖高僧传曰：宗常在广陵白土埭。凭埭讴唱。引纟乍以自欣畅。得直随以施人。时高平檀只为江都令。闻而召来。应对机捷。无所拘滞。博达稽古。辨说玄儒。乃赋咏怀诗一首。檀只知非常人。遣还所在。遗布二十疋。悉以乞人。〗  

有欲苦不足。无欲亦无忧。未若清虚者。带索被玄裘。浮游一世间。泛若不系舟。方当毕尘累。栖志老山丘。（○高僧传本传。诗话总龟四十五。《诗纪》三十七。）  

帛道猷  

〈本姓冯。山阴人。居若邪山。少以篇牍著称。性率素。好丘壑。一吟一咏。有濠上之风。〉  

【陵峰采药触兴为诗】  

〖释氏古诗题云。寄道壹。有相招之意。高僧传曰：猷与道壹经有讲筵之遇。后与一书。因赠《诗》云：〗  

连峰数千里。修林带平津。云过远山翳。风至梗荒榛。茅茨隐不见。鸡鸣知有人。间步践其径。处处见遗薪。始知百代下。故有上皇民。（○高僧传道壹传。《诗纪》三十七。）  

竺僧度  

〈本姓王。名晞。字玄宗。东莞人。〉  

【答苕华诗】  

〖高僧传曰：度少孤独。与母居。求同郡杨德慎女。女字苕华。未及成礼。苕父母继亡。度母亦卒。度睹世代无常。乃舍俗出家。改名僧度。苕华服毕。自惟三从之义。无独立之道。乃与度书并赠诗。於是专精佛法。后不知所终。〗  

机运无停住。倏忽岁时过。巨石会当竭。芥子岂云多。良由去不息。故令川上嗟。不闻荣启期。皓首发清歌。布衣可暖身。谁论饰绫罗。今世虽云乐。当奈后生何。罪福良由已。宁云已恤他。（○高僧传竺僧度传。《诗纪》三十七。）  

杨苕华  

【赠竺度诗】  

大道自无穷。天地长且久。巨石故叵消。芥子亦难数。人生一世间。飘若风过牖。荣华岂不茂。日夕就凋朽。川上有馀吟。日斜思鼓缶。清音可娱耳。滋味可适口。罗纨可饰躯。华冠可耀首。安事自剪削。耽空以害有。不道妾区区。但令君恤后。（○同上）  

释道宝  

〈本姓王。琅邪人。晋丞相导之弟。〉  

【咏诗】  

〖高僧传曰：弱年信悟。避世辞荣。亲旧谏止。莫之能制。香汤澡浴。将就下发。乃咏曰：〗  

安知万里水。初发滥觞时。（○高僧传竺法崇传。）  

竺法崇  

【咏诗】  

〖高僧传曰：后还剡之葛岘。茅庵饮涧。取欣东瓯。学者竞往凑焉。与隐士鲁国孔淳之相遇。每盘游极日。辄信宿忘归。后淳之别游。崇咏曰：〗  

皓然之气。犹在心目。山林之士。往而不反。（当作复。○高僧传竺法崇传。）  

竺昙林  

〈襄阳道人。〉  

【为桓玄作民谣诗二首】  

〖宋《书》曰：司马元显时民谣诗。此诗云襄阳道人竺昙林所作。多所道行於世。孟顗释之曰：十一口者。玄字象也。木亘。桓也。桓氏当悉走入关洛。故云浩浩乡也。金刀。刘也。倡义诸公多姓刘。娓娓。美盛貌也。〗  

当有十一口。当为兵所伤。木亘当北度。走入浩浩乡。（○《宋书》五行志。）  

金刀既以刻。娓娓金城中。（○同上）  

## 晋诗卷二十一  

◎仙道  

葛洪  

〈洪。字稚川。丹杨句容人。吴方士玄从孙。曾参广州刺史嵇含军事。含遇害。还乡。元帝为丞相。辟为掾。以功赐爵关内侯。咸和初。求为句漏令。刺史邓岳表为东官太守。不就。卒。年八十一。有《抱朴子》内篇二十一卷、外篇五十一卷、《神仙传》十卷、肘后方六卷、神仙服食药方一卷。〉  

【洗药池诗】  

〖池在赣州兴国县。洪过境。见山灵水秀。遂结庐筑坛。凿池洗药。留四言诗一首。〗  

洞阴泠泠。风佩清清。仙居永劫。花木长荣。（○金陵玄观志。《诗纪》三十二。○逯案。诗殆后人伪托。）  

【法婴玄灵之曲二首】  

〖汉武帝内传曰：元封元年七月七日。西王母降於汉宫。王母自设天厨。精妙非常。酒觞数遍。王母命诸侍玉女作乐。命法婴歌玄灵之曲。乃遣侍女招上元夫人。夫人至。自弹云琳之琴。歌步玄之曲。〗  

大象虽寥廓。我把天地衣。披云沉灵舆。倏忽适下土。空调成玄音。至精不容治。太真嘘中唱。始知风尘苦。颐神三田中。纳精六阙下。遂乘万龙楯。驰骋眄九野。（○汉武帝内传。《诗纪外集》一。又《御览》五百七十二引户、土、苦、下四韵。无上秘要二十引户、土、苦三韵。○逯案。汉武帝内传乃葛洪撰。余嘉锡四库提要辨证已有说明。而其所载歌辞。题材思想风格尤与晋人其他降真诗同。盖葛洪所造也。）  

玄圃遏北台。五城焕嵯峨。启彼无涯津。泛此织女河。仰止升绛庭。下游月窟阿。顾盻八落外。指招九云遐。忽已不觉劳。岂悟少与多。抚璈命众女。咏歌发中和。妙畅自然乐。为此玄云歌。韶尽至韵存。真音辞无邪。（○汉武帝内传。《诗纪外集》一。又《御览》五十六引阿、遐二韵。）  

【上元夫人步玄之曲】  

〖汉武帝内传曰：上元夫人自弹云林之璈。鸣弦骇调。清音灵朗。玄凤四发。乃歌步玄之曲。辞曰：〗  

昔涉玄真道。腾步登太霞。负笈造天关。借问太上家。忽过紫微垣。真人列如麻。渌景清飚起。云盖映朱葩。兰宫敞阙。碧空起璚沙。丹台结空构。暐晔生光华。飞凤踶甍峙。烛龙倚委蛇。玉胎来绛芝。九色纷相挐。挹景练仙骸。万劫方童牙。谁言寿有终。扶桑不为查。（○汉武帝内传。《云笈七签》九十六。诸真歌颂。《诗纪外集》一。又《类聚》四十三引葩、沙二韵。《御览》五百七十二引霞、家、麻、葩、沙、华、查七韵。）  

【四非歌】  

〖汉武帝内传曰：王母又命侍女四非答歌曰：〗  

晨登太霞宫。挹此八王兰。夕入玄元阙。采蕊掇琅玕。濯足匏瓜河。织女立津盘。吐纳挹景云。味之当一餐。紫微何济济。璚轮服朱丹。朝发汗漫府。暮宿勾陈垣。去去道不同。且各犹存。奚疑亿万椿。莫与世人说。行尸言此难。（○汉武帝内传。《云笈七签》九十六。诸真歌颂。《诗纪外集》一。又《御览》五百七十二引兰、玕、盘、餐、垣、难六韵。○逯案。四非。《御览》作田四非。《云笈七签》等作田四妃。）  

曹毗  

【杜兰香赠诗】  

〖杜兰香传曰：晋太康中。兰香降张硕。为诗赠硕云云。摩奴是香御车奴。曾忤其旨。是以自御。硕说如此。纵辔代摩奴。须臾就尹喜。（○《御览》五百。）〗  

【杜兰香作诗】  

〖杜兰香别传曰：杜兰香。自称南阳人。以建兴四年春数诣张傅。傅年十七。望见其车在门外。婢通言。阿母所生。遗授配君。君可不敬从。傅先改名硕。硕呼女前视。可十八九。说事邈然久远。有婢子二人。大者萱枝。小者松枝。钿车青牛。上饮食皆备。作《诗》曰云云。至其年八月旦来。复作《诗》曰云云。出薯豫子三枚。大如鸡子。云食此令君不畏风波。辟寒温。硕食二枚。留一。香令硕尽食。言本为君作妻。情无旷远。以年命未合。有小乖。太岁东方卯。当还求君。〗  

阿母处灵岳。时游云霄际。众女侍羽仪。不出墉宫外。飚轮送我来。岂复耻尘秽。从我与福俱。嫌我与祸会。（○《类聚》七十九。《搜神记》一。《诗纪外集》四。）  

【复作诗】  

逍遥云雾间。呼吸发九嶷。游女不稽路。弱水何不之。（○同上○《诗纪》云。曹毗传曰：桂阳张硕。为神女杜兰香所降。毗因以一篇诗嘲之。并续杜兰香歌诗十篇。甚有文彩。○逯案。此传及诗出《类聚》。不著作者。《诗纪》直题曹毗杜兰香别传。必有所据。今查《书钞》、《类聚》、《御览》等所引。或作曹毗神女杜兰香传。或作曹毗杜兰香传。或只作杜兰香别传。或只作杜兰香传。以各佚文校之。知皆为曹毗所传也。又《搜神记》所引与《类聚》略同。惟起首曰汉时杜兰香者。自称南康人。以建业四年春数诣张传云云。殊为可怪。盖此事既出於晋代。古今亦无建业之年号。《搜神记》此条当是后人羼入妄改者。又《书钞》、《类聚》、《御览》等引此传佚文不下十馀则。所言饮食男女、悲欢离合甚繁。与陶宏景之真诰极为类似。所载仙诗灵唱。实当时师巫道士受符书章以眩惑士庶之故技也。）  

郭文  

〈文。字文举。河内轵人。不娶。游历名山。洛阳陷。乃步担入吴兴馀杭大辟山中。不饮酒食肉。区种菽麦。采竹叶木实。贸盐以自供。王导遣人迎之。置之西园。七年未尝出入。后逃归临安。卒。〉  

【金雄诗】  

〖神仙拾遗云。郭文。字文举。《晋书》有传。归隐鳌亭山。得道而去。后人於其卧床席下得蒻书、金雄诗、金雌诗。其言皆当时谶辞。其脱如蛇也。〗  

大火有心水抱之。悠悠百年是其时。（○《宋书》符瑞志。）  

【金雌诗】  

云出而两渐欲举。短如之何乃相岨。交哉乱也当何所。唯有隐岩殖禾黍。西南之朋困桓父。（○同上）  

羊权  

〈权。字道舆。泰山南城人。简文帝时为黄门郎。〉  

【萼绿华赠诗】  

〖真诰曰：萼绿华者。自云是南山人。年可二十上下。青衣。颜色绝整。以升平三年十一月十日夜降羊权。自此往来。一月之中辄六过来耳。云本姓杨。赠权诗一篇。神女语权。君慎勿泄我。泄懈则彼此获罪。访问此人。云是九嶷山中得道女罗郁也。〗  

神岳排霄起。飞峰郁千寻。寥笼灵谷虚。琼林蔚萧森。羊生标美秀。弱冠流清音。栖情庄惠津。超形象魏林。扬彩朱门中。内有迈俗心。（○真诰运象篇一。《云笈七签》九十七。诸真歌颂。《诗纪外集》一。）  

我与夫子族。源胄同渊池。宏宗分上业。於今各异枝。兰金因好著。三益方觉弥。（○同上）  

静寻欣斯会。雅综弥龄祀。谁云幽鉴难。得之方寸里。翘想樊笼外。俱为山岩士。无令腾虚翰。中随惊风起。迁化虽由人。藩羊未易拟。所期岂朝华。岁暮於吾子。（○同上）  

杨羲  

〈羲。字义和。吴人。幼有通灵之鉴。与许迈、许穆结交。许穆荐之相王。用为公府舍人。简文即位后卒。或谓太元十二年卒。〉  

【九华安妃见降口授作诗】  

〖真诰曰：兴宁三年。岁在乙丑。六月二十五日夜。紫微王夫人见降。又与一神女俱来。紫微夫人曰：此是太虚上真元君。金台李夫人之少女也。太虚元君昔遣诣龟山学上清道。道成。受太上书。署为紫清上宫九华真妃者也。於是赐姓安。名郁嫔。字紫箫。真妃坐良久。问某年几。是何月生。某登答言三十六。庚寅岁九月生也。真妃又曰：今日得叙因缘。欢愿於冥运之会。依然有松萝之缠矣。某乃称名答曰：沈湎下俗。尘染其质。唯蒙启训。以祛其暗。济某兀兀。宿夜所愿也。真妃曰：敬作一纸文相赠。便因君以笔。运我鄙意。当可尔乎。某答奉命。即襞纸染笔。登口见授。作诗如左。《诗》曰：〗  

云阙竖空上。琼台耸郁罗。紫宫乘绿景。灵观蔼嵯峨。琅轩朱房内。上德焕绛霞。俯漱云瓶津。仰掇碧柰花。濯足玉女池。鼓枻牵牛河。遂策景云驾。落龙辔玄阿。振衣尘滓际。褰裳步浊波。愿为山泽结。刚柔顺以和。相携双清内。上真道不邪。紫微会良谋。唱纳享福多。（○真诰运象篇一。《云笈七签》九十七。《诗纪外集》二。○逯案。真诰各诗。《云笈七签》、《诗纪》外编皆曾重加编次。《诗纪》编次佳。惟尚未言为道士之所伪造。又据真诰运题象。各诗之涉及许穆等者。亦出杨手。则伪造者乃杨羲一人耳。）  

【紫微夫人授诗】  

〖真诰曰：紫微夫人曰：我复因尔作一纸文以相晓者。以示善事耳。某又襞纸染笔。夫人见授诗云云。书讫。紫微夫人取视。视毕曰：以此赠尔。我去矣。明日当复与真妃俱来诣尔也。觉下床而失所在也。真妃少留在后。取某手而执之。而自下床。未出户之间。忽然不见。〗  

二象内外泮。玄气果中分。冥会不待驾。所期贵得真。南岳铸明金。眇观倾笈{分巾}。良德飞霞照。遂感灵霄人。乘飚俦衾寝。齐牢携绛云。悟叹天人际。数中自有缘。上道诚不邪。尘滓非所闻。同目咸恒象。高唱为尔因。（○真诰运象篇一。《诗纪外集》二。）  

【云林与众真吟诗十首】  

〖《诗纪》曰：真诰翼真检云。并衿接景杨安亦灼然显说。凡所兴有待无待诸诗及辞喻讽旨。皆是云林应降。嫔仙侯事义。并亦表著。而南真自是训授之师。紫微则下教之匠。并不关俦结之例。但中候昭灵亦似别有所在。既事未一时。故不正的尔。其馀男真。或陪从所引。或职司所任。至如二君。最为领据之主。今人读此辞事。若不悟斯理者。永不领其旨。故略标大意。宜共密之。〗  

驾欻敖八虚。回宴东华房。阿母延轩观。朗啸蹑灵风。我为有待来。故乃越沧浪。（右英王夫人歌。○真诰运象篇三。《云笈七签》九十八作云林右英夫人<口受>杨真人许长史。《诗纪外集》二。又上清道类事相二作妃玉观香歌。引房、风二韵。）  

乘飙溯九天。息驾三秀岭。有待徘徊盼。无待故当净。沧浪奚足劳。孰若越玄井。（右紫微夫人答英歌。○真诰运象篇三。《云笈七签》九十七紫微王夫人诗一十七首之一。诸真歌颂作紫微王夫人诗。《诗纪外集》二。）  

写我金庭馆。解驾三秀畿。夜芝披华峰。咀嚼充长饥。高唱无逍遥。冬兴有待歌。空同酬灵音。无待将如何。（右桐柏山真人歌。○真诰运象篇三。《诗纪外集》二。又上清道类事相一引畿、饥二韵。）  

朝游郁绝山。夕偃高晖堂。振辔步灵锋。无近於沧浪。玄井三仞际。我马无津梁。儵欻九万间。八维已相望。有待非至无。灵音有所丧。（右清灵真人歌。○真诰运象篇三。《诗纪外集》二。）  

龙旗舞太虚。飞轮五岳阿。所在皆逍遥。有感兴冥歌。无待愈有待。相遇故得和。沧浪奚足辽。玄井不为多。郁绝寻步间。俱会四海罗。岂若绝明外。三劫方一过。（右中候夫人歌。○真诰支象篇三。《云笈七签》九十七作中候王夫人诗。诸真歌颂作中候王夫人诗。仙歌品引真迹经与九华安妃歌连为一首。《诗纪外集》二。）  

纵酒观群惠。四落周。不觉所以然。实非有待游。相遇皆欢乐。不遇亦不忧。纵影玄空中。两会自然畴。（右昭灵李夫人歌。○真诰运象篇三。《云笈七签》九十七作方丈台昭灵李夫人诗。诸真歌颂作方丈台昭灵李夫人诗。《诗纪外集》二。）  

驾欻发西华。无待有待间。或眄五岳峰。或濯天河津。释轮寻虚舟。所在皆缠绵。芥子忽万顷。中有须弥山。大小固无殊。远近同一缘。彼作有待来。我作无待亲。（○仙歌品作观。右九华安妃歌。○真诰运象篇三。《云笈七签》九十七作九华安妃赠杨司命诗。诸真歌颂作九华安妃赠杨命诗。仙歌品引真迹经与中候夫人歌连为一首。《诗纪外集》二。）  

无待太无中。有待太有际。大小同一波。远近齐一会。鸣弦玄霄颠。吟啸运八气。奚不酣灵液。眄目娱九裔。有无得玄运。二待亦相盖。（右太虚南岳真人歌。○真诰运象篇三。仙歌品引真迹经。《诗纪外集》二。）  

偃息东华静。扬軿运八方。俯眄丘垤间。莫觉五岳崇。灵阜齐渊泉。大小忽相从。长短无少多。大椿须臾终。奚不委天命。纵神任空洞。（右方诸青童君歌。○真诰运象篇三。《诗纪外集》二。）  

控飚扇太虚。八景飞高清。仰浮紫尘外。俯看绝落冥。玄心空同间。上下弗流停。无待两际中。有待无所营。体无则能死。体有则摄生。东宾会高唱。二待奚足争。（○真诰运象篇三。《云笈七签》九十七作南极王夫人授杨羲诗。诸真歌颂作南极王夫人授杨羲诗。仙歌品引真变经。《诗纪外集》二。）  

命驾玉锦轮。儛辔仰徘徊。朝游朱火宫。夕宴夜光池。浮景清霞杪。八龙正参差。我作无待游。有待辄见随。高会佳人寝。二待互是非。有无非有定。待待各自归。（右南极紫微夫人歌。○真诰运象篇三。《云笈七签》九十七作南极王夫人授杨羲诗。诸真歌颂作南极王夫人授杨羲诗。《诗纪外集》二。）  

【中候王夫人诗三首】  

〖《诗纪》曰：东华夫人紫清内传。妃领东宫中候真夫人。晋兴宁三年乙丑。降金坛杨羲家云。〗  

八途会无宗。乘运观嚣罗。化浮尘中际。解衿有道家。骋烟忽未倾。携真造灵阿。虚景盘琼轩。玄钧作凤歌。适路无轨滞。神音儛云波。齐德秀玉景。何用世间多。（○真诰运象篇四。《云笈七签》九十七。诸真歌颂。《诗纪外集》二。）  

【又】  

坦夷观天真。去累纵众情。体寂废机驷。崇有则摄生。焉得齐物子。委运任所经。（○同上）  

【六月二十三日夜中候夫人作】  

登軿发东华。扇飚儛太玄。飞辔腾九万。八落亦已均。暂眄山水际。窈窕灵岳间。同风自齐气。道合理亦亲。龙芝永遐龄。内观摄天真。东岑可长净。何为物所缠。（○同上）  

【方丈台昭灵李夫人诗三首】  

〖《诗纪》云。方丈台东宫昭灵夫人者。北元中玄道君李庆宾之女。太保玉郎李灵飞之妹也。受书为东宫昭灵夫人。治方丈台。第十三朱馆中。东晋哀帝兴宁三年乙丑八月二十二日夜。与上元夫人、紫微夫人、右英夫人诸真同降真人杨羲家。作《诗》曰：〗  

云墉带天构。七气焕天冯。琼扉启晨鸣。九音绛枢中。紫霞兴朱门。香烟生绿窗。四驾舞虎旗。青軿掷玄空。华盖随云列。落凤控六龙。策景五岳阿。三素眄君房。适闻臊秽气。万浊污我胸。臭物薰精神。嚣尘互相冲。明玉皆璀烂。何独盛德躬。高揖苦不早。坐地自生虫。（○真诰运象篇三。《云笈七签》九十七。诸真歌颂。《诗纪外集》二。）  

【临去吟】  

心勿欲乱。神勿淫役。道易不顺。灾重不逆。永丧其真。遂弃我适。（○真诰运象篇三。《诗纪外集》二。）  

【十二月一日夜方丈左台昭灵李夫人作与许玉斧】  

〖《诗纪》云。真诰翼真检云。二许虽玄挺高尚。而质挠世迹。故未得接真。今所授之事。多事为许立辞。悉杨受旨疏以许尔。○受旨之受原作授。疑误。〗  

飞轮高晨台。控辔玄垄隅。手携紫皇袂。倏忽八风驱。玉华翼绿帏。青裙扇翠裾。冠轩焕崔嵬。佩玲带月珠。薄入风尘中。塞鼻逃当涂。臭腥凋我气。百阿令心徂。何不飚然起。萧萧步太虚。（○真诰运象篇三。《云笈七签》九十九。诸真歌颂。《诗纪外集》二。）  

【紫微王夫人诗一十七首】  

〖《诗纪》云。紫微夫人。名青娥。字愈音。王母第二十女也。晋兴宁三年乙丑六月。降杨羲之家。时与太元真人、桐柏真人、右英夫人、南岳夫人同降。言夫人位为紫微宫左夫人。镇羽野玄陇之山上宫主教。当成真人者。〗  

【七月二十六日夕紫微夫人喻作令与许长史】  

高兴希林虚。遐游无员方。萧条象数外。有无自冥同。亹亹德韵和。飘飘步太空。盘桓任波浪。振铃散风中。内映七道观。可以得兼忘。保必反覆酬。待此世文通。详玄自冥悟。默耳必高踪。（○真诰运象篇二。《诗纪外集》二。）  

【歌】  

龟阙郁巍巍。墉台落月珠。列坐九灵房。叩璈吟太无。玉箫和我神。金醴释我忧。（○真诰运象篇三。《云笈七签》九十七。诸真歌颂。《诗纪外集》二。）  

【歌】  

宴酣东华内。陈钧千百声。青君呼我起。折腰希林庭。羽帔扇翠晖。玉佩何铿零。俱指高晨寝。（《云笈七签》作殿。诸真歌颂同。）相期象中冥。（○同上）  

【玄垄之游】〖真诰作玄垄紫微作。〗  

超举步绛霄。飞飚北垄庭。神华映仙台。圆曜随风倾。启晖挹丹元。扇景餐月精。交袂云林宇。浩轸还童婴。萧萧寄无宅。是非岂能营。世网自扰竞。安可语养生。（○真诰运象篇三。《云笈七签》九十七。诸真歌颂。《诗纪外集》二。又上清道类事象四玄垄紫微作。引婴、营二韵。）  

【九月六日夕紫微夫人喻作示许长史并与同学】〖同学谓郗回也。〗  

解轮太霞上。敛辔造紫丘。手把八空气。纵身云中浮。一眄造化纲。再视索高畴。道要既已足。可以解千忧。求真得良友。不去复何求。（○真诰运象篇三。《云笈七签》九十七。诸真歌颂。《诗纪外集》二。）  

【九月九日紫微夫人喻作因许示郗】  

紫空朗玄景。玄宫带绛河。济济上清房。云台焕嵯峨。八舆造朱池。羽盖倾霄柯。震风回三晨。金铃散玉华。七辔降九垓。晏眄不必家。借问求道子。何事坐尘波。岂能栖东秀。养真收太和。（○同上）  

【十月十八日紫微夫人作】  

左把玉华盖。飞景蹑七元。三晨焕紫辉。竦眄抚明真。变踊期须臾。四面皆已神。灵发无涯际。勤思上清文。何事坐横途。令尔感不专。阴<反鸟>痾失玄机。不觉年岁分。（○同上）  

【紫微吟此再三】  

玄清眇眇观。落景出东渟。愿得绝尘友。萧萧罕世营。（○真诰运象篇四。《云笈七签》九十七。诸真歌颂。《诗纪外集》二。）  

【紫微诗】  

灵人隐玄峰。真神韬云采。玄唱非无期。妙应自有待。岂期虚空寂。至韵故常在。携襟登羽宫。同宴广寒里。借问朋人谁。所存唯玉子。（《云笈七签》作女。诸真歌颂同。○同上）  

【紫微夫人歌此】〖《诗纪》云。考真诰当是丙寅二月三十日。〗  

褰裳济渌（真诰作绿。）河。遂见扶桑公。高会太林墟。赏（真诰作寝。）宴玄华宫。信道苟淳笃。何不栖东峰。（○同上）  

【紫微夫人作】  

控景始晖津。飞飚登上清。云台郁峨峨。阊阖秀玉城。晨风鼓丹霞。朱烟洒金庭。绿蕊粲玄峰。紫华岩下生。庆云缠丹炉。炼玉飞八琼。晏眄广寒宫。万椿愈童婴。龙旗启灵电。虎旗徵朱兵。高真回九曜。洞观均潜明。谁能步幽道。寻我无穷龄。（○同上）  

【紫微作】  

翳蔼紫微馆。郁台散景飚。鸾唱华盖间。凤钧导龙轺。作狼携绛旌。素虎吹角箫。云勃写灵宫。来适尘中嚣。解辔佳人寝。同气自相招。寻宗须臾顷。万灵乃一朝。椿期会足衰。劫往岂足辽。真真乃相目。莫令心徂<疒抄>。虚刀挥至空。鄙滞五神愁。（○同上）  

【四月十四日紫微夫人作二首】〖真诰连为一篇〗  

朝启东晨晖。飞軿越沧渊。山波振青涯。八风扇玄烟。回眄易迁房。有怀真感人。三金钶游盘。东岑宜永甄。纷纷当途中。孰能步生津。（○同上）  

飘飖八霞岭。徘徊飞晨盖。紫軿腾太空。晒眄九虚外。玉箫激景云。灵烟绝幽蔼。高仙归太真。清唱无涯际。去来山岳庭。何事有待迈。（○同上）  

【四月二十三日夜紫微夫人作】  

神玉曜灵津。七元焕神扉。虚迁方寸里。一跃登大微。妙音乘和唱。高会亦有机。齐此天人眄。协彼景晨飞。总辔六合外。宁有倾与危。（○同上）  

【紫微夫人作】〖《诗纪》云。考真诰当是闰月三日。〗  

薄宴尘飚领。（《云笈七签》作岭。诸真歌颂同。）代谢缘还归。奚识灵劫期。顾眄令人悲。（○同上）  

【又】  

云草荫玄方。仰感旋曜精。诜诜繁茂萌。重德必克昌。（○同上）  

【云林右英夫人诗二十五首】  

〖《诗纪》云。云林石英夫人。名媚兰。字申林。王母第十三女也。受书为云林宫右英夫人。治沧浪山。晋兴宁三年乙丑七月。诸真同降於杨君。因<口受>。〗  

【右英吟】  

寓言必可用。不用是无情。焉得驾欻迹。寻此空中灵。微音良有旨。当用慎勿轻。事事应神机。保尔见太平。（○真诰运象篇二。《云笈七签》九十八。《诗纪外集》二。）  

【七月十八日夕云林右英夫人授诗】〖此诗与许长史。兼及掾事。〗  

辔景落沧浪。腾跃青海津。绛烟乱太阳。羽盖倾九天。云舆浮空洞。倏忽风波间。来寻冥中友。相携侍帝晨。王子协明德。齐首招玉贤。下眄八阿宫。上寝希林颠。漱此紫霞腴。方知途涂辛。佳人将安在。勤心乃得亲。（○同上）  

【右英夫人所喻】〖七月二十六日〗  

绛阙排（真诰作扉。）广霄。披丹登景房。紫旗振云霞。羽晨儛八风。停盖濯景谿。采秀月支峰。咀嚼三台华。吐吸九神芒。椿数无绝纪。协日积童蒙。携袂明真馆。仰期无上皇。北钧唱羽人。玉贤粲贤众。云何波浪宇。得失为我钟。引领嚣庭内。开心拟秽冲。习适荣辱域。罕蹑希林宫。一静安足苦。试去视沧浪。（○同上）  

【七月二十八日夕右英夫人授书此诗以与许长史】  

世珍芬复交。道宗玄霄会。振衣寻冥畴。回轩风尘际。良德映灵晖。颖根粲革蔚。密言多偿福。冲净尚真贵。咸恒当象顺。携手同襟带。何为人事间。日焉生患害。（○同上）  

【九月三日夕云林王夫人喻作令示许长史】  

腾跃云景辕。浮观霞上空。霄軿纵横舞。紫盖托灵方。朱烟缠旍旄。羽帔扇香风。电号猛兽攫。雷吟奋玄龙。钧籁昆庭响。金筑唱神钟。采芝沧浪阿。掇华八渟峰。朱颜日以新。劫往方婴童。养形静东岑。七神自相通。风尘有忧哀。陨我白发翁。长冥遗遐叹。恨不早逸踪。（○同上）  

【右英吟】  

停驾望舒移。回轮返沧浪。未睹若人游。偶想安得康。良因俟青春。以叙中怀忘。（○同上）  

【九月六日夕云林喻作与许侯】  

控晨浮紫烟。八景观泒流。羽童捧琼浆。王华饯琳腴。相期白水涯。扬我萎蕤珠。（○同上）  

【又】〖真诰并上为一篇。〗  

沧房焕东霞。紫造浮绛晨。双德秉道宗。作镇真伯藩。八台可盻目。北看乃飞元。清净云中视。眇眇蹑景迁。吐纳洞岭秀。藏晖隐东山。久安人事上。日也无虚间。岂若易翁质。反此孩中颜。（○同上）  

【九月九日云林右英夫人喻作】  

晨阙在霞构。玉室起霄清。领略三奇观。浮景翔绝冥。丹华中有真。金映育挺精。八风鼓锦披。碧树曜四灵。华盖阴兰晖。紫辔策绿軿。结信通神交。触类率天诚。何事外象感。须睹瑶玉琼。（○同上）  

【九月十八日夜云林右英夫人作】  

三景秀郁玄。霄映朗八方。丹云浮高宸。逍遥任灵风。鼓翼乘素飚。竦眄琼台中。绿盖入协晨。青軿掷空同。右揖东林帝。上朝太虚皇。玉宾剖凤脑。嗷酣飞蕊浆。云钧回曲寝。千音何琅琅。锦旌召猛兽。华幡正低昂。香母折腰唱。紫烟排栋梁。总辔高清阙。解驾佳人房。昔运挺未兆。灵化顺气翔。心眇玄涯感。年随积椿崇。形垢甘臭味。动静失沧浪。我友实不尔。荣辱昨已忘。（○同上）  

【九月二十五日夜云林右英夫人授作】  

绛景浮玄晨。紫轩乘烟征。仰超绿阙内。俯眄朱火城。东霞启广晖。神光焕七灵。翳映泛三烛。流任自齐冥。风缠空洞宇。香音触节生。手携织女儛并袊匏瓜庭。左徊青羽旗。华盖随云倾。晏寝九度表。是非不我营。抱真栖大寂。金姿愈日婴。岂似愆秽中。惨惨无聊生。（○真诰运象篇三。《云笈七签》九十八。上清道类事象四。《诗纪外集》二。）  

【十月十七日云林夫人作与许侯】  

四旌（真诰作旍。）曜明空。朱轩飞灵丘。玉盖荫七景。鼓翼霄上浮。九音朗紫空。玉璈洞太无。宴咏三晨宫。唱啸呼我俦。不觉春已来。岂知二景流。佳人虽兼忘。而未放百忧。长林真可静。岩中多自娱。（○真诰运象篇三。《云笈七签》九十八。《诗纪外集》二。）  

【十月二十日授二首】〖亦应是右英喻长史也。〗  

北登玄真阙。携手结高罗。香烟散八景。玄风鼓绛波。仰超琅园津。俯眄霄陵阿。玉箫云上唱。凤鸣动九遐。乘气浮太空。曷为蹑山河。金节命羽灵。徵兵折万魔。齐挹二晨晖。千春方婴牙。丧真投竞室。不解可奈何。（○同上）  

仰眄太霞宫。金阁曜紫清。华房映太素。四轩皆朱琼。掷轮空同津。总辔儛绿軿。玉华飞云盖。西妃运锦旍。翻然尘浊涯。儵欻佳人庭。宿感应期降。所招已在冥。乘风奏霄晨。共酣丹琳罂。公侯徒眇眇。安知真人灵。（○同上）  

【右英作】〖《诗纪》云。考真诰次。当是十二月一日。〗  

清晨挹（真诰作揖。）绛霞。总气霄上游。徊軿蹑曲波。遂睹世人忧。辞旨蔚然起。不散三秀嵎。何若巡玄乡。抚璈为尔娱。君心安有际。我愿有中无。（○同上）  

【二月九日夜云林作】〖《诗纪》云。此后入丙寅年事。〗  

辔景登霄晨。游宴沧浪宫。彩云绕丹霞。灵蔼散八空。上真吟琼室。高仙歌琳房。九凤唱朱籁。虚节错羽钟。交栖金庭内。结我冥中朋。俱挹玉醴津。倏忽已婴童。云何当路蹲。愆  

痾随日崇。（○同上）  

【二月十六日右英作】  

晨游太素宫。控軿观玉河。夕宴郁绝宇。朝采圆景华。弹璈北寒台。七灵晖紫霞。济济高仙举。纷纷尘中罗。盘桓嚣蔼内。愆累不当多。（○同上）  

【二月三十日夜右英作】  

驾风骋云軿。晨登太渟丘。绛津连岑振。清波鼓浚流。步空观九纬。八纲皆已游。暂宴三金秀。来观建志俦。勤懈不相掩。是以积百忧。（○同上）  

【右英吟】  

陵波越沧浪。忽然造金山。四顾终日游。罕我云中人。（○同上）  

【右英夫人作】  

紫阙构虚上。玄馆冲绝飚。琳琅敷灵囿。华生结琼瑶。骋軿沧浪津。八风激云韶。披羽扇北翳。握节鸣金箫。凤籁和千钟。西童歌晨朝。心豁虚无外。神襟何朗寥。回儛太空岭。六气运重幽。我途岂能寻。使尔不终凋。（○同上）  

【四月十四日夕右英夫人吟歌此曲】  

玄波振沧涛。洪津鼓万流。驾景眄六虚。思与佳人游。妙唱不我对。清音与谁投。云中骋琼轮。何为尘中趋。（○同上）  

【右英作】  

松柏生玄岭。郁为寒林桀。繁葩盛严冰。未肯惧白雪。乱世幽重岫。巡生道常洁。飞此逸辔轮。投彼遐人辙。公侯可去来。何为不能绝。（○同上）  

【闰月三日夜右英作示许长史】〖案晋历丙寅年闰四月也。〗  

清静愿东山。阴景栖灵穴。愔愔闲庭虚。翳薈青林密。圆曜映南轩。朱风扇幽室。拱袂闲房内。相期启妙术。寥朗远想玄。萧条神心逸。（○同上）  

【右英吟】  

纵心空洞津。竦辔策朱軿。佳人来何迟。道德何时成。（○同上）  

【又】  

有心许斧子。言当采五芝。芝草不必得。汝亦不能来。汝来当可得。芝草与汝食。（此两得及来并戏作吴音。○同上）  

【右英吟】  

三辔抗紫轩。倾云东林阿。（○真诰运象篇三。）  

驾景游贤良。促辔东圃下。（○同上）  

【梦蓬莱四真人作诗四首】  

〖真诰曰：兴宁三年四月九日夜。梦北行登高山。觉忆登山半日许至顶。有大宫室数千间。某左有一老翁。某问翁何人来登此宇。公答我蓬莱仙公洛广休。此蓬莱山。以待真仙张诱世、石庆安、许玉斧、丁玮宁。久许。四人并东来。张诱世年可五十。石庆安甚童蒙。年可十三四。许玉斧年如今日所见。丁玮宁年可三十四五许。公因语四人言君并可各作一作篇诗以见府君。《老子》亦愿闻文笔之美言也。〗  

【石庆安作】  

灵山造太霞。竖严绝霄峰。紫烟散神州。乘飚驾白龙。相携四宾人。东朝桑林公。广休年虽前。壮气何蒙蒙。实未下路让。惟年以相崇。（○真诰握真符一。《云笈七签》九十六。诸真歌颂。《诗纪外集》三。）  

【张诱世作】  

北游太漠外。来登蓬莱阙。紫云构灵宫。香烟何郁郁。美哉洛广休。久在论道位。罗并真人坐。齐观白龙迈。离世四人用。何时共解带。有怀披襟友。欣欣高晨会。（○同上）  

【许玉斧作】  

游观奇山峙。漱濯沧流清。遥观蓬莱间。屹屹冲霄冥。五芝被绛岩。四阶植琳琼。纷纷灵华散。晃晃焕神庭。从容七觉外。任我摄天生。自足方寸里。何用白龙荣。（○同上）  

【丁玮宁作】  

玄山构沧浪。金房映灵轩。洛公挺奇尚。从容有无间。形沉北寒宇。三神栖九天。同寮相率往。推我高胜年。弱冠石庆安。未肯崇尊贤。嘲笑蓬莱公。呼此广休前。明公将何以。却此少年翰。（○同上）  

【十月十五日右英夫人说诗令疏四首】  

【青童大君常吟咏】  

欲植灭度根。当拔生死栽。沉吟堕九泉。但坐惜形骸。（○真诰运象篇三。《云笈七签》九十六。诸真歌颂。《诗纪外集》三。）  

【太虚真人常吟咏】  

观神载形时。亦如车从马。车败马奔亡。牵连一时假。哀世莫识此。但是惜风火。种罪天网上。受毒地狱下。（○同上）  

【西域真人王君常吟咏】  

形为渡神舟。薄岸当别去。形非神常宅。神非形常载。徘徊生死轮。但苦心犹豫。（○同上）  

【小有真人王君常吟咏】  

失道从死津。三魂迷生道。生生日已远。死死日已早。悲哉苦痛客。（真诰作容。）根华已颠倒。起就零落生。焉知反枯老。（○同上）  

【方诸宫东华上房灵妃歌曲】  

〖真诰注曰：按杨君记云。东方赤气中有言曰：小鲜未烹鼎。言我岩下悲。当以此事谘启司命。故答称此诗。仍及后篇也。〗  

紫桂植瑶园。朱华声凄凄。月宫生蕊渊。日中有琼池。左拔员灵曜。右制丹霞晖。流金焕绛庭。八景绝烟回。绿盖浮明朗。控节命太微。凤精童华颜。琳腴充长饥。控晨揖太素。乘飙翔玉墀。吐纳六虚气。玉嫔把巾随。弹璈南云扇。香风鼓锦披。叩商百兽舞。六天摄神威。倏欻亿万春。龄纪郁巍巍。小鲜未烹鼎。言我岩下悲。（○真诰运象篇三。《云笈七签》九十七。诸真歌颂。《诗纪外集》三。）  

【太微玄清左夫人北渟宫中歌曲】  

郁蔼非真墟。太无为我馆。玄公岂有怀。萦蒙孤所难。落凤控紫霞。矫辔登晨岸。寂寂无濠涯。晖晖空中观。隐芝秀凤丘。逡巡瑶林畔。龙胎婴尔形。八琼回素旦。琅华繁玉宫。结葩凌严粲。鹏扇绝亿领。抚翮凌霄翰。西庭命长歌。云璈乘虚弹。八风缠绿宇。丛烟豁然散。灵童掷流金。太微启璧案。三光折腰舞。紫皇挥袂赞。  

朗朗扇景曜。晔晔长庚焕。超軿竦明刃。下眄使我惋。愿哀地仙辈。何为栖林涧。（○直诰运象篇三。《云笈七签》九十七。诸真歌颂。《诗纪外集》三。○真诰云。十二月十七日夜。太元真人司命君书出此诗。云是青童宫中内房曲。恒吟赞此和神。《云笈七签》题云晋兴宁三年乙丑十二月十七日与太元真人众真降於句曲、金坛真人之室。）  

【魏夫人与众真吟诗二首】  

〖《诗纪》云。夫人任城人。晋司徒剧阳文康公舒之女。名华存。字贤安。幼而好道。精默恭介。读老庄三传。味真耽玄。常欲别真闲处。父母不许。二十四适太保掾南阳刘文。生二子。乃离隔室宇。齐于别寝。后得道仙去。时年八十三。晋成帝咸和九年也。〗  

【兴宁四年丙寅四月二十七日夜降杨羲家作】  

玄感妙象外。和声自相招。灵云郁紫晨。兰风扇绿轺。上真宴琼台。邈为地仙标。所期贵远迈。故能秀颖翘。玩彼八素翰。道成初不辽。人事胡可豫。使尔形气销。（仙歌品作消。○真诰运象篇四。《云笈七签》九十九。仙歌品引真迹经。《诗纪外集》一。）  

【十二月一日夜南岳夫人作与许长史】  

灵谷秀兰荣。藏身栖岩京。被褐均衮龙。带索齐玉鸣。表盘幽辽里。掷神太霞庭。霄上有陛贤。空中有真声。抑我曲晨飞。案此绿轩軿。下观八度内。俯叹风尘萦。解脱遗波浪。登此眇眇清。（《云笈七签》作身。）扰竞三津渴。奔驰割尔龄。（○真诰运象篇四。《云笈七签》九十九。《诗纪外集》一。）  

【南极王夫人诗】  

〖《诗纪》云。南极王夫人。王母第四女也。名林。字容真。晋兴宁四年丙寅六月二十三日降杨羲家。与真人同会。因吟授羲曰：〗  

林振须类感。云蔚待龙吟。玄数自相求。触节皆有音。飞軿出西华。总辔忽来寻。八遐非无娱。同咏理自钦。悼此四维内。百忧常在心。俱游北寒台。神风开尔襟。（○真诰运象篇四作六月二十三日夜南极夫人作。《云笈七签》九十七、诸真歌颂俱作南极王夫人授杨羲诗。《诗纪外集》二。）  

【辛玄子赠诗三首】  

〖真诰曰：辛玄子自叙并《诗》曰：玄子。字延期。陇西定谷人。汉明帝时谏议大夫。上洛、云中、赵国三郡太守辛隐之子。玄子少好道。享年不永。遂没命於长梁之津。近得度名南宫。定策朱陵方列为仙。而大帝今且见差领东海侯。代庾生。庾生者。晋庾太尉也。又见选补禁元中郎将为吴越鬼神之司。故来相从。今赠诗三篇。以叙推情之至也。其辞曰：○原注云。杨君既为吴越司命。董统鬼神。玄子职隶。方应相闻。故先造此诗陈情。〗  

畴昔入冥乡。顺驾应灵招。神随空无散。炁与庆云消。形非明玉质。玄匠安能雕。蹀足吟幽唱。仰手玩鸣条。林室有逸欢。绝此轩外交。遗景附圆曜。嘉音何寥寥。（此篇叙事迹之本志也。○真诰阐幽微一。《云笈七签》九十六。诸真歌颂。《诗纪外集》三。）  

寂通寄兴感。玄炁摄动音。高轮虽参差。万仞故来寻。萧萧研道子。合神契灵衿。委顺浪世化。心标窈窕林。同期理外游。相与静东岑。（真诰作衣此篇申情寄之来缘也。○同上）  

命驾广鄷阿。逸迹幽乡。空中自有物。有中亦无常。悟言有无际。相与会濠梁。目击玄解了。鬼神理自忘。（此篇论人鬼之幽致也。○同上）  

【紫微夫人授乞食公歌】  

〖真诰曰：紫微夫人喻曰：楚庄王时。市长宋来子恒洒扫一市。久时有一乞食公入市。经日乞。恒歌曰云云。一市人无解歌者。宋来子忽悟。疑是仙人。手为天马。鼻下为山源。〗  

天庭发双华。山源彰阴邪。清晨按天马。来诣太真家。真人无那隐。又以灭百魔。（○真诰协昌期一。《诗纪外集》一作乞食公歌。）  

【南岳夫人授太上宫中歌】  

手把八云气。英明守二重。太真握明镜。鉴合日月锋。云仪拂高阙。开括泥丸宫。万响入百关。骄女坐玄房。愈行愈鲜盛。英灵自尔通。（○真诰协昌期一。《诗纪外集》一作太上宫中歌。）  

【大洞真经诗】  

〖真诰曰：杨书右大洞真经中篇。今钞数行。〗  

扶晨始晖生。紫云映玄阿。焕洞圆光蔚。晃朗濯曜罗。眇眇灵景元。森洒空清华。九天馆玉宾。金房烟霄歌。（外国呼日为濯曜罗。○真诰协昌期一。《诗纪外集》三。）  

【八月十六日夕请灵真人授诗】〖晋兴宁三年。〗  

拟驾东岑人。停景招隐静。仁德乘波来。俱会三秀岭。灵芝信可食。使尔无终永。吸真献金浆。不待百丈井。（○真诰运象篇二。《诗纪外集》三。）  

【谚谣】  

〖真诰曰：是故君姓於杨。我得为安。谚谣云云。正我等之谓耳。君省此意少愈乎。〗  

杨君大安。董真命神。（○真诰运象篇二。）  

【内经真谚】  

〖真诰曰：眉后小穴居。为上元六合之府。主化生眼晖。和莹精光。长珠彻童。保炼目神。是真坐起之上道。一名曰真人常居。内经真谚曰：〗  

子欲夜书。当修常居。（○真诰协昌期九。《诗纪外集》三。）  

【太平酒谚】  

〖真诰曰：杨羲梦游蓬莱山。会蓬莱仙公洛广休。既下山半。见许主簿。相逢於夹石之间。公语主簿曰：吾为汝置酒四升在山上。可往饮之。此太平家酒。治人肠也。谚曰：〗  

欲得长生。饮太平。（○真诰极真辅十七。《诗纪外集》三。）  

许穆  

〈穆。一名谧。字思玄。丹杨句容人。少仕郡主簿、功曹史。选补太学博士。出为馀姚令。入为尚书郎、郡中正、护军长史、给事中、散骑常侍。修真学。密授教记。太元元年卒。年七十二。〉  

【诗】  

〖真诰曰：长史既闻启告。赋诗一篇。本注云。此即酬释梦之旨也。长史自书。〗  

微诚因理感。积精洞幽真。斐斐乘云彩。灵象凭紫烟。眇眇濯圆罗。佛佛驾飞轮。玄翰启蒙昧。顾景思自新。（○真诰协昌期二。《诗纪外集》三作答诗。）  

许翙  

〈翙。字道翔。小名玉斧。许穆少子。郡举上计掾、主簿。并不赴。居雷平山下。愿早游洞室。不欲久停人世。太和五年卒。年三十。〉  

【茅保命吟】  

朝华焕晨井。九盖倾青云。前此珪璋庸。不识万流椿。解落倏欻顷。寅客何必人。（原注。或云是诚。诚则能改。○真诰甄命授三。《诗纪外集》三。）  

【郭四朝叩船歌四首】  

〖真诰曰：掾写今舍前有塘。乃郭四朝所造也。高其墙岸。盖水得深。但历代久远。塘墙颓下耳。四朝常乘小船游戏其中。每叩船而歌曰云云。定录言。又曰：四朝。燕国人也。兄弟四人。并得道。四朝是长兄也。真法其司三官者六百年。○《诗纪》云苻秦时人。见《云笈七签》。逯案。此人乃道士所假托。《云笈七签》引洞仙传。谓四朝秦时得道。非苻秦人。〗  

清池带灵岫。长林郁青葱。玄鸟翔幽野。悟言出从容。鼓楫乘神波。稽首希晨风。未获解脱期。逍遥丘山中。（○真诰稽神枢三。茅山志八。洞仙传。《云笈七签》九十六。《诗纪外集》三。）  

浪神九陔外。研道前全真。戢此灵凤羽。藏我华龙鳞。高举方寸物。万吹皆垢尘。顾哀朝生蟪。（○真诰作惠。洞仙传作辈。《诗纪》云。一作辈。）孰尽汝车轮。（○同上）  

游空落飞飚。灵步无形方。圆景焕明霞。九凤唱朝阳。挥翮扇天津。晻蔼庆云翔。遂造太微宇。挹此金梨浆。逍遥玄陔表。不存亦不亡。（○同上）  

驾飚霞带九日。高皇齐龙轮。遂造九华室。神虎洞琼林。风云合成一。开阖幽门户。灵变玄迹灭。（○同上）  

【杜广平歌吟】  

〖真诰曰：杜契者。字广平。京兆杜陵人。建安之初。来渡江东。依孙策。后为孙权作立信校尉。黄武二年学道。隐居华阳。〗  

淳景翳广林。暧日东霞升。晨风儛六烟。勃郁八道腾。五岳何必秀。名山亦足陵。矫首摄洞阜。栖心潜中兴。吐纳胎精气。玄白谁能胜。（○真诰稽神枢三。诸真歌颂作保命仙君告许虎牙杜广平常喜歌。《云笈七签》九十六、《诗纪外集》三并作杜广平常喜歌。）  

【梦诗】  

〖真诰曰：四月二十七日夜半。梦见一女子。著上下青绫衣。与吾相见。自称云。我是王眉寿之小妹也。相见时。似如在山林之间。云明日可暂出西门外。有犊车。白牛皮巾裹仆御头者是我车也。后别相诣於贵解。因口喻作诗而别。〗  

乘炁涉渌津。采药中山颠。披心焕灵想。萧荡无悟言。愿与盛德游。骖驷骋因缘。荣尘何足寻。疾急君清玄。苟能摄妙观。吐纳可长年。（原注。王眉寿之小妹。即中候夫人也。○真诰握真辅二。《诗纪外集》三。）  

◎附  

【丁令威歌】  

〖搜神后记曰：辽东城门有华表柱。忽有一白鹤集柱头。时有少年学弓欲射之。鹤乃飞。徘徊空中而言曰云云。遂高上冲天。今辽东诸丁云。其先世有升仙者。不知名字。〗  

有鸟有鸟丁令威。去家千年今来归。城郭如故人民非。何不学仙冢累累。（《诗纪》作垒垒。《云笈七签》作离冢累。○搜神后记一。《类聚》七十八引《搜神记》。《云笈七签》百十引洞仙传。《诗纪外集》一。）  

◎鬼神  

【紫玉歌】  

〖《搜神记》曰：吴王夫差不女名紫玉。童子韩重有道术。女悦重。欲嫁之不得。乃结气而死。重游学归。往吊之。玉魂从暮出。见重流涕。乃左顾宛颈而歌曰：○逯案。此故事或不始於晋时。然以歌饰说。当在晋时。今姑附此俟考。〗  

南山有鸟。北山张罗。乌既高飞。罗将奈何。意欲从君。谗言孔多。悲结成疹。没命黄垆。命之不造。冤如之何。羽族之多。名为凤凰。一日失雄。三年感伤。虽有众鸟。不为匹双。故见鄙姿。逢君辉光。身远心近。何当暂忘。（○《搜神记》十六。《诗纪外集》四。又《御览》五百七十三引罗、何、多、垆、何、凤、伤、光八韵。吴地记引罗、何、多、垆四韵。）  

【庐山夫人女婉抚琴歌】  

〖祖台之志怪曰：建康小吏曹著。为庐山君迎至庙。庙门外置一大瓮。可受数百斛。常有风雷出其中。庐山夫人命女婉出见。容色甚丽。著大悦。夫人命婢琼林令取琴。命婉鼓之。婉抚琴歌曰云云。歌毕。即趋入。庐山君即以婉妻著。居顷之。著求还。婉泫然赋诗为别。赠以织成袳袴。〗  

登庐山兮郁嵯峨。晞阳风兮拂紫霞。招若人兮濯灵波。欣良运兮畅云柯。弹鸣琴兮乐莫过。云龙会兮登太和。（○庐山纪事。《御览》五百七十三。《诗纪外集》四。）  

【陈阿登弹琴歌】  

〖搜神后记曰：汉时。会稽勾章人至东野。还莫。不及至家。见路旁小屋燃火。因投宿止。有一少女。不欲与丈夫共宿。呼邻人家女自伴。夜共弹箜篌。问其姓名。女不答。弹弦而歌曰云云。明至东郭外。有卖食母在肆中。此人寄坐。因说昨所见。母闻阿登。惊曰：此是我女。近亡。葬於郭外。〗  

连绵葛上藤。一缓复一縆。欲知我姓名。姓陈名阿登。（○搜神后记六。《御览》五百七十三引幽明录。《御览》八百八十四引续《搜神记》。法苑珠林四十引续《搜神记》。《太平广记》三百十六引灵怪集。《诗纪外集》四。）  

【王敬伯刘妙容歌诗】  

〖续齐谐记曰：晋有王敬伯者。会稽馀姚人。少好学。善鼓琴。年十八仕於东宫。为卫佐。休假还乡。过吴。维舟中者。登亭望月。怅然有怀。乃倚琴歌泫露之时。俄闻户外有嗟赏声。见一女子。雅有容色。谓敬伯曰：女郎悦君之琴。愿共抚之。敬伯许焉。既而女郎至。姿质婉丽。绰有馀态。从以二少女。一则向先至者。女郎乃抚琴挥弦。韵调哀雅。类今之登歌。曰古所谓楚明君也。唯嵇叔夜能为此声。自兹已来。传习数人而已。复鼓琴歌迟风之词。因叹息久之。乃命大婢酌酒。小婢弹箜篌。作宛转歌。女郎脱头上金钗。扣琴弦而和之。意韵繁谐。歌凡八曲。敬伯唯忆二曲。将去。留锦卧具、绣香囊并佩一双。以遗敬伯。敬伯报以牙火笼玉琴轸。女郎怅然不忍别。且曰：深闺独处。十有六年矣。邂逅旅馆。尽平之志。盖冥契非人事也。言竟便去。敬伯船至虎牢戍。吴令刘惠明者。有爱女早世舟中。亡卧具。於敬伯船获焉。敬伯具以告。果於帐中得火笼琴轸。女郎名妙容。字雅华。大婢名春条。年二十许。小婢名桃枝。年十五。皆善弹箜篌及宛转歌。相继俱卒。○以上《乐府诗集》引。乐府又云。唐李端又有王敬伯歌。亦出於此。逯案。续齐谐记。梁吴均撰。然检《御览》、事类赋引此或谓出《晋书》。或谓出《世说》。似王刘歌诗晋世已有记载。今列此俟考。〗  

【王敬伯泫露诗】  

低露下深幕。垂月照孤琴。空弦益宵泪。谁怜此夜心。（○《御览》五百七十七引《晋书》。事类赋琴赋注引《世说》。）  

【刘妙容宛转歌二首】  

月既明。西轩琴复清。寸心斗酒争芳夜。千秋万岁同一情。歌宛转。宛转凄以哀。愿为星与汉。光影共徘徊。（○《乐府诗集》六十。《诗纪外集》四。）  

悲且伤。参差泪成行。低红掩翠方无色。金徽玉轸为谁锵。歌宛转。宛转情复悲。愿为烟与雾。氛氲对容姿。（○同上）  

【又一首】  

宛转情复哀。愿为烟与雾。氛氲君子怀。（○《御览》五百七十七引《晋书》。事类赋琴赋注。○逯案。此盖上歌第二首佚文。）  

## 宋诗卷一  

王叔之  

〈叔之。字穆仲。琅邪人。晋、宋间处士。有《庄子》义疏三卷、集十卷。〉  

【游罗浮山诗】  

庵蔼灵岳。开景神封。绵界盘址。中天举峰。孤楼侧挺。层岫回重。风云秀体。卉木媚容。  

（○《类聚》七。《诗纪》五十四。）  

【拟古诗】  

客从北方来。言欲到交趾。远行无他货。惟有凤皇子。百金我不欲。千金难为市。（○《类聚》九十作晋王叔之。《诗纪》五十四。）  

伍辑之  

〈辑之。仕晋。官爵未详。入宋为奉朝请。有从征记若干卷、集十二卷。〉  

【劳歌二首】  

幼童轻岁月。谓言可久长。一朝见零悴。叹息向秋霜。迍邅已穷极。疢痾复不康。每恐先朝露。不见白日光。庶及盛年时。暂遂情所望。吉辰既乖越。来期眇未央。促促岁月尽。穷年空悲伤。（○文苑英华二百三。《乐府诗集》八十六。《诗纪》五十四。）  

女萝依附松。终已冠高枝。浮萍生托水。至死不枯萎。伤哉抱关士。独无松与期。月色似冬草。居身苦且危。幽生重泉下。穷年冰与澌。多谢负郭生。无所事六奇。劳为社下宰。时无魏无知。（○《乐府诗集》八十六。）  

【春芳诗】  

桃柳发葇荣。丹绿粲郊邑。（○《初学记》三。）。  

卞伯玉  

〈伯玉。济阴人。仕晋。官爵未详。入宋为东阳太守、黄门郎。有系辞注二卷、集五卷。〉  

【赴中书郎诗】  

大方信苞容。优渥遂不已。跃鳞龙凤池。挥翰紫宸里。（○《书钞》五十七作赴中书诗。《初学记》十一作中书郎诗。《诗纪》六十二。又《初学记》十一引第三句。）  

谢瞻  

〈瞻。字宣远。一名檐。字通远。陈郡阳夏人。晋元兴元年。为安西将军桓伟参军。历楚台秘书郎、刘柳建威长史、武帝镇军参军、琅邪王大司马参军。转主簿、安城相、宋国中书、侍郎、相国从事中郎。出为豫章太守。文章与从叔混、族弟灵运相抗。永初二年卒。年三十九。有集三卷。（○《宋书》及南史本传俱言卒年三十五。严可均全宋文云。考瞻卒於永初二年。年三十五。灵运诛於元嘉十年。年四十九。则灵运长於瞻二岁。疑有一误。逯案。灵运生卒无误。瞻卒年三十五当为三十九之讹。瞻永初年卒。时如为三十九。则长于灵运二岁。元兴元年任桓伟参军为十九岁。如为三十五岁。则元兴元年仅十五岁。以常例衡之。不应是时即为参军也。）〉  

【九日从宋公戏马台集送孔令诗】  

风至授寒服。霜降休百工。繁林收阳彩。密苑解华丛。巢幕无留燕。遵渚有归鸿。轻霞冠秋日。迅商薄清穹。圣心眷嘉节。扬銮戾行宫。四筵沾芳醴。中堂起丝桐。扶光迫西汜。欢馀宴有穷。逝矣将归客。养素克有终。临流怨莫从。欢心叹飞蓬。（○《文选》二十。古今岁时杂咏三十三。《诗纪》四十九。又《类聚》四、《初学记》四、《御览》三十二并引工、鸿、穹、宫、桐、穷六韵。）  

【答康乐秋霁诗】〖《文选》作答灵运。《诗纪》同。〗  

夕霁风气凉。闲房有馀清。开轩灭华烛。月露皓已盈。独夜无物役。寝者亦云宁。忽获愁霖唱。怀劳奏所诚。叹彼行旅艰。深兹眷言情。伊余虽寡慰。殷忧暂为轻。牵率酬嘉藻。长揖愧吾生。（○《文选》二十五。《诗纪》四十九。）  

【於安城答灵运诗】〖五章〗  

条繁林弥蔚。波清源愈浚。华宗诞吾秀。之子绍前胤。绸缪结风徽。烟煴吐芳讯。鸿渐随事变。云台与年峻。  

华萼相光饰。嘤鸣悦同响。亲亲子敦余。贤贤五尔赏。比景后鲜辉。方年一日长。萎叶爱荣条。涸流好河广。狥业谢成操。复礼愧贫乐。幸会果代耕。符守江南曲。履运伤荏苒。遵途欢缅邈。布怀存所钦。我劳一何笃。  

肇允虽同规。翻飞各异概。迢递封畿外。窈窕承明内。寻途之既暌。即理理已对。丝路有恒悲。矧乃在吾爱。  

跬行安步武。铩翮周数仞。岂不识高远。违方往有吝。岁寒霜雪严。过半路愈峻。量己畏友朋。勇退不敢进。行矣励令猷。写诚酬来讯。（○《文选》二十五。《诗纪》四十九。又《类聚》二十一作答灵运诗。引第二章。）  

【王抚军庾西阳集别时为豫章太守庾被徵还东诗】  

〖集曰：谢还豫章。庾被徵还都。王抚军送至湓口南楼作。〗  

祗召旋北京。守官反南服。方舟析旧知。对筵旷明牧。举觞矜饮饯。指途念出宿。来晨无定端。别晷有成速。颓阳照通津。夕阴暧平陆。榜人理行舻。輶轩命归仆。分手东城闉。发棹西江隩。离会虽相杂。逝川岂往复。谁谓情可书。尽言非尺牍。（○《文选》二十。《诗纪》四十九。○逯案。六臣本只作王抚军庾西阳集别。）  

【经张子房庙诗】  

王风哀以思。周道荡无章。卜洛易隆替。兴乱罔不亡。力政吞九鼎。苛慝暴三殇。息肩缠民思。灵鉴集朱光。伊人感代工。聿来扶兴王。婉婉幕中画。辉辉天业昌。鸿门销薄蚀。垓下陨欃枪。爵仇建萧宰。定都护储皇。肇允契幽叟。翻飞指帝乡。惠心奋千祀。清埃播无疆。神武睦三正。裁成被八荒。明两烛河阴。庆霄薄汾阳。銮旍历颓寝。饰像荐嘉尝。圣心岂徒甄。惟德在无忘。逝者如可作。揆子慕周行。济注属车士。粲粲翰墨场。瞽夫违盛观。竦踊企一方。四达虽平直。蹇步愧无良。餐和忘微远。延首咏太康。（○《文选》二十一作张子房诗。《诗纪》四十九。又《类聚》三十八作引王、昌、枪、皇、乡、疆六韵。）  

【游西池诗】  

逍遥越郊肆。愿言屡经过。回阡被陵阙。高台眺飞霞。惠风荡繁囿。白雪腾曾阿。褰裳顺兰沚。徙倚引芳柯。美人愆岁月。迟暮独如何。（○《类聚》二十八。）  

孔欣  

〈欣。会稽山阴人。仕晋。入宋为国子博士。景平中。会稽太守褚淡之以为参军。有集九卷。〉  

【置酒高堂上】  

置酒宴友生。高会临疏棂。芳俎列嘉肴。山罍满春青。广乐充堂宇。丝竹横两楹。邯郸有名倡。承间奏新声。八音何寥亮。四座同欢情。举觞发湛露。衔杯咏鹿鸣。觞谣可相娱。扬解意何荣。顾欢来义士。畅哉矫天诚。朝日不夕盛。川流常宵征。生犹悬水溜。死若波澜停。当年贵得意。何能竞虚名。（○《乐府诗集》三十一。《诗纪》五十四。）  

【相逢狭路间】  

相逢狭路间。道狭正踟蹰。如何不群士。行吟戏路衢。辍步相与言。君行欲焉如。淳朴久已凋。荣利迭相驱。流落尚风波。人情我迁渝。势集堂必满。运去庭亦虚。竞趋尝不暇。谁肯眷桑枢。无为肆独往。只将困沦胥。未若及初九。携手归田庐。躬耕东山畔。乐道咏玄书。狭路安足游。方外可寄娱。（○《乐府诗集》三十四。广《文选》十四。《诗纪》五十四。）  

【猛虎行】  

饥不食邪蒿莱。倦不息无终里。邪蒿乖素尚。无终丧若始。（○《文选》四十六王文宪集序注。）  

【祠太庙】  

束带从王事。结缨奉清祀。肃肃禁闱内。翳然绝尘轨。峨峨高堂上。层构郁云起。明发修荐享。矜悚不遑止。罄折阶廊间。栖栖常靡已。（○《初学记》十三。万花谷后十七。《诗纪》五十四。）  

宋文帝刘义隆  

〈义隆。小字车儿。武帝第三子。晋义熙十一年。封彭城县公。历徐州、司州、荆州刺史。宋受禅。封宜都王。镇湘江。景平二年八月即位。改元元嘉。三十年。为太子刘劭所弑。年四十七。宋孝武帝定乱。谥曰文皇帝。有集十卷。〉  

【元嘉七年以滑台战守弥时遂至陷没乃作诗】  

逆虏乱疆场。边将婴寇仇。坚城效贞节。攻战无暂休。覆渖不可食。离机难复收。势谢归途单。於焉见幽囚。烈烈制邑守。舍命蹈前修。忠臣表年暮。贞柯邮严秋。楚庄投袂起。终然报强仇。去病辞高馆。卒获舒国忧。戎事谅未殄。民患焉得瘳。抚剑怀感激。志气若云浮。愿想凌扶摇。弭旆拂中州。爪牙申威灵。帷幄骋良筹。华裔混殊风。率土浃王猷。惆怅惧迁逝。北顾涕交流。（○《宋书》索虏传。）  

【北伐诗】  

〖宋《书》曰：元嘉二十三年。诏群臣曰：吾少览篇籍。颇爱文义。自缨绋世务。情兼家国。徒存日昃。终有惭德。而区宇未一。师馑代有。永言斯瘼。弥干其虑。属思之功。与事而废。残虐游魂。齐民涂炭。乃眷北顾。无忘私拯。思总群谋。扫清逋逆。感慨之来。遂成短韵。卿等体国情深。亦当义笃其怀也。《诗》曰：〗  

季父鉴祸先。辛生识机始。崇替非无徵。兴废要有以。自昔沦中畿。倏焉盈百祀。不睹南云阴。但见胡尘起。乱极治方形。涂泰由积否。方欲涤。遗氛。矧乃秽边鄙。眷言悼斯民。纳隍良在己。逝将振宏罗。一麾同文轨。时乎岂再来。河清难久俟。骀驷安局步。骐骥志千里。梁傅畜义心。伊相抱深耻。赏契将谁寄。要之二三子。无令齐晋朝。取愧邹鲁士。（○《宋书》索虏传。又《类聚》五十九、《诗纪》四十五并引始、以、祀、起、否、鄙、己、轨八韵。）  

【登景阳楼诗】  

崇堂临万雉。层楼跨九成。瑶轩笼翠幌。组幕翳云屏。阶上晓露洁。林下夕风清。蔓藻嬛绿叶。芳兰媚紫茎。极望周天险。留察浃神京。交渠纷绮错。列植发华英。（○《类聚》六十三。《诗纪》四十五。）  

士女眩街里。轩冕曜都城。万轸杨金镳。千轴树兰旌。（○《御览》三百五十八。○逯案。两篇当为一首。）  

宗炳  

〈炳。字少文。南阳湟阳人。晋义熙中。武帝领荆州。辟主簿。后召为太尉参军。辟太尉掾。宋受禅。徵太子舍人。文帝即位。徵通直郎。皆不就。有集十六卷。〉  

【登半石山诗】  

清晨陟阻崖。气志洞萧洒。嶰谷崩地幽。穷石凌天委。长松列竦肃。万树巉岩诡。上施神农萝。下凝尧时髓。（○《类聚》七。《诗纪》三十六。）  

【登白鸟山诗】  

我徂白鸟山。因名感昔拟。仰升数百仞。俯览眇千里。杲杲群木分。岌岌众峦起。（○《类聚》七。《诗纪》三十六。）  

孔甯子  

〈甯子。会稽山阴人。义熙初为武这太尉主簿。永初中为文帝镇西谘议参军。文帝即位。以为黄门侍郎。领步兵校尉。进侍中。元嘉二年卒。有集十五卷。〉  

【棹歌行】  

君子乐和节。品物待阳时。上位降繁祉。元已命水嬉。仓武戒桥梁。旄人树羽旗。高樯抗飞帆。羽盖翳华枝。佽飞激逸响。娟娥吐清辞。溯洄缅无分。欣流怆有思。仰瞻翳云缴。俯引沈泉丝。委羽漫通渚。鲜染中填坻。鹢鸟感江使。扬波骇冯夷。夕影虽已西。□□终无期。（○《乐府诗集》四十。《诗纪》五十三。）  

【前缓声歌】  

供帐设玄宫。众仙胥□亚。照照二仪旷。雍容风云暇。北伐太行鼓。南整九疑驾。笙歌兴洛川。鸣箫起秦榭。钧天异三代。广乐非韶夏。满堂皆人灵。列筵必羽化。乌可循日留。兔自延月夜。弱水时一濯。扶桑聊暂舍。兆旬言履端。千龄□八蜡。（○《乐府诗集》六十五。《诗纪》五十三。）  

傅亮  

〈亮。字季友。北地灵州人。晋义熙中为中书黄门侍郎。武帝受禅。加尚书仆射。后与徐羡之、谢晦同废少帝。奉迎文帝即位。元嘉三年被诛。年五十三。有集三十一卷。〉  

【从武帝平闽中诗】  

鞠旅扬城。大搜徐方。旅旌首路。元戎启行。弭楫洪河。总辔崇芒。（《诗纪》作冈。○《类聚》五十九。《诗纪》五十三。○逯案。宋武帝有平关中姚秦事。无平闽中事。闽。关之讹。）  

【从征诗】  

息徒西楚。伫楫旧乡。止犹岳立。动则云翔。烈烈群师。星言启行。泛舟掩河。秣马登芒。（○《类聚》五十九。《诗纪》五十三。）  

【奉迎大驾道路赋诗】  

〖《诗纪》云。《宋书》本传曰：亮初奉迎大驾。道路赋诗三首。其一篇有忧惧之辞。按本传。宋少帝废。亮率行台至江陵奉迎文帝。疑即此时作也。〗  

夙棹发皇邑。有人祖我舟。饯离不以{敝巾}。赠言重琳球。知止道攸贵。怀禄义所尤。四牡倦长路。君辔可以收。张邴结晨轨。疏董顿夕辀。东隅诚已谢。西景逝不留。性命安可图。怀此作前修。敷衽铭笃诲。引带佩嘉谋。迷宠非予志。厚德良未酬金。抚躬愧疲朽。三省惭爵浮。重明照蓬艾。万品同率由。忠诰岂假知。式微发直讴。（○《宋书》本传。《诗纪》五十三。）  

【冬至】  

星昴殷仲冬。短晷穷南陆。柔荔迎时萋。芳芸应节馥。（○《初学记》四。古今岁时杂咏三十九。《诗纪》五十三。）  

谢晦  

〈晦。字宣明。陈郡阳夏人。初为武帝太尉参军。武帝受命。封武昌县公。少帝即位。加中书令。文帝即位。加使持节。进号卫将军。元嘉三年被诛。年三十七。〉  

【彭城会诗】  

〖宋《书》曰：晦为宋武帝太尉主簿。从征关洛。帝於彭城大会。命纸笔赋诗。晦恐帝有失。起谏帝。即代作曰：〗  

先荡临淄秽。却清河洛尘。华阳有逸骥。桃林无伏轮。（○《宋书》本传。《御览》五百九十一作宋高祖。《诗纪》五十三。）  

【悲人道】  

〖宋《书》曰：晦败。乃携某弟遁、兄子世基等七骑北走。遁肥壮。不能骑马。晦每待之。行不得速。至安陆延头。为戍主光顺之所执。顺之。晦故吏也。槛送京师。於路作悲人道。其词曰：〗  

悲人道兮悲人道之实难。哀人道之多险。伤人道之寡安。懿华宗之冠胄。固清流而远源。树文德於庭户。立操学於衡门。应积善之馀祐。当履福之所延。何小子之凶放。实招祸而作愆。值革变之大运。遭一顾於圣皇。参谋猷於创物。赞帝制於宏纲。出治戎於禁卫。入关言於帷房。分河山之圭组。继文武之龟章。禀顾命於西殿。受遗寄於御床。伊懦劣其无节。实怀此而不忘。荷隆遇於先主。欲报之於后王。忧托付之无效。惧愧言於存亡。谓继体其嗣业。能增辉於前光。居遏密之未几。越礼度而湎荒。普天壤而殒气。必社稷之沦丧。矧吾侪之体国。实启处而匪遑。藉亿兆之一志。固昏极而明彰。谅主尊而民晏。信卜祚之无疆。国既危而重构。家已衰而载昌。获扶颠而休否。冀世道之方康。朝褒功以疏爵。只命服於西蕃。奏箫管之嘈囋。拥朱旄之赫煌。临八方以作镇。响文武之桓桓。厉薄弱以为政。实忘食於日旰。岂申甫之敢慕。庶惟宋之屏翰。甫逾历其三稔。实周回其未再。岂有虑於内□。□□□其云裁。痛夹辅之二宰。并加辟而靡贷。哀弱息之从祸。悲发中而心痗。伊荆汉之良彦。逮文武之子民。见忠贞而弗亮。睹理屈而莫申。皆义概而同愤。咸荷戈而竞臻。浮舳舻之奕奕。陈车骑之辚辚。观人和与师整。谓兹兵其谁陈。庶亡魂之雪怨。反泾渭於彝化。齐轻舟於江曲。殄锐敌其皆湮。勒陆徒於白水。寇无反於只轮。气扔捷而益壮。威既肃而弥振。嗟时哉之不与。迕风雨以逾旬。我谋战而不克。彼继奔其蹑尘。乏智勇之奇正。忽孟明而是遵。苟成败其有数。岂怨天而尤人。恨矢石之未竭。遂摧师而覆陈。诚得丧之所遭。固当之其无吝。痛而怀之弱子。横遭罹之殃衅。智未穷而事倾。力未极而莫振。誓同尽於锋镝。我怯劣而愆信。愍弟侄之何辜。实五咎之所婴。谓九夷之可处。思致免以全生。嗟性命之难遂。乃窘绁於边亭。亦何忤於天地。备艰危而是丁。我闻之於昔诰。功弥高而身戚。霍芒刺而幸免。卒倾宗而灭族。周叹贵於岳吏。终下审而靡鞠。虽明德之大贤。亦不免於残戮。怀今惮而忍人。忘向惠而莫复。绩无赏而震主。将何方以自牧。非砏石之图照。孰违祸以取福。箸殷鉴认自古。岂独叹於季叔。能安亲而扬名。谅见称於先哲。保归全而终孝。伤在余而皆缺。辱历世之平素。忽盛满而倾灭。惟烝尝与洒埽。痛一朝而永绝。问其谁而为之。实孤人之险戾。罪有逾於丘山。虽百死其何雪。羁角偃兮衡闾。亲朋交兮平义。虽履尚兮不一。隆分好兮情寄。俱惮耕兮从禄。睹世道兮艰诐。规志局兮功名。每谓之兮为易。今定谥兮阖棺。惭明智兮昔议。虽待尽兮为耻。嗟原颜兮靡寘。长揖兮数子。谢尔兮明智。百龄兮浮促。终焉兮斟克。卧尽兮斧斤。理命兮同得。世安彼兮非此。岂晓分兮辨惑。御庄生之达言。请承风以为则。（○《宋书》本传。）  

【连句诗】  

〖宋《书》曰：晦被诛。世基坐从。其将刑。为连句《诗》曰云云。谢晦续之曰：〗  

功遂侔昔人。保退无智力。既涉太行险。斯路信难陟。（○《宋书》本传。南史谢世基传。计纪五十三。）  

谢世基  

【连句诗】  

〖宋《书》曰：世基。晦之从子也。有才气。晦被诛。世基坐从。其将刑。为连句《诗》曰：〗  

伟哉横海鲸。壮矣垂天翼。一旦失风水。翻为蝼蚁食。（○《宋书》谢晦传。南史谢世基传。《诗纪》五十三。）  

郑鲜之  

〈鲜之。字道子。开封人。初仕晋。为辅国主簿。武帝受禅。迁太常、都官尚书。元嘉三年。为尚书右仆射。四年卒。时年六十四。有集二十卷。〉  

【行经张子房庙诗】  

七雄裂周纽。道尽鼎亦沦。长风晦昆溟。潜龙动泗滨。紫烟翼丹虬。灵媪悲素鳞。（○《类聚》三十八。《诗纪》五十三。）  

范泰  

〈泰。字伯伦。南阳顺阳人。晋豫章太守甯子。晋太元初为太学博士。出为天门太守。义熙初。荆州刺史司马休之以为长史、南郡太守。入为黄门郎、御史中丞。出为东阳太守。累迁尚书兼司空。宋受禅。拜金紫光禄大夫。元嘉三年。进侍中、左光禄大夫、国子祭酒。五年卒。年七十四。有集二十卷。〉  

【经汉高庙诗】  

啸吒英豪萃。指挥五岳分。乘彼道消势。遂廓宇宙氛。重瞳岂不伟。奋臂腾群雄。壮力拔高山。猛气烈迅风。恃勇终必挠。道胜业自隆。（○《类聚》三十八。《诗纪》五十三。）  

【鸾鸟诗】  

昔罽宾王结罝峻卯之山。获一鸾鸟。王甚爱之。欲其鸣而不致也。乃饰以金樊。飨以珍羞。对之愈戚。三年不鸣。其夫人曰：尝闻鸟见其类而后鸣。何不县镜以映之。王从其意。鸾睹形悲鸣。哀响冲霄。一奋而绝。嗟乎。兹禽何情之深。昔钟子破琴於伯牙。匠石韬斤於郢人。盖悲妙赏之不存。慨神质於当年耳。矧乃一举而殒其身者哉。悲夫。乃为《诗》曰：  

神鸾栖高梧。爰翔霄汉际。轩翼飏轻风。清响中天厉。外患难预谋。高罗掩逸势。明镜悬高堂。顾影悲同契。一激九霄音。响流形已毙。（○《类聚》九十。《诗纪》五十三。）  

【九月九日诗】  

劲风肃林阿。鸣雁惊时候。篱菊熙寒藂。竹枝不改茂。（○《书钞》百五十五。）  

【诗】  

〖《诗纪》作咏老。并注云。艺文云梁范泰作。考梁无此名。附于此。然不得即以为伯伦作也。〗  

枉生竟何豫。未云倏已老。华发飘悴容。若虑栖怀抱。畴昔少年时。皆以归大造。（○《类聚》八十。《诗纪》五十三。）  

【咏雪诗】  

王山亘野。琼林分道。（○《书钞》百五十二。）  

【赠袁湛谢混诗】  

〖《晋书》曰：湛。字士深。少有操植。以冲粹自立而无文华。故不为流俗所重。时谢混为仆射。范泰赠湛及混《诗》云：〗  

亦有后出隽。离群颇骞翥。（○《晋书》袁湛传。）  

## 宋诗卷二  

谢灵运  

〈灵运。小名客儿。陈郡阳夏人。晋车骑将军谢玄孙。太元末。袭封康乐公。为琅邪王大司马参军。刘毅镇姑熟。以为抚军记室参军。毅镇江陵。又以为卫军从事中郎。毅诛。武帝版为太尉参军。宋国建。迁相国从事中郎。宋受禅。降爵为侯。起为散骑常侍。转太子左卫率。少帝即位。出为永嘉太守。文帝即位。徵为秘书监。迁侍中。寻引病东归。以游宴免官。起为临川内史。后为有司所纠。兴兵叛。禽付广州。元嘉十年。诏就广州弃市。年四十九。有《晋书》三十六卷、集二十卷。〉  

【乐府】  

【善哉行】〖以下四言。〗  

阳谷跃升。虞渊引落。景曜东隅。蜿晚西薄。三春燠敷。九秋萧索。凉来温谢。寒往暑却。居德斯颐。积善嬉谑。阴灌阳丛。凋华堕萼。欢去易惨。悲至难铄。击节当歌。对酒当酌。鄙哉愚人。戚戚怀瘼。善哉达士。滔滔处乐。（○《乐府诗集》三十六。广《文选》十四。诗经四十七。又《类聚》四十一作谢惠连。引却、萼、酌、瘼、乐五韵。）  

【陇西行】  

昔在《老子》。至理成篇。柱小倾大。绠短绝泉。鸟之栖游。林檀是闲。韶乐牢膳。岂伊攸便。胡为乖枉。从表方圆。耿耿僚志。慊慊丘园。善歌以咏。言理成篇。（○《乐府诗集》三十七。《诗纪》四十七。）  

【日出东南隅行】〖以下五言。〗  

柏梁冠南山。桂宫燿北泉。晨风拂幨幌。朝日照闺轩。美国人卧屏席。怀兰秀瑶璠。皎洁秋松气。淑德春景暄。（○《类聚》四十一。《乐府诗集》二十八。《诗纪》四十七。）  

【长歌行】  

倏烁夕星流。昱奕朝露团。粲粲乌有停。泫泫岂暂安。徂龄速飞电。颓节骛惊湍。览物起悲绪。顾已识忧端。朽貌改鲜色。悴容变柔颜。变改苟催促。容色乌盘桓。亹亹衰期迫。靡靡壮志阑。既惭臧孙慨。复愧杨子叹。寸阴果有逝。尺素竟无观。幸赊道念戚。且取长歌欢。（○《乐府诗集》三十。广《文选》十四。《诗纪》四十七。）  

【苦寒行】  

岁岁层冰合。纷纷霰雪落。浮阳减清晖。寒禽叫悲壑。饥爨烟不兴。渴汲水枯涸。（○《类聚》四十一。《乐府诗集》三十三。《诗纪》四十七。）  

【又】  

樵苏无夙饮。凿冰煮朝餐。悲矣采薇唱。苦哉有馀酸。（○《初学记》七。）  

【豫章行】  

短生旅长世。恒觉白日欹。览镜睨颓容。华颜岂久期。苟无回戈术。坐观落崦嵫。（○《类聚》四十一。《乐府诗集》三十四。《诗纪》四十七。）  

【相逢行】  

〖《诗纪》云。乐府作惠连。今从艺文作灵运。〗  

行行即长道。道长息班草。邂逅赏心人。与我倾怀抱。夷世信难值。忧来伤人。平生不可保。阳华与春渥。阴柯长秋槁。心慨荣去速。情苦忧来早。日华难久居。忧来伤人。谆谆亦至老。亲党近恤庇。昵君不常好。九簇悲素霰。三良怨黄鸟。迩朱白即赪。忧来伤人。近缟洁必造。水流理就湿。火炎同归燥。赏契少能谐。断金断可宝。各计莫适从。万端信纷绕。巢林宜择木。结友使心晓。心晓形迹略。略迩谁能了。相逢既若旧。忧来伤人。片言代纻缟。（○《乐府诗集》三十四作谢惠连。《诗纪》四十七。又《类聚》四十一引草、抱、保三韵。）  

【折杨柳行】  

〖原二首。按第一首郁郁河边树。乃魏文帝词。今删。〗  

骚屑出穴风。挥霍见日雪。飕飕无久摇。皎皎几时洁。未觉泮春冰。已复谢秋节。空对尺素迁。独视寸阴灭。否桑未易系。泰茅难重拔。桑茅（乐府作苎。）迭生运。语默寄前哲。（○《乐府诗集》三十七。广《文选》十四。《诗纪》四十七。）  

【泰山吟】  

岱宗秀维岳。崔崒刺云天。岝崿既崄巇。触石辄芊绵。登封瘗崇坛。降禅藏肃然。石闾何晻蔼。明堂秘灵篇。（○《初学记》五。岱史。《乐府诗集》四十一。《诗纪》四十七。又《初学记》十三引天、然二韵。）  

【君子有所思行】  

总驾越钟陵。还顾望京畿。踯躅周名都。游目倦忘归。市鄽无厄室。世族有高闱。密亲丽华苑。轩薨饰通逵。孰是金张乐。谅由燕赵诗。长夜恣酣饮。穷年弄音徽。盛往速露坠。衰来疾风飞。馀生不欢娱。何以竟暮归。寂寥曲肱子。瓢饮疗朝饥。所秉自天性。贫富岂相讥。（○《乐府诗集》六十一。广《文选》十四。《诗纪》四十七。）  

【悲哉行】  

〖《诗纪》云。陆士衡集亦载此诗。误也。陆别有一首。〗  

萋萋春草生。王孙游有情。差池燕始飞。夭袅桃始荣。灼灼桃悦色。飞飞燕弄声。檐上云结阴。涧下风吹清。幽树虽改观。终始在初生。松茑欢蔓延。棹葛欣虆萦。眇然游宦子。晤言时未并。鼻感改朔气。眼伤变节荣。侘傺岂徒然。澶漫绝音形。风来不可托。鸟去岂为听。（○《乐府诗集》六十二。陆士衡文集七。广《文选》十四。《诗纪》四十七。又《类聚》四十一引情、荣二韵。）  

【会吟行】  

六引缓清唱。三调伫繁音。列筵皆静寂。咸共耹会吟。会吟自有初。请从文命敷。敷绩壶冀始。刊木至江汜。列宿炳天文。负海横地理。连峰竞千仞。背流各百里。滮池溉粳稻。轻云暧松杞。两京愧佳丽。三都岂能似。层台指中天。高墉积崇雉。习燕跃广途。鹢首戏清沚。肆呈窈窕容。路曜<女便>娟子。自来弥世代。贤达不可纪。句践善废兴。越叟识行止。范蠡出江湖。梅福入城市。东方就旅逸。梁鸿去桑梓。牵缀书士风。辞殚意未已。（○《文选》二十八。《乐府诗集》六十四。三谢诗。《诗纪》四十七。又《类聚》四十二作吴会行。引音、吟、敷、汜、止、市六韵。）  

【缓歌行】  

飞客结灵友。凌空萃丹丘。习习和风起。采采彤云浮。（《诗纪》云。一作流。）娥皇发湘浦。霄明出河洲。宛宛连螭辔。裔裔振龙旒。（《诗纪》云。一作辀。○《类聚》四十二。《乐府诗集》六十五。《诗纪》四十七。）  

【燕歌行】〖七言〗  

孟冬初寒节气成。悲风入闺霜依庭。秋蝉噪柳燕辞楹。念君行役怨边城。君何崎岖久徂征。岂无膏沐感鹳鸣。对君不乐泪沾缨。辟窗开幌弄秦筝。调弦促柱多哀声。遥夜明月鉴帷屏。谁知河汉浅且清。展转思服悲明星。（○《乐府诗集》三十二。广《文选》十四。《诗纪》四十七。又万花谷后四十引成、庭、盈、廷四韵。）  

【鞠歌行】〖以下杂言。〗  

德不孤兮必有邻。唱和之契冥相因。譬如虬虎兮来风云。亦如形声影响陈。心欢赏兮岁易沦。隐玉藏彩畴识真。叔牙显。夷吾亲。郢既殁。匠寝斤。览古籍。信伊人。永言知已感良辰。（○《乐府诗集》三十三。《诗纪》四十七。）  

【顺东西门行】  

出西门。眺云间。挥斤扶木坠虞泉。信道人。鉴徂川。思乐暂舍誓不旋。闵九九。伤牛山。宿心载违徒昔言。竞落运。务颓年。招命侪好相追牵。酌芳酤。奏繁弦。惜寸阴。情固然。（○《乐府诗集》三十七。《诗纪》四十七。）  

【上留田行】  

薄游出彼东道。上留田。薄游出彼东道。上留田。循听一何矗矗。上留田。澄川一何皎皎。上留田。悠哉逷矣征夫。上留田。悠哉逷矣征夫。上留田。两服上阪电游。上留田。舫舟下游飙驱。上留田。此别既久无适。上留田。此别既久无适。上留田。寸心系在万里。上留田。尺素遵此千夕。上留田。秋冬迭相去就。上留田。秋冬迭相去就。上留田。素雪纷纷鹤委。上留田。清风飚飚入袖。上留田。岁云暮矣增忧。上留田。岁云暮矣增忧。上留田。诚知运来讵抑。上留田。熟视年往莫留。上留田。（○《乐府诗集》三十八。广《文选》十四。诗经四十七。）  

【诗】  

【三月三日侍宴西池诗】〖四言〗  

详观记牒。鸿荒莫传。降及云鸟。曰圣则天。虞承唐命。周袭商艰。江之永矣。皇心惟眷。矧乃暮春。时物芳衍。滥觞逶迤。周流兰殿。礼备朝容。乐阕夕宴。（○《类聚》四。广《文选》八。《诗纪》四十七。又《初学记》四、古今岁时杂咏十六并引衍、殿、宴三韵。）  

【赠从弟弘元诗】〖六章〗从弟弘元。为骠骑记室参军。义熙十一年十月十日。从镇江陵。赠以此诗。  

毖彼明泉。馥矣芳荑。扬晔神皋。澂清灵谿。灼灼吾秀。徽美是谐。誉必德昭。志由业栖。  

憩凤于林。养龙在泉。舍潜就跃。假云翔天。饪以味变。台以明宣。言辞戚朝。聿来鼎藩。  

昔尔同事。谓予偕征。暌合无朕。聚散有情。我端北署。子腾南溟。申非授乖。饮泪凄声。  

缅邈荆巫。杳翳江湍。三千既旷。繇役实难。想像微景。延伫音翰。因云往情。感风来叹。  

寝处燕说。指辰忌薄。仳离未几。节至采获。静念霜繁。长怀景落。人道分虑。前期靡托。  

视听易狎。冲用难本。违真一差。顺性谁卷。颜子悔伤。蘧生化善。心愧虽厚。行迷未远。平生结诚。久要罔转。警掉候风。侧望双反。（○文馆词林百五十二。）  

【答中书诗】〖八章〗  

悬圃树瑶。昆山挺玉。流采神皋。列秀华岳。休哉美宝。擢颖昌族。灼灼风徽。采采文牍。  

伊昔昆弟。敦好闾里。我暨我友。均尚同耻。仰仪前修。绸缪儒史。亦有暇日。啸歌宴喜。  

聚散无期。乖仳易端。之子名扬。鄙夫忝官。素质成漆。巾褐惧兰。迁流推薄。云胡不叹。  

中予备列。子赞时庸。偕直东署。密勿游从。彼美显价。煌煌逸踪。振迹鼎朝。翰飞云龙。  

嗟兹飘转。随流如萍。台岳崇观。僚士惟明。璅々下陪。从公于征。溯江践汉。自徐徂荆。  

契阔北京。劬劳西郢。守官末局。年月已永。孰是疲劣。逢此多□。厚颜既积。在志莫省。  

凄凄离人。惋乖悼己。企伫好音。倾渴行李。矧乃良朋。贻我琼玘。久要既笃。平生盈耳。申复情言。欣叹起。保用托诚。寄之吾子。  

在昔先师。任诚师天。刻意岂高。江海非闲。守道顺性。乐兹丘园。偕友之唱。敬悦在篇。霜露荏苒。日月如捐。相望式遄。言归言旋。（○文馆词林百五十二。）  

【赠从弟弘元时为中军功曹住京诗】〖五章〗  

於穆冠族。肇自有姜。峻极诞灵。伊源降祥。贻厥不已。历代流光。迈矣夫子。允迪清芳。  

昔闻兰金。载美典经。曾是朋从。契合性情。我违志概。显藏无成。畴鉴予心。托之吾生。  

维翰孔务。明时劳止。我求髦俊。以作僚士。佥曰尔谐。俾蕃是纪。逝将去我。言念北鄙。  

契阔群从。缱绻游娱。历时阅岁。寒暑屡徂。接席密处。同轸修衢。孰云异对。翔集无殊。  

子既祗命。饯此离襟。良会难期。朝光易侵。人之执情。Ａ２９景悼心。分手遵渚。倾耳淑音。（○文馆词林百五十二。）  

【赠安成诗】〖七章〗  

时文前代。徽猷系从。於迈吾子。诞俊华宗。明发迪吉。因心体聪。微言是赏。斯文以崇。  

用舍谁阶。宾名相传。秘丘发轸。千里知贤。抚翼宰朝。翰飞戚蕃。佐道以业。淑问聿宣。  

相彼景响。有比表声。始云同宗。终焉友生。棠棣隆亲。頍弁鉴情。缅邈岁月。缱绻平生。  

明政敦化。矜恤载怀。用掇良彦。循我人黎。江既永矣。服亦南畿。解袂告离。云往风飞。  

挥手未几。钻燧推斥。青春屏辔。素秋系迹。媚彼时渔。恋此分拆。我劳行久。实获予戚。  

昔在先道。垂诰亨鲜。亦曰于豹。调和韦弦。清静有默。平正无偏。钦隆令绩。尉沃愿言。  

驽不逮骏。莸不间薰。三省朽质。再沾庆云。仰惭蓼萧。俯惕惟尘。将拭旧褐。劫来虚汾。畴咨亮款。敬告在文。（○文馆词林百五十二。）  

【答谢谘议诗】〖八章〗  

玉衡迅驾。四节如飞。急景西驰。奔浪赴沂。英华始玩。落叶已稀。惆怅衡皋。心焉有违。  

告离甫尔。荏冉回周。怀风感迁。思我良畴。岂其无人。莫与好仇。孰曰晏安。神往形留。  

感昔戎行。远暨西垠。黾勉于役。不敢告勤。尔亦同事。契阔江汶。庶同支离。攘臂解纷。  

鸣鹄在阴。自幽必显。既曰有声。因风易演。逶迤云阁。司帝之典。蔚彼遗藉。如莹如洗。  

齐仲善交。在久弥敬。自我之遘。一遇而定。於穆谢生。以和缮性。有言属耳。有文在咏。  

寡弱多幸。逢兹道泰。荷荣西荒。晏然解带。翦削前识。任此天籁。人既遇矣。何惧何害。  

搔首北眷。清对未从。瞻云累叹。思□御风。良愿易违。嘉乐难逢。微我无衣。温凉谁同。  

古人善身。实畏斯名。缘督何贵。卷耀藏馨。九言之赠。实由未冥。片音或重。玙璠可轻。（○文馆词林百五十八。）  

【述祖德诗二首】〖以下五言。〗  

〖序曰：太元中。王父龛定淮南。负荷世业。专主隆人。逮贤相徂谢。君子道消。拂衣蕃岳。拂衣蕃岳。考卜东山。事同乐生之时。志期范蠡之举。〗达人贵自我。高情属天云。兼抱济物性。而不缨垢氛。段生藩魏国。展季救鲁民。弦高犒<目晋>师。仲连却秦军。临组乍不緤。对珪宁肯分。惠物辞所赏。励志故绝人。苕苕历千载。遥遥播清尘。清尘竟谁嗣。明哲垂经纶。委讲辍道论。必服康世屯。屯难既云康。尊主隆斯民。中原昔丧乱。丧乱岂解已。崩腾永嘉末。逼迫太元始。河外无反正。江介有圯。万帮咸震慑。横流赖君子。拯溺由道情。龛暴资神理。秦赵欣来苏。燕魏迟文轨。贤相谢世运。远图因事止。高揖七州外。拂衣五湖里。随山疏浚潭。傍严艺枌梓。遗情舍尘物。贞观丘壑美。（○同上）  

【九日从宋公戏马台集送孔令诗】  

季秋边朔苦。旅雁违霜雪。凄凄阳卉腓。皎皎寒潭吉。良辰感圣心。云旗兴暮节。鸣葭戾朱宫。兰卮献时哲。饯宴光有孚。和乐隆岁时，在宥天下理。吹万群方悦。归客遂海隅。脱冠谢朝列。弭棹薄枉渚。指景待乐游。河流有急澜。浮骖无缓辙。岂伊川途念。宿心愧将别。彼美丘园道。喟焉伤薄劣。（○《文选》二十。古今岁时杂咏三十三。三谢诗。《诗纪》四十七。又《书钞》百五十五引雪、洁二韵。《类聚》四引雪、洁、节、哲、列、辙六韵。《初学记》十八引列、阙二韵。黄氏集千家注杜工部诗史补遗一独酌诗注引劣一韵。《御览》三十二引雪、洁、节、哲、列、辙六韵。七百七十六引辙、别二韵。）  

【彭城宫中直感岁暮诗】  

草草眷徂物。契契矜岁殚。楚艳起行戚。吴趋绝归欢。修带缓旧裳。素鬓改朱颜。晚暮悲独坐。鸣鶗歇春兰。（○《类聚》三。《初学记》三。《诗纪》四十八。）  

【从游京口北固应诏诗】  

玉玺戒诚信。黄屋示崇高。事为名教用。道以神理超。昔闻汾水游。今见尘外镳。鸣笳发春渚。税銮登山椒。张组眺倒景。列筵瞩归潮。远严映兰薄。白日丽江皋。原隰荑绿柳。墟囿散红桃。皇心美阳泽。万象咸光昭。顾己枉维絷。抚志惭场苗。工拙各所宜。终以反林巢。曾是萦旧想。览物奏长谣。（○《文选》二十二。三谢诗。《诗纪》四十七。）  

【永初三年七月十六日之郡初发都诗】  

述职期阑暑。理棹变金素。秋岸澄夕阴。火旻团朝露。辛苦谁为情。游子值颓暮。爱似庄念昔。久敬曾存故。如何怀土心。持此谢远度。李牧愧长袖。却克惭躧步。良时不见遗。丑状不成恶。曰余亦支离。依方早有慕。生幸休明世。亲蒙英达顾。空班赵氏璧。徒乖魏王瓠。从来渐二纪。始得傍归路。将穷山海迹。永绝赏心悟。（六臣本《文选》注云。五臣作晤字。○《文选》二十六。三谢诗。《诗纪》四十七。又《类聚》二十七引素、露、暮、顾、瓠、路、悟六韵。）  

【邻里相送至方山诗】  

只役出皇邑。相期憩瓯越。解缆及流潮。怀旧不能发。析析就衰林。皎皎明秋月。含情易为盈。遇物难可歇。积痾谢生虑。寡欲罕所阙。资此永幽栖。岂伊年岁别。各勉日新志。音尘慰寂蔑。（李善本《文选》注云。蔑一作灭。○《文选》二十。三谢诗。《诗纪》四十七。又《类聚》二十九引越、发、月、歇四韵。《初学记》十作引越、发、月、歇四韵。草堂诗笺八崔驸诗注引别一韵。）  

【过始宁墅诗】  

束发怀耿介。逐物遂推迁。违志似如昨。二纪及兹年。缁磷谢清旷。疲薾惭贞坚。拙疾相倚薄。还得静者便。剖竹守沧海。枉帆过旧山。山行穷登顿。水涉尽洄沿。岩峭岭稠叠。洲萦渚连绵。白云抱幽石。绿筱媚清涟。葺宇临回江。筑观基曾巅。挥手告乡曲。三载期归旋。且为树枌槚。无令孤愿言。（○《文选》二十六。三谢诗。文章正宗二十九。《诗纪》四十七。又草堂诗笺十五秦州诗注引一句。）  

【富春渚诗】  

宵济渔浦潭。旦及富春郭。定山缅云雾。赤亭无淹薄。逆流触惊急。临圻阻参错。亮乏伯昏分。险过吕梁壑。洊至宜便习。兼山贵止托。平生协幽期。沦踬困微弱。久露干禄请。始果远游诺。宿心渐申写。万事俱零落。怀抱既昭旷。外物徒龙蠖。（○《文选》二十六。三谢诗。《诗纪》四十七。又《御览》四十六、环宇记九十一并引郭、泊二韵。韵语阳秋十三引薄一韵。舆地纪胜二引泊一韵。）  

【七里濑诗】  

羁心积秋晨。晨积展游眺。孤客伤逝湍。徒旅苦奔峭。石浅水潺湲。日落山照曜。荒林纷沃若。哀禽相叫啸。遭物悼迁斥。存期得要妙。既秉上皇心。岂屑末代诮。目睹严子濑。想属任公钓。谁谓古今殊。异代可同调。（○《文选》二十六。三谢诗。《诗纪》四十七。）  

【晚出西谢堂诗】  

步出西城门。遥望城西岑。连鄣叠巘崿。青翠杳深沉。晓霜枫叶丹。夕曛岚气阴。节往戚不浅。感来念已深。羁雌恋旧侣。迷鸟怀故林。含情尚劳爱。如保离赏心。抚镜华缁鬓。揽带缓促衿。安排徒空言。幽独赖鸣琴。（○《文选》二十二。《类聚》二十八。三谢诗。永嘉县志二、二十一。《诗纪》四十七。又环宇记九十九引岑、沈二韵。）  

【登池上楼诗】  

潜虬媚幽姿。飞鸿响远音。薄霄愧云浮。栖川怍渊沈。进德智所拙。退耕力不任。狥禄反穷海。卧痾对空林。衾枕昧节候。褰开暂窥临。倾耳聆波澜。举目眺岖嵚。初景革绪风。新阳改故阴。池塘生春草。园柳变鸣禽。祁祁伤豳歌。萋萋感楚吟。索居易永久。离群难处心。持操岂独古。无闷徵在今。（○《文选》二十二。三谢诗。文章正宗二十九。永嘉县志二十一。《诗纪》四十七。又《类聚》二十八引林、嵚、阴、禽、心、今五韵。）  

【游南亭诗】  

时竟夕澄霁。云归日西驰。密林含馀清。远峰隐半规。久痗昏垫苦。旅馆眺郊歧。泽兰渐被径。芙蓉始发池。未厌青春好。已观朱明移。戚戚感物叹。星星白发垂。药饵情所止。衰疾忽在斯。逝将候秋水。息晃偃旧崖。我志谁与亮。赏心惟良知。（○《文选》二十二。三谢诗。永嘉县志二十一。《诗纪》四十七。又草堂诗笺三十六晓发诗注引斯一韵。岁华纪丽四引规一韵。）  

【游赤石进帆海诗】  

首夏犹清和。芳草亦未歇。水宿淹晨暮。阴霞屡兴没。周览倦瀛堧。况乃陵穷发。川后时安流。天吴静不发。扬帆采石华。挂席拾海月。溟涨无端倪犯。虚舟有超越。仲连轻齐组。子牟眷魏阙。矜名道不足。适已物可忽。请附任公言。终然谢天伐。（○《文选》二十二。《初学记》六。三谢诗。永嘉县志三十三。《诗纪》四十七。又草堂诗笺四苦雨诗注引月一韵。）  

【登江中孤屿诗】  

江南倦历览。江北旷周旋。怀新道转回。寻异景不延。乱流趋孤屿。孤屿媚中川。云日相辉映。空水共澄鲜。表灵物莫赏。蕴真谁为传。想像昆山姿。缅邈区中缘。始信安期术。得尽养生年。（○《文选》二十六。三谢诗。永嘉县志二。《诗纪》四十七。又《类聚》二十八引旋、延、川、鲜、传五韵。）  

【登永嘉绿嶂山诗】  

裹粮杖轻策。怀迟上幽室。行源迳转远。距陆情未毕。澹潋结寒姿。团栾润霜质。涧委水屡迷。林迥严逾密。眷西谓初月。顾东疑落日。践夕奄昏曙。蔽翳皆周悉。蛊上贵不事。履二美贞吉。幽人常坦步。高尚邈难匹。颐阿竟何端。寂寂寄抱一。恬如既已交。缮性自此出。（○永嘉县志二。广《文选》九。《诗纪》四十七。又寰宇记九十九引质、密二韵。）  

【郡东山望溟海诗】  

开春献初岁。白日出悠悠。荡志将愉乐。瞰海庶忘忧。策马步兰皋。緤控息椒丘。采蕙遵大薄。搴若履长洲。白花皜阳林。紫{艹嚣}晔春流。非徒不弭忘。览物情弥遒。萱苏始无慰。寂寞终可求。（○《类聚》二十八作东山望海诗。永嘉县志二。广《文选》九作东山望海诗。《诗纪》四十七。）  

【游岭门山诗】  

西京谁修政。龚汲称良吏。君子岂定所。清尘虑不嗣。早莅建德乡。民怀虞芮意。海岸常寥寥。空馆盈清思。协以上冬月。晨游肆所喜。千圻邈不同。万岭状皆异。威摧三山峭。瀄汨两江驶。渔舟岂安流。樵拾谢西芘。人生谁云乐。贵不屈所志。（○广《文选》九。《诗纪》四十七。）  

【石室山诗】  

清旦索幽异。放舟越垌郊。莓莓兰渚急。藐藐苔岭高。石室冠林陬。飞泉发山椒。虚泛径千载。峥嵘非一朝。乡村绝闻见。樵苏限风霄。微戎无远览。总笄羡升乔。灵域久韬隐。如与心赏交。合欢不容言。摘芳弄寒条。（○永嘉县志二。《诗纪》四十七。又寰宇记九十九引郊、梢二韵。）  

【登石室饭僧诗】  

迎旭凌绝嶝。映泫归溆浦。钻燧断山木。掩岸域石户。结驾非丹薨。藉田资宿莽。同游息心客。暧然若可睹。清霄飏浮烟。空林响法鼓。忘怀狎鸥<鱼攸>。摄生驯兕虎。望岭眷灵鹫。延心念净土。若乘四等观。永拔三界苦。（○永嘉县志二作过瞿谿山饭僧诗。又《类聚》七十六、《诗纪》四十八并作过瞿溪石室饭僧诗。引鼓、苦二韵。寰宇记九十九引浦、莽二韵。）  

【登上戍石鼓山诗】  

旅人心长久。忧忧自相接。故乡路遥远。川陆不可涉。汩汩莫与娱。发春托登蹑。欢愿既无并。戚虑庶有协。极目睐左阔。回顾眺右狭。日末涧增波。云生岭逾叠。白芷竞新苕。绿苹齐初叶。摘芳芳靡谖。愉乐乐不燮。佳期缅无像。骋望谁云惬。（○永嘉县志二。广《文选》九。《诗纪》四十七。）  

【石壁立招提精舍诗】  

四城有顿踬。三世无极已。浮欢昧眼前。沉照贯终始。壮龄缓前期。颓年迫暮齿。挥霍梦幻顷。飘忽风电起。良缘迨未谢。时逝不可俟。敬拟灵鹫山。尚想祗洹轨。绝溜飞庭前。高林映窗里。禅室栖空观。讲宇析妙理。（○《类聚》七十六。《诗纪》四十八。）  

【石壁精舍还湖中作诗】  

昏旦变气候。山水含清晖。清晖能娱人。游子憺忘归。出谷日尚早。入舟阳已微。林壑敛暝色。云霞收夕霏。芰荷迭映蔚。蒲稗相因依。披拂趋南迳。愉悦偃东扉。虑澹物自轻。意惬理无违。寄言摄生客。试用此道推。（○《文选》二十二。三谢诗。文章正宗二十九。永嘉县志三十三。《诗纪》四十八。又文镜秘府论天卷引霏一韵。《类聚》九引晖、归、微、霏、依、扉六韵。寰宇记百十一引晖、归二韵。永嘉县志二引晖、归、微、霏、依、违、推七韵。）  

【登石门最高顶诗】  

晨策寻绝壁。夕息在山栖。疏峰抗高馆。对岭临回溪。长林罗户穴。积石拥阶基。连严觉路塞。密竹使径迷。来人忘新术。去子惑故蹊。活活夕流驶。噭々夜猿啼。沈冥岂别理。守道自不携。心契九秋Ａ３１。目玩三春荑。居常以待终。处顺故安排。惜无同怀客。共登青云梯。（○《文选》二十二。《庐山记》四。三谢诗。《诗纪》四十八。又《类聚》八引栖、溪、阶、迷、蹊、啼、携、荑、梯九韵。庐山纪事十二引栖、溪、基、迷、蹊、啼、携、荑、梯九韵。○逯案。《文选》集注引《文选》钞曰：灵运游名山志云。石门在永嘉。永嘉县志亦言及石门。则此诗乃永嘉时作。《庐山记》、庐山纪事皆收此诗。盖后人以意为之。不足据。）  

【石门新营所住四面高山回溪】〖六臣本《文选》注云。五臣作磎。〗石濑茂林修竹〖李善本《文选》作修竹茂林。〗诗  

跻险筑幽居。披云卧石门。苔滑谁能步。葛弱岂可扪。袅袅秋风过。萋萋春草繁。美人游不还。佳期何由敦。芳尘凝瑶席。清醑满金樽。洞庭空波澜。桂枝徒攀翻。结念属霄汉。孤景莫与谖。俯濯石下潭。俯看条上猿。早闻夕飚急。晚见朝日暾。崖倾光光难留。林深响易奔。感往虑有复。理来情无存。庶持乘日车。得以慰营魂。匪为众人说。冀与智者论。（○《文选》三十。三谢诗。《诗纪》四十八。）  

【从斤竹涧越岭溪行诗】  

猿鸣诚知曙。谷幽光未显。严下云方合。花上露犹泫。逶迤傍隈隩。迢递陟陉岘。过涧既厉急。登栈亦陵缅。川渚屡径复。乘流玩回转。苹萍泛沉深。菰蒲冒清浅。企石挹飞泉。攀林摘叶卷。想见山阿人。薜萝若在眼。握兰勤徒结。折麻心莫展。情用赏为美。事昧竟谁辨。观此遗物虑。一悟得所遣。（○《文选》二十二。三谢诗。诗尼四十八。又《类聚》三十六引显、泫、岘、浅、卷、眼六韵。）  

【过白岸亭诗】  

拂衣遵沙垣。缓步入蓬屋。近涧涓密石。远山映疏木。空翠难强名。渔钓易为曲。援萝临青崖。春心自相属。交交止栩黄。呦呦食萍鹿。伤彼人百哀。嘉尔承筐乐。荣悴迭去来。穷通成休慽。未若长疏散。万事恒抱朴。（○永嘉县志二十一。广《文选》十。《诗纪》四声十八。）  

【石门岩上宿诗】〖《诗纪》作夜宿石门诗。注云。拾遗作石门岩上宿。〗  

朝搴苑中兰。畏彼霜下歇。暝还云际宿。弄此石上月。鸟鸣识夜栖。木落知风发。异音同至听。殊响俱清越。妙物莫为赏。芳醑谁与伐。美人竟不来。阳阿徒晞发。（○广《文选》十、《诗纪》四十八并作夜宿石门诗。又《类聚》八、庐山纪事十二并引歇、月、发、越、发五韵。○逯案。唐丘丹奉使过石门观瀑诗序云。谢康乐宋景平中为永嘉守。有石门严上宿诗。余六代叔祖梁中书侍郎天监中有过石门瀑布诗。后亦为此郡。小子大历中奉使。窃有继作。虽不足克绍祖德。追踪昔贤。盖造奇怀感之志也。）  

【行田登海口盘屿山诗】  

羁苦孰云慰。观海藉朝风。莫辨洪波极。谁知大壑东。依稀采菱歌。仿佛含嚬容。遨游碧沙渚。游衍丹山峰。（○广《文选》十。《诗纪》四十七。）  

【白石严下径行田诗】  

小邑居易贫。灾年民无生。知浅惧不周。爱深忧在情。旧业横海外。芜秽积颓龄。饥馑不可久。甘心务经营。千顷带远堤。万里泻长汀。洲流涓浍合。连统塍埒并。虽非楚宫化。荒阙亦黎萌。虽非郑白渠。每岁望东京。天鉴傥不孤。来兹验微诚。（○广《文选》十。《诗纪》四十七。）  

【斋中读书诗】  

昔途游京华。未尝废丘壑。矧乃归山川。心迹双寂寞。虚馆绝诤讼。空庭来鸟雀。卧疾丰暇豫。翰墨时间作。怀抱观古今。寝食展戏谑。既笑沮溺苦。又哂子云阁。执戟亦以疲。耕稼岂云乐。万事难并欢。达生幸可托。（○《文选》三十。文章正宗二十九。三谢诗。《诗纪》四十七。）  

【读书斋诗】  

春事日已歇。池塘旷幽寻。残红被径隧。初绿杂浅深。偃仰倦芳褥。频步忧新阴。谋春不及竟。夏物遽见侵。（○永嘉县志二十一。）  

【命学士讲书诗】  

卧病同淮阳。宰邑旷武城。弦歌愧言子。清净谢伏生。古人不可攀。何以报恩荣。时往岁易周。聿来政无成。曾是展予心。招学讲群经。铄金既云刃。凝土亦能鉶。望尔志尚隆。远嗣竹箭声。敢谓荀氏训。且布兰陵情。待罪岂久期。礼乐俟贤明。（○永嘉县志三十三。《诗纪》四十七。）  

【种桑诗】  

诗人陈条柯。亦有美攘剔。前修为谁故。后事资纺绩。常佩知方诫。愧微富教益。浮阳骛嘉月。艺桑迨间隙。疏栏发近郛。长行达广场。旷流始毖泉。湎途犹跬迹。俾此将长成。慰我海外役。（○永嘉县志三十三。广《文选》十四。《诗纪》四十七。）  

谢灵运  

【初去郡诗】  

彭薛裁知耻。贡公未遗荣。或可优贪竞。岂足称达生。伊余秉微尚。拙讷谢浮名。庐园当栖岩。卑位代躬耕。顾已虽自许。心迹犹未并。无庸方周任。有疾像长卿。毕娶类尚子。薄游似邴生。恭承古人意。促装返柴荆。牵丝及元兴。解龟在景平。负心二十载。认今废将迎。理棹遄还期。遵渚骛修垌。溯溪终水涉。登岭始山行。野旷沙岸净。天高秋月明。憩石挹飞泉。攀林搴落英。战胜臞者肥。鉴止流归停。即是羲唐化。获我击壤情。（○《文选》二十六。三谢诗。文章正宗二十九。《诗纪》四十八。又《类聚》五十作去永嘉郡诗。引英、明二韵。）  

【北亭与吏民别诗】  

刀笔愧张杜。弃繻惭终军。贵史寄子长。爱赋托子云。昔值休明初。以此预人群。常呼城旁道。更歌忧逸民。犹抱见素朴。兼勉拥来勤。定自征伐檀。亦已验惟尘。晚末牵馀荣。憩泊瓯海滨。时易速还周。德乏勤济振。眷言徒矜伤。靡术谢经纶。矧乃卧沈疴。针石苦微身。行久怀邱窟。景昃感秋旻。旻秋有归棹。昃景无淹津。前期眇已往。后会邈无因。贫者缺所赠。风寒护尔身。（○永嘉县志二十二。寰宇记九十九引因一韵。）  

【田南树园激流植楥诗】  

樵隐俱在山。由来事不同。不同非一事。养痾亦园中。中园屏氛杂。清旷招远风。卜室倚北阜。启扉面南江。激涧代汲井。插槿当列墉。群木既罗户。众山亦当窗。靡迤趋下田。迢递瞰高峰。寡欲不期劳。即事罕人功。唯开蒋生径。永怀求百踪。赏心不可忘。妙善冀能同。（○《文选》三十。三谢诗。文章正宗二十九。《诗纪》四十八。）  

【於南山往北山经湖中瞻眺诗】  

朝旦发阳崖。景落憩阴峰。舍舟眺回渚。停策倚茂松。侧迳既窈窕。环洲亦玲珑。俯视乔木杪。仰聆大壑淙。石横水分流。林密蹊绝踪。解作竟何感。升长皆丰容。初篁苞绿箨。新蒲含紫茸。海鸥戏春岸。天鸡弄和风。抚化心无厌。览物眷弥重。不惜去人远。但恨莫与同。孤游非情叹。赏废理谁通。（○《文选》二十二。三谢诗。永嘉县志三十三。《诗纪》四十八。又《文选》二十六赠郭桐庐诗汪引一句。）  

【南楼中望所迟客诗】  

杳杳日西颓。漫漫长路迫。登楼为谁思。临江迟来客。与我别所期。期在三五夕。圆景早已满。佳人殊未适。即事怨睽携。  

感物方凄戚。孟夏非长夜。晦明如岁隔。瑶华未堪折。兰苕已屡摘。路阻莫赠问。云何慰离析。搔首访行人。引领冀良觌。（○《文选》三十。三谢诗。诗经四十八。又《文选》二十二从斤竹涧越岭溪行诗注作南楼中望所知迟客诗。引<木適>一韵。）  

【山家诗】  

中为天地物。今为鄙夫有。（○梁书周舍传。）  

【庐陵王墓下作诗】  

晓月发云阳。落日次朱方。含凄泛广川。洒泪眺连冈。眷言怀君子。沉痛切中肠。道消结愤懑。运开申悲凉。神期恒若存。德音初不忘。徂谢易永久。松柏森已行。延州协心许。楚老惜兰芳。解剑竟何及。  

抚坟徒自伤。平生疑若人。通蔽互相妨。理感心情恸。定非识所将。脆促良可哀。夭枉特兼常。一随往化灭。安用空名扬。举声泣已沥。长叹不成章。（○《文选》二十三。三谢诗。《诗纪》四十八。又《类聚》四十作经庐陵王墓诗。引方、冈、肠、凉、忘、行、扬、章八韵。）  

【初至都诗】  

卧病云高心。爱闲宜静处。寝憩托林石。巢穴顺寒暑。（○《书钞》百五十八。）  

【还旧园作见颜范二中书诗】  

辞满岂多秩。谢病不待年。偶与张邴合。久欲还东山。圣灵昔回眷。微尚不及宣。何意冲飙激。烈火纵炎烟。焚玉发昆峰。馀燎遂见迁。投沙理既迫。如卬愿亦愆。长与欢爱别。永绝平生缘。浮舟千仞壑。总辔万寻巅。流沫不足险。石林岂为艰。闽中安可处。日夜念归旋。事踬两如直。心惬三避贤。托身青云上。栖严挹飞泉。盛明荡氛昏。贞休康屯邅。殊方感成贷。微物豫采甄。感深操不固。质弱易瓜扳缠。曾是反昔园。语往实款然。  

曩基即先筑。故池不更穿。果木有旧行。壤石无远延。虽非休憩地。聊取永日闲。卫生自有经。息阴谢所牵。夫子照清素。探怀授往篇。（○《文选》二十五。三谢诗。《诗纪》四十八。又《类聚》六十五、《初学记》二十四、万花谷后集二十五并引颠、艰、篇三韵。草堂诗选择六渼陂诗注引年、山二韵。）  

【入东道路诗】  

整驾辞金门。命旅惟诘朝。怀居顾归云。指途溯行飙。属值清明节。荣华感和韶。陵隰繁绿杞。墟囿粲红桃。鷕鷕翚方雊。纤纤麦垂苗。隐轸邑里密。缅邈江海辽。满目皆古事。心赏贵所高。鲁连谢千金。延州权去朝。行路既经见。愿言寄吟谣。（○《类聚》二十七。广《文选》十。《诗纪》四十八。）  

【酬从弟惠连诗】〖五章〗  

〖《诗纪》云。惠连西陵遇风献康乐诗见本集。〗  

寝瘵谢人徒。灭迹入云峰。严壑寓耳目。欢爱隔音容。永绝赏心望。长怀莫与同。末路值令弟。开颜披心胸。  

心胸既云披。意得咸在斯。凌涧寻我室。散帙问所知。夕虑晓月流。朝习曛日驰。悟对无厌歇。聚散成分离。  

分离别西川。回景归东山。别时悲已甚。别后情更延。倾想迟嘉音。果枉济江篇。辛勤风波事。款曲洲渚言。  

洲渚既淹时。风波子行迟。务协华京想。讵存空谷期。犹复惠来章。只足搅余思。傥若果归言。共陶暮春时。  

暮春虽未交。仲春善游遨。山桃发红萼。野蕨渐紫苞。嘤鸣（李善本《文选》作鸣嘤。三谢诗同。）  

已悦豫。幽居犹郁陶。梦寐伫归舟。释我吝与劳。（○《文选》二十五。三谢诗。《诗纪》四十八。又《文选》三十一杂体诗注引幽居复郁陶一句。御鉴九百八十作古  

诗。引苞一韵。《说文》系传日部晤下作谢惠连诗。引一句。）  

【登临海峤初发疆中作与从弟惠连可见羊何共和之诗】〖四章○《诗纪》云。集作登临海峤与从弟惠连。〗  

杪秋寻远山。山远行不近。与子别山阿。含酸赴修畛。中流袂就判。欲去情不忍。顾望脰未悁。汀曲舟已隐。  

隐汀绝望舟。骛棹逐惊流。欲抑一生欢。并奔千里游。日落当栖薄。系缆临江楼。岂惟夕情敛。忆尔共淹留。  

淹留昔时欢。复增今日叹。兹情已分虑。况乃协悲端。秋泉鸣北涧。哀猿响南峦。戚戚新别心。凄凄久念攒。  

攒念攻别心。旦发清溪阴。瞑投剡中宿。明登天姥岑。高高入云霓。还期那可寻。傥遇浮丘公。长绝子徽音。（○《文选》二十五。三谢诗。《诗纪》四十八。）  

【答谢惠连诗】  

怀人行千里。我劳盈十旬。别时花灼灼。别后叶蓁蓁。（○《类聚》二十九。《诗纪》四十八。）  

【初发石首城诗】  

白珪尚可磨。斯言易为缁。遂抱中孚爻。犹劳贝锦诗。寸心若不亮。微命察如丝。日月垂光景。成贷遂兼兹。出宿薄京畿。晨装抟曾飔。重经平生别。再与朋知辞。故山日已远。风波岂还时。迢迢万里帆。茫茫终何之。游当罗浮行。息必庐霍期。越海陵三山。游湘历九嶷。钦圣若旦暮。怀贤亦凄其。皎皎明发心。不为岁寒欺。（○《文选》二十六。三谢诗。《诗纪》四十八。又《类聚》二十七引缁、诗、丝、兹、飔、辞、时、之、其、欺十韵。又作往临川发石头城诗。引疑其二韵。黄氏集千家注杜工部诗史补遗八晚登诗注引一句。）  

【道路忆山中诗】  

采菱调易急。江南歌不缓。楚人心昔绝。越客肠今断。断绝虽殊念。俱为归虑款。存乡尔思积。忆山我愤懑。追寻栖息时，偃卧任纵诞。得性非外求。自己为谁纂。不怨秋夕长。常苦夏日短。濯流激浮湍。息阴倚密竿。怀故叵新欢。含悲忘春暖。凄凄明月吹。恻恻广陵散。殷勤诉危柱。慷慨命促管。（○《文选》二十六。三谢诗。《诗纪》四十八。）  

【夜发石关亭诗】  

随山逾千里。浮溪将十夕。鸟归息舟楫。星阑命行役。亭亭晓月映。泠泠朝露滴。（○《类聚》二十七。《诗纪》四十八。）  

【入彭蠡湖口诗】  

客游倦水宿。风潮难具论。洲岛骤回合。圻岸屡崩奔。乘月听哀狖。浥露馥芳荪。  

春晚绿野秀。岩高白云屯。千念集日夜。万感盈朝昏。攀崖照石镜。牵叶入松门。三江事多往。九派理空存。灵物Ａ２９珍怪。异人秘精魂。金膏灭明光。水碧缀流温。徒作千里曲。弦绝念弥敦。（○《文选》二十六。三谢诗。《庐山记》四。《诗纪》四十八。又《御览》四十八引门一韵。）  

【入华子冈是麻源第三谷诗】  

南州实炎德。桂树陵寒山。铜陵映碧涧。石磴泻红泉。既枉隐沦客。亦栖肥遁贤。险径无测度。天路非术阡。遂登群峰首。邈若升云烟。羽人绝仿佛。丹丘徒空筌。图牒复磨灭。  

碑版谁闻传。莫辨百代后。安知千载前。且申独往意。乘月弄潺湲。恒充俄顷用。岂为古今然。（○《文选》二十六。三谢诗。《诗纪》四十八。又《类聚》六引山、泉、贤、烟、荃、传、前、湲八韵。）  

【发归濑三瀑布望两溪诗】  

我行乘日垂。放舟候月圆。沫江免风涛。涉清弄漪涟。积石竦两溪。飞泉倒三山。亦既穷登陟。荒蔼横目前。窥岩不睹景。披林岂见天。阳鸟尚倾翰。幽篁未为邅。退寻平常时。安知巢穴难。  

风雨非攸吝。拥志谁与宣。倘有同枝条。此日即千年。（○永嘉县志三十三。广《文选》十。《诗纪》四十八。）  

【初往新安至桐庐口诗】  

絺绤虽凄其。授衣尚未至。感节良已深。怀古亦云思。不有千里棹。孰申百代意。远协尚子心。遥得许生计。既及泠风善。又即秋水驶。江山共开旷。云日相照媚。景夕群物清。对玩咸可憙。（《类聚》或作喜。○《类聚》二十八。又二十七作初往新安桐庐口诗。引思、意、驶、媚、熹五韵。《诗纪》四十八。）  

【登庐山绝顶望诸峤诗】  

山行非前期。弥远不能辍。但欲淹昏旦。遂复经盈缺。扪壁窥龙池。攀枝瞰乳穴。积峡忽复启。平途俄已。峦陇有合沓。往来无踪辙。昼夜蔽日月。冬夏共霜雪。（○《书钞》百五十八作登山绝顶诗。引穴、二韵。《类聚》七、《诗纪》四十八并引、辙、雪三韵。《庐山记》一作登绝顶望诸峤。引闭、辙、雪三韵。《文选》三十一杂体诗注作登庐山诗。引辍、缺二韵。○卮林七诠钟登庐山诗条云。诗归载谢灵运登庐山望诸峤《诗》曰云云。钟云。六句质奥。是一短记。谭云。他人数十句写来。必不能如此朴妙。又云。如此大题目。肯作三韵。立想不善。诠曰：江淹杂体诗注引谢登庐山《诗》曰：山行非前期。弥远不能辍。但欲淹昏旦。遂复经盈缺。盖即是篇发端也。不经昭明所选。代久篇残。何知雪后更无数十句乎。耳目难遍。胸臆易生。亦论古之大病也。又康乐游览诗绝无寂寥数语者。读其集自得之。逯案。卮林说是。今为凑成残篇如上。诗归从诗仅载积峡忽复启以下三韵六句。而以完篇论之。自不免贻讥后人。）  

【初入南城诗】  

弄波不辍手。玩景岂停目。虽未登云峰。且以欢水宿。（○《类聚》二十七。《诗纪》四十八。）  

【登孤山诗】  

迥旷沙道开。威纡山径折。波□青密林。□映丹穴壁。（○《书钞》百五十八。）  

【入竦溪诗】  

平明发风穴。投宿憩雪巘。初时当薄木。迄今草已搴。（○《书钞》百五十八。）  

【送雷次宗诗】  

符瑞守边楚。感念凄城壕。志苦离念结。情伤日月慆。（○《初学记》十八。）  

【诗】  

照涧疑阳水。潜穴□阴□。虽知视听外。用心不可无。（○《书钞》百五十八。）  

【七夕咏牛女诗】  

火逝首秋节。新明弦月夕。月弦光照户。秋首风入隙。凌峰步曾崖。凭云肆遥脉。徙倚西北庭。竦踊东南觌。纨绮无报章。河汉有骏轭。（○《类聚》四。《初学记》四。  

古今岁时杂咏二十五。《诗纪》四十八。又《初学记》四作七夕诗。引隙一韵。）  

【岁暮诗】  

殷忧不能寐。苦此夜难颓。明月照积雪。朔风劲且哀。运往无淹物。年逝觉易催。（○《类聚》三。《初学记》三。《诗纪》四十八。）  

【拟魏太子邺中集诗八首】〖并序〗  

建安末。余时在邺宫。朝游夕燕。究欢愉之极。天下良辰美景。赏心乐事。四者难并。今昆弟友朋。二三诸彦。共尽之矣。古来此娱。书籍未见。何者。楚襄王时。有宋玉、唐景。梁孝王时。有邹、枚、严、马。游者美矣。而其主不文。汉武帝时。徐、乐诸才。备应对之能。而雄猜多忌。岂获昭言之适。不诬方将。庶必贤於今日尔。岁月如流。零落将尽。撰文怀人。感往增怆。其辞曰：  

【魏太子】  

百川赴巨海。众星环北辰。照灼烂霄汉。遥裔起长津。天地中横溃。家王（六臣本《文选》注云。五臣作皇。三谢诗作皇。）  

拯生民。区宇既荡涤。群英必来臻。忝此钦贤性。由来常怀仁。况值众君子。倾心隆日新。论物靡浮说。析理实敷陈。罗缕岂阙辞。窈窕究天人。澄觞满金罍。连榻设华茵。急弦动飞听。清歌拂梁尘。莫言相遇易。此欢信可珍。（○《文选》三十。三谢诗。《诗纪》四十八。）  

【王粲】  

家本秦川。贵公子孙。遭乱流寓。自伤情多。幽厉昔崩乱。桓灵今板荡。伊洛既燎烟。函崤没无象。整装辞秦川。秣马赴楚壤。沮漳自可美。客心非外奖。常叹诗人言。式微何由往。上宰奉皇灵。侯伯咸宗长。云骑乱汉南。宛郢皆扫荡。排雾属盛明。披云对清朗。庆泰欲重叠。公子特先赏。不谓息肩愿。一旦值明两。并载游邺京。方舟泛河广。绸缪清燕娱。寂寥梁栋响。既作长夜饮。岂顾乘日养。（○同上）  

【陈琳】  

袁本初书记之士。故述丧乱事多。  

皇汉逢迍邅。天下遭氛慝。董氏沦关西。袁家拥河北。单民易周章。窘身就羁勒。岂意事乖己。永怀恋故国。相公实勤王。信能定蝥贼。复睹东都辉。重见汉朝则。馀生幸已多。矧乃值明德。爱客不告疲。饮燕遗景刻。夜听极星烂。朝游穷曛黑。哀哇动梁埃。急触荡幽默。且尽一日娱。莫知古来惑。  

（○同上）  

【徐干】  

少无宦情。有箕颍之心事。故仕世多素辞。  

伊昔家临淄。提携弄齐瑟。置酒饮胶东。淹留憩高密。此欢谓可终。外物始难毕。摇荡箕濮情。穷年迫忧栗。末途幸休明。栖集建薄质。已免负薪苦。仍游椒兰室。清论事究万。美话信非一。行觞奏悲歌。永夜系白日。华屋非蓬居。时髦岂余匹。中饮顾昔心。怅焉若有失。（○同上）  

【刘桢】  

卓荦偏人。而文最有气。所得颇经奇。  

贫居晏里闬。少小长东平。河兖当冲要。沦飘薄许京。广川无逆流。招纳厕群英。北渡黎阳津。南登宛郢城。既览古今事。颇识治乱情。欢友相解达。敷奏究平生。矧荷明哲顾。知深觉察命轻。朝游牛羊下。暮坐括揭鸣。终岁非一日。传卮弄清声。辰事既难谐。欢愿如今并。唯羡肃肃翰。缤纷戾高冥。（○同上）  

【应玚】  

汝颍之士。流离世帮。颇有飘薄之叹。  

嗷嗷云中雁。举翮自委羽。求凉弱水湄。违寒长沙渚。顾我梁川时。缓步集颍许。一旦逢世难。沦薄恒羁旅。天下昔未定。托身早得所。官渡厕一卒。乌林预艰阻。晚节值众贤。会同庇天宇。列坐荫华榱。金樽盈清醑。始奏延露曲。继以兰夕语。调笑辄酬答。嘲谑无惭沮。倾躯无遗虑。在心良已叙。（○同上）  

【阮瑀】  

管书记之任。故有优渥之言。  

河洲多少尘。风悲黄云起。金羁相驰逐。联翩何穷已。庆云惠优渥。微薄攀多士。念昔渤海时。南皮戏清沚。今复何曲游。鸣葭泛兰汜。践步陵丹梯。并坐侍君子。妍谈既愉心。哀音信睦耳。倾酤系芳醑。酌言岂终始。自从食蓱来。唯见今日美。（○同上）  

【平原侯植】  

公子不及世事。但美遨游。然颇有忧生之嗟。  

朝游登凤阁。日暮集华沼。倾柯引弱枝。攀条摘蕙草。徙倚穷骋望。目极尽所讨。西顾太行山。北眺邯郸道。平衢修且直。白杨信袅袅。副君命饮宴。欢娱写怀抱。良游匪昼夜。岂云晚与早。众宾悉精妙。清辞洒兰藻。哀音下回鹄。馀哇彻清昊。中山不知醉。饮德方觉饱。愿以黄发期。养生念将老。（○同上）  

【东阳溪中赠答诗二首】  

可怜谁家妇。缘流洒素足。明月在云间。迢迢不可得。（○玉台新咏十。西溪丛话下。）  

可怜谁家郎。缘流乘素舸。但问情若为。月就云中堕。（○同上）  

【作离合诗】  

古人怨信次。十日眇未央。加我怀缱绻。口脉情亦伤。剧哉归游客。处子忽相忘。（○《类聚》五十六。）  

【诗】  

〖《宋书》本传曰：灵运为孟觊所表。帝惜其才不罪。以为临川内史。在郡游放。不异永嘉。为有司所纠。司徒遣随州从事收之。灵运兴兵叛逸。为《诗》曰：〗  

韩亡子房奋。秦帝鲁连耻。本自江海人。忠义感君子。（○《宋书》本传。南史本传。魏晋孝靖帝纪。北《齐书》文襄帝纪。《类聚》二十六。《御览》六百五十一。）  

【临终诗】  

〖梁书本传曰：灵运既被擒。文帝以谢玄勋参微、管。宜宥及后嗣。降死徙广州。又为有司所奏。请依法收治。诏於广州弃市。临刑作《诗》曰：〗  

龚胜无馀生。季业有终尽。嵇公理既迫。霍生命亦殒。凄凄后霜柏。纳纳冲风菌。邂逅竟几时。修短非所愍。恨我君子志。不获岩下泯。送心正觉前。斯痛久已忍。唯愿乘来生。怨亲同心朕。（○广弘明集三十。《诗纪》四十八。又《宋书》本传引尽、殒、菌、愍、忍、泯六韵。南史本传引尽、殒二韵。）  

【衡山诗】  

岩下一老翁。四五年少者。衡山采药人。路迷粮亦绝。遇息岩下坐。正见相对说。一老四五少。仙隐不可别。其书非世教。其人必贤哲。（○《初学记》五。）  

【诗】  

朝发悲猿。暮宿落石。（○《御览》五十二。）  

## 宋诗卷四  

王韶之  

〈韶之。字休泰。琅邪临沂人。晋义熙中。除著作郎。武帝受禅。加骁骑将军。少帝时。出为吴兴太守。元嘉十年。徵为祠部尚书。加给事中。十二年。又出守吴兴。其年卒。年五十六。有集二十四卷。〉  

【赠潘综吴逵举孝廉诗】〖六章〗  

东宝惟金。南木有乔。发辉曾崖。竦干重霄。美哉兹土。世载英髦。育翮幽林。养音九皋。唐后明敭。汉宗蒲轮。我皇降鉴。思乐怀人。群臣竞荐。旧章惟新。余亦奚贡。曰义与仁。  

仁义伊在。惟吴惟潘。心积纯孝。事著艰难。投死如归。淑问若兰。吴实履仁。心力偕单。固此苦节。易彼岁寒。霜寻虽厚。松柏丸丸。人亦有言。无善不彰。二子徽猷。弥久弥芳。拔丛出类。景行朝阳。谁谓道遐。弘之则光。咨尔庶士。无然怠荒。  

江革奉挚。庆禄是荷。姜诗入贡。汉朝咨嗟。勖哉行人。敬尔休嘉。俾是下国。炤辉京华。伊余朽骀。窃服惧盗。无能礼乐。岂暇声教。顺彼康夷。懿德是好。聊缀所怀。以赠二孝。  

（○《宋书》潘综传。《诗纪》四十五。）  

【咏雪离合诗】  

霰先集兮雪乃零。散辉素兮被檐庭。曲室寒兮朔风厉。州陆涸兮群籁鸣。（○《御览》十二。事类赋雪赋注。《诗纪》四十五。）  

谢惠连  

〈惠连。丹阳尹方明子。谢灵运族弟。元嘉元年为彭城王义康法曹参军。十年卒。年三十七。有集六卷。〉  

【秋胡行】〖二章○以下四言。〗  

春日迟迟。桑何萋萋。红桃含夭。绿柳舒荑。邂逅粲者。游渚戏蹊。华颜易改。良愿难谐。  

系风捕影。诚知不得。念彼奔波。意眠回惑。汉女倏忽。洛神飘扬。空勤交甫。  

徒劳陈王。（○《类聚》四十一。《乐府诗集》三十六。《诗纪》四十九。）  

【陇西行】  

运有荣枯。道有舒屈。潜保黄裳。显服朱黻。谁能守静。弃华辞荣。穷谷是处。考槃是营。千金不回。百代传名。厥包者柚。忘忧者萱。何为有用。自乖中原。实摘柯摧。叶殒条烦。（○《类聚》四十一。《乐府诗集》三十七。广《文选》十四。《诗纪》四十九。）  

【陇西行】  

未若蔽牛。永保液瞒。嗟我君子。勖尔何言。（○吴棫韵补二。）  

【豫章行】〖以下五言。〗  

轩帆逆遥路。薄送瞰遐江。舟车理殊缅。密友将远从。九进而乐同润。二华念分峰。集欢岂今发。离叹自古钟。促生靡缓期。迅景无迟踪。缁发迫多素。憔悴谢华蘴。婉娩寡留晷。  

窈窕闭淹龙。如何阻行止。愤愠结心胸。既微达者度。欢戚谁能封。愿子保淑慎。良讯代徽容。（○《乐府诗集》三十四。《诗纪》四十九。）  

【塘上行】  

芳萱秀陵阿。菲质不足营。幸有忘忧用。移根托君庭。垂颖临清池。擢彩仰华甍。沾渥云雨润。葳蕤吐芳馨。愿君眷倾叶。留景惠馀明。（○《类聚》四十一。《乐府诗集》三十五。广《文选》十四。《诗纪》四十九。）  

【却东西门行】  

慷慨发相思。惆怅恋音徽。四节竞阑候。六龙引颓机。  

人生随时变。迁化焉可祈。百年难必保。千虑盈怀之。（○《类聚》四十一作都东西门行。《乐府诗集》三十七。《诗纪》四十九。）  

【长安有狭邪行】  

纪郢有通逵。通逵并轩车。帟帟雕轮驰。轩轩翠盖舒。撰策之五尹。振辔从三闾。推剑冯前轼。鸣佩专后舆。（○《类聚》四十一。《乐府诗集》三十五。《诗纪》四十九。）  

【从军行】  

赵骑驰四牡。吴舟浮三翼。弓矛有恒用。殳鋋无暂息。（○《御览》三百五十三。）  

【燕歌行】〖七言〗  

四时推迁迅不停。三秋萧瑟叶辞茎。飞霜被野雁南征。念君客游羁思盈。何为淹留无归声。爱而不见伤心情。朝日潜辉华灯明。林鹊同栖渚鸿并。接翮偶羽依蓬瀛。仇依旅类相和鸣。余独何为志无成。忧缘  

物感泪沾缨。（○《乐府诗集》三十二作谢灵运。广《文选》十四。诗经四十九。又《类聚》四十二引停、茎、征、盈、声、情六韵。）  

【猛虎行】〖以下杂言。〗  

贫不攻九嶷玉。倦不憩三危峰。九嶷有惑号。三危无安容。美物标贵用。志士励奇踪。如保只远役。王命宜肃恭。伐鼓功未著。振旅何时从。（○《类聚》四十一。《乐府诗集》三十一。《诗纪》四十九。）  

猛虎潜深山。长啸自生风。人谓客行乐。客行苦心伤。（○乐府三十一。《诗纪》四十九。）  

【鞠歌行】  

翔驰骑。千里姿。伯乐不举谁能知。南荆璧。万金赀。卞和不斫与石离。年难留。时易陨。厉志莫赏徒劳疲。沮齐音。溺赵吹。匠石善运郢不危。古绵眇。理参差。单心慷慨双泪垂。（○《乐府诗集》三十三。广《文选》十四。《诗纪》四十九。）  

【前缓声歌】〖一作后缓声歌。〗  

羲和纤阿去嵯峨。睹物知命。使余转欲悲歌。忧戚人心胸。处山勿居峰。在行勿为公。居峰大阻锐。为公遇谗蔽。雅琴自疏越。雅韵能扬扬。滑滑相混同。终始福禄丰。（○《乐府诗集》六十五。《诗纪》四十五。《诗纪》四十五。）  

【顺东西门行】  

哀朝菌。闵颓力。迁化常然焉肯息。及壮齿。遇世直。酌酩华堂集亲识。舒情尽欢遣凄恻。（○《类聚》四十一。《乐府诗集》三十七。《诗纪》四十九。）  

【三月三日曲水集诗】〖一作上巳曲水集。○以下五言。〗  

四时著平分。三春禀融烁。迟迟和景婉。夭夭园桃灼。携朋适郊野。昧爽辞鄽廓。蜚动荡兴翠岭。芳飙起华薄。解辔偃崇丘。藉草绕回壑。际渚罗时{敕}。托波泛轻爵。（○《类聚》四。《初学记》四、古今岁时杂咏十六并作上巳诗。广《文选》九作曲水集诗。《诗纪》四十九。）  

【泛南湖至石帆诗】  

轨息陆途初。枻鼓川路始。涟漪繁波漾。参差层峰峙。萧疏野趣生。逶迤白云起。登陟苦跋涉。<目辟>盻乐心耳。即玩玩有竭。有兴兴无已。（○《类聚》九。《诗纪》四十九。○逯案。太平环宇记九十九引永嘉记云。永嘉南岸有石帆。乃尧时神人以破石为帆。将入恶溪。道次置之溪侧。又引永嘉《《郡国志》》云。东海信都。神破石为帆。艺文《类聚》作引谢灵运游名山志曰：破石溪南二百馀里。又有石帆。惠连未曾至永嘉。不得有此诗。作惠连者。乃灵运之误。）  

【西陵遇风献康乐诗】〖五章〗  

我行指孟春。春仲尚未发。趣途远有期。念离情无歇。成装候良辰。漾舟陶嘉月。瞻途意少悰。还顾情多阙。哲兄感仳别。相送越垌林。饮饯野亭馆。分袂澄湖阴。凄凄留子言。眷眷浮客心。回塘隐舻栧。远望绝形音。靡靡即长路。戚戚抱遥悲。悲遥但自弭。路长当语谁。行行道转远。去去情弥迟。昨发浦阳汭。今宿浙江湄。  

屯云蔽曾岭。惊风涌飞流。零寸润坟泽。落雪洒林丘。浮氛晦崖巘。积素惑原畴。曲汜薄停旅。  

通川绝行舟。临津不得济。伫楫阻风波。萧条洲渚际。气色少谐和。西瞻兴游叹。东睇起凄歌。积愤成疢痗。无萱将如何。（三谢诗作何如。《诗纪》同。○《文选》二十五。三谢诗。《诗纪》四十九。又《类聚》二十九作西陵献康乐诗。引第二章。）  

【代古诗】〖一作拟客从远方来。〗  

客从远方来。赠我鹄文绫。贮以相思箧。缄以同心绳。裁为亲身服。著以俱寝兴。别来经年岁。欢心不同凌。泻酒置井中。谁能辨斗升。合如杯中水。谁能判淄渑。（○玉台新咏三。《诗纪》四十九。又《白帖》二引绫一韵。《御览》四百七十八引绫、兴二韵。合璧事类外集六十四作谢灵运。引绫一韵。）  

【秋怀诗】  

平生无志意。少小婴忧患。如保乘苦心。矧复值秋晏。皎皎天月明。奕奕河宿烂。萧瑟含风蝉。寥泪度云雁。寒商动清闺。孤灯暧幽幔。耿介繁虑积。展转长宵半。夷险难豫谋。倚伏昧前算。虽好相如达。不同长卿慢。颇悦郑生偃。无取白衣宦。未知古人心。且从性所玩。宾至可命觞。朋来当染翰。高台骤登践。清浅时陵乱。颓魄不再圆。倾羲无两旦。金石终销毁。丹青暂凋焕。各勉玄发欢。无贻白首叹。因歌遂成赋。聊用布亲串。（○《文选》二十三。文章正宗二十九。三谢诗。《诗纪》四十九。又《类聚》三作怀秋诗。引患、晏、烂、雁、幔、半、算、玩、翰、旦、焕、叹十二韵。《御览》二十五引晏、烂、雁、幔四韵。韵补四引算、慢二韵。宦、玩二韵。焕、串二韵。○逯案。此诗当为灵运所作。盖误入惠连集中。诗发端谓少小离忧患。指亲丧大故。据《宋书》。惠连父方明元嘉三年卒。年四十七。惠连元嘉十年卒。年三十七。则方明卒时。惠连年已三十。不得言少小离忧患。据《晋书》谢玄传、《宋书》谢灵运传。晋太元十三年。祖玄卒。灵运年四岁。灵运父奂又早玄卒。是灵运孩提丧父。与此少小离忧患相合也。又诗言夷险难预谋。倚伏昧前算。颇悦郑生偃。无取白衣宦。与灵运出处合。虽好要如达。不同长卿慢。与灵运性格合。而皆与惠连不侔。然《文选》归之惠连。诗品亦称惠连秋怀。讹乱已久。故仍编此。）  

【捣衣诗】  

衡纪无淹度。晷运倏如催。白露滋园菊。秋风落庭槐。肃肃莎鸡羽。烈烈寒螀啼。夕阴结空幕。宵月皓中闺。美人戒裳服。端饰相招携。簪玉出北房。鸣金步南阶。櫩高砧响发。楹长杵声哀。微芳起两袖。轻汗染双题。纨素既已成。君子行未归。裁用笥中刀。缝为万里衣。盈箧自余手。幽缄俟君开。腰带准畴昔。不知今是非。（○《文选》三十。玉台新咏三。三谢诗。诗经四十九。又《类聚》六十七引催、槐、啼、闺、携、阶、哀、题八韵。又《御览》二十五引催、槐、啼、闺、携、阶、哀七韵。）  

【泛湖归出楼望月诗】  

日落泛澄瀛。星罗游轻桡。憩榭面曲汜。临流对回潮。辍策共骈筵。并坐相招要。哀鸿鸣沙渚。悲猿响山椒。亭亭映江月。<风刘>々出谷飚。斐斐气幂岫。泫泫露盈条。近瞩祛幽蕴。远视荡喧嚣。晤言不知罢。从夕至清朝。（○《文选》二十二。三谢诗。《诗纪》四十九。）  

【七月七日夜】〖玉台无夜字。〗咏牛女诗  

落日隐櫩楹。升月照帘栊。团团满叶露。析析振条风。蹀足循广除。瞬目矖曾穹。云汉有灵匹。弥年阙相从。遐川阻暱爱。修渚旷清容。弄杼不成藻。耸辔骛前踪。昔离秋已两今聚夕无双。倾河易回斡。款情难久悰。沃若灵驾旋。寂寥云幄空。留情顾华寝。遥心逐奔龙。沈吟为尔感。情深意弥重。（○《文选》三十。玉台新咏三。古今岁时杂咏二十六。三谢诗。《诗纪》四十九。又《类聚》四、《初学记》四并作七夕咏牛女诗引栊、风、穹、从、容、踪、双、悰、空、龙十韵。《初学记》三引风一韵。《御览》三十一引栊、风、从、容、踪、双、悰、空、龙九韵。苕溪渔隐丛话后集一引栊、风二韵。）  

【喜两诗】  

朱明振炎气。溽暑扇温飙。羡彼明月辉。离毕经中宵。思此西郊云。既雨盈崇朝。上天愍憔悴。商羊自吟谣。（○《类聚》二。《诗纪》四十九。）  

【咏冬诗】  

〖《诗纪》云。艺文新本字讹作灵运。考旧本正之。○逯案。宋本艺文《类聚》作谢惠连。〗  

七宿乘运曜。三星与时灭。履霜冰弥坚。积寒风愈切。繁云起重阴。回飙流轻雪。园林粲斐皓。庭除秀皎洁。墀琐有凝污。逵衢无通辙。（○《类聚》三。《诗纪》四十九。）  

【读书诗】  

贲园奚足慕。下帷故宜遵。山成由一篑。崇积始微尘。虞轩虽眇莽。颜隰亦何人。（○《类聚》五十五。《诗纪》四十九。）  

【夜集叹乖诗】  

诗人咏踟蹰。骚者歌离别。诚哉曩日欢。展矣今夕切。吾生赴遥命。质明即行辙。在贫故宜言。赠子保温惠。曷用书诸绅。久要亮有誓。（○《类聚》二十九。《诗纪》四十九。）  

【与孔曲阿别诗】  

凄凄乘兰秋。言饯千里舟。途届云阳邑。邑宰有昔游。行人虽念路。为尔暂淹留。（○《类聚》二十九。《诗纪》四十九。）  

【咏螺蚌诗】  

轻羽不高翔。自用弦网罗。纤鳞惑芳饵。故为钓所加。螺蚌非有心。沉迹在泥沙。文无雕饰用。味非鼎俎和。（○《类聚》九十七。《诗纪》四十九。）  

【离合诗二首】  

放棹遵遥途。方与情人别。啸歌亦何言。肃尔凌霜节。（各○《类聚》五十六。《诗纪》四十九。）  

夫人皆薄离。二友独怀古。思笃子衿诗。山川何足苦。（念○同上）  

【夜集作离合诗】  

四坐宴嘉宾。一客自远臻。九言何所戒。十善故宜遵。（○《类聚》五十六。《诗纪》四十九。）  

【诗】  

有客被褐前。投心自询写。自言擅声名。不谢蠃甘贾。臧否消灭。谁能穷薪火。郦生无文章。  

西施整妖冶。胡为空耿介。悲哉君志Ａ３２。（○吴棫韵补三。）  

【诗】  

夕坐苦多虑。行歌践闺中。房栊引倾月。步檐结春风。（○《类聚》二十六。《诗纪》四十九。）  

【诗】  

挂鞍长林侧。饮马修川湄。（○《初学记》二十二。）  

凄凄留子言。眷眷浮客心。（○草堂诗笺三十一玩月诗注。）  

【三日诗】  

弱柳荫修衢。（○《初学记》三。）  

王微  

〈微。字景玄。琅邪临沂人。初为始兴王友。降南平王谘议参军。历中书侍郎。元嘉二十年卒。年二十九。有集十卷。〉  

【杂诗二首】  

桑妾独何怀。倾筐未盈把。自言悲苦多。排却不肯舍。妾悲叵陈诉。填忧不销冶。寒雁归所从。半途失凭假。壮情抃驱驰。猛气捍朝社。常怀云汉渐。常欲复周雅。  

重名好铭勒。轻躯愿图写。万里渡沙漠。悬师蹈朔野。传闻兵失利。不见来归者。奚处埋旍麾。何处丧车马。拊心悼巷人。零泪覆面下。徒谓久别离。不见长孤寡。寂寂掩高门。寥寥空广厦。待君竟不归。收颜今就槚。（○玉台新咏三。《诗纪》五十三。又茶经下引厦、槚二韵。）  

思妇临高台。长想凭华轩。弄弦不成曲。哀歌送苦言。箕帚留江介。良人处雁门。讵忆无衣苦。但知狐白温。日暗牛羊下。野雀满空园。孟冬寒风起。东壁正中昏。朱火独照人。抱景自愁怨。谁知心思乱。  

所思不可论。（○《文选》三十。玉台新咏三。《诗纪》五十三。）  

【四气诗】  

蘅若首春华。梧楸当夏翳。鸣笙起秋风。置酒飞冬雪。（○《类聚》五十六。《诗纪》五十三）  

【咏愁诗】  

自予抱羁思。眇与日月长。载离非宋远。谁谓河难航。忧随积霖密。慨因朗旭彰。负之苦不胜。即之竟无方。如彼引鲲鱼。待尽守空梁。天地岂私贫。运至岂固当。既悟非形兆。兹数讵可攘。（○《类聚》三十五作王徽。《诗纪》五十三。）  

【七襄怨诗】  

藻帐越星波。玉饰渡云川。（○《初学记》四。）  

何长瑜  

〈长瑜。东海人。为临川王义庆王国侍郎。历平西记室参军。除曾城令。元嘉二十年。庐陵王绍镇寻阳。请为南中郎行参军。行至板桥。溺死。有集八卷。〉  

【嘲府僚诗】  

〖宋《书》曰：何长瑜为临川王记室参军。尝於江陵寄书与族人何勖。以韵语序临川州府僚佐云云。如此五六句。轻薄少年遂演而广之。一时人士并为品目。尽加剧言苦句。其文流行。临川怒以白太祖。除为广州曾城令。〗  

陆展染鬓发。欲以媚侧室。青青不解久。星星行复出。（○《宋书》谢灵运传。《御览》三百七十三。《诗纪》五十三。）  

【离合诗】  

宜然悦今会。且怨明晨别。肴Ａ３３不能甘。有难不可雪。（○《类聚》五十六。《诗纪》五十三。）  

荀雍  

〈雍。字道雍。颍川人。官至员外散骑郎。有集四卷。〉  

【临川亭诗】  

目极依春路。披褐怀良辰。明发戒徒御。临流饯归人。（○《初学记》十八。《诗纪》五十三。）  

临川王刘义庆  

〈义庆。长沙王道怜子。为临川王道规后。永初元年袭封。元嘉初。迁丹阳尹。出为荆州刺史。十六年。为江州刺史。次年。转南兖州刺史。镇广陵。二十一年卒。年四十二。有《世说》八卷、集八卷。〉  

【乌夜啼】  

笼窗一不开。乌夜啼。夜啼望郎来。（○黄氏集千家注杜工部诗史补遗九。）  

【游鼍湖诗】  

暄景转谐淑。草木目滋长。梅花覆树白。桃杏发荣光。（○《初学记》二十八。《诗纪》四十五。）  

范晔  

〈晔。字蔚宗。泰子。义熙末为武帝相国掾。彭城王义康冠军参军。宋受禅。随府转右军参军。召为秘书丞。迁尚书吏部郎。文帝即位。左迁宜城太守。历镇军后军长史。迁左卫将军太子詹事。元嘉二十二年。与孔熙先等谋立彭城王义康。事泄。弃市。时年四十八。有《后汉书》九十七卷、集十五卷。〉  

【乐游应诏诗】  

崇盛归朝阙。虚寂在川岑。山梁协孔性。黄屋非尧心。轩驾时未肃。文囿降照临。流云起行盖。晨风引銮音。原薄信平蔚。台涧备曾深。兰池清夏气。修帐含秋阴。遵渚攀蒙密。随山上岖嵚。睇目有极览。游情无近寻。闻道虽已积。年力互颓侵。探已谢丹黻。感事怀长林。（○《文选》二十。《诗纪》五十三。又《初学记》十三引临、音二韵。）  

【临终诗】  

祸福本无兆。性命归有极。必至定前期。谁能延一息。在生已可知。来缘忄画无识。好丑共一丘。何中异枉直。岂论江陵上。宁辨首山侧。虽无嵇生琴。庶同夏侯色。寄言生存子。此路行复即。（○《宋书》本传。南史本传。《诗纪》五十三。）  

范广渊  

〈广渊。泰少子。为司徒祭酒。世祖抚军谘议参军。元嘉二十二年。坐晔事从诛。有集一卷。（逯案。南史范晔传、隋书经籍志皆作范广。盖避唐讳省渊字。）〉  

【征虏亭饯王少傅】  

挂冠东门阎。归褐西唐足。结辙尘高衢。祖供悬长麓。韩卿辞辇路。疏傅知殆辱。素德烛光尘。玄轨芳前觉。（○《初学记》十八作范广泉。《诗纪》三十六。○逯案。泉字乃避唐讳改。）  

孔法生  

【征虏亭祖王少傅】  

昔人鉴殆辱。解绂扬归舲。真感属神虑。高兴袭天情。（○《初学记》十八。）  

陆凯  

【赠范晔诗】  

〖《荆州记》曰：陆凯与范晔交善。自江南寄梅花一枝。诣长安与晔。兼赠《诗》曰：〗  

折花逢驿使。寄与陇头人。江南无所有。聊赠一枝春。（○岁华纪丽一。《御览》十九、四百九、九百七十。事类赋梅赋。万花谷七。《诗纪》五十四。）  

何承天  

〈承天。东海剡人。晋隆安中为南蛮校尉桓伟参军。义熙初。长沙公陶延寿辟为辅国府参军。宋受禅。  

领著作郎。官至御史中丞。元酃二十四年卒。年七十八。有礼论三百卷、集三十二卷。〉  

【鼓吹铙歌十五首】  

〖《宋书》乐志曰：鼓吹铙歌十五篇。何承天晋义熙中私造。〗  

【朱路篇】  

朱路扬和鸾。翠盖耀金华。玄牡饰樊缨。流旌拂飞霞。雄戟辟旷途。班剑翼高车。三军且莫喧。听我奏铙歌。清鞞惊短箫。朗鼓节鸣笳。人心惟恺豫。兹音亮且和。轻风起红尘。渟澜发微波。逸韵腾天路。穨响结城阿。仁声被八表。威震振九遐。嗟嗟介胄士。勖哉念皇家。（○《宋书》乐志。《乐府诗集》十九。广《文选》十二。《诗纪》四十五。）  

【思悲公篇】  

思悲公。怀衮衣。东国何悲公西归。公西归。流二叔。幼主既悟偃禾复。偃禾复。圣志申。营都新邑从斯民。从斯民。德惟明。制礼作乐兴颂声。兴颂声。致嘉祥。鸣凤爰集万国康。万国康。犹弗已。握发吐餐下群士。惟我君。继伊周。亲睹盛世复何求。（○同上）  

【雍离篇】  

雍士多离民。荆民怀怨情。二凶不量德。构难称其兵。王人衔朝命。正辞纠不庭。上宰宣九伐。万里举长旌。楼船掩江汶。驷介飞重英。归德戒后夫。贾勇尚先鸣。逆徒既不济。愚智亦相倾。霜锋未及染。鄢郢忽已清。西川无潜鳞。北渚有奔鲸。凌威致天府。一战夷三城。江汉被美化。宇宙歌太平。惟我东郡民。曾是深推诚。（○《宋书》乐志。《乐府诗集》十九。《诗纪》四十五。）  

【战城南篇】  

战城南。冲黄尘。丹旌电烻鼓雷震。勍敌猛。戎马殷。横阵亘野若屯云。伏大顺。应三灵。义之所感士忘生。长剑击。繁弱鸣。飞镝炫晃乱奔星。虎骑跃。华眊旋。朱火延起腾飞烟。骁雄斩。高旗搴。长角浮叫响清天。夷群寇。殪逆徒。馀黎沾惠咏来苏。奏恺乐。归皇都。班爵献俘邦国娱。（○同上）  

【巫山高篇】  

巫山高。三峡峻。青壁千寻。深谷万仞。崇严冠灵林冥冥。山禽夜响。晨猿相和鸣。洪波迅澓。载折载停。凄凄商旅之客。怀苦情。在昔阳九皇纲微。李氏窃命。宣武耀灵威。蠢尔逆纵。复践乱机。王旅薄伐。传首来至京师。古之为国。惟德是贵。力战而虐民。鲜不颠坠。矧乃叛戾。伊胡能遂。咨尔巴子无放肆。（○同上）  

【上陵者篇】  

上陵者。相追攀。被服纤丽振绮纨。携童幼。升崇峦。南望城阙郁盘桓。王公第。通衢端。高甍华屋列朱轩。临浚谷。掇秋兰。士女悠奕映隰原。指营丘。感牛山。爽鸠既没景君叹。嗟岁聿。逝不还。志气衰沮玄鬓斑。野莽宿。坟土干。顾此累累中心酸。生必死。亦何怨。取乐今日展情欢。（○同上）  

【将进酒】  

将进酒。庆三朝。备繁礼。荐嘉肴。荣枯换。霜雾交。缓春带。命朋僚。车等旗。马齐镳。怀温克。乐林濠。士失志。愠情劳。思旨酒。寄游遨。败德人。甘醇醪。耽长夜。或淫妖。兴屡舞。厉哇谣。形傞傞。声号呶。首既濡。赤亦荒。性命夭。国家亡。嗟后生。节酣觞。匪酒辜。孰为殃。（○《宋书》乐志。《乐府诗集》十九。广《文选》十二。《诗纪》四十五。）  

【君马篇】  

君马丽且闲。扬镳腾逸姿。骏足蹑流景。高步追轻飞。冉冉六辔柔。奕奕金华晖。轻霄翼羽盖。长风靡淑旗。愿为范氏驱。雝容步中畿。岂效诡遇子。驰骋趣危机。铅陵策良驷。造父为之悲。不怨吴坂峻。但恨伯乐稀。赦彼岐山盗。实济韩原师。奈何汉魏主。纵情营所私。疲民甘藜藿。厩马患盈肥。人畜贸厥养。苍生将焉归。（○《宋书》乐志。《乐府诗集》十九。《诗纪》四十五。）  

【芳树篇】  

芳树生北庭。丰隆正徘徊。翠颖陵冬秀。红葩迎春开。佳人闲幽室。惠心婉以谐。兰房掩绮幌。绿草被长阶。日夕游云际。归禽命同栖。皓月盈素景。凉风拂中闺。哀弦理虚堂。要妙清且凄。啸歌流激楚。伤此硕人怀。梁尘集丹帷。微飙扬罗袿。岂怨嘉时暮。徒惜良愿乖。（○同上）  

【有所思篇】  

有所思。思昔人。曾闵二子善养亲。和颜色。奉昏晨。至诚烝烝通明神。邹孟轲。为齐卿。称身受禄贪荣。道不用。夕阳拥楹。三徙既谇礼义明。飞鸟集。猛兽附。功成事毕乃更娶。哀我生。遘凶旻。幼罹荼毒备艰辛。慈颜绝。见无因。长怀永思托丘坟。（○同上）  

【雉子游原泽篇】  

雉子游原泽。幼怀耿介心。饮啄虽勤苦。不愿栖园林。古有避世士。抗志青霄岑。浩然寄卜肆。挥棹通川阴。逍遥风尘外。散发抚鸣琴。卿相非的眄。何况於千金。功名岂不美。宠辱亦相寻。冰炭结六府。忧虞缠胸襟。当世须大度。量己不克任。三复泉流诫。自惊良已深。（○同上）  

【上邪篇】  

上邪下难正。众枉不可矫。音和响必清。端影所以亡。汉宣隆中兴。魏祖宁三方。譬彼针与石。效疾而称良。行苇非不厚。悠悠何讵央。琴瑟时未调。改弦当更张。矧乃治天下。此要安可忘。（○《宋书》乐志。《乐府诗集》十九。广《文选》十二。《诗纪》四十五。）  

【临高台篇】  

临高台。望天衢。飘然轻举陵太虚。携《列子》。超帝乡。云衣雨带乘风翔。肃龙驾。会瑶台。清晖浮景溢蓬莱。济西海。濯湖盘。伫立云岳结幽兰。驰迅风。游炎州。愿言桑梓思旧游。倾霄盖。靡电旌。降彼天途穨窈冥。辞仙族。归人群。怀忠抱义奉明君。任穷达。随所遭。何为远想令心劳。（○同上）  

【远期篇】  

远期千里客。肃驾候良辰。近命城郭友。具尔惟懿亲。高门启双闱。长筵列嘉宾。中唐儛六佾。三厢罗乐人。箫管激悲音。羽毛扬华文。金石响高宇。弦歌动梁尘。修标多巧捷。丸剑亦入神。迁善自雅调。成化由清均。主人垂隆庆。群士乐亡身。愿我圣明君。迩期保万春。（○宋疏乐志。《乐府诗集》十九。《诗纪》四十五。）  

【石流篇】  

石上流水。湔湔其波。发源幽岫。永归长河。瞻彼逝者。负月其偕。子在川上。惟以增怀。嗟我殷忧。载劳寤寐。遘此百罹。有志不遂。行年倏忽。长勤是婴。永言没世。悼兹无成。幸遇开泰。沐浴嘉运。绥带安寝。亦又何愠。古之为仁。自求诸己。虚情遥慕。终於徒已。（○《宋书》乐志。《乐府诗集》十九。广《文选》十二。《诗纪》四十五。）  

何承嘉  

【雪诗】  

飘飘乘虚。纷纶随风。（○《书钞》百五十四。）  

## 宋诗卷五  

袁淑  

〈淑。字阳源。陈郡阳夏人。元嘉中为祭酒。累迁尚书吏部郎。转御史中丞。迁太子左卫率。三十年。为刘劭所害。年四十六。有集十一卷。〉  

【效曹子建白马篇】  

剑骑何翩翩。长安五陵间。秦地天下枢。八方凑才贤。荆魏多壮士。宛洛富少年。意气深自负。肯事郡邑权。藉藉关外来。车徒倾国鄽。五侯竞书{敝巾}。群公亟为言。义分明於霜。信行直如弦。交欢池阳下。留宴汾阴西。一朝许人诺。何能坐相捐。飘节去函谷。投佩出甘泉。嗟此务远图。心为四海悬。但营身意遂。岂校耳目前。侠烈良有闻。古来共知然。（○《文选》三十一。《乐府诗集》六十三作白马篇。《诗纪》五十三。又《初学记》五作效曰马篇。引间、贤二韵。）  

【效古诗】  

谇此倦游士。本家自辽东。昔隶李将军。十载事西戎。结车高阙下。极望见云中。四面各千里。从横起严风。寒燠岂如节。霜雨多异同。夕寐北河阴。梦还甘泉宫。勤役未云已。壮年徒为空。乃知古时人。所以悲转蓬。（○《文选》三十一。《诗纪》五十三。）  

【咏冬至诗】  

连星贯初历。令月临首岁。荐乐行阴政。登金赞阳滞。收凉降天德。萌华宣地惠。司瑞记夜晞。书云掌朝誓。（○《初学记》四。古今岁时杂咏三十九。诗经五十三。）  

【种兰诗】  

〖南史曰：袁淑从母兄刘湛。欲淑附己。而淑不为改意。由是大相乖失。淑乃赋《诗》曰云云。寻以病免。〗  

种兰忌当门。怀璧莫向楚。楚少别玉人。门非植兰所。（○南史袁淑传。《御览》九百八十三引《宋书》。《诗纪》五十三。）  

【登宣城郡诗】  

怅焉讯旧老。兹前乃楚居。十代阙州记。百祀绝方书。（○《类聚》二十八。《诗纪》五十三。）  

【咏寒雪诗】  

渚幽寒兮石烟聚。日华收兮山气深。边亭哀兮夜燧灭。孙枝振兮空岫吟。鱼戢鳞兮鸟矜翰。虹蛰火兮龙藏金。（○《御览》三十四作七言咏雪。又《书钞》百五十四作七言咏寒。引金一韵。）  

凌霰交兮高冰合。浮波梗兮悲风流。（○《书钞》百五十六。）  

霜雪滞兮潜天阳。浮澌结兮悲海阴。（○同上）  

【啄木诗】〖百三家集注云。集左氏。〗  

南山有鸟。自名啄木。饥则啄木。暮则巢宿。无干於人。唯志所欲。性清者荣。性浊者辱。  

（○百三家集袁阳源集。○逯案。此诗《类聚》引作宋袁淑排谐集左氏诗。《御览》引作裴谐集左氏诗。已据《诗纪》编入左芬集。然左氏亦不必即为左芬。故此又依百三家集附之袁淑集。）  

南平王刘铄  

〈铄。字休玄。文帝第四子。元嘉十六年封南平王。三十年。元凶弑立。为征虏将军、开府仪同三司。孝武定乱。进司空。赐药死。有集五卷。〉  

【三妇艳诗】  

大妇裁雾縠。中妇牒冰练。小妇端清景。含歌登玉殿。丈人且徘徊。临风伤流霰。（○《乐府诗集》三十五。《诗纪》四十五。）  

【白纻曲】  

仙仙徐动何盈盈。玉腕俱凝若云行。佳人举袖辉青蛾。掺掺擢手映鲜罗。状似明月泛云河。体如轻风动流波。（○《类聚》四十三作白纻舞曲。《乐府诗集》五十三。《诗纪》四十五。）  

【拟行行重行行诗】  

〖《宋书》本传曰：铄未弱冠。拟古三十馀首。时人以为亚迹陆机。〗  

眇眇陵长道。遥遥行远之。回车背京里。挥手从此辞。堂上流尘生。庭中绿草滋。寒螀翔水曲。秋兔依山基。芳年有华月。佳人无还期。日夕凉风起。对酒长相思。悲发江南调。忧委子衿诗。卧看明镫晦。坐见轻纨缁。泪容不可饰。幽镜难复治。愿垂薄暮景。照妾桑榆时。（○《文选》三十一作拟古。玉台新咏三作杂诗代行行重行行。《诗纪》四十五。）  

【拟明月何皎皎诗】  

落宿半遥城。浮云蔼层阙。玉宇来清风。罗帐延秋月。结思想伊人。沈忧怀明发。谁为客行久。屡见流芳歇。河广川无梁。山高路难越。（○《文选》三十一作所古。玉台新咏三作杂诗代明月何皎皎。《诗纪》四十五。又文镜秘府论西引阙、月二韵。）  

【拟孟冬寒气至诗】  

白露秋风始。秋风明月初。明月照高楼。白露皎玄除。迨及凉风起。行见寒林疏。客从远方至。赠我千里书。先叙怀旧爱。末陈久离居。一章意不尽。三复情有馀。愿遂平生志。无使甘言虚。（○玉台杂咏三。古今今岁时杂咏四十六。《诗纪》四十五。）  

【拟青青河边草诗】  

凄凄含露台。肃肃迎风馆。思女御棂轩。哀心彻云汉。端抚悲弦泣。独对明灯叹。良人久徭役。耿介终昏旦。楚楚秋水歌。依依采菱弹。（○玉台新咏三。《诗纪》四十五。）  

【代收泪就长路诗】  

耸辔高陵曲。挥袂广川濆。黄尘昏白日。悲风起浮云。萧条万里别。契阔三秋分。时往从朝露。年来惊夕氲。徘徊去芳节。依迟从远军。（○《类聚》二十九。《诗纪》四十五。）  

【过历山湛长史草堂诗】  

兹岳蕴虚诡。凭览趣亦赡。九峰相接连。五渚逆萦浸。层阿疲且引。绝严畅方禁。溜众夏更寒。林交昼常荫。伊余久缁涅。复得味恬淡。愿逐安期生。於焉惬高枕。（○古诗类苑十一。《诗纪》四十五。）  

【七夕咏牛女诗】  

秋动清风扇。火移炎气歇。广檐含夜荫。高轩通夕月。安步巡芳林。倾望极云阙。组幕萦汉陈。龙驾凌霄发。谁云长河遥。颇剧促筵越。沈情未申写。飞光已飘忽。来对眇难期。今欢自兹没。（○玉台新咏三。《诗纪》四十五。又《类聚》四、《初学记》四并引歇、月、阙、发、忽、没六韵。）  

【歌诗】  

昊天晴且高。秋气发初凉。白露下微津。明月流素光。凝烟泛城阙。凄风入轩房。朱华先零落。绿草就芸黄。纤罗还笥箧。轻纨改衣裳。（○《类聚》三。《御览》二十五。事类赋秋赋注。《诗纪》四十五作秋歌。又《初学记》三、万花谷后三并引凉、光、房三韵。）  

丘渊之  

〈渊之。字思玄。吴兴乌程人。位待中、都官尚书。卒於太常。有新集目录三卷。（逯案。《世说》新语注引其新集录。唐志新集目录撰者作丘深之。）〉  

【赠记室羊徽其属疾在外诗】〖六章〗  

趣以冥感。契以情运。譬彼金兰。坚芳互训。郢夫寝斤。濠津阙问。孰是超赏。非尔殆蕰。  

婉晚闲暑。契阔二方。连镳朔野。齐棹江湘。冬均其温。夏共其凉。岂伊多露。情深践霜。  

神武遐涤。大衢方挥。屠耒晏业。介焉靡违。闲菀敝径。<酉昜>弦湛徽。欣彼二仲。与子俱归。  

愿言无必。欣慨屡造。尔疾既缨。余忧用老。搔首匪勤。寔缠中抱。言念佳人。只增心搅。  

天道虽缅。福善可期。今唯吾子。久应在兹。乘理载遂。冲衿自怡。三折既履。五德宜思。  

予业弗高。屡羁尘役。勉彼俭勤。忝此坟籍。识以荣期。颜以厚积。庶凭纳污。伫规三益。（○文馆词林百五十八作丘泉之。○逯案。泉之、深之皆避唐讳。）  

荀昶  

〈昶。字茂祖。元嘉初。以文义仕至中书郎。有集十五卷。〉  

【拟相逢狭路间】  

朝发邯郸邑。暮宿井陉间。井陉一何狭。车马不得旋。邂逅相逢值。崎岖交一言。一言不容多。伏轼问君家。君家诚易知。易知复易博。南面平原居。北趣相如阁。飞楼临名都。通  

门枕华郭。入门无所见。但见双栖鹤。栖鹤数十双。鸳鸯九相追。大兄珥金珰。中兄振缨緌。伏腊一来归。邻里生光辉。小弟无所为。斗鸡东陌逵。大妇织纨绮。中妇缝罗衣。小妇无所作。挟瑟弄音徽。丈人且却坐。梁尘将欲飞。（○玉台新咏三。《乐府诗集》三十五作长安有狭邪行。《诗纪》五十四。）  

【拟青青河边草】  

荧荧山上火。苕苕隔陇左。陇左不可至。精爽通寤寐。寤寐衾裯同。忽觉在他邦。他邦各异邑。相逐不相及。迷墟在望烟。木落知冰坚。升朝各自进。谁肯相攀牵。客从北方来。贻我端弋绨。命仆开弋绨。中有隐起圭。长跪读隐圭。词苦声亦凄。上言各努力。下言长相怀。（○玉台新咏三。《乐府诗集》三十八作青青河畔草。《诗纪》五十四。）  

宋孝武帝刘骏  

〈骏字休龙。小字道民。文帝第三子。元嘉十二年封陵武陵王。刘劭弑逆。举兵入讨。三十年五月即位。在位十一年。大明八年卒。年三十五。谥曰孝武皇帝。有集三十一卷。〉  

【丁督护歌六首】〖一曰阿督护。〗  

〖《宋书》乐志曰：督护歌者。彭城内史徐逵之为鲁轨所杀。宋高祖使府内直督护丁旿收敛殡埋之。逵之妻高祖长安也。呼旿至阁下。自问殓送之事。每问辄叹息曰：丁督护。其声哀切。后人因其声广为曲焉。《唐书》乐志曰：丁督护。晋、宋间曲也。今歌是宋孝武帝所制云。〗  

督护北征去。前锋无不平。朱门垂高盖。永世扬功名。（○《乐府诗集》四十五。《诗纪》四十五。）  

洛阳数千里。孟津流无极。辛苦戎马间。别易会难得。（○同上）  

叔护北征去。相送落星墟。帆樯如芒柽。督护今何渠。（○同上）  

闻欢去北征。相送直渎浦。只有泪可出。无复情可吐。（○同上）  

督护初征时。侬亦恶闻许。愿作石尤风。四面断行旅。（○玉台新咏十。《乐府诗集》四十五。《诗纪》四十五。）黄河流无极。洛阳数千里。坎坷戎旅间。何由见欢子。（○玉台新咏十。《乐府诗集》四十五作玉金珠。《诗纪》四十五。）  

【自君之出矣】〖《诗纪》云。一云拟室思。玉台作许瑶。〗  

自君之出矣。金翠暗无精。思君如日月。回迁昼夜生。（○玉台新咏十作拟徐干。《类聚》三十二作拟室思。《乐府诗集》六十九。《诗纪》四十五。）  

【游覆舟山诗】  

束发好怡衍。弱冠颇流薄。素想终勿倾。聿来果丘壑。层峰亘天维。旷渚绵地络。逢皋列神苑。遭坛树仙阁。松墱含青晖。荷源煜彤烁。川界泳游鳞。严庭响鸣鹤。（○《类聚》七。《诗纪》四十五。）  

【登作乐山诗】  

修路轸孤辔。竦石顿飞辕。遂登千寻首。表里望丘原。屯烟扰风穴。积水溺云根。汉潦吐新波。楚山带旧苑。（《类聚》作宛。）壤草凌故国。拱木秀颓垣。目极情无留。客思空已繁。（○《类聚》七。诗经四十五。）  

【登鲁山诗】  

解帆憩通渚。息徒凭椒丘。粤值风景和。升高从远眸。纪郢穷西路。湘梦极南流。杳哉汉阴永。浩焉江界修。（○《类聚》七。《诗纪》四十五。）  

【济曲阿后湖诗】  

宵登毗陵路。旦过云阳郛。平湖旷津济。菰渚迭明芜。和风翼归采。夕氛晦山嵎。惊澜翻鱼藻。赪霞照桑榆。（○《类聚》九。《诗纪》四十五。）  

【与庐陵王绍别诗】  

连岁矜离心。今兹幸良集。信宿穷晨暮。开颜披所戢。未尽欢娱怀。已伤歧路及。舳舻引江介。飞旌背尔邑。悄扰徒旅戒。团栾流景入。迟迟分手念。泫泫登路泣。（○《类聚》二十九。广《文选》八。《诗纪》四十五。）  

【幸中兴堂饯江夏王诗】  

送行怅川逝。离酌偶岁阴。阴云掩欢绪。江山起别心。（○《初学记》十八。《诗纪》四十五。）  

【拜衡阳文王义季墓诗】  

昧旦凭行轼。濡露及山庭。投步矜履蹈。举目增凄清。轺路灭归轸。沦闼负重扃。深松朝已雾。幽隧晏未明。长杨敷晚素。宿草披初青。哀往起沈泉。追爱恸中情。竹帛凭年远。世范随伏倾。（○《类聚》四十。《诗纪》四十五。）  

【七夕诗二首】  

白日倾晚弦月升初光。炫炫叶露满。肃肃庭风扬。瞻言媚天汉。幽期济河梁。服箱从奔轺。纨绮阙成章。解带遽回轸。谁云秋夜长。爱聚双情款。念离两心伤。秋风发离愿。明月照双心。偕歌亦遗调。别叹无残音。开庭镜天路。馀光不可临。沿风披弱缕。迎辉贯玄针。斯艺成无取。时物聊可寻。（○玉烛宝典七引心、临、针四韵。古今岁时杂咏二十五、《御览》三十一并引临、针、寻三韵。初学四引针一韵。《诗纪》四十五。）  

【夜听妓诗】  

寒夜起声管。促席引灵寄。深心属悲弦。远情逐流吹。劳襟凭苦辰。谁谓怀忘易。（○《类聚》四十二。《诗纪》四十五。）  

【咏史诗】  

聂政凭骁气。荆轲擅美风。孤刃骇韩庭。独步震秦宫。怀音岂若始。捐躯在命终。雄姿列往志。流声固无穷。（○《类聚》五十五。《诗纪》四十五。）  

【初秋诗】  

夏尽炎气微。火息凉风生。绿草未倾色。白露已盈庭。远视秋云发。近听寒蝉鸣。运移矜物化。川上感馀情。（○《类聚》三。《诗纪》四十五。）  

【秋夜诗】  

局景薄西隅。升月照东垂。肃肃风盈幕。泫泫露倾枝。侧闻飞壶急。坐见河宿移。睹辰念节变。感物矜乖离。（○《类聚》三。《诗纪》四十五。）  

【四时诗】  

〖南史曰：孝武狎侮群臣。各有称目。柳元景、桓护之虽并北人。而王玄谟独受老伧之目。尝为玄谟作四时诗。〗  

堇茹供春膳。粟浆充夏餐。瓟酱调秋菜。白醝解冬寒。（○《宋书》王玄谟传。南史王玄谟传。《诗纪》四十五。又《御览》九百七十六、八百五十六引《宋书》作文帝为王玄谟作四时诗。引餐一韵。又八百六十五引寒一韵。）  

【斋中望月诗】  

褰幕荡暄气。入夜渐流清。微微风始发。暧暧月初明。思因往物深。悲以归云盈。（○《类聚》一。《诗纪》四十五。）  

【北伐诗】  

表里跨原隰。左右御川梁。月羽皎素魄。皇旗赩赤光。（○《类聚》五十九。《诗纪》四十五。）  

【之江州诗】  

山曲蒙幽雨。江路结流寒。（○《文选》二十七出新林浦向板桥诗注。）  

【歌】〖华林园清暑殿赋系此。〗  

山怀风兮谷吐泉。清潭邃兮远气宣。符深情兮应遥心。促千里兮测云天。（○《类聚》六十二。）  

【离合诗】  

霏云起兮泛滥。雨霭昏而不消。意气悄以无乐。音尘寂而莫交。守边境以临敌。寸心厉於戎昭。阁盈图记。门满宾僚。仲秋始戒。中园初凋。池育秋莲。水灭寒漂。旨归涂以易感。日月逝而难要。分中心而谁寄。人怀念而必谣。（悲客他方。○《类聚》五十六。《诗纪》五十四。）  

【华林都亭曲水联句产柏梁体诗】  

九宫盛事予旒纩。三辅务根诚难亮。策拙枌乡惭恩望。折冲莫效兴民谤。侍禁卫储恩逾量。臣谬叨宠九流旷。喉唇废职方思让。明笔直绳天威谅。（御史中丞颜师伯○《类聚》五十六。广《文选》十五。《诗纪》五十四。）  

颜延之  

〈延之。字延年。琅邪临沂人。晋义熙中。后将军吴国内史刘柳以为行参军。转主簿。历豫章公刘裕世子参军。宋受禅。补太子舍人。少帝即位。以正员郎兼中书郎。出为始太守。元嘉初。徵为中书侍郎。寻领步兵校尉。出为永嘉太守。未行。免。元凶弑立。以为光禄大夫。孝武即位。以为金紫光禄大夫。领湘东王师。孝建三年卒。年七十三。谥曰宪子。有集三十卷、逸集一卷。〉  

【应诏燕曲水作诗】〖八章○以下四言。〗  

〖宋略曰：文帝元嘉十一年三月丙申。禊饮于乐游苑。且祖道江夏王义恭、衡阳王义季。有诏会者赋诗。〗  

道隐未形。治彰既乱。帝迹悬衡。皇流共贯。惟王创物。永锡洪算。仁固开周。义高登汉。祚融世哲。业光列圣。太上正位。天临海镜。制以化裁。树之形性。惠浸萌生。信及翔泳。崇虚非徵。积实莫尚。岂伊人和。寔灵所贶。日完其朔。月不掩望。航琛越水。辇赆逾嶂。  

帝体丽明。仪辰作贰。君彼东朝。金昭玉粹。德有润身。礼不愆器。柔中渊映。芳猷兰秘。昔在文昭。今惟武穆。於赫王宰。方旦居叔。有睟睿蕃。爰履奠牧。宁极和钧。屏京维服。朏魄双交。月气参变。开荣洒泽。舒虹烁电。化际无间。皇情爰眷。伊思镐饮。每惟洛宴。郊饯有坛。君举有礼。幕帷兰甸。画流高陛。分庭荐乐。析波浮醴。豫同夏谚。事兼出济。  

仰阅丰施。降惟微物。三妨储隶。五尘朝黻。途泰命屯。恩充报屈。有悔可悛。滞瑕难拂。（李善本《文选》注云。一作弗。○《文选》二十。古今岁时杂咏十六。《诗纪》四十六。又《类聚》四作诏宴曲水诗。引乱、贯、算、汉、圣、镜、贰、粹、器、电、宴、物、黻、屈、拂十五韵。《初学记》四引算、汉、电、宴、物、黻、屈、拂八韵。）  

【皇太子释奠会作诗】〖九章〗  

〖宋略曰：文帝元嘉二十年三月。皇太子劭释奠于国学。〗  

国尚师位。家崇儒门。禀道毓德。讲艺立言。浚明爽曙。达义兹昏。永瞻先觉。顾惟后昆。  

大人长物。继天接圣。时屯必亨。运蒙则正。偃闭武术。阐扬文令。庶士倾风。万流仰镜。虞痒饰馆。壑图炳睟。怀仁憬集。抱智麇至。踵门《陈书》。蹑屩献器。澡身玄渊。宅心道秘。  

伊昔周储。聿光往记。思皇世哲。体元作嗣。资此夙知。降从经志。剔彼前文。规周矩值。  

正殿虚筵。司分简日。尚席函丈。丞疑奉帙。侍言称辞。惇史秉笔。妙识几音。王载有述。  

肆议芳讯。大教克明。敬躯祀典。告奠圣灵。礼属观盥。乐荐歌笙。昭事是肃。俎实非馨。  

献终袭吉。即宫广燕。堂设象筵。庭宿金悬。台保兼徽。皇戚比彦。肴乾酒澄。端服整弁。六官视命。九宾相仪。缨笏币序。巾卷充街。都庄云动。野馗风驰。伦周伍汉。超哉邈猗。  

清晖在天。容光必照。物任其情。理宣其奥。妄先国胄。侧闻邦教。徒愧微冥。终谢智效。（○《文选》二十。《诗纪》四十六。又《类聚》三十八作侍皇太子释奠宴。引记、嗣、志、日、帙、宴、悬、音、弁九韵。《初学记》十四引第一、三、五各章。又明、灵、笙三韵。）  

【三月三日诏宴西池诗】  

河岳曜图。圣时利见。於赫有皇。升中纳禅。载贞其恒。载通其变。大哉人文。至矣天眷。昭哉储德。灵庆攸繁。明两紫宸。景物乾元。帝宗庵蔼。惟城惟蕃。衮衣善职。彤弓受言。饰馆春宫。税镳青辂。长筵逶迤。浮觞沿溯。（○《类聚》四。广《文选》八。《诗纪》四十六。）  

【为皇太子侍宴饯衡阳南平二王应诏诗】  

大（广《文选》作太。）仪在御。皇圣居贞。旁缉民纪。仰纬天经。物资感变。神以瑞形。川无遁宝。山不閟灵。亦既戒装。皇心载远。夕怅亭皋。晨仪禁苑。神行景惊。发自灵阃。对宴感分。瞻秋悼晚。（○《类聚》二十九。广《文选》八。《诗纪》四十六。）  

【从军行】〖以下五言。〗  

苦哉远征人。毕力干时艰。秦初略扬越。汉世争阴山。地广旁无界。岩阿上亏天。峤雾下高鸟。冰沙固流川。秋飚冬未至。春液夏不涓。闽烽指荆吴。胡埃属幽燕。横海咸飞骊。绝漠皆控弦。驰檄发章表。军书交塞边。接镝赴阵首。卷甲起行前。羽驿驰无绝。旌旗昼夜悬。卧伺金柝响。起候亭燧燃。逖矣远征人。惜哉私自怜。（○《乐府诗集》三十二。广《文选》十四。《诗纪》四十六。又《类聚》四十一引艰、山、悬、燃、怜五韵。）  

【秋胡行】〖九章○乐府作九首。非是。〗  

椅梧倾高凤。寒谷待鸣律。影响岂不怀。自远每相匹。婉彼幽闲女。作嫔君子室。峻节贯秋霜。明艳侔朝日。嘉运既我从。欣愿自此毕。  

燕居未及好。良人顾有违。脱巾千里外。结绶登王畿。戒徒在昧旦。左右来相依。驱车出郊郭。行路正威迟。存为久离别。没为长不归。  

嗟余怨行役。三陟穷晨暮。严驾越风寒。解鞍犯霜露。原隰多悲凉。回飚卷高树。离兽起荒蹊。惊鸟纵横去。悲哉游宦子。劳此山川路。  

超遥为此别。日月方向除。孰知寒暑积。黾勉风荣枯。岁暮临空房。凉风起坐隅。寝兴日己远。白露生庭芜。  

勤役从归愿。反路遵山河。昔辞秋未素。今也岁载华。蚕月观时暇。桑野多经过。佳人从所务。窈窕援高柯。倾城谁不顾。弭节停中阿。  

年往诚思劳。路远阔音形。虽为五载别。相与昧平生。舍车遵往路。凫藻驰目成。南金岂不重。聊自意所轻。义心多苦调。密比金玉声。高节难久淹。劫来空复辞。迟迟前途尽。依依造门基。上堂拜嘉庆。入室问何之。日暮行采归。物色桑榆时。美人望昏至。惭叹前相持。  

有怀谁能已。聊用申苦难。离居殊年载。一别阻河关。春来无时豫。秋至恒早寒。明发动愁心。闺中起长叹。惨凄岁方晏。日落游子颜。  

高张生绝弦。声急由调起。自昔枉光尘。结言固终始。如保久为别。百行愆诸己。君子失明义。谁与偕没齿。愧彼行露诗。甘之长川汜。（《类聚》作涘。○《文选》二十一作秋胡诗一首。玉台新咏一作秋胡诗一首。）  

《乐府诗集》三十六。诗经四十六。又南史谢庄传引离一韵。本事诗引离一韵。《类聚》十八作秋胡诗。引违、畿、依、过、柯、阿、轻、声、己、涘十韵。）  

【挽歌】  

令龟告明兆。撒奠在方昏。戒徒赴幽穸。祖驾出高门。行行去城邑。遥遥首丘园。息镳竟平<土遂>。税驾列岩根。（○《御览》五百五十二。）  

【应诏观北湖田收诗】  

〖集曰：元嘉十年也。〗  

周御穷辙迹。夏载历山川。蓄轸岂明懋。善游皆圣仙。帝晖膺顺动。清跸巡广廛。楼观眺丰颖。金驾映松山。飞奔互流缀。缇彀代回环。神行埒浮景。争光溢中天。开冬眷徂物。残悴盈化先。阳陆团精气。阴谷曳寒烟。攒素既森蔼。积翠亦葱芊。息飨报嘉岁。通急戒无年。温渥浃舆隶。和惠属后筵。观风久有作。陈诗愧未妍。疲弱谢陵遽。取累非纆牵。（○《文选》二十二。《诗纪》四十六。又草堂诗笺二十一。玉台诗注作应诏诗。引天、芊二韵。）  

【车驾幸京口侍游蒜山作诗】  

〖集曰：元嘉二十六年也。〗  

元天高北列。日观临东溟。入河起阳峡。践华因削成。岩险去汉宇。襟卫徙吴京。流池自化造。山关固神营。园县极方望。邑社总地灵。宅道炳星纬。诞曜应辰明。睿思缠故里。巡驾币旧坰。陟峰腾辇路。寻云抗瑶甍。春江壮风涛。兰野茂荑英。宣游弘下济。穷远凝圣情。岳滨有和会。祥习在卜征。周南悲昔老。留滞感遗氓。空食波廊肆。反税事岩耕。（○《文选》二十二。《诗纪》四十六。又《类聚》八引埛、甍、英、情四韵。）  

【车驾幸京口三月三日侍游曲阿后湖作诗】  

〖集曰：元嘉二十六年也。〗  

虞风载帝狩。夏谚颂王游。春方动宸驾。望幸倾五州。山只跸峤路。水若警沧流。神御出瑶轸。天仪降藻舟。万轴胤行卫。千翼泛飞浮。凋云丽璇盖。祥飚被彩斿。江南进荆艳。河激献赵讴。金练照海浦。笳鼓震溟洲。藐眄覯青崖。衍漾观绿畴。民灵骞都野。鳞翰耸渊丘。德礼既普洽。川岳遍怀柔。（○《文选》二十二。诗经四十六。又《类聚》四引游、州、流、舟、浮、斿、讴七韵。）  

【拜陵庙作诗】  

周德恭明祀。汉道遵光灵。哀敬隆祖庙。崇树加园茔。逮事休命始。投迹阶王庭。陪厕回天顾。朝燕流圣情。早服身义重。晚达生戒轻。否来王泽竭。泰往人悔形。敕躬惭积素。复与昌运并。恩合非渐渍。荣会在逢迎。夙御严清制。朝驾守禁城。束绅入西寝。伏轼出东坰。衣冠终冥漠。陵邑转葱青。松风遵路急。山烟西昌垅生。皇心凭容物。民思被歌声。万纪载弦吹。千岁托旒旌。未殊帝世远。已同沦化萌。幼壮困孤介。末暮谢幽贞。发轨丧夷易。归轸慎崎倾。（○《文选》二十二。《诗纪》四十六。○《文选》旁证云。六臣本轸作轼。李注引《庄子》以注伏轼。其作轸者。但传写误。）  

【赠王太常僧达诗】〖王僧达答诗别见。〗  

玉水记方流。璇源载圆折。蓄宝每希声。虽秘犹彰彻。聆龙<目祭>九渊。闻凤窥丹穴。历听岂多士。岿然覯时哲。舒文广国华。敷言远朝列。德辉灼邦懋。芳风被乡耋。侧同幽人居。郊扉常昼闭。林闾时晏开。亟回长者辙。庭昏见野阴。山明望松雪。静惟浃群化。徂生入穷节。豫往诚欢歇。悲来非乐阕。属美谢繁翰。遥怀具短札。（○《文选》二十六。《类聚》三十一。广《文选》十作答王僧达。《诗纪》四十六。又草堂诗笺二十三春日诗注引闭一韵。）  

【夏夜呈从兄散骑车长沙诗】  

炎天方埃郁。暑晏阕尘纷。独静阙偶坐。临堂对星分。侧听风薄木。遥睇月开云。夜蝉堂夏急。阴虫先秋闻。岁候初过半。荃蕙岂久芬。屏居恻物变。慕类抱情殷。九逝非空思。七襄无成文。（○《文选》二十六。《诗纪》四十六。）  

【直东宫答郑尚书道子诗】  

皇居体环极。设险只天工。两闱阻通轨。对禁限清风。跂予旅东馆。徒歌属南墉。寝兴郁无已。起观辰汉中。流云蔼青阙。皓月鉴丹宫。踟蹰清防密。徙倚恒漏穷。君子吐芳讯。感物恻余衷。惜无丘园秀。景行彼高松。知言有诚贯。美价难克充。何以铭嘉贶。言树丝与桐。（○《文选》二十六作直东宫答郑尚书。《诗纪》四十六。又《类聚》三十一引功、风二韵。《初学记》十一作直东宫答郑尚书。引工、风、墉、中、宫、穷、衷七韵。）  

【和谢监灵运诗】  

弱植慕端操。窘步惧先迷。寡立非择方。刻意藉穷栖。伊昔遘多幸。秉笔侍两闺。虽惭丹雘施。未谓玄素睽。徒遭良时诐。王道奄昬霾。入神幽明绝。朋好云雨乖。吊屈汀洲浦。谒帝苍山蹊。倚岩听绪风。攀林结留荑。跂予间衡峤。曷月瞻秦稽。皇圣昭天德。丰泽振沈泥。惜无雀雉化。休用充海淮。去国还故里。幽门树蓬藜。采茨葺昔宇。剪棘开旧畦。物谢时既晏。年往志不偕。亲仁敷情昵。兴玩究辞凄。芬馥歇兰若。清越夺琳圭。尽言非报章。聊用布所怀。（○《文选》二十六。《初学记》十二。《诗纪》四十六。）  

【北使洛诗】  

〖沈约宋《书》曰：延之为豫章世子中军行参军。义熙十二年。高祖北伐。有宋公之授。府遣一使庆殊命参起居。延之至洛阳。道中作诗一首。文辞藻丽。为谢晦、傅亮所赏。集曰：时年三十二。〗  

改服饬徒旅。首路跼险艰。振楫发吴洲。秣马陵楚山。途出梁宋郊。道由周郑间。前登阳城路。日夕望三川。在昔辍期运。经始阔圣贤。伊濲绝津济。台馆无尺椽。宫陛多巢穴。城阙生云烟。王猷升八表。嗟行方暮年。阴风振凉野。飞云瞀穷天。临途未及引。置酒惨无言。隐悯徒御悲。威迟良马烦。游役去芳时。归来屡徂愆。蓬心既已矣。飞薄殊亦然。（○《文选》二十七。《诗纪》四十七。又《类聚》二十七作北使主洛。引山、间、川、椽、烟五韵。）  

【还至梁城作诗】  

眇默轨路长。憔悴征戍勤。昔迈先徂师。今来后归军。振策眷东路。倾侧不及群。息徒顾将夕。极望梁陈分。故国多乔木。空城凝寒云。丘垄填郛郭。铭志灭无文。木石扃幽闼。黍苗延高坟。惟彼雍门子。吁嗟孟尝君。愚贱同堙灭。尊贵谁独闻。曷为久游客。忧念坐自殷。（○《文选》二十七。《诗纪》四十六。）  

【始安郡还都与张湘州登巴陵城楼作诗】  

江汉分楚望。衡巫奠南服。三湘沦洞庭。七泽蔼荆牧。经途延旧轨。登闉访川陆。水国周地险。河山信重复。却倚云梦林。前瞻京台囿。清雰霁岳阳。曾晖薄澜澳。凄矣自远风。伤哉千里目。万古陈往还。百代劳起伏。存没竟何人。炯介在明淑。请从上世人。归来蓺桑竹。（○《文选》二十七。《诗纪》四十六。又《类聚》二十八作罢郡还与张湘川登巴陵城楼诗。引服、牧、目、伏四韵。）  

【五君咏五首】  

【阮步兵】  

阮公虽沦迹。识密鉴亦洞。沈醉似埋照。寓辞类托讽。长啸若怀人。越礼自惊众。物故不可论。途穷能无恸。（略出金籝作宁不哀。○《文选》二十一。文章正宗二十九。《诗纪》四十六。又鸣沙石室略出金籝引哀一韵。）  

【嵇中散】  

中散不偶世。本自餐霞人。形解验默仙。吐论知凝神。立俗迕流议。寻山洽隐沦。鸾翮有时铩。龙性谁能驯。（○《文选》二十一。文章正宗二十九。《诗纪》四十六。）  

【刘参军】  

刘伶善闭关。怀清灭闻见。鼓钟不足欢。荣色岂能眩。韬精日沉饮。谁知非荒宴。颂酒虽短章。深衷自此见。（○同上）  

【阮始平】  

仲容青云器。实禀生民秀。达音何用深。识微在金奏。郭奕已心醉。山公非虚覯。屡荐不入官。一麾乃出守。（○同上）  

【向常侍】  

向秀甘淡薄。深心托毫素。探道好渊玄。观书鄙章句。交吕既鸿轩。攀嵇亦凤举。流连河里游。恻怆山阳赋。（○同上）  

【为织女赠牵牛诗】  

婺女俪经星。姮娥栖飞月。惭无二媛灵。托身侍天阙。阊阖殊未晖。咸池岂沐发。汉阴不夕张。长河为谁越。虽有促燕期。方须凉风发。虚计双曜周。空迟三星没。非怨杼轴劳。但念芳菲歇。（○玉台杂咏四。古今岁时杂咏二十五。《诗纪》四十六。又《初学记》四引月一韵。《御览》三十一引月、阙、发、越、发、歇六韵。）  

【归鸿诗】  

昧旦濡和风。沾露践朝晖。万有皆同春。鸿雁独辞归。相鸣去涧汜。长江发江畿。皦洁登云侣。连绵千里飞。长怀河朔路。缅与湘汉违。（○《类聚》九十。《诗纪》四十六。）  

【除弟服诗】  

徂没离二秋。掩泣备三冬。往辰缅难纪。来算忽易穷。升没淹期晦。洒扫易礼容。缟衣变作体。长逝归尔躬。（○《类聚》三十四。《诗纪》四十六。）  

【辞难潮沟诗】  

徘徊眷郊甸。俯仰引单襟。一途苟不豫。百虑毕来侵。永怀交在昔。有愿愆瑟琴。写言劳者事。将用慰亡簪。（○《类聚》三十四。《诗纪》四十六。）  

【侍东耕诗】  

题封经地域。辰角丽天部。浮蔼起青坛。沈腴发绀耦。草服荐同穗。黄冠献嘉寿。（○《类聚》三十九。《诗纪》四十六。）  

【登景阳楼诗】  

风观要春景。月谢迎秋光。沿波被华若。随山茂贞芳。（○《类聚》二十八。《诗纪》四十六。）  

【白雪诗】  

翩若珪屑。晰如瑶粒。（○《书钞》百五十二。）  

【独秀山诗】  

〖桂林《风土记》曰：独秀山在城西北一百步。直耸五百馀尺。周回一里。平地孤拔。下有洞穴。凝垂孔窦。路通山北。旁回百馀丈。豁然明朗。宋光禄卿颜延年牧此郡。常於北石室中读书。遗迹犹存。尝赋诗云云是也。〗  

未若独秀者。嵯峨郭邑开。（○《御览》四十九。）  

【诗】  

太微凝帝宇。瑶光正神县。（○海录碎事一。）  

【诗】  

旦泛桂水潮。映月游海澨。（○海录碎事三。）  

【诗】  

信矣劳物化。忧襟未能整。（○海录碎事九。）  

## 宋诗卷六  

何偃  

〈偃。字仲弘。庐江人。元嘉中。位太子中庶子。孝武时。累迁吏部尚书、侍中。大明二年卒。时年四十六。有集十九卷。〉  

【冉冉孤生竹】  

流萍依清源。孤鸟宿深沚。荫干相经萦。风波能终始。草生有日月。婚年行及纪。思欲侍衣裳。关山分万里。徒作春夏期。空望良人轨。芳色宿昔事。谁见过时美。凉鸟临秋竟。欢愿亦云已。岂意倚君恩。坐守零落耳。（○《乐府诗集》七十四。《诗纪》五十四。）  

王僧达  

〈僧达。琅琊临沂人。元嘉中为始兴王后军参军。孝武时。历尚书仆射、吴郡太守、临淮太守。徙大宰长史。迁中书令。大明二年。下狱死。年三十六。有集十卷。〉  

【释奠诗】  

时泰道畅。礼备乐修。启痒选俊。博教深求。民人鳞萃。淑美云浮。师尊训浃。嘉敬载柔。（○《初学记》十四。《诗纪》五十三。）  

【答颜延年诗】  

长卿冠华阳。仲连擅海阴。珪璋既文府。精理亦道心。君子耸高驾。尘轨实为林。崇情符远迹。清气溢素襟。结游略年义。笃顾弃浮沉。寒荣共偃曝。春酝时献斟。聿来岁序暄。轻云出东岑。麦垄多秀色。杨园流好音。欢此乘日暇。忽忘逝景侵。幽衷何用慰。翰墨久谣吟。栖凤难为条。淑贶非所临。诵以永周旋。匣以代兼金。（○《文选》二十六。《诗纪》五十三。）  

【和琅琊王依古诗】  

少年好驰侠。旅宦游关源。既践终古迹。聊讯兴亡言。隆周为薮泽。皇汉成山樊。久没离宫地。安识寿陵园。仲秋边风起。孤蓬卷霜根。白日无精景。黄沙千里昏。显轨莫殊辙。幽途岂异魂。圣贤良已矣。抱命复何怨。（○《文选》三十一。《诗纪》五十三。又《类聚》三十三作依古诗。引源、言、魂三韵。）  

【七夕月下诗】  

远山敛氛寝。广庭扬月波。气往风集隙。秋还露泫柯。节期既已孱。中宵振绮罗。来欢讵终夕。收泪泣分河。（○玉台新咏四。《类聚》四。《初学记》四。古今岁时杂咏二十五。《诗纪》五十三。）  

【诗】  

初樱动时艳。擅藻灼辉芳。缃叶未开芷。红葩已发光。（《初学记》误作光被。○《类聚》八十六。《初学记》二十八。《诗纪》五十三作朱樱。）  

颜峻  

〈竣。字士逊。延之子。初为孝武抚军主簿。孝武即位。累迁吏部尚书。大明三年下狱赐死。有集十四卷。〉  

【皇后庙登歌】  

载我圣文。奄有四海。外刑家邦。内贻女则。（○《初学记》十。）  

【七庙迎神辞】  

敬恭明祀。孝道感通。合乐维和。展礼有容。六舞肃列。九变成终。神之来思。享兹洁衷。灵之往矣。绥我家邦。（○《初学记》十三。《诗纪》五十三。）  

【淫思古意诗】  

春风飞远方。纪转流思堂。贞节寄君子。穷闺妾所藏。裁书露微疑。千里问新知。君行过三稔。故心久当移。（○《乐府诗集》七十四。《诗纪》五十三。）  

【捣衣诗】  

逶迤失荣荄。旅燕又穴飞。（○《书钞》百五十八。）  

颜测  

〈测。竣弟。官至江夏王义恭傅、大司徒录事参军。早卒。有集十一卷。〉  

【七夕连句诗】  

云扃息游彩。汉渚起遥光。（○《初学记》四。）  

【九日坐北湖联句诗】  

亭席敛徂蕙。澄酒泛初兰。（○《初学记》四。）  

江智渊  

〈智渊。济阳考城人。为随王诞后军参军。迁从事中郎将。除中书侍郎。出为新安王长史。大明七年卒。年四十六。有集九卷。〉  

【宣贵妃挽歌】  

袿襚来尘寂。筵俎竟虚存。云松方霭露。风草已声原。（○《初学记》十四。《诗纪》五十四。）  

汤惠休  

〈惠休。字茂远。初入沙门。名惠休。孝武命使还俗。位至扬州刺史。有集四卷。〉  

【怨诗行】  

明月照高楼。含君千里光。巷中情思满。断绝孤妾肠。悲风荡帷帐。瑶翠坐自伤。妾心依天末。思与浮云长。啸歌视秋草。幽叶岂再扬。暮兰不待岁。离华能几芳。愿作张女引。流悲绕君堂。君堂严且秘。绝调徒飞扬。（○《乐府诗集》四十一。《诗纪》五十四。）  

【江南思】  

幽客海阴路。留戍淮阳津。垂情向春草。知是故乡人。（○《乐府诗集》二十六。《诗纪》五十四。）  

【杨花曲三首】  

葳蕤华结情。宛转风含思。掩涕守春心。折兰还自遗。（○《乐府诗集》二十七。《诗纪》五十四。）  

江南相思引。多叹不成音。黄鹤西北去。衔我千里心。（○同上）  

深堤下生草。高城上入云。春人心生思。思心长为君。（○同上）  

【白纻歌三首】  

琴瑟未调心已悲。任罗胜绮强自持。忍思一舞望所思。将转未转恒如疑。桃花水上春风出。舞袖逶迤鸾照日。徘徊鹤转情艳逸。君为迎歌心如一。（○《乐府诗集》五十五。《诗纪》五十四。）  

少年窈窕舞君前。容华艳艳将欲然。为君娇凝复迁延。流目送笑不敢言。长袖拂面心自煎。愿君流光及盛年。（○同上）  

秋风袅袅入曲房。罗帐含月思心伤。蟋蟀夜鸣断人肠。长夜思君心飞扬。他人相思君相忘。锦衾瑶席为谁芳。（○《类聚》三作歌诗。《初学记》三作歌诗。《御览》二十五作白纻舞歌诗。《乐府诗集》六十作秋风。《诗纪》五十四。又《初学记》三作白纻诗。引房、偒二韵。○逯案。《诗纪》从《乐府诗集》作秋风。注云。一作秋歌。今从《初学记》及《御览》。）  

【秋思引】  

秋寒依依风过河。白露萧萧洞庭波。思君末光光已灭。眇眇悲望如思何。（○《类聚》三。《诗纪》五十四。）  

【楚明妃曲】  

琼台彩楹。桂寝雕甍。金闺流耀。玉牖含英。香芬幽蔼。珠彩珍荣。文罗秋翠。纨绮春轻。骖驾鸾鹤。往来仙灵。含姿绵视。微笑相迎。结兰枝。送目成。当年为君荣。（○《乐府诗集》五十八。《诗纪》五十四。）  

【赠鲍侍郎诗】  

玳枝兮金英。绿叶兮金茎。不和君王杯。低彩还自荣。想君不相艳。酒上视尘生。当令芳意重。无使盛年倾。（○鲍氏集作八。《诗纪》五十四。）  

庾徽之  

〈徽之。字景猷。颍川鄢陵人。大明中为御史中丞。出为新安王子鸾北中郎长史、南东海太守。〉  

【昭君辞】  

联雪隐天山。崩风荡河澳。朔障裂寒笳。冰原嘶代<马伏>。（○《文选》十四赪白马赋序注。）  

颜师伯  

〈师伯。竣族兄。初随孝武为徐州主簿。帝践阼。累迁侍中。转吏部尚书。废帝立。转为左仆射。夺其京尹。师伯惧。与柳元景谋废立。永光元年被诛。年四十七。〉  

【自君之出矣】  

自君之出矣。芳帷低不举。思君如回雪。流乱无端绪。（○《类聚》三十二作拟诗。《乐府诗集》六十九。《诗纪》五十三。）  

沈庆之  

〈庆之。字弘先。吴兴武康人。文帝时。累以战功加建威将军。后为孝武抚军中兵参军。孝武即位。以为领军将军、兖州刺史。封南昌县公。以年满七十固辞就第。废帝即位。加侍中太尉。〉  

【侍宴诗】  

〖南史云。孝武尝欢饮。普令群臣赋诗。庆之粗有口辩。手不知书。上逼令作诗。庆之曰：臣请口授师伯。上令颜师伯执笔。庆之口授云云。上甚悦。众坐并称其辞意之美。〗  

微生遇多幸。得逢时运昌。朽老筋力尽。徒步还南冈。辞荣此圣世。（《御览》、广记作代。）何愧张子房。（○《宋书》本传。南史本传。《御览》二百七十七。《太平广记》百四十二。《诗纪》五十四。）  

江夏王刘义恭  

〈义恭。武帝子。元嘉元年。封江夏王。孝武即位。授侍中太尉。前废帝即位。除太尉录尚书事。永光元年。以谋废立被杀。有集十五卷。〉  

【艳歌行】  

〖江南游湘妃。窈窕汉滨女。淑问流古今。兰音媚郑楚。瑶颜映长川。善服照通浒。求思望襄澨。叹息对衡渚。中情未相感。搔首增企予。悲鸿失良匹。俯仰恋俦侣。徘徊忘寝食。羽翼不能举。倾首伫春燕。为我津辞语。（○《乐府诗集》三十九。《诗纪》四十五。）〗  

【游子移】  

三河游荡子。丽颜迈荆宝。携持玉柱筝。怀挟忘忧草。绸缪甘泉中。驰逐邯郸道。春服候时制。秋纨迎凉造。珍魄晖素腕。玉迹满襟抱。常叹乐日晏。恒悲欢不早。挥吹传旧美。趋谣尽新好。仲尼为辍餐。秦王足倾倒。（○《乐府诗集》六十七。《诗纪》四十五。）  

【自君之出矣】  

出自君之出矣。笥锦废不开。思君如清风。晓夜常徘徊。（○《类聚》三十二。《乐府诗集》六十九。《诗纪》四十五。）  

【登景阳楼诗】  

丹墀设金屏。瑶榭陈王床。温宫冬开燠。清殿夏含霜。弱蕊布遐馥。轻叶振远芳。弥望少无际。肆睇周华疆。象阙对驰道。飞廉瞩方塘。邸寺送晖曜。槐柳自成行。通川溢轻舻。长街盈方箱。顾此爝火微。胡颜厕天光。（○《类聚》二十八。广《文选》九。《诗纪》四十五。）  

【彭城戏马台集诗】  

骋骛辞南京。弭节憩东楚。懿蕃重遐望。兴言集僚侣。于役未云淹。时迁变溽暑。眷恋江水流。回首独延伫。（○《类聚》二十八。《诗纪》四十五。）  

【温泉诗】  

秦都壮温谷。汉京丽汤泉。炎德潜远液。暄波起兹源。（○《初学记》七。《诗纪》四十五。）  

【拟古诗】  

束甲辞京洛。负戈事乌孙。后军济太河。筑垒黎阳屯。旦闻羽檄飞。夕见边驿奔。（○《御览》三百二十八。）  

【丹徒宫集诗】  

昭化景俗。玄教凝神。（○《文选》四十六三月三日曲水诗序注。）  

【夜雪诗】  

（屯）云闭星月。飞琼集庭。（○《初学记》三。海录碎事一。）  

【拟陆士衡诗】  

绿柳蔚通衢。青槐荫修埛。（○《初学记》二十八。）  

【诗】  

大明总神武。乘时以御天。金牒封梁甫。玉简禅岱山。（○《初学记》五。《诗纪》四十五。）  

【诗】  

飞流界桂道。深林昌兰术。（○《初学记》二十四。）  

【诗】  

垂贲华林园。柿味滋殊绝。（○合璧事类别集四十八。）  

谢庄  

〈庄。字希逸。陈郡阳夏人。灵运从子。文帝时为始兴王浚后军法曹参军。转太子舍人、庐陵王文学、太子洗马。又转随王诞记室。迁太子中庶子。孝武即位。除侍中。迁左卫将军。拜吏部尚书。历广陵太守、临淮太守。明帝时为散骑常侍、光禄大夫。转中书令。加金紫光禄大夫。泰始二年卒。年四十六。谥曰宪子。有集十九卷。〉  

【烝齐应诏诗】〖以下五言。〗  

霜露凝宸感。肃亻爱动天引。西郊灭湮揜。东溟起昭晋。舞风泛龙常。轮霞浮玉轫。紫阶协笙镛。金途展应申柬。方见六诗和。永闻九德润。观生识幸渥。睇服惭輶悋。（○《初学记》十三。《诗纪》四十六。又合璧事类外集三引勒一韵。）  

【和元日雪花应诏诗】  

从候昭神世。息燧应颂道。玄化尽天秘。凝功毕地宝。笙镛流七始。玉帛承三造。委霰下璇蕤。叠雪翻琼藻。积曙境宇明。联萼千里杲。掩映顺云悬。摇裔从风扫。发贶烛侄前。腾瑞光图表。泽厚见身末。恩逾悟生眇。竦诚岱驾肃。侧志梁銮矫。  

（○古今岁时杂咏一作谢玉。《诗纪》四十六。）  

【七夕夜咏牛女应制诗】  

辍机起春暮。停箱动秋衿。璇居照汉右。芝驾肃河阴。容裔泛星道。逶迤济烟浔。陆离迎宵佩。倏烁望昏簪。俱倾环气怨。共歇浃年心。珠殿釭未沬。瑶庭露已深。夕清岂淹拂。弦辉无久临。（○《类聚》四。《诗纪》四十六。又古今岁时杂咏二十七、《御览》三十一并引襟、阴、深、临四韵。）  

【侍宴蒜山诗】  

龙旌拂纡景。凤盖起流云。转蕙方因委。层华正氛氲。烟竟山郊远。雾罢江天分。调石飞延露。裁金起承云。（○《类聚》八。《诗纪》四十六。）  

【侍东耕诗】  

肃镳奉晨发。恭带厕朝闻。仙乡降朱霭。神郊起青云。阴台承寒彩。阳树近初熏。观德欣临藉。瞻道乐游汾。（○《类聚》三十九。《诗纪》四十六。）  

【游豫章西观洪崖井诗】  

幽愿平生积。野好岁月弥。舍簪神区外。整褐灵乡垂。林远炎天隔。山深白日亏。游阴腾鹄岭。飞清起凤池。隐暧松霞被。容与涧烟移。将遂丘中性。结驾终在斯。（○《类聚》二十八。《诗纪》四十六。）  

【自浔阳至都集道里名为诗】  

山经亟（《类聚》作函。）旋览。水牒倦敷寻。稽榭诚淹留。烟台信遐临。翔州凝寒气。秋浦结清阴。眇眇高湖旷。遥遥南陵深。青溪如委黛。黄沙似舒金。观道雷池侧。访德茅堂阴。鲁显阙微迹。秦良灭芳音。讯远博望崖。采赋梁山岑。崇馆非陈宇。茂苑岂旧林。（○《类聚》六十五。《诗纪》四十六。）  

【北宅秘园诗】  

夕天霁晚气。轻霞澄暮阴。微风清幽幌。馀日照青林。收光渐窗歇。穷园自荒深。绿池翻素景。秋槐响寒音。伊人傥同爱。弦酒共栖寻。（○《类聚》六十五。《诗纪》四十六。）  

【喜雨诗】  

燕起知风舞。础润识云流。冽泉承夜湛。零雨望晨浮。合颖行盛茂。分穗方盈畴。（○《类聚》二。《诗纪》四十六。）  

【江都平解严诗】  

肃旗简庙律。耸钺畅乾灵。朝晏推物泰。通渥抃身宁。击辕歌至世。抚壤颂惟馨。（○《类聚》五十九。《诗纪》四十六。）  

【从驾顿上诗】  

中权临楚路。前茅望吴云。冀马依风蹀。边箫当夜闻。（○《类聚》五十九。《诗纪》四十六。）  

【八月侍华林曜灵殿八关斋诗】  

玉桴乘夕远。金枝终夜舒。澄淳玄化阐。希微寂理孚。（○《类聚》七十六。《诗纪》四十六。）  

【怀园引】〖以下杂言。〗  

鸿飞从万里。飞飞河代起。辛勤越霜雾。联翩逆江汜。去旧国。违旧乡。旧山旧海悠且长。回首瞻东路。延翮向秋方。登楚都。入楚关。楚地萧瑟楚山寒。岁去冰未已。春来雁不还。风肃幌兮露濡庭。汉水初绿柳叹青。朱光蔼蔼云英英。新禽喈喈又晨鸣。菊有秃兮松有蕤。忧来年去容发衰。流阴逝景不可追。临堂危坐怅欲悲。轩凫池鹤恋  

阶墀。岂忘河渚捐江湄。试托意兮向芳荪。心绵绵兮属荒樊。想绿苹兮既冒沼。念幽兰兮已盈园。夭桃晨暮发。春莺旦夕喧。青苔芜石路。宿草尘蓬门。邅吾游夫鄢郢。路修远以萦纡。羌故园之在目。江与汉之不可逾。目还流而附音。候归烟而托书。还流兮潺湲。归烟容裔去不旋。念卫风於河广。怀邶诗於毖泉。汉女悲而歌飞鹄。楚客伤而奏南弦。武巢阳而望越。亦依阴而慕燕。咏零雨而卒岁。吟秋风以永年。（○戏鸿堂帖四。续古文苑四。又《类聚》六十五、《诗纪》四十六并引里、起、汜、乡、长、方、关、寒、还、庭、青、英、鸣、蕤、衰、追、悲、荪、樊、门、喧、门二十二韵。）  

【山夜忧】  

庭光尽。山明归。松昏解。渚Ａ３６稀。流风乘轩卷。明月缘河飞。迺斡西枻乱幽澨。山药屿而淹留。过香潭而一憩。屿侧兮初薰。潭垂兮葐蒀。或倾华而閟景。亦转彩而途云。云转兮四岫沈。景閟兮双路深。草将濡而坰晦。树未<风刘>而涧音。涧鸟鸣兮夜蝉清。橘露靡兮蕙烟轻。凌别浦兮值泉跃。经乔林兮遇猨惊。跃泉屡环照。惊猨亟啼啸。徒芳酒而生伤。友尘琴而自吊。吊琴兮悠悠。影慼兮心妯。逢镂山之既渥。承润海之方流。身无厚於蜩毳。恩有重於嵩丘。仰绝炎而缔愧。谢泪河而轸忧。夜永兮忧绵绵。晨寒起长渊。南皋别鹤伫行汉。东邻孤管入青天。沈痾白发共急日。朝露过隟讵赊年。年去兮发不还。金膏玉沥岂留颜。回舲袥绳户。收棹掩荆关。（○戏鸿堂帖四。续古文苑四。又《类聚》七、《诗纪》四十六并引归、飞、清、轻、惊、天、年、还、颜、关十韵。）  

【瑞雪咏】〖大明元年诏敕作〗  

玄管洽。豳诗平。火洲灭。日壑清。龙关沙蒸。河徼云惊。晷未沉而井閟。方霾而海溟。山飞白雪。叶中符而掩皇州。降千□而瑞神世。始□葐蒀以蕤转。终徘徊而烟曳。状素镜之晨光。写金波之夜晰。晰景兮便娟。冠集灵兮蔼望仙。溢迎风兮湛承露。亘临华兮被通天。幂遥途而界远绮。丽青墀而镜列钱。及其流彩犹抟。凝明亟积。郊隰均映。江峦齐奕。审伊宫之逾丈。信钘阿之盈尺。洞秋方之玉园。果仙京之珠泽。若夫贞性贲道。润德晖经。载途演其楙。同云宣其灵。既昭化於卫术。亦阐义於齐庭。结秋竹之丽响。引幽兰之微馨。窃惟鸿化远洎。玄风遐施。浃纬称祥。磬埏作瑞。调露之乐既兴。大闺之歌已被。春光兮冬泽。长无愆於平施。（○戏鸿堂帖四。续古文苑四。又《类聚》二作杂言咏雪。引清、惊、溟、曳、晰五韵。《初学记》二作瑞雪咏。引尺、泽二韵。）  

【长笛弄】  

月起悠悠。当轩孤管流。□郁顾慕含羁。含楚复含秋。青苔蔓。荧火飞。骚骚落叶散衣。夜何长。君吹勿近伤。夜长念绵绵。吹伤减人年。（○戏鸿堂帖四。续古文苑四。）  

【诗】  

诞发兰仪。光启玉度。（○海录碎事六。）  
