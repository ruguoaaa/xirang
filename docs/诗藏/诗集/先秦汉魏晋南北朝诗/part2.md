---
title: 第1部分
index: true
icon: editor
order: 2
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 简介  

我国自秦汉迄于隋末，九百年间，战乱频仍，政治多变。然而“摇荡性情”则必“形诸舞咏”，这一时期的文学创作，不论是在品类数量，还是批评理解方面，都十分繁盛。据《隋书·经籍志》记载，这个时期仅别集一类，即有四百三十七部，四千三百八十一卷。若连同唐初已经亡佚的集子一起统计，则多达八百八十六部，八千一百二十六卷。可惜唐宋以降，历经兵燹之灾，汉魏六朝的典籍散佚特别严重，几乎百不存一。今天我们尚能看到的先唐旧集，不过是嵇康、阮籍、陆云、陶渊明、鲍照、江淹六家，其余各家诗文集都是宋以后人所纂辑的。前人的辑佚成果自然有保存资料之功，但其质量却参差不齐。如明嘉靖间冯惟讷所辑《古诗纪》一百五十六卷，号称“溯隋而上极于黄轩，凡《三百篇》之外，逸文断简，片辞只韵，无不具焉；秦汉而下，词客墨卿，孤章浩帙，乐府声歌，童谣里谚，无不括焉；七略、四部之所鸠藏，齐谐、虞初之所志述，无不搜焉”。前人也称赞这部书“自上古以迄陈隋，网罗放失，殊有功于艺苑”（《列朝诗集·冯惟讷小传》）。就搜集唐以前的文学资料来说，冯惟讷堪称荜路蓝缕的开创者，《古诗纪》一书在今天也依然具有参考价值。但是冯氏在考证上却缺乏功力，以致真伪错杂，讹误屡出，甚至把某些唐以后的作品也收了进去，成为艺林之笑噱。清人冯舒对这种粗疏的学风进行了抨击，撰《诗纪匡谬》一卷，纠其失误凡一百一十二条。到了近代，丁福保又尽采冯舒之说，对《古诗纪》加以损益，去其繁芜，正其纰缪，编成《全汉三国晋南北朝诗》五十四卷。丁书问世后流通甚广，学人从中获益不少。可是丁书也存在着明显的弊病，一是不收先秦的歌谣逸诗，还不能作为《全唐诗》的前接部分，二是所录各诗概不标注出处来源，使人无从信据，三是剿袭《匡谬》的按断，未能尽改原书错误之处。由此可见，若以《古诗纪》和《全汉三国晋南北朝诗》作为我们阅读和研究汉魏六朝文学的资料书，仍存在有许多困难和局限。  

一九八三年九月，中华书局出版了逯钦立辑校的《先秦汉魏晋南北朝诗》，我们阅读和研究中的资料问题，终于获得了很好的解决。此书的出版，为今后汉魏六朝文学的研究奠定了坚实的基础，确实是一件值得庆贺的事。  

逯钦立（１９１１—１９７３），字卓亭，山东钜野大义集人。１９３９年在昆明西南联大毕业后，曾在北京大学文科研究所专门研读汉魏六朝文学。１９７３年逝世前为东北师大中文系教授，兼古典文学教研室主任。逯先生有感于《古诗纪》和《全汉三国晋南北朝诗》的不足，早在１９４０年，即立志重新搜集上古迄隋末的歌诗谣谚，另谋新编。他潜心研究《古诗纪》所收各诗，逐一核校，在４１年至４２年期间，陆续撰写出《古诗纪补》、《古诗纪补正叙例》、《汉诗别录》等专题论文，将自己纂辑研究的心得公之于众。到１９４７年底，他已经完成了《先秦两汉三国两晋南北朝诗》（出版时定名《先秦汉魏晋南北朝诗》）的初稿，但由于时势变化，没有来得及校订。建国以后，他由广西应聘到东北任教，校订之事时续时断。又因为本书体例上的改变，直至１９６４年，全书才最后定稿，前后历时达二十四年。  

《先秦汉魏晋南北朝诗》共一百三十五卷，除《诗经》、《楚辞》二书之外，从先秦到隋末的歌诗谣谚，无不辑录。其中先秦诗七卷，采录歌谣逸诗、谚语杂辞；汉诗十二卷，兼及古诗和乐府；魏诗十二卷，包括蜀、吴之作；晋诗二十一卷、宋诗十二卷、齐诗七卷、梁诗三十卷、北魏诗四卷、北齐诗四卷、北周诗六卷、陈诗十卷、隋诗十卷，并有释氏篇章及仙道、鬼神歌诗。所收有名姓可考的作者，总计八百余人。全部引书近三百种，可以说前此各种收有唐以前诗作的总集，如《文选》、《玉台新咏》、《乐府诗集》、《广文选》、《古诗类苑》、《苑诗类选》、《古谣谚》之类，均被逯书甄别采录，搜括殆尽。不仅总集、别集细心稽核，而且还广泛参考了经传史地、类书杂著、释道两藏、稗史小说、诗话诗注，甚至纬书字书、敦煌写卷等大量资料。这部《先秦汉魏晋南北朝诗》，在时间上起自上古，终于隋末，中间不曾间断，在内容上博大精到，集群书之大成，因此把它作为《全唐诗》的前接部分，是较为恰当的。  

《先秦汉魏晋南北朝诗》在内容上远远超过前人纂辑的同类总集，概括地说有五大特点：（１）取材博洽。本书《凡例》说：“是编以冯惟讷《古诗纪》为基础，以杨守敬《古诗存目》为参考，广取群书，悉心校辑，补苴阙佚，订正谬误，编成《先秦汉魏晋南北朝诗》共一百三十五卷。”其所引用之书已超过《古诗纪》一倍，取材不可谓不完备。（２）资料信实。不论全诗或残句，都一一注明始见于何处，载于何书，决不用转手资料，读者征引和复检十分方便。（３）异文详备。所录各诗，凡见于各书的不同文字，或一书而有不同版本的文字，以及前人的校勘成果，并予记录。（４）考订精审。这是编者下力最多，也最能体现本书学术水准的一个方面。诸如辨证真伪、确定时代、订正题目、分合篇章、解析体裁等，编者都有不少真知灼见。（５）编次得宜。明清人编篡总集，往往以帝王宗室冠其首，而以释道、闺秀（妇女）另卷附后，本书则破除陋规，以作者卒年的先后为序，其时代不详或无卒年可考而仅知大略时代者，仍沿《古诗纪》旧例，列在各卷之末。这样的编排脉络清晰，有助于读者知人论世。《先秦汉魏晋南北朝待》的优点当然不止这五个方面，此不过举其荦荦大者。但就是这几个方面，就已经为我们研究文学发展史，从古代诗歌中汲取艺术营养，提供了十分便利的条件。  

《四库全书总目》集部总集类题解说：“文籍日兴，散无统纪，于是总集作焉。一则网罗放佚，使零章残什，并有所归；一则删汰繁芜，使莠稗咸除，菁华毕出。是固文章之衡鉴，著作之渊薮矣。”这里说明了纂辑总集的要求和总集具有的作用。《先秦汉魏晋南北朝诗》既已符合“网罗放佚”、“删汰繁芜”的要求，那么它作为“文章之衡鉴，著作之渊薮”也必将发挥巨大的作用。本文限以篇幅，不能全面论述，请略举数端，以窥其一斑。  

一、可以纵观历代诗风的嬗变。我们看世界地图时，其陆海连接，起伏递变，一目了然。把历代的诗歌集为一编，也可以使读者获得居高临下，鸟瞰全局的效果，对各代诗歌创作的盛衰及其彼此关联和影响，会有一些直观的认识。  

二、便于比鉴不同的流派和风格。例如读魏诗，由三曹和建安七子可以领略建安文学“志深而笔长”、“梗概而多气”的“风骨”，由阮籍、嵇康又可以看到正始诗文“厥旨渊放，归趣难求”的品格，两相衔接，恰成对比。这对于我们研究诗歌与社会生活的关系、诗歌自身的艺术规律诸问题，都非常方便。  

三、知人论世的可靠依据。鲁迅先生谈及文集编法时曾说过：“分类有益于揣摩文章，编年有利于明白时势，倘要知人论世，是非看编年的文集不可的。”（《且介亭杂文序》）《先秦汉魏晋南北朝诗》虽然不可能将诸家作品逐一系年，但全部作者都按生卒先后为序，就全书而言，已经类似于编年体了。这就使我们能够全面看待某个时代总的文学风貌，分析某个作者在此一时代中所具有的特点，及其在当时和后世所处的地位。  

四、可补文学史研究之阙。今天我们对于古代作者的研究，一方面是依据现存的作品，一方面是借鉴前人的评论。如果根本看不到存留的作品，这种研究就很难进行了。例如西晋末年有个许询（玄度），《续晋阳秋》谓“询有才藻，善属文”，与孙绰“并为一时文宗”。《世说新语·文学篇》云：“简文称许掾云：‘玄度五言诗，可谓妙绝时人。’”梁锺嵘的《诗品》也说：“世称孙、许，弥善恬淡之词。”足见许询在当日声名是显赫的。《七录》载有《许询集》八卷，隋、唐志仅存三卷，宋以后便不见著录。今天要来全面评价许询的文学成就已经不大可能，幸好《先秦汉魏晋南北朝诗》为我们辑录了他的一首《竹扇》诗和四个残句，才约略透露出一点“恬淡”风格的眉目，而且把它们与毗邻的郭璞等人的诗作相比较，也可以探索出一些孙、许“并为一时文宗”的端倪。  

五、编者的按断可给读者以启迪。逯钦立先生一生致力于汉魏六朝文学的研究，造诣很深，在《先秦汉魏晋南北朝诗》的编纂校勘方面，有许多精彩的见解。例如陆云的“思文有圣”一诗六章题下有按语云：“此诗本集以‘从事中郎张彦明为中护军’为题，割‘奚世都’以下为序，并于题下注‘并序’二字。因序文言奚世都为汲郡太守，《诗纪》遂将‘奚世都’以下移作下篇《赠汲郡太守》之序。按本集、《诗纪》俱误。诗中言‘出抚邦家，入翔紫微’，非仅赠张彦明一人甚明。若从《诗纪》，则题诗冲突，可见‘奚世都’以下不得移赡于他篇。‘从事中郎张彦明为中护军’与‘奚世都’以下实相连为一长题，校刻者不知，误割为二，遂扞格而不通。”（《晋诗》卷六）由此一例可以看出，本书不仅是资料丰赡，而且在学术研究上也能给人以有益的提示。  

《先秦汉魏晋南北朝诗》的学术价值和使用价值，相信读者在研读时会有更多的体会，这里不再赘述。最后还需要说明的一点，本书仍有疏失之处。譬如有的作者、有的篇章失于考订，沿袭了旧本之误；所收诗句也有遗漏或重出的；一些作者的编次不尽合理，等等。读者在使用时仍需要注意鉴别。但总的说来，《先秦汉魏晋南北朝诗》不失为目前阅读和研究唐以前诗歌的最完整、最精善的总集。  

## 先秦诗卷一  

【歌上】  

【弹歌】  

〖《吴越春秋》曰：越王欲谋复吴。范蠡进善射者陈音。音。楚人也。越王请音而问曰：孤闻子善射。道何所生。音曰：臣闻弩生于弓。弓生于弹。弹起于古之孝子。不忍见父母为禽兽所食。故作弹以守之。歌曰：○《诗纪》注。刘勰云。黄歌断竹。质之至也。又曰断竹黄歌。乃二言之始。又注。黄。黄帝也。○逯案。《吴越春秋》所载越歌。率类汉篇。惟此歌质朴。殆是古代逸文。刘勰谓为黄歌。当别有据。今仍照《诗纪》列此。〗  

断竹续竹。飞土逐宍。（《书钞》作肉。《白帖》、《御览》同。《吴越春秋》误作害。《类聚》同。《诗纪》云。宍，古肉字。今《吴越春秋》作害。非。○《吴越春秋》九。《书钞》百二十四。《类聚》六十。《白帖》五。《御览》三百五十。《诗纪前集》一。）  

【击壤歌】  

〖《礼记经解正义》引《尚书传》曰：民击壤而歌。凿井而饮。畊田而食。帝力何有。《类聚》引《帝王世纪》曰：天下大和。百姓无事。有五十老人击壤於道。观者叹曰：大哉。帝之德也。老人曰云云。於是景星曜於天。甘露降於地。〗  

日出而作。日入而息。凿井而饮。耕田而食。帝力於我何有哉。（《类聚》作帝何力於我哉。乐府、《诗纪》同。《初学记》作帝力何有於我哉。《御览》或作帝何德於我哉。○《类聚》十一。《御览》五百六引《高士传》。又五百七十二、七百五十五引《逸士传》。《乐府诗集》八十三。《诗纪前集》一。）  

【赓歌】  

〖《尚书》曰：帝庸作歌曰：敕天之命。惟时惟几。乃歌曰云云。皋陶拜手稽首飏言曰：念哉。率作兴事。慎乃宪。钦哉。乃赓载歌曰云云。又歌曰云云。帝拜曰：俞。往。钦哉。〗  

股肱喜哉。元首起哉。百工熙哉。（《白帖》作元首起哉。百工喜哉。万事熙哉。○《尚书·益稷篇》。《史记》夏本纪。《白帖》十八。《御览》五百七十。《诗纪前集》一。）  

元首明哉。股肱良哉。庶事康哉。（○《尚书·益稷篇》、《史记》夏本纪。《类聚》四十三作舜作歌。《文选》一两都赋注。《御览》九百五十一。《诗纪前集》一。）  

元首丛脞哉。股肱惰哉。万事堕哉。（○《尚书·益稷篇》。《史记》夏本纪作舜又歌。《类聚》四十三。《御览》五百七十、五百九十。《诗纪前集》一。）  

【南风歌】  

〖《家语》曰：昔者舜弹五弦之琴。造南风之诗。其《诗》曰云云。《史记》乐《书》曰：舜弹五弦之琴。歌南风之诗。而天下治。南风之诗者。生长之音也。舜乐好之。乐与天地同意。得万国之驩心。故天下治也。〗  

南风之薰兮，可以解吾民之愠兮，南风之时兮。可以阜吾民之财兮。（上下两联《御览》或颠倒。○《家语》辨乐篇。《类聚》四十三。《白帖》一。《御览》五百七十一、五百九十二。诗记前集四作南风操。又尸子绰子篇、《初学记》一、《御览》九并引薰、愠二韵。○《史记》乐书又云。昔者舜作五弦之琴以歌南风。正义云。郑云曰：其辞未闻也。索隐云。此诗之辞出於尸子及《家语》。○逯案。《史记》已言歌南风之诗。冯衍显志赋又云咏南风之高声。步骘上疏亦言弹五弦之琴。咏南风之诗。俱证尸子以后。此诗传行已久。谓为王肃伪作。非是。）  

【大唐歌】  

〖《尚书大传》曰：惟五祀。定钟石。论人声。鸟兽咸变。於是勃然兴韶於大麓之野。执事还归。二年讠劳然。乃作大唐之歌。以声帝美。声成而彩凤至。故其乐曰：〗  

舟张辟雍，鸧鸧相从。八风回回，凤皇喈喈。（○《尚书大传》一。路史后记十二。《诗纪前集》九。○逯案。《诗纪》原作辟雍诗。卮林已辨其非。今改正列此。）  

【卿云歌】  

〖《尚书大传》曰：舜将禅禹。於时俊乂百工。相和而歌卿云。帝乃倡之曰云云。八伯咸进。稽首曰云云。帝乃载歌旋持衡曰云云。〗  

卿云烂兮。糺缦缦兮。日月光华。旦复旦兮。（○《尚书大传》一。《尚书考河命》。《宋书》二十七。《书钞》一百六。《类聚》一、四十三。《御览》五百七十一。《乐府诗集》八十三。《诗纪前集》一。）  

明明上天。烂然星陈。日月光华。弘于一人。（○《尚书大传》。《尚书考河命》。《宋书》二十七。《类聚》四十三。《御览》五百七十一。《乐府诗集》八十三。《诗纪前集》一。）  

日月有常，星辰有行。四时从经，万姓允诚。於予论乐。配天之灵。迁于贤圣。莫不咸听。鼚乎鼓之。轩乎舞之。精华已竭。褰裳去之。（○《尚书大传》。《尚书考河命》。《宋书》二十七。《御览》五百七十一。《乐府诗集》八十三。《诗纪前集》一。又《类聚》四十三引常、行、经、诚、灵五韵。）  

【涂山歌】  

〖《吕氏春秋》曰：禹年三十未娶。行涂山。恐时墓失嗣。辞曰：吾之娶必有应也。乃有白狐九尾而造於禹。禹曰：白者。吾服也。九尾者。其证也。於是涂山人歌曰云云。於是娶涂山女。〗  

绥绥白狐。九尾庞庞。成于家室。我都攸昌。（○《书钞》一百六。《类聚》九十九、《御览》五百七十一并引《吕氏春秋》。○逯案。今本《吕氏春秋》脱此条。又《吴越春秋》越王无余外传载涂山之歌云。绥绥白狐。九尾<厂尨><厂尨>。我家嘉夷。来宾为王。成家成室。我造彼昌。天人之际。於兹则行。盖据吕书又有增加。《乐府诗集》八十三引《吴越春秋》此歌成家成室二句作成于家室。我都攸昌。文字略异。《诗纪前集》一据《乐府诗集》以《吴越春秋》之歌为正文。而以吕书佚文附之。非是。又刘师培《吕氏春秋》斠补自序谓《书钞》所引系《吴越春秋》之误。亦非是。）  

【涂山女歌】  

〖《吕氏春秋》曰：禹行功。见涂山氏之女。禹未之遇。而巡省南土。涂山氏之女。乃令其妾候禹于涂。女乃作歌。歌曰：〗候人猗兮。（《吕氏春秋》作兮猗。○《吕氏春秋》音初篇。《文选》四南都赋注。《文选》五吴都赋注。）  

【五子歌】  

〖夏《书》曰：太康失位。以逸豫灭厥德。黎民咸贰。乃盘游无度。畋于有洛之表。有穷后羿。因民弗忍。距于河。厥弟五人。御其母以从。徯于洛之汭。五子咸怨。述大禹之戒以作歌。〗  

皇祖有训。民可近。不可下。民惟邦本。本固邦宁。予视天下愚夫愚妇。一能胜予。怨岂在明。不见是图。予临兆民。懔乎若朽索之驭六马。为人上者。奈何不敬。○（夏书五子之歌篇。《御览》八十二。《诗纪前集》一。）  

训有之。内作色荒。外作禽荒。甘酒嗜音。峻宇雕墙。有一於此。未或不亡。（○夏书五子之歌篇。《御览》八十二。《诗纪前集》一。又《御览》五百七十引荒、墙、亡三韵。）  

惟彼陶唐。有此冀方。今失厥道。乱其纪纲。乃底灭亡。（○同上）  

明明我祖。万邦之君。有典有则。贻厥子孙。关石和钧。王府则有。荒坠厥绪。覆宗绝祀。（○同上）  

呜呼曷归。予怀之悲。万姓仇予。予将畴依。郁陶乎予心。颜厚有忸怩。弗慎厥德。虽悔可追。（○同上○逯案。左氏哀六年传引夏《书》曰：惟彼陶唐。帅彼天常。有此冀方。今失其行。乱其纪纲。乃灭而亡。与此略同。可证歌为先秦逸文。）  

【夏人歌】  

〖《韩诗外传》曰：桀为酒池糟隄。纵靡靡之乐。一鼓而牛饮者三千人。群臣皆相持而歌。《尚书大传》曰：夏人饮酒。醉者持不醉者。不醉者持醉者而歌曰：盍归乎。薄亦大矣。伊尹退而更曰：觉兮较兮。吾大命格兮。去不善而从善。何不乐兮。薄。汤之都也。〗  

江水沛兮。舟楫败兮。我王废兮。趣归於薄。薄亦大兮。（趣归以下《尚书大传》作盖归于亳。盍归于亳。毫亦大矣。《类聚》同。唯亳亦上有上字。○《韩诗外传》二。《新序》六。《乐府诗集》八十三。又《尚书大传》二及《类聚》十二皆引大一韵。）  

乐兮乐兮。四牡蹻兮。六辔沃兮。去不善而从善。何不乐兮。（○《韩诗外传》二。《新序》六。《乐府诗集》八十三。《诗纪前集》一。）  

【麦秀歌】  

〖《史记》曰：箕子朝周。过故殷墟。感宫室毁坏生禾黍。箕子伤之。欲哭则不可。欲泣为其近妇人。乃作麦秀之诗以歌之。其《诗》曰：〗  

麦秀渐渐。兮禾黍油油。彼狡童兮不与我好兮。（《尚书大传》作不我好仇。《御览》、乐府同。《文选》注作不我好。○《史记》宋世家。《尚书大传》。《文选》十六思旧赋注引《尚书大传》。《御览》五百七十引《史记》。《乐府诗集》五十七作伤殷操。《诗纪前集》一。）  

【采薇歌】  

〖《史记》曰：武王已平殷乱。天下宗周。而伯夷、叔齐耻之。义不食周粟。隐於首阳山。采薇而食之。乃饿且死而作歌。其辞曰：〗  

登彼西山兮采其薇矣。以暴易暴兮不知其非矣。神农虞夏忽焉没兮。我适归矣。吁嗟徂兮命之衰矣。（○《史记》伯夷列传。《诗纪前集》一。又《书钞》百六、《御览》五百七十并引薇、非、归三韵。○逯案。《吕氏春秋》诚廉篇云。昔周之将兴也。伯夷、叔齐相谓曰：昔者神农氏之有天下也。时祀尽敬。不以人之坏自成也。今周见殷之僻乱也。而遽为之正与治。以此绍殷。是以乱易暴也。今天下暗。周德衰矣。不若避之以洁吾行。至首阳之下而饿焉。其曰神农氏。曰以乱易暴。曰周德衰。与此歌相出入。则此歌之出殆在秦之末年也。）  

【梦歌】〖《诗纪》云。一作琼瑰歌。〗  

〖《左传》曰：声伯梦涉洹。或与己琼瑰食之。泣而为琼瑰。盈其怀。从而歌之云云。惧不敢占也。还自郑。至於狸脤而占之。曰：余恐死。故不敢占。今众繁而从余三年矣。无伤也。言之。之暮而卒。〗  

济洹之水。赠我以琼瑰。归乎归乎。琼瑰盈吾怀乎。（○《左传》成公十七传。《御览》四百。《诗纪前集》一。）  

【去鲁歌】〖《诗纪》云。一作师乙歌。  

《史记》曰：孔子相鲁。齐人遗女乐。季桓子受之。三日不听政。郊。又不致膰俎於大夫。孔子遂行。宿乎屯。而师已送曰：夫子则非罪。孔子曰：吾歌可夫。歌曰云云。桓子闻之曰：夫子罪我以群婢故也。〗  

彼归之口。可以出走。彼妇之谒。可以死败。盖优哉游哉。维以卒岁。○（《史记》·孔子世家》。《家语》子路初见篇。《类聚》十九。《御览》四百六十五。《乐府诗集》八十三。《诗纪前集》一。）  

【蟪蛄歌】  

〖《诗含神雾》曰：孔子歌曰云云。政尚静而恶华也。〗  

违山十里。蟪蛄之声。犹尚在耳。（○古微书《诗含神雾》。《说苑》政理篇作孔子谓弟子曰：《诗纪前集》一。）  

【曳杖歌】〖《诗纪》云。一作梦奠歌。亦见《家语》。〗  

〖檀弓曰：孔子蚤作。负手曳杖。消摇於门。歌曰云云。既歌而入。当户而坐。子贡闻之曰：泰山其颓。则吾将安仰。梁木其坏。哲人其萎。则吾将安放。遂趋而入。夫子曰：予畴昔之夜。梦奠於两楹之间。夫明王不兴。而天下其孰能宗予。予殆将死也。盖寝疾七日而终。〗  

泰山其颓乎。梁木其坏乎。哲人其萎乎。（○礼记檀弓上。《家语》终记解。《书钞》百六、百三十三。《御览》四百、五百七十、七百十。《诗纪前集》一。）  

【原壤歌】  

〖檀弓曰：孔子之故人曰原壤。其母死。夫子助之沐椁。原壤登木曰：久矣。予之不托於音也。歌曰云云。夫子为弗闻也而过之。〗  

狸首之斑然。执女手之卷然。（○礼记檀弓下。《家语》屈节篇。《白帖》十八。《御览》五百十三、五百五十二、五百七十。《诗纪前集》一。）  

【南蒯歌】〖《诗纪》云。一作乡人饮酒歌。〗  

〖《左传》曰：鲁昭公十二年。季平子立。而不礼於南蒯。南蒯以费叛。将适费。饮乡人酒。乡人或歌曰：〗  

我有圃。生之杞乎。从我者子乎。去我者鄙乎。倍其邻者耻乎。已乎已乎。非吾党之士乎。（○《左传》昭公十二年传。《御览》五百七十。《诗纪前集》一。）  

【成人歌】  

〖檀弓曰：成人有其兄死而不为衰者。闻高子皋为成宰。遂为衰。成人歌曰：〗  

蚕则绩而蟹有匡。范则冠而蝉有绥。兄则死而子皋为之衰。（○礼记檀弓下。《诗纪前集》一。）  

【黄鹄歌】  

〖《列女传》曰：鲁陶婴者，陶明之女也。少寡，养幼孤，无强昆弟，纺绩为产。鲁人或闻其义，将求焉。婴闻之。恐不得免。乃作歌明己之不更二庭也。其歌曰云云。鲁人闻之。遂不敢复求。〗  

悲夫黄鹄之早寡兮。七年不双。宛颈独宿兮不与众同。夜半悲鸣兮想其故雄。天命早寡兮独宿何伤。寡妇念此兮泣下数行。呜呼哀哉兮死者不可忘。飞鸟尚然兮况於贞良。虽有贤雄兮终不重行。（○《列女传》四。《白帖》六。《御览》四百四十一、五百七十二。《乐府诗集》四十五。《诗纪前集》一。○逯案。艺文《类聚》九十、《御览》九百十六引此皆略为四言。其辞曰：黄鹄早寡。七年不双。宛颈独宿。不与众同。禽鸟尚然。况於贞良。）  

【宋城者讴】〖《诗纪》云。即华元歌。〗  

〖《左传》曰：郑公子受命於楚。伐宋。宋华元、乐吕御之。战于大棘。宋师败绩。囚华元。获乐吕。宋人以兵车百乘。文马百驷。以赎华元於郑。半入。华元逃归宋城。华元为植巡功。城者讴曰云云。使其骖乘谓之曰：牛则有皮。犀兕尚多。弃甲则那。役人曰云云。华元曰：去之。夫其口众我寡。〗  

睅其目，皤其腹。弃甲而复。于思于思，弃甲复来。（○《左传》宣公二年传。《类聚》十九。《御览》百九十二、三百五十五、三百六十六、四百六十五。《诗纪前集》一。）  

从其有皮。丹漆若何。（○《左传》宣公二年传。《御览》百九十二、三百五十五。《诗纪前集》一）。  

【泽门之皙讴】〖（《诗纪》云。一作筑者歌。）〗  

〖《左传》曰：宋皇国父为太宰。为平公筑台於门。妨於农收。子罕请俟农功之毕。公弗许。筑者讴曰：〗  

泽门之皙。实兴我役。邑中之黔。实尉我心。（○《左传》襄公十七年传。《白帖》三。《御览》百七十七、四百六十五。《诗纪前集》一。）  

【野人歌】  

〖《左传》曰：卫侯为夫人南子召宋朝。会于洮。野人歌之曰：〗  

既定尔娄猪。盍归吾艾豭。（○《左传》定公十四年传。《白帖》二十九。《诗纪前集》一。）  

【齐民歌】  

〖韩非子曰：齐桓公饮酒，醉遗其冠，耻之。管仲曰：公胡其不雪之以政。公曰：善。因发仓囷赐贫穷，论囹圄，出薄罪，处三日而民歌之曰：〗  

公胡不复遗其冠乎。（○韩非子难二篇。金楼子杂记篇。《类聚》十九。《御览》四百九十七、六百八十四、八百四十五。《诗纪前集》一。）  

【冻水歌】〖《诗纪》作齐台歌。〗  

〖《晏子春秋》曰：景公起大台之役。岁寒不已。国人望晏子。晏子见公。乃坐饮酒乐。晏子曰：君若赐臣。臣请歌之。歌曰：庶民之言曰云云。歌终。喟然流涕。公止之曰：子殆为大台之役夫。寡人将速罢之。〗  

冻水洗我若之何。太上糜散我若之何。（○《晏子春秋》内谏下。《书钞》百五十六。《类聚》五。《诗纪前集》一。）  

【穗歌】  

〖《晏子春秋》曰：景公为长庲。将欲美之。有风雨作。公与晏子入坐饮酒。致堂上之乐。酒酣。晏子作歌曰云云。歌终。顾而流涕。张躬而舞。公遂废酒罢役。不果成长庲。〗  

穗乎不得获。秋风至兮殚零落。风雨之弗杀也。太上之靡弊也。（此句《御览》止作靡弊之。○《晏子春秋》内谏下。《御览》四百五十六。《诗纪前集》一。又《御览》八百二十四引虞喜志林引获、落二韵。）  

【岁莫歌】〖《诗纪》作齐役者歌。〗  

〖《晏子春秋》曰：景公筑长庲之台。晏子侍坐。觞三行。晏子起舞曰云云。舞三而涕下沾襟。景公惭焉。为之罢长庲之役。〗  

岁已莫矣。而禾不获。忽忽兮若之何。岁已寒矣。而役不罢。惙々兮如之何。（○《晏子春秋》外篇。《诗纪前集》一。）  

【齐庄公歌】〖《晏子春秋》曰：晏子臣於庄公，公不说，饮酒，令召晏子，晏子至，入门，公令乐人奏。歌曰：〗  

已哉已哉，寡人不能说也，尔来为。（○《晏子春秋》内篇杂上。）  

【莱人歌】  

〖《左传》曰：哀公五年秋。齐景公卒。冬十月。公子嘉、公子驹、公子黔奔卫。公子鉏、公子阳生来奔。莱人歌之曰：〗  

景公死乎不与理。三军之士不与谋。师乎师乎。何党之乎。（○《左传》哀公五年传。《史记》齐世家。《御览》五百七十。《诗纪前集》一。）  

【齐人歌】  

〖《左传》曰：哀公二十一年。公与齐侯邾子盟於顾。齐人责稽首。因歌之曰：〗  

鲁人之皋。数年不觉悟。使我高蹈。唯其儒书。以为二国忧。（○《左传》哀公二十一年传。《御览》五百七十。《诗纪前集》一。）  

【采芑歌】  

〖《史记》曰：田常成子与监止俱为左右相。相齐简公。田常心害监止。监止幸於简公。权弗能去。于是田常复修釐子之政。以大斗出贷。以小斗收。齐人歌之曰：〗  

妪乎采芑。归乎田成子。（○《史记》田敬仲完世家。《诗纪前集》一。○《诗纪》云。刘知几史通曰：田常见在而遽呼以谥。此之不实。昭然可见。○逯案。此歌自是后世所传。故有成子之说。然亦仍为周末之作。观下歌可知。）  

【周秦民歌】  

〖韩非子曰：景公与晏子游於少海。登柏寝之台。还望其国曰：美哉。泱泱乎。堂堂乎。后世将孰有此。晏子对曰：其田成氏乎。齐尝大饥。道旁饿死者不可胜数也。父子相牵而趋田成氏者。不闻不生。故周秦之民相与歌之曰：〗  

讴乎其已乎。苞乎其往归田成子乎。○（《韩非子·外储说右上》。）  

【弹铗歌】〖一作长铗歌。〗  

〖《史记》曰：冯驩见孟尝君。居传舍十日。孟尝君问传舍长曰：客何所为。答曰：冯先生甚贫。惟有一剑耳。又蒯缑弹其剑而歌曰云云。孟尝君迁之幸舍。食有鱼矣。五日。又问传舍长。答曰客复弹剑而歌曰云云。孟尝君迁之代舍。五日。孟尝君复问传舍长。答曰：先生又尝弹剑而歌曰云云。于是孟尝君不悦。〗  

长铗归来乎食无鱼。（○《战国策·齐策四》。《史记》孟尝君列传。《书钞》百六。《白帖》五。《御览》三百四十六、四百八十四、五百七十一。《诗纪前集》一。）  

长铗归来乎出无车。（《御览》或作舆。○《战国策·齐策四》。《史记》孟尝君列传。《书钞》百六。《御览》三百四十六、四百八十四、五百七十一。《诗纪前集》一。）  

长铗归来乎无以为家。（○《战国策·齐策四》。《史记》孟尝君列传。《御览》三百四十六、四百八十四、五百七十一。《诗纪前集》一。）  

【松柏歌】  

〖战国策曰：秦使陈驰诱齐王建入秦。迁之共。处之松柏之间。饿而死。齐人怨建听奸人宾客。不蚤与诸侯合从。以亡其国。歌之云。〗  

松邪柏邪。住建共者客邪。（○战国策齐策六。风俗通王霸篇。通鉴六。《诗纪前集》一。）  

## 先秦诗卷二  

【歌下】〖附《孔丛子》等书传闻依托之作。〗  

【狐裘歌】〖《诗纪》云。一作狐裘诗。〗  

〖《左传》曰：晋侯使士蒍为二公子筑蒲与屈。不慎。置薪焉。夷吾诉之。公使让之。士蒍封曰：臣闻之。无丧而戚。忧必仇焉。无戎而城。仇必保焉。寇仇之保。又何慎焉。《诗》云：怀德惟宁。宗子惟城。君其修德而固宗子。何城如之。三年。将寻师焉。焉用慎。退而赋曰：〗  

狐裘尨茸。一国三公。吾谁适从。（○《左传僖公五年传》。《白帖》十二。《诗纪前集》二。）  

【暇豫歌】  

〖《国语》曰：骊姬告优施曰：君既许我杀太子而立奚齐矣。吾难里克。使优施饮里克酒。中饮。优施起舞。谓里克妻曰：主盍啗我。我教兹暇豫事君。乃歌曰云云。里克笑曰：何谓苑。何谓枯。优施曰：其母为夫人。其子为君。可不谓苑乎。其母既死。其子又有谤。可不谓枯乎。枯且有伤。优施出。里克不餐而寝。夜半。召优施曰：曩而言戏乎。抑有所闻之乎。曰：然。君既许杀太子而立奚齐。里克曰：中立其免乎。优施曰：免。〗  

暇豫之吾吾不如鸟乌。人皆集於菀。己独集於枯。（○《《国语》晋语二》。《文选》二十九曹摅感旧诗注。《御览》四百六十九。《诗纪》前集二。）  

【龙蛇歌】  

〖《吕氏春秋》曰：晋文公反国。介子推不肯受赏。自为赋《诗》曰云云。悬书公门而伏於山下。文公闻之曰：譆。此必介子推也。○逯案。龙蛇歌分见《吕氏春秋》、《史记》、《说苑》、《新序》、《淮南子》注及琴操等。辞各有异。《诗纪》均入古逸。今分别编此及汉诗中。〗  

有龙于飞。周遍天下。五蛇从之。为之承辅。龙返其乡。得其处所。四蛇从之。得其露雨。一蛇羞之。槁死於中野。（○《吕氏春秋》介立篇。《类聚》九十六。《御览》九百二十九。《诗纪前集》二。）  

【龙蛇歌】〖附〗  

〖《史记》曰：晋国复而文公以得归。赏从亡者。未至介子推。推亦不言禄。从者怜之。乃悬书宫门曰云云。文公出。见其书曰：此介子推也。使人召之。则亡。入绵上山中。於是文公环绵上山而封之。以为介推田。号曰介山。〗  

龙欲上天。五蛇为辅。龙已升云。四蛇各入其宇。一蛇独怨。终不见处所。（○《史记》晋世家。《乐府诗集》五十七。《诗纪前集》二。）  

【龙蛇歌】〖附〗  

〖《说苑》曰：文公即位。赏不及推。推且出怨言。不食其食。推从者怜之。乃悬书宫门曰云云。文公出。见书。曰：嗟。  

此介子推也。使人召之。则亡。入绵上山中。於是文公表绵上山中而封之。以为介推田。号曰介山。〗  

有龙矫矫。顷失其所。五蛇从之。周遍天下。龙饥无食。一蛇割股。龙返其渊。安其壤土。四蛇入穴。皆有处所。一蛇无穴。号於中野。（○《说苑》复恩篇。《书钞》百五十八。《乐府诗集》五十七。《诗纪前集》二。）  

【龙蛇歌】〖附〗  

〖《说苑》曰：晋文公出亡。舟之侨去虞而从焉。文公反国。擢可爵者而爵之。擢可禄者而禄之。侨独不与焉。文公酌诸大夫酒。酒酣。文公曰：二三子盍为寡人赋乎。侨曰：君子为赋。小人请陈其辞。辞曰云云。遂历阶而去。○《诗纪》作舟之侨歌。〗  

有龙矫矫。顷失其所。一蛇从之。周流天下。龙反其渊。安宁其处。一蛇耆乾。独不得其所。（○《说苑》复恩篇。《诗纪前集》二作舟之侨歌。又《御览》百九十八引所、下、乾三韵。○逯案。自上诸龙蛇歌观之。西汉人之著录先秦诗章。率皆有据。匪出臆造。特传闻异辞耳。）  

【河激歌】  

〖《列女传》曰：女娟者。赵河津吏之女也。简子南击楚。津吏醉卧不能渡。简子怒。欲杀之。娟惧。持楫走前曰：愿以微躯易父之死。简子遂释不诛。将渡。用楫者少一人。娟攘拳操楫而请简子。遂与渡。中流为简子发河激之歌。简子归。纳为夫人。〗  

升彼河兮而观清。水扬波兮冒冥冥。祷求福兮醉不醒。诛将加兮妾心惊。罚既释兮渎乃清。妾持楫兮操其维。蛟龙助兮主将归。呼来棹兮行勿疑。（○《列女传》辨通篇。《书钞》百六。《文选》二十二车驾幸京口诗注。《诗纪前集》二。又《御览》五百七十二引清、冥、醒、惊、归、疑六韵。）  

【鼓琴歌】〖一作鼓瑟歌。〗  

〖《史记》曰：赵武灵王梦见处女鼓琴而歌《诗》曰云云。异日王饮酒乐。数言所梦。想见其状。吴广闻之。因夫人而内其女姓嬴孟姚也。孟姚甚有宠於王。是为惠后。〗  

美人荧荧兮颜若苕之荣。命乎命乎。逢天时而生。曾无我嬴。（○《史记》赵世家。《列女传》七。《御览》五百七十。《诗纪前集》四。）  

【段干木歌】  

〖《吕氏春秋》曰：魏文侯过段干木之闾而轼之。其仆曰：君胡为轼。曰：此非段干木之闾欤。段干木盖贤者也。吾安敢不轼。其仆曰：然则君何不相之。於是君请相之。段干木不肯受。则君乃致禄百万而时往。馆之。国人相与诵之曰：〗吾君好正。段干木之敬。吾君好忠。段干木之隆。（○《吕氏春秋》期贤篇。《新序》杂事篇五。《诗纪前集》二。）  

【邺民歌】〖《诗纪》云。一作魏河内歌。一作漳水歌。〗  

〖《史记》曰：魏襄王以史起为邺令。引漳水溉邺。以富魏之河内。而民作歌云。〗  

邺有贤令兮为史公。决漳水兮灌邺旁。终古舄卤兮生稻粱。（○《吕氏春秋》乐成篇。《史记》河渠书。《汉书》沟洫志。《书钞》三十九、百五十六。《类聚》十九。《御览》六十四、四百六十五、八百三十九。《诗纪前集》二。又《白帖》二十三凡三引旁、粱二韵。）  

【楚人诵子文歌】  

〖《说苑》曰：楚令尹子文之族有干法者。廷理闻其令尹之族也。释之。子文召廷理而责之。遂致其族人於廷理曰：不是刑也。吾将死。廷理惧。遂刑其族人。国人闻之。曰：若令尹之公也。吾党何忧乎。乃相与作歌曰：〗  

子文之族。犯国法程。廷理释之。子文不听。恤顾怨萌。方正公平。（○《说苑》至公篇。渚宫旧事一。《诗纪前集》二。）  

【楚人为诸御己歌】  

〖《说苑》曰：楚庄王筑层台。延石千里。延壤百里。大臣谏者七十二皆死矣。有诸御已者。违楚百里而耕。谓其耦曰：吾将入谏王。委其耕而入见庄王。遂解层台而罢民。楚人歌之曰：〗  

薪乎菜乎。无诸御己讫无子乎。菜乎薪乎。无诸御己讫无人乎。（○《说苑》正谏篇。《御览》四百五十五。《诗纪前集》二作楚人歌。）  

【优孟歌】  

〖《史记》曰：楚相孙叔敖病且死。属其子曰：若贫困。往见优孟。居数年。其子贫困负薪。逢优孟。曰：我孙叔敖子也。  

父死时。属我贫困往见优孟。孟即为孙叔敖衣冠。抵掌谈语。岁馀。像孙叔敖。楚王置酒。优孟前为寿。庄王大惊。以为孙叔敖复生也。欲以为相。优孟曰：楚相不足为也。孙叔敖为楚相。尽忠为廉。王得以伯。今死。其子贫困负薪以自饮食。必如孙叔敖。不如自杀。因歌曰云云。庄王乃召孙叔敖子。封之寝丘。〗  

山居耕田苦。难以得食。起而为吏。身贪鄙者馀财。不顾耻辱。身心家室富。又恐受赇枉法为奸触大罪。身死而家灭。贪吏安可为也。念为廉吏。奉法守职。竟死不敢为非。廉吏安可为也。（《诗纪》云。风雅逸篇曰：按此地音韵章句。而史以为歌者。不可晓。岂当时隐括转换借歌声以成之欤。史不能述其音。但记其义也。又曰：刘子玄讥此事之妄幻。然此传以滑稽名。乃优孟自为寓言尔。○《史记》滑稽列传。风雅遗篇六。《诗纪前集》二。）  

【慷慨歌】〖《诗纪》云。一作楚商歌。〗  

〖孙叔敖碑曰：楚相孙君讳饶。字叔敖。临卒。将无棺椁。令其子曰：优孟曾许千金贷吾。孟。楚之乐长。与相君相善。虽言千金。实不负也。卒后数年。庄王置酒以为乐。优孟乃言孙君相楚之功。即慷慨商歌曲曰云云。涕泣数行。王心感动。即求其子而加封焉。〗  

贪吏而可为而不可为。廉吏而可为而不可为。贪吏而不可为者。当时有污名。而可为者。子孙以家成。廉吏而可为者当时有清名。而不可为者。子孙困穷被褐而负薪。贪吏常苦富。廉吏常苦贫。独不见楚相孙叔敖。廉洁不受钱。（○《隶释》三。《风雅逸篇》六。《诗纪前集》二。○逯案。《隶释》所载孙叔敖碑，立於后汉延熹三年五月二十八日。）  

【楚狂接舆歌】  

〖《论语》曰：楚狂接舆歌而过孔子曰：〗  

凤兮凤兮何德之衰，往者不可谏。来者犹可追。已而已而。今之从政者殆而。（○《论语》微子篇。《史记》孔子世家。《御览》五百七十。《诗纪前集》二作接舆歌。）  

【同上】  

〖《庄子》曰：孔子适楚。楚狂接舆游其门曰：〗  

凤兮凤兮何德之衰也。来世不可待。往事不可追也。天下有道。圣人成焉。天下无道。圣人生焉。方今之时。仅免刑焉。福轻乎羽。莫之知载。祸重乎地。莫之知避。已乎已乎。临人以德。殆乎殆乎。画地而趋。迷阳迷阳。无伤吾行。吾行却曲。无伤吾足。（○《庄子》人间世篇。《诗纪前集》二。○《诗纪》云。困学纪闻曰：胡明仲云。荆楚有草。丛生脩条。野人呼为迷阳。其肤多刺。故曰无伤吾行。无伤吾足。）  

【孺子歌】〖《诗纪》云：文章正宗作沧浪歌，《楚辞》载此作《渔父歌》。〗  

〖《孟子》曰：有孺子歌曰云云。孔子曰：小子听之。清斯濯缨。浊斯濯足矣。自取之也。〗  

沧浪之水清兮可以濯我缨。沧浪之水浊兮可以濯我足。（○孟子离娄篇。《楚辞》渔父作渔父歌。《文选》十五归田赋注、《乐府诗集》八十三俱作渔父歌。《白帖》二。《御览》五十九、三百七十二引《楚辞》。又五百七引《高士传》。又五百七十二。《诗纪前集》二。○逯案。《诗纪》於此篇后又有一篇。题云《文子》载沧浪歌。辞云。混混之水浊。可以濯我足乎。泠泠之水清。可以濯我缨乎。查《文子》上卷载此。并不谓歌。盖转引以论其道耳。今不再编入。）  

【被衣为啮缺歌】  

〖《庄子》曰：啮缺问道乎被衣。被衣曰：若正汝形。一汝视。天和将至。摄汝知。一汝度。神将来舍。神精将为汝美。道将为汝居。汝瞳焉如新生之犊而无求其故。其言未卒。啮缺睡寐。被衣大说。行歌而去之。〗  

形若槁骸。心若死灰。真其实知。不以故自持。媒媒晦晦。无心而不可与谋。彼何人哉。（○《庄子》知北游篇。《淮南子》道应训。《诗纪前集》二作被衣歌。）  

【子桑琴歌】  

〖《庄子》曰：子舆与子桑友。而霖雨十日。子舆曰：子桑殆病矣。裹饭而往食之。至子桑之门。则若歌若哭。鼓琴曰云云。子舆入。曰：子之歌声。何故若是。曰：吾思夫使我至此极者而不得也。父母岂欲吾贫哉。天地岂私贫我哉。然而至此极者。命也。〗  

父邪母邪。天乎人乎。（○《庄子》大宗师篇。《诗纪前集》四。）  

【相和歌】  

〖《庄子》曰：子桑户、孟子反、子琴张三人相与友。子桑户死。未葬。孔子使子贡往侍事焉。或编曲。或鼓琴。相和而歌曰：〗  

嗟来桑户。乎。嗟来桑户乎。而已反其真。而我犹为人猗。（《白帖》无猗字。○《庄子大宗师篇》。《白帖》十。《诗纪前集》四。）  

【杨朱歌】  

〖《列子》曰：杨朱之友曰季梁。疾大渐。其子环而泣之。请医。季梁谓杨朱曰：汝奚不为我歌以晓之。杨朱歌曰云云。俄而季梁之疾自瘳。〗  

天其弗识。人胡能觉。匪佑自天。弗孽由人。我乎汝乎。其弗知乎。医乎巫乎。其知之乎。（○《列子》力命篇。《诗纪前集》二。）  

【申叔仪乞粮歌】  

〖《左传》曰：哀公十三年。公会单平公、晋定公、吴夫差于黄池。吴申叔仪乞粮於公孙有山氏曰云云。有山氏对曰：粱则无矣。粗则有之。若登首山以呼曰庚癸乎。则诺。〗  

佩玉蕊兮余无所系之。旨酒一盛兮余与褐之父睨之。（○《左传》哀公十三年传。《白帖》十五。《御览》六百九十三。《诗纪前集》二作庚癸歌。）  

【徐人歌】  

〖《新序》曰：延陵季子将聘晋。带宝剑以过徐君。徐君观剑不言而心欲之。季子未献也。然其心已许之。使反而徐君已死。季子於是以剑带徐君墓树而去。徐人为之歌曰：〗  

延陵季子兮不忘故。脱千金之剑带丘墓。（《类聚》作树。○《新序》节士篇。《类聚》三十四。《御览》四百六十五。《诗纪前集》二。）  

【越人歌】  

〖《说苑》曰：襄成君始封之日。楚大夫庄辛过而说之曰：君独不闻夫鄂君子皙之泛舟於新波之中也。越人拥楫而歌。歌辞曰：滥兮抃草滥予昌柢泽予昌州州饣甚州焉乎秦胥胥缦予乎昭澶秦逾渗惿随河湖。鄂君子皙曰：吾不知越歌。子试为我楚说之。於是乃召越译。乃楚说之曰云云。於是鄂君子皙乃脩袂行而拥之。举绣被而覆之。鄂君子皙。亲楚王母弟也。官为令尹。爵为执珪。一榜枻越人。犹得交欢尽意焉。〗  

今夕何夕兮搴洲中流。今日何日兮得与王子同舟。蒙羞被好兮不訾诟耻。心几烦而不绝兮得知王子。山有木兮木有枝。心说君兮君不知。（○《说苑》善说篇。《乐府诗集》八十三。《诗纪前集》二。又《书钞》百六引流、舟二韵。《类聚》七十一、《御览》五百七十二并引流、舟、枝、知四韵。《御览》七百七十一引洲、舟、枝、知四韵。）  

【荆轲歌】〖《诗纪》作渡易水歌。注。一曰荆轲歌。〗  

〖《史记》曰：燕太子丹使荆轲刺秦王。太子及宾客知其事者。皆白衣冠以送之。至易水之上。既祖取道。高渐离击筑。荆轲和而歌。为变徵之声。士皆垂泪涕泣。又前而为歌曰云云。复为羽声慷慨。士皆瞋目。发尽上指冠。於是荆轲就车而去。〗  

风萧萧兮易水寒。壮士一去兮不复还。（○战国策燕策三。《史记》刺客列传燕丹子下。《文选》二十八。《书钞》百六。《类聚》四十三。《初学记》一、十五。《御览》六十四、五百七十二。《诗纪前集》二。）  

【讽赋歌】  

〖讽赋曰：主人之女。翳承日之华。披翠云之裘。来排臣户曰：无乃饥乎。为臣炊凋胡之饭。烹露葵之羹。来劝臣食。以其翡翠之钗。挂臣冠缨。臣不忍仰视。为臣歌曰云云。臣复援琴而鼓之。为秋竹积雪之曲。主人之女。又为臣歌曰云云。〗  

岁将暮兮日已寒。中心乱兮勿多言。  

内怵惕兮徂玉床。横自陈兮君之傍。（○古文苑一宋玉讽赋。）  

【附楚聘歌】〖《诗纪》云。一作大道歌。〗  

〖《孔丛子》曰：楚王使使奉金{敝巾}聘夫子。宰予、冉有曰：夫子之道。至是行矣。遂请见。问曰：太公勤身苦志。八十而遇文王。孰与许由之贤。子曰：许由独善其身者也。太公兼利天下者也。然今世无文王。虽有太公。孰能识之。乃歌曰：〗  

大道隐兮礼为基。贤人窜兮将待时。天下如一兮欲何之。（○《孔丛子》记问篇。《书钞》百六。《御览》五百七十一。诗记前集一。）  

【丘陵歌】〖《诗纪》云。陆贾新语作丘公陵歌。〗  

〖《诗纪》此注本之风雅逸篇。案。陆贾新语慎微篇言孔子作公陵之歌。然无歌辞。○《孔丛子》曰：哀公使以璧如卫迎夫子。而不能赏用也。故夫子作丘陵之歌曰：〗  

登彼丘陵。峛崺其阪。仁道在迩。求之若远。遂迷不复。自婴屯蹇。喟然回虑。题彼泰山。郁确其高。梁甫回连。枳棘充路。陟之无缘。将伐无柯。患兹蔓延。惟以永叹。涕霣潺湲。（○《孔丛子》记问篇。《诗纪前集》一。《文选》二十三临终诗注引蹇一韵。《御览》五百七十一引阪、远、蹇三韵。）  

【获麟歌】  

〖《孔丛子》曰：叔孙氏之车子鉏商樵於野而获麟焉。众莫之识。以为不祥。弃之五父之衢。冉有告曰：麇身而肉角。岂天之妖乎。夫子往观焉。泣曰：麟也。麟出而死。吾道穷矣。乃歌云。〗  

唐虞世兮麟凤游。今非其时来何求。麟兮麟兮我心忧。（○《孔丛子》记问篇。古微书《论语》摘衰圣。《御览》五百七十一、八百八十九。《诗纪前集》一。）  

【琴歌】  

〖风俗通曰：百里奚为秦相。堂上乐作。所赁浣妇自言知音。因援琴抚弦而歌曰云云。问之。乃其故妻。还为夫妇也。○《诗纪》从《乐府诗集》於题下注云三首。然后引风俗通叙其本事。逯案。此三首歌辞大同小异。一见典略。一见《颜氏家训》。并不全出风俗通。《乐府诗集》、严氏全后汉文以为皆出风俗通者。非是。今以风俗通所载为正文。而以他二首附之。〗  

百里奚。初娶我时五羊皮。临当相别时烹乳鸡。今适富贵忘我为。（○《御览》五百七十二。《乐府诗集》六十。《诗纪前集》四。）  

【琴歌】〖附〗  

百里奚。百里奚。母已死。葬南谿。坟以瓦。覆以柴。舂黄藜。搤伏鸡。西入秦。五羖皮。今日富贵捐我为。（○《御览》五百七十六引典略。《乐府诗集》六十。《诗纪前集》四。）  

【琴歌】〖附〗  

百里奚。五羊皮。忆别时。烹伏雌。炊扊扅。今日富贵忘我为。（○《颜氏家训》书证篇作古乐府歌百里奚词。《乐府诗集》六十。《诗纪前集》四。）  

【渔父歌】〖《诗纪》云。一作渡伍员歌。〗  

〖《吴越春秋》曰：伍子胥逃楚。与楚太子建奔郑。晋顷公欲因太子谋郑。郑知之。杀太子建。伍员奔吴。追者在后。至江。江中有渔父。子胥呼之。渔父欲渡。因歌曰云云。子胥止芦之漪。渔父又歌曰云云。既渡。渔父视之有饥色。曰：为子取饷。渔父去。子胥疑之。乃潜深苇之中。父来持麦饭鲍鱼羹盎浆。求之不见。因歌而呼之曰云云。子胥出饮食毕。解百金之剑以赠渔父。不受。问其姓名。不答。子胥诫渔父曰：掩子之盎浆。无令其露。渔父诺。胥行数步。渔者覆船自沈於江。〗  

日月昭昭乎寝已驰。与子期乎芦之漪。（越绝书、《书钞》作碕。《御览》或字缺或作崎。案作碕是。○《吴越春秋》上。越绝书一。《书钞》百六引越纪。《御览》六十九引舆地志。又五百七十一。《诗纪前集》二。）  

日已夕兮予心忧悲。月已驰兮何不渡为。事浸急兮将奈何。（越绝书作心中目施。子可渡河。何为不出。船到即载入船而伏。《书钞》引越纪、《御览》引越绝书略同。○《吴越春秋》三。）  

芦中人。芦中人。岂非穷士乎。（○同上）  

【河上歌】  

〖《吴越春秋》曰：楚白喜奔吴。吴王阖闾以为大夫。与谋国事。吴大夫被离问子胥曰：何见而信喜。子胥曰：吾之怨与喜同。子不闻河上歌乎。〗  

同病相怜。同忧相捄。惊翔之鸟相随而集。濑下之水因复俱流。（《诗纪》此下有胡马望北风而立。越燕向日而熙。谁不爱其所近。悲其所思者乎数句。案此已非歌诗本文。不应阑入。今删。○《吴越春秋》四。《诗纪前集》二。）  

【申包胥歌】  

〖《吴越春秋》曰：子胥以吴兵伐楚。入郢。昭王出奔。申包胥乃之秦求救。倚哭於秦庭。七日七夜。口不绝声。哭已。歌曰云云。桓公大惊曰：楚有贤臣若此。吴犹欲灭之。寡人无臣若斯者。其亡无日矣。为赋无衣之诗。出师而送之。〗  

吴为无道。封豕长蛇。以食上国。欲有天下。政从楚起。寡君出自草泽。使来告急。（○《吴越春秋》四。《诗纪前集》二。）  

【穷劫曲】  

〖《吴越春秋》曰：楚乐师扈子非荆王信谗佞杀伍奢、白州犁而寇不绝於境。至乃掘平王墓。戮尸奸喜。以辱楚君臣。又伤昭王困迫。几为天下大鄙。乃援琴为楚作穷劫之曲。其词曰：〗  

王耶王耶何乖劣。不顾宗庙听谗孽。任用无忌多所杀。诛夷白氏族几灭。二子东奔适吴越。吴王哀痛助忉怛。重涕举兵将西伐。伍胥白喜孙武决。三战破郢王奔发。留兵纵骑虏京阙。楚荆骸骨遭掘发。鞭辱腐尸耻难雪。几危宗庙社稷灭。庄王何罪国几绝。卿士凄怆长恻悷。吴军虽去怖不歇。原王更隐抚忠节。勿为谗口能谤亵。（《吴越春秋》四。《诗纪前集》四。○逯案。渚宫旧事二曰：昭王反郢。乐师扈子侍坐。引琴而歌曰：王兮王兮听谗邪。枉杀左右冤伍奢。二子怀恨东奔吴。创仇构祸破国都。鞭尸戮骸邱墓屠。赖申包胥人获苏。王虽反国忧未徂。与此互有异同。）  

【乌鹊歌】  

〖《吴越春秋》曰：越王句践与大夫种、范蠡入臣於吴。群臣皆送至浙江之上。越王夫人乃据船哭。顾乌鹊啄江渚之虾。飞去复来。因哭而歌之曰云云。又哀吟曰云云。〗  

仰飞鸟兮乌鸢。凌玄虚兮号翩翩。集洲渚兮优恣。啄虾矫翮兮云间。任厥性兮往还。妾无罪兮负地。有何辜兮谴天。颿々独兮西往。孰知返兮何年。心惙々兮若割。泪泫泫兮双悬。（○《吴越春秋》七。《诗纪前集》二作乌鸢歌。）  

彼飞鸟兮鸢乌。已回翔兮翕苏。心在专兮素虾。何居食兮江湖。徊复翔兮游飏。去复返兮於乎。始事君兮去家。终我命兮君都。终来遇兮何辜。离我国兮去吴。妻衣褐兮为婢。夫去冕兮为奴。岁遥遥兮难极。冤悲痛兮心恻。肠千结兮服膺。於乎哀兮忘食。愿我身兮如鸟。身翱翔兮矫翼。去我国兮心摇。情愤惋兮谁识。（○《吴越春秋》七。《诗纪前集》二。又《书钞》百六引乌、苏、湖、虾、呼五韵五句。《御览》五百七十一引乌、湖、虾、呼、家、都、辜、吴、奴、极、侧、食十二韵十二句。○《诗纪》引风雅逸篇注曰：《吴越春秋》作於后汉人。所载事多不实。此歌依讬无疑。）  

【采葛妇歌】  

〖《吴越春秋》曰：越王句践归越。念复吴仇。苦身劳心。夜以接日。悬胆於户。出入尝之。乃使国中男女入山采葛。以作黄丝之布。吴王得葛布之献。乃增越之封。赐羽毛之饰机杖诸侯之服。越国大悦。采葛之妇伤越王用心之苦。乃作苦何之《诗》曰：〗  

葛不连蔓棻台台。我君心苦命更之。尝胆不苦甘如饴。令我采葛以作丝。女工织兮不敢迟。弱於罗兮轻霏霏。号絺素兮将献之。越王悦兮忘罪除。吴王欢兮飞尺书。增封益地赐羽奇。机杖茵蓐诸侯仪。群臣拜舞天颜舒。我王何忧能不移。饥不遑食四体疲。（○《文选》二十曹植应召诗注引吴越记采葛妇人诗。○佚句。）  

【离别相去辞】  

〖《吴越春秋》曰：越王伐吴。国人各送其子弟於郊境之上。作离别相去之辞曰：〗  

跞躁摧长恧兮擢戟驭殳。所离不降兮以泄我王气苏。三军一飞降兮所向皆殂。一士判死兮而当百夫。道祐有德兮吴卒自屠。雪我王宿耻兮威振八都。军伍难更兮势如貔貙。行行各努力兮於乎于乎。（○《吴越春秋》十。《诗纪前集》二。）  

【河梁歌】  

〖《吴越春秋》曰：句践已灭吴。乃以兵北渡江淮。与齐、晋诸侯会于徐州。致贡於周。号令齐、楚、秦、晋皆辅周室。血盟而去。秦桓公不如越王之命。句践乃选吴越将士西渡河以攻秦。军士苦之。会秦怖惧。逆自引咎。越乃还车。军人悦乐。遂作河梁之《诗》曰：〗  

渡河梁兮渡河梁。举兵所伐攻秦王。孟冬十月多雪霜。隆寒道路诚难当。阵兵未济秦师降。诸侯怖惧皆恐惶。声传海内威远邦。称霸穆桓齐楚庄。天下安宁寿考长。悲去归兮河无梁。（○《吴越春秋》十。《诗纪前集》二。○逯案。《吴越春秋》原注云。案《史记》年表。句践二十五年。是为秦厉共公六年。此书为秦桓公不如越王之命。非也。由句践二十五年上距秦桓公之卒。盖一百有六年矣。桓公当作历共公云云。《诗纪》即据此直改秦厉公。○逯案。《吴越春秋》。后汉时短书小说。本不注意年限。勿庸为之改正。今仍照原文作秦桓公。）  

【丰歌】  

〖《尚书中候》曰：周文王作丰。一朝扶老至者八十万户。草居陋然。歌曰：〗  

凤皇下丰。（○诗经大雅文王篇疏。《御览》九百一十五。）  

【秦始皇时民歌】  

〖杨泉《物理论》曰：秦筑长城。死者相属。民歌曰：〗  

生男慎勿举。生女哺用脯。不见长城下。尸骸相支拄。（意林作撑拄。注云。一作枨拄。○水经河水注三。意林五。《诗纪前集》二。）  

【甘泉歌】  

〖三秦记曰：始皇作骊山陵。周回跨阴盘县界。水背陵障。使东西流。运大石於渭北渚。民怨之。作甘泉之歌曰：○逯案。二酉堂丛书本辛氏三秦记载此。张氏谓出太平《御览》。今检《御览》无此条。〗  

运石甘泉口。渭水不敢流。千人唱。万人讴。金陵馀石大如塸。（关中记作大如{区}土屋。○逯案。土屋二字博物志属下文。○博物志四。关中记。《御览》五百五十九引流、钩二韵。《诗纪前集》二。）  

【琴女歌】  

〖燕丹子曰：荆轲刺秦王。右手执匕首。左手把其袖。秦王曰：乞听琴声而死。琴女奏曲云云。王从其计。轲不解。故及於难。〗  

罗縠单衣。可裂而绝。三尺屏风。可超而越。鹿卢之剑。可负而拔。（《类聚》作伏。○燕丹子下。《类聚》八十五。《史记》刺客列传正义引燕太子篇。意林二。《御览》三百四十四。《御览》五百七十七引《史记》。《诗纪前集》四。又《书钞》百二十八引绝一韵。又《御览》七百一引三秦记引三尺罗衣何不掣。四面屏风何不越二句。与本辞异。）  

## 先秦诗卷三  

【谣】〖吟诵附〗  

【康衢谣】〖《诗纪》云。一作康衢歌。  

《列子》曰：尧治天下五十年。不知天下治与。不治与。愿戴己与。乃微服游於康衢。闻儿童谣云云。尧喜。问曰：谁教尔为此言。童儿曰：闻之大夫。大夫曰：古诗也。〗  

立我烝民。莫匪尔极。不识不知。顺帝之则。（○《列子》仲尼篇。《类聚》十九、五十六。《御览》四百六十五、五百八十六。《乐府诗集》八十八。《诗纪前集》三。）  

【黄泽谣】  

〖穆天子传曰：天子东游于黄泽。使宫乐谣云。〗  

黄之池。其马歕沙。皇人威仪。黄之泽。其马歕玉。皇人受谷。（○穆天子传五。《初学记》二十九。《御览》八百九十六。《诗纪前集》三。又《类聚》四十三引沙、玉二韵。）  

【白云谣】  

〖穆天子传曰：乙丑。天子觞西王母于瑶池之上。西王母为天子谣曰云云。天子答之。〗  

白云在天。山自出。道里悠远。山川间之。将子无死。尚能复来。（○穆天子传三。《类聚》四十三。《文选》四十拜中军记室辞隋王笺注。《御览》八十五、五百七十二。《乐府诗集》八十七。《诗纪前集》三。又《文选》二十七早发定山诗注引出一韵。《御览》八引出、之二韵。）  

【穆天子谣】  

予归东土。和治诸夏。万民平均。吾顾见女。比及三年。将复而野。（○穆天子传三。《类聚》四十三。《御览》五百七十二。《乐府诗集》八十七。《诗纪前集》三。）  

【西王母吟】  

〖穆天子传曰：西王母又为天子吟曰：〗  

徂彼西土。爰居其野。虎豹为群。於鹊与处。嘉命不迁。我惟帝女。彼何世民。又将去予。吹笙鼓簧中心翱翔。世民之子。惟天之望。（○穆天子传三。《山海经》西山经注。《诗纪前集》三。《御览》九百二十一及事类赋十九并引土、野、处、女四韵。）  

【周宣王时童谣】  

〖《史记》曰：夏后氏之衰也。有二龙止于帝庭而言曰：予。褒之二君。夏帝卜藏其漦。历夏殷莫敢发。至厉王之末。发而观之。漦化为玄鼋。以入后宫。童女遭之而孕。生女。惧而弃之。宣王之时。童女谣曰云云。适有夫妇卖是器者。宣王使执之。逃于道。见乡者所弃妖子。哀而收之。奔於褒。褒人有罪。请入弃女于王以赎。是为褒姒。幽王嬖之。〗  

檿弧箕服。实亡周国。（○《国语》郑语。《史记》周本纪。《汉书》五行志。《列女传》七。金楼子箴戒篇。《书钞》四十二、百二十六。《御览》百三十五、三百四十七。《诗纪前集》三。）  

【鸲鹆谣】  

〖《汉书》五行志曰：《左氏传》鲁文、成之世。童谣曰云云。至昭公时。有鸲鹆来巢。公攻季氏。败。出奔齐。居外野。次乾侯。八年。死於外。归葬鲁。昭公名裯。公子宋立。是为定公。〗  

鸲之鹆之。公出辱之。鸲鹆之羽。公在外野。往馈之马。鸲鹆跦々。公在乾侯。徵褰与襦。鸲鹆之巢。远哉遥遥。裯父丧劳。宋父以骄。鸲鹆鸲鹆。往歌来哭。（○《左传》昭公二十五年传。《汉书》五行志。《御览》九百二十三。《乐府诗集》八十八。《诗纪前集》三。○逯案。《史记》鲁世家引此谣云。鸲鹆来巢。公在乾侯。鸲鹆入处。公在外野。《白帖》二十九引此谣曰：鸲之鹆之。公出辱之。鸲鹆之巢。远哉遥遥。鸲鹆株株。公在乾侯。鸲鸲鹆鹆。往歌来哭。皆与此有异。）  

【鲁童谣】  

〖《家语》曰：齐有一足之鸟。飞集於公朝。止於殿前。舒翅而跳。齐侯怪之。使使聘鲁。问於孔子。子曰：此鸟名商羊。水祥也。昔童儿有屈一脚。振讯两肩而跳。且谣云云。今齐有之。其应至矣。急告民趋治沟渠。修隄防。将有大水为  

灾。顷之。大霖雨。水溢泛诸国。伤害民人。惟齐有备不败。〗  

天将大雨。商羊鼓舞。（○《说苑》辨物篇。《家语》辨政篇。《类聚》二。《初学记》二。《白帖》一、二。《御览》十。《诗纪前集》三。）  

【晋童谣】  

〖《左传》曰：晋献公伐虢。围上阳。问於卜偃曰：吾其济乎。对曰：克之。童谣云云。其九月、十月之交乎。丙子旦。日在尾。月在策。鹑火中。必是时也。冬十二月丙子朔。晋灭虢。虢公丑奔京师。〗  

丙之晨。龙尾伏辰。均服振振。取虢之旂。鹑之贲贲。天策焞々。火中成军。虢公其奔。（○《左传》僖公五年传。《御览》三百二十八。《诗纪前集》三作晋献公时童谣。）  

【晋儿谣】  

〖《汉书》五行志曰：《史记》晋惠公时。童谣曰云云。惠公赖秦力得立。立而背秦。内杀二大夫。国人不说。及更葬其兄恭太子申生而不敬。故诗妖作也。后与秦战。为秦所获。立十四年而死。晋人绝之。更立其兄重耳。是为文公。遂伯诸侯。〗  

恭太子更葬兮后十四年晋亦不昌。昌乃在其兄。（○《史记》晋世家。《汉书》五行志。《诗纪前集》三作晋惠公时童谣。）  

【赵民谣】  

〖《史记》曰：赵幽缪王迁立五年。代地大动。六年。大饥。民譌言曰云云。七年。秦人攻赵。赵大将李牧、将军司马尚将。击之。李牧诛。司马尚免。赵匆及齐将颜聚代之。赵匆军破。颜聚亡去。以王迁降。〗  

赵为号。秦为笑。以为不信。视地之生毛。（○《史记》赵世家。风俗通皇霸篇。《诗纪前集》三作赵童谣。）  

【楚童谣】  

〖《家语》曰：楚昭王渡江。江中有物。大如斗。圆而赤。直触王舟。舟人取之。王怪之。使使聘於鲁。问于孔子。孔子曰：此萍实也。可剖而食之。吉祥也。唯霸者为能获焉。使者反。王遂食之。大美。使来以告鲁大夫。大夫因子游问曰：夫子何以知其然。曰：吾昔之郑。过乎陈之野。闻童谣云云。此楚王之应也。是以知之。〗  

楚王渡江得萍实。大如斗。赤如日。剖而食之甜如蜜。（○《家语》致思篇引实、蜜二韵。《说苑》辨物篇。《类聚》八十二。《初学记》二十七。《白帖》三十。《御览》六百十二、一千。《诗纪前集》三作楚昭王时童谣。○逯案。今本《家语》脱大如斗赤如日一句。）  

【楚人谣】  

〖《史记》曰：楚怀王为张仪所欺。客死於秦。至王负刍遂为秦所灭。百姓哀之。为之语曰：〗  

楚虽三户。亡秦必楚。（○《史记》项羽本纪。风俗通王霸篇。《诗纪前集》三。）  

【攻狄谣】  

〖战国策曰：田单攻狄。三月而不克。婴儿谣曰：〗  

大冠若箕。修剑拄颐。攻狄不能下。垒於梧丘（国策作下垒枯丘。《诗纪》同。《御览》作累於吾兵。通鉴作垒枯骨成丘。○战国策齐策六。《说苑》指武篇。《书钞》百五十七。《御览》三百十八。《诗纪前集》三。又《御览》三百十一引起首二句。）  

【有炎氏颂】  

〖《庄子》曰：北门城问於黄帝曰：帝张咸池之乐於洞庭之野云云。帝曰：天机不张而五官皆备。此之谓天乐无言而心说。故有炎氏为之颂曰：〗  

听之不闻其声。视之不见其形。充满天地。苞裹六极。（○《庄子》天运篇。《诗纪前集》三。）  

【舆人诵】  

〖《国语》曰：晋惠公入而背外内之赂。舆人诵之曰：〗  

佞之见佞。果丧其田。诈之见诈。果丧其赂。得国而狃。终逢其咎。丧田不惩。祸乱其兴。（○《国语》晋语三。《诗纪前集》三。）  

【恭世子诵】  

〖《国语》曰：晋惠公改葬共世子。臭达于外。国人诵之曰：〗  

贞之无报也。孰是人斯。而有斯臭也。贞为不听。信为不诚。国斯无刑。媮居幸生。不更厥贞。大命其倾。威兮怀兮。各聚尔有。以待所归兮。猗兮违兮。心之哀兮。岁之二七。其靡有徵兮。若翟公子。吾是之依兮。镇抚国家。为王妃兮。（○《国语》晋语三。《诗纪前集》三。）  

【舆人诵】〖《诗纪》云。一作歌。〗  

〖《左传》曰：晋侯、宋公、齐国归父、崔夭、秦小子慭次於城濮。楚师背酅而舍。晋侯患之。听舆人之诵曰：〗  

原田每每。舍其旧而新是谋。（○《左传》僖公二十八年传。《御览》五十七。《诗纪前集》三。）  

【朱儒诵】〖《诗纪》云。一作歌。〗  

〖《左传》曰：襄公四年。邾人、莒人伐鄫。臧纥救鄫侵邾。败於狐骀。国人逆丧者皆髽。鲁於是乎始髽。国人诵之曰：〗  

臧之狐裘。败我於狐骀。我君小子。朱儒是使。朱儒朱儒。使我败於邾。（○《左传》襄公四年传。《诗纪前集》三。又《白帖》七引末尾二句。）  

【子产诵】〖《诗纪》云。二章。一作歌。〗  

〖《左传》曰：郑子产从政一年。舆人诵之曰云云。及三年。又诵之曰：〗  

取我衣冠而褚之。取我田畴而伍之。孰杀子产。我其与之。  

我有子弟。子产诲之。我有田畴。子产殖之。子产而死。谁其嗣之。（○《左传》襄公三十年传。《吕氏春秋》乐成篇。《御览》六百二十二、八百二十一。《诗纪前集》三。）  

【孔子诵】  

〖《孔丛子》曰：子顺曰：先君初相鲁。鲁人谚诵曰云云。及三月政成化行。民又作诵曰：○《诗纪》引《吕氏春秋》。於题下注云。二章。又云辞亦见《家语》、《孔丛子》。○逯案。《吕氏春秋》曰：孔子始用於鲁。鲁人鹥诵之曰云云。用三年。男子行乎涂右。女子行乎道左。财物之遗者。民莫之举。大智之用。莫难用也云云。无第二章诵。《诗纪》谓《吕氏春秋》有诵二章。实误。又第一章见於《吕氏春秋》。知为先秦之作。第二章出《孔丛子》。今亦著录。〗  

麛裘而鞞。投之无戾。鞞之麛裘。投之无邮。（○《吕氏春秋》乐成篇。《孔丛子》陈士义篇。《诗纪前集》三。）  

衮衣章甫。实获我所。章甫衮衣。惠我无私。（○《孔丛子》陈士义篇。《诗纪前集》三。）  

【齐人颂】〖《诗纪》云。七略作齐语。〗  

〖《史记》曰：荀卿。赵人。年五十始来游学於齐。驺衍术迂大而闳辩。奭也文具难施。淳于髡久与处。时有得善言。故齐人颂曰：〗  

天口骈。谈天衍。雕龙奭。炙毂过髡。（○《史记》孟荀列传。《诗纪前集》三。又《文选》十六别赋注作谚。引谈天衍一句。）  

【附】  

【童谣】〖《诗纪》引灵宝要略作灵宝谣。〗  

〖《河图》绛象曰：太湖中洞庭山林屋洞天。即禹藏真文之所。一名包山。吴王阖闾登包山之上。命龙威丈人入包山。得书一卷凡一百七十四字而还。吴王不识。使问仲尼。诡云赤乌衔书以授仲尼。仲尼曰：昔吾游四海之上。闻童谣曰云云。某按谣言乃龙威丈人洞中得之。赤乌所衔。非某所知也。吴王惧。乃复归其书。〗  

吴王出游观震湖。龙威丈人名隐居。北上包山入灵墟。乃造洞庭窍禹书。天帝大文不可舒。此文长传六百初。今强取出丧国庐。（○古微书《河图》绛象。《云笈七签》三灵宝要略纪。《诗纪前集》三。）  

【包山谣】  

〖《诗纪》云。见杨方《吴越春秋》。又引沈怀远南越志曰：牛女之分。扬州之末土也。爰有泰山。实曰秦望。又有石篑。峻起壁立。内有金简玉字。〗  

禹得金简玉字书。藏洞庭包山湖。（○杨慎古今风谣。《诗纪前集》三。）  

【长水童谣】  

〖神异传曰：由拳县。秦时长水县也。始皇时。县有童谣曰云云。有老妪闻之忧惧。旦往窥城门。门侍欲缚之。妪言其故。妪去后。门侍杀犬。以血涂门。忽有大水。长欲没县。主簿令幹入白令。令见幹曰：何忽作鱼。幹又曰：明府亦作鱼。遂乃沦陷为谷矣。因目长水、城水曰谷水矣。〗  

城门当有血。城没陷为湖。（《搜神记》作城门有血。城常陷没为湖。《初学记》同。○《搜神记》十三。《水经注》沔水注。《初学记》十、《御览》六十六并引干宝《搜神记》。）  

【泗上谣】  

〖《水经注》曰：周显王四十二年。九鼎沦没泗渊。秦始皇时。见於泗水。始皇大喜。使数千人入水系而行。未出。龙齿啮断其系。故泗上为之谣曰：〗  

称乐太早绝鼎系。（○《水经注》泗水注。《诗纪前集》三。）  

【秦人谣】  

〖虞喜志林曰：秦穆公梦之天帝所。奏钧天乐。赐以金策祚世之业。当时有谣曰：〗  

天帝醉秦暴。金误陨石坠。（○《文选》二西京赋注。《诗纪前集》三。）  

【秦世谣】  

〖《异苑》曰：秦世有谣曰云云。始皇既坑儒焚典。乃发孔子墓。欲取诸经传。圹既启。於是悉如谣者之言。又言谣言刊在石壁。政甚恶之。乃远沙丘而循别路。见一群小儿辇沙为阜。问。云沙丘。从此得病。〗  

秦始皇。何彊梁。开吾户。据吾床。饮吾酒。唾吾浆。飧吾饭。以为粮。张吾弓。射东墙。前至沙丘当灭亡。（○《异苑》四。）  

【童谣】  

〖述异记曰：始皇二十六年。童谣云。〗  

阿房阿房亡始皇。（○述异记下。）  

## 先秦诗卷四  

【杂辞】  

【蜡辞】  

〖礼记曰：伊耆氏始为蜡。蜡也者。索也。岁十二月合聚万物而索飨之也。古之君子。使之必报之。祭坊与水庸事也。曰：〗  

土反其宅。水归其壑。昆虫勿作。草木归其宅。（○礼记郊特牲。文心雕龙祝盟篇。《诗纪前集》六。）  

【祠田辞】  

〖文心雕龙曰：舜之祠田云云。利民之志。颇形於言矣。〗  

荷此长耜。耕彼南亩。四海俱有。（○文心雕龙祝盟篇。《诗纪前集》六。○困学纪闻曰：舜兼爱百姓。务利天下。其田也。荷彼耒耜。耕彼南亩。与四海俱有其利。文心雕龙。舜之祠田云云。谓之祠田。岂他有所据乎。）  

【祷雨辞】  

〖《荀子》曰：汤旱而祷曰云云。何以不雨至斯极也。〗  

政不节与。使民疾与。何以不雨至斯极也。宫室崇与。妇谒盛与。何以不雨至斯极也。苞苴行与。谗夫兴兴。何以不雨至斯极也。（《诗纪》略去此句。○《荀子》大略篇。《诗纪前集》六。）  

【成王冠辞】  

〖《家语》曰：武王崩。成王年十三而嗣立。周公摄政以治天下。冠成王而朝于祖。以见诸侯。周公命祝雍作颂曰：〗  

令月吉日。王始加元服。去王幼志服衮职。钦若昊天。六合是式。率尔祖考。永永无极。（○《家语》冠颂解。《诗纪前集》六作成王冠颂。）  

【同前】  

〖大戴《礼》曰：成王冠。周公使祝雍曰达而勿多也。祝雍曰：〗  

使王近於民。远於佞。近於义。啬於时。惠於财。亲贤使能。（○大戴礼公符篇。博物志五。《诗纪前集》六。）  

【士冠辞】  

〖仪《礼》曰：士冠始加。祝曰：〗  

令月吉日。始加元服。弃尔幼志。顺尔成德。寿考惟祺。介尔景福。（始加辞。○仪礼士冠礼。《诗纪前集》六。）  

吉月令辰。乃申尔服。敬尔威仪。淑慎尔德。眉寿万年。永受胡福。（右再加辞。○同上）  

以岁之正。以月之令。咸加尔服。兄弟具在。以成厥德。黄耇无疆。受天之庆。（右三加辞。○同上）  

甘醴惟厚。嘉荐令芳。拜受祭之。以定尔祥。承天之休。寿考不忘。（右醴辞。○同上）  

旨酒既清。嘉荐亶时。始加元服。兄弟具来。孝友时格。永乃保之。（右醮辞。○同上）  

旨酒既湑。荐荐伊脯。乃申尔服。礼仪有序。祭此嘉爵。承天之祜。（右再醮辞。○同上）  

旨酒令芳。笾豆有楚。咸加尔服。肴升折俎。承天之庆。受福无疆。（右三醮辞。○同上）  

礼仪既备。令月吉日。昭告尔字。爰字孔嘉。髦士攸宜。宜之于假。永受保之。（右字辞。○同上○逯案。《诗纪》此下又有曰伯某父四字。今删。）  

【嘏辞】  

〖仪《礼》曰：主人酳尸。尸酢。主人佐食。取黍授尸。尸执以命祝。祝受以东北面。嘏主人曰：〗  

皇尸命工祝。承致多福无疆。于女孝孙。来女孝孙。使女受禄于天。宜稼于田。眉寿万年。勿替引之。（○仪礼祭礼。《诗纪前集》六。）  

【祭辞】  

〖文心雕龙曰：周之太祝。掌六祀之辞。是以庶物咸生。陈於天地之郊。旁作穆穆。唱於迎日之拜。○大戴礼载下列三辞。不言祭天、祭地、迎日。〗  

皇皇上天。照临下土。集地之灵。降甘风雨。庶物群生。各得其所。靡今靡古。维予一人某敬拜皇天之祜。（大戴礼作祐。右祭天辞。○大戴礼公符篇。《诗纪前集》六。又博物志五作请雨。引土、雨、所三韵。○逯案。博物志尚有止雨祝一篇。在请雨前。）  

薄薄之土。承天之神。兴甘风雨。庶卉百物。莫不茂者。既安且宁。维予一人某敬拜下土之灵。（右祭地辞。○同上）  

维某年某月上日。明光于上下。勤施于四方。旁作穆穆。惟予一人某敬拜迎于郊。以正月朔日迎日於东郊。（右迎日辞。○同上○逯案。《尚书大传》四有云。光明於上下。勤施四方。旁作穆穆。至於海表。与此略同。）  

【祭侯辞】  

〖周《礼》曰：梓人为侯。张皮侯而栖鹄。则春以功。张五彩之侯。则远国属。张兽侯。则王以息燕。祭侯之礼。以酒脯醢。其辞曰：〗  

惟若宁侯。毋或若女不宁侯。不属於王所。故抗而射女。强饮强食。诒尔曾孙。诸侯百福。（○《周礼》考工记。《诗纪前集》六。）  

【同上】  

嗟尔不宁侯。为尔不朝於王所。故亢而射女。强食尔食。曾孙侯氏百福。（○大戴礼投壶篇。《诗纪前集》六。）  

【禳田辞】  

〖《史记》曰：齐威王使淳于髡之赵请兵御楚。赍金百斤。车马十驷。髡仰天大笑。冠缨索绝。王曰：先生少之乎。髡曰：臣从东方来。见道旁有禳田者。操豚。酒一盂。而祝曰云云。臣见其所持者狭而所欲者奢。故笑之。〗  

瓯窭满篝。污邪满车。五谷蕃熟。穰穰满家。（○《史记》滑稽列传。《诗纪前集》六作田者祝二首。又《荀子·儒效篇》注引《说苑》录前二句。）  

【投壶辞】  

〖《左传》曰：晋侯以齐侯宴。中行穆子相。投壶。晋侯先。穆子曰云云。中之。齐侯举矢曰云云。亦中之。伯瑕谓穆子曰：子失辞矣。〗  

有酒如淮。有肉如坻。寡君中此。为诸侯师。（○《左传》昭公十二年传。《诗纪前集》七。）  

有酒如渑。有肉如陵。寡君中此。与君代兴。（○同上）  

【浑良夫噪】  

〖《左传》曰：卫侯梦于北宫。见人登昆吾之观。被发北面而噪曰：〗  

登此昆吾之虚。绵绵生之瓜。余为浑良夫。叫天无辜。（○《左传》哀公十七年传。《御览》八百八十三。《诗纪前集》七。）  

【狐援辞】  

〖《吕氏春秋》曰：狐援说齐湣王。王不受。狐援出而哭三日。其辞曰云云。齐王问吏曰：哭国之法若何。吏曰：斮。王曰：行法。狐援乃言曰云云。〗  

先出也衣絺纻。后出也满囹圄。吾今见民之洋洋然。东走而不知所处。有人自南方来。鲋入而<鱼见>居。使人之朝为草国为墟。殷有比干。吴有子胥。齐有狐援。已不用若言。又斮之东闾。每斮以吾参夫二子者乎。（○《吕氏春秋》贵直篇。《诗纪前集》七。）  

【为士卒倡】〖《诗纪》作士卒昌。一曰相士卒。〗  

〖战国策曰：田单攻狄不克。惧问鲁仲连。仲连曰：将军之在即墨。坐则织篑。立则杖锸。为士卒倡曰云云。当此之时。将军有死之心。士卒无生之气。闻若言。莫不挥泣奋臂而欲战。此所以破燕也。〗  

无可往矣。宗庙亡矣。魂魄丧矣。归何党矣。（○战国策齐策六。《说苑》指武篇。风雅逸篇七作相士卒。又《诗纪前集》七作士卒昌。）  

【成相杂辞】  

请成相。世之殃。愚暗愚暗堕贤良。人主无贤。如瞽无相何伥伥。请布基。慎圣人。愚而自专事不治。主忌苟胜。群臣莫谏必逢灾。论臣过。反其施。尊主安国尚贤义。拒谏饰非。愚而上同国必祸。曷谓罢。国多私。比周还主党与施。远贤近谗。忠臣蔽塞主势移。曷谓贤。明君臣。上能尊主爱下民。主诚听之。天下为一四海宾。主之孽。谗人达。贤能遁逃国乃蹶。愚以重愚。暗以重暗成为桀。世之灾。妒贤能。飞廉知政任恶来。卑其志意。大其园囿高其合。武王怒。师牧野。纣卒易乡启乃下。武王善之。封之於宋立其祖。世之衰。谗人归。比干见刳箕子累。武王诛之。吕尚扫麾殷民怀。世之祸。恶贤士。子胥见杀百里徙。穆公得之。强配五伯六卿施。世之愚。恶大儒。逆斥不通孔子拘。展禽三绌。春申道缀基毕输。请牧基。贤者思。尧在万世如见之。谗人罔极。险陂倾侧此之疑。基必施。辩贤罢。文武之道同伏戏。由之者治。不由者乱何疑为。凡成相。辩法方。至治之极复后王。慎墨季惠。百家之说诚不祥。治复一。修之吉。君子执之心如结。众人贰之。谗夫弃之形是诘。水至平。端不倾。心术如此象圣人。□而有势。直而用曳必参天。世无王。穷贤良。暴人刍豢仁人糟糠。礼乐灭息。圣人隐伏墨术行。治之经。礼与刑。君子以修百姓宁。明德慎罚。国家既治四海平。治之志。后势富。君子诚之好以待。止之敦固。有深藏之能远思。思乃精。志之荣。好而一之神以诚。精神相反。一而不贰为圣人。治之道。美不老。君子由这佼以好。下以教诲子弟。上以事祖考。成相竭。辞不蹶。君子道之顺以达。宗其贤良辩其殃孽□□□。（依前后句例。此处缺三字。○右一章。）  

请成相。道圣王。尧舜尚贤身辞让。许由善卷。重义轻利行显明。尧让贤。以为民。汜利兼爱德施均。辩治上下。贵贱有等明君臣。尧授能。舜遇时。尚贤推德天下治。虽有贤圣。适不遇世孰知之。尧不德。舜不辞。妻以二女任以事。大人哉舜。南面而立万物备。舜授禹以天下。尚德推贤不失序。外不避仇。内不阿亲贤者予。禹劳心力。尧有德。干戈不用三苗服。举舜甽亩。任之天下身休息。得后稷。五谷殖。夔为乐正鸟兽服。契为司徒。民知孝弟尊有德。禹有功。抑下鸿。辟除民害逐共工。北决九河。通十二渚疏三江。禹传土。平天下。躬亲为民行劳苦。得益皋陶。横革直成为辅。契玄王。生昭明。居於砥石迁于商。十有四世乃有天乙是成汤。天乙汤。论举当。身让卞随举牟光。□□□□道古贤圣基必张。□□□。愿陈辞。世乱恶善不此治。隐讳疾贤。良由奸诈鲜无灾。患难哉阪为先圣知不用愚者谋。前车已覆。后未知更何觉时。不觉悟。不知苦。迷惑失指易上下。忠不上达。蒙揜耳目塞门户。门户塞。大迷惑。悖乱昏莫不终极。是非反易。比周期上恶正直。正直恶。心无度。邪枉辟回失道途。已无邮人我独自美岂无故。不知戒。后必有恨后遂过不肯悔。谗夫多进。反覆言语生诈态。人之态。不如备。争宠疾贤利恶忌。妒功毁贤。下敛党与上蔽匿。上壅蔽。失辅势。任用谗夫不能制。郭公长父之难。厉王流於彘。周幽厉。所以败。不听规谏忠是害。嗟我何人。独不过时当乱世。欲对衷。言不从。恐为子胥身离凶。进谏不听。刭而独鹿弃这江。观往事。以自戒。治汉乱是非亦可识。□□□□托於成相以喻意。请成相。言治方。君论有五约以明。君谨守之。下皆平正国乃昌。臣下职。莫游食。务本节用财无极。事业听上。莫得相使一民力。守其职。足衣食。厚薄有等明爵服。利往卬上。莫得擅与孰私得。君法明。论有常。表仪既设民知方。进退有律。莫得贵贱孰私王。君法仪。禁不为。莫不说教名不移。修之者荣。离之者辱孰它师。刑称陈。守其银。下不得用轻私门。罪祸有律。莫得轻重威不分。请牧祺。用有基。主好论议必善谋。五听循领。莫不理续主执持。听之经。明其请。参伍明谨施赏刑。显者必得隐者复显民反诚。言有节。稽其实。信诞以分赏罚必。下不欺上。皆以情言明若日。上通利。隐远至。观法不法见不视。耳目既显。吏敬法令莫敢恣。君教出。行有律。吏谨将之无铍滑。下不私请。各以所宜舍巧拙。巨谨修。君制变。公察善思论不乱。以治天下。后世法之成律贯。（右三章。○《荀子》下。《诗纪前集》七。）  

## 先秦诗卷五  

【诗】  

〖《吕氏春秋》曰：伊尹奔夏三年。反报于毫。曰桀。迷惑於末嬉。不恤其众。上下相疾。民心积怨。皆云云。汤谓伊尹曰：若告我旷夏。尽如诗。〗  

上天弗恤。夏命其卒。（○《吕氏春秋》慎大篇。）  

【石鼓诗】  

〖《诗纪》云。按古文苑所载石鼓文。称孙巨源得於佛书龛中。盖唐人所录仅四百九十七言耳。章樵为之考正集释之。又薛尚功、郑樵、潘迪诸家咸有音训。然於阙文靡所增益。杨子用修。自言受学於李文正公。得苏文忠旧本。盖六百五十七言。而训释亦简要。杨子易以今文传之矣。陕西志亦载此文。悉与杨本同。而字画训释颇异。今以二本参较著之。其古文苑旧注有可采者。亦间取附入。注中姓氏薛、郑、章、潘已见前。施谓施宿。王。王厚之。苏疑即文忠也。○《诗纪》以此为诗。本之杨慎。风雅逸篇云。石鼓诗。周宣王猎碣也。於诗体属小雅。又云慎按此诗。其体雅也。〗  

〖刻于石鼓。史籀书之。羊欣书录云。史籀石鼓文。韩退之云。张生手持石鼓文。皆谓字而言。若论其辞。当云石鼓诗。而不当用石鼓文也。今特易文为《诗》云：○逯案。杨说甚是。故依《诗纪》列之先秦诗中。又《诗纪》多书古文。而以今文注释。颇觉烦乱。今仍照古文苑、风雅逸篇写以今文。〗  

我车既攻。我马既同。我车既好。我马既<马阜>。君子爰猎。爰猎爰游。鹿鹿速速。君子之求。弯弯卤弓。弓兹以时。我驱其畤。其来趩々。<走害>々炱炱。即御即时。鹿鹿趚趚。其来大垐。我驱其朴。其来<走卖>々。射其<豕肩>属。  

【右一】  

〖薛作辛文。郑作丙文。文六十六。重文十。共七十六字。一十九句。〗  

汧医泛泛。烝彼淖渊。鰋鲤处之。君子渔之。漫漫有鲨。其游<走散>々。白鱼绵绵。其菹底鲜。黄白其鳊。有鲋有白。其翊孔庶。脔之々。洋洋<走专>々。其鱼惟何。惟鱮惟鲤。何以橐之。惟杨及柳。  

【右二】  

〖薛作戊文。郑作甲文。文六十一。重文七。共六十八字。一十七句。〗  

〖施云。石鼓中惟此完好。无一字磨灭。然字多假借。世既逾远。不能尽知。故义亦有不通处。更俟博雅君子辩而释之。庶可补《雅》、《颂》之亡逸。〗  

田车孔安。鋚勒駻々。六师既简。左骖幡幡。右骖騝々。我以隮于原。我戎止陆。宫车其写。秀弓时射。麋豕孔庶。鹿鹿雉兔。其原有迪。其戎奔奔。大车出洛。亚兽白泽。我执而勿射。多庶<走乐>々。君子迺乐。  

【右三】〖薛作丙文。郑作丁文。文六十九。〗  

〖重文五。共七十四字。一十八句。〗  

帅彼銮车。忽速填如。秀弓孔硕。彤矢镞镞。四马其写。六辔沃若。徒骈孔庶。廓骑宣博。酋车载行。如徒如章。原隰阴阳。趍々六马。射之簇簇。有貙如虎。兽鹿如兕。怡尔多贤。迧禽奉雉。我兔允异。  

【右四】〖薛作丁文。郑作戊文。文六十九。  

重文三。共七十一字。一十八句。〗  

我来自东。零雨。奔流逆涌。盈盈渫隰。君子既涉。我马流汧。汧医洎洒。丞士。驾言西归。舫舟自廓。徒骈趠趠。惟舟以行。或阴或阳。极深以户。出于水一方。烝徒遑止。其奔我以阻戎乃事。（○此章句读不从风雅逸篇。）  

【右五】〖薛作壬文。郑作辛文。文六十六。  

重文三。共六十九字。一十六句。  

逯案。此文恐非十六句。〗  

宣猷作原作周道遄。我辞攸除帅彼阪甲{艹弁}为世里希微徼徼乃罟漆栗柞棫其拔椶<木咎>庸庸鸣条亚箬其华何为所游<圣>々水盩导旨树幽晤  

【右六】〖薛作庚文。郑作乙文。文五十二。重文三。共五十五字。  

施云。此鼓乃皇佑间向傅师搜访而得者。每行末仅存四字。故今所传。皆断续不成文。〗  

徒我啴々然。而师旅填然。会同又绎。以左戎障。弓矢孔庶。滔滔是炽。射夫写矢。具夺举{此手}。其徒肝来。或群或友。悉率左右。燕乐天子。来嗣王始。振振复古。我来攸止。（○同上）  

【右七】〖薛作甲文。郑作壬文。文五十九。重文三。共六十二字。一十五句。〗  

彼走<马齐>々马麃。皙皙华华雉位多庶微我师氏宪宪文武可其一之  

【右八】〖薛作己文。郑作庚文。文二十三。重文四。共二十七字。  

施云。此鼓最磨灭。不复成文。〗  

我水既净。我道既平。我行既止。嘉树则里。天子永宁。日惟丙申。旭旭杲杲。我其旁导。乘马既迧。秃攵夏康康。驾彼四黄。左骖<马敖>々。右骖<马敕>々。启戟以奕。汝不执德。幡翰黎黎。斿施施。公谓大来。余及如兹邑。曷不余及。  

【右九】〖薛作乙文。郑作癸文。文七十四。  

重文七。共八十一字。二十句。  

施云。上下磨灭不成文。〗  

吴人怜亟。朝夕警惕。载西载北。勿掩勿伐。若而出奇。进献用特。归格蓺祖。告于大祝。禘尝受享。致其方艺寓逢中囿。孔庶麀鹿原隰既坦疆理蕃蕃。大田不蒐。君子何求。有谋有始。周爰止于是。（○古文苑一。风雅逸篇三。罗振玉石鼓文笺。《诗纪前集》八。）  

【右十】〖薛作癸文。郑作己文。文七十二。重文一。共七十三字。一十八句。〗  

【佹诗】  

〖《荀子》曰：天下不治。请陈佹诗云云。与愚亦疑。愿闻反辞。其小歌也云云。〗  

天地易位。四时易乡。列星陨坠。旦墓晦盲。幽暗登昭。日月下藏。公正无私。反见纵横。志爱公利。重楼疏堂。无私罪人。憼革二兵。道德纯备。谗口将将。仁人绌约。敖暴擅强。天下幽险。恐失世英。龟龙为蝘蜓。鸱枭为凤凰。比干见刳。孔子拘匡。昭昭乎其知之明也。郁郁乎其遇时之不祥也。拂乎其欲礼义之大行也。暗乎天下之晦盲也。皓天不复。忧无疆也。千秋必反。古之常也。弟子勉学。天不忘也。圣人共手。时几将矣。  

念彼远方。何其塞矣。仁人绌约。暴人衍矣。忠臣危殆。谗人般矣。璇玉瑶珠。不知佩也。杂布与锦。不知異也。闾娵子奢。莫之媒也。嫫母力父。是之喜也。以盲为明。以聋为聪。以危为安。以吉为凶。鸣呼上天。曷维其同。（○《荀子》赋篇。《诗纪前集》八。又玉烛宝典十二作《荀子》荆楚歌赋。引憘一韵。《类聚》二十四作荀况赋危诗。引乡、冥、藏、横、堂、将、强、殃、皇、匡、明、祥、行、盲、佩、异、媒、喜、聪、凶、同二十一韵。《文选》四十五杨雄《解嘲》注作荀卿《云赋》。引皇一韵。又五十一王褒四子讲德论注引媒、喜二韵。《楚辞》七谏洪氏补注引佩一韵。）  

【书后赋诗】〖附 〗  

〖战国策曰：春申君使人请孙子於赵。孙子为书谢曰：疠人怜王。此不恭之语也。虽然。不可不审察也。因为赋曰：〗  

逯案。此所赋即佹诗后段。以文字稍异。故附於此。  

宝珍隋珠。不知佩兮。袆衣与丝。不知异兮。闾姝子奢。莫之媒兮。嫫母求之。又甚喜之兮。以瞽为明。以聋为聪。以是为非。以吉为凶。呜呼上天。曷惟其中。（○战国策楚策四。韩寺外传四。《诗纪前集》八。）  

## 先秦诗卷六  

【逸诗】  

【支诗】  

〖《国语》曰：卫彪傒曰：武王克殷。作此诗。以为饫歌。名之曰支。以遗后人。使永监焉。夫礼之立成者为饫。昭明大节而已。少曲与焉。是以为之日惕。欲其教民戒也。〗  

天之所支。不可坏也。其所坏亦不可支也。（○《国语》周语下。《诗纪前集》九。）  

【狸首诗】  

（礼记郑注曰：狸首。诗篇名。射义所云《诗》曰曾孙侯氏是也。）  

曾孙侯氏。四正具举。大夫君子。凡以庶士。大小莫处。御於君所。以燕以射。则燕则誉。（○礼记射义。大戴记投壶。《诗纪前集》九。）  

【同上】  

质参既设。执旌既载。干侯既抗。中获既置。弓既平张。四侯且良。决拾有常。既顺乃让。乃揖乃让。乃隮其堂。乃节其行。既志乃张。射夫命射。射者之声。御车之旌。既获卒莫。（○大戴礼投壶篇。《诗纪前集》九。○逯案。大戴记先载质参既设四句。次载弓既平张以下等句。二者之间。杂有他文。不相连属。恐非一篇之辞。姑依《诗纪》附此待考。）  

【黄竹诗】〖三章 〗  

〖穆天子传曰：丙辰。天子游黄台之丘。猎於苹泽。有阴雨。天子乃休。日中大寒。北风雨雪。有冻人。天子作诗三章以哀民。〗  

我徂黄竹。□□□□□员閟寒。帝收九行。嗟我公侯。百辟冢卿。皇我万民。旦夕勿忘。  

我徂黄竹。□□□□□员閟寒。帝收九行。嗟我公侯。百辟冢卿。皇我万民。旦夕勿穷。  

有皎者鴼。翩翩其飞。嗟我公侯。□勿则迁。居乐甚寡。不如迁土。礼乐其民。（○穆天子传五。《御览》五百九十二。《诗纪前集》九。又《初学记》卷二引七字。《御览》十二引一二两章。又《御览》九百二十五引飞一韵。）  

【祈招诗】  

〖《左传》曰：昔穆王欲肆其心。周行天下。将皆必有车辙马迹焉。祭公谋父作祈招之诗。以止王心。是以获没於祗宫。其《诗》曰：〗  

祈招之愔愔。式昭德音。思我王度。式如玉。式如金。形民之力。而无醉饱之心。（○《左传》昭公十二年传。《家语》正论篇。《御览》六百九。《诗纪前集》九。）  

【招诗】  

〖孟子曰：景公召太师曰：为我作君臣相说之乐。盖徵招角招是也。其《诗》曰：〗  

畜君何尤。（○孟子二梁惠王篇。《诗纪前集》九作徵招角招。）  

【无射诗】  

〖《周书》曰：晋平公使叔誉于周。见太子而与之言。五称而五穷。归告公曰：太子晋行年十五。而臣弗能与言。君请归声就复与田。师旷曰：不可。请使瞑臣。师旷见太子。三称三告善。王子曰：请入坐。遂敷席注瑟。师旷歌无射。乃注瑟於王子。王子歌峤。〗  

国诚宁矣。远人来观。修义经矣。好乐无荒。（○《周书》太子晋解。《书钞》百六。《御览》五百七十六。《诗纪前集》九。）  

【峤诗】  

何自南极。至于北极。绝境越国。弗愁道远。（○《周书》太子晋解。《诗纪前集》九。）  

【辔之柔矣诗】  

〖《周书》曰：师旷见周太子晋归。太子赐乘车四马。曰：太师亦善御之。对曰：御吾未之学也。王子曰：汝不为夫时诗云云。以是御之。〗  

马之刚矣。辔之柔矣。马亦不刚。辔亦不柔。志气麃麃。取与不疑。（○《周书》太子晋解。《诗纪前集》九。）  

【骊驹诗】  

〖《汉书》曰：王式为博士。既至止舍中。共持酒肉劳式。式谓歌吹诸生曰：歌骊驹。文颖注曰：其辞云。〗  

骊驹在门。仆夫俱存。骊驹在路。仆夫整驾。（○《汉书》王式传注。《诗纪前集》九。）  

【诗】  

〖《左传》曰：郑伯克段于鄢。遂置姜氏於城颍而誓之曰：不及黄泉。无相见也。既而悔之。颍考叔曰：若阙地及泉。隧而相见。其谁曰不然。公从之。公入而赋云云。姜出而赋云云。遂为母子如初。〗  

大隧之中。其乐也融融。（○《左传》隐公元年传。）  

大隧之外。其乐也泄泄。（○同上）  

【白水诗】  

〖《列女传》曰：甯戚击牛角而商歌。甚悲。桓公异之。使管促迎之。甯戚称曰：浩浩乎白水。管仲不知所谓。不朝五日。而有忧色。其妾笑曰：人已语君矣。古有白水之诗云云。甯戚之欲得仕国家也。〗  

浩浩白水。儵儵之鱼。君来召我。我将安居。国家未立。从我焉如。（○《列女传》六。《诗纪前集》九。）  

【同上】  

〖《管子》曰：桓公使管仲求甯戚。甯戚应之曰：浩浩乎。管仲不知。至中食而虑之。婢子曰：公何虑。管仲曰：公使我求甯戚。甯戚应我曰：浩浩乎。吾不识。婢子曰：诗有之云云。甯子其欲室乎。〗  

浩浩者水。育育者鱼。未有室家。而召我安居。（《管子》作而安召我居。○《管子》小问篇。《类聚》三十五。《御览》五百。《诗纪前集》九。）  

【《左传》引逸诗】  

翘翘车乘。招我以弓。岂不欲往。畏我友朋。（○《左传》庄公二十二年传陈仲敬引。《诗纪前集》九。）  

我无所监。夏后及商。用乱之故。民卒流亡。（○《左传》昭公二十六年传晏子引。《晏子春秋》外篇。《诗纪前集》九。）  

俟河之清。人寿几何。兆云询多。职竞作罗。（○《左传》襄公八年传子驷引周诗。《诗纪前集》九。）  

虽有丝麻。无弃管蒯。虽有姬姜。无弃蕉萃。凡百君子。莫不代匮。（○《左传》成公九年传。《诗纪前集》九。）  

周道挺挺。我心扃扃。讲事不令。集人来定。（○《左传》襄公五年传。《诗纪前集》九。）  

礼义不愆。何恤於人言。（○《左传》昭公四年传。《汉书》东方朔传。  

又匡衡传。《后汉书》班超传注。《诗纪前集》九。）  

淑慎尔止。无载尔伪。（○《左传》襄公三十年传。《诗纪前集》九。）  

【《论语》引逸诗】  

巧笑倩兮。美目盼兮。素以为绚兮。  

棠棣之华。偏其反而。岂不尔思。室是远而。（○《论语》子罕篇。《诗纪前集》九。）  

【礼记引逸诗】  

昔吾有先正。共言明且清。国家以宁。都邑以成。庶民以生。谁能秉国成。不自为政。卒劳百姓。（○礼记缁衣篇。计纪前集九。又《文选》二十四答何劭诗注作子思子诗。引正、清、宁、成四韵。○《诗纪》云。下三句见小雅节南山之篇。李善《文选》注引首四句作子思子诗。）  

相彼盍旦。尚犹患之。（○礼记坊记篇。《诗纪前集》九。○《诗纪》云。盐铁论亦载此。盍旦作鳱旦。月令作鹖鴠。或作渴旦。）  

【《家语》引逸诗】  

皇皇上天。其命不忒。天之以善。必报其德。（○《家语》六本篇。《说苑》权谋篇。《诗纪前集》九。）  

【《管子》引逸诗】  

鸿鹄将将。（○《管子》形势篇。○逯案。《诗纪》引此作鸿鹄将将。唯民歌之。济济多士。殷民化之。然检《管子》云。卫命者。君之尊也。受辞者。名之运也。上无事则民自试。抱蜀不言。而庙堂既修。鸿鹄锵锵。唯民歌之。济济多士。殷民化之。据此。如谓《管子》引诗。则止鸿鹄锵锵、济济多士两句。而鸿鹄锵锵为逸诗也。又锵锵。形势解篇作将将是。今从之。）  

【《墨子》引周诗】  

王道荡荡。不偏不党。王道平平。不党不偏。（○《墨子》兼爱篇。○逯案。书洪范篇有此四句。惟不字皆作无。）  

【《墨子》引逸诗】  

必择所堪。必谨所堪。（○《墨子》所染篇。《诗纪前集》九。）  

鱼水不务。陆将何及。（○《墨子》非攻篇。《诗纪前集》九。）  

【《荀子》引逸诗】  

如霜雪之将将。如日月之光明。（○《荀子》王霸篇。《诗纪前集》九。○逯案。《诗纪》此下尚有为之则存、不为之则亡二句。今依杨倞注只录前二句。）  

国有大命。不可以告人。妨其躬身。（○《荀子》臣道篇。《诗纪前集》九。）  

凤凰秋秋。其翼若干。其声若箫。有凤有凰。乐帝之心。（《荀子》解蔽篇。《类聚》九十九。《御览》四百六十八、九百十五。《诗纪前集》九。）  

长夜慢兮。永思骞兮。太古之不慢兮。礼义之不愆兮。何恤人之言兮。（○《荀子》正名篇。《诗纪前集》九。○逯案。前引《左传》逸诗与此末二句略同。）  

涓涓源水。不壅不塞。毂既破碎。乃大其辐。事以败矣。乃重太息。（○《荀子》法行篇。《诗纪前集》九。）  

墨以为明。狐狸而苍。（○《荀子》解蔽篇。《诗纪前集》九。）  

【《列子》引逸诗】  

良弓之子。必先为箕。良冶之子。必先为裘。（○《列子》汤问篇。《御览》七百四十六作《列子》古语。《诗纪前集》九。○逯案。礼记学记云。良冶之子必学为裘。良弓之子必学为箕。与此稍异。）  

【《庄子》引逸诗】  

青青之麦。生於陵陂。生不布施。死何含珠为。（○《庄子》外物篇。《类聚》八十四、八十五。《白帖》十九。《御览》四百七十七、五百四十九、八百三、八百三十八。《诗纪前集》九。）  

【《吕氏春秋》引逸诗】  

将欲毁之。必重累之。将欲踣之。必高举之。（○《吕氏春秋》行论篇。《诗纪前集》九。）  

君君子则正。以行其德。君贱人则宽。以尽其力。（○《吕氏春秋》爱士篇。《诗纪前集》九。）  

唯则定国。（○《吕氏春秋》权勋篇。《左传》僖公九年传。《诗纪前集》九。）  

【战国策引逸诗】  

行百里者。半於九十。（○战国策秦策五。《诗纪前集》九。）  

大武远宅不涉。（○战国策秦策四。《史记》春申君传。《新序》善谋篇。《诗纪前集》九。）  

木实繁者披其枝。披其枝者伤其心。大其都者危其君。尊其臣者卑其主。（○战国策秦策三。《诗纪前集》九。）  

树德莫如滋。除害莫如尽。（○战国策秦策三。《诗纪前集》九。）  

【《史记》引逸诗】  

得人者与。失人者崩。（○《史记》商君列传。）  

【《汉书》引逸诗】  

四牡翼翼。以征不服。亲省边陲。用事所极。（○《汉书》武帝纪。《诗纪前集》九引起首二句。）  

九变复贯。知言之选。（《诗纪》云。变一作辨。○《汉书》武帝纪。《诗纪前集》九。）  

【《说苑》引逸诗】  

绵绵之葛。在於旷野。良工得之。以为絺纻。良工不得。枯死於野。（○《说苑》尊贤篇。《诗纪前集》九。）  

【《周礼》注引逸诗】  

敕尔瞽。率尔众工。奏尔悲诵。肃肃雝雝。无怠无凶。（○《周礼》春官注。《诗纪前集》九。○逯案。《诗纪》列此为辟雍诗之三。今从卮林别列於此。又周官贾公彦疏曰：瞽人无目而云敕尔瞽率尔众工。於义不可。且奏尔悲诵等似逸诗。不知何从而出云云。○逯案。郑注只来敕也。敕尔瞽以下即逸诗。贾说亦未的。）  

【《后汉书》引逸诗】  

皎皎练丝。在所染之。（○《后汉书》杨终传。《诗纪前集》九。）  

【《晋书》引逸诗】  

羽觞随波。（《初学记》波上有流字。《御览》或同。○《晋书》束皙传。《初学记》四。《御览》三十、一百五十八、六百十二。《诗纪前集》九。）  

【集韵引逸诗】  

佞人如<虫犀>（○集韵六脂。《诗纪前集》九。）  

## 先秦诗卷七  

【古谚语】  

【《六韬》引谚】  

天下攘攘。皆为利往。天下熙熙。皆为利来。（○《御览》四百九十六。《诗纪前集》十。）  

【《管子》引古言】  

墙有耳。伏寇在侧。（○《管子》君臣篇。《诗纪前集》十。）  

【《论语》引南人言】  

人而无恒。不可以作巫医。（○《论语》子路篇。）  

【孔子《家语》引里语】  

相马以舆。相士以居。（○《家语》子路初见篇。《御览》四百九十五。《诗纪前集》十。）  

【礼记引谚】  

人莫知其子之恶。莫知其苗之硕。（○礼记大学篇。《诗纪前集》十。）  

【礼记引南人言】  

人而无恒。不可以为卜筮。（○礼记缁衣篇。）  

【孟子引夏谚】  

吾王不游。吾何以休。吾王不豫。吾何以助。一游一豫。为诸侯度。（○孟子梁惠王篇。《晏子春秋》内篇。《御览》五百三十七引越绝书。《诗纪前集》十。）  

【孟子引齐人言】  

虽有智慧。不如乘势。虽有鎡基。不如待时。（○孟子公孙丑篇。《诗纪前集》十。）  

【《左传》引周谚】  

山有木工则度之。宾有礼主则择之。（○《左传》隐公十一年传。《御览》四百九十五。《诗纪前集》十。又《白帖》十引下一句。）  

匹夫无罪。怀璧其罪。（○《左传》桓公十年传。《类聚》八十三、八十四。《御览》三百四十二、四百九十五。《诗纪前集》十。）  

【《左传》引谚】  

心苟无瑕。何恤乎无家。（○《左传》闵公元年传。《诗纪前集》十。）  

辅车相倚。唇亡齿寒。（○《左传》僖公五年传。《类聚》五十九。《白帖》九。《御览》三百三、三百六十七、三百六十八、四百五十一、四百九十五。《诗纪前集》十。）  

高下在心。川泽纳污。山薮藏疾。瑾瑜匿瑕。国君含垢。（○《左传》宣公十五年传。《御览》四百九十五。《诗纪前集》十。○《诗纪》云。《汉书》亦引此。无高下在心一句。）  

民之多幸。国之不幸。（○《左传》宣公十六年传。《诗纪前集》十。）  

非宅是卜。惟邻是卜。（○《左传》昭公三年传。《初学记》二十四。《御览》一百五十七、一百八十。《诗纪前集》十。）  

狼子野心。（○《左传》宣公七年传。《御览》七百二十九。）  

老将知而耄及之。（○《左传》昭公元年传。）  

臣一主二。（○《左传》昭公十三年传。《诗纪前集》十。）  

无过乱门。（○《左传》昭公十九年传。《诗纪前集》十。○逯案。《左传》昭公二十二年传引人有言曰唯门之无过。《国语》周语引人有言曰无过乱人之门。均属一谚而小异。）  

室於怒市於色。（《御览》作怒於室而色於市。○《左传》昭公十九年传。《御览》一百七十四。《诗纪前集》十。）  

唯食忘忧。（○《左传》昭公二十八年传。○《诗纪前集》十。○《诗纪》云。《国语》作唯食可以忘忧。）  

民保於信。（○《左传》定公十五年传。《诗纪前集》十。）  

【《左传》引古人言】  

心则不竞。何惮於病。（○《左传》僖公七年传。《诗纪前集》十。）  

畏首畏尾。身其馀几。（○《左传》文公十七年传。《诗纪前集》十。）  

虽鞭之长。不及马腹。（○《左传》宣公十五年传。《诗纪前集》十。）  

杀老牛莫之敢尸。（○《左传》成公十七年传。《诗纪前集》十。）  

挈瓶之知。守不假器。（○《左传》昭公七年传。《诗纪前集》十。）  

鹿死不择音。（○《左传》文公十七年传。《诗纪前集》十。）  

【《左传》引上国言】  

不索何获。（○《左传》昭公二十七年传。）  

【《国语》引谚】  

兽恶其网。民恶其上。（○《国语》周语。《御览》八百三十四。《诗纪前集》十。）  

众心成城。众口铄金。（○《国语》周语。《御览》四百九十五、五百七十五。《诗纪前集》十。）  

从善如登。从恶如崩。（○《国语》周语。《诗纪前集》十。）  

黍稷无成。不能为荣。黍不为黍。（《御览》无不为黍三字。）不能蕃朊。（《国语》作庑。《御览》作芜。）稷不为稷。（《御览》无不为稷三字。）  

不能繁殖。所生不疑。惟德之基。（○《国语》晋语。《御览》四百九十五。《诗纪前集》十。）  

狐埋之而狐搰之。是以无成功。（○《国语》吴语。《诗纪前集》十。）  

觥饭不及壶餮。（○《国语》越语。《诗纪前集》十。）  

【《国语》引人言】  

兄弟谗阋。侮人百里。（○《国语》周语。《诗纪前集》十。）  

兵在其颈。（○《国语》周语。《诗纪前集》十。）  

佐雝者尝焉。佐斗者伤焉。（○《国语》周语。《诗纪前集》十。）  

祸不好不能为祸。（○《国语》周语。《诗纪前集》十。）  

【《墨子》引古语】  

唇亡则齿寒。（○《墨子》非攻篇。○案此与《左传》所引小异。）  

谋而不得。则以往知来。（○《墨子》非攻篇。）  

君子不镜於水而镜於人。镜於水见面之容。镜於人则知吉与凶。（○《墨子》非攻篇。《类聚》八。《白帖》二。《御览》五十八。）  

【《庄子》引野语】  

闻道百以为莫已若。（○《庄子》秋水篇。《诗纪前集》十。）  

众人重利。廉士重名。贤士尚志。圣人贵精。（○《庄子》刻意篇。《诗纪前集》十。）  

【《荀子》引古言】  

衣与缪与。不女聊。（○《荀子》子道篇。《诗纪前集》十。）  

【《荀子》引民语】  

欲富乎。忍耻矣。倾绝矣。故旧矣。与义分背矣。（○《荀子》大略篇。《诗纪前集》十。）  

【《荀子》引语】  

流丸止於瓯臾。流言止於知者。（○《荀子》大略篇。《诗纪前集》十。）  

浅不可与测深。愚不足与谋知。坎井之鼃。不可与语东海之乐。（○荀子正论篇。）  

【晏子引谚言】  

鼠社不可薰。（○《晏子春秋》外篇。）  

【晏子引语】  

言发於尔。不可止於远。行存於身。不可掩於众。（○《晏子春秋》外篇。）  

【《列子》引古语】  

生相怜。死相捐。（○《列子》杨朱篇。《诗纪前集》十。）  

人不婚宦。情欲失半。人不衣食。君臣道息。（○《列子》杨朱篇。《诗纪前集》十。）  

【《列子》引周谚】  

田父可坐杀。（○《列子》杨朱篇。《诗纪前集》十。）  

【慎子引谚】  

不聪不明。不能为王。不瞽不聋。不能为公。（○《御览》四百九十六。困学纪闻十。《诗纪前集》十。）  

【韩非子引鄙谚】  

长袖善舞。多财善贾。（○韩非子五蠹篇。《类聚》四十三。《御览》五百七十四、八百二十九。）  

莫众而迷。（○韩非子内储说上。）  

佣自卖。哀而不售。士自誉。辨而不信。（○《御览》八百二十八。）  

【韩非子引古谚】  

为政若沐也。虽有弃发之费而有长发之利也。（○意林一。《御览》三百九十五。）  

【韩非子引先圣谚】  

不踬於山。而踬於垤。（○韩非子六反篇。）  

规有摩而水有波。我欲更之。无奈之何。（○韩非子八说篇。）  

【韩非子引古语】  

奔车之上无仲尼。覆舟之下无伯夷。（○韩非子安危篇。《御览》四百三十引殷康明慎、四百五十九引《淮南子》。《诗纪前集》十。）  

【商子引谚】  

蠹众而木折。隙大而墙坏。（商子修权篇。意林四。）  

【商子引语】  

愚者暗於成事。智者见於未萌。（○商子更法篇。《御览》四百九十六引商君书。）  

【邹子引古语】  

截趾适履。孰云其愚。何与斯人。追欲丧躯。（○古今谚。《诗纪前集》十。）  

【《吕氏春秋》引鄙谚】  

居者无载。行者无埋。（○《吕氏春秋》知接篇。《诗纪前集》十。）  

黄金累千。不如一贤。（○《初学记》十七引《吕氏春秋》。）  

【尉缭子引谚】  

千金不死。百金不刑。（○尉缭子将理篇。）  

【鲁连子引谚】  

百足之虫。三断不蹶。（○意林一。《文选》五十二六代论注。《御览》九百四十四、九百四十八。《诗纪前集》十。）  

心诚怜。白发玄。情不怡。艳色媸。（○风雅遗篇六。《诗纪前集》十。）  

【鬼谷子引古语】  

女爱不蔽席。男欢不尽轮。（古今谚云。战国策。宠女不敝席。宠臣不敝轩。《诗纪》同。○古今谚。《诗纪前集》十。）  

【《孔丛子》引遗谚】  

尧舜千钟。孔子百觚。子路嗑嗑。尚饮十榼。（○《孔丛子》儒道篇。《书钞》百四十八。《类聚》二十五、七十二。《御览》四百六十六、七百六十一、八百四十五。《诗纪前集》十。又《论衡》语增篇引觚一韵。《白帖》五引第一句。）  

【战国策引谚】  

见君之乘下之。见杖起之。（○战国策楚策。《诗纪前集》十。）  

以书为御者。不尽马之情。以古制今者。不达事之变。（○战国策赵策。《诗纪前集》十。）  

厚者不损人以自益。仁者不危躯以要名。（《诗纪》有也字。○战国策燕策。《诗纪前集》十。）  

【战国策引鄙语】  

见兔而顾犬。未为晚也。亡羊而补牢。未为迟也。（《新序》作亡羊而补牢未为迟。见兔而呼狗未为晚。○战国策楚策。《新序》杂事篇。《御览》四百九十五、九百七。《诗纪前集》十。）  

借车者驰之。借衣者被之。（○战国策赵策。《诗纪前集》十。）  

宁为鸡口。无为牛后。（○战国策韩策。《史记》苏秦列传。《类聚》二十五。《御览》四百六十、四百九十五、八百九十八。《诗纪前集》十。○《颜氏家训》曰：按延笃战国策音义曰：尸。鸡中之主。从。牛子也。然则口当为尸。后当为从。俗写误也。○逯案。《史记》索隐引战国策与颜氏同。）  

【战国策引语】  

战胜而国危者。物不断也。功大而权轻者。地不入也。（○战国策秦策。《诗纪前集》十。）  

骐骥之衰也。驽马先之。孟贲之倦也。女子胜之。（○战国策齐策。《诗纪前集》十。）  

厉疾怜王。（○战国策楚策。《诗纪前集》十。）  

强者善。弱者不能自守。（○战国策赵策。）  

仁不轻绝。智不轻怨。（○战国策燕策。《新序》杂事篇。《诗纪前集》十。）  

【《史记》引谚】  

死者复生。生者不愧。（○《史记》赵世家。计纪前集十。）  

蓬生麻中。不扶自直。白沙在泥。与之皆黑。（○《史记》三王世家褚先生引。《书钞》百五十八引大戴礼。《类聚》八十二引曾子。《诗纪前集》十。○《诗纪》云。鲁子书作谚曰：）  

力则任鄙。智则樗里。（○《史记》樗里子传引秦人谚。《诗纪前集》十。）  

【《史记》引语】  

狡兔死。良狗烹。高鸟尽。良弓藏。敌国破。谋臣亡。（○《史记》淮阴侯传韩信引人言。○逯案。韩非子说储下。太宰嚭遗大夫种曰：狡兔尽则良犬烹。敌国灭则谋臣亡。又《汉书》蒯通传。通欲说韩信令背汉。引语曰：野禽殚。走犬烹。敌国破。谋臣亡。知此语始自太宰嚭。辗转成为习语。故有繁简文字之异。今依《史记》录之。）  

【新书引周谚】  

君子重袭。小人无由入。正人十倍。雅辟无由来。（新书客经篇：《诗纪前集》十。）  

囊漏贮中，（○新书春秋篇。文心雕龙书记篇。长短经大体篇。《诗纪前集》十。）  

【附】  

【金楼子引殷纣时语】  

车行酒。骑行炙。百二十日为一夜。（○金楼子箴戒篇。）  

【金楼子引古语】  

宁得一把五加。不用金玉满车。宁得一斤地榆。不用明月宝珠。（○金楼子志怪篇。潜确类书九十八引东华真人煮石经。○逯案。《诗纪》此篇作鲁定公记载古语。）  

【妆台记序引春秋时谚】  

夏姬得道。鸡皮三少。（○西溪丛话下引宇文士及妆台记序。）  

## 全汉诗卷一  

汉高帝刘邦  

〖邦。字季。沛丰邑中阳里人。初为泗上亭长。秦二世元年。起兵。称沛公。明年。楚怀王以为砀郡长。封武安侯。以子婴元年西入关。立为汉王。都南郑。以汉五年破项羽。即皇帝位。都长安。汉十二年卒。年五十三。谥曰高皇帝。〗  

【歌诗二首】〖从《汉书》艺文志〗  

【大风】〖《史记》又名三侯之章。〗  

〖《汉书》曰：十二年冬。上破布军于会缶。布走。令别将追之。上还。过沛。留。置酒沛宫。悉召故人父《老子》弟佐酒。发沛中儿得百二十人。教之歌。酒酣。上击筑自歌曰：〗  

大风起兮云飞扬。威加海内兮归故乡。安得猛士兮守四方。（○《汉书》高帝纪。《史记》高祖纪。《文选》二十八。《史记》乐书三侯之章下司马贞索隐。《书钞》一百六。《类聚》四十三。《白帖》十八。《御览》八、八十七、二百四十一、五百三十九、五百九十一。《乐府诗集》五十八。《诗纪》一。又魏志蒋济传作高祖引方一韵。倭名《类聚》一引扬一韵。）  

【鸿鹄】〖《乐府诗集》作楚歌。〗  

〖《汉书》曰：上欲废太子。立戚夫人子赵王如意。汉十二年。上从破布归。疾益甚。愈欲易太子。及宴。置酒。太子侍。四人者从太子。年皆八十有馀。须眉皓白。衣冠甚伟。为寿已毕。趋去。上目送之。召戚夫人指视曰：我欲易之。四人为之辅。羽翼已成。难动矣。戚夫人泣涕。上曰：为我楚舞。吾为若楚歌。歌曰：〗  

鸿鹄高飞。一举千里。羽翼就。横绝四海。横绝四海。又可奈何。虽有矰缴。尚云。安所施。（○《汉书》张良传。《史记》留侯世家。《书钞》一百六。《白帖》二十九。历世《真仙体道通鉴》十。《乐府诗集》八十三。《文选》补遗三十五。广《文选》十四。《诗纪》一。○逯案。《白帖》所引有兮字。更合楚歌体。其所据书。当为《楚汉春秋》。史通曰：刘氏初兴。书惟陆贾而已。子长述楚汉之事。专据此书。然观迁之所载往往与旧不同。如郦生之初谒沛公。高祖之长歌鸿鹄。非惟文句有别。遂乃事理皆殊云云。可为确证。）  

楚霸王项羽  

〈羽名籍。一字子羽。下相人。楚将项燕孙。秦二世元年。从季父梁起兵。为裨将。二年。楚怀王以为次将。封鲁公。三年。拜上将军。汉元年。自立为西楚霸王。都彭城。五年。兵败走乌江。自刎死。年三十一。〉  

【歌】  

〖《汉书》曰：高祖围项羽垓下。是夜闻汉军皆楚歌。惊曰：汉已得楚乎。起饮帐中。有美人名虞常从之。骏马名骓。常骑之。乃悲歌慷慨。自为歌曰：〗  

力拔山兮气盖世。时不利兮骓不逝。骓不逝兮可奈何。虞兮虞兮奈若何。（○《汉书》项羽传。《史记》项羽本纪。《御览》八十七、五百七十。《乐府诗集》五十八作力拔山操。《文选》补遗三十五作垓下帐中歌。《诗纪》二作垓下歌。○逯案。《文选》补遗与《诗纪》标题各异。然皆涉杜撰。今从《汉书》只曰歌。《乐府诗集》引琴集云。力拔山操。项羽所作也。则此歌曰操。亦后起之名。）  

美人虞  

〈虞。项王幸姬。括地志云。虞姬墓在濠州定远县东六十里。〉  

【和项王歌】  

〖《史记》曰：项王夜起。饮帐中。有美人名虞。常幸从。骏马名骓。常骑之。於是项王乃悲歌慷慨。自为诗。歌数阕。美人和之。〗  

汉兵已略地。四方楚歌声。大王意气尽。贱妾何乐生。（○《史记》项羽本纪正义引《楚汉春秋》。《诗纪》二。○逯案。四方。《诗纪》作四面。何乐。《诗纪》作何聊。今据正义改正。）  

四皓  

〈四皓者。用里先生、绮里季夏、黄公、东园公。皆河内之枳人。秦世隐商山。〉  

【歌】  

崔琦四皓颂曰：昔南山四皓者。盖甪里先生、绮里季夏、黄公、东园公是也。秦之博士。遭世暗昧。道灭德消。坑黜儒术。诗书是焚。於是四公退而作歌曰：  

莫莫高山。深谷逶迤。晔晔紫芝。可以疗饥。唐虞世远。吾将何归。驷马高盖。其忧甚大、富贵之畏人兮。不若贫贱之肆志。（乐府作而轻世。《文选》补遗同。广《文选》作之轻世。《诗纪》云。一作富贵而畏人。不如贫贱而轻世。○《御览》五百七十三引崔琦曰皓颂。《乐府诗集》五十八误作崔鸿四皓歌。《御览》五百七引《高士传》。环宇记一百四十引《高士传》。《御览》一百六十八引皇甫谧《帝王世纪》。《文选》补遗三十五作采芝歌。事类赋歌赋。苕溪渔隐丛话后集一。文章正宗二十九作紫芝歌。草堂诗笺八注、十一注。广《文选》十四作采芝歌。《诗纪》二作紫芝歌。注。一作四皓歌。又《书钞》一百六崔琦四皓颂引夷、饥、归三韵。）  

【采芝操】〖《诗纪》云。一作紫芝歌。〗  

〖《乐府诗集》曰：琴集曰：采芝操。四皓所作也。古今乐录曰：南山四皓隐居。高祖聘之。四皓不甘。仰天叹而作歌。案《汉书》曰：四皓皆八十馀。须眉皓白。故谓之四皓。即东园公、绮里季夏、黄公、甪里先生也。崔鸿曰：四皓为秦博士。遭世暗昧。坑黜儒术。於是退而作此歌。亦谓之四皓歌。二说不同。未知孰是。○逯案。琴集此操。与前篇实为一作。特删取稍异耳。《诗纪》从《乐府诗集》。此在前。今改附於后。〗  

皓天嗟嗟。深谷逶迤。树木莫莫。高山崔嵬。严居穴处。以为幄茵。晔晔紫芝。可以疗饥。唐虞往矣。吾当安归。（○《乐府诗集》五十八引琴集。广《文选》十四。《诗纪》二。）  

戚夫人  

〈夫人。高帝姬。定陶人。生赵隐王如意。如意高帝所爱。几於立为太子。惠帝元年。吕后害之。〉  

【舂歌诗】〖纪云。一作永巷歌。〗  

〖《汉书》曰：吕后为皇太后。乃令永巷囚戚夫人。髡钳衣赭衣。令舂。戚夫人舂且歌曰云云。太后闻之。大怒。召赵王杀之。遂断夫人手足。去眼薰耳。饮暗。使居鞠域中。名曰人彘。〗  

子为王。母为虏。终日舂薄暮。常与死为伍。相离三千里。当谁使告女。（○《汉书》外戚传。《御览》百三十六、百四十四、五百七十。《乐府诗集》八十四。《诗纪》二。）  

赵王刘友  

〈友。高帝子。十一年立为淮阳王。赵隐王如意死。孝惠元年。徙友王赵。凡立十年。高后三年幽死。〉  

【歌】〖《诗纪》作幽歌。〗  

〖《汉书》曰：孝惠时。友以诸吕女为后。不爱。爱它姬。诸吕女谗之於太后。太后怒。召赵王置邸。令卫围守之。赵王饿。乃作歌。遂幽死。以民礼葬之长安。〗  

诸吕用事兮刘氏微。迫胁王侯兮彊授我妃。我妃既妒兮诬我以恶。谗女乱国兮上曾不寤。我无忠臣兮何故弃国。自快中野兮苍天与直。于嗟不可悔兮宁早自贼。为王饿死兮谁者怜之。吕氏绝理兮托天报仇。（○《汉书》高五王传赵王传。《史记》吕后本纪。《乐府诗集》八十四。《诗纪》一。又《御览》百五十一引危、妃、恶、寤四韵。）  

城阳王刘章  

〈章。齐悼惠王肥之子。高帝之孙。高后称制。封为朱虚侯。高后崩。以平诸吕迎立文帝功。封城阳王。孝文二年卒。谥曰景。〉  

【耕田歌】〖《诗纪》云。耕一作种。〗  

〖《史记》曰：赵王友入朝。幽死于邸。三赵王皆废。高后立诸吕为三王。擅权用事。朱虚侯年二十。有气力。忿刘氏不得职。尝入侍高后燕饮。高后令为酒吏。章自请曰：臣。将种也。请以军法行酒。高后曰：可。酒酣。章进饮歌舞。已而曰：请为太后言耕田歌云云。高后默然。〗  

深耕穊种。立苗欲疏。非其种者。锄而去之。（○《史记》齐悼惠王世家。《汉书》齐悼惠王传。风俗通怪神篇。《御览》四百三十四、七百六十四、八百二十二。《文选》补遗三十五。事类赋敛篇注。《诗纪》一。）  

汉武帝刘彻  

〈彻。景帝中子。四年。封胶东王。七年。立为皇太子。后三年正月即位。在位五十四年。后元二年卒。年七十一。有集二卷。〉  

【瓠子歌】  

〖《汉书》武帝纪曰：元封二年四月。作瓠子歌。沟洫志曰：上既封禅。乃使汲仁、郭昌发卒数万人。塞瓠子决河。於是上以用事万里沙。则还自临决河。湛白马玉璧。令群臣从官自将军以下皆负薪实决河。是时东郡烧草。以故薪柴少。而下淇园之竹以为揵。上既临河决。悼功之不成。乃作歌曰：〗  

瓠子决兮将奈何。浩浩洋洋兮虑殚为河。殚为河兮地不得宁。功无已时兮吾山平。吾山平兮钜野溢。鱼弗郁兮柏冬日。正道驰兮离常流。蛟龙骋兮放远游。归旧川兮神哉沛。不封禅兮安知外。皇谓河公兮何不仁。泛滥不止兮愁吾人。齿桑浮兮淮泗满。久不反兮水维缓。（○《汉书》沟洫志。《史记》河渠书。《水经注》瓠子河注。《乐府诗集》八十四。《文选》补遗三十五。广《文选》十四。《诗纪》一。又《类聚》四十三引何、河、宁、平、溢、日六韵。环宇记十三引溢、日二韵。韵补三引游一韵。）  

河汤汤兮激潺湲。北渡回兮迅流难。搴长筊兮湛美玉。河公许兮薪不属。薪不属兮卫人罪。烧萧条兮噫乎何以御水。隤林竹兮揵石菑。宣防塞兮万福来。（○《汉书》沟洫志。《史记》河渠书。水经二十四。《乐府诗集》八十四。《文选》补遗三十五。广《文选》十四。《诗纪》一。又《书钞》八十九引一句。）  

【秋风辞】  

〖汉武帝故事曰：上行幸河东。祠后土。顾视帝京。欣然中流。与群臣饮燕。上欢甚。乃自作秋风辞曰：〗  

秋风起兮白云飞。草木黄落兮雁南归。兰有秀兮菊有芳。怀佳人兮不能忘。泛楼船兮济汾河。横中流兮扬素波。箫鼓鸣兮发棹歌。欢乐极兮哀情多。少庄几时兮奈老何。（○《文选》四十五。《御览》五百七十、五百九十一并引《汉书》。《乐府诗集》八十四引汉武帝故事。合璧事类外集五十八引正本《汉书》本纪。《诗纪》一。又《书钞》百六引汉武故事。录河、波、歌、多四韵。《后汉书》马融传注引歌一韵。《文选》十三雪赋注引忘一韵。又十六别赋注引歌一韵。《御览》九引飞、归、河、波四韵。又七百六十八作武帝汾歌。引河、波二韵。○逯案。此辞《御览》数引皆曰《汉书》。合璧事类且谓出正本《汉书》。殊怪。事类谓案正本《汉书》本纪。天汉元年三月。上行幸河东。祀后土云云。秋风而曰三月。显有误字。考《汉书》。帝幸汾阴凡六次。然皆不在秋。惟郊祀志称。夏六月中。汾阴巫锦为民祠魏睢后土营旁。见地如钅句状。掊视得鼎。吏告河东太守胜。胜以闻之。乃以礼祀迎鼎至甘泉。从行上荐之云云。据武纪。事在元鼎四年。得鼎既在六月中。并经遣使验问。则帝之河东当值秋时。秋风辞其即此行之作乎。）  

【天马歌】  

〖《汉书》武帝纪。元鼎四年六月。得宝鼎后土祠旁。秋。马生渥洼水中。作宝鼎天马之歌。《史记》曰：尝得神马渥洼水中。复次以为太一之歌。歌曲曰：〗  

太一贡兮天马下。沾赤汗兮沫流赭。骋容与兮跇万里。今安匹兮龙为友。（○《史记》乐书。《诗纪》一。又韵补三引里、友二韵。○逯案。此与郊祀天马歌文字稍异。故别入武帝集。）  

【西极天马歌】〖广《文选》作蒲梢天马歌。《诗纪》同。〗  

〖《汉书》武帝纪曰：太初四年。斩大宛王首。获汗血马来。作西极天马之歌。《史记》曰：后代大宛得千里马。马名蒲梢。次作以为歌。歌《诗》曰：〗  

天马徕从西极。经万里兮归有德。承灵威兮降外国。涉流沙兮四夷服。（○《史记》乐书。《白帖》十六。广《文选》十四。《诗纪》一。○逯案。此与郊祀天马歌文字稍异。故别入武帝集。）  

【李夫人歌】  

〖《汉书》曰：夫人早卒。帝思念不已。方士齐人少翁言能致其神。乃夜张灯烛。设帷帐。陈酒肉。而令帝居帷帐。遥望见好女如李夫人之貌。还幄坐而步。又不得就视。帝愈益相思悲感。为作诗。令乐府诸家弦歌之。〗  

是邪非邪。立而望之。偏何姗姗其来迟。（《搜神记》作偏娜娜何冉冉其来迟。《类聚》同。○《汉书》外戚传。《搜神记》二。《类聚》四十三。《文选》五十八哀永逝文注。《御览》百四十四。《乐府诗集》八十四。《诗纪》一。○集氏笔乘云。武帝李夫人歌。是邪非邪。立而望之。翩何姗姗其来迟。之与迟一韵。许顗诗话云。立而望之偏。是退之走马看来立不正之所祖也。以偏字属上。不惟与韵不叶。立而望之偏。是何语邪。○逯案。焦说是也。又《类聚》此歌引《汉书》。与今本《汉书》绝异。与《搜神记》则同。未悉所据为何本也。）  

【思奉车子侯歌】〖《诗纪》作思车子侯歌。原在外集。今编入武帝集。〗  

〖洞仙传曰：车子侯者。扶风人。汉武帝爱其清净。稍迁其位至侍中。一朝语家云。我今补仙官。此春应去。至夏中当暂还。还少时复去。如其言。武帝思之。乃作歌曰云云。○逯案。《汉书》霍去病传。去病薨。子嬗嗣。嬗字子侯。上爱之。幸其壮而将之。为奉车都尉。从封泰山而薨。子侯之薨。又见郊祀志。《类聚》五十六引武帝集曰：奉车子侯暴病。一日死。上甚悼之。乃自为歌诗。《初学记》十八引汉武帝与秦车子侯家诏曰：春。时子侯於北馆。与家别。又文心雕龙哀吊篇曰：暨武帝封禅。而霍子侯暴亡。帝伤而作诗。亦哀辞之类也。及汉汝阳王亡。崔瑗哀辞始变前式。又卒章五言。颇似歌谣。亦仿佛乎汉武也。洞仙传作车子侯。《初学记》作秦车子侯。则文字有脱误也。〗  

嘉幽兰兮延秀。蕈妖淫兮中溏。华斐斐兮丽景。风徘徊兮流芳。皇天兮无慧。至人逝兮仙乡。天路远兮无期。不觉涕下兮沾裳。（○《云笈七签》百十洞仙传。《诗纪外集》一。又《书钞》十九引《汉书》录起首一句。）  

【柏梁诗】  

〖东方朔别传日。孝武元封三年。作柏梁台。诏群臣二千石有能为七言者。乃得上坐。〗  

日月星辰和四时。骖驾驷马从梁来。郡国士马羽林材。总领天下诚难治。和抚四夷不易哉。刀笔之吏臣执之。撞钟伐鼓声中诗。宗室广大日益滋。周卫交戟禁不时。总领从官柏梁台。平理请谳决嫌疑。修饰舆马待驾来。郡国吏功差次之。乘舆御物主治之。陈粟万石扬以箕。徼道宫下随讨治。三辅盗贼天下危。盗阻南山为民灾。外家公主不可治。椒房率更领其材。蛮夷朝贺常会期，柱枅欂栌相枝持。枇杷橘栗桃李梅。走狗逐兔张罘罳。齿妃女唇甘如饴。迫窘诘屈几穷哉。（东方朔○《类聚》五十六。古文苑四。《诗纪》一。又书少五十引大将军镇抚四夷者也一句、五十三引台一韵、五十四引来一韵持一韵。匡谬正俗七引时、来、怠三韵。《初学记》十二引来一韵。《御览》三百五十二引东方朔传引时一韵、九百六十六引梅一韵、九百七十引梅一韵。○逯案。《诗纪》从章樵本古文苑。各官下附以人名。今据韩本删之。顾炎武日知录据史汉纪传年表。辨此诗年代官人皆相牴牾。因定为后世依托。然考《汉书》武帝纪。於建元六年即出大司农一官名。与此牴牾相同。吾人如信班书。不得独疑此诗。且此诗出东方朔别传。此别传即班书朔传所本也。）  

枚乘  

〈乘。字叔。淮阴人。为吴王濞郎中。去之梁。景帝平七国。召拜弘农都尉。以疾去官。复游梁。后归淮阴。武帝即位。徵入都。道卒。有集二卷。〉  

【歌】〖乘作七发。系此歌。〗  

麦秀蔪兮雉朝飞。向虚壑兮背枯槐。依绝区兮临回溪。（○《文选》三十四。《书钞》一百六。）  

淮南王刘安  

〈安。淮南王长之子。高帝之孙。孝文八年。封阜陵侯。十六年。封淮南王。孝武元朔五年。削地五县。元狩元年。谋反自杀。有集二卷。〉  

【八公操】〖一曰淮南操。〗  

〖古今乐录曰：淮南好道。正月上辛。八公来降。王作此歌。〗  

煌煌上天照下土兮。知我好道公来下兮。公将与予生毛羽兮。超腾青云蹈梁甫兮。观见瑶光过北斗兮。驰乘风云使玉女兮。含精吐气嚼芝草兮。悠悠将将天相保兮。（○《乐府诗集》五十八。广《文选》十四。《诗纪》一。又《搜神记》一作淮南操。引海、下、羽、甫、斗、女六韵。《御览》五百七十三引海、下、羽、甫、斗、女六韵。○逯案。《论衡》道虚篇云。八公之传。欲示神奇。此操盖出八公传。干宝搜神即据之也。）  

司马相如  

〈相如。字长卿。蜀郡成都人。以赀为郎。事景帝为武骑常侍。病免。客游梁。后归蜀。武帝召复为郎。拜中郎将。坐事免。寻拜孝文园令。病免。元狩五年卒。有集二卷。〉  

【歌】〖相如美人赋。系此歌。〗  

独处室兮廓无依。思佳人兮情伤悲。彼君子兮来何迟。日既墓兮华色衰。敢托身兮长自私。（《书钞》作以自知。○《书钞》一百六。《类聚》十八。《初学记》十九。《御览》五百七十三。）  

【琴歌二首】  

〖玉台新咏有序曰：司马相如游临邛。富人卓王孙有女文君新寡。窃於壁间窥之。相如鼓琴歌挑之曰：〗  

凤兮凤兮归故乡。遨游四海求其皇。时未通遇无所将。何悟今夕升斯堂。有艳淑女在此方。室迩人遐毒我肠。何缘交颈为鸳鸯。（乐府此下有胡颉顽兮共翱翔一句。《诗纪》同。○玉台新咏九。《书钞》一百六。《御览》五百七十三。《乐府诗集》六十。黄氏集千家注杜工部诗补遗一琴台诗注。《诗纪》二。又《类聚》四十三引乡、皇、房、鸯四韵。黄氏集千家注杜工部诗六客居诗注引乡、皇二韵。）  

皇兮皇兮从我栖。得托字尾永为妃。交情通体心和谐。中夜相从知者谁。双兴俱起翻高飞。无感我心使余悲。（○玉台新咏九。《乐府诗集》六十。黄氏集千家注杜工部诗补遗一琴台诗注。《诗纪》二。又《类聚》四十三引栖、妃、谐、谁四韵。锦绣万花谷十八引栖、妃二韵。○逯案。此歌殆两汉时琴工假托为之。姑附此俟考。）  

东方朔  

〈朔。字曼倩。平原厌次人。武帝初。年二十二。待诏公车。寻待诏金马门。为常侍郎。拜大中大夫。给事中。被劾。免为庶人。待诏宦者署。复为中郎。有集二卷。〉  

【歌】  

〖《史记》曰：朔行殿中。郎谓之曰：人皆以先生为狂。朔曰：如朔等所谓避世於朝廷间者也。古之人乃避世於深山中。时坐席中。酒酣。据地歌曰：〗  

陆沉於俗。避世金马门。宫殿中可以避世全身。何必深山之中蒿庐之下。（○《史记》滑稽列传。《书钞》一百六。○逯案。此歌门、身、下三字不韵。在汉殊为罕例。北《齐书》四十五樊逊传云。逊常服东方朔之言。陆沉世俗。避世金马。何必深山蒿庐之下云云。似以马、下为韵。今本殆衍门字。）  

【嗟伯夷】  

穷隐处兮窟穴自藏。与其随佞而得志兮。不若从孤竹於首阳。（○《书钞》百五十八。唐类函十四。）  

【七言】  

折羽翼兮摩苍天。（○《文选》二十二芙蓉池作注）  

【六言】  

合樽促席相娱。（○《文选》四蜀都赋注。）  

计策弃捐不收。（○《文选》二十一咏史诗注。）  

李延年  

〈延年。中山人。故倡也。坐法腐刑。给事狗监中。善歌为变新声。所造诗谓之新声曲。女弟李夫人得幸於武帝。延年由是贵。为协律都尉。征和三年卒。〉  

【歌】  

〖《汉书》曰：李延年性知音。善歌舞。武帝爱之。延年侍上。起舞。歌曰云云。上叹息曰：世岂有此人乎。平阳主因言延年有女弟。上召见之。实妙丽善舞。由是得幸。〗  

北方有佳人。绝世而独立。一顾倾人城。再顾倾人国。宁不知倾城与倾国。佳人难再得。（○《汉书》外戚传。玉台新咏一。《类聚》十八、四十三。《初学记》十、十九。《白帖》七。《文选》二十一秋胡诗注。古籍丛残石室本《文选》西京赋注。《御览》百三十六、百四十四、三百八十、三百八十一、五百十七、五百七十四。事类赋舞赋。草堂诗笺十六佳人诗注。《文选》补遗三十五作佳人歌。《诗纪》二。○刘子卷三辨乐篇。袁注云。延年者。李延年也。姿颜色艳。武帝嬖之。任为协律都尉。帝令造新声。延年於坐起舞而歌曰：南国有佳人。美者颜如玉。一顾倾人城。再顾倾人国。不惜倾城国。佳人不再得。武帝宠之。问左右曰：天下更有美人乎。对曰：延年有一妹。极端正。姿容绝代。帝即诏之。美貌无匹。遂纳为夫人。时人语曰：一雌复一雄。双飞入紫宫。○逯案。袁注殆凭记忆。未尝一检《汉书》。又一雌复一雄。本苻坚时谚。所以刺慕容氏者。袁氏亦竟误归延年。冯氏《诗纪》、杨氏古诗存目皆沿其误。）  

商丘成  

〈成。武帝征和二年。为大鸿胪。戾太子兵变。以获反将张光功。封秺侯。〉  

【醉歌】  

〖《汉书》曰：延和二年七月。癸巳封。四年。后二年。坐为詹事侍祠孝文庙。醉歌堂下曰云云。大不敬。自杀。〗  

出居安能郁郁。（○《汉书》景武昭宣元成功臣表。）  

## 全汉诗卷二  

韦孟  

〈孟。鲁国邹人。家本彭城。景帝时。为楚元王傅。〉  

【讽谏诗】  

〖《汉书》曰：孟为元王傅。傅子夷王及孙王戊。戊荒淫不遵道。作诗讽谏曰：〗  

肃肃我祖。国自豕韦。黼衣朱绂。四牡龙旗。彤弓斯征。抚宁遐荒。总齐群邦。以翼大商。迭彼大彭。勋绩惟光。至于有周。历世会同。王赧听谮。寔绝我邦。我邦既绝。厥政斯逸。赏罚之行。非繇王室。庶尹群后。靡扶靡卫。五服崩离。宗周以队。我祖斯微。迁于彭城。在予小子。勤诶厥生。阸此嫚秦。耒耜以耕。悠悠嫚秦。上天不宁。迺眷南顾。授汉于京。於赫有汉。四方是征。靡适不怀。万国逌平。迺命厥弟。建侯於楚。俾我小臣。惟傅是辅。竞竞元王。恭俭净壹。惠此黎民。纳彼辅弼。飨国渐世。垂烈于后。迺及夷王。  

克奉厥绪。咨命不永。惟王统祀。左右陪臣。此惟皇士。如何我王。不思守保。不惟履冰。以继祖考。邦事是废。逸游是娱。犬马繇繇。是放是驱。务彼鸟兽。忽此稼苗。烝民以匮。我王以偷。所弘非德。所亲非俊。唯囿是恢。唯谀是信。睮睮谄夫。咢咢黄发。如何我王。曾不是察。既藐下臣。追欲从逸。嫚彼显祖。轻兹削黜。嗟嗟我王。汉之睦亲。曾不夙夜。以休令闻。穆穆天子。临尔下土。明明群司。执宪靡顾。正遐繇近。殆其怙兹。嗟嗟我王。曷不此思。非思非鉴。嗣其罔则。弥弥其失。岌岌其国。致冰匪霜。致队靡嫚。瞻惟我王。昔靡不练。兴国救颠。孰违悔过。追思黄发。秦缪以霸。岁月其徂。年其逮耇。於昔君子。庶显于后。我王如何。曾不斯览。黄发不近。胡不时监。（《文选》作鉴。《诗纪》同。○《汉书》韦贤传。《文选》十九。《诗纪》二。又《类聚》二十四引韦、旗、荒、商、光、同、邦、宁、京、楚、辅、壹、弼、绪、祀、保、考、娱、驱、俊、信、亲、闻二十三韵。《初学记》十八作讽楚元王四言诗。引娱、驱、俊、信、亲、闻六韵。《御览》六百九十引韦、旗二韵。韵补一引同、邦二韵。二引苗、偷二韵。○逯案。昔靡不练。《文选》作时靡不练。《汉书》补注引王文彬云。作时是也。时古作时。与昔形近而误。又於昔君子。《文选》昔作赫。王念孙读书杂志云。韦孟讽谏诗。於赫君子。庶显于后。李善曰：欢美昔之君子。能庶几自悔。故光显於后。念孙案。如此注。李善本本作於昔君子。《汉书》韦贤传亦作昔。李周翰注曰：於赫。美也。言何不美君子之道。庶光明於后代。则五臣本已作於赫君子。昔字俗书作昔。赫字俗书作赫。二形相近。故昔讹赫。於赫美也。古亦无此训。）  

【在邹诗】  

〖《汉书》曰：楚王戊荒淫不遵道。孟作诗讽谏。后遂去位。徙家於邹。又作一篇。在邹《诗》曰：〗  

微微小子。既耇且陋。岂不牵位。秽我王朝。王朝肃清。惟俊之庭。顾瞻余躬。惧秽此征。我之退征。请于天子。天子我恤。矜我发齿。赫赫天子。明悊且仁。县车之义。以洎小臣。嗟我小子。岂不怀土。庶我王寤。越迁于鲁。既去祢祖。惟怀惟顾。祈祈我徒。戴负盈路。爰戾于邹。{髟前}茅作堂。我徒我环。筑室于墙。我既迁逝。心存我旧。梦我渎上。立于王朝。其梦如何。梦争王室。其争如何。梦王我弼。寤其外邦。欢其喟然。念我祖考。泣涕其涟。微微老夫。咨既迁绝。洋洋仲尼。视我遗烈。济济邹鲁。礼义唯恭。诵习弦歌。于异他邦。我虽鄙耇。心其好而。我徒侃尔。乐亦在而。（○《汉书》韦贤传。广《文选》九。《诗纪》二。又《文选》十六间居赋注作安革猛诗。引祁祁我徒一句。）  

汉昭帝刘弗陵  

〈弗陵。武帝少子。后元二年二月。立为皇太子。即位。元平元年卒。年二十二。〉  

【黄鹄歌】  

〖西京杂记曰：始元元年。黄鹄下太液池。上为歌曰：〗  

黄鹄飞兮下建章。羽肃肃兮行跄跄。金为衣兮菊为裳。唼喋荷荇。出入蒹葭。自顾菲薄。愧尔嘉祥。（○西京杂记一。《御览》五百九十二。古文苑四。《乐府诗集》八十四。广《文选》十四。《诗纪》一。又《初学记》三十引章、跄、祥三韵。《白帖》二十九引章、裳二韵。《御览》九百十六经章、跄、裳、祥四韵。《说文》系传足部{将足}下作汉宣帝歌。引章、{将足}二韵。《尔雅》翼三作汉武帝歌。引裳一韵。○逯案。鹄、鹤。古率通用。故此鹄或作鹤。又出入蒹葭句。葭字似与章、祥等不韵。惟检安世房中歌。{宀瓜}与光、行、芒、章相叶。是歌阳混押。本有其例。）  

燕王刘旦  

〈旦。武帝第四子。元狩六年。封於燕。立三十八年。元凤元年自杀。谥曰刺王。〉  

【歌】  

〖《汉书》曰：昭帝时。旦自以为武帝子。且长。不得立。乃与其姊盖长公主、左将军上官桀交通。谋废帝自立。燕仓知其谋告之。由是发觉。王忧懑。置酒万载宫。会宾客群牙齿妃妾坐饮。王自歌曰云云。华容夫人起舞。坐者皆泣。王遂自杀。〗  

归空城兮狗不吠。鸡不鸣。横术何广广兮固知国中之无人。（○《汉书》燕刺王旦传。《御览》一百五十、五百七十。《乐府诗集》八十五作燕王歌。《诗纪》一。）  

【华容夫人歌】〖附〗  

发纷纷兮寘渠。骨籍籍兮亡居。母求死子兮妻求死夫。裴回两渠间兮君子独安居。（○《汉书》燕刺王传。《御览》一百五十、五百七十。《乐府诗集》八十五。《诗纪》一。）  

李陵  

〈陵。字少卿。陇西成纪人。前将军广之孙。为侍中建章监。拜骑都尉。天汉二年。兵败降于匈奴。娶单于女。封右校王。元平元年。病死。有集二卷。〉  

【歌】〖《诗纪》作别歌。〗  

〖《汉书》曰：昭帝即位数年。匈奴与汉和亲。汉使求苏武等。单于许武还。李陵置酒贺武曰：异域之人。一别长绝。因起舞而歌。泣下数行。遂与武决。〗  

径万里兮度沙漠。为君将兮奋匈奴。路穷绝兮矢刃摧。士众灭兮名已隤。老母已死虽欲报恩将安归。（○《汉书》苏武传。《书钞》一百七。《汉书》霍去病传注。《文选》六十祭颜光禄文注。《御览》四百八十八。《诗纪》二。又韵补一引幕、奴二韵。）  

广川王刘去〖西京杂记作去疾。《御览》七百七、七百十九引《汉书》。并同。〗  

〈去。缪王齐太子。武帝征和二年。嗣。在位四十五年。宣帝本始三年。自杀。〉  

【歌二首】  

〖据《汉书》。广川王去以阳城昭信为后。幸姬陶望卿为修靡夫人。主缯帛。崔修成为明贞夫人。主永巷。后昭信谮望卿失宠。去与昭信等饮。诸婢皆侍。去为望卿作歌。竟杀望卿。昭信欲擅爱。曰：王使明贞夫人主诸姬。滛乱杂禁。乃禁闭诸姬。非大置酒召。不得见。去怜之。为作歌曰：〗  

背尊章。嫖以忽。谋屈奇。起自绝。行周流。自生患。谅非望。今谁怨。（○《汉书》广川惠王越传。《乐府诗集》八十四。《诗纪》一。）  

【右为望卿作】  

愁莫愁。居无聊。心重结。意不舒。内茀郁。忧哀积。上不见天。生何益。日崔隤。时不再。愿弃躯。死无悔。（○同上）  

【右为修成作】  

广陵王刘胥  

〈胥。武帝第五子。元狩六年。封广陵王。立六十四年。五凤四年诛。谥曰厉。〉  

【歌】〖《诗纪》作瑟歌。〗  

〖《汉书》曰：昭帝时。胥见帝年少无子。有觊欲心。迎女巫李女须。使下神祝诅。宣帝时。祝诅事发觉。胥置酒显阳殿。召太子霸及子女等夜饮。使所幸鼓瑟歌舞。王自歌曰云云。左右悉涕泣奏酒。至鸡鸣时罢。〗  

欲久生兮无终。长不乐兮安穷。奉天期兮不得须臾。千里马兮驻待路。黄泉下兮幽深。人生要死。何为苦心。何用为乐心所喜。出入无悰为乐亟。蒿里召兮郭门阅。死不得取代庸。身自逝。（○《汉书》广陵厉王胥传。《御览》一百五十、五百七十。《乐府诗集》八十五。《诗纪》一。）  

乌孙公主细君  

〈细君。江都王建女。元封中。武帝以之妻乌孙王昆莫。昆莫以为左夫人。昆莫死。复妻其孙岑陬。生一女少夫。〉  

【歌】〖《诗纪》作悲愁歌。〗  

〖《汉书》曰：武帝遣细君为公主。以妻乌孙王昆莫。公主至其国。自治宫室居。岁时一再与昆莫会。置酒饮食。昆莫年老。言语不通。公主悲欢离合。乃自作歌曰：〗  

吾家嫁我兮天一方。远托异国兮乌孙王。庐为室兮旃为墙。以肉为食兮酪为浆。居常土思兮心内伤。愿为黄鹄兮还故乡。（○《汉书》西域传。玉台新咏九。《书钞》一百六。《类聚》四十三。《御览》五百七十。《乐府诗集》八十四。广《文选》十四。事类赋歌赋注。草堂诗笺十二留花门诗注。《诗纪》二。又《书钞》百三十四引方、王、墙三韵。《文选》二十七王明君辞注引方、王、墙三韵、四十一答苏武书注引浆一韵。《御览》七百八引王、坛二韵。又七百九十五引通典。录方、王、墙、浆四韵。○逯案。此歌。广《文选》作刘安乌孙公主歌。殊谬。）  

杨惲  

〈惲。字子幼。敞第二子。初为郎。补常侍骑。擢左曹。地节中。封平通侯。迁中郎将。神爵初。拜光禄勋。五凤二年。与太仆戴长乐相失。免为庶人。后岁馀腰斩。〉  

【歌诗】〖《诗纪》作拊缶歌。〗  

〖《汉书》惲答孙惠宗《书》曰：田家作苦。岁时伏腊。烹羊炰羔。斗酒自劳。家本秦也。能为秦声。妇赵女也。雅善鼓瑟。奴婢歌者数人。酒后耳热。仰天拊缶而呼乌乌。其《诗》曰：〗  

田彼南山。芜秽不治。种一顷豆。落而为萁。人生行乐耳。须富贵何时。（○《汉书》杨敞传。《白帖》二十三。《御览》八百二十一。风雅翼补遗下。《诗纪》二。）  

韦玄成  

〈玄成。字少翁。鲁邹人。丞相贤之少子。为谏大夫。迁大河都尉。袭爵扶阳侯。拜河南太守。神爵末。徵为未央卫尉。五凤中。迁太常。坐杨惲免。起为淮南王中尉。元帝即位。进少府。迁太子太傅。永光初。拜御史大夫。代于定国为丞相。建昭三年卒。谥曰共侯。〉  

【自劾诗】  

〖《汉书》曰：玄成以列侯侍祀孝惠庙。当晨入庙。天雨淖。不驾驷马车而骑至庙下。有司劾奏。等辈数人皆削爵为关内侯。玄成自伤贬黜父爵。作诗自劾责。曰：〗  

赫矣我祖。侯于豕韦。赐命建伯。有殷以绥。厥绩既昭。车服有常。朝宗商邑。四牡翔翔。德之令显。庆流于裔。宗周至汉。群后历世。肃肃楚傅。辅翼元夷。厥驷有庸。惟慎惟祗。嗣王孔佚。越迁于邹。五世圹僚。至我节侯。惟我节侯。显德遐闻。左右昭宣。五品以训。既耇致位。惟懿惟奂。厥赐祁祁。百金洎馆。国彼扶阳。在京之东。惟帝是留。政谋是从。绎绎六辔。是列是理。威仪济济。朝享天子。天子穆穆。是宗是师。四方遐尔。观国之辉。茅土之继。在我俊兄。惟我俊兄。是让是形。於休厥德。於赫有声。致我小子。越留於京。惟我小子。不肃会同。媠彼车服。黜此附庸。赫赫显爵。自我队之。微微附庸。自我招之。谁能忍愧。寄之我颜。谁将遐征。从之夷蛮。於赫三事。匪俊匪作。於蔑小子。终焉其度。谁谓华高。企其齐而。谁谓德难。厉其庶而。嗟我小子。于贰其尤。队彼令声。申此择辞。四方群后。我监我视。威仪车服。唯肃是履。（○《汉书》韦贤传附玄成传。广《文选》八。《诗纪》二。○王念孙读书杂志四《汉书》第十二厉其庶而条。谓庶当作几。与齐为韵。王先谦《汉书》补注引王文彬曰：上文队、招非韵。叠之为韵。此亦叠而为韵。无庸改庶为几。逯案。王文彬说是。汉人用韵较宽。不必律以古韵也。）  

【戒子孙诗】  

〖《汉书》曰：元帝即位。以玄成为少府。迁太子太傅。至御史大夫。永光中。代于定国为丞相。贬黜十年之间。遂继父相位。封侯故国。荣当世焉。玄成复作诗。自著复玷缺之囏难。因以戒示子孙。曰：〗  

於肃君子。既令厥德。仪服此恭。棣棣其则。咨余小子。既德靡逮。曾是车服。荒嫚以队。明明天子。俊德烈烈。不遂我遗。恤我九列。我既兹恤。惟夙惟夜。畏忌是申。供事靡惰。天子我监。登我三事。顾我伤队。爵复我旧。我既此登。望我旧阶。先后兹度。涟涟孔怀。司直御事。我熙我盛。群公百僚。我嘉我庆。于异卿士。非同我心。三事惟囏。莫我肯矜。赫赫三事。力虽此毕。非我所度。退其罔日。昔我之队。畏不此居。今我度兹。戚戚其惧。嗟我后人。命其靡常。靖享尔位。瞻仰靡荒。慎尔会同。戒尔车服。无媠尔仪。以保尔域。尔无我视。不慎不整。我之此复。惟禄之幸。於戏后人。惟肃惟栗。无忝显祖。以蕃汉室。（○《汉书》韦贤传附玄在传。广《文选》卷八。《诗纪》二。）  

刘向  

〈向。字子政。初名更生。楚元王交玄孙。地节中。为辇郎。神爵初。擢谏大夫。后坐罪。赎减死。拜郎中给事黄门。迁散骑谏大夫给事中。元帝即位。擢为宗正。以忤弘恭、石显下狱。寻为中郎。复下狱为庶人。成帝即位。召拜中郎。领护三辅都水。迁光禄大夫中垒校尉。绥和中卒。年七十二。有集六卷。〉  

【七言】  

博学多识与凡殊。（○《文选》二西京赋注。）  

时将昏暮白日午。（○《文选》十三雪赋注。）  

朅来归耕永自疏。（○《文选》十五思玄赋注、二十一秋胡诗注、二十九杂诗注。）  

结构野草起屋庐。（○《文选》三十七出师表注作刘歆七言诗。○逯案。以韵断之。是亦向作。选注误作刘歆耳。）  

宴处从容观诗书。（○《文选》二十三赠士孙文始诗注引作刘向七略。○逯案。七略乃七言之误。又向字。胡刻李注本作歆。今从六臣作向。）  

山鸟群鸣我心怀。（○《文选》二十四赠秀才入军诗注。）  

息夫躬  

〈躬。字子微。河内河阳人。哀帝初。召待诏。擢光禄大夫左曹给事中。封宜陵侯。免。寻坐祝诅建平二年系狱死。有集一卷。〉  

【绝命辞】  

〖《汉书》曰：躬初待诏。数危言高论。自恐遭害。著绝命辞曰云云。后数年乃死。如若文。〗  

玄云泱郁将安归兮。鹰隼横厉鸾徘徊兮。矰若浮焱动则机兮。丛棘扌戋扌戋曷可栖兮。发忠忘身自绝罔兮。冤颈折翼庸得往兮。涕泣流兮萑兰。心结愲兮伤肝。虹霓曜兮日微。孽杳冥兮示开。痛入天兮呜謼。冤际绝兮谁语。仰天光兮自列。招上帝兮我察。秋风为我唫。浮云为我阴。嗟若是兮欲可留。抚神龙兮揽其须。游旷迥兮反亡期。雄失据兮世我思。（○《汉书》息夫躬传。《文选》补遗三十四。《诗纪》二。又《白帖》二十九引徊、机、栖、往四韵。《文选》三十七始出尚书省诗注引微一韵。《御览》三百七十六引兰、肝二韵。）  

班婕妤  

〈班氏。楼烦人。班固之祖姑。成帝初。选入后宫。拜婕妤。鸿嘉中。求供养太后长信宫。有集一卷。〉  

【怨诗】〖怨歌行○玉台、《文选》注作怨诗。《文选》、《乐府诗集》作怨歌行。〗  

新裂齐纨素。鲜洁如霜雪。裁为合欢扇。团团似明月。出入君怀袖。动摇微风发。常恐秋节至。凉飚夺炎热。弃捐箧笥中。恩情中道绝。（○《文选》二十七。玉台新咏一。《类聚》四十一、又六十九引作扇诗。《白帖》四引作咏扇诗。《乐府诗集》四十二。合璧事类外集六十不著撰人。文章正宗二十九。《诗纪》二。又杜公瞻编珠一引雪、月二韵。文镜秘府论西卷引雪、月二韵及雪一韵。《初学记》一月部引雪、月二韵、又风部引雪、月、发三韵。《初学记》二雪部引雪、月二韵、又霜部引雪一韵。又《白帖》一月部引雪、月二韵、雪部引雪一韵作咏扇诗、霜部引雪一韵作扇诗。又《白帖》二引雪一韵。又《文选》三十和王主簿怨情诗注引雪、月二韵。又三十一杂体诗注引雪、月二韵。岁华纪丽三引热、绝二韵作纨扇诗。《御览》七子二引雪、月、发三韵作扇诗，又八百十四引雪、月二韵。黄氏集千家注杜工部诗史补遗五薄游诗注引月韵一句。事类赋扇赋引雪、月、发三韵作扇诗。○逯案。玉台此诗有序云。昔汉成帝班婕妤失宠。供养於长信宫。乃作赋自伤。并为怨诗云云。此玉台编者语也。又梁元帝谢东宫赉辟邪子锦白褊等启云。鲜洁齐纨。声高赵谷。似梁时此诗皎仍作鲜。又《类聚》五十徐陵裴使君墓志铭云。明月团团似班姬之扇。则团圆者原应作团团。此诗盖魏代伶人所作。附此俟考。）  

## 全汉诗卷三  

【杂歌谣辞】  

【歌辞】  

【平城歌】  

〖《汉书》曰：高祖自将兵三十二万。击韩王信。帝先至平城。步兵未尽到。冒顿精兵三十馀万。围帝於白登。七日。汉兵中外不得救饷。樊哙时为上将军。不能解围。天下皆歌之。后用陈平秘计得免。白登在平城东南。去平城十馀里。〗  

平城之下亦诚苦。七日不食。不能彀弩。（○《汉书》匈奴传。《后汉书》南匈奴传论注引前《汉书》。《乐府诗集》八十三。《御览》三百四十八引《史记》。《诗纪》八。又懒真子四引不能控弩四字。）  

【画一歌】〖《诗纪》云。一作百姓歌。〗  

〖《汉书》曰：惠帝时。曹参代萧何为相国。初。高帝与何定天下。法令既明具。及参守职。举事无所变更。一遵何之约束。於是百姓歌之。〗  

萧何为法。讲若画一。曹参代之。守而勿失。载其清靖。民以宁壹。（《史记》作一。《后汉书》王充传论注、《类聚》、《文选》注、《御览》、《文选》补遗、《诗纪》并同。全唐文作谧。○《史记》曹相国世家。《汉书》曹参传。《后汉书》王充等传论注。《类聚》十九。《文选》西都赋注。《御览》四百六十五。《乐府诗集》八十四。《文选》补遗三十五。全唐文八百二十一程晏萧何求继论。《诗纪》八。又《后汉书》班固传注及《白帖》二十一并引一、失二韵。）  

【民为淮南厉王歌】  

〖《汉书》曰：淮南厉王长废法不轨。文帝不忍置於法。乃载以辎车。处蜀严道邛邮。遣其子母从居。长不食而死。后民有作歌歌淮南王。帝闻之。乃追尊淮南王为厉王。置园如诸侯仪。〗  

一尺布尚可缝。一斗粟尚可舂。兄弟二人不相容。（○《史记》淮南厉王传。《汉书》淮南厉王传。淮南鸿烈解叙。《世说》新语方正篇注。秘府略八百六十四。《类聚》八十五。《白帖》二六。《御览》八百二十、八百四十。《乐府诗集》八十四作淮南一王歌。旧《唐书》萧至忠传。《文选》补遗三十五及《诗纪》八作淮南民歌。）  

【天下为卫子夫歌】〖乐府作卫皇后歌。《诗纪》同。〗  

〖《汉书》曰：卫子夫为皇后。弟青贵震天下。天下歌之。〗  

生男无喜。生女无怒。独不见卫子夫霸天下。（○《史记》外戚世家褚先生跋。《类聚》十九、五十一。《御览》百九十九、四百六十五。《乐府诗集》八十四。《诗纪》八。又《御览》四百七十引无霸天下三字。）  

【郑白渠歌】  

〖《史记》曰：韩闻秦之好兴事。欲罢之。无令东伐。乃使水工郑国间说秦。令凿泾水自中山西邸瓠口为渠。并北山东注洛。溉泽滷之地四万馀顷。因命曰郑国渠。《汉书》曰：太始二年。赵中大夫白公。复奏穿渠引泾水。首起谷口。尾入栎阳。注渭中二百里。溉田四千五百馀顷。名曰白渠。民得其饶。歌之。〗  

田於何所。池阳谷口。郑国在前。白渠起后。举锸如云。决渠为雨。水流灶下。鱼跳入釜。泾水一石。其泥数斗。且溉且粪。长我禾黍。衣食京师。忆万之口。（○汉纪十五。《乐府诗集》八十三。续古文苑四。《诗纪》八。又《汉书》沟洫志。风俗通山泽篇。《御览》六十二、四百六十五。《文选》补遗三十五并引口、后、雨、斗、黍、口六韵。又《后汉书》班固传注、《文选》二西京赋注、《初学记》六并云出《史记》。引口、后、雨、斗、黍、口六韵。又《书钞》三十九、《类聚》六十五、《御览》八百二十一并引口、后、雨、斗、黍五韵。又《白帖》二、《白帖》二十三并引口、后、雨、斗四韵。又《书钞》百五十六引口、后、云、黍四韵。○逯案。《诗纪》此歌据沟洫志。今依汉纪补足之。又今本《史记》不载此歌。而《后汉书》及《文选》注皆云出《史记》。其所据本或异也。）  

【颍川儿歌】  

〖《汉书》曰：灌夫不好文学。喜任侠。已然诺。诸所与交通。无非豪桀大猾。有累数千万。食客日数十百人。陂池田园。宗族宾客为权利。横颍川。颍川儿歌之曰：〗  

颍水清。灌氏宁。颍水浊。灌氏族。（○《史记》灌夫传。《汉书》灌夫传。《白帖》七。《御览》六十三。环宇记七。《诗纪》八作颍川歌。）  

【牢石歌】  

〖《汉书》曰：元帝时。宦官石显为中书令。与仆射牢梁少府五鹿充宗为党友。诸附倚者皆得宠位。民歌之。言其兼官据势也。〗  

牢邪石邪。五鹿客邪。印何累累。绶若若邪。（○《汉书》佞幸传。《御览》四百六十五。《乐府诗集》八十四。《文选》补遗三十五作印绶歌。《诗纪》八。）  

【上郡吏民为冯氏兄弟歌】  

〖《汉书》曰：成帝时。冯野王为上郡太守。其后。弟立亦自五原太守徙西河上郡。立居职公廉。治行略与野王相似。而多智有恩贷。好为条教。吏民嘉美野王立相代为太守。歌之曰：〗  

大冯君。小冯君。兄弟继踵相因循。聪明贤知惠吏民。政如鲁卫德化钧。周公康叔犹二君。（○《汉书》冯野王传。《书钞》七十四。《类聚》十九。《御览》二百六十、三百九十六、四百六十五。《乐府诗集》八十五作上郡歌。广告补遗三十五作冯君歌。《诗纪》八作上郡歌。又《白帖》二十一引君、循、均三韵。）  

【长安为尹赏歌】  

〖《汉书》曰：赏。字子心。钜鹿杨氏人。永始、元延间。上怠於政。贵戚骄恣。交通轻侠。藏匿亡命。长安中奸猾浸多。群辈杀吏。受赇报仇。赏以三辅高第选守长安。赏至。修治长安狱。穿地方深各数丈。致令辟为郭。以石覆其口。名为虎穴。乃收捕轻薄少年恶子。得数百人。内穴中。覆以大石。百日后。令死者家自发取。亲属号哭。道路歔欷。长安歌之曰：〗  

安所求之死。桓东少年场。生时谅不谨。枯骨后何葬。（○《汉书》尹赏传。匡谬正俗五。《诗纪》八作尹赏歌。○逯案。死与尸通。）  

【长安百姓为王氏五侯歌】  

〖《汉书》曰：成帝河平二年。悉封舅大将军王凤庶弟谭为平阿侯。商为成都侯。立红阳侯。根曲阳侯。逢时高平侯。五人同日封。故世谓之五侯。时五侯群弟。争为奢侈。后庭姬妾。各数十人。罗钟磬。舞郑女。作优倡。狗马逐驰。大治第室。起土山渐台。洞门高廊阁道。连属弥望。百姓歌之。言其奢侈如此。案。高都、外杜皆长安里名。〗  

五侯初起。曲阳最怒。坏决高都。连竟外杜。土山渐台西白虎。（○《汉书》元皇后传。水经渭水注。《文选》十四征赋注。《御览》六十二、四百六十五。《乐府诗集》八十五。《诗纪》八作五侯歌。○此歌末句西字上。水经、《文选》注及《御览》并有象字。案《汉书》。曲阳侯第土山渐台类白虎殿云云。似原有象字。今本《汉书》盖脱。当据补。）  

【闾里为楼护歌】  

〖《汉书》曰：楼护字君卿。为京兆吏数年。甚得名誉。与谷永俱为五侯上客。母死。送葬者致车二三千两。闾里歌之曰：〗  

五侯治丧楼君卿。（○《汉书》楼护传。《诗纪》八作楼护歌。）  

【刘圣公宾客醉歌】  

〖续《汉书》曰：时圣公聚客。家有酒。请游徼饮。宾客醉歌言云云。游徼大怒。缚捶数百。〗  

朝亨两都尉。游徼后来用调羹味。（○《后汉书》刘玄传注。《御览》八百四十六。）  

【匈奴歌】  

〖西河旧事曰：焉支山。东西百馀里。南北二十里。亦有松柏五木。其水草美茂宜畜牧。与祁连山同。匈奴失祁连、焉支二山。歌曰：〗  

亡我祁连山。使我六畜不蕃息。失我焉支山。使我妇女无颜色。（乐府息、色二韵颠倒。《诗纪》同。○《御览》五十、七百十九。环宇记百五十二。《乐府诗集》八十四。云麓漫钞一。《尔雅》翼三。《诗纪》八。○逯案。《诗纪》原题注为十道志。今改从环宇记所引之西河旧事。）  

【谣辞】  

【长沙人石虎谣】  

〖环宇记曰：长沙县石虎在县东四里。每食他廪。当吴芮为王之时。仓廪废耗。芮以生肉祭之。后截其头截其身。由是长沙人谣曰：〗  

石虎头截。仓廪不阙。（○环宇记一百十四。）  

【元帝时童谣】  

〖《汉书》曰：元帝时童谣云云。至成帝建始二年三月戊子。北宫中井泉稍上。溢出南流。井水。阴也。灶烟。阳也。玉堂、金门。至尊之居。象阴盛而灭阳。〗窍有宫室之应也。王莽生於元帝初元四年。至成帝封侯。为三公辅政。因以篡位。  

井水溢。灭灶烟。灌玉堂。流金门。（○《汉书》五行志。《初学记》二十五。《御览》百八十九、八百七十一。《乐府诗集》八十八。《诗纪》八。）  

【长安谣】  

〖《汉书》曰：成帝初。丞相御史条奏石显旧恶。及其党牢梁、陈顺皆免官。显与妻子徙归故郡。忧懑不食。道病死。诸所交结。以显为官。皆废罢。少府五鹿充宗左迁玄菟太守。中丞伊嘉为雁门都尉。长安谣云。〗  

伊徙雁。鹿徙菟。去牢与陈实无贾。（乐府作价。○《汉书》佞幸传石显传。《御览》四百六十五。《乐府诗集》八十七。《诗纪》八。）  

【成帝时童谣】  

〖《汉书》曰：成帝时童谣云云。后帝为微行出游。常与富平侯张方俱称富平侯家人。过阳阿主作乐。见舞者赵飞燕而幸之。故曰燕燕尾涏々。美好貌也。张公子。谓富平侯也。木门仓琅根。为宫门铜鍰。言将尊贵也。后遂立为皇后。弟昭仪贼害后宫皇子。卒绵伏辜。所谓燕飞来。啄皇孙。皇孙死。燕啄矢者也。〗  

燕燕尾涏々。张公子时相见。木门仓琅根。燕飞来。啄皇孙。皇孙死。燕啄矢。（○《汉书》五行志。《汉书》外戚传。开元占经百十三。《乐府诗集》八十八作成帝时燕燕童谣。《文选》补遗三十五作西汉童谣。锦绣万花谷三十九。《诗纪》八。又玉台新咏九引殿、见、根、孙四韵。）  

【成帝时歌谣】  

〖《汉书》曰：成帝时歌谣又曰云云。桂赤色。汉家象。华不实。无继嗣也。王莽自谓黄象。黄爵巢其颠也。〗  

邪径败良田。谗口乱善人。桂树华不实。黄爵巢其颠。故为人所羡。今为人所怜。（○《汉书》五行志。开元占经百十三作成帝时童谣。《乐府诗集》八十八。《文选》补遗三十五作西汉童谣。事类赋雀赋作古诗。风雅翼补遗下作成帝时黄雀谣。《诗纪》八。又玉台新咏九引人、颠二韵。《御览》九百二十二作古诗。引颠一韵。）  

【汝南鸿隙陂童谣】  

〖《汉书》曰：汝南旧有鸿隙大陂。郡以为饶。成帝时。关东数水。陂溢为害。翟方进为相。与御史大夫孔光共遣掾行视。以为决去陂水。其地肥美。省堤防费而无水忧。遂奏罢之。及翟氏灭。乡里归恶。言方进请陂下良田不得而奏罢陂云。王莽时。常枯旱。郡中追怨方进。时有童谣云云。子威。方进字。〗  

坏陂谁。翟子威。饭我豆食羹芋葵。反乎覆。陂当复。谁云者。两黄鹄。（○《汉书》翟方进传。《白帖》二。《御览》七十二。《乐府诗集》八十八作王莽时汝南童谣。《文选》补遗三十五。《诗纪》八作鸿隙陂童谣。又《后汉书》许杨传引威、魁、复三韵。水经淮水注引威、复二韵。《类聚》八十七引威、葵二韵。《御览》九百七十五引威、魁二韵。○逯案。此歌《后汉书》引作歌谣。是也。又《后汉书》引文较原歌为略。惟饭我豆食句。《后汉书》竟作饴我大豆。亨我芋魁。此可异者。逯谓歌中我字皆虚声。因记录有详略。故有小异。实则此三言之歌也。）  

【王莽末天水童谣】  

〖续《汉书》曰：王莽末。天水童谣曰云云。时隗嚣初起兵於天水。后意稍广。欲为天子。遂破灭。嚣少病蹇。吴门。冀郭门名也。缇群。山名也。〗  

出吴门。望缇群。见一蹇人言欲上天。令天可上。地上安得民。（《后汉书》注作人。○续《汉书》五行志。《后汉书》隗嚣传注。《文选》补遗三十五作天水童谣。《诗纪》八。）  

【更始时南阳童谣】  

〖续《汉书》曰：更始时南阳有童谣曰云云。是时更始在长安。世祖为大司马。平定河北。更始大臣并谮专权。故谣妖作也。后更始遂为赤眉所杀。是更始之不谐。在赤眉也。世祖自河北兴。〗  

谐不谐。在赤眉。得不得。在河北。（○续《汉书》五行志。《后汉书》光武纪注。《乐府诗集》八十八。《文选》补遗三十五作南阳童谣。《诗纪》八。）  

【谚语】  

【曹邱生引楚人谚】  

〖《史记》曰：楚人曹邱生。辩士。与窦长君善。季布闻之。寄书谏窦长君勿与通。曹邱生欲得书请季布。窦长君曰：季将军不说足下。足下勿往。固请书。遂行。使人先发书。季布果大怒。待曹邱。曹邱至。即揖季布曰：楚人谚曰云云。足下何以得此声於梁、楚间哉。季布乃大说。引入。留数月。为上客。厚送之。季布名所以益闻者。曹邱扬之也。〗  

得黄金百斤。不如得季布一诺。（○《史记》及《汉书》季布传。《白帖》二。《御览》四百三十、四百六十三、四百九十五、八百九。《诗纪》九作楚人谚。）  

【汉人引鄙语】  

〖《韩诗外传》曰：夫明镜者。所以照形也。往古者。所以知今也。鄙语曰：〗  

不知为吏。视已成事。（○《韩诗外传》五。大戴记保傅篇。《汉书》贾谊传。贾子新书保傅篇。《御览》四百九十六。）  

【韩安国引语】  

〖《汉书》曰：韩安国云。治天下终不用私乱公。语曰：〗  

虽有亲父。安知不为虎。虽有亲兄。安知不为狼。（○《史记》韩安国传。《汉书》韩安国传。）  

【桓宽引语】  

〖盐铁论曰：秦兼万国之地。有四海之富。而意不赡。非宇小而用菲者。欲多而下不堪其求也。语曰：〗  

厨有腐肉。国有饥民。厩有肥马。路有馁人。（○盐铁论园池篇。）  

【桓宽引鄙语】  

〖盐铁论曰：大夫曰：鄙语曰云云。以世俗言之。乡曲有桀人尚辟之。今匈奴公为寇。侵扰边境。是以县官厉武。以讨不义。设机械以备不仁。〗  

贤者容不辱。（○盐铁论备胡篇。）  

【《淮南子》引谚】  

〖《淮南子》曰：乱世之法。高为量而罪不及。重为任而罚不胜。危为禁而诛不敢。民困於三责。则饰智而诈上。犯邪而干免。故谚曰：〗  

鸟穷则噣。兽穷则{角牛}。人穷则诈。（○《淮南子》齐俗训。）  

【邹阳引谚】  

〖《史记》曰：邹阳狱中上《书》曰：臣闻比干剖心。子胥鸱夷。臣始不信。乃今知之。愿大王孰察。少加怜焉。谚曰云云。何则。知与不知也。〗  

白头如新。倾盖如故。（○史主及《汉书》邹阳传。《文选》三十九。）  

【司马相如引谚】  

〖《史记》曰：是时天子方好自击熊彘。驰逐野兽。相如上疏谏之。鄙谚曰云云。言虽小可以喻大。愿陛下幸察。〗  

家累千金。坐不垂堂。（○《史记》司马相如传。《汉书》事马相如传。《御览》四百九十五。○逯案。《史记》袁盎传云。臣闻千金之子坐不垂堂。百金之子不骑衡。《汉书》盎传载此无坐字。《白帖》八引《汉书》曰：千金之子坐不垂堂。百金之子立不倚衡。又《御览》三百九十三引《汉书》谚曰：千金之子坐不垂堂。又《三国志》薛综传谚曰：千金之子坐不垂堂。似此谚原为四言四句。相如所引既不全。且似已加删改也。而今本《汉书》作七言。恐亦经后人删落。）  

【贡禹引俗语】  

〖《汉书》曰：禹又言。郡国择便巧史书习於计簿能欺上府者。以为右职。取勇猛能操切百姓者。以苛暴威服下者。使居大位。故亡义而有财者显於世。欺谩而善书者尊於朝。誖逆而勇猛者贵於官。故俗皆曰：〗  

何以孝弟为。财多而光荣。何以礼义为。史书而仕宦。何以谨慎为。勇猛而临官。（○《汉书》贡禹传。○逯案。故俗皆曰云云。皆假为谐。亦通。）  

【司马迁引谚】  

〖《史记》曰：余睹李将军悛悛如鄙人。口不能道辞。及死之日。天下知与不知。皆为尽哀。谚曰云云。此言虽小。可以谕大也。〗  

桃李不言。下自成蹊。（○《史记》李将军传。《汉书》李广传。《御览》四百九十五、九百六十八。）  

【司马迁引谚】  

〖《史记》曰：人富而仁义附焉。富者得势益彰。谚曰云云。此非空言也。〗  

千金之子。不死於市。（○《史记》货殖传。《御览》四百九十五。）  

【司马迁引谚】  

〖《史记》曰：谚曰云云。固无虚言。非独女以色媚。而仕宦亦有之。〗  

力田不如逢年。善仕不如遇合。（○《史记》佞幸传。）  

【司马迁引鄙语】  

〖《史记》曰：鄙语云云云。白起料敌合变。出奇无穷。声震天下。然不能救患於应侯。王翦为秦将。夷六国。然不能辅秦建德。固其根本。偷合取容。以至圽身。彼各有所短也。〗  

尺有所短。寸有所长。（○《史记》白起王翦传赞。）  

【褚先生引谚】  

〖《史记》曰：褚先生曰：尹夫人自请武帝。愿望见邢夫人。乃诏使邢夫人衣故衣。独身来前。尹夫人乃低头而泣。自痛其不如也。谚曰：〗  

美女入室。恶女之仇。（○《史记》外戚世家。《御览》百四十四、三百八十。）  

【褚先生引谚】  

〖《史记》曰：褚先生曰：东郭先生久待诏公车。贫困饥寒。道中人笑之。及其拜二千石。立名当世。所谓衣褐怀宝者也。谚曰：〗  

相马失之瘦。相士失之穷。（○《史记》滑稽列传。）  

【路温舒引俗语】  

〖《汉书》曰：温舒上《书》曰：臣闻秦有十失。其一尚存。治狱之吏是也。是以狱吏专为深刻残贼而亡极。偷为一切。不顾国患。此世之贼也。故俗语曰：〗  

画地为狱。议不入。刻木为吏。期不对。（○《汉书》路温舒传。《书钞》七十七。《诗纪》九作谚。）  

【刘向引谚】  

〖《说苑》曰：存亡祸福。其要在身。圣人重诫。敬慎所忽。谚曰：〗  

诫无垢。思无辱。（○《说苑》敬慎篇。）  

【薛宣引鄙语】  

〖《汉书》曰：宣上疏曰：政教烦碎。咎在部刺史。或不循守条职。举错各以其意。以求吏民过失。郡县相迫促。亦内相刻。流至众庶。鄙语曰云云。宜明申敕。使昭然知本朝之要务。〗  

苟改不亲。烦苦伤恩。（○《汉书》薛宣传。）  

【刘辅引里语】  

〖《汉书》曰：成帝欲立赵婕妤为皇后。先下诏封婕妤父临为列侯。辅上书言。妙选有德之世。考卜窈窕之女。以承宗庙。犹恐晚暮。今乃触情纵欲。倾於卑贱之女。欲以母天下。不畏于天。不愧于人。惑莫大焉。里语曰：〗  

腐木不可以为柱。卑人不可以为主。（○《汉书》刘辅传。《御览》一百八十七、二百二十三、四百九十五。）  

【王嘉引里谚】  

〖《汉书》曰：是时侍中董贤爱幸於上。遂下诏封贤等。下丞相御史。益封贤二千户。嘉封还诏书。因奏封事谏曰：高安侯贤。佞幸之臣。陛下倾爵位以贵之。单货财以富之。损至尊以宠之。主威已黜。府藏已竭。唯恐不足。财皆民力所为。往古以来。贵臣未尝有此。流闻四方。皆同怨之。里谚曰云云。臣常为之寒心。〗  

千人所指。无病而死。（○《汉书》王嘉传。全唐文二百七十七柳泽上睿宗书。）  

【泛胜之引谚】  

〖泛胜之《书》曰：麦生黄色。伤於太稠。稠者锄而稀之。秋锄以棘柴褛之以壅麦根。故谚曰：〗  

子欲富。黄金覆。○（齐民要术二。）  

【泛胜之引古语】  

土长冒撅。陈根可拔。耕者急发。（○礼记月令注。）  

【马廖引长安语】〖《乐府诗集》作城中谣。《诗纪》同。〗  

〖《后汉书》曰：明德皇后既立。躬履节俭。事从简约。廖虑美业难终。上疏长乐宫以劝成德政曰：百姓不足。起於世尚奢靡。长安语曰：〗  

城中好高髻。四方高一尺。城中好广眉。四方且半额。城中好大袖。四方全匹帛。（○《后汉书》马援传附马廖传。玉台新咏一作汉时童谣歌。《类聚》四十三。《御览》四百九十五。《乐府诗集》八十七。《文选》补遗三十五作长安谣。《诗纪》八。又《御览》三百六十四引额一韵。八百十八引帛一韵。）  

【汉人为黄公语】  

〖奚囊橘柚曰：汉高帝时。有黄公。不事生产。日牵一黄斑虎乞食於道。饮食稍不腆。辄解其缚虎。便咆哮作噬人状。人人震慑。多畀钱米。始谢去。人有语曰云云。入山遇猛虎。辄畏之曰黄公来。猛兽无不垂头掉尾而去。人又语曰云云。〗  

虎莫凶。有黄公。（○古谣谚七十。）  

猛兽回。黄公来。（○同上○逯按。此殆后人假托。姑附於此。）  

【时人为应曜语】  

〖广韵曰：汉有应曜。隐於淮阳山中。与四皓俱徵。曜独不至。时人语之曰：〗  

南山四皓。不如淮阳一老。（○广韵十六蒸。）  

【关东为甯成号】  

〖《史记》曰：甯成家居。上欲以为郡守。御史大夫弘曰：臣居山东为小吏时。甯成为济南都尉。其治如狼牧羊。成不可使治民。上乃拜成为关都尉。岁馀。关东吏录郡国出入关者。号曰：〗  

宁见乳虎。无值甯成之怒。（○《史记》酷吏传义纵传。《汉书》义纵传。《书钞》四十一。）  

【长安为韩嫣语】  

〖西京杂记曰：韩嫣好弹。以金为丸。一日所失者十馀。长安为之语云云。京师儿童每闻嫣出弹辄随之。望丸所落。便拾取焉。〗  

苦饥寒。逐弹丸。（○西京杂记四。《白帖》十四。《御览》四百九十六、七百五十五、八百十一。《诗纪》九作逐弹丸。）  

【诸儒为朱云语】  

〖《汉书》曰：少府五鹿充宗贵幸。为梁丘易。元帝好之。欲考其异同。令与诸易家论。充宗辨口。诸儒莫能抗。有荐朱云者。召入摄齐登堂。抗首而请。音动左右。故诸儒为之语曰：〗  

五鹿狱狱。朱云折其角。（○《汉书》朱云传。《类聚》五十五。《白帖》二十六。《御览》四百六十三、四百九十五、六百十五。《诗纪》九作五鹿。）  

【长安为王吉语】  

〖《汉书》曰：王吉少时。居长安。其东家有枣树垂吉庭中。吉妇取以啖吉。吉知而去妇。东家闻。欲伐其树。邻里止之。因请吉还妇。里中为之语曰：〗  

东家有树。王阳妇去。东家枣完。去妇复还。（○《汉书》王吉传。《类聚》八十七。《御览》四百九十五、五百二十一、九百六十五。《诗纪》九作东家枣。）  

【世称王贡语】  

〖《汉书·王吉传》曰：吉与贡禹为友。世称云云。言其取舍同也。〗  

王阳在位。贡公弹冠。（○《汉书》王吉传。后《汉书》王丹传注。《白帖》十二。）  

【长安为萧朱王贡语】  

〖《汉书》曰：萧育少与陈咸、朱博为友。著闻当世。往者有王阳、贡公。故长安语曰云云。言共相荐达也。〗  

萧朱结绶。王贡弹冠。（○《汉书》萧育传。风俗通穷通篇。《类聚》二十一。《初学记》十八。《白帖》十。《御览》四百十、四百九十五。）  

【吏民为赵张三王语】  

〖《汉书》曰：王吉子骏。成帝欲大用之。出骏为京兆尹。试以政事。先是京兆有赵广汉、张敞、王尊、王章。至骏皆有能名。故京师称曰：〗  

前有赵张。后有三王。（○《汉书》赵尹韩张两王传赞。又王吉传。《书钞》三十九。《类聚》六。《白帖》二十一。《文选》十潘安仁《西征赋》注。《御览》四百九十五。《诗纪》五作三王。）  

【邹鲁谚】  

〖《汉书》曰：韦贤少子玄成。复以明经历位至丞相。故邹鲁谚曰：〗  

遗子黄金满籝。不如一经。（○《汉书》韦贤传。《类聚》八十三。《白帖》二十六。《御览》四百九十五、五百十八、六百十三、七百六十四、八百九。《诗纪》九。○逯案。《类聚》、《白帖》所引有教子二字。於义较胜。可据补。）  

【诸儒为匡衡语】  

〖《汉书》曰：衡好学。家贫佣作。以供资用。尢精力过绝人。诸儒为之语曰：〗  

无说诗。匡鼎来。匡说诗。解人颐。（○《汉书》匡鼎传。西京杂记二。计纪八作匡衡歌。）  

【京师为诸葛丰语】  

〖《汉书》曰：诸葛丰。元帝擢为司隶校尉。刺举无所避。京师为之语曰：〗  

间何阔。逢诸葛。（○《汉书》诸葛丰传。《书钞》三十六、三十七。《白帖》十三。《御览》二百五十、四百二十七、四百九十五。《诗纪》九作诸葛丰。）  

【诸儒为张禹语】  

〖《汉书》曰：成帝即位。张禹为《论语》章句献之。诸儒为之语曰：〗  

不欲为论。念张文。（○《汉书》张禹传。西京杂记二。《御览》四百九十五。《诗纪》九作张文。）  

【长安为谷永楼护号】  

〖《汉书》曰：楼护。字君卿。精辩论议。常依名节。听者皆竦。与谷永俱为五侯上客。长安号曰：〗  

谷子云笔札。楼君卿喉舌。（○《汉书》楼护传。《书钞》百三、百四。《类聚》三十三、五十八。《御览》四百六十三、四百九十五、五百九十五、六百六。《诗纪》九作谷楼。）  

【时人为甄丰语】  

〖《后汉书》曰：王莽为宰衡时。甄丰旦夕入谋议。时人语曰：〗  

夜半客。甄长伯。（○《后汉书》彭宠传。）  

【长安为张竦语】  

〖《汉书》曰：安众侯刘崇与相张绍进攻宛。不得入而败。竦与崇族父刘嘉诣阙自归。王莽赦弗罪。竦为崇作奏。莽大说。后又封竦为淑德侯。长安为之语曰：〗  

欲求封。过张柏松。力战斗。不如巧为奏。（○《汉书》王莽传。）  

【时人为王莽语】  

〖蔡邕独断曰：古帻无巾。王莽头秃。乃始施巾。故语曰：〗  

莽头秃。帻施屋。（○续《汉书》舆服志。独断下。《御览》四百九十六、六百八十七、七百四十。《诗纪》九作帻如屋。）  

【东方为王匡廉丹语】  

〖《汉书》曰：地皇三年四月。王莽遣太师王匡、更始将军廉丹东。太师、更始合将锐士十馀万人。所过放纵。东方为之语曰：〗  

宁逢赤眉。不逢太师。太师尚可。更始杀我。（○《汉书》王莽传。）  

【时人为蒋诩谚】  

〖嵇康《高士传》曰：蒋诩。字元卿。杜陵人。为兖州刺史。王莽为宰衡。诩奏事到灞上。称病不进。归杜陵。荆棘塞门。舍中三径。终身不出。时人谚曰：〗  

楚国二龚。不如杜陵蒋翁。（○《御览》五百十。《诗纪》九作杜陵蒋翁。）  

【京师为杨雄语】  

〖《汉书》曰：王莽篡位后。复上符命者。莽尽诛之。时扬雄校书天禄阁。使者欲收雄。雄恐。乃从阁自投。几死。京师为之语曰：〗  

惟寂寞。自投阁。爰清静。作符命。（《汉书》师古注。今流俗本云。惟寂惟寞。自投於阁。爰清爰静。无作符命。妄增之。○《汉书》扬雄传。《御览》四百九十五。又《白帖》三、十。《文选》三十齐中读书诗注、《御览》一百八十四并引阁一韵。《诗纪》九作投阁。）  

【时人为扬雄桓谭语】  

〖广舆记曰：汉桓谭字君山。宿州人。博学有文章名。光武欲以谶决疑。桓谭谏。出为六安丞。著新论。藏书甚多。时人语曰：〗  

玩扬子云之篇。乐於居千乘之官。挟桓君之书。富於积猗顿之财。（广舆记无之财二字。○广舆记二。潜确类书八十。）  

【更始时长安中语】  

〖东观《汉记》曰：更始在长安。所授官爵皆群小贾人。或膳夫庖人。长安为之语曰：〗  

灶下养。中郎将。烂羊胃。骑都尉。烂羊头。关内侯。（○《后汉书》刘玄传。《类聚》四十五。《白帖》十二。《御览》九十、二百三、四百九十五、九百二。又《文选》补遗三十五作长安谣。《诗纪》九作灶下养。）  

【时人为戴遵语】  

〖《后汉书》曰：遵字子高。王莽篡位。称疾归乡里。家富。好给施。尚侠气。食客尝三四百人。时人为之语曰：〗  

关东大豪戴子高。（○《后汉书》戴良传。）  

【三辅为张氏何氏语】  

〖三辅决录注曰：张氏得钩。何氏得算。故三辅旧语曰：〗  

何氏算。张氏钩。何氏肥。张氏瘦。（○《御览》三百七十八。《太平广记》三百九十一。）  

【时人为张氏谚】  

〖文士传曰：留侯七世孙张赞。字子卿。初居吴县相人里。时人谚曰：〗  

相里张。多贤良。积善应。子孙昌。（○《御览》四百九十六。）  

【桓谭引谚论巧习】  

〖新论曰：扬子云工于赋。王君大习兵器。余欲从二子学。子云曰：能读千赋则善赋。君大曰：能观千剑则晓剑。谚曰：〗  

伏习象神。巧者不过习者之门。（○意林三。）  

【桓谭引关东鄙语】  

〖新论曰：关东鄙语曰：〗  

人间长安乐。出门西向笑。知肉味美。对屠门而大嚼。（《御览》或误屑。○《书钞》百四十五。《类聚》七十二。《初学记》二十六。《文选》四十二与吴季重书注。《白帖》五。《御览》四百九十六、八百二十八、八百六十三。）  

## 全汉诗卷四  

【郊庙歌辞】  

【安世房中歌】  

〖《汉书》曰：汉房中祠乐。高祖唐山夫人所作也。周有房中乐。至秦改名寿人。凡乐。乐其所生。礼不忘本。高祖乐楚声。故房中乐楚声也。孝惠二年。使乐府令夏侯宽备其箫管。更名安世乐。安世房中歌十七章。其《诗》曰：〗  

大孝备矣。休德昭清。高张四县。乐充宫庭。芬树羽林。云景杳冥。金支秀华。庶旄翠旌。七始华始。肃倡和声。神来晏娭。庶几是听。（○《汉书》礼乐志。《乐府诗集》八。《文选》补遗三十四。广《文选》十一。《诗纪》二。○逯案。通行本《汉书》此章与下章连为一篇。《文选》补遗及《诗纪》割七始等四句属下。别为一章。今依汲古阁本《汉书》及《乐府诗集》、广《文选》分厘之。）  

粥粥音送。细齐人情。忽乘青玄。熙事备成。清思眑眑。经纬冥冥。（○同上）  

我定历数。人告其心。敕身齐戒。施教申申。乃立祖庙。敬明尊亲。大矣孝熙。四极爰轃。（○同上○《汉书》此与下篇连为一首。今从《乐府诗集》。）  

王侯秉德。其邻翼翼。显明昭式。清明鬯矣。皇帝孝德。竟全大功。抚安四极。（○同上○王先谦《汉书》补注引吴仁杰曰：安世房中歌十七章。刊误区分之。一章多或十句八句。少或六句四句。未有奇数者。独王侯秉德一章七句。仁杰案。既醉诗及下文安其所章。皆用叠句。此章当云。王侯秉德。其邻翼翼。其邻翼翼。显明昭式。书本脱误。今改定作八句。）  

海内有奸。纷乱东北。诏抚成饰。武臣承德。行乐交逆。箫<一勹>群慝。肃为济哉。盖定燕国。（○同上○《汉书》与下两篇连为一首。）  

大海荡荡水所归。高贤愉愉民所怀。大山崔。百卉殖。民何贵。贵有德。（○同上○逯案。刘敞所见本《汉书》荡愉二字皆不叠。）  

安其所。乐终产。乐终产。世继绪。飞龙秋。游上天。高贤愉。乐民人。（○同上）  

丰草葽。女罗施。善何如。谁能回。大莫大。成教德。长莫长。被无极。（○同上）  

雷震震。电耀耀。明德乡。治本约。治本约。泽弘大。加被宠。咸相保。德施大。世曼寿。（○同上）  

都荔遂芳。窅{宀瓜}桂华。孝奏天仪。若日月光。乘玄四龙。回驰北行。羽旄殷盛。芬哉芒芒。孝道随世。我署文章。（桂华○同上○逯案。《汉书》桂华二字冠下文之首。《乐府诗集》同之。惟又於文章字下刻□□两空格。《文选》补遗删桂华二字。）  

冯冯翼翼。承天之则。吾易久远。烛明四极。（○同上○逮案。《诗纪》依《文选》补遗、广《文选》以此四句与下文德福两韵共为一首。然检各本《汉书》。此四句悉独立成篇。当是原歌如此。今据以改正。）  

慈惠所爱。美若休德。杳杳冥审。克绰永福。（美芳○同上○刘奉世曰：桂华、美芳。皆二诗章名。本侧注前篇之末。传写之误。遂以冠后。又词无美芳。亦当作美若矣。逯案。《汉书》此与下文连为一篇。而《乐府诗集》则连下文起首二句共为一篇。）  

硙硙即即。师象山则。鸣呼孝哉。案抚戎国。蛮夷竭欢。象来致福。兼临是爱。终无兵革。（○同上）  

嘉荐芳矣。告灵飨矣。告灵既飨。德音孔臧。惟德之臧。建侯之常。承保天休。令问不忘。（○同上）  

皇皇鸿明。荡侯休德。嘉承天和。伊乐厥福。在乐不荒。惟民之则。浚则师德。下民咸殖。  

令问在旧。孔容翼翼。（《诗纪》云。《汉书》自浚则以下别为一章。今从乐府。○同上○逯案。铁琴铜剑楼藏北宋本及汲古阁本各《汉书》。浚则等四句与上文皆连为一章。《诗纪》云云。不知究据何本。又《文选》补遗及广《文选》则以浚则等四句独立成篇。此盖从《汉书》刊误说。而足成十七章之数也。）  

孔容之常。承帝之明。下民之乐。子孙保光。承顺温良。受帝之光。嘉荐令芳。寿考不忘。（○同上）  

承帝明德。师象山则。云施称民。永受厥福。承容之常。承帝之明。下民安乐。万寿无疆。（○《汉书》礼乐志。《乐府诗集》八。《文选》补遗三十四。广《文选》十一。《诗纪》二。）  

（此歌《文选》补遗及广《文选》、《诗纪》均署唐山夫人。逯案。《汉书》仅谓唐山夫人作乐。乐与辞非一事。此质之汉志可知。似不得即署唐山夫人。今依《乐府诗集》编入阙名卷中。又此歌於乐分十七章。於辞实为十七首。郊祀歌仿此。）  

【郊祀歌】  

〖《汉书》曰：武帝定郊祀之礼。祠太乙於甘泉。祭后土於汾阴。乃立乐府。采诗夜诵。有赵、代、秦、楚之讴。以李延年为协律都尉。多举司马相如等数十人造为诗赋。略论律吕。以合八音之调。作十九章之歌。以正月上辛用事甘泉圜丘。使童男女七十人歌之。时新得神马。因次为歌。汲黯曰：王者作乐。上以承祖宗。下以化兆民。今陛下得马诗以为歌协於宗庙。先帝百姓岂能知其音邪。观黯之言。则是歌宗庙亦用之矣。然其辞亦多难晓云。〗  

【练时日】  

练时日。侯有望。焫膋萧。延四方。九重开。灵之斿。垂惠恩。鸿祜休。灵之车。结玄云。驾飞龙。羽旄纷。灵之下。若风马。左仓龙。右白虎。灵之来。神哉沛。先以雨。般裔裔。灵之至。庆阴阴。相放{弗心}。震澹心。灵已坐。五音饬。虞至旦。承灵亿。牲茧栗。粢盛香。尊桂酒。宾八乡。灵安留。吟青黄。遍观此。眺瑶堂。众嫭并。绰奇丽。颜如荼。兆逐靡。被华文。侧雾縠。曳阿锡。佩珠玉。侠嘉夜。茝兰芳。澹容与。献嘉觞。（○《汉书》礼乐志。《乐府诗集》一。《文选》补遗三十四。广《文选》十一。《诗纪》五。）  

【帝临】  

帝临中坛。四方承宇。绳绳意变。备得其所。清和六合。制数以五。海内安宁。兴文匽武。后土富媪。昭明三光。穆穆优游。嘉服上黄。（○同上）  

【青阳邹子乐。】〖《汉书》载此名。下同。〗  

青阳开动。根荄以遂。膏润并爱。跂行毕逮。霆声发荣。壧处顷听。枯槁复产。乃成厥命。众庶熙熙。施及夭胎。群生啿々。惟春之祺。（○同上）  

【朱明】〖邹子乐。〗  

朱明盛长。甫与万物。桐生茂豫。靡有所诎。敷华就实。既阜既昌。登成甫田。百鬼迪尝。广大建祀。肃雍不忘。神若宥之。传世无疆。（○同上）  

【西颢】〖邹子乐。〗  

西颢沆砀。秋气肃杀。含秀垂颖。续旧不废。奸伪不萌。祅孽伏息。隅辟越远。四貉咸服。既畏兹威。惟慕纯德。附而不骄。正心翊翊。（○同上）  

【玄冥】〖邹子乐。〗  

玄冥陵阴。蛰虫盖藏。草木零落。抵冬降霜。易乱除邪。革正异俗。兆民反本。抱素怀朴。条理信义。望礼五岳。籍敛之时。掩收嘉谷。（○同上）  

【惟泰元】  

惟泰元尊。媪神蕃厘。经纬天地。作成四时。精建日月。星辰度理。阴阳五行。周而复始。云风雷电。降甘露雨。百姓蕃滋。咸循厥绪。继统共勤。顺皇之德。鸾路龙鳞。罔不肸饰。嘉笾列陈。庶几宴享。灭除凶灾。烈腾八荒。钟鼓竽笙。云舞翔翔。招摇灵旗。九夷宾将。（建始元年。丞相匡衡奏罢鸾路龙鳞。更定时曰涓选休成。○同上○逯案。篇末注据汉志补入。）  

【天地】  

天地并况。惟予有慕。爰熙紫坛。思求厥路。恭承禋祀。缊豫为纷。黼绣周张。承神至尊。千童罗舞成八溢。合好效欢虞泰一。九歌毕奏斐然殊。鸣琴竽瑟会轩朱。璆磬金鼓。灵其有喜。百官济济。各敬厥事。盛牲实俎进闻膏。神奄留。临须摇。长丽前掞光耀明。寒暑不忒况皇章。展诗应律鋗玉鸣。函宫吐角激徵清。发梁扬羽申以商。造兹新音永久长。声气远条凤鸟鸟。神夕奄虞盖孔享。（丞相匡衡奏罢黼绣周张。更定时曰肃若旧典。○《汉书》礼乐志。《初学记》十五。《乐府诗集》一。《文选》补遗三十四。广《文选》十一。《诗纪》五。）  

【日出入】  

日出入安穷。时世不与人同。故春非我春。夏非我夏。秋非我秋。冬非我冬。泊如四海之池。遍观是耶谓何。吾知所乐。独乐六龙。六龙之调。使我心若。訾黄其何不徕下。（○《汉书》礼乐志。《乐府诗集》一。《文选》补遗三十四。广《文选》十一。《诗纪》五。）  

【天马】〖《诗纪》云。一作天马歌。〗  

〖《汉书》武帝纪曰：元鼎四年秋。马生渥洼水中。作天马之歌。太祖四年春。贰师将军李广利斩大宛王首。获汗血马来。作西极天马之歌。〗  

太一况。天马下。霑赤汗。沫流赭。志俶傥。精权奇。籋浮云。晻上驰。体容与。迣万里。今安匹。龙为友。（元狩三年。马生渥洼水中作。○《汉书》礼乐志。《类聚》九十三。《御览》八百九十四。《乐府诗集》一。《文选》补遗三十四。广《文选》十一。《诗纪》五。又《文选》三十五七命注引第二句。○逯案。《御览》引天马下有千里二字。当是衍文。不注入本文下。）  

天马徕。从西极。涉流沙。九夷服。天马徕。出泉水。虎脊两。化若鬼。天马徕。历无草。径千里。循东道。天马徕。执徐时。将摇举。谁与期。天马徕开远门。竦予身。逝昆仑。天马徕。龙之媒。游闾阖。观玉台。（太初四年。诛宛王获宛马作。○《汉书》礼乐志。《乐府诗集》一。《文选》补遗三十四。广《文选》十一。《诗纪》五。又水经二河水注引草、道二韵。《类聚》九十三引极、服、草、道、门、{山仑}、媒、台八韵。《文选》十四赭白马赋注引极一韵、又二十三咏怀诗注引极、服、草、通四韵。《白帖》十八引极一韵，《御览》三十八引门，崘二韵，又八百九十四引极、服、草、道、崘、崘媒、台八韵，事类赋马赋引极、服、草、道、媒、台六韵。○逯案。《御览》三十八引此作《汉书》曰张发世房中歌诗云云。殊谬。又锦绣万花谷三十七引汉天马歌曰尾萧梢兮朔风起。则实非汉歌。诸如此类。均须明辨。）  

【天门】  

天门开。詄荡荡。穆并骋。以临飨。光夜烛。德信著。灵寝平而鸿。长生豫。太朱涂广。夷石为堂。饰玉梢以舞歌。体招摇若永望。星留俞。塞陨光。照紫幄。珠熉黄。幡比翅（《文选》补遗作翍。广《文选》、《诗纪》并同。）  

回集。贰双飞常羊。月穆穆以金波。日华耀以宣明。假清风轧忽。激长至重觞。神裴回若留放。殣冀亲以肆章。函蒙祉福常若期。寂漻上天知厥时。泛泛滇滇从高斿。殷勤此路胪所求。佻正嘉吉弘以昌。休嘉砰隐溢四方。专精厉意逝九阂。纷云六幕浮大海。（○《汉书》礼乐志。《乐府诗集》一。《文选》补遗三十四。广《文选》十一。《诗纪》五。○灵寝平而鸿长生豫句。王先谦《汉书》补注曰：八字不成句义。平而二字当衍。颜注亦未为平字释义。衍文明矣。又幡比翅回集。贰双飞常羊句下。王氏又曰：翅飞下皆有兮字。假清二句同。逯案。王说是也。此歌楚体。各句殆均有兮字。经孟坚删削。故至此耳。）  

【景星】〖《诗纪》云。一曰宝鼎歌。〗  

〖《汉书》武帝纪曰：元鼎四年夏六月。得宝鼎后土祠旁。作宝鼎之歌。〗  

景星显见。信星彪列。象载昭庭。日亲以察。参侔开阖。爰推本纪。汾脽出鼎。皇祜元始。五音六律。依韦飨昭。杂变并会。雅声远姚。空桑琴瑟结信成。四兴迭代八风生。殷殷钟石羽龠鸣。河龙供鲤醇牺牲。百末旨酒布兰生。泰尊柘浆析朝酲。微感心攸通修名。周流常羊思所并。穰穰复正直往宁。冯蠵切和疏写平。上天布施后土成。穰穰丰年四时荣。（元鼎五年得鼎汾阴作。○《汉书》礼乐志。《乐府诗集》一。《文选》补遗三十四。广《文选》十一。《诗纪》五。又《御览》八百六十一引醒一韵、九百七十四引生酲二韵。○逯案。王氏《汉书》补注曰：武纪得鼎在四年。五当作四。又冯蠵切和疏写平句。晋灼曰：冯。冯夷。河伯也。蠵、觜蠵。龟属也。逯案。蠵、夷同部。音近相假。冯蠵当即冯夷。唐刘恂领表录异云。蟕蠵。俗谓之兹夷。是亦冯蠵即冯夷之证。）  

【齐房】〖《诗纪》云。一曰芝房歌。〗  

〖《汉书》武帝纪曰：元封二年夏六月。甘泉宫内中产芝。九茎连页。作芝房之歌。〗  

齐房产草。九茎连页。宫童效异。披图案谍。玄气之精。回复此都。蔓蔓日茂。芝成灵华。（元封二年芝生甘泉齐房作。○《汉书》礼乐志。《乐府诗集》一。《文选》补遗三十四。广《文选》十一。《诗纪》五。）  

【后皇】  

后皇嘉坛。立玄黄服。物发冀州。兆蒙祉福。沇々四塞。徦狄合处。经营万意。咸遂厥宇。（○同上）  

【华烨烨】  

华烨烨。固灵根。神之斿。过天门。车千乘。敦昆仑。神之出。排玉房。周流杂。拔兰堂。神之行。旌容容。骑沓沓。般纵纵。神之徕。泛翊翊。甘露降。庆云集。神之揄。临坛宇。九疑宾。夔龙舞。神安坐。翔吉时。共翊翊。合所思。神嘉虞。申贰觞。福滂洋。迈延长。沛施佑。汾之阿。扬金光。横泰河。莽若云。增扬波。遍胪骧。腾天歌。（○同上）  

【五神】  

五神相。包四邻。土地广。扬浮云。扢嘉坛。椒兰房。璧玉精。垂华光。益意年。美始兴。交於神。若有承。广宣延。咸毕觞。灵舆位。偃蹇骧。卉汨胪。析奚遗。淫渌泽。淫然归。（同上）  

【朝陇首】〖《诗纪》云。一曰白麟歌。〗  

〖《汉书》武帝纪曰：元狩元年冬十月。行幸雍。获白麟。作白麟之歌。〗  

朝陇首。览西垠。雷电尞。获白麟。爰五止。显黄德。图匈虐。熏鬻殛。辟流离。抑不详。宾百僚。山河飨。掩回辕。鬗长驰。腾雨师。洒路陂。流星陨。感惟风。籋归云。抚怀心。（元狩元年。行幸雍获白麟作。○同上）  

【象载瑜】〖《诗纪》云。一百赤雁歌。〗  

〖《汉书》礼乐志曰：大始三年。行幸东海获赤雁作。〗  

象载瑜。白集西。食甘露。饮荣泉。赤雁集。六纷员。殊翁杂。五采文。神所见。施祉福。登蓬莱。结无极。（太始三年行幸东海获赤雁作。○同上）  

【赤蛟】  

赤蛟绥。黄华盖。露夜零。书晻濭。百君礼。六龙位。勺椒浆。灵已醉。灵既享。锡吉祥。芒芒极。降嘉觞。灵殷殷。烂扬光。延寿命。永未央。杳冥冥。塞六合。泽汪濊。辑万国。灵禗々。象舆<车羲>。票然逝。旗逶蛇。礼乐成。灵将归。托玄德。长无衰。（○同上）  

逯案。此乐歌如天马、景星、齐房、朝陇首、象载瑜诸篇。武纪悉谓武帝作。又青阳、朱阳、西颢、玄冥四篇署邹子乐。  

或即邹阳之作也。惟乐章既不容分割。歌辞亦当经人删定。故今统编阙名卷中。不再析出。  

【鼓吹曲辞】  

【铙歌】  

〖崔豹《古今注》曰：短箫铙歌。军乐也。黄帝使岐伯作。所以建武扬威德。风劝战士也。《周礼》所谓王大捷。则令凯乐。汉乐有黄门鼓吹。天子所以宴乐群臣也。短箫铙歌。鼓吹之一章尔。亦以锡有功诸侯。古今乐录曰：汉鼓吹铙歌十八曲。字多讹误。又有务成、玄云、黄爵、钓竿。亦汉曲也。其辞亡。或云汉铙歌二十一。无钓竿。拥离亦曰翁离。《宋书》乐志曰：汉鼓吹铙歌十八篇。按古今乐录。皆声辞艳相杂。不复可分。沈约云。乐人以音声相传。训诂不可复解。凡古乐录。。皆大字是辞。细字是声。声辞合写。故致然耳。〗  

【朱鹭】  

〖隋疏乐志曰：建鼓殷所作。又栖翔鹭於其上。不知何代所加。然则汉曲。盖因饰鼓以鹭而名曲焉。○谭苍醍醐云。汉初有朱鹭之瑞。故以鹭形饰鼓。又以朱鹭名鼓吹曲也。〗  

朱鹭何食食茄下。不食不吐将以问谏者。（○《宋书》乐志。《乐府诗集》十六。《诗纪》五。○逯案。贾生书云。鼓所以来谏。《诗》云：柔亦不茹。刚亦不吐。此歌云云。言谏官之道也。茄。古荷字。又十八曲歌辞凡以为声字者皆细字旁书之。以区别於本文。）  

【思悲翁】  

思悲翁。唐思。夺我美人侵以遇。悲翁但思。蓬首狗。逐狡兔。食交君。枭子五。枭母六。拉沓高飞莫安宿。（○同上○唐思。徒思也。也、我皆声。侵遇为侵渔或侵虐之借字。交君殆狡麏之借字。）  

【艾如张】  

〖《诗纪》云。艾与刈同。芟草也。谷梁传曰：艾兰以为防。置旃以为辕门。谓因搜狩以习武事也。兰。香草也。言艾草以为田之大防是也。〗  

艾而张罗。夷於何。行成之。四时和。山出黄雀亦有罗。雀以高飞奈雀何。为此倚欲。谁肯礞室。（○同上○董若雨曰：Ａ１４当是坠字之误。案此说是。《汉书》叙传。薄姬Ａ１４宗文产德。师古注。坠。古坠字。）  

【上之回】  

〖《汉书》武帝纪曰：元封四年冬。行幸雍。祠五畤。通回中道。遂北出萧关。回中地在安定。沈建乐府广题曰：汉曲皆美当时之事。按石关。宫阙名。近甘泉宫。相如上林赋云。蹙石关。历封峦是也。〗  

上之回。所中益。夏将至。行将北。以承甘泉宫。寒暑德。游石关。望诸国。月支臣。匈奴服。令从百官疾驱驰。千秋万岁乐无极。（○《宋书》乐志。《乐府诗集》十六。《文选》补遗三十四。广《文选》十二。《诗纪》五。○逯案。上之回者。言上幸回中。所中即行在所。又见雉子班。盖当时习语。所中益言行在所仪从之盛。末二句则赞美之辞。）  

【翁离】〖一作拥离。〗  

拥离趾中可筑室。何用葺之蕙用兰。拥离趾中。（○《宋书》乐志。《乐府诗集》十六。《诗纪》五。○逯案。翁离当作翁杂。汉时习语。所以状五采之貌。郊祀歌。殊翁杂。五采文。是其证。趾者。读为沚。诗谷风。湜湜其沚。《说文》水部引作止。诗七月。四之日举趾。《汉书》食货志引作止。趾皆可作止。故趾可借为沚。又沚即畤。见左氏隐三年传释文。汉郊五畤。郊祀志谓五畤祭黄、青、赤、白、黑神。祝宰之衣。各如其色。则五畤土色自亦各别。五畤而五色相映。故曰翁杂。又畤中筑室所以祠神。故以蕙兰葺成。此歌有脱烂处。）  

【战城南】  

战城南。死郭北。野死不葬乌可食。为我谓乌。且为客豪。野死谅不葬。腐肉安能去子逃。水深激激。蒲苇冥冥。枭骑战斗死。驽马裴回鸣。梁筑室何南梁何北。禾黍而获君何食。愿为忠臣安可得。思子良臣。良臣诚可思。朝行出攻。莫不夜归。（○《宋书》乐志。《乐府诗集》十六。《文选》补遗三十四。风雅翼。选诗补遗下。广《文选》十二。《诗纪》五。○逯案。梁筑室句不辞。上梁字乃衍文。以字虚声。原文当作筑室河南梁河北河。今作河。假借字耳。《汉书》卫青传。遂定河南地。绝梓领。梁北河。讨蒲泥。破苻离云云。魏文帝典论。孝武自征元以迄征和。征匈奴四十馀举。逾广漠。绝梓领。封狼居。禅姑幕。梁北河云云。皆言定河南梁北河事。当梁汉人习语。如司马相如难蜀父老。梁孙原云云。是其比。汉取河南。置朔方郡。故筑室以为屯戍。并以讨胡。遂有梁北河之事。此歌筑室河南梁河北。即指此乎。又思子良臣。子乃哉之假借字。与下圣人出美人子之子同例。）  

【巫山高】  

巫山高。高以大。淮水深。难以逝。我欲东归。害梁不为。我集无高曳。水何梁。汤汤回回。临水远望。泣下沾衣。远道之人心思归。谓之何。（○《宋书》乐志。《乐府诗集》十六。广《文选》十二。《诗纪》五。○逯案。害梁不为。害者。曷之借字。《汉书》翟方进传。予害敢不於身抚祖宗之所受大命。是其比。我集无高曳。集高曳为济篙栧之借字。）  

【上陵】  

〖古今乐录曰：汉章帝元和中。有宗庙食举六曲。加重来上陵二曲为上陵食举。《后汉书》礼仪志曰：正月上丁。祀南郊。次北郊、明堂、高庙、世祖庙谓之五供。礼毕。以次上陵。西都旧有上陵。东都之仪。太官上食。太常乐奏食举。按古辞大略言神仙事。不知与食举曲同否。○逯案。古今乐录所疑非也。此题上陵与本文山林。殆皆上林之误。〗  

上陵何美美。下津风以寒。问客从何来。言从水中央。桂树为君船。青丝为君笮。木兰为君棹。黄金错其间。沧海之雀赤翅鸿。白雁随。山林乍开乍合。曾不知日月明。醴泉之水。光泽何蔚蔚。芝为车。龙为马。览遨游。四海外。甘露初二年。芝生铜池中。仙人下来饮。延寿千万岁。（○《宋书》乐志。《乐府诗集》十六。广《文选》十二。《诗纪》五。又《书钞》五三十八、《御览》七百七十一并引笮、间二韵。）  

【将进酒】  

将进酒。乘大白。辨加哉。诗审搏。放故歌。心所作。同阴气。诗悉索。使禹良工。观者苦。（○《宋书》乐志。《乐府诗集》十六。《诗纪》五。○逯案。乘大白即引满举白之意。上言进酒。故下言举白。辨加即驾辨。此倒言之。大招。伏义驾辨。楚劳商只。二八接武。投诗赋只。此上言辨而下言诗。正与之合。诗审搏。审读蟠。审搏繁盛之意。见《周礼》羽人注。上言诗审搏。下言诗悉索。正示歌舞之由盛及衰。心。新之借字。与上文故对文。阴气或谓为饮泣。借字。义亦可通。使禹二字义不明。苦。快也。见杨子方言。）  

【君马黄】  

君马黄。臣马苍。二马同逐臣马良。易之有騩蔡有赭。美人归以南。驾车驰马。美人伤我心。佳人归以北。驾车驰马。佳人安终极。（○《宋书》乐志。《乐府诗集》十六。《文选》补遗三十四。风雅翼。选诗补遗下。广《文选》十二。《诗纪》五。○逯案。二马之二。《宋书》作三。殆刊写之误。今从乐府。）  

【芳树】  

芳树日月君乱如於风。芳树不上无心。温而鹄。三而为行。临兰池。心中怀怅。心不可匡。目不可顾。妒人之子愁杀人。君有它心。乐不可禁。王将何似。如丝如鱼乎。悲矣。（○《宋书》乐志。《乐府诗集》十六。《诗纪》五。○逯案。芳树日月。月当作夕。费昶芳树篇。幸被夕风吹云云。是梁时尚作夕。日夕。朝夕也。乱如即乱挐。怀我怅。我者声字。兰池。池名。亦宫名。见《汉书》杨仆传及续《汉书》地理志。地在长安。）  

【有所思】  

〖古今乐录曰：汉大乐食举第七曲亦用之。不知与此同否。〗  

有所思。乃在大海南。何用问遗君。双珠玳瑁簪。用玉绍缭之。闻君有它心。拉杂摧烧之。摧烧之。当风扬其灰。从今以往。勿复相思。相思。与君绝。鸡鸣狗吠。兄嫂当知之。秋风肃肃晨风飔。东方须臾高知之。（○《宋书》乐志。《乐府诗集》十六。广《文选》十二。《诗纪》五。又《御览》六百八十作引南、簪二韵。○逯案。双珠玳瑁簪句。当有叠文。妃呼豨。声字。）  

【雉子班】  

雉子班如此之于雉梁。无以吾翁孺雉子。知得雉子高飞止。黄鹄飞之以千里。王可思雄来飞从雌视子。趋一雉雉子车大驾马滕被王送行所中。尧羊飞从王孙行。（○《宋书》乐志。《乐府诗集》十六。《诗纪》五。）  

【圣人出】  

圣人出。阴阳和。美人出。游九河。佳人来。騑离哉何。驾六飞龙四时和。君之臣明护不道。美人哉。宜天子。免甘星筮乐甫始。美人子。含四海。（○《宋书》乐志。《乐府诗集》十六。广《文选》十二。《诗纪》五。○逯案。美人、佳人对举。乃分言君臣。已见上文君马黄曲。离哉何与临高台离哉翻、远如期曲佳哉纷为同一语法。美人子。子与哉同。盖声之转。）  

【上邪】〖《诗纪》云。一作雅。〗  

上邪。我欲与君相知。长命无绝衰。山无陵。江水为竭。冬雷震震夏雨雪。天地合。乃敢与君绝。（○《宋书》乐志。《乐府诗集》十六。广《文选》十二。《诗纪》五。）  

【临高台】  

临高台以轩。下有清水清且寒。江有香草目以兰。黄鹄高飞离哉翻。关弓射鹄。令我主寿万年。收中吾。（广《文选》作吉。○《宋书》乐志。《乐府诗集》十六。风雅翼。选诗补遗下。广《文选》十二。《诗纪》五。○刘履曰：篇末收中吾三字。其义未详。疑曲调之馀声。如乐录所谓羊无夷、伊那何之类。逯案。此三安当是残句。与翁离曲同例。又江有香草目以兰。目以兰与蕙用兰、风以寒语法同。则目亦香草也。疑为茝之误。）  

【远如期】  

〖一曰远期。《宋书》乐志有晚芝曲。沈约言旧史云诂不可解。疑是汉远期曲也。古今乐录曰：汉太乐食举曲有远期。至魏省之。〗  

远如期。益如寿。处天左侧。大乐万岁。与天无极。雅乐陈。佳哉纷。单于自归。动如惊心。虞心大佳。万人还来。谒者引。乡殿陈。累世未尝闻之。增寿万年亦诚哉。（○《宋书》乐志。《乐府诗集》十六。广《文选》十二。《诗纪》五。○逯案。远如期、益如寿。两如字皆声。与蛱蝶曲轩奴轩之奴殆同。故远如期实即远期也。此曲盖美宣帝时单于来朝之作。《汉书》匈奴传云。单于朝甘泉。礼毕。宿长平。上登长平诏单于勿谒。其左右当户之群臣。皆得列观。及诸蛮夷君长侯王数万咸迎於渭桥下。夹道陈、上登渭桥。咸称万岁。正与此曲所写相同。又宣帝纪有司议曰：匈奴单于乡风慕义。举国同心。奉珍朝贺。自古未之有也云云。与此累世未尝闻之。义同。）  

【石留】〖《诗纪》作流。〗  

石留凉阳凉石。水流为沙锡以微。河为香向始<奚禾>。冷将风阳北逝。肯无敢于于扬。心邪怀兰志金安薄北方开留离兰。（○《宋书》乐志。《乐府诗集》十六。《诗纪》五。○逯案。留、凉双声。阳、凉叠韵。皆石之形容。锡读为细。与前曲高以大语法同。言细又微也。冷将风阳北逝。冬日行北陆。故曰阳北逝。盖上言石沙之销毁。下言时光之迅速。）  

马援  

〈援。字文渊。扶风茂陵人。建武四年。奉使洛阳。以为待诏。历太中大夫、陇西太守、虎贲中郎将。拜伏波将军。封新息侯。二十五年。击五溪蛮。卒于军。建初三年。追谥曰忠成侯。〉  

【武溪深】〖《乐府》作武溪深行。《诗纪》同。乐府云。一作武陵深行。〗  

〖《古今注》曰：武溪深。乃马援南征之所作也。援门生爰寄生善吹笛。援作歌和之。名曰武溪深。其曲云。〗  

滔滔五溪一何深。鸟飞不度兽不敢临。嗟哉五溪多毒淫。（○《古今注》中。《乐府诗集》七十四。欧阳集古录上。《诗纪》三。○逯案。《御览》六十七引善歌录歌曰：武溪深复深。飞鸟不能渡。游兽不能临云。殆别是一歌也。）  

王吉  

〈吉。明帝时为虎贲。〉  

【射乌辞】  

〖《风俗通》曰：明帝东巡。有乌飞鸣乘舆上。虎贲王吉射之。作辞云云。帝赐钱百万。遂令亭壁皆画乌。〗  

乌乌哑哑。引弓射。洞左腋。陛下寿万年。臣为二千石。（○《初学记》三十引《风俗通》。《太平环宇记》九。《诗纪》四。）  

白狼王唐菆  

【歌诗】  

〖广《文选》作莋都夷歌三章。《诗纪》同。逯案。蜀都赋云。陪以白狼。夷歌成章。○《后汉书》曰：明帝时。益州刺史朱辅宣示汉德。咸怀远夷。自汶山以西。前世所不至。正朔所未加。白狼、槃木、唐菆等百馀国。皆举种称臣奉贡。白狼王唐菆作诗三章。歌颂汉德。辅使译而献之。〗  

【远夷乐德歌】  

大汉是治。与天合意。吏译平端。不从我来。闻风向化。所见奇异。多赐缯布。甘美酒食。昌乐肉飞。屈申悉备。蛮夷贫薄。无所报嗣。愿主长寿。子孙昌炽。  

【远夷慕德歌】  

蛮夷所处。日入之部。慕义向化。归日出主。圣德深恩与人富厚。冬多霜雪。夏多和雨。寒温时适。部人多有。涉危历险。不远万里。去俗归德。心归慈母。  

【远夷怀德歌】  

荒服之外。土地墝埆。食肉衣皮。不见盐谷。吏译传风。大汉安乐。携负归仁。触冒险狭。高山岐峻。缘崖磻石。木薄发家。百宿到洛。父子同赐。怀抱匹帛。传告种人。长愿臣仆。（○《后汉书》西南夷传。广《文选》十四。《诗纪》四。又《初学记》十五引第二章。）  

杜笃  

〈笃。字季雅。京兆杜陵人。仕郡为文学掾。建初三年。车骑将军马防击西羌。请笃为从事中郎。战没於射姑山。所著赋、诔、吊、书、赞七言及杂文凡十八篇。〉  

【京师上巳篇】  

窈窕淑女美胜艳。妃戴翡翠珥明珠。（○《书钞》百三十五。○逯案。《书钞》原题杜季稚。稚殆雅之讹。又汉人七言率句句用韵。此艳珠不叶。疑非出一章。）  

梁鸿  

〈鸿。字伯鸾。平陵人。家贫而尚节介。隐居霸陵山中。后居吴。皋伯通舍之於家。鸿潜避著书十馀篇。卒於吴。〉  

【五噫歌】  

〖《后汉书》曰：梁鸿东出关。过京师。作五噫之歌。肃宗闻而非之。求鸿不得。〗  

陟彼此芒兮噫。顾览帝京兮噫。宫室崔嵬兮噫。民之劬劳兮噫。辽辽未央兮噫。（《御览》或末二句互倒。又辽辽作寥寥。○后《汉书》梁鸿传。《书钞》一百六。《文选》四十三与嵇茂《齐书》注。《御览》百五十八、五百七十二。环宇记三。《文选》补遗三十五。广《文选》十四。又事类赋歌赋注。《诗纪》三。）  

【适吴诗】  

〖《后汉书》曰：鸿易姓运期。名耀。字侯光。与妻子居齐鲁之间。有顷又去适吴。将行作《诗》曰云云。〗  

逝旧邦兮遐征。将遥集兮东南。心惙怛兮伤悴。忘菲菲兮升降。欲乘策兮纵迈。疾吾俗兮作谗。竞举枉兮措直。咸先佞兮唌々。固靡惭兮独建。冀异州兮尚贤。聊逍遥兮遨嬉。缵仲尼兮周流。傥云睹兮我悦。遂舍车兮即浮。过季札兮延陵。求鲁连兮海隅。虽不察兮光貌。幸神灵兮与休。惟季春兮华阜。麦含英兮方秀。哀茂时兮逾迈。愍芳香兮日臭。悼吾心兮不获。长委结兮焉究。口嚣嚣兮余讪。嗟恇々兮谁留。（○《后汉书》梁鸿传。《诗纪》三。又《类聚》三引秀一韵。吴棫韵补二引隅、休二韵。）  

【思友诗】（《诗纪》云。一作思高恢。）  

〖《后汉书》曰：鸿友人京兆主恢。少好《老子》。隐於华阴山。及鸿东游。思恢作诗。二人遂不复相见。恢亦高抗。终身不仕。〗  

鸟嘤嘤兮友之期。念高子兮仆怀思。想念恢兮爰集兹。（○《后汉书》梁鸿传。《诗纪》三。）  

东平王刘苍  

〈苍。明帝同母弟。建武十五年。封东平公。十七年。进爵为王。明帝即位。拜骠骑将军。永平五年归国。建初八年卒。〉  

【武德舞歌诗】  

〖东观《汉记》曰：明帝永平三年八月。公卿奏世祖庙舞名。东平王苍议。以汉制宗庙。各奏其乐。不皆相袭。光武皇帝扰乱中兴。武功盛大。庙光舞宜曰大武之舞。乃进武德舞歌诗。遂用之於光武庙焉。〗  

於穆世庙。肃雍显清。俊乂翼翼。秉文之成。越序上帝。骏奔来宁。建立三雍。封禅泰山。章明图谶。放唐之文。休矣惟德。罔射协同。本支百世。永保厥功。（○续《汉书》祭祀志九注。乐府五十二。广《文选》八。《诗纪》三。○此歌广《文选》作汉庙登歌诗。查南《齐书》乐志云。永平三年。东平王苍造光武庙登歌一章二十六句。其辞称述功德云。今此诗仅一十四句。知已经删节矣。）  

班固  

〈固。字孟坚。扶风安陵人。永平中。召诣校书部。除兰台令史。迁为郎。建初中。迁玄武司马。永元初。大将军窦宪出塞。以为中护军。行中郎将事。四年。宪败。坐下狱死。年六十一。有集十七卷。〉  

【明堂诗】〖固作《东都赋》。系自此以下五诗。〗  

於昭明堂。明堂孔阳。圣皇宗祀。穆穆煌煌。上帝宴飨。五位时序。谁其配之。世祖光武。普天率土。各以其职。猗欤缉熙。允怀多福。（○《后汉书》班固传。《文选》一。《御览》五百三十三。风雅翼补遗下。《诗纪》三。）  

【辟雍诗】  

乃流辟雍。辟雍汤汤。圣皇莅止。造舟为梁。皤皤国老。乃父乃兄。抑抑威仪。孝友光明。於赫太上。示我汉行。洪化惟神。永观厥成。（○《后汉书》班固传。《文选》一。《御览》五百三十四。风雅翼补遗下。《诗纪》三。）  

【灵台诗】  

乃经灵台。灵台既崇。帝勤时登。爰考休徵。三光宣精。五行布序。习习祥风。祁祁甘雨。百谷蓁蓁。庶草蕃庑。屡惟丰年。於皇乐胥。（○《后汉书》班固传。《文选》一。《御览》五百三十四。风雅翼补遗下。《诗纪》三。）  

【宝鼎诗】  

岳修贡兮川效珍。吐金景兮歊浮云。宝鼎见兮色纷缊。焕共炳兮被龙文。登祖庙兮享圣神。昭灵德兮弥亿年。（○《后汉书》班固传。《文选》一。《诗纪》三。）  

【白雉诗】  

启灵篇兮披瑞图。获白雉兮效素乌。嘉祥阜兮集皇都。发皓羽兮奋翘英。容洁朗兮於纯精。彰皇德兮侔周成。永延长兮膺天庆。（○《后汉书》班固传。《文选》一。《诗纪》三。）  

【论功歌诗】  

〖固为汉颂。系此歌诗。○《御览》作颂论功诗灵芝歌。乐府作古辞灵芝歌。广《文选》同。事类赋作汉倾论功歌诗灵芝歌。《诗纪》作郊祀灵芝歌。〗  

因露寝兮产灵芝。象三德兮瑞应图。延寿命兮光此都。配上帝兮象太微。参日月兮扬光辉。（○《初学记》十五。《御览》五百七十。《乐府诗集》一。事类赋歌赋。广《文选》十一。《诗纪》三。）  

──右灵芝歌  

后土化育兮四时行。修灵液养兮元气覆。冬同云兮春脉沐。膏泽洽兮殖嘉谷。（○《御览》一。○逯案。此篇《诗纪》缺收。仅见《御览》作汉颂论功歌诗。大抵固作汉颂中附论功歌诗若干篇。各篇并有小题。此与上灵芝歌皆其佚遗也。姑依诗义补嘉禾歌三字。藉配上篇云尔。）  

──右嘉禾歌  

【咏史】  

〖《文选》注作班固歌诗。诗品曰：孟坚才流。而老於掌故。观其咏史。有感叹之词。  

三王德弥薄。惟后用肉刑。太苍令有罪。就递长安城。自恨身无子。困急独茕茕。小女痛父言。死者不可生。上书诣阙下。思古歌鸡鸣。忧心摧折裂。晨风扬激声。圣汉孝文帝。恻然感至情。百男何愦愦。不如一缇萦。（○《史记》苍公传正义。《文选》三十六策秀才文注。广《文选》八。《诗纪》三。）  

【诗】  

长安何纷纷。诏葬霍将军。刺绣被百领。县官给衣衾。（○《御览》八百十五。）  

宝剑值千金。指之干树枝。（○《书钞》百二十二。《御览》三百四十四。）  

延陵轻宝剑。（○《御览》三百四十四。）  

崔骃  

〈骃。字亭伯。涿郡安平人。少游太学。与班固、傅毅齐名。和帝初。车骑将军窦宪辟为府掾。进主簿。察高第。出为长岑长。不之官而归。永元四年卒。有集十卷。〉  

【歌】  

〖骃作北巡颂。系此。〗  

皇皇太上湛恩笃兮。庶见我王咸思觌兮。仁爱纷纭德优渥兮。滂霈群生泽淋漉兮。惠我无疆承天祉兮。流衍万昆长无已兮。（○文馆词林三百四十六。）  

【安封侯诗】〖《御览》作安丰侯诗。逯案。续汉志有安丰。无安封。则作安丰为是。〗  

戎马鸣兮金鼓震。壮士激兮忘身命。被兕甲兮跨良马。挥长戟兮彀强弩。（○《类聚》五十九。广《文选》十。《诗纪》三。又《御览》三百三十九引马、弩二韵。）  

【七言诗】  

鸾鸟高翔时来仪。应治归德合望规。啄食楝实饮华池。（○《御览》九百十六。百三家集崔亭伯集）  

【又】  

皦皦练丝退浊污。（○《文选》二十五答傅咸注。）  

【三言诗】  

屏九皋。咏典文。披五素。耽三坟。（○《书钞》九十七。）  

傅毅  

〈毅。字武仲。扶风茂陵人。建初中为兰台令史。拜郎中。与班固、贾逵共典校秘书。永元初。车骑将军窦宪请为记室。宪迁大将军。以为司马。有集五卷。〉  

【迪志诗】  

〖《后汉书》曰：毅永平中於平陵习章句。因作迪志诗。〗  

咨尔庶士。迨时斯勖。日月逾迈。岂云旋复。哀我经营。膂力靡及。在兹弱冠。靡所树立。於赫我祖。显于殷国。贰迹阿衡。克光其则。武丁兴商。伊宗皇士。爰作股肱。万邦是纪。奕世载德。迄我显考。保膺淑懿。缵修其道。汉之中页。俊乂式序。秩彼殷宗。光此勋绪。伊余小子。秽陋靡逮。惧我世烈。自兹以坠。谁能革浊。清我濯溉。谁能昭暗。启我童昧。先人有训。我讯我诰。训我嘉务。诲我博学。爰率朋友。寻此旧则。契阔夙夜。庶不懈忒。秩秩大猷。纪纲庶式。匪勤匪昭。匪壹匪测。农夫不怠。越有黍稷。谁能云作。考之居息。二事败页。多疾我力。如彼遵衢。则罔所极。二志靡成。聿劳我心。如彼兼听。则溷於音。於戏君子。无恒自逸。徂年如流。鲜兹暇日。行迈屡税。胡能有迄。密勿朝夕。聿同始卒。（○《后汉书》傅毅传。广《文选》八。《诗纪》三。又《类聚》二十三引勖、复、国、则、逮、坠、逸、日八韵。《文选》四十一论盛孝章书注引日一韵。○逯案。《后汉书》膂力靡及句。膂作旅。注云。陈也。靡所树立句。树作庶。注云。无所庶几成立也。是李贤所见本作旅作庶。与广《文选》、《诗纪》皆异。作膂作树似於义较胜。）  

【歌】  

〖毅作七激。系此。〗  

陟景山兮采芳苓。哀不惨伤乐不流声。弹羽跃水叩角奋荣。沈微玄穆感物寤灵。（○《类聚》五十七。）  

刘珍  

〈珍。字秋孙。一名宝。南阳蔡阳人。永初中为谒者仆射。永宁初。迁侍中、越骑校尉。延光四年。拜宗正。永建元年。转卫尉。卒官。有集二卷。〉  

【赞贾逵诗】  

摛藻扬晖。如山如云。世有令闻。以迄于君。（○《书钞》一百。）  

刘騊駼  

騊駼。永初中。召入东观。除校书郎。有集二卷。  

【诗】  

缥碧以为瓦。（○《白帖》三刘駼騊诗。○逯案。駼騊二字倒误。）  

李尤  

〈尤。字伯仁。广汉雒人。永元中。召诣东观。拜兰台令史。安帝时为谏议大夫。顺帝初。迁乐安相。卒年八十三。有集五卷。〉  

【九曲歌】  

年岁晚墓时已斜。安得壮士翻日车。（○《书钞》百四十九。《类聚》一。杜公瞻编珠。《御览》四。事类赋日赋。草堂诗笺十一洗马诗注。《诗纪》三。）  

肥骨消灭随尘去。（○《文选》二十八挽歌注。）  

【武功歌】  

□□□。鸣金鼓。马模起。士激怒。（○《书钞》百二十一。）  

清埃飞。连日月。（○《文选》二十一谢宣远张子房诗注。）  

恩普洽。威令行。（○《文选》五十九齐故安陆昭王碑注。）  

身非金石。名俱灭焉。（○《文选》三十七求自试表注。）  

石Ａ１５  

〈Ａ１５。字子才。甘陵人。〉  

【费凤别碑诗】  

〖碑云。君舅家中孙甘陵石勋。字子才。载驰载驱。来奔于丧庭。肝摧意悲。感切伤心。瞻彼碑诔。怀之好音。司马慕兰相。南容复白珪。仰之以弥高。赞之而弥坚。不堪哀且思。叙诗之一篇。庶<辶几>昔子夏。起夫子之所言。其辞曰：  

君讳凤。字伯萧。梁相之元子。九江太守之长兄了。世德袭爵。银艾相亚。恢遐祖之鸿轨。拓前代之休踪。邈逸越而难继。非群愚之所颂。仁义本於心。慈孝著於性。不失典术。行不越矩度。清洁曒尔。泥而不滓。恤忧矜厄。施而不记。由近及远。靡不覆载。帮能阐令名而云腾。扬盛声而风布。践郡右职。三贡献计。辟州式部。忠以卫上。汉安二年。吴郡太守东海郭君以君有逶虵之节。自公之操。年卅一举孝廉。拜郎中。除或国新平长。神化风靡。惠以流下。静而为治。匪烦匪扰。乾乾日稷。矜此黔首。功成事就。色斯高举。  

宰司委职位。思贤以自辅。玄懿守谦虚。白驹以{逐巾}阻。丹阳有越寇。没□□□□。命君讨理之。试守故鄣长。盖危乱有不让。又畏此之罪罟。□□而□牧。爰止其师旅。窎若飞鹰鵕。<去虎>若夫虓虎。强者绥以德。弱者以仁抚。简在上帝心。功训而特纪。轓舆宰堂邑。基月而致道。视□□□□。遂据亏卿尹。中表之恩情。兄弟与甥舅。樢与女萝性。乐松之茂好。闻君显令名。举宗为欢喜。不悟奄忽终。藏形而匿影。耕夫释耒耜。桑妇投钩莒。道阻而且长。望远泪如雨。荚马循大路。搴裳而涉洧。悠悠歌黍离。思黄鸟集亏楚。惴惴之临穴。送君於厚土。嗟嗟悲且伤。每食□不饱。夫人笃旧好。不以存亡改。文平感渭阳。凄怆益以甚。诸姑咸璧踊。爰及君伯姊。孝孙字元宰。生不识考妣。追惟厥祖恩。蓬首斩縗杖。世所不能为。流称於乡党。见吾若君存。剥裂而不已。壹别会无期。相去三千里。绝翰永慷慨。泣下不可止。（○《隶释》九。《续古文苑》四。）  

## 全汉诗卷六  

张衡  

〈衡。字平子。南阳西鄂人。永平中。举孝廉。连辟公府皆不就。永初中。大将军邓骘累召不应。公车特徵。拜郎中。迁尚书郎。转太史令。顺帝初。再转。复为太史令。阳嘉中。迁侍中。永和初。出为河间相。徵拜尚书。四年卒。年六十二。有集十四卷。〉  

【歌】  

〖衡为太史令。尝忧及难。作思玄赋。系此。〗  

天地烟煴。百卉含花。鸣鹤交颈。雎鸠相和。处子怀春。精魂回移。如何淑明。忘我实多。（○《后汉书》张衡传。《文选》十五。○逯案。《诗纪》载思玄诗一首。细检知乃思玄系辞。今从删。而《别录》此歌。）  

【歌】  

〖衡作东巡诰。系此。〗  

皇皇者凤。通玄知时。萃于山趾。与帝邀期。吉事有祥。惟汉之祺。（○《类聚》三十九。）  

【歌】  

〖衡作舞赋。系此。〗  

惊雄逝兮孤雌翔。临归风兮思故乡。（○《类聚》四十三。《初学记》十五。）  

【叹】  

〖衡作定情赋。系此。〗  

大火流兮草虫鸣。繁霜降兮草木零。秋为期兮时已征。思美人兮悉民屏营。（○《类聚》十八。广《文选》十四。古乐苑三十二。《诗纪》三。○逯案。此定情赋中之叹也。《诗纪》从广《文选》作定情歌。则杜撰矣。）  

【同声歌】  

〖乐府解题曰：同声歌。张衡所作也。言归人自谓幸得充闺房。愿勉供妇职。不离君子。思为莞簟。在下以蔽匡床衾裯。在上以护霜露。缱绻枕席。没齿不忘焉。以喻臣子之事君也。〗  

邂逅承际会。得充君后房。情好新交接。恐栗若探汤。不才勉自竭。贱妾职所当。绸缪主中馈。奉礼助烝尝。思为苑蒻席。在下蔽匡床。愿为罗衾帱。在上卫风霜。洒扫清枕席。鞮芬以狄香。重户结金扃。高下华灯光。衣解巾粉御。列图陈枕张。素女为我师。仪态盈万方。众夫所希见。天老教轩皇。乐莫斯夜乐。  

没齿焉可忘。（○玉台新咏一。《乐府诗集》七十六。广《文选》十三。《诗纪》三。○吴骞拜经楼诗话引虫获轩笔记云。平子同声歌。洒扫清枕席。鞮芬以狄香。王制西方曰狄鞮。古诗中所谓迷迭、兜纳诸香。大都出于西域。故曰鞮芬狄香。鞮芬即狄香。重言之者。古人常有此文法。素女为我师。仪态刑万方。众夫所希见。天姥教轩皇。刑今本作盈。姥今本作老。皆非。《抱朴子》。黄帝论导养而质元素二女。徐孝穆文。优游俯仰。极素女之经天。升降盈虚。尽轩皇之图艺。与此意同。○逮案。鞮芬、狄香。重言之。说甚是。谓盈旧作刑。老旧作姥。不知根据何本。惟天老、天姥本同。又黄节汉魏乐府笺注云。张衡七辩曰：假明兰灯。指图观列。蝉绵宜愧。夭绍纡折。此女色之丽也。盖即所言列图陈、仪态万方也。《汉书》艺文志。房中八家有天老杂子阴道二十五卷。黄帝三王养阳方二十卷。列图以下。盖即汉志所言房中也。玉房秘决黄帝问素女玄女阴阳之事。皆黄帝养阳方遗说也。）  

【歌】〖《书钞》作诗。〗  

浩浩阳春发。杨柳何依依。百鸟自南归。翱翔萃我枝。（○《御览》二十。又《书钞》百五十四引猗一韵。）  

【怨诗】  

〖文心雕龙曰：张衡怨篇。清曲可诵。〗  

秋兰。咏嘉美人也。嘉而不获。用故作是诗也。  

猗猗秋兰。植彼中阿。有馥其芳。有黄其葩。虽曰幽深。厥美弥嘉。之子之远。我劳如何。（○《御览》九百八十三。困学纪闻十八。广《文选》九。《诗纪》三。○逯案。《诗纪》作怨篇。今据《御览》改之。《诗纪》从广《文选》。不载序文。今为补入。）  

我闻其声。载坐载起。（○《文选》二十三赠士孙文始诗注。范晞文对床夜语。）  

同心离居。绝我中肠。（○《文选》二十三赠士孙文始诗注。）  

【诗】  

愿言不获。终然永思。（○《文选》二十四赠秀才入军诗注。）  

【国愁诗】〖并序〗  

张衡不乐久处机密。阳嘉中。出为河间相。时国王骄奢。不遵法度。又多豪右并兼之家。衡下车。治威严。能内察属县。奸猾行巧劫。皆密知名。下吏收捕。尽服擒。诸豪侠游客。悉惶惧逃出境。郡中大治。争讼息。狱无系囚。时天下渐弊。郁郁不得志。为四愁诗。郊屈原以美人为君子。以珍宝为仁义。以水深雪雰为小人。思以道术为报。贻於时君。而惧谗邪不得以通。其辞曰：（○《文选》二十九。又《文选》二十一咏史诗注引一句。○逯案。此序乃后人伪托。而非衡所作。王观国学林辨之甚详。兹不列举。）  

一思曰：我所思兮在太山。欲往从之梁父艰。侧身东望涕沾翰。美人赠送我金错刀。何以报之英琼瑶。路远莫致倚逍遥。何为怀忧心烦劳。（○《文选》二十九。玉台新咏九。《类聚》三十五。《诗纪》三。又《御览》三百四十六、八百九并引刀、瑶二韵。）  

二思曰：我所思兮在桂林。欲往从之湘水深。侧身南望涕沾襟。美人赠我金琅玕。何以报之双玉盘。路远莫致倚惆怅。何为怀忧心烦伤。三思曰：我所思兮在汉阳。欲往从之陇阪长。侧身西望涕沾裳。美人赠我貂襜褕。何以报之明月珠。路远莫致倚踟蹰。何为怀忧心烦纡。（○《文选》二十九。玉台新咏九。《类聚》三十五。《诗纪》三。又《御览》七百八引一韵。）  

四思曰：我所思兮在雁门。欲往从之雪雰雰。侧身北望涕沾巾。美人赠我锦绣段。何以报之青玉案。路远莫致倚增叹。何为怀忧心烦惋。（○《文选》二十九。玉台新咏九。《诗纪》三。又《书钞》百三十三引被、案二韵。《类聚》三十五引门、纷、巾、段、案五韵。）  

朱穆  

〈穆。字公叔。南阳宛人。元初末为郡督邮。后举孝廉。顺帝末。辟大将军梁冀府。桓帝初。举高第。为侍御史。永兴中。擢冀州刺史。延熹六年卒。年六十四。赠益州太守。蔡邕与门人议谥曰文忠先生。有集二卷。〉  

【与刘伯宗绝交诗】  

北山有鸱。不洁其翼。飞不正同。寝不定息。饥则木揽。饱则泥伏。饕餮贪污。臭腐是食。填肠满嗉。嗜欲无极。长鸣呼凤。谓凤无德。凤之所趣。与子异域。永从此决。各自努力。（○《后汉书》朱穆传注引穆集。）  

（《诗纪》三）  

后汉灵帝刘宏  

〈宏。章帝玄孙。世封解渎亭侯。永康元年。桓帝崩。无子。奉迎即位。改元四。建宁、熹平、光和、中平。在位二十二年。中平六年卒。年三十四。谥曰孝灵皇帝。〉  

【招商歌】  

〖拾遗记曰：灵帝初平三年。游於西园。起裸游馆千间。采绿苔而被阶。引渠水以绕砌。周流澄澈。乘船游漾。选玉色宫人执稿楫。又奏招商之曲以来凉风。歌曰：〗  

凉风起兮日照渠。青荷书偃叶夜舒。惟日不足乐有馀。清丝流管歌玉凫。千年万岁嘉难逾。（○拾遗记六。古文菀八。《太平广记》二百三十六。《诗纪》三。）  

郦炎  

〈炎。字文胜。范阳人。灵帝时。州郡辟命。皆不就。后风病。妻始产而惊死。妻家讼之。熹平六年死狱中。年二十八。有集二卷。〉  

【诗二首】〖广《文选》作见志诗。《诗纪》同。〗  

大道夷且长。窘路狭且促。修翼无卑栖。远趾不步局。舒吾陵霄羽。奋此千里足。超迈绝尘驱。倏忽谁能逐。贤愚岂常类。禀性在清浊。富贵有人籍。贫贱无人录。通塞苟由已。吉士不相卜。陈平敖里社。韩信钓河曲。终居天下宰。食此万钟禄。德音流千载。功名重山狱。（○《后汉书》郦炎传。风雅翼遗诗一。广《文选》九。《诗纪》三。又《文选》二十四於承明作与弟士龙诗注引舒吾凌霄羽一句。）  

灵芝生河洲。动摇因洪波。兰荣一何晚。严霜瘁其柯。哀哉二芳草。不植太山阿。文质道所贵。遭时用有嘉。绛灌临衡宰。谓谊崇浮华。贤才抑不用。远投荆南沙。抱玉乘龙骥。不逢乐与和。安得孔仲尼。为世陈四科。（○《后汉书》郦炎传。风雅翼遗诗一。广《文选》九。《诗纪》三。又《类聚》八十一、《御览》五十六、九百八十三并引波、柯、阿三韵。《类聚》作兰诗。○逯案。动摇因洪波句。《御览》引因作困。於义为胜。）  

桓麟  

〈麟。字元凤。沛郡龙亢人。辟司徒掾。桓帝初为议郎。侍讲禁中。出为许令。病免。以母丧哀毁卒。有集二卷。〉  

【答客诗】  

〖文士传曰：麟伯父乌。官至太尉。麟年十二。在座。乌告客曰：吾此弟子。知有异才。殊能作诗。客乃作《诗》曰云云。麟庄声答曰：〗  

邈矣甘罗。超等绝伦。伊彼杨乌。命世称贤。嗟予蠢。弱。殊才伟年。仰惭二子。俯愧过言。（○《类聚》三十一。《御览》三百八十五、五百十二。《诗纪》三。）  

【客示桓麟诗】〖附〗  

甘罗十二。杨乌九龄。昔有二子。今则桓生。参差等踪。异世齐名。（○《御览》五百十二。《诗纪》三。又《类聚》三十一、《御览》三百八十五并引龄、生二韵。）  

应季先  

〈季先。汝南人。曾为巴郡太守。〉  

【美严王思诗】  

〖《华阳国志》曰：巴郡严王思为扬州刺史。惠爱在民。每当迁官。吏民塞路攀辕。诏遂留之。居官十八年卒。百姓若丧老妣。义崇送者。赍钱百万。欲以赡王思家。其子徐州刺史。不受送吏。义崇不忍持还。乃送以为食。食行客。巴郡太守汝南应季先善而美之。乃作《诗》曰：〗  

乘彼西汉。潭潭其渊。君子恺悌。作民二亲。没世遗爱。式镜后人。（○《华阳国志》巴志。）  

侯瑾  

〈瑾。字子瑜。敦煌人。桓帝时。徵有道。复徵博士。皆不至。有集二卷。〉  

【歌诗】  

周公为司马。白鱼入王舟。（○《书钞》五十一。）  

【述志诗】  

嫫母升玉堂。（○《初学记》十。）  

秦嘉  

〈嘉。字士会。陇西人。桓帝时。仕郡。举上计掾入洛。除黄门郎。病卒于津乡亭。〉  

【述婚诗】  

群祥既集。二族交欢。敬兹新姻。六礼不愆。羔雁总备。玉帛笺笺。君子将事。威仪孔闲。猗兮容兮。穆矣其言。（○《初学记》十四。章本古文苑八。广《文选》十五。《诗纪》四。）  

纷彼婚姻。祸福之由。卫女与齐。褒姒灭周。战战竞竞。惧德不仇。神启其吉。果获令攸。我之爱矣。荷天之休。（○同上）  

【赠妇诗】  

暧暧白日。引曜西倾。啾啾鸡雀。群飞赴楹。皎皎明月。煌煌列星。严霜凄怆。飞雪覆庭。寂寂独居。寥寥空室。飘飘帷帐。荧荧华烛。尔不是居。帷帐何施。尔不是照。华烛何为。（○玉台新咏九。《诗纪》四。）  

【赠妇诗】〖《诗纪》作留郡赠妇诗。〗三首  

嘉为郡上掾其妻徐淑。寝疾还家。不获面别。赠诗云尔。（西溪丛话无尔字。○纪容舒玉台新咏考异改上掾为上计。并云。计。宋刻作掾。西溪丛话引此文。注。掾一作计。案汉法。岁终郡国各遣吏上计。郑玄注《周礼》岁终则令群吏致事句。谓若今上计是也。其所遣之吏亦谓之上计。后汉赵壹传。光和元年。举郡上计。《晋书》宣帝纪。建安六年。郡举上计掾。钟嵘诗品直题汉上计秦嘉。嘉及其妻往来书亦并称为郡诣京师。则作计为是。宋刻误也。冯氏《诗纪》又因汉有上郡。遂倒其文为上郡掾。更误中之误矣。）  

人生譬朝露。居世多屯蹇。忧艰常早至。欢会常苦晚。念当奉时役。去尔日遥远。遣车迎子还。空往复空返。省书情凄怆。临食不能饭。独坐空房中。谁与相劝勉。长夜不能眠。伏枕独展转。忧来如循环。匪席不可卷。（○玉台新咏一。西溪业话下。广《文选》十。《诗纪》四。又《文选》三十拟今日良宴会诗注引晚一韵作答妇诗。吴棫韵补三引返、卷二韵。○逯案。西溪丛话以此为徐淑所作。失之不察。）  

皇灵无私亲。为善荷天禄。伤我与尔身。少小罹茕独。既得结大义。欢乐苦不足。念当远离别。思念叙款曲。河广无舟梁。道近隔丘陆。临路怀惆怅。中驾正踯躅。浮云起高山。悲风激深谷。良马不乃鞍。轻车不转毂。针药可屡进。愁思难为数。贞士笃终始。恩义可不属。（玉台作不可属。西溪丛话同。广《文选》作不可促。《诗纪》同。○玉台新咏一。西溪丛话下。广《文选》十。《诗纪》四。又《文选》二十五谢灵运酬从弟惠连诗注引一句。○逯案。此诗末句不可属或不可促。义皆不通。陆士衡君子有所思行。耽毒不可恪。敬齐《古今注》谓不可乃可不之倒。言不可不慎。此末句殆与同例。言不可不属也。又思念叙款曲句。选注作思面叙款曲。於义较胜。汉人五言句常有上三下二者。今面字作念。殆后人不知妄改耳。）  

肃肃仆夫征。锵锵扬和铃。清晨当引迈。束带待鸡鸣。顾看空室中。仿佛相姿形。一别怀万恨。起坐为不宁。何用叙我心。遗思致款诚。宝钗好耀首。明镜可鉴形。芳香去垢秽。素琴有清声。诗人感木瓜。乃欲答瑶琼。愧彼赠我厚。惭此往物轻。虽知未足报。贵用叙我情。（○玉台新咏一。西溪丛话下。《文选》五十五刘孝标广绝交论注。《诗纪》四。）  

【答妇诗】  

哀人易感伤。（○《文选》二十三七哀诗注。）  

【诗】  

过辞二亲墓。振策陟长衢。（○《文选》二十六赴洛道中诗注。）  

【诗】  

严石郁嵯峨。（○《文选》二十六河阳县诗注。）  

徐淑  

〈淑。陇西人。黄门郎秦嘉妻。有集一卷。〉  

【答秦嘉诗】  

妾身兮不令。婴疾兮来归。沉滞兮家门。历时兮不差。旷废兮侍觐。情敬兮有违。君今兮奉命。远适兮京师。悠悠兮离别。无因兮叙怀。瞻望兮踊跃。伫立兮徘徊。思君兮感结。梦想兮容晖。君发兮引迈。去我兮日乖。恨无兮羽翼。高飞兮相追。长吟兮永叹。泪下兮沾衣。（○玉台新咏一。西溪丛话下。广《文选》十。《诗纪》四。）  

仇靖  

〈靖。字汉德。武都下辨人。为郡从史。〉  

【李翕析里桥郙阁颂新诗】  

〖碑云。太守汉阳阿阳李君讳翕。字伯都。以建宁三年二月辛巳到官。乃俾衡官掾下辨仇审改解危殆。即便求隐。析里大桥於{人下}乃造。行人夷欣。慕君靡已。乃咏新《诗》曰：〗  

□□□□兮水兑之间。高山崔隗兮不流荡荡。地既塉确兮与寇为邻。□□□□□□以析分。或失绪业兮至于困贫。危危累卵兮圣朝闵怜。镸毛艾究□兮幼□□□。救倾兮全育□遗。劬劳日稷兮惟惠勤勤。黄邵朱龚兮盖不□□充赢兮百姓欢欣。佥曰太平兮文翁复存。（○录释四。金石遗文录。王念孙读书杂志。）  

赵壹  

〈壹。字元叔。汉阳西县人。光和初。举郡上计。十辟公府。并不就。有集二卷。〉  

【秦客诗】  

〖壹作疾邪赋托为此诗。○诗品曰：元叔散愤兰蕙。指斥囊钱。苦言切句。良亦勤矣。斯人也而有斯疾。悲夫。〗  

河清不可俟。人命不可延。顺风激靡草。富贵者称贤。文籍虽满腹。不如一囊钱。伊优北堂上。抗髒倚门边。（《初学记》作前。又钱、前二韵颠倒。○《后汉书》赵壹传。《诗纪》三。又《初学记》二十七引前、钱二韵。《类聚》七十引钱一韵作客秦诗。又《白帖》二、四、草堂诗笺二十九吾宗诗注并引钱一韵。）  

【鲁生歌】（同上）  

势家多所宜。亥吐自成珠。被褐怀金玉。兰蕙化为刍。贤者虽独悟。所困在群愚。且各守尔分。勿复空驰驱。哀哉复哀哉。此是命矣夫。（○《后汉书》赵壹传。《诗纪》三。又《御览》三百八十七、七百六十七、九百八十三并引珠、刍二韵。）  

## 全汉诗卷七  

后汉少帝刘辩  

〈辩。灵帝长子。养于史道人家。谓之史侯。中平六年四月。即位。改元平熹。八月改元昭宁。在位六月。董卓废弘农王。〉  

【悲歌】  

〖《后汉书》曰：董卓废帝为弘农王。使李儒进鸩。王不肯饮。强饮之。不得已。乃与妻唐姬饮燕别。酒行。王悲歌云云。王令唐姬起舞。抗袖而歌云云。王谓姬曰：卿王者妃。势不复为吏民妻。自爱。从此长辞。遂饮药而死。时年十八。〗  

天道易兮我何艰。弃万乘兮退守蕃。逆臣见迫兮命不延。逝将去汝兮适幽玄。（○《后汉书》何后纪附王美人传。《御览》九十二、百五十。）  

【唐姬起舞歌】〖附〗  

〖唐姬。颍川人。少帝薨。归乡里。守节不嫁。献帝下诏迎姬。使侍中持节。拜为弘农王妃。〗  

皇天崩兮后土颓。身为帝王兮命夭摧。死生路异兮从此乖。奈我茕独兮心中哀。（○《后汉书》何后纪附王美人传。《御览》九十二、百五十。又《文选》二十八挽歌诗注引一句。）  

蔡邕  

〈邕。字伯喈。陈留圉人。建宁三年。辟司徒乔玄府。出补河平长。召拜郎中。校书东观。迁议郎。董卓为司空。徵属祭酒。补侍御史。迁尚书。寻为侍中。初平元年。拜左中郎将。封高阳侯。三年。卓诛。坐下狱死。年六十一。有集二十卷。〉  

【饮马长城窟行】〖《诗纪》云。《文选》作古辞。玉台作蔡邕。蔡集亦载此。〗  

青青河边草。绵绵思远道。远道不可思。宿昔梦见之。梦见在我傍。忽觉在他乡。他乡各异县。展转不可见。枯桑知天风。海水知天寒。入门各自媚。谁肯相为言。客从远方来。遗我双鲤鱼。呼儿烹鲤鱼。中有尺素书。长跪读素书。书中竟何如。上有加餐食。下有长相忆。（《类聚》作思。《白帖》、事类赋同。本集云。抄本作亿。○《文选》二十七作古辞。玉台新咏一。《类聚》四十一作乐府古诗。《乐府诗集》三十八作古辞。蔡中郎集外集。《诗纪》三。又《白帖》十作古诗。引鱼、书、如、思四韵。黄氏集千家注杜工部诗史补遗八引一句。草堂诗笺十四梦李诗注作乐府诗。引乡、忆二韵。《御览》九百三十六作古歌辞。引鱼、书二韵。事类赋鱼注作古诗。引鱼、书、如、思四韵。）  

【歌】〖《诗纪》作琴歌。〗  

〖邕作释诲。设为胡老援琴而歌曰：〗  

练余心兮浸太清。涤秽浊兮存正灵。和液畅兮神气宁。情志泊兮心亭亭。嗜欲息兮无由生。踔宇宙而遗俗兮眇翩翩而独征。（○《后汉书》蔡邕传。广《文选》十四。《诗纪》三。）  

【答对元式诗】〖本集作答元式诗。广《文选》同。〗  

伊余有行。爰戾兹邦。先进博学。同类率从。济济群彦。如云如龙。君子博文。贻我德音。辞之集矣。穆如清风。（○《类聚》三十一。广《文选》十。蔡中郎集外集。《诗纪》三。）  

【答卜元嗣诗】  

斌斌硕人。贻我以文。辱此休辞。非余所希。敢不酬答。赋诵以归。（○《类聚》三十一。《诗纪》三。）  

【翠鸟诗】  

庭陬有若榴。绿叶含丹荣。翠鸟时来集。振翼修形容。回顾生碧色。动摇扬缥青。幸脱虞人机。得亲君子庭。驯心托君素。雌雄保百龄。（○蔡中郎集外集。广《文选》十五。《诗纪》三。又《类聚》九十二引荣、形、青三韵。）  

【初平诗】  

暮宿河南怅望。天阴雨雪滂滂。（○《文选》二十新亭渚别范零陵诗注。又《文选》二十六酬王晋安诗注引上一句。又《文选》三十一杂体诗注、《文选》三十八为范尚书让吏部尚书第一表注。各引上句。并作蔡邕诗序。○逯案。选注引此或作诗序。若尔则此非六言诗。乃诗序之残文。）  

【酸枣令刘熊碑诗】  

〖碑云。君讳熊。字孟□。广陵海西人也。清越孤竹。德牟产奇。诚宜褒显。昭其宪则。乃相□咨度诹询。采摭谣言。刊□诗三章。其辞曰：○逯案。严可均辑蔡中郎集云。唐王建题此碑云。苍苔满字土埋龟。风雨消磨绝妙辞。不向图经中旧见。无人知是蔡邕碑。蔡。陈留圉人。酸枣属陈留。蔡为酸枣令德政碑。容或有之。图经者。陈留旧志。梁刘昭注补续汉志陈留郡此陈留志十一事。乃魏晋古书。王建或尝见之。语非凿空。今依图经入蔡集。洪景伯诋此碑文有云。七业勃然而兴。咸居今而好古。其诗则曰：有父子然后有君臣。文律如此。难以谓之绝妙辞。朱竹垞力辨之。谓诗以三言五言。继以四言。足以见文律之古云。〗  

清和穆铄。宋惟乾巛。惟狱降灵。笃生我君。服骨睿圣。允钟厥醇。诞生歧嶷。言协典坟。懿德震耀。孝行通神。动履规绳。文彰彪缤。成是正服。以道德民。（○《隶释》五。严可均辑《蔡中郎集》十五。）  

有父子然后有君臣。理财正辞。束帛戋戋。□梦刻像。鹤鸣一震。天临保汉。实生□勋。明试赋授。夷夏已亲。嘉锡来抚。潜化如神。其神伊何。录不伤人。（○同上）  

猗欤明哲。秉道之枢。养□之福。匪德之隅。渊乎其长。涣乎成功。政暇民豫。新我□通。用行则达。以诱我邦。赖兹刘父。用说其蒙。泽零年丰。黔首歌颂。（○同上）  

赵岐  

〈岐。字邠卿。京兆长陵人。初名嘉。字台卿。顺帝时。仕州郡。病废。永兴中。辟司空房植掾。后辟大将军梁冀府。举理剧。为皮氏长。延熹初。以忤宦官逃难四方。后遇赦。辟司徒胡广府。擢并州刺史。坐党事免。中平初。徵拜议郎。献帝西都。复拜议郎。迁太仆。兴平初。奉使荆州。建安六年卒。年九十馀。〉  

【歌】  

〖典略曰：赵岐卒。江陵作歌曰：○案典略说与范书异。〗  

国有逸民。姓赵氏名嘉。有志无时。命也奈何。（○《书钞》百六。《后汉书》赵岐传。《白帖》七。《书钞》百十引谢承《后汉书》。《御览》五百一引《后汉书》。又《御览》五百五十八、七百三十九并引三辅决录。又《文选》二十三悼亡诗注引何一韵。○逯案。《书钞》百六及《文选》注皆引典略此歌。今从之。）  

孔融  

〈融。字文举。灵帝时。辟司徒杨赐府。中平初。举高第。为侍御史。病免。辟司空掾。拜中军侯。迁虎贲中郎将。献帝初。以忤董卓左转议郎。出为北海相。刘备表为青州刺史。建安元年。为袁谭所攻。城陷出奔。徵为匠作大匠。迁少府。以忤曹操免。复为太中大夫。与刘桢、王粲、陈琳、阮瑀、徐干、应玚为建安七子。数以书争曹操。十三年为操所害。年六十五。有集十卷。〉  

【离合作郡姓名字诗】〖《类聚》作离合郡姓名诗。〗  

渔父屈节。水潜匿方。与峕进止。出行施张。吕公矶钓。阖口渭旁。九域有圣。无土不王。好是正直。女回于匡。海外有截。隼逝鹰扬。六翮将奋。羽仪未彰。虵龙之蛰。俾也可忘。玟璇隐曜。美玉韬光。无名无誉。放言深藏。按辔安行。谁谓路长。（离才字。合成举。○《类聚》此下注。鲁国孔融文举六字。○《类聚》五十六。古文苑四。石林诗话中。《诗纪》三。○逯案。此诗夹注小字。《诗纪》本之章樵古文苑注。今仍之。又案截字。汉碑每作<隹乚>。如杜尚碑<隹乚>彼海外。是其例。故海外有截。隼逝鹰扬。可以离乙字。此诗之为汉人作。有此一字。亦足证之。○逯案。《诗纪》此下有杂诗二首。经证知出李陵集。此略。）  

【临终诗】〖《书钞》作折杨柳行。〗  

言多令事败。器漏苦不密。河溃蚁孔端。山坏由猿穴。涓涓江汉流。天窗通冥室。谗邪害公正。浮云翳白日。靡辞无忠诚。华繁竟不实。人有两三心。安能合为一。三人成市虎。浸渍解胶漆。生存多所虑。长寝万事毕。（○古文苑四。《诗纪》三。《书钞》百五十八引密、穴二韵。）  

【六言诗三首】  

汉家中叶道微。董卓作乱乘衰。僣上虐下专威。万官惶布莫违。百姓惨惨心悲。（○古文苑四。《诗纪》三。）  

郭李分争为非。迁都长安思归。瞻望关东可哀。梦想曹公归来。（○同上）  

从洛到许巍巍。曹公忧国无私。减去厨膳甘肥。群僚率从祁祁。虽得俸禄常饥。念我苦寒心悲。（○同上）  

【诗】  

〖后魏《书》曰：夏侯道迁每咏孔融《诗》曰：〗  

坐上客恒满。樽中饮不空。（○后魏书七十一夏侯道迁传。《御览》四百九十三。《诗纪》三。）  

辛延年  

〈延年。爵里不祥。（《书钞》作辛延寿。后村诗话作后汉李延年。）〉  

【羽林郎诗】〖《书钞》作羽林郎歌。乐府无诗字。《诗纪》同。〗  

昔有霍家姝。姓冯名子都。依倚将军势。调笑酒家胡。胡姬年十五。春日独当垆。长裾加理带。广袖合欢襦。头上蓝田玉。耳后大秦珠。两鬟何窈窕。一世良所无。一鬟五百万。两鬟千万馀。不意金吾子。娉婷过我庐。银鞍何煜爚。翠盖空踟蹰。就我求清酒。丝绳提玉壶。就我求珍肴。金盘鲙鲤鱼。贻我青铜镜。结我红罗裾。不惜红罗裂。何论轻贱躯。男儿爱后妇。女子重前夫。人生有新故。贵贱不相逾。多谢金吾子。私爱徒区区。（○玉台新咏一。《乐府诗集》六十三。广《文选》十二。《诗纪》四。又《书钞》一百四十二引庐、鱼二韵。《文选》十六别赋注引蹰一韵。锦绣万花谷三十五引都、胡、庐三韵。后村诗话一引都、胡、垆、襦、珠、无、庐、蹰、裾、夫、渝、区十二韵。）  

宋子侯〈 逯案。续汉志有宋子一地。〉  

【董娇饶诗】〖《诗纪》作董娇娆。《类聚》作董娇饶。《初学记》作董娇娆。乐府、广《文选》。合璧事类作董娇饶歌。〗  

洛阳城东路。桃李生路傍。花花自相对。叶叶自相当。春风南北起。花叶正低昂。不知谁家子。提笼行采桑。纤手折其枝。花落何飘飏。请谢彼姝子。何为见损伤。高秋八九月。白露变为霜。终年会飘堕。安得久馨香。秋时自零落。春月复芬芬。何如盛年去。欢爱永相忘。吾欲竟此曲。此曲愁人肠。归来酌美酒。挟瑟上高堂。（○玉台新咏一。《类聚》八十八。《乐府诗集》七十三。广《文选》十三。《诗纪》四。又《初学记》二十八引傍、当、昂三韵。《御览》九百六十七引傍、当、昂三韵。合璧事类别集五十一引傍、桑、扬、霜、香、忘、肠、堂八韵。）  

蔡琰  

〈琰。字文姬。伯喈女。适河东卫仲道。夫亡无子。归宁于家。兴平中。大乱。琰为胡骑所获。没於南匈奴左贤王。在胡十二年。生二子。后为曹操赎归。重嫁陈留董祀。〉  

【悲愤诗】  

〖《后汉书》曰：琰归董祀后。感伤乱离。追怀悲愤。作诗二章。〗  

汉季失权柄。董卓乱天常。志欲图篡弑。先害诸贤良。逼迫迁旧邦。拥主以自强。海内兴义师。欲共讨不祥。卓众来东下。金甲耀日光。平土人脆弱。来兵皆胡羌。猎野围城邑。所向悉破亡。斩<雀戈>无孑遗。尸骸相掌拒。马边县男头。马后载妇女。长驱西入关。回路险且阻。还顾邈冥冥。肝脾为烂腐。所略有万计。不得令屯聚。或有骨肉俱。欲言不敢语。失意几微间。辄言毙降虏。要当以亭刃。我曹不活汝。岂复惜性命。不堪其詈骂。或便加棰杖。毒痛参并下。旦则号泣行。夜则悲吟坐。欲死不能得。欲生无一可。彼苍者何辜。乃遭此扇厄祸。边荒与华异。人俗少义理。处所多霜雪。胡风春夏起。翩翩吹我衣。肃肃入我耳。感时念父母。哀叹无穷已。有客从外来。闻之常欢喜。迎问其消息。辄复非乡里。邂逅徼时愿。骨肉来迎己。己得自解免。当复弃儿子。天属缀人心。念别无会期。存亡永乖隔。不忍与之辞。儿前抱我颈。问母欲何之。人言母当去。岂复有还时。阿母常仁恻。念何更不慈。我尚未成人。柰何不顾思。见此崩五内。恍惚生狂痴。号泣手抚摩。当发复回疑。兼有同时辈。相送告离别。慕我独得归。哀叫声摧裂。马为立踟蹰。车为不转辙。观者皆歔欷。行路亦鸣咽。去去割情恋。遄征日遐迈。悠悠三千里。何时复交会。念我出腹子。胸臆为摧败。既至家人尽。又复无中外。城郭为山林。庭宇生荆艾。白骨不知谁。从横莫覆盖。出门无人声。豺狼号且吠。茕茕对孤景。怛咤糜肝肺。登高远眺望。魂神忽飞逝。奄若寿命尽。旁人相宽大。为复强视息。虽生何聊赖。托命於新人。竭心自勖厉。流离成鄙贱。常恐复捐废。人生几何时。怀忧终年岁。（○《后汉书》蔡琰传。广《文选》九。《诗纪》四。又《文选》三十石门新营所住诗注引肺一韵。《御览》八百引两句。韵补四引外、艾二韵。）  

嗟薄祜兮遭世患。宗族殄兮门户单。身执略兮入西关。历险阻兮之羌蛮。山谷眇兮路漫漫。眷东愿兮但悲欢。冥当寝兮不能安。饥当食兮不能餐。常流涕兮眦不乾。薄志节兮念死难。虽苟活兮无形颜。惟彼方兮远阳精。阴气凝兮雪夏零。沙漠壅兮尘冥冥。有草木兮春不荣。人似兽兮食臭腥。言兜离兮状窈停。岁聿暮兮时迈征。夜悠长兮禁门扃。不能寝兮起屏营。登明殿兮临广庭。玄云合兮翳月星。北风厉兮肃冷冷。胡笳动兮边马鸣。孤雁归兮声嘤嘤。乐人兴兮弹琴筝。音相和兮悲且清。心吐思兮胸愤盈。欲舒气兮恐彼惊。含哀咽兮涕沾颈。家既迎兮当归宁。临长路兮捐所生。儿呼母兮啼失声。我掩耳兮不忍听。追持我兮走茕茕。顿复起兮毁颜形。还顾之兮破人情。心恒绝兮死复生。（○《后汉书》蔡琰传。《诗纪》四。又《书钞》百十一、《类聚》四十四引鸣、嘤二韵。俱云出蔡琰别传。《文选》二十六赴洛诗注引一句。《御览》四百八十八引宁、声、听三韵。谓出蔡琰别传。）  

【诗】  

长笛声奏苦。（○草堂诗笺十五秋笛诗注。）  

【附】  

【胡笳十八拍】  

〖盛唐以后。率谓胡笳十八拍为蔡琰作。实则无论曲辞均是后人假托。证据有五。一。隋唐类书引蔡琰别传云。琰为胡骑所获。在右贤王部伍中。春日登胡殿。感笳之音。作诗言志曰：胡笳动兮边马鸣。孤雁归兮声嘤嘤。可见感笳作诗。即所赋悲愤诗。其时尚无胡笳十八拍。二。《宋书》乐志{叚}下云。胡笳。汉旧筝笛录有其曲。不记所出本末。知刘宋以前。胡笳曲尚谱之认琴。今言笳一会兮琴一拍。亦不合。三。十八拍言戎羯逼我兮为室家。据韵会。晋匈奴别部入居羯室之后。因号为羯。匈奴别部称羯既始於晋。蔡琰汉人。自无由言戎羯。四。汉魏骚体诗、七言诗皆句句用韵。今十八拍间句押韵。体裁与汉不侔。五。十八拍押韵。已严守唐人官韵规范。今姑从《诗纪》。附此备查。〗  

我生之初尚无为。我生之后汉祚衰。天不仁兮降乱离。地不仁兮使我逢此时。干戈日寻兮道路危。民卒流亡兮共哀悲。烟尘蔽野兮胡虏盛。志音乖兮节义亏。对殊俗兮非我宜。遭恶辱兮当告谁。笳一会兮琴一拍。心愤怨兮无人知。  

戎羯逼我兮为室家。将我行兮向天涯。云山万里兮归路遐。疾风千里兮扬尘沙。人多暴猛兮如虺蛇。控弦被甲兮为骄奢。两拍张弦兮弦欲绝。志摧心折兮自悲嗟。  

越汉国兮入胡城。亡家失身兮不如无生。毡裘为裳兮骨肉震惊。羯膻为味兮枉遏我情。鞞鼓喧兮从夜达明。胡风浩浩兮暗塞营。伤今感昔兮三拍成。衔悲畜恨兮何时平。  

无日无夜兮不思我乡土。禀气含生兮莫过我最苦。天灾国乱兮人无主。唯我薄命兮没戎虏。殊俗心异兮身难处。嗜欲不同兮谁可与语。寻思涉历兮多艰阻。四拍成兮益凄楚。  

雁南征兮欲寄边声。雁北归兮为得汉音。雁飞高兮邈难寻。空断肠兮思愔愔。攒眉向月兮抚雅琴。五拍冷冷兮意弥深。  

冰霜凛凛兮身苦寒。饥对肉酪兮不能餐。夜闻陇水兮声呜咽。朝见长城兮路沓漫。追思往日兮行李难。六拍悲兮欲罢弹。  

日暮风悲兮边声四起。不知愁以兮说向谁是。原野萧条兮烽戍万里。俗贱老弱兮少壮为美。逐有水草兮安家葺垒。牛羊满野兮聚如蜂蚁。草尽水竭兮羊马皆徙。七拍流恨兮恶居於此。  

为天有眼兮何不见我独漂流。为神有灵兮何事处我天南海北头。我不负天兮何配我殊匹。我不负神兮神何殛我越荒州。制兹八拍兮拟俳优。何知曲成兮心转愁。  

天无涯兮地无边。我心愁兮亦复然。生倏忽兮如白驹之过隙。然不得欢乐兮当我之盛年。怨兮欲问天。天苍苍兮上无缘。举头仰望兮空云烟。九拍怀情兮谁与传。  

城头烽火不曾灭。疆场征战何时歇。杀气朝朝冲塞门。胡风夜夜吹边月。故乡隔兮音尘绝。哭无声兮气将咽。一生辛苦兮缘离别。十拍悲深兮泪成血。  

我非贪生而恶死。不能捐身兮心有以。生仍冀得兮归桑梓。死当埋骨兮长已矣。日居月诸兮在戎垒。胡人宠我兮有二字。鞠之育之兮不羞耻。愍之念之兮生长边鄙。十有一拍兮因兹起。哀响缠绵兮彻心髓。  

东风应律兮暖气多。知是汉家天子兮布阳和。羌胡蹈舞兮共讴歌。两国交欢兮罢兵戈。忽遇汉使兮称近诏。遣千金兮赎妾身。喜得生还兮逢圣君。嗟别稚子兮会无因。十有二拍兮兮哀乐均。去住两情兮难具陈。  

不谓残生兮却得旋归。抚抱胡儿兮泣下沾衣。汉使迎我兮四牡騑騑。号失声兮谁得知。与我生死兮逢此时。愁为子兮日无光辉。焉得羽翼兮将汝归。一步一远兮足难移。魂消影绝兮恩爱遗。十有三拍兮弦急调悲。肝肠搅刺兮人莫我知。  

身归国兮儿莫之随。心悬悬兮长如饥。四时万物兮有盛衰。唯我愁苦兮不暂移。山高地阔兮见汝无期。更深夜阑兮梦汝来斯。梦中执手兮一喜一悲。觉悟后痛吾心兮无休歇时。十有四拍兮涕泪交垂。河水东流兮心是思。  

十五拍兮节调促。气填胸兮谁识曲。处穹庐兮偶殊俗。愿得归兮天从欲。再还汉国兮欢心足。心有怀兮愁转深。日月无私兮曾不照临。子母分离兮意难任。同天隔越兮如商参。生死不相知兮何处寻。  

十六拍兮思茫茫。我与儿兮各一方。日东月西兮徒相望。不得相随兮空断肠。对萱草兮忧不忘。弹鸣琴兮情何伤。今别子兮归故乡。旧怨平兮新怨长。泣血仰头兮诉苍苍。胡为生兮独罹此殃。  

十七拍兮心鼻酸。关山阻修兮行路难。去时怀土兮心无绪。来时别儿兮思漫漫。塞上黄蒿兮枝枯叶乾。沙场白骨兮刀痕箭瘢。风霜凛凛兮春夏寒。人马饥豗兮筋力单。岂知重得兮入长安。叹息欲绝兮泪阑干。  

胡笳本自出胡中。缘琴翻出音律同。十八拍兮曲虽终。响有馀兮思无穷。是知丝竹微妙兮均造化之功。哀乐各随人心兮有变则通。胡与汉兮异域殊风。天与地隔兮子西母东。苦我怨气兮浩於长空。六合虽广兮受之应不容。（○《诗纪》四。）  

仲长统  

〈统。字公理。山阳高平人。建安中。荀彧举为尚书郎。寻参丞相军事。延元年卒。年四十一。〉  

【见志诗二首】〖广《文选》作述志诗。《诗纪》同。〗  

飞鸟遗迹。蝉蜕亡壳。腾蛇弃鳞。神龙丧角。至人能变。达士拔俗。乘云无辔。骋风无足。垂露成帏。张霄成幄。沆瀣当餐。九阳代烛。恒星艳珠。朝霞润玉。六合之内。恣心所欲。人事可遗。何为局促。（○《后汉书》仲长统传。广《文选》八。《诗纪》三。又吴棫韵补五引壳、角、俗三韵作见志诗。）  

大道虽夷。见几者寡。任意无非。适物无可。古来绕绕。委曲如Ａ１７。百虑何为。至要在我。寄愁天上。埋忧地下。叛散五经。灭弃风雅。百家杂碎。请用从火。抗志山西。游心海左。元气为舟。微风为柁。敖翔太清。纵意容冶。（○后《汉书》仲长统传。广《文选》八。《诗纪》三。又《文选》二十六酬王晋安诗注。《文选》三十一杂体诗注。各引在一韵。吴棫韵补三。引大、左二韵。○逯案。选注三十一引作虑何为至安在我延伫。衍延伫二字。遂若五言诗者。杨目为另列一题。非是。又至要在我句。选注两引。要皆作安。安字较胜。又吴棫引请用从火句。误火为大。以论汉韵。失之。）  

【诗】  

春云为马。秋风为驷。按之不迟。劳之不疾。（○《初学记》一。）  

## 全汉诗卷八  

【杂歌谣辞】  

【歌辞】  

【渔阳民为张堪歌】  

〖《后汉书》曰：张堪。光武时为渔阳太守。捕击奸猾。赏罚必信。吏民皆乐为用。乃於狐奴开稻田八千馀顷。劝民耕种。以致殷富。百姓歌之。〗  

桑无附枝。麦穗两歧。张君为政。乐不可支。（《类聚》或作期。或作为。鸣沙石室古籍作思。○后《汉书》张堪传。《水经注》沽水注。《书钞》七十六引华峤《后汉书》。《类聚》十九、五十、八十五经东观《汉记》。《初学记》二十七。《白帖》二十一。《文选》三十六策秀才文注。鸣沙石室古籍丛残。《御览》二百六十、四百六十五、八百三十八、九百五十五经谢承《后汉书》。《乐府诗集》八十五作张君歌。《文选》补遗三十五作渔阳民歌。《诗纪》八作张君歌。）  

【临淮吏人为宋晖歌】  

〖《后汉书》曰：晖字文季。建武中。再迁临淮太守。好节概。有所拔用。皆厉行士。诸报怨以义犯。率皆为求其理。多得生济。其不义之囚。即时僵仆。吏人畏爱。为之歌曰：〗  

彊直自遂。南阳朱季。吏畏其威。民怀其惠。（○《后汉书》朱晖传。御鉴二百六十、四百二十七、四百六十五俱引东观《汉记》。《乐府诗集》八十五作朱晖歌。《文选》补遗三十五作临淮民歌。《诗纪》八作朱晖歌。）  

【凉州民为樊晔歌】（《诗纪》从《乐府诗集》作凉州歌。注。一作樊晔歌。）  

〖《后汉书》曰：晔。光武时为天水太守。政严猛。好申、韩法。善恶立断。人有犯其禁者。率不生出狱。吏人及羌胡畏之。道不拾遗。凉州为之歌。〗  

游子常苦贫。力子天所富。宁见乳虎穴。不入冀府寺。大笑期必死。忿怒或见置。嗟我樊府君。安可再遭值。（《书钞》作植。误。○《后汉书》樊晔传。乐府八十五。《文选》补遗三十五作凉州歌。《诗纪》八。又《颜氏家训》书证篇引寺一韵。《书钞》七十引东观《汉记》引府、置、植三韵。《御览》二百六十二引东观《汉记》引富、寺、值三韵。）  

【董少平歌】  

〖《后汉书》曰：董宣字少平。光武时为洛阳令。捕击豪强。莫不震栗。京师号为卧虎。歌之云。〗  

枹鼓不鸣董少平。（○《后汉书》董宣传。《白帖》十二。《乐府诗集》八十五。《诗纪》八作董宣歌。）  

【郭乔卿歌】  

〖《后汉书》曰：郭贺。字乔卿。建武中为尚书令。在职六年。拜荆州刺史。到官有殊政。百姓歌之。〗  

厥德仁明郭乔卿。中正朝廷上下一平。（○《后汉书》蔡茂传。渚宫旧事四。《类聚》十九引谢承《后汉书》。《御览》二百十、四百六十五。《乐府诗集》八十五。《诗纪》八。）  

【蜀中为费贻歌】  

〖《华阳国志》曰：费贻。字奉君。南安人也。公孙述时。漆身为厉。佯狂避世。述破。为合浦守。蜀中歌之曰：〗  

节义至仁费奉君。不仕乱世。不避恶君。（○《华阳国志》犍为士女赞。）  

【鲍司隶歌】  

〖列异传曰：鲍宣。宣子永。永子昱。三世皆为司隶。而乘一骢马。京师人歌之。〗  

鲍氏骢。三人司隶再入公。马虽瘦。行步工。（《书钞》作通。○《书钞》六十一引列异记。《御览》二百五十引列异传、八百九十七引列异记。《乐府诗集》八十五。《诗纪》八。）  

【通博南歌】〖一作行者歌。〗  

〖《后汉书》西南夷传曰：永平十二年。哀牢王柳貌遣子率种人内属。显宗以其地置哀牢、博南二县。割益州郡西部都尉所领六县合为永昌郡。始通博南山。度兰仓水。行者苦之。歌曰：〗  

汉德广。开不宾。度博南。越兰津。度兰仓。为他人。（○《后汉书》西南夷传。《华阳国志》南中志。《水经注》若水注。《御览》五十九、七百八十六。《诗纪》八。）  

【蜀郡民为廉范歌】  

〖诗《后汉书》曰：廉范。字叔度。建中初为蜀郡太守。成都民物阜盛。邑宇逼侧。旧制禁民夜作。以防火灾。而更相隐蔽。烧者日属。范乃毁削前令。但严使储水而已。百姓为便。乃歌之。〗  

廉叔度。来何暮。不禁火。民安作。平生无襦今五袴。（一作昔无襦。今有袴。袴。《后汉书》作绔。《华阳国志》作来时我单衣。去时重五袴。《类聚》、《白帖》或作昔无襦。今有袴。或作昔无一襦。今有五袴。○《后汉书》廉范传。《书钞》百二十九。《类聚》十九、五十。《白帖》四、十二、二十一。《御览》四百六十五、六百九十五、八百六十八。《乐府诗集》八十五作廉叔度歌。《文选》补遗三十五作蜀民歌。《诗纪》八作廉范歌。又《华阳国志》《蜀志》及《类聚》六十七引暮、袴二韵。《白帖》二十四引堵、袴二韵。韵补引暮、作二韵。）  

【苍梧人为陈临歌】  

〖谢承《后汉书》曰：陈临。字子然。为苍梧太守。人遗腹子报父怨。捕得系狱。伤其无子。令其妻入狱。遂产得男。人歌曰：〗  

苍梧陈君恩广大。令死罪囚有后代。德参古贤天报施。（○《御览》四百六十五此谢承《后汉书》。《诗纪》八作陈临歌。）  

【又】  

苍梧府君惠反死。能令死人不绝嗣。（○舆地纪胜一百八。《诗纪》八。）  

【乡人为秦护歌】  

〖谢承《后汉书》曰：秦护清廉。不受礼赂。家贫。衣服单露。乡人歌之曰：〗  

冬无袴。有秦护。（○《御览》六百九十五引谢承《后汉书》。）  

【魏郡舆人歌】  

〖《后汉书》曰：岑熙为魏郡太守。招聘隐逸。与参政事。无为而化。视事二年。舆人歌之。〗  

我有枳棘。岑君伐之。我有蟊贼。岑君遏之。狗吠不惊。足下生蝥合脯鼓腹。焉知凶灾。我喜我生。独于斯时。美矣岑君。於戏休兹。（○《后汉书》岑彭传。《类聚》十九引谢承《后汉书》。《御览》二百六十引华峤《后汉书》。《御览》四百六十五引谢承《后汉书》。《乐府诗集》八十五作岑君歌。《文选》补遗三十五。《诗纪》八。又《书钞》七十六引之、之、厘三韵。三十五引狗吠不惊独於斯时二句。○逯案。此歌非庶民作。）  

【范史云歌】  

〖《后汉书》曰：范冉。字史云。桓帝时为莱芜长。遭母丧不到官。后遁身於梁、沛之间。徒行敝服。卖卜於市。遭党人禁锢。遂推鹿车载妻子。捃拾自资。所止卑漏。有时绝粒。穷居自若。言貌无改。闾里歌之。冉或作丹。〗  

甑中生尘范史云。釜中生鱼范莱芜。（○《后汉书》本传。《类聚》三十五引续《汉书》。《初学记》十八引续《汉书》。《白帖》二十一。  

《御览》四百二十五引袁山松《后汉书》、四百六十五引东观《汉记》、四百八十四引续《汉书》。《乐府诗集》八十五。《诗纪》八。又《御览》三十七引谢承《后汉书》引云一韵。）  

【顺阳吏民为刘陶歌】  

〖《后汉书》曰：刘陶。字子奇。颍川颍阴人。注北贞王勃之后。桓帝时。举孝廉。除顺阳长。县多奸猾。陶到官宣募吏民。〗  

有气力勇猛能以死易生者。得数百人。皆严兵待命。於是覆案奸轨。所按发若神。以病免。吏民思而歌之。  

悒然不乐。思我刘君。何时复来。安此下民。（《白帖》作人。○《后汉书》本传。《水经注》淮水注作童谣歌。《类聚》十九、五十。《白帖》十二、四十。《御览》二百六十七、四百六十五。《乐府诗集》八十五及《诗纪》作刘君歌。《文选》补遗三十五作顺阳民歌。逯案。《类聚》引谢承《后汉书》、《御览》引后《汉书》。刘陶作刘騊駼或刘陶駼。又顺阳。谢承《后汉书》作摐阳。稍不同。）  

【董逃歌】〖《诗纪》云。一作灵帝中平中京都歌。〗  

〖《后汉书》曰：按董谓董卓也。言虽跋扈。终归逃窜。至於灭族也。风俗通曰：卓以董逃之歌主为己。禁绝之。杨孚董卓传曰：卓改董逃为董安。〗  

承乐世董逃。游四郭董逃。蒙天恩董逃。带金紫董逃。行谢恩董逃。整车骑董逃。垂欲发董逃。与中辞董逃。出西门董逃。瞻宫殿董逃。望京城董逃。日夜绝董逃。心摧伤董逃。（摧。《后汉书》作推。○《后汉书》五行志。《诗纪》八。）  

【交阯兵民为贾琮歌】  

〖《后汉书》曰：中平元年。交阯屯兵执刺史及合浦太守。灵帝敕三府精选能吏。有司举贾琮为交州刺史。琮到部。讯其反状。咸言赋敛过重。民不聊生。故聚为盗。琮即移书告示。各使安其资业。招抚荒散。蠲复徭役。诛斩渠帅为大害者。简选良吏试守诸县。百姓以安。巷路为之歌曰：〗  

贾父来晚。使我先反。今见清平。吏不敢饭。（○《后汉书》本传。《类聚》五十引谢承《后汉书》。《御览》二百五十六。又四百六十五引司马彪续《汉书》。《乐府诗集》八十五及《诗纪》八作贾父歌。《文选》补遗三十五作交阯民歌。）  

【皇甫嵩歌】  

〖《后汉书》曰：皇甫嵩。字义真。灵帝时。黄巾作乱。以嵩为左中郎将。讨贼数有功。拜左车骑将军。领冀州牧。嵩请冀州一年田租以赡饥民。百姓歌曰：〗  

天下大乱兮市为墟。母不保子兮妻失夫。赖得皇甫兮复安居。（○《后汉书》本传。《类聚》十九、五十。《御览》二百五十、四百六十五。《乐府诗集》八十五。《文选》补遗三十五作百姓歌。《诗纪》八。○逯案。此歌末句。《类聚》、《御览》所引谢承书均作复汝居。与续《汉书》、《后汉书》不同。汝字甚重要。曰复汝居。则统治者口吻也。皇甫嵩乃镇压黄巾军者。其免租乃一时权宜。未必有实惠於民。谢书作汝居者。近真。）  

【洛阳人为祝良歌】  

〖长沙耆旧传曰：祝良。字召卿。为洛阳令。岁时亢旱。天子祈雨不得。良乃暴身阶庭。告诚引罪。自晨至申。紫云沓起。甘雨登降。人为之歌。〗  

天久不雨。烝民失所。天王自出。祝令特苦。精符感应。滂沱而下。（《水经注》、《乐府诗集》作下雨。《诗纪》同。○《水经注》洛水注。《书钞》九十。《御览》五百二十九。《乐府诗集》八十五及《诗纪》八作洛阳令歌。）  

【巴人歌陈纪山】  

〖《华阳国志》曰：巴郡陈纪山。为汉司隶校尉。严明正直。西虏献眩。王庭试之。分公卿以为嬉。纪山独不视。京师称之。巴人歌曰：〗  

筑室载直梁。国人以贞真。邪娱不扬目。狂行不动身。奸轨僻乎远。理义协乎民。（○《华阳国志》巴志。）  

【汲县长老为崔瑗歌】  

〖崔氏有传曰：崔瑗为汲令。开沟造稻田。泻卤之地更为沃壤。民赖其利。长老歌之。〗  

上天降神明。锡我仁慈父。临民布德泽。恩惠施以序。穿沟广溉灌。决渠作甘雨。（○《御览》二百六十八引崔氏家传、四百六十五引崔鸿崔氏家传。《诗纪》八作崔瑗歌。））  

【崔君歌】  

〖略出籝金曰：《汉书》崔君为令。有德化百姓百叶。公私不废。歌曰：〗  

讠毕治小序兮稼穑分。天赐我兮此崔君。（○鸣沙石室古籍业残略出籝金县令子男之篇第二十四小序条。○逯案。此崔君失其名字。姑附於此。又讠毕当作课。）  

【彭子阳歌】  

〖谢承《后汉书》曰：彭循。字子阳。太守秘君闻循义勇多谋。请循以守吴令。民歌之。又《吴录》曰：彭循。字子阳。毗陵人。  

建国二年。海贼丁仪等万人据吴。太守秘君闻循勇谋。请以守令。循与仪相见。陈说利害。应时散降。民歌之曰：〗  

时岁仓卒。盗贼纵横。大戟强弩不可当。赖遇贤令彭子阳。（○《书钞》三十九。《御览》三百五十二、四百六十五。○逯案。后汉无建国纪元者。国字误。）  

【王世容歌】  

〖《吴录》曰：王镡。字世容。为武城令。民服德化。宿恶奔迸。父老歌之。铎。艺文《类聚》作谭。武城。《类聚》作成武。〗  

王世容。治无双。省徭役。盗贼空。（○艺文《类聚》十九。《御览》四百六十五。《乐府诗集》八十五。《诗纪》二十。逯案。此歌《诗纪》编入吴诗。盖以其出於《吴录》也。然武城或成武皆汉之旧县。其地皆不在孙吴辖区。作吴地歌谣甚非。今编於此。）  

【巴郡人为吴资歌】  

〖《华阳国志》曰：太山吴资。字元约。孝顺帝永建中为巴郡太守。屡获丰年。人歌之曰云云。其后资迁去。人思之。又歌云云。〗  

习习晨风动。澍雨润禾苗。我后恤时务。我人以优饶。（○《华阳国志》巴志。《御览》二百六十二、四百六十五。《诗纪》八作吴资歌。）  

【又歌】  

望远忽不见。惆怅当徘徊。恩泽实难忘。悠悠心永怀。（○《华阳国志》巴志。《书钞》七十六。《御览》二百六十二。《诗纪》八。）  

【六县吏人为爰珍歌】〖《诗纪》作爰珍歌。〗  

〖陈留耆旧传曰：爰珍除六令。吏人讼息。教诲其子弟。歌之曰：〗  

我有田畴。爰父殖置。我有子弟。爰父教诲。（《御览》四百六十五。《诗纪》八作爰珍歌。）  

【谣辞】  

【后时蜀中童谣】  

〖《后汉书》曰：世祖建武六年。蜀中童谣。是时公孙述僣号於蜀。时人窍言王莽称黄。述欲继之。故称曰：五铢。汉家货。明当复也。述遂诛灭。〗  

黄牛白腹。五铢当复。（○《后汉书》五行志。又公孙述传。《华阳国志》公孙述刘二牧志。《御览》四百六十五、八百三十五。《乐府诗集》八十八。《文选》补遗三十五作蜀童谣。《诗纪》八。）  

【会稽童谣】  

〖《后汉书》曰：张霸永元中为会稽太守。时贼未解。郡界不宁。乃移书开购。明用信赏。贼遂束手归附。不烦士卒之力。童谣歌曰：〗  

弃我戟。捐我矛。盗贼尽。吏皆休。（○《后汉书》张霸传。《类聚》十九。《御览》三百五十二。又四百六十五引续《汉书》。《乐府诗集》八十七。《诗纪》八。○逯案。《御览》引陈寿益都耆旧传两我字皆作若。於义较胜。）  

【同前】  

〖益都耆旧传曰：张霸为会稽太守。举贤士劝教讲授。一郡慕化。但闻诵声。又野无遗寇。民语曰云云。又东观《汉记》曰：张霸。字伯饶。蜀郡成都人。年数岁。有所啖。必先让父母。乡里号曰张曾子。后作会稽太守。儿童歌曰：〗  

城上乌鸣哺父母。府中诸吏皆孝友。（《御览》作子。○《御览》二百六十二引益都耆旧传、四百十二引东观《汉记》。《诗纪》八。）  

【河内谣】  

〖东观《汉记》曰：王涣除河内温令。商贾露宿。人开门卧。人为作谣曰：〗  

王稚子。世未有。平徭役。百姓喜。（○《华阳国志》广汉士女传。《御览》四百六十五。《诗纪》八。逯案。此王涣即雁门太守行称颂之洛阳令王君。）  

【顺帝末京都童谣】  

〖《后汉书》五行志曰：太尉李固以为清河王雅性聪明。敦诗悦礼。加又属亲。立长则顺。而梁冀建白太后。策免固。徵蠡吾侯。遂即至尊。固是日幽毙于狱。暴尸道路。而太尉胡广封安乐乡侯、司徒赵戒厨亭侯、司空袁汤安国亭侯。京都童谣云。〗  

直如弦。死道边。曲和钩。反封侯。（○《后汉书》五行志。意林四。《后汉书》桓帝纪注。《文选》三十一袁阳源诗注。《御览》四百二十八引李固别传、七百六十七引风俗通。《乐府诗集》八十八。《文选》补遗三十五。《诗纪》八。）  

【蜀郡童谣】  

〖谢承《后汉书》曰：黄昌为蜀郡太守。未至蜀郡。时有童谣曰：〗  

两日出。天兵戢。（兵戢二字。《书钞》只作兮字。○《书钞》七十六。）  

【益都民为王忳谣】  

〖益都耆上传曰：王忳。字少林。诣京师。於客邸见诸生病甚困。生谓忳曰：腰下有金十斤。愿以相与。乞收藏尸骸。未问姓名。呼吸因绝。忳卖金一斤。以给棺絮。九斤置生腰下。后署大度亭长到亭日。有马一匹至亭中。大风。有一绣被随风来。后忳骑马。突入它舍。主人见曰：得其盗矣。忳说得状。又取被示之。彦父怅然曰：被马俱止。卿有何阴德。忳具说葬诸生事。彦父曰：此吾子也。姓金名彦。遣迎彦丧。馀金俱存。民谣之曰：〗  

信哉少林世为遇。飞被走马与鬼语。（○还冤记。《御览》四百六十五。）  

【恒农童谣】  

〖陈留耆旧传曰：吴佑为恒农令。劝善惩奸。贪浊出境。甘露降。年谷丰。童谣曰：〗  

君不我忧。人何以休。不行界署。焉知人处。（○广博物志。《御览》四百六十五。○逯案。恒农或弘农之讹。明本《御览》恒作宏是也。）  

【桓帝初天下童谣】  

〖《后汉书》曰：桓帝之初。天下童谣。案元嘉中。凉州诸羌。一时俱反。南入蜀、汉。东抄三辅。延及井、冀。大为民害。命将出众。每战常负。中国益发甲卒。麦多委弃。但有妇女获刈之也。吏卖马、君具车者。言调发重及有秩者也。请为诸君鼓咙胡者。不敢公言。私咽语。〗  

小麦青青大麦枯。谁当获者妇与姑。丈夫何在西击胡。吏卖马。君具车。请为诸君鼓咙胡。（○后《汉书》五行志。玉台新咏九作桓帝时童谣歌。《乐府诗集》八十八及《诗纪》八作桓帝初小麦童谣。《文选》补遗三十五作小麦谣。）  

【桓帝初城上乌童谣】  

〖《后汉书》曰：桓帝之初。京师童谣。按此皆为政贪也。城上乌。尾毕逋者。处高利独食。不与下共。谓人主多聚敛也。公为吏。子为徒者。言父既为军吏。其子又为卒徒。一徒死。百乘车者。言前一人往讨胡既死矣。后又遣百乘车往。车班班。入河间者。言桓帝将崩。乘舆班班入河间迎灵帝也。河间姹女工数钱。以钱为室金为堂者。灵帝既立。其母永乐太后好聚金以为堂也。石上慊慊舂黄粱者。言永乐唯积金钱。慊慊常苦不足。使人舂黄粱而食之也。梁下有悬鼓。我欲击之丞卿怒者。言永乐主教灵帝。使卖官受钱。所禄非其入。天下忠笃之士怨望。欲击悬鼓以求见。丞卿主鼓者。亦复谄顺。怒而止我也。〗  

城上乌。尾毕逋。公为吏。子为徒。一徒死。百乘车。车班班。入河间。河间姹女工数钱。以钱为室金为堂。石上慊慊舂黄粱。梁下有悬鼓。我欲击之丞卿怒。（○《后汉书》五行志。玉台新咏九。《后汉书》灵帝纪注。《类聚》四十三作后汉桓帝时童谣。《御览》八百四十二。《乐府诗集》八十八。《文选》补遗三十五作城上乌谣。《诗纪》八作城上乌童谣。又《初学记》三十及《御览》九百二十引乌、逋、雏、徒车五韵。《白帖》二十九引乌、雏、徒三韵。）  

【桓帝时京都童谣】  

〖《后汉书》曰：延熹末。邓皇后以谴自杀。乃以窦贵人代之。其父名武字游平。拜城门校尉。及太后摄政。为大将军。与太傅陈蕃合心戮力。惟德是建。印绶所加。咸是其人。豪贤大姓。皆绝望矣。〗  

游平卖印自有平。不辟豪贤及大姓。（○《后汉书》五行志。《后汉书》窦武传注。《乐府诗集》八十八及《诗纪》八作桓帝初京都童谣。《文选》补遗三十五作卖印童谣。）  

【桓帝末京都童谣】  

〖《后汉书》曰：桓帝之末。京都童谣。按解犊亭属饶阳河间县也。居无几何而桓帝崩。使者与解犊侯皆白盖车从河间来。延延。众貌也。是时御史刘修建议立灵帝。以修为侍中。中常侍侯览畏其亲近。必当间己。白拜儵泰山太守。因令司隶迫促杀之。朝廷少长。思其功效。乃拔用其弟郃。致位司徒。此为合谐也。〗  

白盖小车何延延。河间来合谐。河间来合谐。（○《后汉书》五行志。《乐府诗集》八十八。《诗纪》八。）  

【桓帝末京都童谣】  

〖《后汉书》曰：按《易》曰：拔茅连茹。以其汇征吉。茅喻群贤也。井者。法也。于时中常侍管霸、苏康憎疾海内英哲。与长乐少府刘嚣、太常许咏等。代作唇齿。河内牢川诣阙上书。汝、颍、南阳。上采虚誉。专作威福。甘陵有南北二部。三辅尢甚。由是传考黄门北寺。始见废阁。茅田一顷者。言群贤众多也。中有井者。言虽阨穷。不失其法度也。四方纤纤不可整者。言奸慝大炽。不可整理。嚼复嚼者。京都饮酒相强之辞也。言食肉者鄙。不恤王政。徒耽宴饮歌呼而已也。今年尚可者。言但禁锢也。后年饶者。陈、窦被诛。天下大坏也。〗  

茅田一顷中有井。四方纤纤不可整。嚼复嚼。今年尚可后年饶。（风俗通作譊哓。《后汉书》注同。○《后汉书》五行志注。又窦武传注。《文选》补遗三十五作茅田童谣。《诗纪》八。）  

【乡人谣】  

〖《后汉书》曰：初。桓帝为侯时。受学於甘陵周福。及即位。擢为尚书。时同郡房植有名。故乡人为之谣曰：〗  

天下规矩。房伯武。因师获印。周仲进。（○《后汉书》党锢传序。《诗纪》八。）  

【二郡谣】  

〖《后汉书》曰：汝南太守宗资任功曹范滂。南阳太守成瑨亦委任功曹岑晊。范滂字孟博。岑晊字公孝。二郡为谣曰：〗  

汝南太守范孟博。南阳宗资主画诺。南阳太守岑公孝。弘农成瑨但坐啸。（○《后汉书》党锢传序。《书钞》七十七。《御览》二百六十四。《乐府诗集》八十七。《诗纪》八。又《白帖》十二引孝、啸、博、诺四韵。）  

【太学中谣】〖见陶渊明集。〗  

〖袁山松《后汉书》曰：桓帝时。朝廷日乱。李膺风格秀整。高自标尚。后进之士。升其堂者以为登龙门。太学生三万馀人。榜天下士。上称三君。次八俊。次八顾。次八及。次八厨。犹古之八元、八凯也。因为七言谣曰：〗  

天下忠诚窦游平。天下义府陈仲举。天下德弘刘仲承。（侍中、河间乐成刘淑字仲承。）  

【右三君】〖一云。不畏强御陈仲举。九卿直言有陈蕃。○逯案。《御览》引袁山松《后汉书》与此一云同。〗  

天下模楷李元礼。天下英秀王叔茂。天下良辅杜周甫。天下冰凌朱季陵。天下忠贞魏少英。天下好交荀伯条。天下稽古刘伯祖。天下才英赵仲经。（太常、蜀郡成都赵典字仲经。）  

【右八俊】  

天下和雍郭林宗。天下慕恃夏子治。天下英藩尹伯元。天下清苦羊嗣祖。天下珤金刘叔林。天下雅志蔡孟喜。天下卧虎巴恭祖。天下通儒宗孝初。  

【右八顾】〖《后汉书》无刘儒。有范滂。〗  

海内贵珍陈子鳞。海内忠烈张元节。海内謇谔范孟博。海内通士檀文友。海内彬彬范仲真。海内珍好岑公孝。海内所称刘景升。（镇南将军、荆州牧、武城侯、山阳高平刘表字景升。）  

【右八及】〖《后汉书》无范滂。有翟超。〗  

海内贤智王伯义。海内修整蕃嘉景。海内贞良秦平王。海内珍奇胡母季皮。海内光光刘子相。海内依怙王文祖。海内严恪张孟卓。海内清明度博平。（荆州刺史、山阳湖陆度尚字博平。）  

【右八厨】〖《后汉书》无刘翊。有刘儒。○《后汉书》党锢传序。《诗纪》八。《御览》四百六十五略引袁山松书、六百九十三略引古今善言。〗  

【京兆为李燮谣】〖《诗纪》从《乐府诗集》作京兆谣。〗  

〖续《汉书》曰：李燮拜京兆。诏发西园钱。燮上封事。遂止不发。吏民爱敬。乃为此谣。○据《御览》引李燮别传。燮字德公。京兆人。〗  

我府君。道教举。恩如春。威如虎。刚不吐。柔不茹。爱如母。训如父。（○《类聚》十九、《御览》四百六十五并引续《汉书》。《乐府诗集》八十七作京兆谣。《诗纪》八。《御览》二百五十二引李燮传引举、虎、父三韵。）  

【灵帝末京都童谣】  

〖《后汉书》曰：灵帝之末。京都童谣。至中平六年。少帝登蹑至尊。献帝未有爵号。为中侍段珪等所执。公卿百官皆随其后。到河上。乃得来还。此为非侯非王上北邙者也。〗  

侯非侯。王非王。千乘万骑上北芒。（灵帝纪注作邙。《御览》同。○《后汉书》五行志。《三国志》董卓传注。《后汉书》灵帝纪注。《御览》四十二。《乐府诗集》八十八。《诗纪》八。）  

【献帝初京都童谣】  

〖《后汉书》曰：献帝元初。京都童谣。按千里草为董。十日卜为卓。凡别字之体。皆从上起。左右离合。无有从下发端者也。今二字如此者。天意若曰：卓自下麾上。以臣陵君者也。青青暴盛之貌。不得生者。亦旋破亡也。〗  

千里草。何青青。十日卜。不得生。（○《后汉书》五行志。《三国志》董卓传注。意林四。《乐府诗集》八十八。《文选》补遗三十五作京都童谣。《诗纪》八。）  

【献帝初童谣】  

〖《后汉书》曰：献帝初童谣。公孙瓒以为易地当之。遂徙镇焉。乃修城积谷。以待天下之变。建安三年。袁绍攻瓒。瓒大败。缢其姊妹妻子。引火自焚。绍兵趣登台斩之。初。瓒破黄巾。杀刘虞。乘势南下。侵据齐地。雄威大振。而不能开廓远图。欲以坚城观时。坐听围戮。斯亦自易地而去世也。〗  

燕南垂。赵北际。中央不合大如砺。唯有此中可避世。（○《后汉书》公孙瓒传。《三国志》公孙瓒传注。《御览》百六十二、七百六十七。《乐府诗集》八十八。《诗纪》八。）  

【初平中长安谣】  

〖《后汉书》曰：初平四年九月甲午。试儒生四十馀人。上第赐位郎中。次太子舍人。下第者罢之。诏曰：今耆旧年逾六十。去离本土。营求粮资。不得专业。结童入学。白首空归。朕甚愍焉。其依科罢听为太子舍人。注引刘文献帝纪  

曰：时长安中为之谣曰：〗  

头白皓然。食不充粮。裹衣蹇裳。当还故乡。圣王愍念。悉用补郎。舍是布衣。被彼玄黄。（○《后汉书》献帝纪注。）  

【兴平中吴中童谣】  

〖吴志曰：初兴平中吴中童谣。阊门。吴西郭门。夫差所生也。〗  

黄金车。班兰耳。开阊门。出天子。（○《三国志》吴书孙权传。《诗纪》八。）  

【建安初荆州童谣】  

〖《后汉书》曰：言自中兴以来。荆州无破乱。及刘表为牧。又丰乐。至此逯八九年。当始衰者。谓刘表妻当死。诸将并零落也。十三年无孑遗者。言十三年表又当死。民当移诣冀州也。〗  

八九年间始欲衰。至十三年无孑遗。（○《后汉书》五行志。《搜神记》六。渚宫旧事四。《诗纪》八。）  

【汉末洛中童谣】  

〖述异记曰：汉末大饥。洛中谣云。〗  

虽有千黄金。无如我斗粟。斗粟自可饱。千金何所直。（○《御览》八百四十。）  

【汉末江淮间童谣】  

〖述异记曰：汉末大饥。江、淮间童谣曰：〗  

大兵如市。人死如林。持金易粟。粟贵於金。（○《御览》八百四十。）  

【京师为光禄茂才谣】  

〖《后汉书》曰：旧制光禄举三署郎。以功高久次才德尤异者为茂才异行。时权富子弟。以人事得举。而贫约守志者。以穷迫见遗。京为三谣曰：〗  

欲得不能。光禄茂才。（○《后汉书》黄琬传。《诗纪》八作京都谣。）  

【阎君谣】  

〖《华阳国志》曰：阎宪。宇孟度。成固人也。为绵竹令。以礼为化。民莫敢犯。男子杜成夜行。得遗物一囊。中有锦二十匹。求其主还之。曰：县有明君。何负其化。童谣歌曰：〗  

阎君赋政。既明且昶。去苛去碎。动以礼让。（○《华阳国志》十。《御览》四百六十五。《诗纪》八。）  

【东门奂谣】  

〖鲁国先贤传曰：东门奂。历吴郡济阴太守。所在贪浊。谣曰：〗  

东门奂。取吴半。吴不足。济阴续。（○《御览》四百九十二。）  

【商子华谣】  

〖商氏家传曰：商亮。字子举。举孝廉。到杨城。遇两虎争一羊。亮按剑直前斩羊。虎乃各以其半去。时人为之谣曰：〗  

石里之勇商子华。暴虎见之藏爪牙。（○《御览》四百三十六引殷氏家传、四百六十五引商氏家传。）  

【时人谣】  

〖《春秋考异邮》曰：龙斗。下血如注。时人谣曰：〗  

五侯之斗血成江。（○《白帖》十五。）  

【擿洛谣】  

〖诗泛历枢曰：擿洛谣曰：〗  

剡者配姬以放贤。山崩水溃纳小人。家伯罔主异哉震。（○黄氏逸书考引古微书。）  

【京师为唐约谣】  

〖谢承《后汉书》曰：唐约。字仲谦。拜尚书。数有直言善策。处官不言货利之事。当法不阿所私。京师谣曰：〗  

治身无嫌。唐仲谦。（○事文《类聚》新集四。姚集谢承《后汉书》。古谣谚十六。）  

【蒋横遘祸时童谣】  

〖全唐文齐光义后汉亭侯蒋澄碑曰：父横。大将军。复遒侯。初遭祸。为司隶羌路所谮。时童谣曰：〗  

君用谗慝。忠烈是殛。鬼怨神怒。妖气充塞。（○全唐文三百五十四。古谣谚八十一。）  

【锡山古谣】  

〖常州图经曰：惠山之侧有锡山。其山出锡。古谣云。〗  

有锡兵。无锡宁。（○常州图经。○古谣谚引陆羽慧山寺记曰：慧山。古华山也。山东峰当周秦间。大产铅锡。至汉兴方殚。故创无锡县。自光武至孝顺之世。锡果竭。顺帝更为吴锡县。属吴郡。）  

【时人为三茅君谣】〖《诗纪》作茅山父老歌。注云。外编作大茅君。误。  

李尊茅君内传曰：茅盈。咸阳人也。得道隐句曲。邦人因改句曲为茅君之山。时盈二弟俱贵。衷为五官大夫。西河太守。固为执金吾。各弃官渡江。来兄於东山。后咸得仙道。太上命固治丹阳句曲山。衷治良常之山。盈为司命真君东狱上卿。於是盈与二弟决别俱去。固、衷留治山。汉平帝元寿二年也。内法既融。外教坦平。尔乃风雨以时。五禾成熟。疾疠不起。暴害不行。父老歌曰：○逯案。道藏茅君志。茅固字季伟。而《后汉书》郭太传附有茅季伟传。内传所言。当即此人。然则三茅君谣。至早不过后汉末年。今依杨氏古诗存目为题。附之本卷。〗  

茅山连金陵。江湖据下流。三神乘白鹤。各在一山头。佳雨灌畦稻。陆地亦复周。妻子保堂室。使我无百忧。白鹤翔青天。何时复来游。（○《初学记》三十。《御览》九百十六。茅山志。《诗纪外集》一。）  

【谚语】  

【光武述时人语】  

〖《后汉书》曰：时匈奴数犯塞。帝患之。乃召百僚廷议。郭宪以为天下疲敝。不宜动众。谏争不合。乃伏地称眩瞀。帝令两郎扶下殿。宪亦不拜。帝曰常闻云云。竟不虚也。〗  

关东觥觥。《郭子》横。（○《后汉书》郭宪传。）  

【时人为郭况语】  

〖拾遗记曰：郭况。光武皇后之弟也。累金数亿。家僮四百馀人。以黄金为器。工冶之声。震於都鄙。时人谓郭氏之室。不雨而雷。言其铸锻之声盛也。错杂宝以饰台榭。悬明珠於四垂。书视之如星。夜望之如月。里语曰云云。其宠者以玉器盛食。故东宫谓郭家为琼厨金穴。〗  

洛阳多钱郭氏室。月夜书昼富无匹。（○拾遗记六。）  

【时人为郭况语】  

〖拾遗记曰：汉郭况。光武皇后之弟也。累金数亿。里语曰：〗  

洛阳多钱。郭氏万千。（○《太平广记》二百三十六。）  

【光武引谚】  

〖《后汉书》曰：时帝姊湖阳公主新寡。帝与共论朝臣。微观其意。主曰：宋公威容德器。群臣莫及。帝曰：方且图之。后弘被引见。帝令主坐屏风后。因谓弘曰：谚言云云。人情乎。弘曰：臣闻贫贱之知不可忘。糟糠之妻不下堂。帝顾谓主曰：事不谐矣。〗  

贵易交。富易妻。（○《后汉书》宋弘传。《初学记》十。《御览》百五十二、八百五十四、四百九十五。又五百十七引谢承《后汉书》、七百一引东观《汉记》。）  

【宋弘引语】  

贫贱之知不可忘。糟糠之妻不下堂。（○《后汉书》宋弘传。《御览》百五十二、八百五十四、四百九十五。又五百十七引谢承后《汉书》、七百一引东观《汉记》。）  

【南阳为杜师语】  

〖《后汉书》曰：南阳太守杜师。政治清平。百姓便之。又修治陂池。广拓土田。郡内比室殷足。时人以方召信臣。南阳为之语曰：〗  

前有召父。后有杜母。（○《后汉书》本传。《御览》二百六十。《诗纪》九作南阳谚。）  

【时人为廉范语】  

〖《后汉书》曰：初范与洛阳庆鸿为刎颈交。时人称曰：〗  

前有管鲍。后有庆廉。（○《后汉书》本传。《御览》四百七、四百九。）  

【章帝引谚】  

〖《后汉书》曰：诏召玄武司马班固。问改定礼制之宜。固曰：京师诸儒多能说礼。宜广招集。共议得失。帝曰：谚言。作舍道边。三年不成。（○后《汉书》曹褒传。《御览》五百二十三。）〗  

【班固引谚论经方】  

〖《汉书》艺文志曰：谚曰：〗  

有病不治。常得中医。（○《汉书》艺文志。）  

【班昭女诫引鄙谚】  

〖女诫敬慎第三曰：阴阳殊性。男女异行。阳以刚为德。阴以柔为用。男以强为贵。女以弱为美。故鄙谚曰：〗  

生男如狼。犹恐其尫。生女如鼠。犹恐其虎。（○《后汉书》曹世叔妻传。）  

【王逸引谚】  

〖正部曰：明刑审法。怜民惠下。生者不怨。死者不恨。谚曰：〗  

政如冰霜。奸轨消亡。威如雷霆。寇贼不生。（○意林四。）  

【虞诩引谚】  

〖《后汉书》曰：永初四年。羌胡反乱。残破并凉。大将军邓骘欲弃凉州。诩闻之。乃说李修曰：公卿定策。当弃凉州。求之愚心。未见其便。喭曰云云。观其习兵庄勇。实过馀州。今羌胡所以不敢入据三辅。以凉州在后故也。〗  

关西出将。关东出相。（○《后汉书》虞诩传。）  

【王符引谚论得贤】  

〖潜夫论曰：谚曰：〗  

一犬吠形。百犬吠声。（○潜夫论贤难篇。）  

【京师为黄香号】  

〖《后汉书》曰：黄香。字文强。江夏人。博学经典。究精道术。京师号曰：〗  

天下无双。江夏黄童。（《白帖》作香。《御览》或作香。《初学记》或作国士瞻重。○《后汉书》本传。《初学记》十一、十七。《白帖》六。《御览》二百十五、三百八十四、四百九十五、六百十六并引东观《汉记》。《诗纪》九作江夏黄童。）  

【人为高慎语】  

〖陈留耆旧传曰：高慎。字孝甫。敦质少华。口不能剧谈。嘿而好沈深之谋。人谓之曰：〗  

嶷然不语。名高孝甫。（○《御览》二百六十五。《诗纪》八作高孝甫歌。）  

【颍川为荀爽语】  

〖《后汉书》曰：爽字慈明。幼而好学。耽思经书。庆吊不行。徵命不应。颍川为之语曰：〗  

荀氏八龙。慈明无双。（《后汉书》荀淑传。《御览》三百八十五引荀氏家传、四百九十五引续《汉书》。《诗纪》九作荀氏八龙。）  

【崔实引农家谚】  

上火不落。下火滴沰。（○杨慎古今谚引四民月令。康熙字典水部沰字下引。○逯案。杨慎引崔实四民月令谚共十六条。其中如羸牛劣马寒食下。乃齐民要术引谚。不出四民月令。据此。杨氏著录者。未宜轻信。今依康熙字典载此条。）  

【崔寔引里语】  

〖政论曰：顷间以来。岁且一赦。百姓妞妖。轻为奸非。谚曰：〗  

一岁再赦。奴儿喑噁。（《御览》或作喑哑。《诗纪》同。或作噫唶。○群书治要四十五。《御览》四百九十六、六百五十二。）  

【李固引语】  

〖《后汉书》王龚传曰：龚深疾宦官专权。上书极言其状。请加放斥。诸黄门各使宾客诬奏龚罪。顺帝命亟自实。前据李固时为大将军梁商从事中郎。乃奏记於梁商曰：宜加表救。济王以之艰难。语曰：〗  

善人在患。饥不及餐。（○《后汉书》王龚传。）  

【益州长为尹就谚】  

〖《后汉书》曰：李固驳曰：前中郎尹就讨益州畔羌。益州谚曰：〗  

虏来尚可。尹来杀我。（○《后汉书》南蛮传。《华阳国志》巴志。）  

【天下为贾彪语】  

〖《后汉书》曰：彪兄弟三人。并有高名。而彪最优。故天下称曰：〗  

贾氏三虎。伟节最怒。（○《后汉书》贾彪传。《御览》四百九十六。《诗纪》九作贾伟节。）  

【应劭引俚语论正失】  

〖风俗通曰：宋均令虎渡江。谨案虎山栖穴处。毛鬛婆娑。岂能犯阳侯凌涛濑而横厉哉。俚语。〗  

狐欲渡河。无奈尾河。（○风俗通正失篇。《水经注》沔水篇。《御览》八百九十一。）  

【应劭引俚语论愆礼】  

〖风俗通曰：山阳太守汝南薛恭祖。丧其妻不哭。谨案礼为适妻杖。重於宗也。且鸟兽之微。尚有回翔之思。啁噍之痛。何有死丧之感。始终永绝。而曾无恻容。此为矫情。伪之至也。俚语。〗  

妇死腹悲。唯身知之。（○风俗通愆礼篇。）  

【应劭引里语论日蚀】  

〖风俗通曰：俗说临日月薄食而饮。令人蚀口。谨案日太阳之精。君之象也。日有食之。天子不举乐。里语。〗  

不救蚀者。出行遇语。（○《御览》八百四十九。）  

【应劭引里语论主客】  

〖风俗通曰：里语曰：〗  

越陌度阡。更为客主。（○《文选》二十七短歌行注。）  

【应劭引里语论谳狱】  

〖风俗通曰：顷者。廷尉多墙面。而苟充兹位。持书侍御史。不复平议。谳当纠纷。岂一事哉。里语曰：〗  

县官漫漫。冤死者半。（○《御览》二百二十六、四百九十六。）  

【应劭引里语】  

〖汉官仪曰：里语曰：〗  

仕宦不止车生耳。（○《御览》四百九十六。）  

【应劭引语论正失】  

〖风俗通曰：王阳能铸黄金。谨按物之变化。固自有极。王阳何人。独能乎哉。语曰：〗  

金不可作。世不可度。（○风俗通正失篇。）  

【时人为庞氏语】  

〖风俗通曰：庞俭少失父。不知所在。后穿井得钱。所求苍头。乃父也。时人语曰：〗  

庐里诸庞。凿井得铜。买奴得翁。（《御览》作公。○《类聚》三十五。《初学记》十九。《白帖》六。《御览》四百七十二、五百、八百三十六。又《御览》百八十九引铜、翁二韵。）  

【民为二殽语】  

〖风俗通曰：杀在弘农渑池县。其语曰：〗  

东殽西殽。渑池所高。（○风俗通山泽篇。）  

【南阳为卫修陈茂语】  

〖风俗通曰：汝南陈茂君因为荆州刺史。不入宛城。引车到城东。为友卫修母拜。修坐事系狱。茂弹绳不挠。修竟极罪。南阳疾茂杀修。为之语曰：〗  

卫修有事。陈茂治之。卫修无事。陈茂杀之。（○风俗通过誉篇。）  

【公沙六龙】  

〖袁山松《后汉书》曰：公沙穆有六子。时人号曰：〗  

公沙六龙。天下无双。（○《御览》四百九十五。）  

【民为五门语】  

〖三辅决录曰：五门。今在河南西四十里涧、谷、洛三水之交。传闻马氏兄弟五人共居此地。作五门客舍。因以为名。主养猪卖豚。故民为之语曰：〗  

苑中三公。馆下二卿。五门嚄々。但闻豚声。（○《御览》四百九十六、八百二十八、九百三。《诗纪》九作五门。）  

【时人为作奏语】  

〖笑林曰：桓帝时。有人辟公府掾者。倩人作奏记文。人不能为作。因语曰：梁国葛龚者。先善为记文。自可为用。不烦更作。遂从人言写记文。不去龚名姓。府公大惊。不答而罢归。故时人语曰：〗  

作奏虽工。宜去葛龚。（○《后汉书》葛龚传注。《御览》四百九十五。《诗纪》九作作奏。）  

【高诱引谚论毁誉】  

〖《淮南子》注曰：语曰：〗  

欲人不知。莫如不为。（○《淮南子》二十四说林训注。）  

【武陵人为黄氏兄弟谚】  

〖襄阳耆旧传曰：黄穆。字伯开。博学。为山阳守。有德政。弟奂。字仲开。为武陵太守。贪秽无行。武陵人谚曰：〗  

天有冬夏。人有二黄。（○《御览》二十二。又四百九十二作武陵人謌。）  

【时人为杨氏四子语】  

〖《华阳国志》曰：泰瑛。南郑杨相妻。大鸿胪刘巨公女也。有四男二女。相亡。教训六子。动有法矩。长子元玲。次子仲玲。兄弟为名士。泰瑛之教。流於三世。四子才官。隆於先人。帮时人为之语曰：〗  

三苗不止。四珍复起。（○华阳国汉中士女志。古谣谚三十三。○逯案。《华阳国志》十二刘巨公为后汉人。）  

【羊元引谚】  

〖谢承《后汉书》曰：仇览。字季智。陈留考城人也。为县阳遂亭长。有羊元者。凶恶不孝。其母诣览告之。览呼元责诮之。以子道与孝经一卷。使诵读之。元深改悔。至母前谢罪曰：元少孤。为母所骄。谚曰云云。乞今自改。母子更相向泣。於是元遂修孝道。后成佳士也。○逯案。羊元《后汉书》注引作陈元。〗  

孤犊触乳。骄子詈母。（○《后汉书》仇香传注。《御览》六百十。）  

【古谚】  

〖任昉述异记曰：汉世古谚云。〗  

虽有神药。不如少年。虽有珠玉。不如金钱。（○《御览》九百八十四。）  

【时人为郭典语】  

〖江表传曰：郭典。字君业。为钜鹿太守。与中郎将董卓攻黄巾贼张宝於曲阳。典作围堑。卓不肯。典独於西当贼之冲。昼夜进攻。宝由不得城守不敢出。时人为之语曰：〗  

郭君围堑。董将不许。几令狐狸。化为豺虎。赖我郭君。不畏强御。转机之间。敌为穷虏。猗猗惠君。实完疆土。（○《御览》四百九十六。《诗纪》九作郭君。）  

【时人为周泽语】〖《诗纪》作太常妻。〗  

〖汉官仪曰：北海周泽为太常。恒齐。其妻怜其年老疲病。窥内问之。泽大怒。以为干齐。掾吏叩头争之。不听。遂收送诏狱。并自劾。论者非其激发不实。谚曰：〗  

居世不谐为太常妻。一岁三百六十日。三百五十九日齐。一日不齐醉如泥。既作事。复低迷。（○《初学记》十二。《御览》二百二十八。《诗纪》九作太常妻。又《后汉书》本传、《类聚》四十九、《御览》五百二十并引妻、齐、泥三韵。又《白帖》二十一引妻、泥二韵。）  

【崔实引语】  

〖政论曰：〗  

小民发如韭。剪复生。头如鸡。割复鸣。吏不必可畏。从来必可轻。奈何欲望平。（《御览》作乎。误。○《御览》九百七十六。）  

【时人为桓典语】〖《诗纪》作避骢。〗  

〖《后汉书》曰：桓典。字公雅。灵帝时为侍御史。是时宦官秉政。典执正无所回避。常乘骢马。京师畏惮。为之语曰：〗  

行行且止。避骢御史。（○《后汉书》本传。《书钞》六十二引续《汉书》。《类聚》九十三引东观《汉记》。《初学记》十二。《御览》二百二十七、四百二十七。又八百九十四引东观《汉记》。《诗纪》九作避骢。）  

【益都乡里为柳宗语】  

〖《华阳国志》曰：柳宗。字伯骞。成都人。为州郡右职。务在进贤。州里为谚曰：〗  

得黄金一笥。不如为柳伯骞所识。（○《华阳国志》蜀郡士女赞。《御览》二百六十三、四百九十六。《诗纪》九作柳伯骞。）  

【时人为贡举语】  

〖《抱朴子》曰：桓、灵之世。更相滥举。故人为之语曰：〗  

举秀才。不知书。举孝廉。父别居。寒素清白浊如泥。高第良将怯如黾。（《御览》作蝇。○《抱朴子》审举篇。《书钞》七十九。《御览》四百九十六。又《乐府诗集》八十七、《诗纪》八并作后汉桓灵时谣。各引书、居两韵。○逯案。《晋书》引作举秀才。浊如泥。举良将。怯如鸡。与此不相同。）  

【宣城为封使君语】  

〖述异记曰：汉宣城郡守封劭。死化为虎。食郡民。呼之曰封使君。因去不复来。故时语曰：〗  

无作封使君。生来治民死食民。（○任昉述异记。）  

【益都为任文公语】  

〖《后汉书》曰：公孙述时。武担石折。文公曰：噫。西州智士死。我乃当之。自是常会聚子孙设酒食。后三月果卒。益都为之语曰：〗  

任文公。智无双。（○《后汉书》本传。《御览》四百三十二引《华阳国志》。）  

【马皇后引俗语】  

〖东观《汉记》曰：明德马后。时上欲封诸舅。外间白太后。曰：吾自念亲属。皆无柱石之功。俗语。〗  

时无赭。浇黄土。（○《御览》四百九十五。）  

【崔寔引里语】  

〖崔寔政论曰：今典州郡者。自违诏书。纵意出入。故里语曰：〗  

州郡记。如霹雳。得诏书。但挂壁。（○《初学记》二十四。《御览》十三、四百九十六、五百九十三。诗记九。）  

【崔寔引农语】〖《诗纪》作四民月令引农语二章。〗  

二月昏。参星夕。杏花盛。桑椹赤。（○齐民要术二。古谣谚三十七引齐民要术。○逯案。齐民要术引崔寔。非农语。）  

河射角。堪夜作。犁星没。水生骨。（○古谣谚三十七引齐民要术。○逯案。齐民要术无此条。）  

【京师为袁成谚】  

〖英雄记曰：袁绍父成。字文开。贵盛。自梁冀以下。皆与交。言无不从。京师谚曰：〗  

事不谐。诣文开。（○《三国志》袁绍传注。《后汉书》袁绍传注。《御览》三百八十六、四百九十六。《诗纪》九作袁文开。）  

【天下为四侯语】  

〖《后汉书》曰：单超。河南人。徐璜。下邳良城人。具瑗。魏郡元城人。左悺。河南平阴人。唐衡。颍川郾人。世谓之五侯。自是权归宦官。朝廷日乱。其后四侯转横。天下为之诏曰：〗  

左回天。具独坐。徐卧虎。唐两堕。（《御览》引风俗通作左回天。徐转日。具独坐。唐应声。○《后汉书》单超传。《御览》四百九十三。又二百引后《汉书》、三百九十三、四百九十六并引风俗通。）  

【京师为张盘语】  

〖谢承《后汉书》曰：丹阳张盘。字子石。以操行为庐江太守。京师谚曰：〗  

闻清白。张子石。（○《书钞》三十八。）  

【人为徐闻县谚】  

〖《元和郡县志》曰：汉置左右侯官。在徐闻县南一里。积物於此。备其所求。与交易有利。故谚曰：〗  

欲拔贫。诣徐闻。（○舆地纪胜一百十八。）  

【京师为鲍永鲍恢语】  

〖鲍永、鲍恢为从事。京师语曰：〗  

贵戚敛手避二鲍。（○《御览》三百七引《汉书》。）  

【时人为折氏谚】  

〖《华阳国志》曰：折像。字伯式。雒人也。事东平虞叔雅。以道教授门人。朋友自远而至。时人为谚曰：〗  

折氏客谁。朱云卿段节英。中有佃子赵仲平。但说天文论五经。（○《华阳国志》广汉士女赞。）  

【王符引谚论守边】  

〖潜夫论曰：乃者边患震如雷霆。而谈者皆讳之。欲令朝廷以寇为小。而不蚤忧。患乃至此。尚不欲救。谚曰：〗  

痛不著身言忍之。钱不出家言与之。（○潜夫论救边篇。《御览》八百三十六。）  

【三府为朱震语】  

〖《后汉书》曰：朱震。字伯厚。为州从事。奏济阴太守赃罪之数。谚曰：〗  

车如鸡栖马如狗。疾恶如风朱伯厚。（○《后汉书》陈蕃传。《书钞》三十九、七十三。《类聚》九十三。《御览》二百六十五、八百九十四。《诗纪》九作朱伯厚。）  

【时人为贡举语】  

〖《抱朴子》曰：桓、灵之世。更相滥举。故人为之语曰：〗  

古人欲达勤诵经。今民图官勉治生。（○《抱朴子》审举篇。《御览》四百九十六。）  

【赵岐引南阳旧语】  

〖三辅决录曰：平陵范氏。南阳旧语曰云云。言其廉俭也。〗  

前队大夫范仲公。盐蒜果共一筒。（《颜氏家训》书证篇。《御览》四百三十一、八百五十五、九百七十七。）  

【考城为仇览谚】  

〖《后汉书》曰：仇览。陈留考城人。为蒲亭长。陈元之母。诣亭告元不孝。乃亲到元家与其母子饮。因为陈人伦孝行。譬以祸福。元卒成孝子。乡邑为之谚曰：〗  

父母何在在我庭。化我鸤枭哺所生。（○《后汉书》仇香传。《诗纪》九作考城谚。）  

【时人为孔氏兄弟语】  

〖《孔丛子》曰：子和二子。长曰长彦。次曰季彦。甘贫味道。研精坟典。十馀年间。会徒数百。故时人为之语曰：〗  

鲁国孔氏好读经。兄弟讲诵皆可听。学士来者有声名。不过孔氏那得成。（○《御览》三百八十五。《诗纪》九作鲁国孔氏。）  

【华容女子狱中歌吟】  

〖《搜神记》曰：建安初。华容有女子在狱中歌吟曰云云。后无几。太祖平荆州。以涿州李立字建贤为荆州刺史。〗  

不意李立为贵人。（○《三国志》刘表传注。）  

【阚骃引语】  

〖十三州志曰：冀州之地。盖古京也。人患剽悍。故语曰云云。其人刚狠。浅于恩义。无宾序之礼。怀居慳啬。古语云云。亦履山之险。为逋逃之薮。〗  

仕宦不偶值冀部。（○环宇记六十三。）  

幽冀之人钝如椎。（○同上）  

【王符引谚论考绩】  

〖潜夫论曰：圣汉践祚。载祀四八。而犹未治者。教不假而功不考。赏罚稽而赦赎数也。谚曰：〗  

曲木恶直绳。重罚恶明证。（意林作政。○潜夫信纸考绩篇。意林三。）  

【时人为王符语】  

〖《后汉书》曰：度辽将军黄甫规。解官归安定。乡人有以货得雁门太守者。亦去职还家。书刺谒规。规卧不迎。有顷又白王符在门。规素闻符名。乃惊遽而起。衣不及带。屣履出迎。援符手而还与同坐。极欢。时人为之语曰：〗  

徒见二千石。不如一缝掖。（《御览》或作腋。○《后汉书》王符传。《白帖》二十六。《御览》四百七十四、四百九十五、五百二。《诗纪》八作缝掖。）  

【乡里为雷义陈重语】  

〖《后汉书》曰：雷义举茂才。让於陈重。刺史不听。义遂佯狂披发。走不应命。乡里为之语曰：〗  

胶漆自谓坚。不如雷与陈。（○《后汉书》雷义传。《类聚》二十一。《白帖》十、十四。《御览》四百七、四百二十四、七百六十六。）  

【郑玄引俗语】  

〖礼记曲礼注。俗语云。〗  

隐疾难为医。（○礼记曲礼注。）  

【时人为吕布语】  

〖曹瞒传曰：时人语曰：〗  

人中有吕布。马中有赤兔。（○《后汉书》吕布传注。《三国志》吕布传注。《类聚》九十三。《白帖》二十九。《御览》四百九十六、八百九十七。《诗纪》九作时人语。）  

【关中为游殷谚】  

〖三辅决录曰：游殷。字幼齐。为胡轸所害。月馀。轸得病。但言伏伏。游动刘将鬼来。於是遽死。关中谚曰：〗  

生有知人之明。死有贵神之灵。（《御览》或作鬼灵之验。○魏志张既传注。《御览》四百四十四、四百九十六。）  

【京师为戴凭语】  

〖《后汉书》曰：戴凭。字次仲。汝南平舆人。正旦朝贺。百僚毕会。帝令群臣能说经者更相难诘。义有不通。辄夺其席以益通者。凭遂重坐五十馀席。故京师为之语曰：〗  

解经二不穷。戴侍中。（○《后汉书》本传。《书钞》五十八、一百。《类聚》五十五、六十九。《类聚》五十五、六十九。《御览》二百十九、四百九十五、六百十五。《诗纪》九作戴侍中。）  

【京师为井丹语】  

〖《后汉书》曰：井丹。字大春。扶风郿人。受业太学。通五经。善谈论。故京师为之语曰：〗  

五经纷纶。井大春。（○《后汉书》本传。《世说》新语品藻篇注。《书钞》九十六、  

一百并引三辅决录。《白帖》二十六。《御览》四百十引《高士传》、四百七十四、四百九十五、五百一并引逸民传、六百十五引东观《汉记》。《诗纪》九作井大春。）  

【时人为王君公语】  

〖《后汉书》曰：平原王君公。遭乱。侩牛自隐。时人为之语曰：〗  

避世墙东。王君公。（○《后汉书》逢萌传。《诗纪》九作王君公。）  

【京师为杨政语】  

〖《后汉书》曰：杨政。字子行。京兆人。少好学。从代郡范升受梁丘易。善说经书。京师为之语曰：〗  

说经铿铿。杨子行。（○《后汉书》本传。《书钞》一百。《御览》四百九十五、六百十五。《诗纪》九作杨子行。）  

【京师为祁圣元号】  

〖东观《汉记》曰：杨政。字子行。治梁丘易。与京兆祁圣元同好。俱名善说。京师号曰：说经铿铿杨子行。论难云云。〗  

论难僠僠。祁圣元。（○《御览》六百十五。）  

【寿春乡里为召驯语】  

〖《后汉书》曰：召驯。字伯春。九江寿春人。少习韩诗。博通书传。以志义闻。乡里号之曰：〗  

德得恂恂。召伯春。（○《后汉书》本传。《书钞》五十六。《白帖》七十四。）  

【时人为丁鸿语】  

〖《后汉书》曰：丁鸿。字孝公。颍川定陵人。肃宗召鸿与诸儒贾逵等。论定五经同异於北宫白虎观。帝亲称制临决。鸿以才高论难最明。时人叹曰：〗  

殿中无双。丁孝公。（○《后汉书》本传。又注。《御览》六百十五。）  

【京兆乡里为冯豹语】  

〖《后汉书》曰：豹字仲文。京兆杜陵人。时人称其孝。好儒学。以诗、春秋教丽山下。乡里为之语曰：〗  

道德彬彬。冯仲文。○（《后汉书》冯衍传附本传。《御览》四百三、四百九十六。《诗纪》九作冯仲文。）  

【诸儒为贾逵语】  

〖《后汉书》曰：贾逵。字景伯。扶风平陵人。能诵《左氏传》及五经本文。自为儿童。常在太学。不通人间事。身长八尺二寸。诸儒为之语曰：〗  

问事不休。贾长头。（《后汉书》本传。意林四。《书钞》九十七、一百。《白帖》二十六。《御览》三百七十七、六百十二、六百十五。）  

【关中为鲁丕语】  

〖《后汉书》曰：丕字叔陵。扶风平陵人。兼通五经。以鲁诗、尚书教授为当时名儒。元和元年。徵再迁拜赵相。门生就学者常百馀人。关东号之曰：〗  

五经复兴。鲁叔陵。（○《后汉书》鲁恭传附本传。《书钞》一百。《白帖》二十六。《御览》六百十五。○逯案。鲁丕。《初学记》、《御览》皆作鲁平。）  

【诸儒为杨震语】〖《诗纪》作杨伯起。〗  

〖《后汉书》曰：杨震。字伯起。弘农华阴人。少好学。受欧阳尚书於太常桓郁。明经博览。无不穷究。诸儒为之语曰：〗  

关西孔子。杨伯起。（○《后汉书》本传。《御览》四百九十五、六百十二。《诗纪》九作杨伯起。）  

【时人为许慎语】  

〖《后汉书》曰：许慎。字叔重。汝南召陵人。性淳厚。少博学经籍。马融常推重之。时人为之语曰：〗  

五经无双。许叔重。（○《后汉书》本传。《御览》四百九十五引谢承后《汉书》、又六百八。《诗纪》九作许叔重。）  

【京师为周举语】  

〖《后汉书》曰：周举。字宣光。汝南汝阳人。姿貌短陋。而博学洽闻。为儒者所宗。故京师为之语曰：〗  

五经从横。周宣光。（○《后汉书》本传。《白帖》二十六。《御览》六百十五引东观《汉记》。）  

【京师为胡广语】  

〖《后汉书》曰：胡广。字伯始。南郡华容人。逊言恭色。达练事体。明解朝章。虽无謇直之风。屡有补阙之益。故京师谚曰：〗  

万事不理。问伯始。天下中庸。有胡公。（○后《汉书》本传。渚宫旧事四。《初学记》十一引东观《汉记》。《御览》四百九十五。《诗纪》九作胡伯始。）  

【时人为任安语】  

〖《后汉书》曰：任安。字定祖。广汉绵竹人。少游太学。受孟氏易。兼通数经。又从同郡杨厚学图谶。究极其术。时人称曰云云。〗  

欲知仲桓。问任安。  

居今行古。任定祖。（○《后汉书》本传。《诗纪》八作任安二谣。）  

【时人为陈嚣语】  

〖东观《汉记》曰：陈嚣字君期。明韩诗。时语曰：〗  

关东说诗。陈君期。（○《书钞》一百。《御览》六百十五。）  

【诸儒为刘恺语】  

〖华峤《后汉书》曰：刘恺为太常。论议常引正大义。诸儒为之语曰：〗  

难经伉伉。刘太常。（○《类聚》四十九。《白帖》七十四。《御览》二百二十八。《诗纪》九作刘太常。）  

【人为许晏谚】  

〖陈留风俗传曰：许晏。字伟君。授鲁诗於琅邪王政学。曰许氏章句。列在儒林。故谚曰：〗  

殿上成群。许伟君。（○《御览》四百九十六。《诗纪》九作许伟君。）  

【乡里为茨充号】  

〖东观《汉记》曰：茨充。字子河。宛人也。初学孝廉。之京师。同侣马死。充到前亭。辄舍车持马还相迎。乡里号之曰：〗  

一马两车。茨子河。（○《后汉书》卫飒传注。《书钞》三十九。）  

【时人为缪文雅语】  

〖皇甫谧达士传曰：缪斐。字文雅。代修儒学。继踵六博士。以经行修明。学士称之。故时人为之语曰：〗  

素车白马。缪文雅。（○古诗类苑六十九。《诗纪》九作缪文雅。）  

【敦煌乡人为曹全谚】  

〖郃阳令曹全碑曰：君收养继祖母。供事继母。先意承志。存亡之敬。礼无遗阙。是以乡人为之谚曰：〗  

重亲致欢。曹景完。（○金石字记。）  
