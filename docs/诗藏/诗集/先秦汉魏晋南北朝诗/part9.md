---
title: 第8部分
index: true
icon: editor
order: 9
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 梁诗卷十八  

刘孝威  

〈孝威。字孝威。孝胜弟。初为晋安法曹。除太子洗马。累迁中舍人、庶子率更令。太清中。迁中庶子。兼通事舍人。太清三年。侯景之乱。孝威於围中得出。西上至安陆卒。有集十卷。〉  

【乐府】  

【钓竿篇】〖《诗纪》云。英华、乐府并作孝绰。○以下五言。〗  

钓舟画彩鹢。渔子服冰纨。金辖茱萸网。银钩翡翠竿。敛桡随水脉。急桨渡江湍。湍长自不辞。前浦有佳期。船交桡影合。浦深鱼出迟。荷根时触饵。菱芒乍罥丝。莲度江南手。衣渝京兆眉。垂竿自有乐。谁能为太师。（○本集。文苑英华二百十、《乐府诗集》十八并作刘孝绰。《诗纪》八十八。又《类聚》四十一引纨、竿、湍、辞、期、迟六韵。）  

【陇头水】  

从军戍陇头。陇水带沙流。时观胡骑饮。常为汉国羞。衅妻成两剑。杀子祀双钩。顿取楼兰颈。就解郅支裘。勿令如李广。功多遂不酬。（韵补作售。《类聚》作功遂不封侯。乐府同。文苑云。一作勿令如李广。功遂不封侯。《诗纪》云。一作功遂不封侯。○本集。《类聚》四十二作横吹曲陇头流水诗。文苑英华百九十八。《乐府诗集》二十一。《诗纪》八十八。又韵补二作乐府陇头水。引裘、售二韵。）  

【骢马驱】  

十五官期门。二十屯边徼。犀羁玉镂鞍。宝刀金错鞘。一随骢马驱。分受青蝇吊。且令都护知。愿被将军照。誓使毡衣乡。扫地无遗噍。（○本集。文苑英华二百九。《乐府诗集》二十四作骢马。《诗纪》八十八。）  

【公无渡河】  

请公无渡河。河广风威厉。樯偃落金乌。舟倾没犀枻。绀盖空严祠。白马徒生祭。衔石伤寡心。崩城掩孀袂。剑飞犹共水。魂沈理俱逝。君为川后臣。妾作江妃娣。（○本集。《类聚》四十二作公莫渡河篇。《初学记》六作公莫渡河。文苑英华二百十。《乐府诗集》二十六。《诗纪》八十八。）  

【塘上行苦辛篇】  

蒲生伊何陈。曲中多苦辛。黄金坐销铄。白玉遂淄磷。裂衣工毁嫡。掩袖切谗新。嫌威迹易已。爱去理难申。秦云犹变色。鲁日尚回轮。妾歌已肠断。君心终未亲。（○本集。《类聚》四十一。《乐府诗集》三十五。《诗纪》八十八。）  

【东西门行】〖《诗纪》云。此似应诏饯赠之作。〗  

广津寒欲歇。联樯密缆收。六高匝近岫。江阔少方舟。饯泪留神眷。离欷切私俦。伫变齐儿俗。当传楚献囚。徒然颁并命。只恧思如抽。（○本集。《乐府诗集》三十七。《诗纪》八十八。）  

【怨诗】  

退宠辞金屋。见谴斥甘泉。枕席秋风起。房栊明月悬。烛避窗中影。香回炉上烟。丹庭斜草径。素壁点苔钱。歌起蒲生曲。乐奏下山弦。新声昔广宴。馀杯今自传。王嫱向绝漠。宗女入祁连。雁书犹未返。角马无归年。昭台有媵御。曾坂无弃捐。后薪随复积。前鱼谁更怜。（○本集。《乐府诗集》四十一。《诗纪》八十八。）  

【采莲曲】  

金桨木兰船。戏采江南莲。莲香隔浦渡。荷叶满江鲜。房垂易入手。柄曲自临盘。露花时湿钏。风茎乍拂钿。（○本集。《类聚》八十二作和采莲诗。《乐府诗集》五十。《诗纪》八十八。）  

【小临海】  

碣石望山海。留连降尊极。秦帝枉钩陈。汉家增礼秩。石桥终不成。桑田竟难测。蜃气远生楼。鲛人近潜织。空劳帝女填。讵动波神色。（○本集。《乐府诗集》五十五。《诗纪》八十八。）  

【思归引】  

胡地凭良马。怀骄负汉恩。甘泉烽火入。回中宫室燔。锦车劳远驾。绣衣疲屡奔。贰师已丧律。都尉亦销魂。龙堆求援急。狐塞请先屯。枥下驱双骏。腰边带两鞬。乘障无期限。思归安可论。（《类聚》作言。乐府、《诗纪》并云。一作言。○本集。《类聚》四十二作思归篇。《乐府诗集》五十八。《诗纪》八十八。）  

【妾薄命篇】  

去年从越障。今岁没胡庭。严霜封碣石。惊沙暗井陉。玉篸久落鬓。罗衣长挂屏。浴蚕思漆水。条桑忆郑坰。寄书朝鲜吏。留钏武安亭。勿言戎夏隔。但令心契冥。不见酆城剑。千祀复同形。（○本集。《类聚》四十一作妾薄命行。文苑英华二百七。《乐府诗集》六十二作妾薄命。《诗纪》八十八。）  

【斗鸡篇】  

丹鸡翠翼张。妒敌复专场。翅中含芥粉。距外耀金芒。气逾上党烈。名贵下韝良。祭桥愁魏后。食跖忌齐王。愿赐淮南药。一使云间翔。（○本集。文苑英华二百六。《乐府诗集》六十四。《诗纪》八十八。）  

【结客少年场行】  

少年本六郡。遨游遍五都。插腰铜匕首。障日锦屠苏。鸷羽装银镝。犀胶饰象弧。近发连双兔。高弯落九乌。边城多警急。节使满郊衢。居延箭箙尽。疏勒井泉枯。正蒙都护接。保由惮险途。千金募恶少。一挥擒骨都。勇馀聊蹴踘。战罢暂投壶。昔为北方将。今为南面孤。邦君行负弩。县令且前驱。（○本集。《类聚》四十一。文苑英华百九十五。《乐府诗集》六十六。《诗纪》八十八。）  

【行行且游猎篇】  

之罘讲射所。上林娱猎场。选徒骄楚客。召狩讠夸胡王。罕车已戒道。风乌复起行。佽飞具矰缴。材官命蹶张。高罝掩月兔。劲矢射天狼。蹠地不遑逸。排虚岂及翔。日暮勾陈转。风清铙吹飏。归来宴平乐。宁肯滞禽荒。（○本集。《类聚》四十二作行行游猎篇。文苑英华百九十五注云。一作游行且猎篇。《乐府诗集》六十七作行行游且猎篇。《诗纪》八十八。）  

【雀乳空井中】〖《诗纪》云。晋傅玄《诗》曰：鹊巢丘城侧。雀乳空井中。〗  

远去条支国。心知汉德休。聊栖丞相府。过令黄霸羞。挟子须闲地。空井共寻求。辘轳丝绠绝。桔槔冬藓周。将怜羽翼张。谁辞各背游。（○本集。文苑英华二百六作乳雀空城中。注云。城一作井。《乐府诗集》六十八。《诗纪》八十八。）  

【半渡溪】  

本厕偏伍伴。一战殄凶渠。制赐文犀节。驿报紫泥书。入营陈御盖。还家乘紫车。皇恩知已重。丹心恨不纾。渡泸且不畏。凌溪嗟有馀。（○本集。《乐府诗集》七十四。《诗纪》八十八。）  

【独不见】  

夫婿结缨簪。偏蒙汉宠深。中人引卧内。副车游上林。绶染琅琊草。蝉铸武威金。分家移甲第。留妾住河阴。独寝鸳鸯被。自理凤凰琴。谁怜双玉箸。流面复流襟。（○本集。文苑英华二百十一。《诗纪》八十八。）  

【行幸甘泉宫歌】  

汉家迎夏华。避暑甘泉宫。栈车鸣里鼓。驷马驾相风。校尉乌桓骑。待制楼烦弓。后旌犹五柞。前笳度九嵕。才人豹尾内。御酒属车中。辇回百子阁。扇动七轮风。鸣钟休卫士。披图召后宫。材官促校猎。凉秋戏射熊。（○本集。《类聚》四十三。文苑英华二百三。《乐府诗集》八十四。《诗纪》八十八。）  

【箜篌谣】〖《诗纪》云。乐府失史。次刘孝威后。〗  

结交在相得。骨肉何必亲。甘言无忠实。世薄多苏秦。从风暂靡草。富贵上昇天。不见山巅树。摧扤下为薪。岂甘井中泥。上出作埃尘。（文苑作时至出作尘。本集同。《诗纪》云。一作时至出作尘。○本集。文苑英华二百十失名。次刘孝威后。《乐府诗集》八十七作无名氏。《诗纪》八十八。○逯案。《御览》引此篇起首四句。题作古歌辞。细玩其辞。亦不类六朝人作。今分别列入汉诗及此集。）  

【骢马驱】  

翩翩骢马驱。横行复斜趋。先救辽城危。后拂燕山雾。风伤易水湄。日入陇西树。未得报君恩。联翩终不住。（○本集。文苑英华二百九。《乐府诗集》二十四。《诗纪》八十八。）  

【和王竟陵爱妾换马】  

骢马出楼兰。一步九盘桓。小史赎金络。良工送玉鞍。龙骖来甚易。乌孙去实难。麟胶妾犹有。请为急弦弹。（○本集作爱妾换马。《类聚》九十三。《乐府诗集》七十三作爱妾换马。《诗纪》八十八。）  

【拟古应教】〖七言〗  

〖《诗纪》云。乐府作孝威诗。题云东飞伯劳歌。英华作梁简文帝。非也。简文别有二首。○逯案。此篇玉台新咏作拟古应教。文苑英华二百五作拟古。与《乐府诗集》作东飞伯劳歌有异。然知拟古应教者。即拟古东飞伯劳歌以应教也。文苑英华二百三作梁简文。绍古歌。绍古亦即拟古。〗  

双栖翡翠两鸳鸯。巫云洛月乍相望。谁家妖冶折花枝。蛾眉<目曼>睇使情移。青铺绿琐琉璃扉。琼筵玉笥金缕衣。美人年几可十馀。含羞转笑敛风裾。珠丸出弹不可追。空留可怜持与谁。（○本集作东飞伯劳歌。玉台新咏九。文苑英华二百三、二百五。《乐府诗集》六十八。《诗纪》八十八。）  

【鸡鸣篇】〖以下杂言。〗  

塒鸡识将曙。长鸣高树巅。啄叶疑彰羽。排花强欲前。意气多惊举。飘扬独无侣。陈思助斗协狸膏。郈昭妒敌安金距。丹山可爱有凤凰。金门飞舞有鸳鸯。何如五德美。岂胜千里翔。（○本集。《类聚》九十一作梁简文帝。《乐府诗集》二十八。《诗纪》八十八。）  

【乌生八九子】  

城上乌。一年生九雏。枝轻巢本狭。风多叶早枯。氄毛不相暖。张翼强相呼。金柝猜鹰鸷隼无由逐。永愿共栖曾氏冠。同瑞周王屋。莫啼城上寒。犹贤野中宿。羽成翮备各西东。丁年赋命有穷通。不见高飞帝辇侧。远托日轮中。尚逢王吉箭。犹婴后羿弓。岂如变彩救燕质。入梦祚昭公。流声表师退。集幕示营空。灵台已铸像。流苏时候风。（○本集。文苑英华二百六。《乐府诗集》二十八。广《文选》十四。《诗纪》八十八。又《类聚》九十二引乌、雏、呼、东、通、中、弓、公、空、风十韵。）  

【蜀道难】〖乐府分前五言后七言各为一首。〗  

玉垒高无极。铜梁不可攀。双流逆巇道。九坂涩阳关。邓侯策马度。王生敛辔还。敛辔惧身尤。叱驭奉王猷。若悋千金重。谁为万里侯。戏马吞珠界。扬舲濯锦流。沈犀厌怪水。握镜表灵丘。禺山金碧有光辉。迁亭车马尚轻肥。弥想王褒拥节反。更忆相如乘传归。君平子云阒不嗣。江汉英灵信已衰。（《类聚》作已信稀。乐府同。文苑云。一作已信稀。《诗纪》云。一作稀。○本集。文苑英华二百。《乐府诗集》四十。《诗纪》八十八。又《类聚》四十二引攀、岗、还、辉、肥、归、稀七韵。）  

【诗】  

【重光诗】〖并序○以下四言。〗  

〖重光。储后宣制义也。〗  

赫赫重光。明明二圣。帝作储述。礼和乐正。中衢置樽。高堂悬镜。其酌不穷。其明逾盛。德音孔昭。民胥攸咏。明明二圣。赫赫重光。风神洒落。容止汪洋。瞻彼谈扇。载抑载扬。何斯天辩。如圭如璋。颜闵函席。游夏升堂。以卿以士。惟公惟王。思媚储后。顾哉乐康。芃芃黍苗。阴雨膏之。诜诜缨冕。储王道之。道之以礼。齐之以仁。礼则穷神。言则穷神。训于四国。覃于万民。（○本集。《类聚》十六。《诗纪》八十八。）  

【侍宴乐游林光殿曲水诗】  

蒸哉轩顼。赫矣尧心。女娲补石。重华累金。汤罗禹扇。羲瑟农琴。皇乎备矣。受命君临。试舟五反。和乐九成。钩楯秘戏。协律新声。丹柸水激。缝彩葩荣。天吴还往。海若逢迎。（○本集。《类聚》四。《诗纪》八十八。）  

【奉和简文帝太子应令诗】〖以下五言。〗  

太子天下本。元良万国贞。周朝推上嗣。汉代纪重明。前星涵瑞彩。洊雷扬远声。三善传乐正。百行纪司成。九流遍已辨。七经咸所精。博闻强子政。高才陵长卿。礼遵逾屈已。德盛益卑情。仙气贻钟相。儒道推桓荣。延贤博望苑。视膳长安城。园绮随金辂。浮丘侍玉笙。智囊前敛笏。端士后垂缨。九仙良所重。四海更谁倾。班输同策乘。甲馆齐蓬瀛。（本集作衡。文苑同○本集。《类聚》十六作奉和简文帝太子诗。《初学记》十作奉和太子诗。文苑英华百七十九。《诗纪》八十八。）  

【三日侍皇太子曲水宴诗】  

二龙巡夏代。八骏驭周朝。豫游光帝则。乐饮盛民谣。皇储遵洛禊。滥觞追灞桥。掌祓开神篽。司马动銮镳。周旗交采眊。晋鼓杂清箫。旌宫临广隰。藻卫烁严椒。兰樽沿曲岸。灵若溯回潮。（○《类聚》四。《诗纪》八十八。）  

【奉和六月壬年应令诗】  

玄圃栖金碧。灵涧挹琨瑶。筑山图碣岫。穿池控海潮。雷奔石鲸动。水阔牵牛遥。乘鼋犹怯渡。鞭石讵成桥。岸崩下生窟。壁峭上干霄。噪蛙常独沸。游鱼或自跳。荒径横临浦。空舟斜插桡。愁鸱集古树。白鹭隐青苗。神心重丘壑。散步怀渔樵。石累元卿径。枝挂许由瓢。伊臣本寂寞。由来畏市朝。为贪止山水。所竞惟逍遥。寄言周伯况。劳君擅縠绡。（岁时杂咏作谷操。○本集。古今岁时杂咏四十四。文苑英华百七十九。《诗纪》八十八。）  

【登覆舟山望湖北诗】  

紫川通太液。丹岑连少华。堂皇更隐映。松灌杂交加。荇蒲浮新叶。渔舟绕落花。浴童竞浅岸。漂女择平沙。极望伤春目。回车归狭斜。（○本集。《类聚》二十八。广《文选》九作望湖北诗。《诗纪》八十八。）  

【帆渡吉阳洲诗】〖孝仪同赋。〗  

江风凌晓急。钲鼓候晨催。幸息榜人唱。聊望高帆开。联村倏忽尽。循汀俄顷回。疑是傍洲退。似觉前山来。将与图南竞。谁云劳溯洄。（○本集。《类聚》二十七。文苑英华二百八十九。《诗纪》八十八。）  

【出新林诗】  

芒山眡洛邑。函谷望秦京。遥分承露掌。远见长安城。故乡已可识。游子必劳情。雾罢前林见。风息涌川平。坐观暮潮落。渐见夕烟生。无由一羽化。徒想御风轻。（○《类聚》二十八。广《文选》九。《诗纪》八十八。）  

【鄀】〖《诗纪》从《类聚》作郗。误。〗县遇见人织率尔寄妇诗  

妖姬含怨情。织素起秋声。度梭环玉动。踏蹑佩珠鸣。经稀疑杼涩。纬断恨丝轻。葡萄始欲罢。鸳鸯犹未成。云栋共徘徊。纱窗相向开。窗疏眉语度。纱轻眼笑来。昽昽隔浅纱。的的见妆华。镂玉同心藕。杂宝连枝花。红衫向后结。金簪临鬓斜。机顶挂流苏。机旁垂结珠。青丝引伏兔。黄金绕鹿卢。艳彩裾边出。芳脂口上渝。百城交问遗。五马共踟蹰。直为闺中人。守故不要新。梦啼渍花枕。觉泪湿罗巾。独眠真自难。重衾犹觉寒。愈忆凝脂暖。弥想横陈欢。行驱金络骑。归就城南端。城南稍有期。想子亦劳思。罗襦久应罢。花钗堪更治。新妆莫点黛。余还自画眉。（○本集。玉台新咏八。《类聚》六十五作在郄县遇见人织寄妇诗。《诗纪》八十八。）  

【侍宴赋得龙沙宵月明诗】  

鹊飞空绕树。月轮殊未圆。嫦娥望不出。桂枝犹隐残。落照移楼影。浮光动暂澜。枥马悲笳吹。城乌啼塞寒。传闻机杼妾。愁余衣服单。当秋络已脆。衔啼织复难。敛眉虽不乐。舞剑强为欢。请谢函关吏。行当封一丸。（○本集。玉台新咏八。《诗纪》八十八。）  

【奉和晚日诗】  

虬檐挂珠箔。虹梁卷霜绡。迷迭涵香长。芙蓉逐浪摇。飞轮搏羽扇。翻车引落潮。甘泉推激水。迎风惭远飙。寄言王待诏。因声张子侨。吾君安已乐。无劳诵洞箫。（○本集。《类聚》五。《诗纪》八十八。）  

【和皇太子春林晚雨诗】  

云树交为密。雨日共成虹。雷舒长男气。枝摇少女风。叶珠随滴水。檐绳下溜空。蝶濡飞不飏。花沾色更红。明离信养德。能事毕春宫。谁堪偶凤吹。唯有浮丘公。（○本集。《类聚》二。文苑英华百五十三。《诗纪》八十八。）  

【行还值雨又为清道所驻诗】  

齐楚磐石贵。韩吴异姓王。俱乘早朝罢。相随出建章。喧呼惊里闬。叫咷骇康庄。阜驺同隼击。青橐似鹰扬。掖门南北远。复道东西长。幡旗争络绎。官骑郁相望。微风生棨传。轻雨润帷裳。油衣分竞道。小盖列成行。八舍便繁密。五营舆服光。回车避司隶。俄轩揖内郎。况余白屋士。自依卑路傍。日月虽临照。仄陋难明敭。早荣羞日及。晚知惭豫章。徒抱凌云志。终愧摩天翔。安能久沦辱。图南会有方。（○本集。文苑英华百五十三。《诗纪》八十八。）  

【望雨诗】  

清阴荡暄浊。飞雨入阶廊。瞻空乱无绪。望霤耿成行。交枝含晓润。杂叶带新光。浮芥离还聚。沿沤灭复张。浴禽飘落毳。风荇散馀香。璚绡挂绣幕。  

象簟列华床。侍童拂羽扇。厨人奉滥浆。寄言楚台客。雄风讵独凉。（○本集。文苑英华百五十三。《诗纪》八十八。又《类聚》二、《初学记》二并引廊、行、光、张、香、凉六韵。）  

【苦暑诗】  

暮日苦炎溽。迁坐接阶廊。月丽姮娥影。星含织女光。栖禽动夜竹。流萤出暗墙。香盘糅鲜粉。雕壶承玉浆。白羽徒垂握。绿水自周堂。弱纨犹觉重。纤絺尚少凉。弄风思汉朔。戏雨忆吴王。玄冰术难验。赤道漏犹长。谁能更吹律。还令黍谷凉。（○本集作苦热。《类聚》五。文苑英华二百十。《诗纪》八十八。）  

【奉和逐凉诗】  

钟鸣夜未央。避暑起徬徨。长河似曳素。明星若散珰。倚严欣石冷。临池爱水凉。月纤张敞画。荷妖韩寿香。对此游清夜。何劳娱洞房。（○本集。《类聚》五。《诗纪》八十八。）  

【望栖乌诗】  

夕乌飞参差。单雄杂寡雌。联翩归叶里。出没噪林垂。争栖时易树。惊飞忽度枝。虽无系书重。亦有含缨疲。以兹憔悴力。重逢轻薄儿。珠丸苏合弹。金缴青丝縻。  

岂意翩翾羽。遂免更羸危。入怀欣得地。依林窃愿知。（○本集。文苑英华三百二十九。《诗纪》八十八。）  

【和简文帝卧疾诗】  

玉躬耗寒暑。群望崇圭璧。仁祀盛黄缣。礼坛优绀席。惫均楚疾愈。俄同宋年益。岂劳诵赋臣。宁用观涛客。（○本集。《类聚》七十五。《诗纪》八十八。）  

【赋得曲涧诗】  

涧流急易转。溪竹暗难开。近楼俄已失。前洲忽复回。石岸生寒藓。沈根渍水苔。菱舟失道去。归凫迷径来。（○本集。《类聚》九。《诗纪》八十八。）  

【奉和湘东王应令诗二首】  

【春宵】  

花开人不归。节暖衣须变。回钗挂反环。拭泪绳春线。今夜月轮圆。胡兵必应战。（○本集。《类聚》三十二。《诗纪》八十八。）  

【冬晓】  

妾家边洛城。惯识晓钟声。钟声犹未尽。汉使报应行。天寒砚冰冻。心悲书不成。（○本集。玉台新咏八。《类聚》三十二。《诗纪》八十八。）  

【咏织女诗】  

金钿已照耀。白日未蹉跎。欲待黄昏至。含娇渡浅河。（○本集。玉台新咏十作刘孝仪。《类聚》四。《初学记》四。又古今岁时杂咏二十五、《御览》三十一、万花谷后四俱作刘孝仪。《诗纪》八十八。）  

【七夕穿针诗】〖和简文。〗  

缕乱恐风来。衫轻羞指现。故穿双眼针。特缝合欢扇。（○本集。《类聚》四。《初学记》四。古今岁时杂咏二十五。岁时广记二十六。《诗纪》八十八。）  

【九日酌菊酒诗】  

露花疑始摘。罗衣似适薰。馀杯度不取。欲持娇使君。（○本集。《类聚》四。《初学记》四。古今岁时杂咏三十三。《诗纪》八十八。）  

【赋得鸣朄应令诗】  

杂扇虽俱敛。交行忿自分。转袖时绕腕。扬履自开裙。（○《初学记》十六。《诗纪》八十八。）  

【和定襄侯初笄诗】  

合鬟仍昔发。略鬓即前丝。从今一梳罢。无复更萦时。（○玉台新咏十。《诗纪》八十八。）  

【古体杂意诗】  

朝日大风霜。寄事是交伤。叶落枝柯净。当自起棋张。（○玉台新咏十。《诗纪》八十八。）  

【咏佳丽诗】  

可怜将可念。可念直千金。唯言有一恨。恨不遂人心。（○玉台新咏十。《诗纪》八十八。）  

【望隔墙花诗】  

隔墙花半隐。犹见动花枝。当由美人摘。讵止春风吹。（○本集。《类聚》八十八。《诗纪》八十八。）  

【枯叶竹诗】  

枯杨犹更绿。卧柳尚还生。勿嫌凤不至。终当待圣明。（○本集。《类聚》八十九。《诗纪》八十八。）  

【和帘里烛诗】  

开关帘影出。参差风焰斜。浮光烛绮带。凝滴汙垂花。（○《类聚》八十。《诗纪》八十八。）  

【咏剪彩花诗二首】  

叶舒非渐大。花发是初开。无论人讶似。蜂见也争来。（○《类聚》八十八。古今岁时杂咏三。《诗纪》八十八。）  

浅深依树色。舒卷听人裁。假令春色度。经著手中开。（○古今岁时杂咏三。《诗纪》八十八。）  

【禊饮嘉乐殿咏曲水中烛影诗】〖七言〗  

火浣花心犹未长。金枝密焰已流芳。芙蓉池畔涵停影。桃花水脉引行光。（○《类聚》八十。《诗纪》八十八。）  

【赋得香出衣诗】〖杂言〗  

香出衣。步近气逾飞。博山登高用邺锦。含情动靥比洛妃。香缨麝带缝金缕。琼花玉胜缀珠徽。苏合故年微恨歇。都梁路远恐非新。犹贤汉君芳千里。尚笑荀令止三旬。（○《类聚》六十七。《诗纪》八十八。）  

## 梁诗卷十九  

萧子云  

〈子云。字景乔。子显弟。齐建武四年。封新浦县侯。梁天监初。迁丹阳郡丞。大通三年。复迁临川内史。还除散骑常侍。历侍中、国子祭酒。出为东阳在守。太清三年。侯景乱。奔晋陵卒。有《晋书》百二十卷、东宫新纪二十卷、集十九卷。〉  

【东郊望春詶王建安隽晚游诗】  

金塘绿泉满。上园梨蕊落。蛱蝶恋残花。黄莺对妖萼。芳菲满郊甸。惠风生兰薄。子家冠盖里。我馆幽栖郭。绿杨垂长溪。便桥限清洛。相去能几许。一水终疏索。（○《类聚》三十一。文苑英华二百四十。《诗纪》八十五。）  

【赠海法师游甑山诗】  

真心好丘壑。偏悦幽栖人。忽闻甑山旅。万里自相亲。泬寥晚霖霁。重叠晴云新。秋至蝉鸣柳。风高露起尘。动余忆山思。惆怅惜荷巾。（○《类聚》三十一。文苑英华二百十九。广《文选》九作赠海法师。《诗纪》八十五。）  

【落日郡西齐望海山诗】  

渔舟暮出浦。汉女采莲归。夕云向山合。水鸟望田飞。蝉鸣早秋至。蕙草无芳菲。故隐天山北。梦想日依依。（○《类聚》二十八。《诗纪》八十五。）  

【寒夜直坊】〖《诗纪》作芳。〗忆袁三公诗  

滴滴雨鸣阶。愔愔兹夜静。风落宣猷树。寒凋承光屏。高帷晓独垂。华烛夜空冷。所思不相见。方知寒漏永。（○《类聚》三十一。文苑英华百九十。《诗纪》八十五。）  

【赠吴均诗】  

欲知健少年。本来最轻黠。绿沈弓项纵。紫艾刀横拔。谁持命要宠。宁知敌可杀。有功终不言。明君自应察。（○文苑英华二百四十七。《诗纪》八十五。）  

【春思诗】  

春风荡罗帐。馀花落镜奁。池荷正卷叶。庭柳复垂檐。竹柏君自改。团扇妾方嫌。谁能怜故素。终为泣新缣。（○《类聚》三十二。《诗纪》八十五。）  

萧子晖  

〈子晖。字景光。子云弟。起家员外散骑侍郎。累迁至骠骑长史。有集九卷。〉  

【春宵诗】  

夜夜妾偏栖。百花含露低。虫声绕春岸。月色思空闺。传语长安驿。辛苦寄辽西。（○《类聚》三十二。《诗纪》八十五。）  

【冬晓诗】  

步栏光欲通。曙鸟向西东。烛灭传馀气。帷香开晓风。繁花无处尽。还销寒镜中。（○《类聚》三十二。《诗纪》八十五。）  

【应教使君春游诗】  

上林看草色。河桥望日晖。洛阳城闭晚。金鞍横路归。（○《类聚》二十八。广《文选》九。《诗纪》八十五。）  

【陇头水】  

天寒陇水急。散漫俱分泻。北注徂黄龙。东流会白马。（○《颜氏家训》文章篇。）  

何敬容  

〈敬容。字国礼。庐江人。尚齐武安女。拜驸马都尉。入梁。累迁尚书令。参选事。太清三年卒。〉  

【咏舞诗】  

因风且一顾。扬袂隐双蛾。曲终情未已。含睇目增波。（○《初学记》十五。《诗纪》九十。）  

伏挺  

〈挺。字士操。一云士标。平昌安丘人。为五言诗善效康乐体。天监中。除中军参军。迁侍御史。侯景乱中卒。有迩说十卷、集二十卷。〉  

【行舟值早雾诗】  

水雾杂山烟。冥冥不见天。听猿方忖岫。闻濑始知川。渔人惑澳浦。行舟迷溯沿。日中氛霭尽。空水共澄鲜。（○《类聚》二。《初学记》二及文苑英华百五十六作行舟遇早雾。万花谷后二作伏挺诗。《诗纪》九十一。）  

江从简  

〈从简。济阳考城人。位司徒从事中郎。侯景乱。为任约所害。〉  

【采莲讽】〖一作采荷调。〗  

〖乐府广题曰：梁太尉从事中郎江从简。年十七。有才思。时何敬容为宰相。从简为采荷调以刺之。敬容览之。不觉嗟赏。爱其巧丽。〗  

欲持荷作柱。荷弱不胜梁。欲持荷作镜。荷暗本无光。（○《乐府诗集》七十五。苕溪渔隐丛话后一。《诗纪》九十。）  

刘邈  

〈邈。彭城人。曾为侯景所得。景攻台城不克。邈劝景乞和全师。景然之。〉  

【折杨柳】  

高楼十载别。杨柳擢丝枝。摘叶惊开驶。攀条恨久离。年年阻音息。月月减容仪。春来谁不望。相思君自知。（○玉台新咏八。《类聚》八十九。《乐府诗集》二十二。《诗纪》八十八。）  

【万山见采桑人诗】  

倡妾不胜愁。结束下青楼。逐伴西蚕路。相携南陌头。叶尽时移树。枝高乍易钩。丝绳挂且脱。金笼写复收。蚕饥日已暮。讵为使君留。（○玉台新咏八。《类聚》八十八。文苑英华二百八及《乐府诗集》二十八作采桑。《诗纪》八十八。）  

【见人织聊为之咏】  

纤纤运玉指。脉脉正蛾眉。振蹑开交缕。停梭续断丝。檐花照初月。洞户垂朱帷。弄机行掩泪。翻令织素迟。（○玉台新咏。《类聚》六十五作徐陵咏织妇诗。《诗纪》八十八。）  

【秋闺诗】  

萤飞绮窗外。妾思霍将军。灯前量兽锦。檐下织花纹。坠露如轻雨。长河似薄云。秋还百种事。衣成未暇薰。（○玉台新咏八。《类聚》三十二。《诗纪》八十八。）  

徐摛  

〈摛。字士秀。一字士缋。东海郯人。天监中为晋安王侍读。王为皇太子。转家令。出为新安太守。还为中庶子。除太子左卫率。大宝元年。简文帝即位。授左卫将军。不拜卒。年七十八。擒文体既别。及为家令。所撰篇什。东宫尽学之。遂有宫体诗之号。〉  

【胡无人行】  

列楹登鲁殿。拥絮拭胡妆。犹将汉闺曲。谁忍奏毡房。遥忆甘泉夜。暗泪断人肠。（○《乐府诗集》四十。《诗纪》八十九。）  

【咏笔诗】  

本自灵山出。名因瑞草传。纤端奉积润。弱质散芳烟。直写飞蓬牒。横承落絮篇。一逢提握重。宁忆仲升捐。（○《初学记》二十一。《诗纪》八十九。又《类聚》五十八引烟、篇、捐三韵。《白帖》四作笔。引一句。）  

【咏橘诗】  

丽树标江浦。结翠似芳兰。焜煌玉衡散。照曜金衣丹。愧以无雕饰。徒然登玉盘。（○《类聚》八十六。《诗纪》八十九。）  

【坏桥诗】  

匝栏生暗藓。覆板没鱼衣。岸曲斜梁阻。何时香步归。（○《类聚》九。《诗纪》八十九。）  

【赋得帘尘诗】  

朝逐珠胎卷。夜傍玉钩垂。恒教罗袖拂。不分秋风吹。（○《类聚》六。《诗纪》八十九。）  

刘孝仪  

〈孝仪。字子仪。本名潜。字孝仪。孝绰之弟。天监五年。举秀才。累迁尚书殿中郎。补太子洗马。出为阳羡令。擢建康令。大同中为中书郎。历司徒右长史、尚书左丞、御史右丞、临海太守。中大同初。入守都官尚书。太清初。出为豫章内史。侯景逼建业。孝仪遣子励率兵入援。及宫城陷落。失郡。大宝元年病卒。时年六十七。有集二十卷。〉  

【从军行】  

冠军亲挟射。长平自合围。木落雕弓燥。气秋征马肥。贤王皆屈膝。幕府复申威。何谓从军乐。往返速如飞。（○《类聚》五十九作刘孝义。文苑英华百九十九。《乐府诗集》三十二作刘孝义。《诗纪》八十七。）  

【和昭明太子钟山解讲诗】  

诏乐临东序。时驾出西园。虽穷理游盛。终为尘俗喧。岂如弘七觉。扬鸾启四门。夜气清箫管。晓阵烁郊原。山风乱采眊。初晃丽文辕。林开前骑骋。迳曲羽旄屯。烟壁浮青翠。石濑响飞奔。回舆下重阁。降道访真源。谈空匹泉涌。缀藻迈弦繁。轻生逢遇误。并作辈龙鹓。顾已同偏爵。何用挹衢樽。（○广弘明集三十。《诗纪》八十七。又《类聚》七十六引园、喧、门、原、辕、屯、奔、源、繁、鹓十韵。）  

【和简文帝赛汉高庙诗】  

珪币崇明祀。牲樽礼贵神。风惊如集庙。光至似来陈。徘徊灵驾入。叫咷倡歌新。将言非为己。致敬乃祈民。多才与多事。今古独为邻。（○《类聚》七十九。《诗纪》八十七。）  

【行过康王故第苑诗】  

入梁逢故苑。度薛见馀宫。尚识招贤阁。犹怀爱士风。灵光一超远。衡馆亦蒙笼。洞门馀旧色。甘棠留故丛。送禽悲不去。过客慕难穷。池竹徒如在。林堂暧已空。远桥隔树出。迥涧隐岸通。芳流小山桂。尘起大王风。具物咸如此。是地感余衷。空想陵前剑。徒悲垄上童。（刘集作桐。文苑同。又注云。一作童。《诗纪》云。一作桐。○刘孝威集作过康王第宅。文苑英华三百七作过康王第宅。《诗纪》八十七。又《初学记》十引宫、风、笼、丛、穷、空、通、衷九韵。）  

【闺怨诗】  

本无金屋宠。长作玉阶悲。一乖西北丽。宁复城南期。永巷愁无歇。应门闭有时。空劳织素巧。徒为团扇词。匡床终不共。何由横自私。（○《类聚》三十二。《诗纪》八十七。）  

【帆渡吉阳洲诗】〖孝威同赋。〗  

扬帆乘浪华。操鼓要风力。近树儵而遐。遥山俄已逼。欲比惊龙制。将顿阳乌翼。客行悲道远。唯须前路极。（○《类聚》二十七。文苑英华二百八十九作帆渡吉阳州。《诗纪》八十七。）  

【咏箫诗】〖《诗纪》云。英华作孝绰。今从艺文作孝仪。〗  

危声合鼓吹。绝弄混笙篪。管饶知气促。钗动觉唇移。箫史安为贵。能令秦女随。（○《类聚》四十四。《初学记》十六。文苑英华二百十二作刘孝绰。注云。一作仪。《诗纪》八十七。）  

【咏织女诗】  

金钿已照曜。白日未蹉跎。欲待黄昏后。含娇渡浅河。（○玉台新咏十。《类聚》四及《初学记》四作刘孝威。古今岁时杂咏二十五。《御览》三十一。万花谷后四作刘孝仪诗。《诗纪》八十七。）  

【咏石莲诗】  

莲名堪百万。石姓重千金。不解无情物。那得似人心。（○玉台新咏十。《诗纪》八十七。）  

【和咏舞诗】  

回履裾香散。飘衫钿响传。低钗依促管。曼睇入繁弦。（○《类聚》四十三作和舞诗。《初学记》十五。万花谷后三十二作刘孝仪诗。《诗纪》八十七。）  

【又和】  

转袖随歌发。顿履赴弦馀。度行过接手。回身乍敛裾。（○《类聚》四十三。《诗纪》八十七。）  

【舞就行诗】  

依歌移弱步。傍烛艳新妆。徐来翻应节。乱去反成行。（○《类聚》四十三。《初学记》十五。万花谷后三十二。《诗纪》八十七。）  

萧子范  

〈子范。字景则。齐豫章王嶷之子。永明中。封祁阳县侯。除太子洗马。梁受禅。例降爵为子。历后军记室参军、司徒主簿。出为建安太守。迁南平王从事中郎、临贺王长史。出为始兴内史。迁秘书监。大宝元年。召为光禄大夫。不拜卒。年六十四。有千字文一卷、集十二卷。〉  

【罗敷行】  

城南日半上。微步弄妖姿。含情动燕俗。顾景笑齐眉。不忧桑叶尽。还意畏蚕饥。春风若有顾。惟愿落花迟。（○《乐府诗集》二十八。《诗纪》八十五。）  

【夏夜独坐诗】  

节序值徂炎。兹宵在三伏。凭轩伫凉气。中筵倦烦燠。寂寞对空窗。  

清疏临夜行。虫音乱阶草。萤光绕庭木。帘月度斜辉。风光起馀馥。一伤年志罢。长嗟逝波速。（○《类聚》三。文苑英华百五十七。《诗纪》八十五。又《初学记》三引伏、燠、竹、木、馥五韵。）  

【东亭极望诗】  

晚流稍东急。暝景促西晖。水鸟衔鱼上。莲舟拂芰归。郊原共超远。林野杂依菲。从君采萝葛。宁复想轻肥。（○《类聚》二十八。广《文选》九。《诗纪》八十五。）  

【春望古意诗】  

光景斜汉宫。横梁照采虹。春情寄柳色。鸟语出梅中。氛氲门里思。逶迤水上风。落花徒入户。何解妾床空。（○《类聚》三。《诗纪》八十五。）  

【望秋月诗】  

河汉东西阴。清光此夜出。入帐华珠被。斜筵照宝瑟。霜惨庭上兰。风鸣檐下橘。独见伤心者。孤灯坐幽室。（○《类聚》一。文苑英华百五十二作望月愁。《诗纪》八十五。）  

【落花诗】  

绿叶生半长。繁英早自香。因风乱胡蝶。未落隐鹂黄。飞来入斗帐。吹去上牙床。非是迎冬质。宁可值秋霜。（○《类聚》八十八。《诗纪》八十五。）  

【夜听雁诗】  

天月广庭辉。游雁犯霜飞。连翩辞朔气。嘹泪独南归。夜长寒复静。灯光暧欲微。凄凄不可听。何况触愁机。（○《类聚》九十一。文苑英华三百二十八。《诗纪》八十五。）  

【后堂听蝉诗】  

试逐微风远。聊随夏叶繁。轻飞避楚雀。饮露入吴园。流音绕丛藿。馀响切高轩。借问边城客。伤情宁可言。（○《初学记》三十。文苑英华三百三十。《诗纪》八十五。）  

【入元襄王第诗】  

伏轼窥东苑。收泪下玉桥。昔时方毂处。於今共寂寥。夹池犹袅袅。仙榭尚迢迢。一同西靡柏。徒思芳树萧。（○《类聚》三十四。文苑英华三百七。《诗纪》八十五。）  

【歌】〖七诱系此歌。〗  

井上李兮随风标。垂翠帷兮夜难晓。独处廓兮心悄悄。怀素缕之双针。愿因之於三鸟。（○《类聚》五十七。）  

武陵王萧纪  

〈纪。字世询。武帝第八子。天监中。封武陵郡王、扬州刺史。复为益州刺史。侯景乱。不赴援。僣号於蜀。改元大正。太清五年。众溃。为元帝将樊猛所杀。年四十六。有集八卷。〉  

【同萧长史看妓】〖《诗纪》云。《初学记》作刘孝绰。〗  

燕姬奏妙舞。郑女发清歌。回羞出曼脸。送态入嚬蛾。宁殊值行雨。讵减见凌波。想君愁日暮。应羡鲁阳戈。（○玉台新咏七。《初学记》十五作刘孝绰同武陵王看妓。文苑英华二百十三作刘孝绰武陵殿下看妓。万花谷后三十二作刘孝绰诗。《诗纪》七十一。）  

【和湘东王夜梦应令诗】  

昨夜梦君归。贱妾下鸣机。悬知意气薄。不着去时衣。故言如梦里。赖得雁书飞。（○玉台新咏七。《类聚》三十二作夜梦诗。《诗纪》七十一。）  

【晓思诗】〖《诗纪》作晓色。〗  

晨禽争学啭。朝花乱欲开。炉烟入斗帐。屏风隐镜台。红妆随泪尽。荡子保时回。（《类聚》作当来。○玉台新咏七。《类聚》三十二作梁简文帝。《诗纪》七十一。）  

【明君词】〖一作昭君辞。〗  

塞外无春色。边城有风霜。谁堪览明镜。持许照红妆。（○文苑英华二百四作昭君怨。《乐府诗集》二十九。《诗纪》七十一。）  

【闺妾寄征人】  

敛色金星聚。萦悲玉箸流。愿君看海气。忆妾上高楼。（○玉台新咏七。《诗纪》七十一。）  

【咏鹊】  

欲避新枝滑。还向故巢飞。今朝听声喜。家信必应归。（○《初学记》三十。文苑英华三百二十八。《诗纪》七十一。）  

## 梁诗卷二十  

梁简文帝萧纲  

〈纲。字世缵。武帝第三子。天监六年。封晋安王。历南兖州刺史、丹阳尹、荆州刺史、江州刺史。普通中。历南徐州刺史。中大通初。徵为扬州刺史。三年五月。立为皇太子。太清三年五月即位。明年。改元大宝。太清五年为侯景所弑。年四十九。追谥曰简文皇帝。有集八十五卷。〉  

【乐府】  

【上之回】  

前旆拂回中。后车临桂宫。轻丝驻云罕。春色绕川风。桃林方灼灼。柳路日曈曈。笳声骇胡骑。清磬詟山戎。微臣今拜手。愿帝永无穷。（○《乐府诗集》十六。《诗纪》六十七。）  

【采桑】  

春色映空来。先发院边梅。细萍重叠长。新花历乱开。连珂往淇上。接幰至丛台。丛台可怜妾。当窗望飞蝶。忌趺行衫领。熨斗成褫摄。下床着珠佩。捉镜安花镊。薄晚畏蚕饥。竞采春桑叶。寄语采桑伴。讶今春日短。枝高攀不及。叶细笼难满。年年将使君。历乱遣相闻。欲知琴里意。还赠锦中文。何当照梁日。还作入山云。重门皆已闭。方知留客袂。可怜黄金络。复以青丝系。必也为人时。谁令畏夫婿。（○文苑英华二百八。《诗纪》六十七。又《类聚》八十八及乐府二十八并引梅、开、台、蝶、褶、短、满七韵。）  

【乐府三首】  

【蜀国弦歌篇十韵】  

铜梁指斜谷。剑道望中区。通星上分野。作固下为都。雅歌因良宋。妙舞自巴渝。阳城嬉乐所。剑骑郁相趋。五妇行难至。百两好游娱。牲祈望帝祀。酒酹蜀侯姝。江妃纳重聘。卓女爱将雏。停弦时击爪。息吹更治朱。脱衫湔锦浪。回扇避阳乌。闻君握节返。贱妾下城隅。（○玉台新咏七。文苑英华二百一作蜀国吟。《诗纪》六十七。）  

【艳歌篇十八韵】〖《诗纪》云。一作有女篇。〗  

凌晨光景丽。倡女凤楼中。前瞻削成小。傍望卷旌空。分妆间浅靥。绕脸傅斜红。张琴未调轸。饮吹不至终。自知心所爱。出入仕秦宫。谁言连尹屈。更是莫敖通。轻轺缀皂盖。飞辔轹云骢。金鞍随系尾。衔璅映缠鬃。戈镂荆山玉。剑饰丹阳铜。左把苏合弹。旁持大屈弓。控弦因鹊血。挽强用牛螉。弋猎多登陇。酣歌每入丰。晖晖隐落日。冉冉还房栊。灯生阳燧火。尘散鲤鱼风。流苏时下帐。象簟复韬筒。雾暗窗前柳。寒疏井上桐。女萝托松际。甘瓜蔓井东。拳拳恃君爱。岁暮望无穷。（○玉台新咏七。《乐府诗集》三十九。《诗纪》六十七。）  

【妾薄命篇十韵】  

名都多丽质。本自恃容姿。荡子行未至。秋胡无定期。玉貌歇红脸。长颦串翠眉。奁镜迷朝色。缝针脆故丝。本异摇舟咎。何关窃席疑。生离谁拊背。溘死讵来迟。王嫱貌本绝。踉跄入毡帷。卢姬嫁日晚。非复少年时。转山犹可遂。乌白望难期。妾心徒自苦。旁人会见嗤。（○玉台新咏七。文苑英华二百七作妾薄命篇。《乐府诗集》六十二作妾薄命。《诗纪》六十七。又《类聚》四声下一作妾薄命行。引姿、期、眉、惟、时五韵。）  

【君子行】  

君子怀琬琰。不使涅尘淄。从容子云阁。寂寞仲舒帷。多谢悠悠子。管窥良可悲。（○《类聚》四十一。《乐府诗集》三十二。《诗纪》六十七。）  

【从军行】  

贰师惜善马。楼兰贪汉财。前年出右地。今岁讨轮台。鱼云望旗聚。龙沙随阵开。冰城朝浴铁。地道夜衔枚。将军号令密。天子玺书催。保时反旧里。遥见下机来。（○《类聚》四十一。《乐府诗集》三十二。）  

云中亭障羽檄惊。甘泉烽火通夜明。贰师将军新筑营。嫖姚校尉初出征。复有山西将。绝世爱雄名。三门应遁甲。五垒学神兵。白云随阵色。苍山答鼓声。逦迤观鹅翼。参差睹雁行。先平小月阵。去灭大宛城。善马还长乐。黄金付水衡。小妇赵人能鼓瑟。侍婢初笄解郑声。庭前柳絮飞已合。必应红妆起见迎。（乐府作来起迎。注云。一作起见迎。○玉台新咏九作杂句从军行。《类聚》四十一。文苑英华百九十九。《乐府诗集》三十二。《诗纪》六十七。）  

【长安有狭斜行】  

长安有径少。涂径不通舆。道逢双总丱。扶轮问我居。我居青门北。可忆复易寻。大息骞金勒。中息绾黄银。小息始得意。黄头作弄臣。三息俱入门。雅志扬清尘。三息俱上堂。觞肴满四  

陈。三息俱入户。照耀光容新。大妇舒绮絪。中妇拂罗巾。小妇最容冶。映交易学娇颦。丈人且安坐。清讴出绛唇。（○《乐府诗集》三十五。《诗纪》六十七。）  

【泛舟横大江】  

〖魏文帝饮马长城窟行曰：泛舟横大江。讨彼犯荆虏。〗  

沧波白日晖。游子出王畿。旁望重山转。前观远帆稀。广水浮云吹。江风引夜衣。旅雁同洲宿。寒凫夹浦飞。行客谁多病。当念早旋归。（○文苑英华百九十三。《乐府诗集》三十八。《诗纪》六十七。）  

【陇西行三首】  

边秋胡马肥。云中惊寇入。勇气特无侣。轻兵救边急。沙平不见虏。嶂崄还相及。出塞岂成歌。经川未遑汲。乌孙涂更阻。康居路犹涩。月晕抱龙城。星流照马邑。长安路远书不还。宁知征人独伫立。（○《类聚》四十一。文苑英华百九十八。《乐府诗集》三十七。《诗纪》六十七。）  

陇西四战地。羽檄岁时闻。护羌拥汉节。校尉立元勋。石门留铁骑。冰城息夜军。洗兵逢骤雨。送阵出黄云。沙长无止泊。水脉屡萦分。当思勒彝鼎。无用想罗裙。（○文苑英华百九十八。《乐府诗集》三十七。《诗纪》六十七作泛舟横大江。）  

悠悠悬旆旌。知向陇西行。减灶驱前马。衔枚进后兵。沙飞朝似幕。云起夜疑城。回山时阻路。绝水亟稽程。往年郅支服。今岁单于平。方欢凯乐盛。飞盖满西京。（○同上）  

【雁门太守行三首】  

轻霜中夜下。黄叶远辞枝。寒苦春难觉。边城秋易知。风急旍旗断。涂长铠马疲。少解孙吴法。家本幽并儿。非关买雁肉。徒劳皇甫规。（○《类聚》四十二作燕门太守歌。文苑英华百九十六。《乐府诗集》三十九。《诗纪》六十七。）  

陇暮风恒急。关寒霜自浓。枥马夜方思。边衣秋未重。潜师夜接战。略地晓摧锋。悲笳动胡塞。高旗出汉墉。勤劳谢功业。清白报迎逢。非须主人赏。宁期定远封。单于如未系。终夜慕前踪。（○文苑英华百九十六。《乐府诗集》三十九。《诗纪》六十七。）  

三月杨花合。四月麦秋初。幽州寒食罢。郑国采桑疏。便闻雁门戍。结束事戎车。寄语金闺妾。勿怨寒床虚。。鹅军攻日逐。燕骑荡康居。大宛归善马。小月送降书。（○《颜氏家训》文章篇。○逯按。以韵断之。此为三月篇佚文也。）  

【京洛篇】〖《诗纪》云。乐府作煌煌京洛行。列鲍照后而逸作者之名。或以为鲍照诗。非也。〗  

南游偃师县。斜上灞陵东。回瞻龙首堞。遥望德阳宫。重门远照耀。天阁复穹窿。城榜疑复道。树里识松风。黄河入洛水。丹泉绕射熊。夜轮悬素魄。朝光荡碧空。秋霜晓驱雁。春雨暮成虹。曲阳造甲第。高安还禁中。刘苍归作相。窦宪出临戎。此时车马合。兹晨冠盖通。谁知两京盛。欢宴遂无穷。（○《类聚》四十二。文苑英华百九十二。《乐府诗集》三十九作煌煌京洛行。《诗纪》六十七。）  

【棹歌行】  

妾家住湘川。菱歌本自便。风生解刺浪。水深能捉船。叶乱由牵荇。丝飘为折莲。溅妆疑薄汗。沾衣似故湔。浣纱流暂浊。汰锦色还鲜。参同赵飞燕。借问李延年。从来入弦管。讵在棹歌前。（○《类聚》四十二。文苑英华二百三。《乐府诗集》四十。《诗纪》六十七。）  

【怨歌行】  

十五颇有馀。日照杏梁初。蛾眉本多嫉。掩鼻特成虚。持此倾城貌。翻为不肖躯。秋风吹海水。寒霜依玉除。月光临户驶。荷花依浪舒。望檐悲双翼。窥沼泣前鱼。苔生履处没。草合行人疏。裂纨伤不尽。归骨恨难祛。早知长信别。不避后园舆。（○文苑英华二百十一。《乐府诗集》四十二。《诗纪》六十七。）  

【美女篇】  

佳丽尽关情。风流最有名。约黄能效月。裁金巧作星。粉光胜玉靓。衫薄拟蝉轻。密态随流脸。娇歌逐软声。朱颜半已醉。微笑隐香屏。（○文苑英华百九十三。《乐府诗集》六十三。《诗纪》六十七。）  

【斗鸡篇】  

欢乐良无已。东郊春可游。百花非一色。新田多异流。龙尾横津汉。车箱起戍楼。玉冠初警敌。芥羽忽猜俦。十日骄既满。九胜势恒遒。脱使田饶见。堪能说鲁侯。（○《初学记》三十。文苑英华二百六。《诗纪》六十七。又《类聚》九十一作斗鸡诗。引传、遒、侯三韵。）  

【苦热行】  

六龙骛不息。三伏起炎阳。寝兴烦几案。俯仰倦帏床。滂沱汗似铄。微靡风如汤。洄池愧玉浪。兰殿非含霜。细帘时半卷。轻幌乍横张。云斜花影没。日落荷心香。愿见洪崖井。讵怜河朔觞。（○《类聚》五作苦热诗。文苑英华二百十作苦热。《乐府诗集》二十五。《诗纪》六十七。）  

【茱萸女】  

茱萸生狭斜。结子复衔花。遇逢纤手摘。滥得映铅华。杂与鬟簪插。偶逐鬓钿斜。东西争赠玉。纵横来问家。不无夫婿马。空驻使君车。（○《乐府诗集》七十三。《诗纪》六十七。）  

【枣下何纂纂】  

〖古咄唶歌曰：枣下何攒攒。荣华各有时。〗  

垂花临碧涧。结翠依丹巘。非直入游宫。兼期值灵苑。落日芳春暮。游人歌吹晚。弱刺引罗衣。朱实凌还幰。且欢洛浦词。无羡安期远。（○《乐府诗集》七十四。《诗纪》六十七。）  

【金】〖文苑云。一作会。〗乐歌  

槐香欲覆井。杨柳正藏鸦。山炉好无比。玉构火窗赊。床头辟绳结。镜上领巾斜。铁镬种梁子。铜枢生枣花。开门抛水柱。城按特言家。（○文苑英华百九十三。《乐府诗集》七十四。《诗纪》六十七。）  

【行幸甘泉宫】  

雉归海水寂。裘来重译通。吉行五十里。随处宿离宫。鼓声恒入地。尘飞上暗空。尚书随豹尾。太史逐相风。铜鸣周国鐩。旗曳楚云虹。幸臣射覆罢。从骑新歌终。董桃拜金紫。贤妻侍禁中。不羡神仙侣。排烟逐驾鸿。（○文苑英华二百三作幸甘泉宫歌。《乐府诗集》八十四。《诗纪》六十七。）  

【有所思】  

昔未离长信。金翠奉乘舆。何言人事异。夙昔故恩疏。寂寞锦筵静。玲珑玉殿虚。掩闺泣团扇。罗幌咏蘼芜。（○文苑英华二百二。《乐府诗集》十七。《诗纪》六十七。）  

【临高台】〖《诗纪》云。玉台作梁武帝。〗  

高台半行云。望望高不极。草树无参差。山河同一色。彷佛洛阳道。道远难别识。玉阶故情人。情来共相忆。（○玉台新咏七作梁武帝。文苑英华二百十。《乐府诗集》十八。《诗纪》六十七。）  

【和湘东王横吹曲三首】  

【折杨柳】〖《诗纪》云。乐府作柳惲者非。〗  

杨柳乱成丝。攀折上春时。叶密鸟飞碍。风轻花落迟。城高短箫发。林空画角悲。曲中无别意。并是为相思。（○玉台新咏七。《类聚》八十九。文苑英华二百八。《乐府诗集》二十二作柳惲。《诗纪》六十七。）  

【洛阳道】  

洛阳佳丽所。大道满春光。游童初挟弹。蚕妾始提筐。金鞍照龙马。罗袂拂春桑。玉车争晚入。潘果溢高箱。（○玉台新咏七。《类聚》四十二。文苑英华百九十二。《乐府诗集》二十三。《诗纪》六十七。）  

【紫骝马】  

贱妾朝下机。正值良人归。青丝悬玉镫。朱汗染香衣。骤急珂弥响。甫多尘乱飞。彫菰幸可荐。故心君莫违。（乐府云。一作故人心莫违。○玉台新咏七。《类聚》九十三。文苑英华二百九。《乐府诗集》二十四。《诗纪》六十七。）  

【长安道】  

神皋开陇右。陆海实西秦。金槌抵长乐。复道向宜春。落花依度幰。垂柳拂行轮。金张及许史。夜夜尚留宾。（○文苑英华百九十二。《乐府诗集》二十三。《诗纪》六十七。）  

【江南思二首】  

江南有妙妓。时则应璿枢。月晕芦灰缺。秋还悬炭枯。含丹和九转。芳树荫千株。何辞天后诮。终是列仙都。（《诗纪》云。悬炭事见《淮南子》。亦古候气之法。说林云。悬羽与炭而知燥湿之气。○文苑英华二百一作江南行。《乐府诗集》二十六。《诗纪》六十七。）  

桂楫晚应旋。历岸扣轻舷。紫荷擎钓鲤。银筐插短莲。人归浦口暗。那得久回船。（○同上）  

【鸡鸣高树颠】  

碧玉好名倡。夫婿侍中郎。桃花全覆井。金门半隐堂。时欣一来下。复比双鸳鸯。鸡鸣天尚早。东与定未光。（○文苑英华二百六。《乐府诗集》二十八。《诗纪》六十七。）  

【明君词】  

玉艳光瑶质。金钿婉黛红。一去葡萄观。长别披香宫。秋檐照汉月。愁帐入胡风。妙工偏见诋。无由情恨通。（○文苑英华二百四作昭君怨。《乐府诗集》二十九。《诗纪》六十七。）  

当置酒（《诗纪》云。陆士衡集亦载此诗。今从乐府作简文。○逯按。诗可两存。）  

置酒宴嘉宾。瞩迥临飞观。绝岭隔天馀。长屿横江半。日色花上绮。风光水中乱。三益既葳蕤。四始方葱粲。（○《乐府诗集》三十一。陆士衡文集七。《诗纪》六十七。）  

【咏中妇织流黄】  

翻花满阶砌。愁人独上机。浮云西北起。孔雀东南飞。调丝时绕腕。易镊乍牵衣。鸣梭逐动钏。红妆映落晖。（○《类聚》六十五。《乐府诗集》三十五。《诗纪》六十七。）  

【艳歌曲】  

云楣桂成户。飞栋杏为梁。斜窗通蕊气。细隟尘光。裁衣魏后尺。汲水淮南床。青骊暮当返。预使罗裾香。（○玉台新咏七。《类聚》四十二。《乐府诗集》三十九作艳歌行。《诗纪》六十七。）  

【怨诗】  

秋风与白团。本自不相安。新人及故爱。意气岂能宽。黄金肘后铃。白玉案前盘。谁堪空对此。还成无岁寒。（○玉台新咏七。《乐府诗集》四十一。《诗纪》六十七。）  

【采莲曲二首】〖《诗纪》云。玉台共作一首。〗  

晚日照空矶。采莲承晚晖。风起湖难度。莲多摘未稀。棹动芙蓉落。船移白鹭飞。荷丝傍绕腕。菱角远牵衣。（○《类聚》八十二作采莲诗。《乐府诗集》五十。《诗纪》六十七。）  

常闻蕖可爱。采撷欲为裙。叶滑不留綖。心忙无假薰。千春谁与乐。唯有妾随君。（○同上）  

【霹雳引】  

来从东海上。发自南山阳。时闻连鼓响。乍散投壶光。飞车走四瑞。绕电发时祥。令去於斯表。杀来永传芳。（○《乐府诗集》五十七。《诗纪》六十七。）  

【雉朝飞操】  

晨光照麦畿。平野度春翚。避鹰时耸角。妒垅或斜飞。少年从远役。有恨意多违。不如随荡子。罗袂拂臣衣。（○《类聚》九十作雉朝飞诗。《乐府诗集》五十七。《诗纪》六十七。）  

【双燕离】  

双燕有雄雌。照日两差池。衔花落北户。逐蝶上南枝。桂栋本曾宿。虹梁早自窥。愿得长如此。无令双燕离。（○《类聚》九十二作双燕诗。《乐府诗集》五十八。《诗纪》六十七。）  

【贞女引】  

借问怀春台。百尺凌云雾。北有岁寒松。南临汝贞树。庭花对帷满。隙月依枝度。但使明妾心。无嗟坐迟暮。（○《乐府诗集》五十八。《诗纪》六十七。）  

【龙丘引】  

龙丘一回首。楚路苍无极。水照弄珠影。云吐阳台色。浦狭村烟度。洲长鸟息游。荡逐归春心。空怜无羽翼。（○《乐府诗集》五十八。《诗纪》六十七。）  

【赋得当垆】  

十五正团团。流光满上兰。当垆设夜酒。宿客解金鞍。迎来挟瑟易。送别但歌难。欲知心恨急。翻令衣带宽。（○玉台新咏七作赋得咏当垆。《乐府诗集》六十三。《诗纪》六十七。）  

【昇仙篇】  

少室堪求道。明光可学仙。丹绘碧林宇。绿玉黄金篇。云车了无辙。风马讵须鞭。灵桃恒可饵。几回三千年。（○文苑英华百九十三。《乐府诗集》六十四。《诗纪》六十七。）  

【和人爱妾换马】  

功名幸多种。何事苦生离。谁言似白玉。定是愧青骊。必取匣中钏。回作饰金羁。真成恨不已。愿得路傍儿。（○《类聚》九十三。《乐府诗集》七十三作爱妾换马。《诗纪》六十七。）  

【半路溪】  

相逢半路溪。隔溪犹不渡。望望判知是。翩翩识行步。摘赠兰泽芳。欲表同心句。先将动旧情。恐君疑妾妒。（○乐府《诗纪》七十四作梁元帝。《诗纪》六十七。○逯按。此歌应依乐府编入元帝集。）  

【拟沈隐侯夜夜曲】  

霭霭夜中霜。何关向晓光。枕啼常带粉。身眠不着床。兰膏尽更益。薰炉灭复香。但问愁多少。便知夜短长。（○玉台新咏七。《乐府诗集》七十六。《诗纪》六十七。）  

【独处怨】  

独处恒多怨。开幕试临风。弹棋镜奁上。傅粉高楼中。自从征马去。音信不曾通。只恐金屏掩。明年已复空。（○《乐府诗集》七十六作独处愁。《诗纪》六十七。）  

【代乐府三首】  

【楚妃叹】  

幽闺情脉脉。〖玉台作闺闲漏永永。《类聚》、乐府同。《诗纪》云。一作闺闲漏永永。〗漏长宵寂寂。草萤飞夜户。丝虫绕秋壁。薄笑夫为欣。微欢还成戚。金簪鬓下垂。玉箸衣前滴。（○玉台新咏七。《类聚》四十二。《乐府诗集》二十九。《诗纪》六十七。）  

【新成】〖《初学记》作城。文苑、乐府同。〗安乐宫  

遥看云雾中。刻桷映丹红。珠帘通晓日。金华拂夜风。欲知歌管处。来过安乐宫。（○玉台新咏七。《类聚》六十二。《初学记》二十三。文苑英华百九十二。《乐府诗集》三十八。万花谷后二十三。《诗纪》六十七。）  

【双桐生空井】  

〖魏明帝猛虎行曰：双桐生空井。〗  

季月双桐井。新枝杂旧株。晚叶藏栖凤。朝花拂曙乌。还看西子照。银床系辘轳。（○玉台新咏七。《乐府诗集》三十一。《诗纪》六十七。）  

【雍州曲三首】  

【南湖】  

南湖荇叶浮。复有佳期游。银纶翡翠钩。玉舳芙蓉舟。荷香乱衣麝。桡声随急流。（○玉台新咏七。《乐府诗集》四十八。《诗纪》六十七。）  

【北渚】  

岸阴垂柳叶。平江含粉堞。好值城旁人。多逢荡舟妾。绿水溅长袖。浮苔染轻楫。（○同上）  

【大堤】  

宜城断中道。行旅亟留连。出妻工织素。妖姬惯数钱。炊雕留上  

客。贳酒逐神仙。（○同上）  

【赋乐府得大垂手】  

垂手忽迢迢。飞燕掌中娇。罗衣姿风引。轻带任情摇。讵似长沙地。促舞不回腰。（○玉台新咏七。《乐府诗集》七十六作吴均。《诗纪》六十七。）  

【小垂手】  

舞女出西秦。蹑影舞阳春。且复小垂手。广袖拂红尘。折腰应两袖。顿足转双巾。蛾眉与曼脸。见此空愁人。（○《乐府诗集》七十六作吴均。《诗纪》六十七。○逯按。此歌应依乐府入吴均集。）  

【有所伤三首】〖《诗纪》作有所思。〗  

可叹不可思。可思不可见。馀弦断瑟柱。残朱染歌扇。（○玉台新咏十。《诗纪》六十七。）  

寂寂暮檐响。黯黯垂帘色。唯有瓴甋苔。如见蜘蛛织。（○同上）  

入林看碚礧。春至定无赊。何时一可见。更得似梅花。（○同上）  

【蜀道难二首】  

建平督邮道。鱼复永安宫。若奏巴渝曲。时当君思中。（○《乐府诗集》四十。《诗纪》六十七。）  

巫山七百里。巴水三回曲。笛声下复高。猿啼（○《类聚》四十二。文苑英华二百。《乐府诗集》四十。万花谷续十二。《诗纪》六十七。）  

【采菱曲】  

菱花落复含。桑女罢新蚕。桂棹浮星艇。徘徊莲叶南。（○《类聚》八十二。《乐府诗集》五十一。《诗纪》六十七。）  

【别鹤】〖一作乌栖曲。〗  

接翮同发燕。孤飞独向楚。值雪已迷群。惊风复失侣。（○《乐府诗集》五十八。文苑英华二百六作乌栖曲。《诗纪》六十七。○逯按。乐府是。）  

【生别离】  

别离四弦声。相思双笛引。一去十三年。复无好音信。（○文苑英华二百二。《乐府诗集》七十二。《诗纪》六十七。）  

【夜夜曲】  

北斗阑干去。夜夜心独伤。月辉横射枕。灯光半隐床。（○玉台新咏十。《乐府诗集》七十六作沈约。《诗纪》六十七。○逯按。玉台七已有简文和沈约夜夜曲。则此篇自以作沈约者为是。玉台盖误。）  

【春江曲】〖《乐府诗集》作春江行。〗  

客行只念路。相争度京口。谁知堤上人。拭泪空摇手。（○玉台新咏十。《乐府诗集》七十六。《诗纪》六十七。）  

【桃花曲】  

但使新花艳。得间美人簪。何须论后实。怨结子瑕心。（○《乐府诗集》七十七。《诗纪》七十七。）  

【树中草】  

幸有青袍色。聊因翠幄凋。虽间珊瑚蒂。非是合欢条。（○《乐府诗集》七十七。《诗纪》七十七。）  

【上留田行】〖以下七言。〗  

正月土膏初欲发。天马照耀动农祥。田家斗酒群相劳。为歌长安金凤凰。（○文苑英华二百十一。《乐府诗集》三十八。《诗纪》六十七。）  

【乌夜啼】  

绿草庭中望明月。碧玉堂里对金铺。鸣弦捣捩发初异。挑琴欲吹众曲殊。不疑三足朝含影。直言九子夜相呼。羞言独眠枕下泪。托道单栖城上乌。（○文苑英华二百六。《乐府诗集》四十七。《诗纪》六十七。）  

【乌栖曲四首】  

芙蓉作船丝作纟乍。北斗横天月将落。采桑渡头碍黄河。郎今欲渡畏风波。（○玉台新咏九。《类聚》四十二。《乐府诗集》四声下八。《诗纪》六十七。）  

浮云似帐月成钩。那能夜夜南陌头。宜城酝酒今行熟。停鞍系马暂栖宿。（○玉台新咏九。《类聚》四十二。文苑英华二百六。《乐府诗集》四十八。《诗纪》六十七。）  

青牛丹毂七香车。可怜今夜宿倡家。倡家高树乌欲栖。罗帏翠帐向君低。（○同上）  

织成屏风金屈膝。牛唇玉面灯前出。相看气息望君怜。谁能含羞不自前。（○同上）  

【采菊篇】  

月精丽草散秋株。洛阳少妇绝妍姝。相呼提筐采菊珠。朝起露湿沾罗襦。东方千骑从骊驹。更不下山逢故夫。（○文苑英华二百八。《乐府诗集》六十四。《诗纪》六十七。）  

【东飞伯劳歌二首】〖一云绍古歌。○《诗纪》云。刘孝威拟古应教别见。〗  

翻阶蛱蝶恋花情。容华飞燕相逢迎。谁家总角歧路阴。裁红点翠愁人心。天窗绮井暧徘徊。珠帘玉箧明镜台。可怜年几十三四。工歌巧舞入人意。白日西落杨柳垂。含情弄态两相知。（○文苑英华二百三作绍古歌。《乐府诗集》六十八。《诗纪》六十七。）  

西飞迷雀东羁雉。倡楼秦女乍相值。谁家妖丽邻中止。轻妆薄粉光闾里。网户珠缀曲琼钩。芳茵翠被香气流。少年年几方三六。含娇聚态倾人目。馀香落蕊坐相催。可怜绝世为谁媒。（○同上）  

【鸡鸣篇】〖○以下杂言。〗  

埘鸡识将曙。长鸣高树颠。啄叶疑障羽。排花强欲前。意气多惊举。飘飏独无侣。陈思助斗协狸膏。郈昭妒敌安金距。丹山可爱有凤凰。金门飞舞有鸳鸯。何如五德美。岂胜千里翔。（○《类聚》九十一作鸡鸣诗。《乐府诗集》二十八作刘孝威。《诗纪》六十七。）  

【度关山】  

关山远可度。远度复难思。直指遮归道。都护总前期。力农争地利。转战逐天时。材官蹶张皆命中。弘农越骑尽搴旗。搴旗远不息。允虏何穷极。狼居一封难再睹。阏氏永去无容色。锐气且横行。朱旗乱日精。先屠光禄塞。却破夫人城。凯歌还旧里。非是炫轼名。（文苑作凯歌归旧还。今日是功名。又注。一作凯歌还旧里。非是炫功名。○《类聚》四十二作渡关山行。文苑英华百九十八。《乐府诗集》二十七。《诗纪》六十七。）  

【江南弄三首】〖《诗纪》云。玉台新本、乐府、英华并作昭明。今从艺文作简文。○逯按。玉台旧刻称简文为皇太子。后人遂谬以为昭明。故诸诗系名多错互也。〗  

【江南曲】  

〖和云。阳春路。时使佳人度。〗  

枝中上春并归。长扬扫地桃花飞。清风吹人光照衣。光照衣。景将夕。掷黄金。留上客。（○《类聚》四十二。文苑英华二百一。《乐府诗集》五十。《诗纪》六十七。）  

【龙笛曲】  

〖和云。江南岸。真能下翔凤。（《类聚》作江真弄。真态翔凤。阳春台。同去复同来。）〗  

金门玉堂临水居。一嚬一笑千万馀。游子去还愿莫疏。愿莫疏。意何极。双鸳鸯。两相意。（○《乐府诗集》五十作梁昭明太子。《诗纪》六十七。）  

【采莲曲】  

〖和云。采莲归。渌水好沾衣。〗  

桂楫兰桡浮碧水。江花玉面两相似。莲疏藕折香风起。香风起。白日低。采莲曲。使君迷。（○《乐府诗集》五十作梁昭明太子。《诗纪》六十七。○逯按。文苑英华二百八引梁简文帝曲与此少异。曲辞云。采莲归。绿水好沾衣。桂舟兰桡浮江花。江水玉面两相似。莲疏藕折香风起。白日低。采莲曲。使君迷。江花下又注。一作碧水。）  

【淫豫歌】  

淫豫大如服。瞿塘不可触。金沙浮转多。桂浦忌经过。（○《乐府诗集》八十六。梁简文帝集上。）  

## 梁诗卷二十一  

梁简文帝萧纲  

【诗】  

【和赠逸民应诏诗】〖十二章○以下四言。〗  

紫微垂象。常居为政。司牧则之。以膺天命。明明我皇。乃神乃圣。功韬玉检。道光金镜。爰昔在田。君德夙盛。  

逷矣西土。惟天有汉。姬实剪商。刘亦拨乱。赫然浮夏。同符共贯。乾回龙动。云蒸冰涣。一戎定齐。二仪贞观。  

轩衣禹食。以服以膳。舜漆尧厨。匪耽匪盻。夤畏上天。丕显无倦。百神效职。群祀岁遍。瑞草晨开。德星昏见。  

铿锵六乐。昭彰七艺。白兽谈经。石渠称制。齐稷罢疑。鲁洙忘滞。南风庆云。禹谟汤誓。不有今弘。安知昔细。  

谷稼斯重。珠玉为轻。我畯既乐。我忆已盈。贡田靡撤。讥关不征。四人迁贸。百货社行。楼船举帆。卖药藏名。  

方叔率止。军幕洞开。如Ａ５３如兽。如霆如雷。呼韩北款。楼兰南摧。威加四海。武詟九垓。有苗已格。徐方不回。  

愍兹五浊。矜此四流。既开慧海。广列檀舟。金轮宝印。丹枕白牛。率土祛惑。含生离忧。大罗网息。作士刑休。  

三兆验佃。百工写质。既盛商年。且高周日。嘉谋沃心。王道乂密。圣猷独照。运兹得一。君唱臣从。无违何弼。  

负壶井谷。击壤衢中。犹纡帝念。歌咏自衷。思诸举逸。美彼淳风。国献选士。乡荐教忠。论才司马。试射郊宫。  

准测天度。钟应星玑。风除总至。草复具腓。冰轻寒尽。泉长春归。射干先动。载胜行飞。千门照日。五达含晖。  

伊臣不佞。叨备元子。传训弦颂。司教诗史。朱绶傍垂。安车高跱。膳则不会。宴则以齿。泽优礼博。兢惧何已。  

圣亲明主。千载一逢。子法臣道。竭诚思恭。周记希习。齐葴愿从。虽加砥砺。顾揆愚蠢。匪躬斯鉴。孰肯为容。（文馆词林百五十八）  

【三日侍皇太子曲水宴诗】〖并序〗  

窃以周成洛邑。自流水以禊除。晋集华林。同文轨而高宴。莫不礼具义举。沓矩重规。昭动神明。雍熙钟石者也。皇太子生知上德。英明在躬。智湛灵珠。辩均河注。腾茂实於三善。振嘉声於八区。是节也。上巳属辰。馀萌达壤。仓庚应律。女夷司候。尔乃分阶树羽。疏泉泛爵。兰觞沿溯。蕙肴来往。宾仪式序。盛德有容。吹发孙枝。声流嶰谷。舞艳七盘。歌新六变。游云驻彩。仙鹤来仪。都人野老。云集雾会。结轸方衢。飞轩照日。（阙）  

震德叶灵。年芳节淑。濯伊临灞。荡心愉目。骧骑晨野。挫金晓陆。蕙气卷旌。神飙擎毂。层岑偃蹇。耸观岧峣。烟生翠幕。日照绮寮。银华晨散。金芝暮摇。绿水动叶。丹距映条。顾惟菲薄。徒承恩裕。艺学未优。声绩不树。岂辩宁摛淮赋。徒偶群龙。终惭并驭。（岁时杂咏作驱。○《类聚》四。古今岁时杂咏十六。《诗纪》六十八。又《初学记》四引淑、目、陆、毂、峣、寮、摇七韵。）  

【九日侍皇太子乐游苑诗】  

离光丽景。神英春裕。副极仪天。金锵玉度。监抚昭明。善物宣布。惠润昆琼。泽熙垂露。秋晨精曜。驾动宫闱。露点金节。霜沈玉玑。玄戈侧影。翠羽翻晖。庭回鹤盖。水照犀衣。兰羞荐俎。竹酒澄芬。千音写凤。百戏承云。紫燕跃武。赤兔越空。横飞鸟箭。半转蛇弓。（○《类聚》四。《诗纪》六十八。）  

【应令诗】  

微躯多幸。接萼嘉运。紫幄承慈。青衿禀训。傍玉流温。依兰染薰。百氏既洽。六义乃擒。辞河泻润。高论忘疲。翠幕晨宇。朱花夜池。窗斜八绮。灯悬百枝。（○《类聚》二十一。《诗纪》六十八。）  

【愍乱诗】  

〖南史曰：朱异方幸。在朝莫不侧目。虽太子亦不能平。及侯景乱围城。城内咸尤异。简文为四言诗。〗  

瞻彼阪田。嗟斯氛雾。谋之不臧。褰我王度。（○南史朱异传。《诗纪》六十八。）  

【上巳侍宴林光殿曲水诗】〖以下五言。〗  

芳年留帝赏。应物动天襟。挟苑连金阵。分衢度羽林。帷宫对广掖。层殿迩高岑。风旗争曳影。亭皋共生阴。林花初堕蒂。池荷欲吐心。（○《类聚》四。《初学记》四。古岁时时杂咏十六。文苑英华百七十二。《诗纪》六十八。）  

【和武帝宴诗二首】〖一作和武帝讲武宴。〗  

校尉开疏勒。将军定月支。南通新息柱。北届武阳碑。豫游戏马馆。教战昆明池。银塘泻清渭。铜沟引直漪。常从良家子。命中幽并儿。金鞍饰紫佩。玉燕帖青骊。车书今已共。愿奏云亭仪。（○《类聚》五十九。《诗纪》六十八。）  

祭壶今息鼓。董案或开帷。聊举青龙阵。正取绛宫时。犒兵随后拒。軷祭逐前师。军门初露节。步陈始分旗。（○同上）  

【侍游新亭应令诗】  

神襟愍行迈。歧路怆徘徊。遥瞻十里陌。傍望九城台。凤管流虚谷。龙骑藉春荄。晓光浮野映。朝烟承日回。沙文浪中积。春阴江上来。柳叶带风转。桃花含雨开。圣情蕴珠绮。札命表英才。顾怜碔砆质。何以俪琼瑰。（《诗纪》误作环。○文苑英华百七十九。《诗纪》六十八。）  

【奉和登北顾楼诗】〖和武帝。〗  

舂陵佳丽地。济水凤凰宫。况此徐方域。川岳迈周沣。皇情爱历览。游涉拟崆峒。聊驱式道候。无劳襄野童。雾崖开早日。晴天歇晚虹。去帆入云里。遥星出海中。（○《类聚》六十三作奉和登北顾楼诗。《初学记》二十四。文苑英华百七十五。《诗纪》六十八。）  

【登烽火楼诗】  

耸楼排树出。却堞带江清。陟峰试远望。郁郁尽郊京。万邑王畿旷。三条绮陌平。亘原横地险。孤屿派流生。悠悠归棹入。渺渺去帆惊。水烟浮岸起。遥禽逐雾征。（○《类聚》六十三。文苑英华三百十一。《诗纪》六十八。）  

【玩汉水诗】  

杂色昆仑水。泓澄龙首渠。岂若兹川丽。清流疾且徐。离离细碛净。蔼蔼树阴疏。石衣随溜卷。水芝扶浪舒。连翩泻去楫。镜澈倒遥墟。聊持点缨上。於是察川鱼。（○《类聚》八。《诗纪》六十八。）  

【登城诗】  

日影半东檐。靖念空杼柚。小堂倦缥书。华池厌修竹。寂寞既寡悰。登城望原陆。遥山半吐云。严飚时响谷。靡靡见虚烟。森森视寒木。落霞乍续断。晚浪时回复。远瞩既濡翰。徒自劳心目。短歌虽可裁。缘情非雾縠。（○《类聚》六十三。《诗纪》六十八。）  

【山池诗】  

日暮芙蓉水。聊登鸣鹤舟。飞舻饰羽{艹眊}。长幔覆缇。停舆依柳息。住盖影空留。古树横临沼。新藤上挂楼。鱼游向暗集。戏鸟逗楂流。（○《类聚》九。《诗纪》六十八。）  

【赠张缵诗】  

仪表咸推挹。墙仞难窥践。既当垂帷学。复折波涛辩。绮思暧霞飞。清文焕飚转。朱旗赫容与。凋启纷曜煜。波摇白鳢舟。风动苍鹰舳。九疑势参差。江天相蔽亏。三春沣浦叶。九月洞庭枝。洞庭枝袅娜。沣浦叶参差。芬芳与摇落。俱应伤别离。（○《类聚》三十一。文苑英华二百四十七。《诗纪》六十八。）  

【饯庐陵内史王修应令诗】  

饯行临上节。开筵命羽觞。回池泻飞栋。浓云垂画堂。疏槐未合影。仄日暂流光。园梅敛新藻阶惠结初芳。（○《类聚》二十九。《诗纪》六十八。）  

【饯临海太守刘孝仪蜀郡太守刘孝胜诗】  

碣石临乐海。峨嵋距西候。两杜昔夹河。二龙今出守。方无夜犬惊。向息神牛斗。凉风绕轻幕。麦雨交新溜。念此一衔觞。怀离在惟旧。（○《类聚》二十九。《诗纪》六十八。）  

【经琵琶峡诗】  

由来历山川。此地独回邅。百领相纡文苑同。蔽。千崖共隐天。横峰时碍水。断岸或通川。还瞻已迷向。直去复疑前。夕波照孤月。山枝敛夜烟。此时愁绪密。□□魂九迁。（○文苑英华百六十一作琵琶峡。《诗纪》六十八。又《类聚》二十七引天、川二韵。）  

【仙客诗】  

漆水岂难变。桐刀乍可挥。青书长命箓。紫水芙蓉衣。高翔五岳小。低望九河微。穿池听龙长。叱石待羊归。酒阑时节久。桃生岁月稀。（○《类聚》七十八。《诗纪》六十八。）  

【往虎窟山寺诗】〖《诗纪》云。考艺文此诗简文帝作。观弘明集所载王冏诸臣和诗可证也。弘明集作江令诗。盖有脱简紊误尔。〗  

尘中喧虑积。物外众情捐。兹地信爽垲。墟垄暧阡绵。蔼蔼车徒迈。飘飘旌眊悬。细松斜绕迳。峻领半藏天。古树无枝叶。荒郊多野烟。分花出黄鸟。挂石下清泉。蓊郁均双树。清虚类八禅。栖神紫台上。纵意白云边。徒然嗟小药。何由齐大年。（广弘明集三十作陈江令。《诗纪》六十八。又《类聚》七十六引天、烟、泉、禅、边、年六韵。）  

【望同泰寺浮图诗】  

遥看官佛图。带璧复垂珠。烛银逾汉汝。宝铎迈昆吾。日起光芒散。风吟宫徵殊。露落盘恒满。桐生凤不雏。飞幡杂晚虹。画鸟狎晨凫。梵世陵空下。应真蔽景趋。帝马咸千辔。天衣尽六铢。意乐开长表。多宝现金躯。能令苦海渡。复使慢山逾。愿能同四忍。长当出九居。（穆天子传。天子之宝。睿珠烛银。郭璞曰：银有精。光如烛也。○《类聚》七十六。广弘明集三十。《诗纪》六十八。）  

【蒙预忏直疏诗】  

皇情矜幻俗。圣德愍重昏。制书开摄受。丝纶广慧门。时英满君囿。法侣盛天园。俱销五道缚。共荡四生怨。三修祛爱马。六念静心猿。庭深林彩艳。地寂鸟声喧。上风吹法鼓。垂铃轩。新梅含未发。落桂聚还翻。早烟藏石磴。寒潮浸水门。一朝蒙善诱。方愿遣笼樊。（○《类聚》七十六作蒙豫忏悔诗。广弘明集三十。《诗纪》六十八。）  

【蒙华林园戒诗】  

庸夫耽世光。俗士重虚名。三空既难了。八风恒易倾。伊余久齐物。本自一枯荣。弱龄爱箕颍。由来重伯成。非为乐肥遁。特是厌逢迎。执珪守藩国。主器作元贞。昔日书银字。久自恧宗英。斯焉佩金玺。何由广德声。居高常虑缺。持满每忧盈。兹言信非矫。丹心良可明。舟航奉睿训。接引降皇情。心灯朗暗室。牢舟出爱瀛。是节高秋晚。泬寥天气清。郊门光景丽。祈年云雾生。红蕖间青琐。紫露湿丹楹。叶疏行迳出。泉溜远山鸣。绿衿依浦戍。绛颡拂林征。庶蒙八解益。方使六尘轻。脱闻时可去。非吝舍重城。（○广弘明集三十。《诗纪》六十八。）  

【旦出兴业寺讲诗】  

沐芳肃朝带。驾言抵净宫。羽旗承去影。铙吹杂还风。吴戈夏服箭。骥马绿沈弓。水照柳初碧。烟含桃半红。由来六尘缚。宿昔五缠朦。见鹤徒知谬。察象理难同。方积恧四辩。奚用语三空。（○广弘明集三十。《诗纪》六十八。又《类聚》七十六引宫、风、弓、红、同、空六韵。）  

【游光宅寺诗应令诗】  

陪游入旧丰。云气郁青葱。紫陌垂青柳。轻槐拂慧风。八泉光绮树。四柱暧临空。翠网随烟碧。丹花共日红。方欣大云溥。慈波流净宫。（○广弘明集三十。《诗纪》六十八。）  

【十空诗六首】  

【如幻】  

汉安设大响。周穆置高台。三里生云雾。瞬息起冰雷。空持生识缚。徒用长心灾。慧人恒弃舍。庸识屡邅回。六尘俱不实。三界信悠哉。（○《类聚》七十六。《诗纪》六十八。）  

【水月】  

圆轮既照水。初生亦映流。溶溶如渍璧。的的似沈钩。非关顾兔没。岂是桂枝浮。空令谁雅识。还用喜腾猴。万累若消荡。一相更何求。（○同上）  

【如响】  

叠嶂迥参差。连峰郁相拒。远闻如句咏。遥应成言语。竟无五声实。谁谓八音所。空成颠倒群。徒迷尘缚侣。愍哉火宅中。兹心良可去。（○同上）  

【如梦】  

秘驾良难辩。司梦并成虚。未验周为蝶。安知人作鱼。空闻延寿赋。徒劳岐伯书。潜令六识扰。安能二惑除。当须耳应满。然后会真如。（○同上）  

【如影】  

朝光照皎皎。夕漏转骎骎。昼花斜色去。夜树有轻阴。并能兴眼入。俱持动惑心。息形影方止。逐物虑恒侵。若悟假名浅。方知实相深。（○同上）  

【镜象】  

精金宛成器。悬镜在高堂。后挂七龙网。前发四珠光。迥望疑垂月。傍瞻譬璧珰。仁寿含万类。淮南辩四乡。终归一亡有。何关至道场。（○同上）  

【和湘东王名士悦倾城诗】〖《诗纪》云。艺文作昭明者非。〗  

美人称绝世。丽色譬花丛。经居李城北。住在宋家东。教歌公主第。学舞汉成宫。多游淇水上。好在凤楼中。履高疑上砌。裾开特畏风。衫轻见跳脱。珠概杂青虫。垂丝绕帷幔。落日度房栊。妆窗隔柳色。井水照桃红。非怜江浦佩。羞使春闺空。（○玉台新咏七。《类聚》十八。《诗纪》六十八。）  

【和徐录事见内人作卧具诗】  

密房寒日晚。落照度窗边。红帘遥不隔。轻帷半卷悬。方知纤手制。讵减缝裳妍。龙刀横膝上。画尺堕衣前。熨斗金涂色。簪管白牙缠。衣裁合欢褶。文作鸳鸯连。缝用双针缕。絮是八蚕绵。香和丽丘蜜。麝吐中台烟。已入琉璃帐。兼杂太华毡。且共雕炉暖。非同团扇捐。更恐从军别。空床徒自怜。（○玉台新咏七。《诗纪》六十八。）  

【戏赠丽人诗】  

丽妲与妖嫱。共拂可怜妆。同安鬟里拨。异作额间黄。罗裙宜细简。画屟重高墙。含羞未上砌。微笑出长廊。取花争间镊。攀枝念蕊香。但歌聊一曲。鸣弦未肯张。自矜心所爱。三十侍中郎。（○玉台新咏七。《类聚》十八。《诗纪》六十八。）  

【率尔为咏诗】  

借问仙将画。讵有此佳人。倾城且倾国。如雨复如神。汉后怜名燕。周王重姓申。挟瑟曾游赵。吹箫屡入秦。玉阶偏望树。长廊每逐春。约黄出意巧。缠弦用法新。迎风时引袖。避日暂披巾。疏花映鬟插。细佩绕衫身。谁知日欲暮。含羞不自陈。（○玉台新咏七。《诗纪》六十八。）  

【执笔戏书诗】  

舞女及燕姬。倡楼复荡妇。参差大戾发。摇曳小垂手。钓竿蜀国弹。新城折杨柳。玉案西王桃。蠡杯石榴酒。甲乙罗帐异。辛壬房户晖。夜夜有明月。时时怜更衣。（○玉台新咏七。《诗纪》六十八。）  

【从顿蹔还城诗】  

汉渚水初绿。江南草复黄。日照蒲心暖。风吹梅蕊香。征舻舣汤堑。归骑息金隍。舞观衣常襞。歌台弦未张。持此横行去。谁念守空床。（○玉台新咏七。《类聚》六十三。《初学记》二十四。《诗纪》六十八。）  

【秋闺夜思诗】  

非关长信别。讵是良人征。九重忽不见。万恨满心生。夕门掩鱼钅龠。宵床悲画屏。迥月临窗度。吟虫绕砌鸣。初霜霣细叶。秋风驱乱萤。故妆犹累日。新衣襞未成。欲知妾不寐。城外捣衣声。（○玉台新咏七。《类聚》三十二。《诗纪》六十八。）  

【咏内人昼眠诗】  

北窗聊就枕。南檐日未斜。攀钩落绮障。插捩举琵琶。梦笑开娇靥。眠鬟压落花。簟文生玉腕。香汗浸红纱。夫婿恒相伴。莫误是倡家。（○《类聚》十八。《诗纪》六十八。）  

【伤美人诗】  

昔闻倡女别。荡子无归期。今似陈王叹。流风难重思。翠带留馀结。苔阶没故基。图形更非是。梦见反成疑。熏炉含好气。庭树吐华滋。香烧日有歇。花落无还时。（○《类聚》三十四。《诗纪》六十八。）  

【娈童诗】  

娈童娇丽质。践董复超瑕。羽帐晨香满。珠帘夕漏赊。翠被含鸳色。雕床镂象牙。妙年同小史。姝貌比朝霞。袖裁连璧锦。笺织细种花。揽袴轻红出。回头双鬓斜。懒眼时含笑。玉手乍攀花。怀猜非后钓。密爱似前车。足使燕姬妒。弥令郑女嗟。（○玉台新咏七。《诗纪》六十八。）  

【倡妇怨情诗十二韵】  

绮窗临画阁。飞阁绕长廊。风散同心草。月送可怜光。彷佛帘中出。妖丽特非常。耻学秦罗髻。羞为楼上妆。散诞披红帔。生情新约黄。斜灯入锦帐。微烟出玉床。六安双玳瑁。八幅两鸳鸯。犹是别时许。留致解心伤。含涕坐度日。俄顷变炎凉。玉关驱夜雪。金气落严霜。飞狐驿使断。交河川路长。荡子无消息。朱唇徒自香。（《诗纪》作伤。○玉台新咏七。《诗纪》六十八。）  

【咏舞诗二首】  

戚里多妖丽。重聘蔑燕馀。逐节工新舞。娇态似凌虚。纳花承褶衤既。垂翠逐珰舒。扇开衫影乱。巾度履行疏。徒劳交甫忆。自有专城居。（○《类聚》四十三。文苑英华二百十三。《诗纪》六十八。又《初学记》十五、万花谷后三十二并引馀、虚、疏、居四韵。）  

可怜称二八。逐节似飞鸿。悬胜河阳伎。暗与淮南同。入行看履进。转面望鬟空。腕动苕华玉。衫随如意风。上客何须起。啼乌曲未终。（○玉台新咏七。《类聚》四十三。《初学记》十五。文苑英华二百十三。万花谷后三十二。《诗纪》六十八。）  

【戏作谢惠连体十三韵诗】  

杂蕊映南庭。庭中光景媚。可怜枝上花。早得春风意。春风复有情。拂幔且开楹。开楹开碧烟。拂幔拂垂莲。偏使红花散。飘飏落眼前。眼前多无况。参差郁可望。珠绳悲翠帷。绮幕芙蓉帐。香烟出窗里。落日斜阶上。日影去迟迟。节华咸在兹。桃花红若点。柳叶乱如丝。丝条转暮光。影落暮阴长。春燕双双舞。春心处处扬。酒满心聊足。萱枝愁不忘。（○玉台新咏七。广《文选》十五。《诗纪》六十八。）  

【和藉田诗】〖和武帝。〗  

礼经闻往说。观宝著遐篇。岂如春路动。祈谷重民天。苍龙引玉<车犬>。交旗影曲旃。皮轩承早日。豹尾拂游烟。地广重畦净。林芳翠幕悬。青坛出长畎。帷宫绕直阡。秉耒光帝则。报献重皇虔。度谐金石奏。德厚歌颂诠。三春润蓂荚。七月待鸣蝉。鳐鱼显嘉瑞。铜雀应丰年。不劳郑国雨。无荣邺令田。是知躬稼美。兼闻富教宣。（○《类聚》三十九引篇、天、禅、年、田五韵。《初学记》十四作藉田诗。引篇、天、旃、烟、悬、阡、虔、诠、宣九韵。《诗纪》六十八。）  

【汉高庙赛神诗】  

玉<车犬>朝行动。阊阖旦应开。白云苍梧去。丹凤咸阳来。日正山无影。城斜汉屡回。瞻流如地脉。望领匹天台。欲祛九秋恨。聊举十千杯。（○《类聚》三十八。文苑英华三百二十。《诗纪》六十八。又《类聚》三十八作赛高帝庙诗。引回、台二韵。海录碎事一引回一韵。）  

【祠伍员庙诗】  

去国资孝本。循忠全令名。舟里多奇计。芦中复吐诚。偃月交吴舰。鱼丽入楚营。光功摧妙算。载籍有馀声。洪涛犹鼓怒。灵庙尚凄清。行潦承椒奠。按歌杂凤笙。无劳晋后璧。讵用楚臣缨。密树临寒水。疏扉望远城。窗寮野雾入。衣帐积苔生。惟有三青鸟。敛翅时逢迎。（○《类聚》七十九。《诗纪》七十八。）  

【守东平中华门开诗】  

脂车向驰道。总辔息中华。落关犹待漏。交戟未通车。薄云初启雨。曙色始成霞。堑流铺紫若。城风泛橘花。弦诵终无取。顾己自怀嗟。（○《类聚》三十九。文苑英华百九十作守东华开门。又注。一作守东平中华门开。《诗纪》六十八。）  

【春日想上林诗】  

春风本自奇。杨柳最相宜。柳条恒着地。杨花好上衣。处处春心动。常惜光阴移。西京董贤馆。南宛习都池。荇间鱼共乐。桃上鸟相窥。香车云母幰。驶马黄金羁。（○《类聚》三。文苑英华百五十七。《诗纪》六十八。又《初学记》三引奇、宜、吹、移四韵。）  

【喜疾瘳诗】  

朝窗犹掩扇。宿幔未悬钩。逍遥临四注。兼持散九愁。虽同卫子惫。聊喜挚生瘳。灾星夜出境。鸣禽晚去楼。蠲邪无贾服。祆气息梁牛。隔帘阴翠筱。映水含珠榴。丹经蕴玉笥。玄水出长洲。结友寻方岳。采药访圆丘。神随七星变。貌逐五云留。飞鸿若可驾。轻簪必易抽。（○《类聚》七十五。《诗纪》六十八。）  

【卧疾诗】  

沈痾类弩影。积弊似河鱼。讵逢龙子浴。空叹楚王菹。（○《类聚》七十五。《诗纪》六十八。）  

【咏风诗】  

飘飖散芳势。泛澜下蓬莱。传凉入镂槛。发气满瑶台。委禾周邦偃。飞鶂宋都回。亟摇故叶落。屡荡新花开。暂舞惊凫去。时送蕊香来。已拂巫山雨。何用卷寒灰。（○《类聚》一。文苑英华百五十六。万花谷二。《诗纪》六十八。）  

【三月三日率尔成诗】  

芳年多美色。丽景复妍遥。握兰唯是旦。采艾亦今朝。回沙溜碧水。曲岫散桃天。绮花非一种。风丝乱百条。云起相思观。日照飞虹桥。繁华炫姝色。燕赵艳妍妖。金鞍汗血马。宝髻珊瑚翘。兰馨起縠袖。莲锦束琼腰。相看隐绿树。见人还自娇。玉柱鸣罗荐。磲椀泛回潮。洛滨非拾羽。满握讵贻椒。（○《类聚》四。古今岁时杂咏十六。《诗纪》六十八。）  

【晚春诗】〖《诗纪》云。玉台、艺文并作简文。亦见昭明集。〗  

紫兰叶初满。黄莺弄不稀。石蹲还似兽。萝长更如衣。水曲文鱼聚。林瞑鸦鸟飞。渚蒲变新节。严桐长旧围。风花落未已。山斋开夜扉。（○昭明太子文集二。《类聚》三。《初学记》三。文苑英华百五十七。《诗纪》六十八。）  

【和湘东王首夏诗】  

冷风杂细雨。垂云助麦凉。竹水俱葱翠。花蝶两飞翔。燕泥衔复落。鶗吟敛更扬。卧石藤为缆。山桥树作梁。欲待华池上。明月吐清光。（○《初学记》三。文苑英华百七十二。《诗纪》六十八。）  

【纳凉诗】  

斜日晚骎骎。池塘生半阴。避暑高梧侧。轻风时入襟。落花还就影。惊蝉乍失林。游鱼吹水沫。神蔡上荷心。翠竹垂秋采。丹枣映疏砧。无劳夜游曲。寄此托微吟。（○《类聚》五。《诗纪》六十八。）  

【晚景纳凉诗】  

日移凉气散。怀抱信悠哉。珠帘影空卷。桂户向池开。鸟栖星欲见。河净月应来。横阶入细笋。蔽地湿轻苔。草化飞为火。蚊声合似雷。於兹静闻见。自此歇氛埃。（○《初学记》五。《诗纪》六十八。又草堂诗笺八陪诸诗注引开、来二韵。）  

【初秋诗】  

羽翣晨犹动。珠汗昼恒挥。秋风忽袅袅。向夕引凉归。浮阴即染浪。清气始乘衣。文苑在直置两句下。卷幌通河色。开窗引月辉。晚花栏下照。疏萤簟上飞。直置犹如此。何况送将归。（○《类聚》三。文苑英华百五十八。《诗纪》六十八。又《初学记》三引归、晖、飞、归四韵。）  

【秋夜诗】  

萤飞夜的的。虫思夕喓々。轻露沾悬井。浮烟入绮寮。檐重月没早。树密风声饶。池莲翻罢叶。霜筱生寒条。端坐弥兹漏。离忧积此宵。（○《类聚》三。《诗纪》六十八。）  

【秋晚诗】  

浮云出东领。落日下西江。促阴横隐壁。长晖斜度窗。乱霞圆绿水。红叶影飞缸。（○《类聚》三。《诗纪》六十八）  

【大同八年秋九月诗】  

大君重九节。下辇上林中。酒阑嘉宴罢。车骑各西东。时余守西掖。脂车归北宫。车分独坐道。扇拂冶城风。落照渐中满。浮烟槐外通。长乐含初紫。安榴拆晚红。（○《类聚》二十八。《诗纪》六十八。）  

【大同十年十月戊寅诗】  

喧尘是时息。静坐对重峦。冬深柳条落。雪后桂枝残。星明雾色净。天白雁行单。云飞乍想阁。冰结远疑纨。晚橘隐重屏。枯藤带回竿。荻阴连水气。山峰添月寒。（○《类聚》三。文苑英华百五十八。《诗纪》六十八。）  

【大同十一月庚戌诗】  

兹园植艺积。山谷久纡威。直兴转多绪。真事亦因依。是节严冬景。寒云掩落晖。远闻风瑟瑟。乱视雪霏霏。浪起川难渡。林深人至稀。山禽背迳走。野鸟历塘飞。（○《类聚》三。《初学记》三作冬诗。文苑英华百五十八作冬夕。注云。《初学记》无夕字。《类聚》作大同十一月庚戌。《诗纪》六十八。）  

【玄圃寒夕诗】  

洞门扉未掩。金壶漏已催。曛烟生涧曲。暗色起林隈。雪花无有蒂。冰镜不安台。阶杨始倒插。浦桂半新栽。陈根委落蕙。细蕊发香梅。雁去衔芦上。犭员戏绕枝来。（○《类聚》三。《初学记》三。文苑英华百五十八。《诗纪》六十八。○逯按。诗题寒夕当作寒月。诗通篇形容月色。雪花、冰镜二句尤显著。海录碎事一作寒月。可据正。）  

【奉答南平王康赍朱樱诗】  

倒流映碧丛。点露擎朱实。花茂蝶争飞。枝浓鸟相失。已丽金钗瓜。仍美玉盘橘。宁异梅似丸。不羡萍如日。永植平台垂。长与云桂密。徒然奉推甘。终以愧操笔。（○《类聚》八十六。《初学记》二十八。文苑英华三百二十六。万花谷后三十七。《诗纪》六十八。）  

【赋咏枣诗】  

浮华齐水丽。垂彩郑都奇。白英纷靡靡。紫实标离离。风摇羊角树。日映鸡心枝。谷城逾石蜜。蓬岳表仙仪。已闻安邑美。永茂玉门垂。（○《初学记》二十八作赋枣诗。文苑英华三百二十六作枣。《诗纪》六十八。又《类聚》八十七引枝、垂二韵。）  

【西斋行马诗】  

晨风白金络。桃花紫玉珂。影斜鞭照曜。尘起足蹉跎。任侠称六辅。轻薄出三河。风吹凤凰袖。日映织成靴。远江舻舳少。遥山烟雾多。云开玛瑙叶。水净琉璃波。广路拂青柳。回塘绕碧莎。不效孙吴术。宁须赵李过。（○《类聚》九十三作西齐行马。文苑英华三百三十。《诗纪》六十八。又韵补二作马诗。引河、鞾二韵。）  

【赋得陇坻雁初飞诗】  

高翔惮阔海。下去怯虞机。雾暗早相失。沙明还共飞。陇狭朝声聚。风急暮行稀。虽弭轮台援。未解龙城围。相思不得返。且寄别书归。（○《类聚》九十一。文苑英会三百二十八作咏雁。《诗纪》六十八。）  

【药名诗】  

朝风动春草。落日照横塘。重台荡子妾。黄昏独自伤。烛映合欢被。帷飘苏合香。石墨聊书赋。铅华试作妆。徒令惜萱草。蔓延满空房。（○《类聚》五十六。《诗纪》六十八。）  

【卦名诗】  

栉比园花满。径复水流新。离禽时入袖。旅谷乍依苹。丰壶要上客。鹄鼎命嘉宾。车由泰夏闼。马散咸阳尘。莲舟虽未济。分密已同人。（○《类聚》五十六。《诗纪》六十八。）  

## 梁诗卷二十二  

梁简文帝萧纲  

【诗】  

【登城北望诗】  

登楼传昔赋。出蓟表前闻。灞陵忽回首。河堤徒望军。兹焉聊回眺。极目杳难分。一水斜开岸。双城遥共云。（○《类聚》六十三。《诗纪》六十九。）  

【登琴台诗】  

芜阶践昔径。复想鸣琴游。音容万春罢。高名千载留。弱枝生古树。旧石染新流。由来递相叹。逝川终不收。（○《类聚》六十二、《初学记》二十四并作琴台诗。文苑英华三百十三佚作者名。《诗纪》六十八。）  

【饯别诗】  

行乐出南皮。燕饯临华池。箨解篁开节。花暗鸟迷枝。窗阴随影度。水色带风移。徒命衔杯酒。终成悯别离。（○《类聚》二十九。文苑英华二百六十六。《诗纪》六十九。）  

【送别诗】  

行行异沂海。依依别路歧。水苔随缆聚。岸柳拂舟垂。石菌生悬叶。江槎流卧枝。烛尽悲宵去。酒满惜将离。（○《类聚》二十九。文苑英华二百六十六。《诗纪》六十九。）  

【晚景出行诗】〖《诗纪》云。本集作美人。〗  

细树含残影。春闺散晚香。轻花鬓边堕。微汗粉中光。飞凫初罢曲。啼乌忽度行。羞令白日暮。车骑郁相望。（○玉台新咏七。《类聚》十八。《诗纪》六十九。）  

【春闺情诗】  

杨柳叶纤纤。佳人懒织缣。正衣还向镜。迎春试卷帘。摘梅多绕树。觅燕好窥檐。只言逐花草。计较应非嫌。（○玉台新咏七。《诗纪》六十九。）  

【又三韵】  

珠帘向暮下。妖姿不可追。花风暗里觉。兰烛帐中飞。何时玉窗里。夜夜更缝衣。（○玉台新咏七。）  

【咏美人看画诗】  

殿上图神女。宫里出佳人。可怜俱是画。谁能辨伪真。分明净眉眼。一种细腰身。所可持为异。长有好精神。（○玉台新咏七作美人观画。《类聚》十八。《诗纪》六十九。）  

【咏人弃】〖一作去。〗妾诗  

昔时娇玉步。含羞花烛边。岂言心爱断。衔啼私自怜。常见欢成怨。非关丑易妍。独鹄罢中路。孤鸾死镜前。（○玉台新咏七。《类聚》三十二。《诗纪》六十九。）  

【美人晨妆诗】〖《诗纪》云。玉台作简文。艺文《类聚》作昭明。非是。〗  

北窗向朝镜。锦帐复斜萦。娇羞不肯出。犹言妆未成。散黛随眉广。燕脂逐脸生。试将持出众。定得可怜名。（○玉台新咏七。《类聚》十八作梁昭明太子。《诗纪》六十九。）  

【和林下妓应令诗】  

炎光向夕敛。促宴临前池。泉将影相得。花与面相宜。篪声如鸟哢。舞袂写风枝。欢乐不知醉。千秋长若斯。（○昭明太子文集二作林下作妓诗。玉台新咏七作林下妓。《初学记》十五作梁昭明太子林下作妓诗。文苑英华二百十三作梁昭明太子和林下咏妓应令。《诗纪》六十九。）  

【夜听妓诗】  

合欢蠲忿叶。萱草忘忧条。何如明月夜。流风拂舞腰。朱唇随吹尽。玉钏逐弦摇。留宾惜残弄。负态动馀娇。（○《类聚》四十二。《诗纪》六十九。）  

【拟落日窗中坐诗】  

杏梁斜日照。馀辉映美人。闻函脱宝钏。向镜理纨巾。游鱼动池叶。舞鹤散阶尘。空嗟千岁久。愿得及阳春。（○玉台新咏七。《诗纪》六十九。）  

【雪里觅梅花诗】  

绝讶梅花晚。争来雪里窥。下枝低可见。高处远难知。俱羞惜腕露。相让到腰羸。定须还剪彩。学作两三枝。（○《初学记》二十八。文苑英华三百二十二。万花谷后三十八。《诗纪》六十九。又《类聚》八十六引窥、知、枝三韵。）  

【山斋诗】  

玲珑绕竹涧。间关通槿藩。缺岸新成浦。危石久为门。北荣下飞桂。南柯吟夜猿。暮流澄锦碛。晨冰照彩鸾。（○《类聚》六十四。《诗纪》六十九。）  

【晚日后堂诗】  

幔阴通碧砌。日影度城隅。岸柳垂长叶。窗桃落细跗。花留蛱蝶粉。竹翳蜻蜓珠。赏心无与共。染翰独踟蹰。（○《类聚》三。《诗纪》六十九。）  

【望月诗】  

流辉入画堂。初照上梅梁。形同七子镜。影类九秋霜。桂花那不落。团扇与谁妆。空闻北窗弹。未举西园觞。（○《类聚》一。文苑英华百五十二。《诗纪》六十九。）  

【开霁诗】  

景落商飙靖。烟开四郊谧。偃蹇暮山虹。游扬峰下日。水纹城上动。城楼水中出。竟微共治功。空卧淮阳秩。（○《类聚》二。《初学记》二。文苑英华百五十五。《诗纪》六十九。）  

【同刘谘议咏春雪诗】  

晚霰飞银砾。浮云暗未开。入池消不积。因风堕复来。思妇流黄素。温姬玉镜台。看花言可插。定自非春梅。（○玉台新咏七。《类聚》二作咏雪诗。文苑英华百五十四作咏雪。《诗纪》六十九。）  

【雪朝诗】  

同云凝暮序。严阴屯广隰。落梅飞四注。翻霙舞二袭。实断望如连。恒分似相及。已观池影乱。复视帘珠湿。（○《类聚》二。文苑英华百五十四。《诗纪》六十九。）  

【咏烟诗】  

浮空覆杂影。含露密花藤。乍如洛霞发。颇似  

巫云登。映光飞百仞。从风散九层。欲持悲翠色。时吐鲸鱼灯。（○《类聚》八十。《初学记》二十五作烟诗。万花谷续八无题。《诗纪》六十九。）  

【春日诗】  

年还乐应满。春归思复生。桃含可怜紫。柳发断肠青。落花随燕入。游丝带蝶惊。邯郸歌管地。见许欲留情。（○《类聚》三。《诗纪》六十九。）  

【玄圃纳凉诗】  

登山想剑阁。逗浦忆辰阳。飞流如冻雨。夜月似秋霜。萤翻竞晚热。虫思引秋凉。鸣波如碍石。暗草别兰香。（○《类聚》五。《诗纪》六十九。）  

【薄晚逐凉北楼迥望诗】  

平衢望如掌。曾雉暧相连。断云留去日。长山减半天。戏凫乘洑下。渔舟冒浪前。（○《类聚》二十八。《诗纪》六十九。）  

【秋夜诗】  

高秋度函谷。坠露下芳枝。绿潭倒云气。青山  

衔月规。花心风上转。叶影树中移。外游独千里。夕叹谁共知。（○《类聚》三。《初学记》三。文苑英华百五十八。《诗纪》六十九。）  

【七夕诗】  

秋期此时浃。长夜徙河灵。紫烟凌凤羽。红光随玉軿。洛阳疑剑气。成都怪客星。天梭织来久。方逢今夜停。（○玉台新咏七。古今岁时杂咏二十五。《诗纪》六十九。）  

【九日赋韵诗】  

是节协阳数。高秋气已精。檐芝逐月启。帷风依夜清。远烛承歌黛。斜桥闻履声。梁尘下未息。共爱赏心并。（○《类聚》四。古今岁时杂咏三十三。文苑英华百五十八。《诗纪》六十九。）  

【赋得桥诗】  

浮梁既冲崄。通波信可陵。乘空写渭石。跨岸拟河冰。斜阑隐浊雾。布影入清渑。方知歌绿水。无待榜苍鹰。（○《类聚》九。《诗纪》六十九。）  

【春日看梅花诗】  

昨日看梅树。新花已自生。今旦闻春鸟。何啻两三声。冻解池开渌。云穿天半晴。游心不应动。为此欲逢迎。（○《类聚》三。《诗纪》六十九。）  

【和湘东王阳云楼檐柳诗】  

暧暧阳云台。春柳发新梅。柳枝无极软。春风随意来。潭沲青帷闭。玲珑朱扇开。佳人有所望。车声非是雷。（○《类聚》八十九。《诗纪》六十九。）  

【咏初桃诗】  

初桃丽新采。照地吐其芳。枝间留紫燕。叶里发轻香。飞花入露井。交干拂华堂。若映窗前柳。悬疑红粉妆。（○《类聚》八十六。合璧事类别集二十六。《诗纪》六十九。）  

【咏橘诗】  

萎蕤映庭树。枝叶凌秋芳。故条杂新实。金翠共含霜。攀枝折缥干。甘旨若琼浆。无假存雕饰。玉盘余自尝。（合璧事类误作甘。○《类聚》八十六。合璧事类引集四十六。《诗纪》六十九。）  

【香茅诗】  

铜律与鸣琴。俱称类君子。岂若江淮间。发叶超众美。珍同自牧归。茅因汇征起。岂独迈秦蘅。方知蔑沅芷。（○《类聚》八十二。《诗纪》六十九。）  

【系马诗】  

青骊沈赭汗。绿地悬花蹄。未垂青<革员>尾。犹挂紫障泥。蹀足绊中愤。摇头枥上嘶。紫关如未息。直去取榆溪。（○《类聚》九十三。文苑英华三百三十。《诗纪》六十九。）  

【赋得舞鹤诗】  

来自芝田远。飞渡武溪深。振迅依吴市。差池逐晋琴。奇声传迥涧。动翅拂花林。欲知情外物。伊洛有清浔。（○《初学记》三十。文苑英华三百二十八。万花谷后四十。《诗纪》六十九。）  

【登板桥咏洲中独鹤诗】  

远雾旦氛氲。单飞才可分。孤惊宿屿浦。羁唳下江濆。意惑东西水。心迷四面云。谁知独辛苦。江上念离群。（○《类聚》九十作咏洲闻独鹤诗。文苑英华三百二十八。《诗纪》六十九。）  

【听早蝉诗】  

草歇鶗鸣初。蝉思花落后。乍饮三危露。时荫五官柳。庄书哂鹏翼。卫赋宜螓首。桂树可淹留。勿谓山中久。（○《类聚》九十七。《诗纪》六十九。）  

【咏蛱蝶诗】  

空园暮烟起。逍遥独未归。翠鬛藏高柳。红莲拂水衣。复此从风蝶。双双花上飞。寄与相知者。同心终莫违。（○《类聚》九十七。《诗纪》六十九。）  

【咏萤诗】  

本将秋草并。今与夕风轻。腾空类星霣。拂树若花生。屏疑神火照。帘似夜珠明。逢君拾光彩。不吝此身倾。（《初学记》作轻。○《类聚》九十七。《初学记》三十。文苑英华三百二十九。《诗纪》六十九。）  

【咏笔格诗】  

英华表玉笈。佳丽称蛛网。无如兹制奇。雕饰杂众象。仰出写含花。横抽学仙掌。幸因提拾用。遂厕璇台赏。（○《类聚》五十八。《初学记》二十一。万花谷后二十一。《诗纪》六十九。）  

【咏镜诗】  

四铢恒在侧。谁言览镜稀。如冰不见水。似扇长含晖。全开玳瑁匣。并卷织成衣。脱入相如手。疑言赵璧归（○《类聚》七十。《初学记》二十五。万花谷续七。《诗纪》六十九。）  

【正月八日燃灯应令诗】〖《诗纪》云。广弘明集不载名氏。禅藻集作简文。〗  

藕树交无极。花云衣数重。织竹能为象。缚荻巧成龙。落灰然蕊盛。垂油湿画峰。天宫倘若见。灯王愿可逢。（○广弘明集三十作正月八日然灯应令。注云。明本令下有简文皇帝字。《诗纪》六十九。）  

【和萧东阳祀七里庙诗】  

万里实幽宗。三神亦天构。岂谓木石精。斯乃山川守。远来太白旗。遥徵青鸟候。以兹敬弗怠。方知教应富。（《类聚》作否。○《类聚》三十八。文苑英华三百二十。《诗纪》六十九。）  

【赋咏五阴识枝诗】  

浇淳混神因。心形复依色。欲浪逐情飘。爱网随心织。铸金虽改状。斩筹方未极。鸽观既无辩。猿攀此焉息。（○广弘明集三十作赋咏五阴识支。注云。宋、元、宫本作枝诗。明本作支诗。《诗纪》六十九。）  

【和湘东王三韵诗二首】  

【春宵】  

花树含春丛。罗帷夜长空。风声随筱韵。月色与池同。彩笺徒自襞。无信往云中。（○玉台新咏七。《类聚》三十二。《诗纪》六十九。）  

【冬晓】  

冬朝日照梁。含怨下前床。帷褰竹叶带。镜转菱花光。会时无人见。何用早红妆。（○同上）  

【晓思诗】  

晨禽争学啭。朝花乱欲开。炉烟入斗帐。屏风隐镜台。红妆几尽泪。荡子何当来。（玉台作时回。○玉台新咏七作武陵王纪晓思。《类聚》三十二。《诗纪》六十九。○逯按。此诗应两存之。）  

【同庾肩吾四咏诗二首】〖《诗纪》云。玉台旧本作简文帝。艺文作昭明。按肩吾为简文宫臣。当以玉台为正。〗  

【莲舟买荷度】  

采莲前岸隈。舟子屡徘徊。荷披衣可识。风疏香不来。欲知船度处。当看荷叶开。（○玉台新咏七。《诗纪》六十九。）  

【照流看落钗】  

相随照绿水。意欲重凉风。流摇妆影坏。钗落鬓花空。佳期在何许。徒伤心不同。（○玉台新咏七。《类聚》十八。《诗纪》六十九。）  

【赋乐器名得箜篌诗】  

捩迟初挑吹。弄急时催舞。钏响逐弦鸣。衫回半障柱。欲知心不平。君看黛眉聚。（○玉台新咏七。《类聚》四十四及《初学记》十六作赋得箜篌诗。文苑英华二百十二作箜篌。《诗纪》六十九。）  

【春日诗】  

花开几千叶。水覆数重衣。蝶飏萦空舞。燕作同心飞。歌妖弄曲罢。郑女挟琴归。（○《类聚》三。《诗纪》六十九。）  

【赋得入阶雨诗】  

细雨阶前入。洒砌复沾帷。渍花枝觉重。湿鸟羽飞迟。傥令斜日照。并欲似游丝。（○《类聚》二。文苑英华百五十三。《诗纪》六十九。）  

【咏柳诗】  

垂阴满上路。结草早知春。花絮时随鸟。风枝屡拂尘。欲散依依采。时要歌吹人。（○《类聚》八十九。《诗纪》六十九。）  

【咏芙蓉诗】  

圆花一蒂卷。交叶半心开。影前光照耀。香里蝶徘徊。欣随玉露点。不逐秋风催。（合璧事类作金风摧。○《类聚》八十二。《诗纪》六十九。又合璧事类别集三十二引开、摧二韵。）  

【咏栀子花诗】  

素华偏可憙。的的半临池。疑为霜里叶。复类雪封枝。日斜光隐见。风还影合离。（○《类聚》八十九。合璧事类别集三十二无题。《诗纪》六十九。又草堂诗笺十八栀子诗注引池一韵。）  

【赋得蔷薇诗】  

石榴珊瑚蕊。木槿悬星葩。岂如兹草丽。逢春始发花。回风舒紫萼。照日吐新芽。（○《类聚》八十一作赋得咏蔷薇诗。合璧事类别集三十。《诗纪》六十九。○逯按。段成式酉阳杂俎十九引梁简文帝咏蔷薇《诗》云：缘阶覆绿绮。依檐映昔耶。当是此篇佚句。）  

【仰和卫尉新渝侯巡城口号诗】〖庾肩吾、王筠同赋。〗  

帝京风雨中。层阙烟霞浮。玉署清馀热。金城含暮秋。水观凌却敌。槐影带重楼。（○《类聚》二十八。《诗纪》六十九。）  

【临后园诗】  

隐沦游少海。神仙入太华。我有逍遥趣。中园复可嘉。千株同落叶。百丈共寻霞。（○《类聚》六十五。《诗纪》六十九。）  

【雨后诗】  

散丝与山气。忽合复俄晴。雷音稍入岭。电影尚连城。雨馀云稍薄。风收热复生。（○《初学记》二。文苑英华百五十五。《诗纪》六十九。）  

【和会三教诗】〖和武帝。〗  

聚沫多缘假。标空非色香。汉君虽启梦。晋后徒降祥。玄机昔未辩。洞鉴资我皇。（○《类聚》七十六。《诗纪》六十九。）  

【侍讲诗】  

物善渥深慈。监抚宣王事。英迈八解心。高超七花意。（○《类聚》七十六。《诗纪》六十九。）  

【登锦壁诗】〖《诗纪》云。诗汇作鲍照者非。〗  

孙生酸枣寺。王子枝江楼。何如登石镜。因闲犹豫游。（○《类聚》二十八。《诗纪》六十九。）  

【夜游北园诗】  

星芒侵岭树。月晕隐城楼。暗花舒不觉。明波动见流。（○《类聚》六十五。《诗纪》六十九。）  

【游韦黄门园诗】  

息车冠盖里。停辔仲长园。檐疏远兴积。宾至羽觞繁。（○《类聚》六十五。《诗纪》六十九。）  

【入溆浦诗】  

泛水入回塘。空枝度日光。竹垂悬扫浪。凫疑远避樯。（○《类聚》九。《诗纪》六十九。）  

【罢丹阳郡往与吏民别诗】  

久归从事麦。非留故吏钱。柳栽今尚在。棠阴君讵怜。（○《类聚》五十。《诗纪》六十九。）  

【示晋陵弟诗】  

零雨岐路悲。送归临水节。时事虽为舛。离忧等闲别。（○《类聚》二十九。《诗纪》六十九。）  

【夜望浮图上相轮绝句诗】  

光中辩垂凤。雾里见飞鸾。定用方诸水。持添承露盘。（○《类聚》七十六。广弘明集三十作夜望浮图上相轮。《诗纪》六十九。）  

【愁闺照镜诗】  

别来憔悴久。他人怪容色。只有匣中镜。还持自相识。（○玉台新咏十。《诗纪》六十九。）  

【金闺思二首】  

游子久不返。妾身当何依。日移孤影动。羞睹燕双飞。（○古诗类苑九十五。《诗纪》六十九。）  

自君之别矣。不复染膏脂。南风送归雁。聊以寄相思。（○同上）  

【寒闺诗】  

绿叶朝朝黄。红颜日日异。譬喻持相比。那堪不愁思。（○玉台新咏十。《诗纪》六十九。）  

【从顿还城南诗】  

暂别两成疑。开帘生旧忆。都知未有情。更似新相识。（○玉台新咏十。《诗纪》六十九。）  

【夜遣内人还后舟诗】  

锦幔扶船列。兰桡拂浪浮。去得犹文水。馀香尚满舟。（○玉台新咏十。《诗纪》六十九。）  

【赠丽人诗】  

腰肢本犹绝。眉眼特惊人。判自无相比。还来有洛神。（○玉台新咏十作绝句赐丽人。《诗纪》六十九。）  

【遥望诗】  

散诞垂红帔。斜柯插玉簪。可怜无有比。恣许直千金。（○玉台新咏十。《诗纪》六十九。）  

【行雨诗】  

本是巫山来。无人睹容色。唯有楚王臣。曾言梦相识。（○玉台新咏十。《诗纪》六十九。）  

【和人渡水诗】  

婉娩新上头。湔裾出乐游。带前结香草。鬟边插石榴。（○玉台新咏十。《诗纪》六十九。）  

【杂咏诗】  

被空眠数觉。寒重夜风吹。罗帷非海水。那得度前知。（○玉台新咏十作寒闺。《诗纪》六十九。）  

【咏武陵王左右诗】  

顶分如两髻。簪长验上头。投杯如欲转。疑残已复留。（○玉台新咏十作咏武陵王左右伍暠传桮。《诗纪》六十九。）  

【弹筝诗】  

弹筝北窗下。夜响清音愁。张高弦易断。心伤曲不遒。（○玉台新咏十。《诗纪》六十九。）  

【梁尘诗】  

依帷濛重翠。带日聚轻红。定为歌声起。非关团扇风。（○玉台新咏七。《类聚》六作咏梁尘诗。《诗纪》六十九。）  

【游人诗】  

游戏长杨苑。携手云台间。欢乐未穷已。白日下西山。（○玉台新咏十。《诗纪》六十九。）  

【咏朝日诗】  

团团出天外。煜煜上层峰。光随浪高下。影逐树轻浓。（○《初学记》一。文苑英华百五十一。《诗纪》六十九。）  

【望月望】  

今夜月光来。正上相思台。可怜无远近。光照悉徘徊。（○《类聚》一。《诗纪》六十九。）  

【华月诗】  

兔丝生云夜。蛾形出汉时。欲传千里意。不照十年悲。（○玉台新咏十。《诗纪》六十九。）  

【咏云诗】  

浮云舒五色。玛瑙应霜天。玉叶散秋影。金风飘紫烟。（○《类聚》一。《诗纪》六十九。）  

【浮云诗】  

可怜片云生。暂重复还轻。欲使襄王梦。应过白帝城。（○玉台新咏十。《诗纪》六十九。）  

【大同九年秋七月诗】  

高楼辟左扇。回望依兰桡。晚风飖飏来。落照参差好。（○《类聚》二十八。《诗纪》六十九。）  

【咏蔷薇诗】  

燕来枝益软。风飘花转光。氲氤不肯去。还来阶层香。（○《类聚》八十一。《诗纪》六十九。）  

【柽诗】  

凌寒竞贞节。负雪固难亏。无惭云母桂。讵减珊瑚枝。（○《类聚》八十九。《诗纪》六十九。）  

【咏疏枫诗】  

萎绿映葭青。疏红分浪白。花叶洒行舟。仍持送远客。（○《类聚》八十九作赋得咏疏枫诗。《诗纪》六十九。）  

【咏藤诗】  

纤条寄乔木。弱影掣风斜。标春抽晓翠。出雾挂悬花。（○《类聚》八十二。《诗纪》六十九。）  

【咏飞来鸂鶒诗】  

飞从何处来。似出上林隈。口衔长生叶。翅染昆明苔。（○《类聚》九十二。《诗纪》六十九。）  

【咏单凫诗】  

衔苔入浅水。刷羽向沙洲。孤飞本欲去。得影更淹留。（○《类聚》九十一。《诗纪》六十九。）  

【咏寒凫诗】  

回水浮轻浪。沙场弄羽衣。眇眇随山没。离离傍海飞。（○《类聚》九十一。《诗纪》六十九。）  

【咏新燕诗】〖《诗纪》云。英华作昭明者非。〗  

新禽应节归。俱向吹楼飞。入帘惊钏响。来窗碍舞衣。（○玉台新咏十作新燕。《类聚》九十二。文苑英华三百二十九作梁昭明太子。《诗纪》六十九。）  

【咏蜂诗】  

逐风从泛漾。照日乍依微。知君不留眄。衔花空自飞。（○《类聚》九十七。《诗纪》六十九。）  

【咏笼灯绝句诗】  

动焰翠帷里。散影罗帐前。花心生复落。明销君讵怜。（○《类聚》八十。《诗纪》六十九。）  

【赋得白羽扇诗】  

可怜白羽扇。却暑复来氛。终无顾庶子。谁为一挥军。（○《类聚》六十九。《诗纪》六十九。）  

【咏独舞诗】  

因羞强正钗。顾影时回袂。非关善留客。更是娇夫婿。（《初学记》十五。万花谷三十二作梁简文诗。《诗纪》六十九。）  

【咏舞诗】  

娇情因曲动。弱步逐风吹。悬钗随舞落。飞袖拂鬟垂。（○《类聚》四十三。《初学记》十五。万花谷后三十二作梁简文帝诗。《诗纪》六十九。）  

【七夕穿针诗】  

怜从帐里出。想见夜窗开。针欹疑月暗。缕散恨风来。（○《类聚》四。《初学记》四。古今岁时杂咏二十五。《御览》三十一。《诗纪》六十九。）  

【石桥诗】  

惠子临濠上。秦王见海神。写虹便欲饮。图星逼似真。（○《类聚》九。《诗纪》六十九。）  

【咏坏桥诗】  

虹飞亘林际。星度断山隅。斜梁悬水迹。画柱脱轻朱。（○《类聚》九。《诗纪》六十九。）  

【水中楼影诗】  

水底罘罳出。萍间反宇浮。风生色不坏。浪去影恒留。（○《类聚》六十三。《诗纪》六十九。）  

【和湘东王后园回文诗】  

枝云间石峰。脉水浸山岸。池清戏鹄聚。树秋飞叶散。（○《诗纪》六十九。）  

【咏雪诗】〖颠倒使韵。〗  

盐飞乱蝶舞。花落飘粉奁。奁粉飘落花。舞蝶乱飞盐。（○《类聚》二。《诗纪》六十九。）  

【诗】  

昔类红莲草。自玩绿池边。今如白华树。还悲明镜前。（○《诗纪》八十作南城门老。）  

【登山马诗】〖元帝同赋。〗  

登山马。间树识金装。草合宜鞯短。影转见鞭长。何殊八公岫。暂上淮南王。（○《类聚》九十三。文苑英华三百三十。《诗纪》六十九。）  

【和湘东王古意咏烛诗】  

花中烛。似将人意同。忆啼流膝上。烛焰落花中。（○《类聚》八十。《诗纪》六十九。）  

【倡楼怨节诗】〖六言〗  

朝日斜来照户。春鸟争飞出林。片光片影皆丽。一声一啭煎心。上林纷纷花落。淇水漠漠苔浮。年驰节流易尽。何为忍忆含羞。（○玉台新咏九。《类聚》三十二。《诗纪》六十九。）  

【和萧侍中子显春别诗四首】〖子显诗别见。○以下七言。〗  

别观蒲萄带实垂。江南豆莞生连枝。无情无意犹如此。有心有恨徒别离。（升庵诗话作自知。○玉台新咏九。《类聚》三十二。升庵诗话。《诗纪》六十九。）  

蜘蛛作丝满帐中。芳草结叶当行路。红脸脉脉一生啼。黄鸟飞飞有时度。故人虽故时经新。新人虽新复应故。（○玉台新咏九。《类聚》三十二作江总闺怨诗。《诗纪》六十九。）  

可怜淮水去来潮。春堤杨柳覆河桥。泪痕未燥讵终朝。行闻玉佩已相要。（○玉台新咏九。《类聚》三十二。《诗纪》六十九。）  

桃红李白若朝妆。羞持憔悴比新芳。不惜暂住君前死。愁无西国更生香。（○同上）  

【夜望单飞雁诗】  

天霜河白夜星稀。一雁声嘶何处归。早知半路应相失。不如从来本独飞。（○《类聚》九十一。《诗纪》六十九。）  

【应令诗】  

蠡浦急兮川路长。白云重兮出帝乡。平原忽兮远极目。江甸阻兮羁心伤。树庐岳兮高且峻。瞻派水兮去泱泱。远烟生兮含山势。风散花兮传馨香。临清波兮望石镜。瞻鹤岭兮睇仙庄。望邦畿兮千里旷。悲遥夜兮九回肠。顾龙楼兮不可见。徒送目兮泪沾裳。（○《类聚》二十八。《诗纪》六十九。）  

【拟古诗】〖亦见昭明集。玉台作简文。○以下杂言。〗  

窥红对镜敛双眉。含愁拭泪坐相思。念人一去许多时。眼语笑靥迎来情。心怀心想甚分明。忆人不忍语。含恨独吞声。（○玉台新咏九。昭明太子集二。《诗纪》六十九。）  

【杂句春情诗】  

蝶黄花紫燕相追。杨低柳合露尘飞。已见垂钩挂绿树。诚知淇水沾罗衣。两童夹车问不已。五马城南犹未归。莺啼春欲驶。无为空掩扉。（○玉台新咏九。升庵诗话。《诗纪》六十九。）  

【伤离新〖新。一作杂。〗体诗】  

伤离复伤离。别后情郁纡。凄凄隐去棹。悯悯怆还途。戚戚意不申。转顾独沾襟。前驱经御宿。后骑历河滣。胡香翼还幰。清笳送后尘。落日斜飞盖。馀晖承画轮。柳影长横路。槐枝深隐人。桂宫夕掩铜龙扉。甲馆宵垂云母帏。胧胧月色上。的的的夜萤飞。草香袭余袂。露洒沾人衣。带堞凌城云乱聚。排枝度叶鸟争归。碗中浮蚁不能酌。琴间玉徽调别鹤。别鹤千里别离声。弦调轸急心自惊。试起登南楼。还向华池游。前时筱生今欲合。近日栽荷尚不抽。犹是衔杯共赏处。今兹对此独生愁。登楼望暧暧。山种自分态。偃师虽北连。轘辕已南背。远听寂无闻。遥瞻目有阂。含诧意不迷。长叹情无赖。（○《类聚》二十九。文苑英华二百六十六。《诗纪》六十九。）  

【被幽述志诗】〖五言〗  

〖广弘明集曰：梁简文於幽絷中援笔自序云。有梁正士。兰陵萧纲。立身行己。终始若一。风雨如晦。鸡鸣不已。非欺暗室。岂沈三光。数至於此。命也如何。又为《诗》曰云云。十月弑於水福省。年四十九。崩时太清五年也。〗  

怳忽烟霞散。飕飂松柏阴。幽山白杨古。野路黄尘深。终无千月命。安用九丹金。阙里长芜没。苍天空照心。（○广弘明集三十。《诗纪》六十九。）  

【曲水联句诗】  

春色明上巳。桃花落绕沟。波回卮不进。纶下钩时留。绛水时回岸。花觞转更周。陈肴渡玉俎。垂饵下银钩。回川入帐殿。列俎间芳洲。汉艾凌波出。江枫拂岸游。王生回水碓。蔡妪荡轻舟。岸烛斜临水。波光上映楼。（殿下○《类聚》四。《诗纪》八十。）  

【歌】〖简文作筝赋。附此歌。〗  

年年花色好。足侍爱君傍。影入箸衣镜。裙含辟恶香。鸳鸯七十二。乱舞未成行。（○文苑英华七十一。）  

【歌】（简文作七励。附此歌。）  

酬醑半兮乐既陈。长歌促节绮罗人。拂镜弄影情未极。回簪转笑思自亲。（○文苑英华三百五十一。）  

【诗】  

绮花非一种。风丝乱百条。（○岁华纪丽一。）  

【诗】  

霞流抱朴碗。（○《颜氏家训》文章篇。）  

## 梁诗卷二十三  

庾肩吾  

〈肩吾。字子慎。新野人。初为晋安王国常侍。随府授参军。兼记室。及王为太子。兼东宫通事舍人。除安西湘东王录事参军。领荆州大中正。迁中录事参军、太子率更令、中庶子。简文即位。进度支尚书。侯景至建康。矫诏遣肩吾喻当阳公大心。寻举州降。肩吾逃赴江陵。大宝元年卒。有集十卷。〉  

【乐府】  

【长安有狭斜行】  

长安有曲陌。曲陌不容幰。路逢双绮襦。问君居近远。我居临御沟。可识不可求。长子登麟阁。次子侍龙楼。少子无高位。聊从金马游。三子俱来下。左右若川流。三子俱来人。高轩映彩旒。三子俱来宴。玉柱击清瓯。大妇襞云裘。中妇卷罗帱。少妇多妖艳。花钿系石榴。夫君且安坐。欢娱方未周。（○《类聚》四十一作长安有狭斜诗。《乐府诗集》三十五。《诗纪》八十。  

【赋得有所思】  

佳期竟不归。春日坐芳菲。拂匣看离扇。开箱见别衣。井梧生未合。宫槐卷复稀。不及衔泥燕。从来相逐飞。（○玉台新咏八作咏得有所思。《类聚》四十一作赋得有所思行。文苑英华二百二及《乐府诗集》十七作有所思。《诗纪》八十。）  

【洛阳道】  

徼道临河曲。层城傍洛川。金门才出柳。桐井半含泉。日起罘罳外。车回双阙前。潘生时未返。遥心徒眷然。（○文苑英华百九十二。《乐府诗集》二十三。《诗纪》八十。）  

【赋得横吹曲长安道】  

桂宫连复道。黄山开广路。远听平陵钟。遥识新丰树。合殿生光彩。离宫起烟雾。日落歌吹还。尘飞车马度。（○玉台新咏八。《类聚》四十二作长安路。文苑英华百九十二及《乐府诗集》二十三作长安道。《诗纪》八十。）  

【爱妾换马】  

渥水出腾驹。湘川实应图。来从西北道。去逐东南隅。琴声悲玉匣。山路泣蘼芜。似鹿将含笑。千金会不俱。（○《类聚》九十三作以妾换马诗。《乐府诗集》七十三。《诗纪》八十。）  

【陇西行】  

借问陇西行。何当驱马征。草合前迷路。云浓后暗城。寄语幽闺妾。罗袖勿空萦。（乐府作荣。○文苑英华百九十八。《乐府诗集》三十七。《诗纪》八十。）  

【未央才人歌】  

从来守未央。转欲讶春芳。朝风凌日色。夜月夺灯光。相逢傥游豫。暂为卷衣裳。（○《乐府诗集》八十四。《诗纪》八十。）  

【诗】  

【侍宴应令诗】  

副君时暇豫。曾城聊近游。清池写飞阁。疏树出龙楼。北陆冰方壮。西园春秋周。梅心芳屡动。蒲节促难抽。徒然欣并命。无以厕应刘。（○《类聚》三十九作侍宴诗。文苑英华百七十九。《诗纪》八十。）  

【侍宴宣猷堂应令诗】  

副君德将圣。陈王才掞天。归来宴平乐。置酒对林泉。炉香杂山气。殿影入池涟。艳舞时移节。  

新歌屡上弦。听曲惭回顾。思经徒欲眠。（○《初学记》十四。文苑英华百七十九。《诗纪》八十。）  

【侍宣猷堂宴湘东王应令诗】  

陈王骖驾反。副后西园游。并命登飞阁。列坐对芳洲。桂严逢暮序。菊水值穷秋。竹迳箫声发。桐门琴曲愁。徒奉文成诵。空知思若抽。（○《类聚》三十九。文苑英华百七十九。《诗纪》八十。）  

【侍宴饯湘州刺史张续诗】  

洞庭资善政。层城送远离。九歌扬妙曲。八桂动芳枝。雨足飞春殿。云峰入夏池。郢路方辽远。湘山转蔽亏。何当好风日。极望长沙垂。（○《类聚》二十九。《诗纪》八十。）  

【侍宴饯张孝总应令诗】〖《诗纪》云。外编作吴均者非。〗  

层台临回涨。耿耿晴烟上。欲送分符人。翻似河堤望。寒云暗积水。秋雨蒙重嶂。别念动神襟。华文切离贶。惭无寡和曲。空陪郢中唱。（○《类聚》二十九作饯张孝总应令。《诗纪》八十。）  

【三日侍兰亭曲水宴诗】  

策星依夜动。銮驾总朝游。旌门临苑树。相风出凤楼。春生露泥泥。天覆云油油。桃花舒玉涧。柳叶暗金沟。禊川分曲洛。帐殿掩芳洲。踊跃赪鱼出。参差绛枣浮。百戏俱临水。千钟共逐流。（○《类聚》四。《初学记》四。古今岁时杂咏十六。文苑英华百七十二。《诗纪》八十。）  

【九日侍宴乐游苑应令诗】  

辙迹光周颂。巡游盛夏功。铭陈万骑转。阊阖九关通。秋晖逐行漏。朔气绕相风。献寿重阳节。回銮上苑中。疏山开辇道。间树出离宫。玉醴吹岩菊。银床落井桐。御梨寒更紫。仙桃秋转红。饮羽山西射。浮云冀北骢。尘飞金埒满。叶破柳条空。腾猨疑矫箭。惊雁避虚弓。彫材滥杞梓。花绶接鹓鸿。愧乏天庭藻。徒参文雅雄。（○古今岁时杂咏三十三作九日宴乐游苑应令。文苑英华百七十三作侍宴九日。《诗纪》八十。又《类聚》四、《初学记》四并作侍宴九日。引功、通、风、中、宫、桐、骢、空八韵。《御览》三十二作九日侍宴。引功、通、风、中、宫、桐、聪、空八韵。）  

【从皇太子出玄圃应令诗】  

春光起丽谯。屣步陟山椒。阁影临飞盖。莺鸣入洞箫。水还登故渚。树长荫前桥。绿荷生绮叶。丹藤上细苗。顾循斩振藻。何用拟琼瑶。（○《类聚》六十五。《初学记》二十四作从皇太子出玄圃诗。文苑英华百七十九。万花谷后二十五作庾肩吾诗。《诗纪》八十。）  

【奉和泛舟汉水往万山应教诗】  

桂棹桬棠船。飘扬横大川。映严沈水底。激浪起云边。迥岸高花发。春塘细柳悬。陪歌承睿赏。接醴侍恩筵。谁云李与郭。独得似神仙。（○《初学记》七。文苑英华百七十九。《诗纪》八十。）  

【山池应令诗】〖《诗纪》云。简文有山池诗。〗  

阆苑秋光暮。金塘牧潦清。荷低芝盖出。浪涌燕舟轻。逆湍流棹唱。带谷聚笳声。野竹交临浦。山桐迥出城。水逐云峰暗。寒随殿影生。（○《类聚》九。《诗纪》八十。）  

【奉使北徐州参丞御诗】  

炎农称卷领。唐勋载允恭。犹将表世盛。尚且号民从。未如今圣主。比德迈前踪。格天垂礼乐。寰海置提封。枌榆谅昔社。朱方有旧墉。故乡深帝念。巡狩及时雍。禁园周百里。离宫即九重。浮桥还泻渭。抗殿本疏龙。过沛追乡饮。归宛盛礼容。千金登禹膳。万寿献尧钟。依然对白水。眷言怀赤松。回天随辇道。驻日逐戈锋。路远大风积。山长佳气浓。年光正婉娩。春树转丰茸。竹叶含初箨。蓂枝发早藂。瑞木翻无鸟。祥花更少蜂。咸英起云凤。率舞间笙镛。海鸥时出没。江鱏乍噞喁。云边开巩树。雾里识峣峰。小人滥趋走。虚薄愧无庸。皇恩不可报。河清徒易逢。（○文苑英华二百九十六。《诗纪》八十。○逯按。《说文》系传引江鱏乍噞喁一句。）  

【和卫尉新渝侯巡城口号诗】〖《诗纪》云。简文帝、王筠同赋。〗  

维城寄右戚。巡警属勤王。南瞻通灞岸。北眺指横芒。入汉飞延阁。临云出建章。步逐天津远。城随秋夜长。露槐落金气。风寮上新凉。（○《类聚》二十八。文苑英华二百四十。《诗纪》八十。）  

【游甑山诗】〖《诗纪》云。古诗类选作沈约者非。〗  

平子去已久。馀风今复追。未必游春草。王孙自不归。路高村反出。林长鸟更稀。寒云间石起。秋叶下山飞。西河方阅训。讵得解朝衣。（○文苑英华百五十九。《诗纪》八十。《类聚》七引追、归、飞三韵。）  

【咏蔬圃堂诗】〖《诗纪》云。梁武帝有天安寺蔬圃堂。〗  

北宫多暇豫。时驾总銮镳。路静繁葭撤。轮移羽盖飘。临空坐飞观。回首望浮桥。风长曙钟近。地迥洛城遥。疏林不碍日。涸浦暂通潮。徒然等宾从。并作愧群僚。（○《类聚》六十三。《初学记》二十四作赋咏疏圃堂诗。文苑英华三百十四。《诗纪》八十。○逯按。此诗《类聚》、《初学记》皆在堂部。宫应作堂。）  

【寻周处士弘让诗】  

试逐赤松游。披林对一丘。梨红大谷晚。桂白小山秋。石镜菱花发。桐门琴曲愁。泉飞疑度雨。云积似重楼。王孙若不去。山中定可留。（○《类聚》三十六。文苑英华二百三十作庾信。注。见《类聚》。庾子山集五。《诗纪》八十。）  

【赋得嵇叔夜诗】  

山林重明灭。风月临嚣尘。著书惟隐士。谈玄止谷神。雁重翻伤性。蚕寒更养身。广陵馀故曲。山阳有旧邻。俗俭宁妨患。才多反累身。寄言山吏部。无以助庖人。（○《类聚》三十六。《诗纪》八十。）  

【和太子重云殿受戒诗】  

皇明执东曜。帝扆居北辰。小乘开治道。大觉拯苍民。殊途同义路。分流合智津。传香引上德。列伎进名臣。连阁翻如画。图云更似真。镜山衔殿影。梅梁落梵尘。苑桂恒留雪。天花不待春。万年逢瑞应。千生值法身。天衣初拂石。豆火欲燃薪。重善终无服。轻毛庶有因。（○《类聚》七十六。《诗纪》八十。）  

【咏同泰寺浮图诗】〖和简文。下同。〗  

望园临柰苑。王城对邺宫。还从飞阁内。遥见崛山中。天衣疑拂石。凤翅欲凌空。云甍犹带雨。莲井不生桐。盘承云表露。铃摇天上风。月出琛含采。天晴幡带虹。周星疑更落。汉梦似今通。我后情初照。不与伊川同。方应捧马出。永得离尘蒙。（○《类聚》七十六。《诗纪》八十。）  

【赛汉高庙诗】  

昔在唐山曲。今承紫贝坛。宁知临楚岸。非复望长安。野旷秋先动。林高叶早残。尘飞远骑没。日徙半峰寒。徒然仰成诵。终用试才难。（○文苑英华三百二十。《诗纪》八十。又《类聚》三十八作汉高庙诗。引坛、安、寒三韵。）  

【乱后经夏禹庙诗】  

金简泥初发。龙门凿始通。配天不失旧。为鱼微此功。林堂上偃蹇。山殿下穹隆。侵云似天阙。照水类河宫。神来导赤豹。仙女拥飞鸿。松龛撤暮俎。枣迳落寒丛。仙舟还入镜。玉轴更乘空。去国嗟行迈。离居泣转蓬。月起吾山北。星临天汉中。申胥犹有志。荀息本怀忠。待见搀枪灭。归来松柏桐。（文苑作同。○《类聚》三十八。文苑英华三百二十。《诗纪》八十。）  

【乱后行经吴邮亭诗】〖《诗纪》云。外编作庾信者非。〗  

邮亭一回望。风尘千里昏。青袍异春草。白马即吴门。獯戎鲠伊洛。杂种乱轘辕。辇道同关塞。王城似太原。休明鼎尚重。秉礼国犹存。殷牖多虽赜。尧城史转尊。泣血悲东走。横戈念北奔。方凭七庙略。誓雪五陵冤。人事今如此。天道共谁论。（《诗纪》云。御亭。吴大帝所建。在晋陵。今作邮。误也。○《类聚》三十四。文苑英华三百十五。《诗纪》八十。）  

【经陈思王墓诗】  

公子独忧生。丘垅擅馀名。采樵枯树尽。犁田荒隧平。宁追宴平乐。讵想谒承明。旦余来锡命。兼言事结成。飘遥河朔远。飐飙飓风鸣。雁与云俱阵。沙将蓬共惊。枯桑落古社。寒鸟归。孤城。陇水哀葭曲。渔阳惨鼓声。离家来远客。安得不伤情。（○文苑英华三百六。《诗纪》八十。○逯按。梁书及南史。肩吾终生未尝奉使河朔。自无由经陈思王墓而题诗。据北史庾信传。信曾聘东魏。文章辞令为邺下所称。则此当为子山之什。庾氏父子诗每互歧。如庾肩吾寻周处士弘让诗。见艺文《类聚》。而文苑英华则作庾信。庾子山集亦载之。是其例。此篇则文苑英华为误。）  

【过建章故台诗】  

鲁国观遗殿。韩城想旧台。仲宣原隰满。子建悲风来。夏莲犹反植。秋窗尚左开。图云仍溜雨。画水即生苔。及君欢四望。知余念七哀。（○《类聚》六十二。《初学记》二十四。文苑英华三百十三。《诗纪》八十。）  

【和刘明府观湘东王书诗】  

陈王擅书府。河间富典坟。五车方累箧。七阁自连云。松椠芳帙气。柏燻起厨文。羽陵青简出。妫泉绿字分。方因接游圣。暂得奉朝闻。峰楼霞早发。林殿日先曛。洛城复接限。归轩畏后群。（○《初学记》十二。《诗纪》八十。）  

【和竹斋诗】  

百拱横筇节。千栌跨篥竿。回龙仍作柱。置笛且成栾。向岭分花径。随阶转药栏。蜂归怜蜜熟。燕入重巢干。欲仰天庭掞。终知学步艰。（○《类聚》六十四。《诗纪》八十。）  

【从驾喜雨诗】  

西狱浮樽桂。东皇事浴兰。赦诏还京兆。归神出灌坛。湿风含酒气。阴云助麦寒。典农欣受职。治粟喜当官。复此随车雨。民天知可安。（○《类聚》二。文苑英华百五十三。《诗纪》八十。）  

【奉和春夜应令诗】  

春牖对芳洲。珠帘新上钩。烧香知夜漏。刻烛验更筹。天禽下北阁。织女入西楼。月皎疑非夜。林疏似更秋。水光悬荡壁。山翠下添流。讵假西园燕。无劳飞盖游。（○文苑英华百七十九。《诗纪》八十。）  

【奉和武帝苦旱诗】  

阳山蛇不蛰。洳泽鸟犹攒。暂息流膏雨。将似怨祁寒。文衣夜不卧。蔬食昼忘餐。洁诚同望祀。惟馨等浴兰。江苹享上帝。荆璧奠高峦。繁云兴岳立。蒸穴动龙蟠。渭渠还积水。滮池更起澜。（○《类聚》一百。《诗纪》八十。）  

【奉和太子纳凉梧下应令诗】〖和简文。〗  

北园凉气早。步辇暂逍遥。避日交长扇。迎风列短箫。山带弹琴曲。桐横栖凤条。悬门开溜水。锦石镇浮桥。黑米生菰叶。青花出稻苗。无因学仙藻。云气徒飘飖。（○《类聚》五。文苑英华百七十九。《诗纪》八十。）  

【芝草诗】  

蜘蹰玩芝草。淹留攀桂丛。桂丛方偃蹇。芝叶正玲珑。如龙复如马。成阙复成宫。黄金九华发。紫盖六英通。隐士苍山北。仙神海穴东。随丹聊变水。独摇不须风。（○《类聚》九十八。庐山纪事一。《诗纪》八十。）  

【咏美人看画诗】〖《诗纪》作咏美人。〗  

绛树及西施。俱是好容仪。非关能结束。本自细腰肢。镜前难并照。相将映渌池。看妆畏水动。敛袖避风吹。转手齐裾乱。横簪历鬓垂。曲中人未取。谁堪白日移。不分他相识。唯听使君知。（○《类聚》十八。《诗纪》八十。）  

【送别於建兴苑相逢诗】  

相逢小苑北。停车问苑中。梅新杂柳故。粉白映纶红。去影背斜日。香衣临上风。云流阶暗渐黑。冰开池半通。去马船难驻。啼乌曲未终。眷然从此别。车西马复东。（○玉台新咏六。《诗纪》八十。）  

【侍宴诗】〖《诗纪》云。一作侍宴景阳楼应令。〗  

沐道逢将圣。飞觞属上贤。仁风开美景。瑞气动非烟。秋树翻黄叶。寒池堕黑莲。承恩谢命浅。念报在身前。（○《类聚》三十九。《诗纪》八十。）  

【侍宴饯湘东王应令诗】  

陈王从游士。高宴入承华。并载同连璧。雕文类简沙。落猿时动树。坠雪暂（文苑作乍。注云。《类聚》作惭。）摇花。念此离筵促。方愁别路赊。（○《类聚》二十九。文苑英华百七二九。《诗纪》八十。）  

【和晋安王薄晚逐凉北楼回望应教诗】  

向夕纷喧屏。追凉飞观中。树影临城日。窗含度水风。遥天如接岸。远帆似凌空。陪文惭宋玉。徒等侍兰宫。（○《类聚》二十八。文苑英华百七十九。《诗纪》八十。）  

【赠周处士诗】  

九丹开石室。三径没荒林。仙人翻可见。隐士更难寻。篱下黄花菊。丘中白雪琴。方欣松叶酒。自和游山吟。（○《类聚》三十六。文苑英华二百三十。庾子山集五。《诗纪》八十。）  

【新林】〖文苑云。林。集作亭。送刘之遴诗〗  

旆转黄山路。舟纚白马津。送轮时合幰。分骖各背尘。常山喜临岱。陇头悲望秦。欲持汉中策。还以赠征人。（○《类聚》二十九。《初学记》十八。文苑英华二百六十六。《诗纪》八十。）  

【奉使江州舟】〖《类聚》作船。〗中七夕诗  

九江逢七夕。初弦值早秋。天河来映水。织女欲攀舟。汉使俱为客。星槎共逐流。莫言相送浦。不及穿针楼。（○《类聚》四。《诗纪》八十。）  

【南苑看人还诗】  

春花竞玉颜。俱折复俱攀。细腰宜窄衣。长钗巧挟鬟。洛桥初度烛。青门欲上关。中人应有望。上客莫前还。（○玉台新咏八作南苑还看人。《类聚》十八。《诗纪》八十。）  

【咏美人】〖玉台人下有自字。〗看画应令诗】〖《诗纪》云。和简文。〗  

欲知画能巧。唤取真来映。并出似分身。相看如照镜。安钗等疏密。着领俱周正。不解平城围。谁与丹青竞。（○玉台新咏八。《类聚》十八。《诗纪》八十。）  

【奉和药名诗】〖简文、元帝皆有药名诗。〗  

英王牧荆楚。听讼出池台。督邮称蝗去。亭长说乌来。行塘朱鹭响。当道赤帷开。马鞭聊写赋。竹叶暂倾怀。（○《类聚》五十方。《诗纪》八十。）  

【看放市诗】  

旗亭出御道。游目暂回车。既非随舞鹤。聊思索枯鱼。悬龟识季主。榜酒见相如。日中人已合。黄昏故未疏。（○《类聚》六十五。《初学记》二十四。《诗纪》八十。）  

【应令诗】〖《诗纪》作饯张孝总应令。又注。外编作吴均者非。〗  

江上早寒生。萧条铙管清。别筵开帐殿。离舟卷幔城。前山黄叶起。对岸白沙惊。临涡同极望。窃吹愧才轻。（○《类聚》二十九。《诗纪》八十。）  

【侍宴饯东阳太守范】〖《诗纪》云。范当作萧。〗子云诗  

东部资良守。北宫敦献酬。新枝渐接树。故冻欲含流。早花少馀雪。春寒极晚秋。徒嗟白岸远。空想赤松游。（○《类聚》二十九。《诗纪》八十。）  

【和望月诗】  

桂殿月偏来。留光引上才。圆随汉东蚌。晕逐淮南灰。渡河光不湿。移轮辙讵开。此夜临清景。还承终宴杯。（○《类聚》一作望月诗。《初学记》一。文苑英华百五十二作望月。《诗纪》八十。）  

【和徐主簿望月诗】  

楼上徘徊月。窗中愁思人。照雪光偏冷。临花色转春。星流时入晕。桂长欲侵轮。愿以重光曲。承君歌扇尘。（○《类聚》一。《初学记》一。文苑英华百五十二。《诗纪》八十。又草堂诗笺三十一江月诗注引人一韵。）  

【咏风诗】  

宋地鶂飞初。湘川燕起馀。扫坛聊动竹。吹薤欲成书。苍梧洞犹在。合浦树应疏。阳乌一转翅。千里定非虚。（○《类聚》一。文苑英华百五十六。万花谷二。《诗纪》八十。）  

【咏花雪诗】  

瑞雪坠尧年。因风入绮钱。飞花洒庭树。凝瑛结井泉。寒光晦八极。同云暗九天。已飘黄竹路。共庆白渠田。（○《类聚》二。文苑英华百五十四作花雪。《诗纪》八十。）  

【春日诗】  

桃红柳絮白。照日复随风。影出朱城外。香归青殿中。水映寄生竹。山横半死桐。颁文知渥重。搦札愧才空。（○《类聚》三。文苑英华百五十七。《诗纪》八十。）  

【七夕诗】  

玉匣卷悬衣。针楼开夜扉。姮娥随月落。织女逐星移。离前忿促夜。别后对空机。倩语雕陵鹊。填河未可飞。（○《类聚》四。《初学记》四。古今岁时杂咏二十五。文苑英华百五十八。《御览》三十一。《诗纪》八十。）  

【岁尽应令诗】  

岁序已云殚。春心不自安。聊开柏叶酒。试奠五辛盘。金薄图神燕。朱泥却为雪中看。（○《类聚》三。《初学记》三。古今岁时杂咏四十一。《御览》十七。《诗纪》八十。）  

【赋得山诗】  

层云霾峻岭。绝涧倒危峰。刻削临千仞。嵯峨起百重。行曦上杳杳。结雾下溶溶。仁心留此属。休奉愧群龙。（○《初学记》五。文苑英华百五十九。《诗纪》八十。）  

【同萧左丞咏摘梅花诗】  

窗梅朝始发。庭雪晚初消。折花牵短树。攀丛入细条。垂冰溜玉手。含刺罥春腰。远道终难寄。馨香徒自饶。（万花谷作消。○《初学记》二十八。文苑英华三百二十二。万花谷后三十八作庾肩吾诗。《诗纪》八十。）  

【和晋安王咏燕诗】〖《诗纪》云。简文有双燕诗。乐府题云双燕离。〗  

可怜幕上燕。差池弄羽衣。夜夜同巢宿。朝朝相对飞。衔泥瞻乐善。相贺奉英徽。秋蝉行寂寞。恋此未辞归。（○《类聚》九十二。文苑英华三百二十九。《诗纪》八十。）  

【咏胡床应教诗】  

传名乃外域。入用信中京。足欹形已正。文斜体自平。临堂对远客。命旅誓初征。何如淄馆下。淹留奉盛明。（○《类聚》七十作赋得咏胡床诗。《初学记》二十五。文苑英华百七十九。万花谷续六。《诗纪》八十。又《御览》七百六作赋胡床诗。引京、平、征三韵。）  

【暮游山水应令赋得碛字诗】  

馀春属清夜。西园恣游历。入迳转金舆。开桥通画鹢。细藤初上楥。新流渐涵碛。云峰没城柳。电影开严壁。（○《类聚》二十八作暮游山水赋韵得碛应令诗。文苑英华百七十九。《诗纪》八十。）  

【奉和湘东王应令诗二首】  

【春宵】  

征人别未久。年芳复临牖。烛下夜缝衣。春寒偏着手。愿及归飞雁。因书寄高柳。（○玉台新咏八。《类聚》三十二。《诗纪》八十。）  

【冬晓诗】  

邻鸡声已传。愁人竟不眠。月光侵曙后。霜明落晓前。萦鬟起照镜。谁忍插花钿。（○同上）  

【咏檐燕诗】  

双燕集兰闺。双飞高复低。向户疑新箔。登巢识故泥。依櫩本相贺。近幕愿同栖。（○《类聚》九十二。文苑曲华三百二十九。《诗纪》八十。）  

【奉贺便省馀秋诗】  

前对金精坂。傍临圆水池。照影碍浮叶。看山通迥枝。雁行连雾尽。雨足带云移。（○《类聚》三。《诗纪》八十。）  

【被使从渡江诗】  

八阵引住兵。三河总舻舳。绛天扬远旆。雷野驱长毂。夜剑动星芒。秋潮惊箭服。（○《类聚》五十九。《诗纪》八十。）  

【登城北望诗】  

誓师屠六郡。登城望九嵕。山沈黄雾里。地尽黑云中。霜戈曜垅日。哀笳断塞风。（○《类聚》二十八。《诗纪》八十。）  

【道馆诗】  

仙人白鹿上。隐士潜溪边。试取西山药。来观东海田。（○《类聚》七十八。《诗纪》八十。）  

【赋得转歌扇诗】  

团纱映似月。蝉翼望如空。回持掩曲态。转作送声风。（○《类聚》六十九。《诗纪》八十。）  

【咏舞诗】  

飞凫袖始拂。啼乌曲未终。聊因断续唱。试托往还风。（《初学记》作同。○《类聚》四十三。《初学记》十五。万花谷后三十二。《诗纪》八十。）  

【咏舞曲应令诗】  

歌声临画阁。舞袖出芳林。石城定若远。前谿应几深。（○玉台新咏十。《初学记》十。《诗纪》八十。）  

【咏主人少姬应教诗】  

故年齐总角。今春半上头。那知夫婿好。能降使君留。（○玉台新咏十。《诗纪》八十。）  

【咏长信宫中草诗】  

委翠似知节。含芳如有情。全由履迹少。并欲上阶生。（○玉台新咏十。《诗纪》八十。）  

【石崇金谷妓诗】  

兰堂上客至。绮席清弦抚。自作明君辞。还教绿珠舞。（○玉台新咏十。《诗纪》八十。）  

【远看放火诗】  

风前细尘起。月里黑烟生。发焰看乔木。侵光识远城。（○《类聚》八。《诗纪》八十。）  

【舟中寒望诗】  

日暮敞凫稍。曾冰合驶流。雪照齐君履。寒入楚王裘。（○《类聚》二十七。《诗纪》八十。）  

【石桥诗】〖《诗纪》云。简文有作。〗  

秦王金作柱。汉帝玉为栏。仙人飞往易。道士出归难。（○《类聚》九。《初学记》七。《诗纪》八十。）  

【咏桂树诗】  

新丛入望苑。旧干别层城。倩视今移处。何如月里生。（○《类聚》八二九。合璧事类别集三十八。《诗纪》八十。）  

【赋得池萍诗】  

风翻乍青紫。浪起时疏密。木欲叹无根。还惊能有实。（○《类聚》八十二。《初学记》二十七。文苑英华三百二十七。《诗纪》八十。）  

【新苔诗】  

随潮染岸石。逐沬聚浮楂。徒令阿谷丽。停筐不汰沙。（○《类聚》八十二。《诗纪》八十。）  

【被执作诗一首】  

〖三国典略曰：宋子仙破会稽。购得肩吾。谓之曰：昔闻汝能诗。今可作。若能。当贳汝命。肩吾操笔立成。子仙乃释之。〗  

发与年俱暮。愁将罪共深。聊持转风烛。暂映广陵琴。（○《御览》六百。《诗纪》八十。）  

【诗】  

劲气方凝海。清威正折绵。（○万花谷三。）  

【三日侍宴咏曲水中烛影诗】〖七言〗  

重焰垂花比芳树。风吹水动俱难住。春枝拂岸影上来。还柸绕客光中度。（岁时杂咏误作庭。○《类聚》八十。古今岁时杂咏十六。《诗纪》八十。○逯按。升庵诗话。引庾肩吾烛影《诗》云：垂焰垂花比芳树。随风随水俱难驻。秦娥软舞隙中来。李吾夜绩光中度。烛龙潜曜城乌啼。阴阴叠鼓朝天去。与此不同。）  

【八关齐夜赋四城门更作四首】〖殿下即简文。时为皇太子中庶。府君谓肩吾。为太子中庶子。〗  

【第一赋韵东城门病】  

伏枕爱危光。痾缠生易折。无因雪岸草。虑反<石亡>山穴。消渴腠肠府。疼蹇婴肢节。如何促龄内。忧苦无暂缺。（孔焘○广弘明集云。宋、元、宫本作寿山。）  

【南城门老】  

虚蕉诚易犯。危藤复将啮。一随柯已微。当年信长诀。已同白驹去。复类红花热。妍容一旦罢。孤灯行自设。（君）  

【西城门死】  

绥心虽殊用。灭景宁优劣。一随业风尽。终归虚妄设。五阴诚为假。六趣宁有截。零落竟同归。忧思空相结。（李镜远）  

【北城门沙门】  

俗幻生影空。忧绕心尘曀。於兹排四缠。去矣求三涅。下学辈留心。方从窈冥别。已悲境相空。复作泡云灭。（中庶府君○广弘明集三十。《诗纪》八十。）  

【第二赋韵东城门病】  

空痾诚易愈。有病故难痊。徒知饵五色。终当悲九泉。已无云山草沈痗竟谁怜。复悲沦苦海。何由果净天。（诸葛嵦）  

【南城门老】  

昔类红莲草。自玩绿池边。今如白华树。还悲明镜前。壮心欲何在。馀日乃西迁。清樽不复乐。蓬鬓岂还妍。（徐防）  

【西城门死】  

高堂信逆旅。怀业理常牵。玉匣方委榇。金台不复延。挽声随迳远。萝影带松悬。讵能留十念。唯应逐四缘。（君）  

【北城门沙门】  

经行林树下。求道志能坚。即有神通力。振锡远乘烟。一登四弘誓。至道莫能先。不贪旷劫寿。无论延促年。（孔焘○同上。）  

【第三赋韵东城门病】  

缠痾缅百年。自伤无五福。长萦画箧蛇。不值仙人鹿。习染迷画瓶。卧起求栖宿。罗襦岂再欢。临歧方土木。（中庶府君）  

【南城门老】  

少年爱纨绮。衰暮惭罗縠。徒伤岁冉冉。陈诗非郁郁。鹤发辞轩冕。鲐背烹葵菽。松柏稍相依。欢爱时睦睦。（广弘明集作几时睦。注云。三本、宫本作时睦睦。李镜远）  

【西城门死】  

追念平生时。遨游上（广弘明集云。元本、明本作土。）苑囿。一没松柏下。春光徙儵昱。（孔焘）结根素因假。枝叶缘骨肉。自应蝼蚁驱。值此风刀逐。（诸葛嵦）  

【北城门沙门】  

俗茧厌缠丝。因由抽善縠。长披忍辱铠。去此纤罗服。愿引三涂众。俱令十使伏。珠月犹沈首。金錍未挑目。（君○同上）  

【第四赋韵东城门病】  

紫纨未可得。漳滨徒再离。一逢犬马病。贲育罢驱驰。已无九转术。复阙万金奇。不看授疆掌。唯梦莲花池。（君）  

【南城门老】  

盛年歌吹日。顾步惜容仪。一朝衰朽至。星星白发垂。已伤万事尽。复念九门枝。垂轩意何在。独坐镜如斯。（中庶府君）  

【西城门死】  

一息于今罢。平生讵可规。天长晓露促。千龄谁复知。华堂一相舍。松帐杳难窥。万祀藏珠应。千年罢玉羁。（徐防）  

【北城门沙门】  

深心不可染。正道亦难欹。方除五欲累。长辞三雅卮。依空虑难静。习善路犹弛。没身竟靡托。单盂讵待赀。（诸葛嵦○同上）  

## 梁诗卷二十四  

王筠  

〈筠。字元礼。一字德柔。琅邪临沂人。齐司空僧虔孙。起家中军临川王行参军。迁太子舍人。尚书殿中郎。累迁太子洗马、中舍人。并掌东宫管记。出为丹阳尹丞。迁中书郎。除太子家令。普通六年。除尚书吏部郎。迁太子中庶子。中大通三年。出为临海太守。大同初。迁秘书监。大宝元年。简文即位。卒。年六十九。有集十一卷、中书集十一卷、临海集十一卷、左佐集十一卷、尚书集九卷。〉  

【乐府】  

【有所思】〖《诗纪》云。律祖作吴均者非。〗  

丹墀生细草。紫殿纳轻阴。暧暧巫山远。悠悠湘水深。徒歌鹿卢剑。空贻玳瑁簪。望君终不见。屑泪且长吟。（○文苑英华二百二。《乐府诗集》十七。《诗纪》八十六。）  

【陌上桑】  

人传陌生桑。未晓已含光。重重相荫映。软弱自芬芬。秋胡始倚马。罗敷未满筐。春蚕朝已老。安得久彷徨。（○文苑英华二百八。《乐府诗集》二十八。《诗纪》八十六。）  

【侠客篇】  

侠客趋名利。剑气坐相矜。黄金涂鞘尾。白玉饰钩膺。晨驰逸广陌。日暮返平陵。举鞭向赵李。与君方代兴。（○文苑英华百九十六作侠客行。《乐府诗集》六十七。《诗纪》八十六。）  

【三妇艳】  

大妇留芳褥。中妇对华烛。无小妇独无事。当轩理清曲。丈人且安卧。艳歌方断续。（○《乐府诗集》三十五。《诗纪》八十六。）  

【杂曲二首】  

乌带夜已逼。虫飞晓尚赊。桂月徒留影。兰灯空结花。（○文苑英华二百十一。《乐府诗集》七十七。《诗纪》八十六。）  

可怜洛城东。芳树摇春风。丹霞映白日。细雨带轻虹。（○同上）  

【行路难】〖七言〗  

千门皆闭夜何央。百忧俱集断人肠。探瑞箱中取刀尺。拂拭机上断流黄。情人逐情虽可恨。复畏边远乏衣裳。已缫一茧催衣缕。复捣百和裛衣香。犹忆去时腰大小。不知今日身短长。裲裆双心共一袜。袙复两边作八襊。襻带虽安不忍缝。开孔裁穿犹未达。胸前却月两相连。本照君心不照天。愿君分明得此意。勿复流荡不如先。含悲含怨判不死。封情忍思待明年。（○玉台新咏九。文苑英华二百。《乐府诗集》七十。《诗纪》八十六。）  

【楚妃吟】〖杂言〗  

窗中曙。花早飞。林中明。鸟早归。庭前日。暖春闺。香气亦霏霏。香气漂。当轩清。唱调独顾慕。含怨复含娇。蝶飞兰复熏。袅袅轻风入。翠裙春可游。歌声梁上浮。春游方有乐。沈沈下罗幕。（○《乐府诗集》二十九。《诗纪》八十六。○逯按。《乐府诗集》、《诗纪》并缺窗中曙三字及薰字翠字。今从万历本《诗纪》著录。）  

【诗】  

【侍宴饯临川王北伐应诏诗】〖四言〗  

金版韬英。玉牒蕴精。帝德乃琥。王威有征。轩习弧矢。夏陈干戚。周骛戎车。汉驰羽檄。我皇俊圣。千年踵武。德洞十门。威加八柱。金正圮德。水行失道。胡马南牧。戎徒西保。荐食伊瀍。整居丰镐。金关扬尘。铜台茂草。命彼膳夫。爰诏协律。乐赋出车。弦操吉日。玉馔骈罗。琼浆泛溢。圣德温温。宾仪秩秩。（○《类聚》二十九。文苑英华百六十九。《诗纪》八十六。）  

【早出巡行瞩望山海诗】〖以下五言。〗  

王生临广隰。潘子望洪河。同轸怀归思。俱兴年逝歌。曰余异二子。承睫泪滂沱。剖符瀛海外。结绶层山阿。因心留恻悯。恕已息烦苛。缮筑循时隟。兴动藉民和。高门惟壮丽。修雉亦骈罗。层楼亦攀陟。复道亦经过。昧旦清音上。风气入纤萝。云起垂天翼。水动连山枝。奔涛延澜汗。积翠远嵯峨。乡关屡回曲。还顾杳蹉跎。曾微肃肃羽。望路空如何。（○文苑英华百六十二。《诗纪》八十六。）  

【北寺寅上人房望远岫玩前池诗】  

安期逐长往。交甫称高让。远迹入沧溟。轻举驰昆阆。良由心独善。兼且情由放。岂若寻幽栖。即目穷清旷。激水周堂下。屯云塞檐向。闲牖听奔涛。开窗延叠嶂。前阶复虚沿。沵迤成洲涨。雨点散圆文。风生起斜浪。游鳞互瀺灂。群飞皆哢吭。莲叶蔓田田。菱花动摇漾。浮光曜庭庑。流芳袭帷帐。匡坐足忘怀。讵思江海上。（○文苑英华百六十五。《诗纪》八十六。）  

【和卫尉新渝侯巡城口号诗】〖简文帝、庾肩吾同赋。〗  

阊阖暧已昏。钩陈杳将暮。栖乌城上返。晚雀林中度。屯卫时巡警。凝威肆安步。阁道趋文昌。禁兵连武库。铜乌）迎早风。金掌承朝露。罘罳分晓色。睥睨生秋雾。维城任寄隆。空想灵均赋。伊余方病免。后园保恬素。（○《初学记》二十四作和新渝侯巡城诗。文苑英华二百四十。《诗纪》八十六。又《类聚》二十八作和尉新渝侯巡城诗。引暮、度、库、露、雾五韵。万花谷后二十五引暮、度、步、库、露、雾六韵。）  

【寓直中庶坊赠萧洗马诗】  

龙楼实九重。薄寒殊复早。玉阶泫清露。铜池结秋潦。霜被守宫槐。风惊护门草。之子擅文华。纵横富辞藻。舒锦惭光丽。握珠谢奇宝。愧予非工文。何用披怀抱。（物类志曰：护门草出常山。取置户下。或有过其门者。草必叱之。一名百灵草。○《类聚》三十一。文苑英华百九十。《诗纪》八十六。）  

【奉和皇太子忏悔应诏诗】〖梁简文有蒙预忏直疏诗。〗  

奉和皇太子忏悔诗。仍上皇宸。极□□圣旨即疏降。同所用十韵。私心庆跃。得未曾有。招采馀韵。更题鄙拙。  

一圣智比明。帝德光四海。荷负诚悠属。度脱实斯在。忏说济蒙愚。推心屏欺殆。名僧引定慧。朝缨列元凯。还学依善导。反心由真宰。和铃混吹音。胜幡荣雪彩。早蒲欲抽叶。新篁向舒{笞心}。翘勤谅恳到。归诚信兼倍。睿艳似烟霞。栏杆若珠琲。善诱虽欲继。含毫愧文彩。（○广弘明集三十。《诗纪》八十六。）  

【和皇太子忏悔诗】  

习恶归礼忏。有过称能改。圣德及群生。唱说信兼采。翘心荡十恶。邈诚销五罪。三缚解智门。六尘清法海。超然故无着。逍遥新有待。（○《类聚》七十六。《诗纪》八十六。）  

【和吴主簿诗六首】  

【春月二首】  

日照鸳鸯殿。萍生雁鹜池。游尘随影入。弱柳带风垂。青骹逐黄口。独鹤惨羁雌。同衾远游说。结爱久生离。於今方溘死。宁须萱草枝。（○玉台新咏八。《诗纪》八十六。）  

菤葹心未发。蘼芜叶欲齐。春蚕方曳绪。新燕正衔泥。野雉呼雌雊。庭禽挟子栖。从君客梁后。方昼掩春闺。山川隔道里。芳草徒萋萋。（○同上）  

【秋夜二首】  

九重依夜管。四壁惨无辉。招摇顾西落。乌鹊向东飞。流萤渐收火。络纬欲催机。尔时思锦字。持制行人衣。所望丹心达。嘉客傥能归。（○同上）  

露华初泥泥。桂枝行梀梀。杀气下重轩。轻阴满四屋。别宠增修夜。远征悲独宿。愁萦翠羽眉。泪满横波目。长门绝往来。含情空杼轴。（○同上）  

【游望二首】  

落日照红妆。挟瑟当窗牖。宁复歌蘼芜。唯闻叹杨柳。结好在同心。离别由众口。徒设露葵羹。谁酌兰英酒。会日杳无期。蕣华安得久。（○同上）  

相思不安席。聊至狭邪东。愁眉仿戚里。高髻学城中。双眉偏照日。独蕊好萦风。自陈心所想。献赋甘泉宫。传闻方鼎食。讵忆春闺中。（《诗纪》作容。○同上）  

【代牵牛答织女诗】〖《诗纪》云。沈约织女赠牵牛诗已见。〗  

新知与生别。由来傥相值。如何寸心中。一宵怀两事。欢娱未缱绻。倏忽成离异。终日遥相望。秪益生愁思。犹想今春悲。尚有故年泪。忽遇长河转。独喜凉飙至。奔精翊凤轸。纤阿警龙辔。（○《类聚》四。《初学记》四。古今岁时杂咏二十五及文苑英华百五十八作牵牛答织女。《诗纪》八十六。）  

【苦暑诗】  

日坂散朱雰。天隅敛青霭。飞飙焕南陆。炎津通北濑。繁星聚若珠。密云屯似盖。月至每开襟。风过时解带。（○《类聚》五。文苑英华二百一十作苦热。《诗纪》八十六。）  

【五日望采拾诗】  

裁缝逗早夏。点画守初晨。绡纨既妍媚。脂粉亦香新。长丝表良节。命缕应嘉辰。结芦同楚客。采艾异诗人。折花竞鲜彩。拭露染芳津。含娇起斜盻。敛笑动微嚬。献珰依洛浦。怀佩似江滨。须待恩光接。中夜奉衣巾。（○《初学记》四作五日望采艾诗。文苑英华百五十七作五日。《诗纪》八十六。又《类聚》四引辰、人、津、嚬、滨五韵。）  

【奉酧从兄临川桐树诗】  

伊昔擅羽仪。待价龙门垂。优游清露点。徽穆惠风吹。月上阴阳干。云复死生枝。公子存高尚。聊用影华池。栖鸾既不重。舞鹤复何施。方同散木爨。清响竟谁知。（○《类聚》八十八。《诗纪》八十六。）  

【摘安石榴赠刘孝威诗】  

中庭有奇树。当户发华滋。素茎表朱实。绿叶厕红蕤。既标太冲赋。复见安仁诗。宗生仁寿殿。族代河阳湄。有美清淮北。如玉又如龟。退书写虫篆。进对多好辞。我家新置侧。可求不难识。相望阻盈盈。相思满胸臆。高枝为君采。请寄西飞翼。（○文苑英华三百二十二。《诗纪》八十六。）  

【东南射山诗】  

〖《诗纪》云。阮籍咏怀《诗》曰：东南有射山。汾水出其阳。言神仙之事。〗  

还丹改容质。握髓驻流年。口含千里雾。掌流五色烟。琼浆泛金鼎。瑶池溉玉田。倏忽整龙驾。相遇凤台前。（○《类聚》七十八。《诗纪》八十六。）  

【春游诗】  

藂兰已飞蝶。杨柳半藏鸦。物色相煎荡。微步出东家。既同翡翠翼。复如桃李花。欲以千金笑。回君流水车。（○《类聚》三十二。《诗纪》八十六。）  

【观海诗】  

善即谁为御。我来无别心。聊复寓兹兴。兹兴将何咏。（○韵补四。）  

照本苟不昧。在昧理知莹。忽乘搏角势。超腾送崖上。（○同上）  

卑牧会善下。智流心不争。借悟虽由外。鉴至成铜镜。（○同上）  

【春日诗】  

金堤草非旧。玉池泉已新。风生似羊角。云上若鱼鳞。幽闺多怨思。停织坐娇春。芳华既零落。方作向隅人。（○《类聚》三。文苑英华百五十七。《诗纪》八十六。）  

【向晓闺情诗】  

北斗行欲没。东方稍已晞。晨鸡初下栖。晓露尚沾衣。衾裯徒有设。信誓果相违。讵忍开朝镜。羞恨掩空扉。（○《类聚》三十二。《诗纪》八十六。）  

【望夕霁诗】〖《诗纪》云。帝王集作简文帝者非。〗  

连山卷乱云。长林息众籁。密树含绿滋。遥峰凝翠霭。石溜正潀潺。山泉始澄汰。物华方入赏。跂予心期会。（○《初学记》二。文苑英华百五十五。《诗纪》八十六。又《类聚》二作夕霁诗。引籁、霭、会三韵。万花谷二作夕霁诗。引籁、霭二韵。）  

【和孔中丞雪里梅花诗】  

水泉犹未动。庭树已先知。翻光同雪舞。落素混冰池。今春竞时发。犹是昔年枝。唯有长憔悴。对镜不能窥。（○《初学记》二十八。文苑英华三百二十二。《诗纪》八十六。）  

【摘园菊赠谢仆射举诗】  

灵茅挺三脊。神芝曜九明。菊花偏可憙。碧叶媚金英。重九惟嘉节。抱一应元贞。泛酌宜长主。聊荐野人诚。（○《类聚》八十一。《诗纪》八十六。）  

【答元金紫饷朱李诗】〖《诗纪》云。六朝诗集作沈约。因《初学记》相次而误也。〗  

秾华春发彩。结实下成蹊。潘生咏金谷。魏后沈寒溪。逢君重妖丽。移玩入崇闺。惭无琼玖报。徒用萃幽栖。（○《初学记》二十八。文苑英华三百二十六。《诗纪》八十六。）  

【咏轻利舟应临汝侯教诗】  

君侯饰轻利。摇荡迈飞云。凌波漾鹢彩。泛水涣蛟文。电流已光绝。鸟逝复超群。倏忽方千里。恋兹歧路分。（○《类聚》七十一。《初学记》二十五作咏轻利舟诗。《御览》七百七十作咏轻利舡应临侯教。万花谷续七。《诗纪》八十六。又事类赋舟赋注作咏轻利船应临汝侯教。引云、文二韵。）  

【咏灯檠诗】  

百华曜九枝。鸣鹤映冰池。朱光本内照。丹花复外垂。流晖悦嘉客。翻影泣生离。自销良不悔。明白愿君知。（○《类聚》八十。《诗纪》八十六。）  

【咏蜡烛诗】  

执烛引佳期。流影度单帷。朣胧别绣被。依稀见蛾眉。荚明不足贵。燋烬岂为疑。所恐恩情改。照君寻履綦。（《初学记》作覆棋。万花谷同。○《初学记》二十五。万花谷续八作王筠诗。《诗纪》八十六。）  

【和萧子范入元襄王第诗】  

昔入睢阳苑。连步披风云。今游故台处。回望阒无人。皓壁留馀篆。蕙圃有馀芬。行人皆陨涕。何独孟尝君。（○《类聚》三十四。文苑英华三百七。《诗纪》八十六。）  

【闺情诗】  

月出宵将半。星流晓未央。空闺易成响。虚室自生光。娇羞悦人梦。犹言君在傍。（○《类聚》三十二。《诗纪》八十六。）  

【东阳还经严陵濑赠萧大夫诗】  

子陵狥高尚。超然独长往。钓石宛如新。故态依可想。（○《类聚》三十一。《诗纪》八十六。）  

【游望诗】  

晨登黄马坡。遥望白龙堆。风威尽撩折。路险车轮摧。（○《类聚》二十七。《诗纪》八十六。）  

【以服散枪赠殷钧别诗】  

玉铉布交文。金丹焕仙骨。九沸翻成缓。七转良为切。执以代疏麻。长贻故人别。（○《类聚》三十七作吴筠。《御览》七百五十七。《诗纪》八十二作吴均。）  

【诗】  

桓桓信无敌。堂堂宁有前。九<曷斤>良易举。八荒安足吞。（○韵补二。）  

【诗】  

灵图白玉检。宝册黄金题。会昌其符合。至德乃司契。（○韵补四。）  

缘严蔓芳杜。回崖掩绿蕙。嘉禾挺皋苏。奇香发迷迭。（○同上）  

宝地恣凭陵。神乐忽侵窃。猛将穷舂击。勇夫贪搏噬。（○同上）  

【诗】  

烧山多诡怪。苍岭复迢遰。神芝曜七明。山蒲含九节。日軿若回驾。相待青云际。（○韵补五。）  

九沸翻成缓。七辅良为切。烟霞幸易亲。龟纽讵难税。（○同上）  

【和刘尚书诗】  

客馆动秋光。仙台起寒雾。（○《初学记》十一。）  

褚沄  

〈沄。字士洋。河南阳翟人。为县令。迁湘东王府参军。仕至御史中丞。〉  

【咏柰诗】  

成都贵素质。酒泉称白丽。红紫夺夏藻。芬芳掩春蕙。映日照新芳。丛林抽晚蒂。谁谓重三珠。终焉竞八桂。不让圜丘中。粲洁华庭际。（○《初学记》二十八。文苑英华三百二十六。《诗纪》九十二。又《类聚》八十六作褚湮柰诗。引丽、蕙、桂三韵。○逯按。梁书刘览传有褚湮。）  

【赋得蝉诗】  

避雀芳枝里。飞空华殿曲。天寒响屡嘶。日暮声愈促。繁吟如欲尽。长韵还相续。饮露非表清。轻身易知足。（○《类聚》九十七。文苑英华三百三十作褚《云赋》得蝉。万花谷后四十作褚云诗。《诗纪》九十二。）  

鲍至  

〈至。东海人。仕晋安王。随府在雍州。号高斋学士。〉  

【山池应令诗】  

望园光景暮。林观歇雰埃。荷疏不碍楫。石浅好萦苔。风光逐榜转。山望向桥开。树交楼影没。岸暗水光来。（○《类聚》九。《诗纪》八十八。）  

【奉和往虎窟山寺诗】  

神心睠物序。访道绝尘嚣。林疏盖影出。风去管声遥。息徒依胜境。税驾上山椒。年还节已仲。野绿气方韶。短叶生乔树。疏花发早条。远峰带云没。流烟杂雨飘。复兹承乏者。颁名厕末僚。愿藉连河涧。庶影慧灯昭。一知衣内宝。衣惭兹地辽。（广弘明集作饶。注云。三本作辽。○广弘明集三十。《诗纪》六十八。）  

鲍几  

〈几。一作机。字景玄。东海人。家贫。吏部尚书王亮举为舂陵令。历太常丞、尚书郎。终於湘东王谘议参军。（○逯按。梁书鲍泉传。父机。湘东王谘议参军。南史鲍泉传。父几。字景玄。终於湘东王谘议参军。《诗纪》云。北史鲍宏传。父机。以才学知名。仕梁为侍书御史。又隋志云。梁镇西府记室鲍畿集八卷。北史、隋志所载盖皆别为一人。）〉  

【伍子胥】  

忠孝诚无报。感义本投身。日暮江波急。谁怜渔丈人。楚墓悲犹在。吴门恨未申。（○《乐府诗集》七十四、《诗纪》九十二并作鲍机。）  

【释奠应诏为王曒作诗】〖七章〗  

伊昔列圣。表训成均。德隆诏彻。义重师臣。礼有损益。道有相因。蝉联遐代。庵暧遗尘。  

三代异教。五运殊时。则天启圣。纽地开基。揖让丕显。熙载畴咨。综核名实。文德来思。  

水积涓流。山资累<虫匮>。礼实立身。学乃成器。师师阙里。济济洙泗。西玦献珍。南翚程贽。  

於铄上嗣。夙昭懋则。正位则离。迈心泉塞。兽门让齿。龙楼观德。□□□□。是资监国。  

尊师荐德。明祀告虔。幕人掌握。司几奉筵。堂灌玉瓒。庭奏朱弦。义高夏策。礼盛姬篇。  

大飨既周。德馨惟楙。殊方知礼。声教日富。陆离簪笏。徘徊舞袖。楚楚儒衣。莘莘国胄。  

曲成罔隔。容光无已。合符出守。通籍入仕。空列周行。恩非望始。徒怀十驾。终谢千里。（○文馆词百六十作鲍几。）  

鲍泉  

〈泉。字润岳。几子。事元帝为通直侍郎。元帝承制。累迁信州刺史。世子方诸刺郢州。泉为长史。大宝二年。侯景陷郢。被害。有集一卷。〉  

【咏剪彩花诗】  

花生剪刀里。从来讶逼真。风动虽难落。蜂飞欲向人。不知今日后。谁能逆作春。（○《类聚》八十八。《诗纪》九十二。）  

【奉和湘东王春日诗】  

新莺始新归。新蝶复新飞。新花满新树。新月丽新辉。新光新气早。新望新盈抱。新水新绿浮。新禽新听好。新景自新还。新叶复新攀。新枝虽可结。新愁讵解颜。新思独氛氲。新知不可闻。新扇如新月。新盖学新云。新落连珠泪。新点石榴裙。（○《类聚》三。《初学记》三。文苑英华三百三十一。作奉和湘东王春日篇。《诗纪》九十二。）  

【落日看还诗】  

妖姬竞早春。上苑逐名辰。苔轻变水色。霞浓掩日轮。雕梦斜落景。画扇拂游尘。衣香遥已度。衫红远更新。谁家荡舟妾。何处织缣人。（○玉台新咏八。《类聚》十八。《诗纪》九十二。）  

【南苑看游者诗】  

洛阳小苑地。车马盛经过。缘沟驻行幰。傍柳转鸣珂。履高含响佩。袜轻半隐罗。浮云无处所。何用转横波。（○玉台新咏八。《诗纪》九十二。）  

【江上望月诗】  

客行钩始悬。此夜月将弦。川澄光自动。流驶影难圆。苍苍随远色。瀁々逐漪涟。无因转还泛。回首眷前贤。（○《类聚》一。文苑英华百五十二。《诗纪》九十二。）  

【秋日诗】  

露色已成霜。梧楸欲半黄。燕去櫩恒静。莲寒池不香。夕乌飞向月。馀蚊聚逐光。旅情恒自苦。秋夜渐应长。（○《类聚》三。文苑英华百五十八。《诗纪》九十二。又《初学记》三引黄、香、长三韵。）  

【咏梅花诗】  

可怜阶下梅。飘荡逐风回。度帘拂罗幌。萦窗落梳台。乍随纤手去。还因插鬓来。客心屡看此。愁眉敛讵开。（○《类聚》八十六。《诗纪》九十二。）  

【咏蔷薇诗】  

经植宜春馆。霍靡上兰宫。片舒犹带紫。半卷未全红。叶疏难蔽日。花密易伤风。佳丽新妆罢。含笑折芳丛。（○《类聚》八十一。合璧事类别集三十。《诗纪》九十二。）  

【寒闺诗】  

行人消息断。空闺静复寒。风急朝机燥。镜暗晚妆难。从来腰自小。衣带就中宽。（○《类聚》三十二。《诗纪》九十二。）  

邵陵王萧纶  

〈纶。字世调。武帝第六子。天监十三年封邵陵王。出为琅邪、彭城二郡太守。普通初。为江州刺史。大宝中。假黄钺。都督中外诸军事。兵败。为西魏所杀。有集六卷。〉  

【代秋胡妇闺怨诗】  

荡子从游宦。思妾守房栊。尘镜朝朝掩。寒衾夜夜空。若非新有悦。何事久西东。知人相忆否。泪尽梦啼中。（○玉台新咏七。《类聚》三十二作梁元帝闺怨诗。《诗纪》七十一。）  

【车中见美人诗】  

关情出眉眼。软媚着腰肢。语笑能娇媄。行步绝逶迤。空中自迷惑。渠傍会不知。悬念犹如此。得时应若为。（○玉台新咏七。《诗纪》七十一。）  

【见姬人诗】  

春来不复赊。入苑驻行车。比来妆点异。今世拨鬟斜。却扇承枝影。舒衫受落花。狂夫不妒妾。随意晚还家。（○《类聚》十八。《诗纪》七十一。）  

【入茅山寻桓清远乃题壁诗】  

荆门丘壑多。瓮牖风云入。自非栖遁情。谁堪霜露湿。（○茅山志二十二。《诗纪》七十一。）  

【咏新月诗】  

霜氛含月彩。霭霭下南楼。雾浓光若昼。云驶影疑流。（○《类聚》一。《诗纪》七十一。）  

【和湘东王后园回文诗】  

烛华临静夜。香气入重帏。曲度闻歌远。繁弦觉舞迟。（○《类聚》五十六。《诗纪》七十一。）  

【戏湘东王诗】  

湘东有一病。非哑复非聋。相思下只泪。望直有全功。（○《御览》七百四十。）  

【诗】  

帷开见钗影。帘动闻钏声。（○万花谷后集十五。）  

徐怦  

〈怦。勉从子。仕梁为武陵王纪参军。侯景乱。怦劝纪入援。不从。大宝三年。纪称帝。又固谏。被杀。〉  

【夏日诗】  

炎光歇中宇。清气入房栊。晚荷犹卷绿。疏莲久落红。（○《初学记》三。《诗纪》八十九。）  

## 梁诗卷二十五  

梁元帝萧绎  

〈绎。字世诚。武帝第七子。天监十三年。封湘东王。为会稽太守。入为侍中、丹阳尹。普通中为荆州刺史。大同中为江州刺史。太清初。复为荆州。侯景陷建康。奉秘诏假黄钺大都督中外诸军事、司徒。承制进位相国。以大宝三年即位於江陵。改元承圣。承圣三年。为西魏所害。年四十七。追尊曰孝元皇帝。有金楼子十卷、集五十二卷、小集十卷。〉  

【乐府】  

【长歌行】〖以下五言。〗  

当垆擅旨酒。一卮堪十千。无劳蜀山铸。扶受采金钱。人生行乐尔。何处不留连。朝为洛生咏。夕作据梧眠。从兹忘物我。优游得自然。（○《乐府诗集》三十。《诗纪》七十。）  

【芳树】  

芬芳君子树。交柯御宿园。桂影含秋月。桃花染春源。落英逐风聚。轻香带蕊翻。丛枝临北阁。灌木隐南轩。交让良且重。成蹊何用言。（○文苑英华二百八。《乐府诗集》十七。《诗纪》七十。）  

【巫山高】  

巫山高不穷。迥出荆门中。滩声下溅石。猿鸣上逐风。树杂山如画。林暗涧疑空。无因谢神女。一为出房栊。（《类聚》作笼。○《类聚》四十二。文苑英华二百一。《乐府诗集》十七。《诗纪》七十。）  

【陇头水】  

衔悲别陇头。关路漫悠悠。故乡迷远近。征人分去留。沙飞晓成幕。海气旦如楼。欲识秦川处。陇水向东流。（○《类聚》四十二。文苑英华百九十八。《乐府诗集》二十一。《诗纪》七十。）  

【折杨柳】  

巫山巫峡长。垂柳复垂杨。同心且同折。故人怀故乡。山似莲花艳。流如明月光。寒夜猿声彻。游子泪沾裳。（○《类聚》八十九。文苑英华二百八。《乐府诗集》二十二。《诗纪》七十。）  

【关山月】〖《诗纪》云。一作伤别离。〗  

朝望清波道。夜上白登台。月中含桂树。流影自徘徊。寒沙逐风起。春花犯雪开。夜长无与晤。衣单谁为裁。（○《类聚》四十二。文苑英华百九十八。《乐府诗集》二十三。《诗纪》七十。）  

【洛阳道】  

洛阳开大道。城北达城西。青槐随幔拂。绿柳逐风低。玉珂鸣战怪。金爪斗场鸡。桑萎日行暮。多逢秦氏妻。（○《类聚》四十二。《乐府诗集》二十三。《诗纪》七十。）  

【长安道】  

西接长楸道。南望小平津。飞梦甍绮翼。轻轩影画轮。雕鞍承赭汗。槐路起红尘。燕姬杂赵女。淹留重上春。（○文苑英华百九十二。《乐府诗集》二十三。《诗纪》七十。）  

【紫骝马】  

长安美少年。金络铁连钱。宛转青丝鞚。照耀珊瑚鞭。依槐复依柳。躞蹀复随前。方逐幽并去。西北共联翩。（○《类聚》九十三。文苑英华二百九。《诗纪》七十。又《乐府诗集》二十四引钱、鞭二韵。）  

【骢马驱】  

朔方寒气重。胡关饶苦雾。白雪昼凝山。黄云宿埋树。连翩行役子。终朝征马驱。试上金微山。还看玉关路。（○文苑英华二百九。《乐府诗集》二十四。《诗纪》七十。）  

【刘生】  

任侠有刘生。然诺重西京。扶风好惊坐。长安恒借名。榴花聊夜饮。竹叶解朝酲。结交李都尉。遨游佳丽城。（○《类聚》三十三。文苑英华百九十六。《乐府诗集》二十四。《诗纪》七十。）  

【飞来双白鹤】  

紫盖学仙成。能令吴市倾。逐舞随疏节。闻琴应别声。集田遥赴影。隔雾近相鸣。时从洛浦渡。飞向辽东城。（○文苑英华二百六。《乐府诗集》三十九。《诗纪》七十。）  

【班婕妤】  

婕妤初选入。含媚向罗帏。何言飞燕宠。青苔生玉墀。谁知向辇爱。遂作裂纨诗。以兹自伤苦。终无长信悲。（○《乐府诗集》四十三。《诗纪》七十。）  

【半路溪】〖《诗纪》云。玉台作简文帝。〗  

相逢半路溪。隔溪犹不度。望望判知是。翩翩识行步。摘赠兰泽芳。欲表同心句。先将动旧情。恐君疑妾妒。（○《乐府诗集》七十四。《诗纪》七十。）  

【采莲曲】  

碧玉小家女。来嫁汝南王。莲花乱脸色。荷叶杂衣香。因持荐君子。愿袭芙蓉裳。（○《类聚》八十二作采莲赋歌。《乐府诗集》五十。《诗纪》七十。）  

【吴趋行】  

水里生葱翅。池心恒欲飞。莲花逐床返。保时乘<舟归。（○《乐府诗集》六十四。《诗纪》七十。）  

【燕歌行】〖以下七言。〗  

燕赵佳人本自多。辽东少妇学春歌。黄龙戍北花如锦。玄菟城前月似蛾。如何此时别夫婿。金羁翠眊往交河。不闻入汉去燕营。怨妾愁心百恨生。漫漫悠悠天未晓。遥遥夜夜听寒更。自从异县同心别。偏恨同时成异节。横波满脸万行啼。翠眉暂敛千里结。并海连天合不开。那堪春日上春台。乍见远舟如落叶。复看遥舸似行杯。沙汀夜鹤啸羁雌。妾心无趣坐伤离。翻嗟汉使音尘断。空伤贱妾燕南垂。（○《类聚》四十二。文苑英华百九十六。《乐府诗集》三十二。《诗纪》七十。）  

【乌栖曲四首】〖《诗纪》云。乐府又有幄中清酒、浓黛轻红二首。亦作元帝。玉台云。萧子显诗〗也。  

沙棠作船桂为楫。夜渡江南采莲叶。复值西施新浣沙。共向江干眺月华。（《诗纪》云。玉台作共泛江干瞻月华。○《类聚》四十二。《乐府诗集》四十八。《诗纪》七十。）  

月华似璧星如佩。流影澄明玉堂内。邯郸九枝朝始成。金卮玉碗共君倾。（○同上）  

交龙成锦斗凤纹。芙蓉为带石榴裙。日下城南两相望。月没参横掩罗帐。（○同上）  

七彩隋珠九华玉。蛱蝶为歌明星曲。兰房椒阁夜方开。那知步步香风逐。（○同上）  

【诗】  

【登堤望水诗】〖以下五言。〗  

驱马河堤上。非谓城隅游。怀山殊未已。徒然劳九愁。旅泊依村树。江槎拥戍楼。高岸翻成浦。曲港反通舟。枣野良知叹。瓠河今可俦。愿假宣尼道。泗水却横流。（○《初学记》六。文苑英华百六十三。《诗纪》七十。）  

【赴荆州泊三江口诗】〖《诗纪》云。艺文作行经巴陵部伍。〗  

涉江望行旅。金钲间彩斿。水际含天色。虹光入浪浮。柳条恒拂岸。花气尽薰舟。丛林多故社。单戍有危楼。叠鼓随朱鹭。长箫应紫骝。莲舟夹羽氅。画舸覆缇油。榜歌殊未息。於此泛安流。（○文苑英华二百八十九。《诗纪》七十。又《类聚》二十七作经巴陵行部伍诗。引游、浮、舟、楼四韵。）  

【藩难未静述怀诗】  

玉节威云梦。金钲韵渚宫。霜戈临堑白。日羽映流红。单醪结猛将。芳饵引群雄。箭拥淇园竹。剑聚若溪铜。亟睹周王骏。多逢鲍氏骢。谋出河南贾。威寄陇西冯。溪云连阵合。却月半山空。楼前飘密柳。井上落疏桐。差营逢霔雨。立垒挂长虹。（○《类聚》五十九。《诗纪》七十。）  

【和王僧辩从军诗】  

宝剑饰龙渊。长虹画彩旃。山虚和铙管。水净写娄船。连鸡随火度。燧象带烽然。洞庭晚风急。潇湘夜月圆。荀令多文藻。临戎赋雅篇。（○文苑英华百九十九及《乐府诗集》三十二作从军行。《诗纪》七十。又《类聚》五十九引舩、然、圆、篇四韵。）  

【和刘尚书兼明堂斋宫诗】  

质明摄上宰。诘旦乘轺轩。四圭邸苍玉。六变舞云门。香浮郁金酒。烟绕凤凰樽。貂冕交辉映。珩佩自相喧。微风飏清管。轻雨发陈根。新花临御陌。春色起天园。河间献乐语。斯道愧能论。（○《初学记》十三。万花谷后十七。《诗纪》七十。又文苑英华三百二十引轩、门、樽、园、论五韵。）  

【和刘尚书侍五明集诗】〖《诗纪》云。艺文作和刘尚书侍讲。〗  

帝德洽区宇。垂衣彰太平。黄唐惭懋实。子姒恧嘉声。治家陈五礼。功成奏六英。汲引留宸宸鉴。舟航动睿情。法王唯一法。无生信不生。因因从此见。果果自斯明。元良仰副后。含一震鸿名。龟藏逾启筮。鲁史冠春卿。日宫佳气满。月殿善风清。绮钱蔽西观。缇幔卷南荣。金门练朝鼓。玉壶休夜更。宫槐留晓合。城乌侵曙鸣。露光枝上宿。霞影水中轻。虚薄今何事。徒知恋法城。（○广弘明集三十。《诗纪》七十。又《类聚》七十六引情、生、清、荣四韵。）  

【和鲍常侍龙川馆诗】  

珍台接闲馆。迢递山之劳。多解三真术。俱善四明方。玉题书仙篆。金榜烛神光。桂影侵檐进。藤枝绕槛长。苔衣随溜转。梅气入风香。（○《类聚》七十八。《诗纪》七十。）  

【登颜园故阁诗】  

高楼三五夜。流影入丹墀。先时留上客。夫婿美容姿。妆成理蝉鬓。笑罢敛蛾眉。衣香知步近。钏动觉行迟。如何舞馆乐。翻见歌梁悲。犹悬北窗幌。未卷南轩帷。寂寂空郊暮。非复少年时。（○玉台新咏七。《诗纪》七十。）  

【代旧姬有怨诗】  

宁为万里隔。乍作死生离。那堪眼前见。故爱逐新移。未展春花落。遽被凉风吹。怨黛舒还敛。啼红拭复垂。谁能巧为赋。黄金妾不赀。（《诗纪》云。一作自资。○玉台新咏七。《类聚》三十二。《诗纪》七十。）  

【夕出通波阁下观妓诗】  

蛾月渐成光。燕姬戏小堂。胡舞开春阁。铃盘出步廊。起龙调节奏。却凤点笙簧。树交临舞席。荷生夹妓航。竹密无分影。花疏有异香。举杯聊转笑。欢兹乐未央。（○《类聚》四十二。《初学记》十五。文苑英华二百十三。万花谷后三十。《诗纪》七十。）  

【去丹阳尹荆州诗二首】  

骖驾乘驷马。谒帝朝承明。分符莅闽越。终然惭励精。（○《类聚》五十。《诗纪》七十。）  

副君垂奖盻。仁慈穆且敦。终朝陪北阁。清夜侍西园。降贵深知已。宁思食椹恩。未尝辞昼室。谁忍去轘辕。（《诗纪》作轩。○同上）  

【示吏民诗】  

阙里尚捴谦。厉乡裁知足。咨余再分陕。少思宜寡欲。霞出浦流红。苔生岸泉绿。方知江汉士。变为邹鲁俗。（○《类聚》五十。《诗纪》七十。）  

【后临荆州诗】  

拥旄去京县。褰帷辞未央。弱冠复王役。从容游岂张。不学胡威绢。宁挂裴潜床。所冀方留犊。行当息饮羊。戏蝶时飘粉。风花乍落香。高栏来蕙气。疏帘度晚光。绮钱临仄宇。阿阁绕长廊。（○《类聚》五十。《诗纪》七十。）  

【别荆州吏民】  

玉节居分陕。金貂总上流。麾军时举扇。作赋且登楼。年光遍原隰。春色满汀洲。日华三翼舸。风转七星斿。向解青丝缆。将移丹桂舟。（○《类聚》五十。合璧事类后集六十六。《诗纪》七十。）  

【宫殿名诗】  

林间花欲燃。竹迳露初圆。斗鸡东道上。走马北场边。合欢依暝卷。葡萄向日鲜。旗亭觅张放。香车迎董贤。定隔天渊水。相思夜不眠。（○《类聚》五十六。《诗纪》七十。）  

【县名诗】  

长陵新市北。郑卫好容仪。先过上兰苑。还牵高柳枝。薄妆宜入镜。舒花堪照池。蒲洲涵水色。椒壁杂风吹。此时方夜饮。平台传羽卮。（○《类聚》五十六。《诗纪》七十。）  

【姓名诗】  

征人习水战。辛苦配戈船。夜城随偃月。朝军逐避年。龙吟澈水渡。虹光入夜圆。涛来如阵起。星上似烽然。经时事南越。还复讨朝鲜。（○《类聚》五十六。《诗纪》七十。）  

【将军名诗】  

虎旅皆成阵。龙骑尽能甫。鸣鞭俱破虏。决胜往长榆。细柳浮轻暗。大树绕栖乌。楼船写退鹢。樯鸟狎飞凫。度河还自许。偏与功名俱。（○《类聚》五十六。《诗纪》七十。）  

【屋名诗】  

梁园气色和。斗酒共相过。玉柱调新曲。画扇掩馀歌。深潭影菱菜。绝壁挂轻萝。木莲恨花晚。蔷薇嫌刺多。含情戏芳节。徐步待金波。（○《类聚》五十六。《诗纪》七十。）  

【车名诗】  

长墟带江转。连甍映日分。佳人坐椒屋。接膝对兰薰。绕砌萦流水。边梁图画云。锦色悬殊众。衣香遥出群。日暮轻帷下。黄金妾赠君。（○《类聚》五十六。《初学记》二十五。《诗纪》七十。）  

【船名诗】  

天际浮云飞。三翼自相追。池模白鹄舞。檐知青雀归。华渊通转堑。伏槛跨相矶。松涧流星影。桂窗斜月晖。思君此无极。高楼泪染衣。（○《类聚》五十六。《诗纪》七十。又《初学记》十五、万花谷续七并引追、归、晖、衣四韵。）  

【歌曲名诗】  

啼乌怨别偶。曙鸟忆离家。石阙题书字。金灯飘  

落花。东方晓星没。西山晚日斜。縠衫回广袖。团扇掩轻纱。暂借青骢马。来送黄牛车。（○《类聚》五十六。文苑英华百九十三作金乐歌。《乐府诗集》七十四作金乐歌。《诗纪》七十。）  

【药名诗】  

戍客恒山下。常思衣锦归。况看春草歇。还邮雁南飞。<虫葛>烛凝花影。重台闭绮扉。风吹竹叶袖。网缀流黄机。讵信金城里。繁露晓沾衣。（○《类聚》五十六。《诗纪》七十。）  

【针穴名诗】  

金推五百里。日晚唱归来。车转承光殿。步上通天台。钗临曲池影。扇拂玉堂梅。先取中庭入。罢逐步廊回。下关那早闭。入迎已复开。（○《类聚》五十六。《诗纪》七十。）  

【龟兆名诗】  

土膏春气生。倡女协春情。鱼游连北水。鹄作辽东鸣。折梅还插鬓。荡柱更移声。银烛含含朱火。金炉对宝笙。百枝凝夕焰。却月隐高城。（○《类聚》五十六。《诗纪》七十。）  

【兽名诗】  

豹韬求秘术。虎略选良臣。水涉黄牛浦。山过白马津。摧锋上狐塞。画像入麒麟。果下新花落。桃枝芳树春。王孙及公子。熊席复横陈。（○《类聚》五十六。《诗纪》七十。）  

【鸟名诗】  

方舟去鳷鹊。鹄引欲相要。晨凫移去舸。飞燕动归桡。鸡人怜夜刻。凤女念吹箫。雀钗照轻幌。翠的绕纤腰。复闻朱鹭曲。钲管杂回潮。（○《类聚》五十六。《诗纪》七十。）  

【树名诗】  

赵李竞追随。轻衫露弱枝。杏梁始东照。枯火未西驰。香因玉钏动。佩逐金衣移。柳叶生眉上。珠珰摇鬓垂。逢君桂枝马。车下觅新知。（○《类聚》五十六。《诗纪》七十。）  

【草名诗】  

胡王迎娉主。涂经蒯北游。金钱买含笑。银缸影梳头。初控游龙马。仍移卷柏舟。中江离思切。蓬鬓不堪秋。况度菖蒲海。落月似悬钩。（○《类聚》五十六。《诗纪》七十。）  

【相名诗】  

仙人卖玉杖。乘鹿去山林。浮杯度池曲。摩镜往河阴。井内书铜板。灶里化黄金。妻摇五明扇。妾弄一弦琴。暂游忽千里。中天那可寻。（○《类聚》五十六。《诗纪》七十。）  

【望江中月影诗】〖《诗纪》云。文苑英华作简文帝。今从艺文、初学作元帝。〗  

澄江涵皓月。水影若浮天。风来如可泛。流急不成圆。秦钩断复接。和璧碎还联。裂纨依岸草。斜桂逐行船。即此春江上。无俟百枝然。（○《类聚》一。《初学记》一作江中月。文苑英华百五十二作梁简文帝望江中月。《诗纪》七十。）  

【咏雾诗】  

晓雾晦阶前。垂珠带叶边。五里浮长隰。三晨暗远天。傍通似佳气。却望若飞烟。疏帘还复密。断栋更疑连。还思逢乐广。能令云雾褰。（○《类聚》二。《初学记》二。《诗纪》七十。）  

【春日诗】  

春还春节美。春日春风过。春心日月异。春情处处多。处处春芳动。日日春禽变。春意春已繁。春人春不见。不见怀春人。徒望春光新。春愁春自结。春结讵能申。欲道春园趣。复忆春时人。春人竟何在。空爽上春期。独念春花落。还以惜春时。（○《类聚》三。文苑英华三百三十一。《诗纪》七十。）  

【纳凉诗】  

高舂斜日下。佳气满櫩楹。池红早花落。水绿晚苔生。星稀月稍上。云开河尚横。白鸟翻帷暗。丹萤入帐明。珠綦趋北阁。玳席徙南荣。金铺掩夕扇。玉壶传夜声。（○《类聚》五。《诗纪》七十。）  

【赋得涉江采芙蓉诗】  

江风当夏清。桂楫逐流萦。初疑京兆剑。复似汉冠名。荷香带风远。莲影向根生。叶卷珠难溜。花舒红易倾。日暮凫舟满。归来度锦城。（○《初学记》二十七。文苑英华三百二十二。《乐府诗集》五十作吴均采莲曲。曲万花谷后三十七。《诗纪》七十。）  

【赋得兰泽多芳草诗】  

春兰本无绝。春泽最葳蕤。燕姬得梦罢。尚书奏事归。临池影入浪。从风香拂衣。当门已分馥。入室更芳菲。兰生不择迳。十步岂难稀。（英华辨证曰：春兰本无艳。《初学记》作无绝。按《楚辞》。春兰兮秋菊。长无绝兮终古。则无绝字亦是。○《初学记》二十七。文苑英华三百二十七。《诗纪》七十。）  

【咏石榴诗】  

涂林未应发。春暮转相催。然灯疑夜火。连珠胜早梅。西域移根至。南方酿酒来。叶翠如新剪。花红似故裁。还忆河阳县。映水珊瑚开。（○《类聚》八十六。《初学记》二十八作赋得石榴诗。文苑英华三百二十六作石榴。万花谷后三十七作梁元帝诗。《诗纪》七十。）  

【看摘蔷薇诗】  

倡女倦春闺。迎风戏玉除。近丛看影密。隔树望钗疏。横枝斜绾袖。嫩叶下牵裾。墙高攀不及。花新摘未舒。莫疑插鬓少。分人犹有馀。（○《类聚》八十一。合璧事类别集三十一作梁元帝诗。《诗纪》七十。）  

【赋得竹诗】  

嶰谷管新抽。淇园节复修。作龙还葛水。为马向并州。柯亭临绝涧。桃枝夹细流。冠学芙蓉势。花堪威凤游。邛王若有献。张骞应拜侯。（○《类聚》八十九。《初学记》二十八。文苑英华三百二十五作竹诗。《诗纪》七十。又文镜秘府天湘东王诗引修、州二韵。）  

【咏池中烛影诗】  

鱼灯且灭烬。鹤焰暂停辉。自有衔龙烛。青光入朱扉。映水疑三烛。翻池类九微。入林如磷影。度渚若萤飞。河低扇月落。雾上珠星稀。章华终宴所。飞盖且相追。（○《类聚》八十。《诗纪》七十。）  

【咏晚栖乌诗】  

日暮连翩翼。俱向上林栖。风多前归驶。云暗后群迷。路远声难彻。飞斜行未齐。应从故乡返。几过入兰闺。借问倡楼妾。何如荡子妻。（《类聚》作啼。文苑同。○玉台新咏七。《类聚》九十二。文苑英华二百六。《诗纪》七十作晚栖乌。）  

【长安路诗】  

前登灞陵岸。还瞻渭水流。城形类南斗。桥势似牵牛。飞轩与良驷。宝剑杂轻裘。经过狭斜里。日暮且淹留。（○《类聚》四十二。）  

【怀旧诗】  

〖梁《书》曰：颜协大同五年卒。世祖甚叹惜之。为怀旧诗以伤之。其一章曰：〗  

弘都多雅度。信乃含宾实。鸿渐殊入昇。上才淹下秩。（○梁书颜协传。）  

【登江州百花亭怀荆楚诗】  

极目才千里。何由望楚津。落花洒行路。垂杨拂砌尘。柳絮飘晴雪。荷珠漾水银。试酌新春酒。遥劝阳台人。（○《类聚》二十八。文苑英华三百十五作登百花亭怀荆楚。《诗纪》七十一。）  

【自江州还入石头诗】  

鼓枻浮大川。遥睇雒城观。雒城何郁郁。杳与云霄半。前望青龙门。斜晖白鹤馆。槐垂御沟道。柳缀金堤岸。迅鸟晨风趋。轻舆流水散。高唱梁尘下。湘瑟翔禽乱。我思江海游。曾与朝市玩。忽寄灵台宿。空轸及关叹。仲子入南楚。伯鸾出东汉。何能栖林枝。取毙王孙弹。（○文苑英华二百八十九。）  

【泛芜湖诗】  

桂潭连菊岸。桃李暎成蹊。石文加濯锦。云飞似散圭。桡度菱根反。船去荇枝低。颿随迎雨燕。鼓逐伺潮鸡。（○《类聚》九。《诗纪》七十一。）  

【早发龙巢诗】〖《诗纪》云。诗汇作刘瑱者非。〗  

征人喜放溜。晓发晨阳隈。初言前浦合。定觉近洲开。不疑行舫动。唯看远树来。还瞻起涨岸。稍隐阳云台。（○文苑英华二百八十九。《诗纪》七十一。）  

【夜宿】〖玉台作游。〗柏斋诗  

烛暗行人静。帘开云影入。风细雨声迟。夜短更筹急。能下班姬泪。复使倡楼泣。况此客游人。中宵空伫立。（○玉台新咏七。《诗纪》七十一。）  

【落日射罴诗】  

促宴引枚邹。中园观兽侯。日度<云朋>阴广。风横旗影浮。移竿标入箭。叠鼓送争筹。附枝时可息。言从清夜游。（○《类聚》七十四。《诗纪》七十一。）  

【后园看骑马诗】  

良马出兰池。连翩驱桂枝。鸣珂随跼驶。轻尘逐影移。香来知骤近。汗敛觉风吹。遥望黄金络。悬识幽并儿。（○《类聚》九十三。文苑英华三百三十。《诗纪》七十一。）  

【和刘上黄春日诗】  

新莺隐叶啭。新燕向窗飞。柳絮时衣酒。梅花乍入衣。玉珂逐风度。金鞍映日晖。无令春色晚。独望行人归。（○玉台新咏七作和刘上黄。《初学记》三、文苑英华百五十七并作春日诗。《诗纪》七十一。）  

【戏作艳诗】  

入堂值小妇。出门逢故夫。含辞未及吐。绞袖且踟蹰。摇兹扇似月。掩此泪如珠。今怀固无已。故情今有馀。（○玉台新咏七。《诗纪》七十一。）  

【和林下作妓应令诗】〖和昭明。〗  

日斜下北阁。高宴出南荣。歌清随涧响。舞影向池生。轻花乱粉色。风筱杂弦声。独念阳台下。愿待洛川笙。（○《初学记》十五。文苑英华二百十三作和林下咏妓应令。《诗纪》七十一。）  

【闺怨诗】  

荡子从游宦。思妾守房栊。尘镜朝朝掩。寒衾夜夜空。若非新有悦。何事久西东。知人相忆否。泪尽梦啼中。（○玉台新咏七作邵陵王纶代秋胡妇闺怨。《类聚》三十二。《诗纪》七十一。）  

【祀伍相庙诗】  

石城宁足拒。金阵讵能追。楚关开六塞。吴兵入九围。山水犹萦带。城池失是非。空馀寿宫在。日暮舞灵衣。（○《类聚》三十八。文苑英华三百二十。《诗纪》七十一。）  

咏风诗《诗纪》云。英华作沈约。今从艺文、《初学记》作元帝。○此下四首并似应令之作。  

楼上试朝妆。风花下砌傍。入镜先飘粉。翻衫好染香。度舞飞长袖。传歌共绕梁。欲因吹少女。还持拂大王。（○《类聚》一。《初学记》一。文苑英华百五十六作沈约。万花谷二。《诗纪》七十一。）  

【咏雾诗】  

三晨生远雾。五里暗城闉。从风疑细雨。映日似游尘。乍若飞烟散。时如佳气新。不妨鸣树鸟。时蔽摘花人。（○《初学记》二。事文《类聚》前集三。《诗纪》七十一。又《类聚》二及万花谷二并引闉、尘、新三韵。）  

【赋得蒲生我池中诗】  

池中种蒲叶。叶影荫池滨。未好中宫荐。行堪隐士轮。为书聊可截。匹柳复宜春。瑞叶生苻苑。镂碧献周人。（○《类聚》八十二。《诗纪》七十一。）  

【咏阳云楼檐柳诗】  

杨柳非花树。依楼自觉春。枝边通粉色。叶里映红巾。带日交帘影。因吹扫席尘。拂檐应有意。偏宜桃李人。（○《类聚》八十九。《初学记》二十八。文苑英华三百二十三。《诗纪》七十一。）  

【五言诗】〖《诗纪》云。梁词人丽句云梁世宗作。〗  

寒浞犹稽命。新都久未平。留滞淹三楚。巑岏保一城。终当抚期运。伐罪吊苍生。（○《诗纪》七十一。）  

【晚景游后园诗】  

高轩聊骋望。焕景入川梁。波横山渡影。雨罢叶生光。日移花色异。风散水纹长。（○《类聚》六十五。《初学记》二十四。文苑英华三百十七作晚景有游后园。《诗纪》七十一。）  

【游后园诗】  

暮春多淑气。斜景落高舂。日照池光浅。云归山望浓。入林迷曲径。渡渚隔危峰。（○《类聚》六十五。《初学记》二十四。文苑英华三百十七。《诗纪》七十一。）  

【古意诗】  

妾在成都县。愿作高唐云。樽中石榴酒。机上葡萄纹。停梭还敛色。何时劝使君。（○《类聚》十八。《诗纪》七十一。）  

【咏秋夜诗】  

秋夜九重空。荡子怨房栊。灯光入绮帷。帘影进屏风。金徽调玉轸。兹夕抚离鸿。（○玉台新咏七。《诗纪》七十一。）  

【寒闺诗】  

乌鹊夜南飞。良人行未归。池水浮明月。寒风送捣衣。愿织回文锦。因君寄武威。（○玉台新咏七作寒宵三韵。《类聚》三十二。《诗纪》七十一。）  

【和弹筝人诗二首】〖和昭明。〗  

横筝在故帷。忽忆上弦时。旧柱未移处。银带手经持。悔道啼将别。教（《初学记》作交。）成今日悲。（○《初学记》十六。文苑英华二百十二。《诗纪》七十一。）  

琼柱动金丝。秦声发赵曲。流徵含阳春。美手过如玉。（○《类聚》四十四。《初学记》十六。文苑英华二百十二。《诗纪》七十一。）  

【出江陵县还诗二首】  

游鱼迎浪上。雊雉向林飞。远村云里出。遥船天际归。（○《类聚》二十八。《诗纪》七十一。）  

朝出屠羊县。夕返仲宣楼。水满还侵岸。沙尽稍开流。（○同上）  

【咏歌诗】  

汗轻红粉湿。坐久翠眉愁。传声入钟磬。馀转杂箜篌。（○《初学记》十五。万花谷后三十二作梁元帝诗。《诗纪》七十一。）  

【赠到溉到洽诗】  

〖梁《书》曰：时以溉、洽兄弟比之二陆。故世祖赠《诗》曰：〗  

魏世重双丁。晋朝称二陆。何如今两到。复似凌寒竹。（○梁书到溉传。《诗纪》七十一作赠到溉洽。）  

【遗武陵王诗】  

〖南史曰：武陵王纪称帝於蜀。起兵内伐。元帝与之书。许其还蜀。专制岷方。纪不从。帝又遗之诗云云。圆正者。纪之子也。纪僣号。帝下圆正於狱。在狱连句云云。帝览诗而泣。纪败。圆正号哭绝食而死。〗  

回首望荆门。惊浪且雷奔。四鸟嗟长别。三声悲夜猿。（○南史武陵王纪传。《诗纪》七十一。）  

【狱中连句】〖附萧圆正〗  

水长二江急。云生三峡昏。愿赦淮南罪。思报阜陵恩。（○南史武陵王纪传。《诗纪》七十一。）  

【别荆州吏民诗二首】  

寄言谢桀黠。无乃气干云。安知霸陵下。复有李将军。（○文苑英华二百八十六。《诗纪》七十一。）  

莫言不汉远。烟霞隔数千。何必黄丞相。重应临颍川。（○同上）  

【咏细雨诗】  

风轻不动叶。雨细未沾衣。入楼如雾上。拂马似尘飞。（○《类聚》二。《初学记》二。文苑英华百五十三。《诗纪》七十一。）  

【望春诗】  

叶浓知柳密。花尽觉梅疏。兰生未可握。蒲小不堪书。（○《初学记》三。《诗纪》七十一。）  

【绿柳诗】  

长条垂拂地。轻花上逐风。露沾疑染绿。叶小未障空。（○《类聚》八十九。《诗纪》七十一。）  

【咏梅诗】  

梅含今春树。还临先日池。人怀前岁忆。花发故年枝。（○《类聚》八十六。《诗纪》七十一。）  

【宜男草诗】  

可爱宜男草。垂采映倡家。何时如此叶。结实复含花。（○《类聚》八十一。合璧事类别集二十七。《诗纪》七十一。）  

【细草诗】  

依阶疑绿藓。傍渚若青苔。漫生虽欲遍。人迹会应开。（○《类聚》八十一。《诗纪》七十一。）  

【赋得春荻诗】  

翠菼玉池前。遥暎江南莲。非秋无有眊。未烧不生烟。（○《类聚》八十二。《诗纪》七十一。）  

【咏萤火诗】  

着人疑不热。集草讶无烟。到来灯下暗。翻往雨中然。（○《类聚》九十七。《诗纪》七十一。）  

【离合诗】  

泬寥云初净。水木备春光。龛定方无远。合浦不难航。（宠○《类聚》五十六。《诗纪》七十一。）  

后园作回文诗（《诗纪》云。此诗艺文次王融回文诗后。然观简文诸人和诗。知此诗为元帝作。艺文逸名耳。今列於此。俟再考也。○逯按。冯说是。）  

斜峰绕径曲。耸石带山连。花馀拂戏鸟。树密隐鸣蝉。（○《类聚》五十六佚作者名。《诗纪》七十一。）  

【赋得登山马诗】〖简文同赋。〗  

登山马迳小。迳小马才通。汗赭疑沾勒。衣香不逐风。何殊陇头望。遥识祁连东。（○《类聚》九十三。文苑英华三百三十。《诗纪》七十一。）  

【古意咏烛诗】  

花中烛。焰焰动帘风。不见来人影。回光持向空。（○《类聚》八十。《诗纪》七十一。）  

【春别应令诗四首】〖和简文。○以下七言。〗  

昆明夜月光如练。上林朝花色如霰。花朝月夜动春心。谁忍相思不相见。（○玉台新咏九。《类聚》三十二作别诗。《诗纪》七十一。）  

试看机上交龙锦。还瞻庭里合欢枝。映日通风影珠幔。飘花拂叶度金池。不闻离人当重合。惟悲合罢会成离。（○同上）  

门前杨柳乱如丝。直置佳人不自持。适言新作作纨诗。谁悟今成织素辞。（○同上）  

日暮徙倚渭桥西。正见凉月与云齐。若使月光无近远。应昭离人今夜。啼。（○同上）  

【别诗二首】  

别罢花枝不共攀。别后书信不相关。欲觅行人寄消息。衣常潮水暝应还。（○《类聚》三十二。《诗纪》七十一。）  

三月桃花含面脂。五月新油好煎泽。莫复临地不寄人。谩道江中无估客。（○同上）  

【送西归内人诗】  

〖南史曰：元帝与庐陵王续相谤。帝之临荆州。有宫人李桃儿者。以才慧得进。及还。以李氏行时值宫户禁重。庐陵具状以闻。元帝泣对使诉於简文。简文和之不得。元帝犹惧。送李氏还荆州。世所谓西归内人者也。〗  

秋气苍茫结孟津。复送巫山荐枕神。昔时慊慊愁应去。今日劳劳长别人。（○《类聚》三十。《诗纪》七十一。）  

【宴清言殿作柏梁体诗】  

玉衡七政转璇玑。升降端揆而才非。澄镜朱紫<耳少>难追。（吏部尚书臣穀○《类聚》五十六。《诗纪》七十一。）  

【秋辞】  

秋风起兮寒雁归。寒蝉鸣兮秋草腓。萍青兮水澈。叶落兮林稀。翠为盖兮玳为席。兰为室兮金作扉。水周兮曲堂。花交兮洞房。树参差兮稍密。紫荷纷披兮疏且黄。双飞兮翡翠。并泳兮鸳鸯。神女云兮初度雨。班妾扇兮始藏光。且淹留日云暮。对华烛兮欢未央。（○文苑英华三百五十八作秋风摇落。文苑英华三百三十一。）  

【风人辞】  

城头网张雀。楼罗会人著。（○西阳杂俎续四。）  

【春敕为诗】  

〖金楼子自序曰：余六岁解为诗。奉敕为《诗》曰：〗  

池平生已合。林花发稍稠。风入花枝动。日照水光浮。（○金楼子自序。《御览》六百二。）  

【幽逼诗四首】〖五言〗  

〖南史曰：元帝避建邺则都江陵。外迫强敌。内失人和。魏师至。方征兵四方。未至而城见克。在幽逼求酒。饮之。制诗四绝。后为梁王詧所害。〗  

南风且绝唱。西陵最可悲。今日还蒿里。终非封禅时。（○南史元帝本纪。《诗纪》七十一。）  

人生逢百六。天道异贞恒。何言异蝼蚁。一旦损鲲鹏。（○同上）  

松风侵晓哀。霜雰当夜来。寂寥千载后。谁畏轩辕台。（○同上）  

夜长无岁月。安知秋与春。原陵五树杏。空得动耕人。（○同上）  

临贺王萧正德  

〈正德。字公和。临川王宏之子。初为高祖养子。后还本封西丰县侯。普通三年奔魏。不见礼。逃归。后进封临贺王。为丹阳尹。侯景之乱。正德与景同逆。景诳立之为帝。寻降之。为大怀马。矫诏杀之。〉  

【咏竹火笼诗】  

〖南史曰：正德奔魏。初去之始。为诗一绝。内火笼中。〗  

桢干屈曲尽。兰麝氛氲消。欲知怀炭日。正是履霜朝。（○南史临川静惠王附本传。《御览》七百十一。《诗纪》七十一。）  

## 梁诗卷二十六  

刘孝胜  

〈孝胜。孝仪弟。历官邵陵王法曹、湘东王记室、武陵王长史、蜀郡太守。太清中。侯景陷京师。武陵王纪僣号於蜀。以为尚书仆射。承圣中。兵败被执。元帝宥之。起为司徒右长史。〉  

【妾薄命】〖《诗纪》云。拾遗作孝威者非。〗  

冯姜朝汲远。徐吾夜火穷。旧井长逢幕。邻灯欲未通。五逐无来娉。三娶尽凶终。离灾阳禄观。就废昭台宫。乘屯迹虽淑。应戚理恒同。复传苏国妇。故爱在房栊。愁眉歇巧黛。啼妆落艳红。织书凌窦锦。敏诵轶繁弓。离剑行当合。春床勿怨空。（○《乐府诗集》六十二。《诗纪》八十七。）  

【升天行】  

尧攀已徒说。汤扪亦妄陈。欲访青云侣。正遇丹丘人。少翁俱仕汉。韩终苦入秦。汾阴观化鼎。瀛洲宴羽人。广成参日月。方朔问星辰。惊祠伐楚树。射药战江神。阊阖皆曾倚。太一岂难亲。赵简犹闻乐。周储固上宾。秦皇多忌害。元朔少宽仁。终无良有以。非关德不邻。（○《乐府诗集》六十三。《诗纪》八十七。）  

【武溪深行】  

武溪深不测。水安舟复轻。暂侣庄生钓。还滞鄂君行。棹歌争后发。噪鼓逐前征。秦上山川险。黔中木石并。林壑秋籁急。猿哀夜月明。澄源本千仞。回峰忽万萦。昭潭让无底。太华推削成。日落野通气。目极怅馀情。下流曾不浊。长迈寂无声。羞学沧浪水。濯足复濯缨。（○文苑英华二百一。《乐府诗集》七十四。《诗纪》八十七。）  

【冬日家园别阳羡始兴诗】〖孝仪为阳羡令。〗  

四鸟怨离群。三荆悦同处。如今腰艾绶。东南各殊举。且欣棠棣集。弥惜光阴遽。黠吏本须裁。豪民亦难御。愿勖千金水。思闻五湖誉。（○《类聚》二十一。《诗纪》八十七。）  

【咏益智诗】  

挺工铜岭上。擢颖石门端。连丛去本叶。杂和委雕盘。宁推不迷草。讵减聪明丸。傥逢公子宴。方厌永夜欢。（○《类聚》八十七。《诗纪》八十七。）  

刘孝先  

〈孝先。孝威弟。仕为武陵王纪记室。承圣中。与兄孝胜俱随纪军出峡。纪败。元帝以为黄门侍郎。〉  

【和兄孝绰夜不得眠诗】  

夜愁眠不安。起望台南端。叶惨风声异。楼空月色寒。笙冷调簧数。弦脆上琴难。百年行讵几。万虑坐相攒。谁家有明镜。暂借照心看。（○《类聚》三十五。《诗纪》八十八。）  

【草堂寺寻无名法师诗】  

飞镜点青天。横照满楼前。深林生夜冷。复阁上宵烟。叶动花中露。湍鸣暗里泉。竹风声若雨。山虫听似蝉。摘果仍荷藉。酌水用花传。一卮聊自饮。万事且萧然。（○文苑英华二百十九。《诗纪》八十八。）  

【和亡名法师秋夜草堂寺禅房月下诗】  

幽人住山北。月上照山东。洞户临松径。虚窗隐竹丛。出林避炎影。步迳逐凉风。平云断高岫。长河隔净空。数萤流暗草。一鸟宿疏桐。兴逸烟霄上。神闲宇宙中。还思城阙下。何异处樊笼。（○文苑英华二百三十三。《诗纪》八十八。）  

【咏竹诗】  

竹生荒野外。梢云耸百寻。无人赏高节。徒自抱贞心。耻染湘妃泪。羞入上宫琴。谁能制长笛。当为吐龙吟。（○《类聚》八十九。《初学记》二十八。文苑英华三百二十五。万花谷后三十八作刘孝先诗。《诗纪》八十八。）  

【春宵诗】  

夜楼明月弦。露下百花鲜。情多意不设。啼罢未归眠。敦煌定若远。一信动经年。（○《类聚》三十二。《诗纪》八十八。）  

【冬晓诗】  

晨霞影翠帷。思妇织霜丝。经寒牵杼涩。钏冷调梭迟。乍废倡楼粉。贪赴远人期。（○《类聚》三十二。《诗纪》八十八。）  

徐君茜  

〈君茜。字怀简。东海剡人。仕梁为湘东王谘议参军。〉  

【初春携内人行戏诗】  

梳饰多今世。衣著一时新。草短犹通屣。梅香渐着人。树斜牵锦帔。风横入红纶。满酌兰英酒。对此得娱神。（○玉台新咏八。《类聚》十八。《诗纪》八十九。）  

【共内人夜坐守岁诗】  

欢多情未极。赏至莫停杯。酒中喜桃子。粽里觅杨梅。帘开风入帐。烛尽炭成灰。勿疑鬓钗重。为待晓光催。（玉台作来。○玉台新咏八。《诗纪》八十九。）  

【别义阳郡二首】  

翔凤楼。遥望与云浮。歌声临树出。舞影入江流。叶落看村近。天高应向秋。（○玉台新咏八。《诗纪》八十九。）  

饰面亭。妆成更点星。颊上红疑浅。眉心黛不青。故留残粉絮。挂看箔帘钉。（○同上）  

徐防  

〈防。仕晋安王。随府在雍州。号高斋学士。〉  

【长安有狭邪行】  

长安有勾曲。勾勾不通驿。涂逢二绮衣。夹路访君室。君室近霸城。易识复知名。大息登金马。中息谒承明。小息偏爱幸。走马曳长缨。三息俱入门。车服尽雕轻。三息俱上堂。嘉宾四座盈。三息俱入户。室内有光荣。大妇缣始呈。中妇绣初营。小妇多资媚。红纱映削成。上客且安坐。胡床妾自擎。（○《乐府诗集》三十五。《诗纪》八十九。）  

【赋得观涛诗】  

云容杂浪起。楚水漫吴流。渐看遥树没。稍见远天浮。渔人迷旧浦。海鸟失前洲。不测沧溟旷。轻鳞幸自游。（○《类聚》九。文苑英华百六十二作任昉赋得观潮满。《诗纪》八十九。）  

【赋得蝶依草应令诗】  

秋园花落尽。芳菊数来归。那知不梦作。眠觉也恒飞。（○《类聚》九十七。《诗纪》八十九。）  

徐朏  

【夏诗】  

夏景厌房栊。促席玩花丛。荷阴斜合翠。莲影对分红。此时避炎热。清樽独未空。（○《初学记》三作徐晚。文苑英华百五十七作徐朏夏日。）  

王泰  

〈泰。字仲通。琅邪临沂人。齐司空僧虔孙。梁天监中为秘书丞。齐永元末。后宫火。延烧秘书。图书散乱殆尽。泰表校定缮写。从之。历中书侍郎。掌吏部郎事。累迁廷尉、司徒左长史。出为新安太守、太子庶子、都官尚书。寻卒。年四十五。〉  

【赋得巫山高诗】  

迢递巫山竦。远天新霁时。树交凉去远。草合影开迟。谷深流响咽。峡近猿声悲。只言云雨状。自有神仙期。（○文苑英华二百一。《乐府诗集》十七并作巫山高。《诗纪》八十六。）  

【上黄侯萧晔】  

〈晔。始兴王憺之子。初封安陆侯。官至晋陵太守。〉  

【奉和太子秋晚诗】  

副君乘暇景。临秋坐北宫。杏梁照初月。莲池引夕风。清晖洞藻井。流香入绮栊。鹊声时徙树。萤光乍灭空。凉氛散簟席。露色变林丛。（○《类聚》三。《诗纪》六十八。）  

荀济  

〈济。字子通。颍川人。初与梁武帝布衣相知。及帝登位。仕不及之。后又上书斥诋佛法。帝怒。将加显戮。济密逃於魏。为高洋所害。〉  

【赠阴梁州诗】  

〖梁州刺史阴子春左迁。济作大诗赠之。文传时俗。或称于帝者。帝曰：个人虽有才。乱俗好。反不可用。济以不得志。常怀悒怏。二十馀载后。因论佛法奔魏。〗  

副尉西域返。伏波南海还。坎壈多构难。郁怏少腾迁。孰云功未立。宁是契不全。直为逢迎寡。良由听受偏。若人本高绝。芬馥迈兰荃。驱车趋折坂。匡坐酌贪泉。洗帻岂虚唱。席皮良信然。群醉嫉孤醒。众媸恐独妍。龙旗翻委郁。鹢轴更回邅。鹍势终横海。鹏力会冲天。昔余遇知已。一面深千祀。纡人重结袜。辱德逾过市。诗酒悦风云。琴歌赏桃李。淹留汉水曲。契阔渝川涘。结绶惟贡公。推名实鲍子。徒然怀伏剑。终无报国士。高怀不可忘。剑意何能已。已作金兰契。何言云雨别。咄嗟改容鬓。俄顷弥年岁。海曲穷地表。江源渺天际。云泥已殊路。暄凉讵同节。柳絮亟如丝。梅花屡成雪。月落桂阴远。风起萱条结。鹤舞想低昂。鹍弦梦清切。闻君戍灵关。瓜时犹未还。数泛明月沼。频游向日湾。金碧应仿佛。轮镜几登攀。复承西归后。将兵出湖口。经过道路长。往来日月久。玉体何容歇。金浆故应有。阳台可燕私。章华堪置酒。既弹赵人瑟。复击秦人缶。缶瑟多奇调。秦赵饶姝妙。得意在双眸。倾城犹一笑。伯喈恩实早。十杜夭终少。殁等盛姬伤。存同魏车照。君子笃久要。宿昔盛宾僚。依依集鳞羽。眷着共枝条。一朝限歧路。万里异波潮。容仪虽眇眇。梦想尚昭昭。新人不相识。故人讵相忆。杳杳间山川。迢迢阻音息。各附青云远。讵假排虚力。风月接欢宴。酒醴承颜色。安知慕俦者。潺潺涕沾轼。仆本不平人。悲愁眉亦嚬。年来空自老。岁去不知春。未能全体命。於中欲问津。五噫如适越。十上似游秦。肌肤积霜露。旅力倦风尘。乌裘日日故。白发朝朝新。人生感意气。相知无富贵。怀赵实廉颇。思燕唯乐毅。大选咆咻士。广募嫖姚慰。映月比刀环。瞻星看剑气。郢路一迢远。长楸几歔欷。渤澥水尚宽。崦嵫日犹未。丈夫志四海。儿女多辞费。待余济浊河。从君宿清渭。（○文苑英华二百四十七。《诗纪》）  

江洪  

〈洪。济阳人。工属文。为建阳令。坐事死。有集二卷。〉  

【和巴陵王四咏】  

【采菱曲二首】〖《诗纪》云。以下三题艺文并作江淹。今从乐府。○逯按。渌水曲、秋风曲。宋本《类聚》作江洪。明刻作江淹。又采菱曲。宋、明本俱作江洪。《诗纪》误。〗  

风生绿叶聚。波动紫茎开。含花复含实。正待佳人来。（○玉台新咏十。《类聚》八十二作采菱诗。《乐府诗集》五十一。《诗纪》九十一。）  

白日有清风。轻云杂高树。忽然当此时。采菱复相遇。（○同上）  

【渌水曲二首】  

潺湲复皎洁。轻鲜自可悦。横使有情禽。照影遂孤绝。（○玉台新咏十。《类聚》四十二。《乐府诗集》五十九。《诗纪》九十一。）  

尘容不忍饰。临池思客归。谁能别渌水。全取浣罗衣。（《诗纪》云。玉台云。谁能取渌水。无趣浣罗衣。○同上）  

【秋风曲三首】  

先拂连云台。罢入迎风殿。已折池中荷。复驱檐里燕。（○《类聚》四十二。《乐府诗集》六十。《诗纪》九十一。）  

孀妇悲四时。况在秋闺内。凄叶留晚蝉。虚庭吐寒菜。（○玉台新咏十。《乐府诗集》六十。《诗纪》九十一。）  

北牖风摧树。南篱寒蛩吟。庭中无限月。思妇夜鸣砧。（○同上）  

【胡笳曲二首】  

藏器欲邀时。年来不相让。红颜征戍儿。白首边城将。（○《类聚》四十二。文苑英华二百十一。《乐府诗集》五十九。《诗纪》九十一。）  

落日惨无光。临河独饮马。飋<风贝>（文苑作。《类聚》作瑟<风立>）夕风高。联翩飞雁下。（○同上）  

【咏歌姬诗】  

宝镊间珠花。分明靓妆点。薄鬓约微黄。轻红澹铅脸。发言芳已驰。复加兰蕙染。浮声易伤叹。沈唱安而险。孤转忽徘徊。双蛾乍舒敛。不持全示人。半用轻纱掩。（○玉台新咏五。《诗纪》九十一。）  

【咏舞女诗】  

腰纤蔑楚媛。体轻非赵姬。映襟阗宝粟。缘肘挂珠丝。发袖已成态。动足复含姿。斜睛若不眄。娇转复迟疑。何惭云鹤起。讵减凤惊时。（○玉台新咏五。《诗纪》九十一。）  

【和新浦侯斋前竹诗】  

本生出高岭。移赏入庭蹊。檀栾拂桂橑。蓊葱傍朱闺。夜条风析析。晓叶露凄凄。箨紫春莺思。筠绿寒蛩啼。不惜凌云茂。遂听群雀栖。愿抽一茎实。试看翔凤来。（○《类聚》八十九。《诗纪》九十一。）  

【和新浦侯咏鹤诗】  

闲园有孤鹤。摧藏信可怜。宁望春皋下。刷羽玩花钿。何时秋海上。照影弄长川。晓鸣动遥怨。夕唳感孀眠。哀咽芳林右。悯默华池边。犹冀凌云志。万里共翩翩。（○《类聚》九十。《诗纪》九十一。）  

【为傅建康咏红笺诗】  

杂彩何足奇。惟红偏作可。灼烁类蕖开。轻明似霞破。镂质卷芳脂。裁花承百和。且传别离心。复是相思里。不值情牵人。岂识风流座。（○玉台新咏五作咏红笺。《诗纪》九十一。又《初学记》二十一、万花谷后二十九并引作、破、和、座四韵。）  

【咏蔷薇诗】  

当户种蔷薇。枝叶太葳蕤。不摇香已乱。无风花自飞。春闺不能静。开匣对明妃。曲池浮采采。斜岸列依依。或闻好音度。时见衔泥归。且对清觞湛。其馀任是非。（○玉台新咏五。）  

【江行诗】  

日没风光静。远山清无云。潮落晚洲出。浪罢沙成文。挟琴上高岸。望月弹明君。去家未千里。断绝怨离群。（○《类聚》二十七作梁江洪诗。文苑英华二百八十九。《诗纪》九十一。）  

【咏荷诗】  

泽陂有微草。能花复能实。碧叶喜翻风。红英宜照日。移居玉池上。托根庶非失。如何霜露交。应与飞蓬匹。（○《类聚》八十二。《诗纪》九十一。）  

【咏美人治妆】  

上车畏不妍。顾盻更斜转。大恨画眉长。犹言颜色浅。（○玉台新咏十。《诗纪》九十一。）  

江禄  

〈禄。字彦遐。济阳人。为太子洗马、湘东王录事参军。后为唐侯相卒。〉  

【津渚败船诗】  

可爱木兰资。可怜丹桂质。逐浪徒言是。乘风还自失。草蔓<舟習>长理。沙巨舷难出。陆沈成许去。无复乘流日。（○《类聚》七十一。《诗纪》九十一。）  

孔焘  

〈焘。仕梁历刑狱参军、无锡令。〉  

【往虎窟山寺诗】  

圣情想区外。脂驾出西南。前驱闻凤管。后乘跃龙骖。爰游非逸豫。幽谷有灵龛。兼觌息心者。宴坐临清潭。禅食宁须稼。云衣不待蚕。苹荇缘涧壑。萝葛蔓松楠。莺林响初转。春畦药欲含。惑心随教遣。法味与恩覃。庶凭八解力。永灭六尘贪。（○广弘明集三十。《诗纪》六十八。）  

【老诗】  

盛年歌吹日。顾步惜容仪。一朝衰朽至。星星白发垂。（○《类聚》十八。）  

孔翁归  

〈翁归。会稽人。工为诗。为南平王司马府记室。〉  

【奉和湘东王教班婕妤诗】  

长门与长信。日暮九重空。雷声听隐隐。车响绝珑珑。恩光随妙舞。团扇逐秋风。铅华谁不慕。人意自难终。（《类聚》作同。○玉台新咏六。《类聚》三十作班婕妤怨诗。文苑英华二百四班婕妤怨。乐府四十三作班婕妤怨。《诗纪》七十。）  

何子朗  

〈子朗。字世明。思澄宗人。卒於国山令。〉  

【学谢体诗】  

桂台清露拂。铜陛落花沾。美人红妆罢。攀钩卷细帘。思君暂促柱。玉指何纤纤。未应为此别。无故坐相嫌。（○玉台新咏五。《诗纪》九十一。）  

【和虞记室骞古意诗】  

美人弄白日。灼灼当春牖。清镜对蛾眉。新花弄玉手。燕下拾地泥。风来吹细柳。君子何时归。与我酌樽酒。（○玉台新咏五。《诗纪》九十一。）  

【和缪郎视月诗】  

清夜未云疲。珠帘聊可发。泠泠玉潭水。映见蛾眉月。靡靡露方垂。晖晖光稍没。佳人复千里。馀影徒挥忽。（○玉台新咏五。《类聚》一、文苑英华百五十二作虞骞。《诗纪》九十一。）  

沈旋  

〈旋。字士规。约子。累官给事黄门侍郎。抚军长史。〉  

【咏萤火诗】  

火中变腐草。明灭靡恒调。雨坠弗亏光。阳昇反夺照。泊树类奔星。集草疑馀燎。望之如可灼。揽之徒有燿。（○《初学记》三十。文苑英华三百二十九作咏萤。《诗纪》九十一。）  

沈趍  

〈趍。字孝鲤。约次子。位黄门郎。〉  

【赋得雾诗】  

窈郁蔽园林。依霏被轩牖。睇有始疑空。瞻空复如有。游蛇隐遥汉。文豹栖南阜。既殊三五辉。远望徒延首。（○《初学记》二。文苑英华百五十六。《诗纪》九十一。）  

【咏雀诗】  

肌薄少滋腴。色浅非丹翠。不惧越王羞。宁怀秦后珥。傍檐葺寒草。循场啄馀穗。且欣大厦成。焉须鸿鹄志。（○《类聚》九十二。《诗纪》九十一。）  

## 梁诗卷二十七  

费昶  

〈昶。江夏人。善为乐府。官至新田令。有集三卷。〉  

【巫山高】  

巫山光欲晚。阳台色依依。彼美严之曲。宁知心是非。朝云触石起。暮雨润罗衣。愿解千金佩。请逐大王归。（○玉台新咏六。《乐府诗集》十七。《诗纪》九十二。）  

【芳树】  

幸被夕风吹。屡得朝光照。枝低疑欲舞。花开似含笑。长夜路悠悠。所思不可召。行人早旋返。贱妾犹年少。（乐府云。一作犹少。○文苑英华二百八。《乐府诗集》十七。《诗纪》九十二。）  

【有所思】  

上林乌欲栖。长门日行暮。所思郁不见。空想丹墀步。帘动意君来。雷声似车度。北方佳丽子。窈窕能回顾。夫君自迷惑。非为妾心妒。（○玉台新咏六。文苑英华二百二。《乐府诗集》十七。《诗纪》九十二。）  

【长门怨】  

向夕千愁起。自悔何嗟及。愁思且归床。罗襦方掩泣。绛树摇风软。黄鸟弄声急。金屋贮娇时。不言君不入。（○玉台新咏六作长门后怨。《类聚》三十二。《乐府诗集》四十二。《诗纪》九十二。）  

【采菱曲】  

妾家五湖口。采菱五湖侧。玉面不关妆。双眉本翠色。日斜天欲暮。风生浪未息。宛在水中央。空作两相忆。（○玉台新咏六、文苑英华二百八作采菱女。《乐府诗集》五十一。《诗纪》九十二。又《类聚》八十二作采菱诗。引侧、色、息三韵。）  

【思公子】  

公子才气饶。凌云自飘飘。东出斗鸡道。西登饮马桥。夕冥银为烛。朝燔桂作焦。虞卿亦何命。穷极苦无聊。（○《乐府诗集》七十四。《诗纪》九十二。）  

【发白马】〖白马。津名。〗  

家本楼烦俗。召募羽林儿。怖羌角戏。习战昆明池。弓韬不复挽。剑衣恒露铍。一辞豹尾内。长别属车垂。白马今虽发。黄河未结澌。寄言闺中妇。逢春心勿移。（○文苑英华二百九。《乐府诗集》七十四。《诗纪》九十二。）  

【行路难二首】  

君不见长安客舍门。倡家少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。惟闻哑哑城上乌。玉阑金井牵辘轳。丹梁翠柱飞流苏。香薪桂火炊雕胡。当年翻覆无常定。薄命为女何必粗。（文苑作心已粗。注云。一作必已粗。一作何必粗。○玉台新咏九。《乐府诗集》七十。《类聚》三十及文苑英华二百并作吴均。《诗纪》九十二。）  

君不见人生百年如流电。心中坎壈君不见。我昔初入椒房时。讵减班姬与飞燕。朝逾金梯上凤楼。暮下琼钩息鸾殿。柏梁昼夜香。锦帐自飘飏。笙歌枣下曲。琵琶陌上桑。过蒙恩所赐。馀光曲沾被。既逢阴后不自专。复值程姬有所避。黄河千年始一清。微躯再逢永无议。蛾眉偃月徒自妍。傅粉施朱欲谁为。不如天渊水中鸟。双去双飞长比翅。（文苑作翅。按当作翍。○玉台新咏九。文苑英华二百。《乐府诗集》七十。《诗纪》九十二。）  

【赠徐郎诗】〖六章〗  

汉水如鸡。昆山抵鹊。维皇多士。譬兹珠璞。皎皎名驹。昂昂野鸖。思发泉涌。纸飞云落。射策除郎。明经拜爵。家盈鞶帨。人有丹雘。车载斗量。束之高阁。  

并海之斥。奕叶才雄。北邻稷下。南接淹中。礼无变俗。乐有正风。舆人善诵。君子固穷。坐腰青紫。俯拾三公。  

曰子大夫。有声有度。山东只立。关西独步。奋翮高云。扬镳远路。王侯十辟。英杰三顾。貌若断山。心如武库。  

昔闻旧矣。寤寐咏歌。我刺未书。君骖肯过。爱而不见。独抱萦波。晨瞻洛汭。夕望江沱。方年已叔。乃遇萧何。  

何用好仁。从游则变。何用祛鄙。万顷斯见。子亦绝伦。争驱前彦。斧藻其德。雕龙其绚。  

殷勤胶漆。留连琴酒。居徒壁立。妪亦粗丑。纺绩江南。躬耕谷口。庭中三径。门前五柳。子若弹冠。余当结绶。（○文馆词林百五十八。）  

【华光省中夜闻城外捣衣诗】  

阊阖下重关。丹墀吐明月。秋气城中冷。秋砧城外发。浮声绕雀台。飘响度龙阙。宛转何藏摧。当从上路来。藏摧意未已。定自乘轩里。乘轩尽世家。佳丽似朝霞。圆珰耳上照。方绣领间斜。衣薰百和屑。鬓插九枝花。昨暮庭槐落。今朝罗绮薄。拂席卷鸳鸯。开幔舒龟鹤。金波正容与。玉步依砧杵。红袖往还萦。素腕参差举。徒闻不得见。独夜空愁伫。独夜何穷极。怀之在心恻。阶垂玉衡露。庭舞相风翼。沥滴流星辉。灿烂长河色。三冬诚足用。五日无粮食。扬云已寂寥。今君复弦直。（○玉台新咏六。《诗纪》九十二。又《类聚》六十七引月、发、阙、摧、来、已、里、家、霞、斜、花、落、薄、鹤、与、杵、举、伫十八韵。韵补五引薄、鹄二韵。）  

【和萧记室春旦有所思诗】  

芳树发春辉。蔡子望青衣。水逐桃花去。春随杨柳归。杨柳何时归。袅袅复依依。已荫章台陌。复扫长门扉。独知离心者。坐惜春光违。洛阳远如日。何由见宓妃。（○玉台新咏六。《诗纪》九十二。）  

【春郊见美人诗】  

芳郊拾翠人。回袖卷芳春。金辉起步摇。红采发吹纶。阳阳盖顶日。飘飘马足尘。薄暮高楼下。当知妾姓秦。（○○玉台新咏六、《类聚》十八并作春郊望美人。《诗纪》九十二。）  

【咏照镜诗】  

晨晖照杏梁。飞燕起朝妆。留心散广黛。轻手约黄。正钗时念影。拂絮且怜香。方嫌翠色故。乍道玉无光。城中皆半额。非妾画眉长。（○玉台新咏六。）  

【和萧洗马画屏风诗二首】〖《诗纪》云。萧子范为太子洗马。〗  

【阳春发和气】  

日静（玉台作净。）班姬门。风轻董贤馆。卷耳缘阶出。反舌登墙唤。蚕女桂枝钩。游童苏合弹。拂袖当留客。相逢莫相难。（○玉台新咏六。《诗纪》九十二。）  

【秋夜凉风起】  

佳人在河内。征夫镇马邑。零露一朝团。中夜两垂泣。气爽床长冷。天寒针缕涩。红颜本暂时。君还讵相及。（○同上）  

【咏入幌风诗】  

经堂泛宝瑟。乘隙动浮埃。锵金驱响至。举袂送芳来。能使兰膏灭。乍见珠帘开。轻裾试一举。令子暂迟回。（○《初学记》一。文苑英华百五十六。《诗纪》九十二。）  

王台卿  

〈台卿。为刑狱参军。与江仲举、何仲容等。同为雍州刺史南平王恪门下宾客。〉  

【陌上桑四首】  

郁郁陌上桑。盈盈道傍女。送君上河梁。拭泪不能语。（○古诗类苑百二十五。《诗纪》九十三。）  

郁郁陌上桑。遥遥山下蹊。君去戍万里。妾来守闪闺。（○同上）  

郁郁陌上桑。皎皎云间月。非无巧笑姿。皓齿为谁发。（○同上）  

郁郁陌上桑。袅袅机头丝。君行亦宜返。今夕是何时。（○同上）  

【陌上桑】〖《诗纪》云。一云采桑。玉台作萧子显。〗  

令月开和景。处处动春心。挂筐须叶满。息倦重枝阴。（○《类聚》八十八作咏陌上桑诗。《乐府诗集》二十八。《诗纪》九十三。）  

【云歌】  

玉云初度色。金风送影来。全生疑魄暗。半云月时开。欲知无处所。一为上阳台。（○《乐府诗集》八十六。《诗纪》九十三。）  

【一旦歌】  

一旦被头痛。避头还着床。自无亲伴侣。谁当给水浆。匍匐入山院。正逢虎与狼。对虎低头啼。垂泪泪千行。（○《乐府诗集》八十六佚作者名。次王台卿诗后。《诗纪》九十三。）  

【和简文帝赛汉高祖庙诗】  

沐芳事椒醑。驾言遵寿宫。瑶台斜接岫。玉殿上凌空。树出垂岩影。竹引带山风。阶长雾难歇。窗高云易通。所悲樽俎撤。按歌曲未终。（○《类聚》七十九。《诗纪》九十三。）  

【奉和望同泰寺浮图诗】〖《诗纪》云。和简文。下同。〗  

朝光正晃朗。涌塔标千丈。仪凤异灵乌。金盘代仙掌。积栱成雕桷。高檐挂珠网。宝地若地沙。风铃如树响。刻削生千变。丹青图万象。烟霞时出没。神仙乍来往。晨雾半层生。飞幡接云上。游霓不敢息。翔鹍讵能仰。赞善资哲人。流咏归明两。愿假舟航末。彼岸谁云广。（○广弘明集三十。《诗纪》九十三。又《类聚》七十六引丈、掌、网、响、象、往、上七韵。）  

【奉和往虎窟山寺诗】  

我王宗胜道。驾言从所之。辎轩转朱毂。骊马跃青丝。清渠影高盖。游树拂行旗。宾徒纷杂沓。景物共依迟。飞梁通涧道。架宇接山基。丛花临迥砌。分流绕曲墀。谁言非胜境。云山独在兹。尘情良易著。道性故难缁。承恩奉教义。方当弘受持。（○广弘明集三十。《诗纪》九十三。）  

【奉和泛江诗】  

春江下白帝。画舸向黄牛。锦缆回沙碛。兰桡避荻洲。湿花随水泛。空巢逐树流。建平船柹下。荆门战舰浮。岸社多乔木。山城足迥楼。日落江风静。龙吟回上游。（○《初学记》六作周庾信。文苑英华百六十二作庾信。《诗纪》九十三。又《类聚》八作泛江诗。引牛、洲、流、楼四韵。）  

【山池应令诗】〖《诗纪》云。和简文。〗  

历览周仁智。登临欢豫多。穿渠引金谷。辟道出铜驼。长桥时跨水。曲阁乍临波。严风生竹树。池香出芰荷。石幽衔细草。林末度横柯。（○《类聚》九。《诗纪》九十三。）  

【咏风诗】  

浸淫不可识。去来非有情。乍见珠帘卷。时觉洞房清。暂拂兰池上。潋淡玉波生。一辨雄雌异。还恶庶人轻。（○《类聚》一。文苑英华百五十六。《诗纪》九十三。）  

【咏筝诗】  

依歌时转韵。按曲动花钿。促调移轻柱。乱手度繁弦。惟有高秋月。秦声未可怜。（○《类聚》四声下四。《初学记》十六。文苑英华二百十二。《诗纪》九十三。）  

【同萧治中十咏二首】  

【荡妇高楼月】  

空庭高楼月。非复三五圆。何须照床里。终是一人眠。（○玉台新咏十。《诗纪》九十三。）  

【南浦别佳人】  

敛容送君别。一敛无开时。只应待相见。还将笑解眉。（○同上）  

【咏水中楼影诗】〖《诗纪》云。和简文。〗  

飘飘似云度。亭亭如盖浮。熟看波不动。还是映高楼。（○《类聚》六十三。《诗纪》九十三。）  

【临沧波诗】  

高轩临不测。清江穷广深。天边生岸影。水上结云阴。风来白华起。潮满黄沙沈。（○《类聚》八。《诗纪》九十三。）  

王冏  

〈冏。南徐州治中。有集三卷。〉  

【长安有狭邪行】  

名都驰道傍。华毂乱锵锵。道逢佳丽子。问我居何乡。我家洛川上。甲第遥相望。珠扉玳瑁床。绮席流苏帐。大子执金吾。次子中郎将。小子陪金马。遨游蔑卿相。三子俱休沐。风流郁何壮。三子俱会同。肃雍多礼让。三子俱还室。丝管纷寥亮。大妇裁舞衣。中妇学清唱。小妇窥镜影。弄此朝霞状。佳人且少留。为君绕梁唱。（○《乐府诗集》三十五。《诗纪》九十三。）  

【奉和往虎窟山寺诗】〖《诗纪》云。和简文。〗  

美境多胜迹。道场实兹地。造化本灵奇。人功兼制置。房廊相映属。阶阁并殊异。高明留睿赏。清净穆神思。豫游穷岭历。藉此方春至。野花夺人眼。山莺纷可喜。风景其鲜华。水石相辉媚。法像无尘染。真僧绝名利。陪游既伏心。闻道方刻意。（○广弘明集三十。《诗纪》九十三。）  

朱超  

〈超。仕梁为中书舍人。有集一卷。〉  

【采莲曲】  

艳色前后发。缓楫去来迟。看妆碍荷影。洗手畏菱滋。摘除莲上叶。拕出藉中丝。湖里人无限。何日满船时。（○《乐府诗集》五十。《诗纪》九十三。）  

【赠王僧辩诗】  

故人总连率。方舟下汉池。玉节交横映。金铙前后吹。聚图匡汉业。倾产救韩危。昔时明月夜。荫羽切高枝。冲天势已远。控地力先疲。各言献捷后。几处泣生离。（○文苑英华二百四十七。《诗纪》九十三。）  

【别刘孝先诗】〖《诗纪》云。诗汇作何逊者非。〗  

疲痾积未瘳。伏枕倦长愁。复念夜分首。江上值徂秋。阴凝变远色。落叶泛寒流。繁霜积晓缆。轻冰绕夜舟。曳裾出兔苑。引领望龙楼。勿念荆台侧。无为戚情游。（○文苑英华二百六十六。《诗纪》九十三。）  

【别席中兵诗】  

数年共栖息。一旦各联翩。莫论行近远。终是隔山川。长波漫不极。高岫郁相连。急风乱还鸟。轻寒静暮蝉。扁舟已入浪。孤帆渐逼天。停车对空渚。怅望转依然。（○《类聚》二十九作朱超道。文苑英华二百六十六作道别席中兵。《诗纪》九十三。）  

【夜泊巴陵诗】  

月夜三江静。云雾四边收。淤泥不通挽。寒浦劣容舟。回风折长草。轻冰断细流。古村空列树。荒戍久无楼。（○《类聚》二十七作泊巴陵诗。文苑英华二百八十九。《诗纪》九十三。）  

【岁晚沈痾诗】  

风将夜共静。空与月俱明。烛滴龙犹伏。垆开凤欲惊。叶飞林失影。冰合涧无声。太息兴床念。宁敢离衣行。唯畏残藤尽。不闻桴鼓鸣。（○《类聚》七十五作朱超道。《诗纪》九十三。）  

【对雨诗】  

当夏苦炎埃。习静对花台。落照依山尽。浮凉带雨来。重云吐飞电。高栋响行雷。洒树轻花发。滴沼细萍开。泛沫萦阶草。奔流起砌苔。无因假轻盖。徒然想上才。（○《初学记》二。文苑英华百五十三。《诗纪》九十三。又《类聚》二引台、来、雷、开、苔五韵。万花谷后一作朱超诗。引雷、开二韵。）  

【咏同心芙蓉诗】  

青山丽朝景。玄峰朗夜光。未及清池上。红蕖并出房。日分双蒂影。风合两花香。鱼惊畏莲折。龟上碍荷长。云雨留轻润。草木隐嘉祥。徒歌涉江曲。谁见缉为裳。（○《类聚》八十二。文苑英华三百二十二。《诗纪》九十三。）  

【奉和登百花亭怀荆楚诗】〖《诗纪》云。和元帝。〗  

亭高登望极。春心远近同。莫恨荆台隐。云行不碍空。柳色浮新翠。兰心带浅红。若因鹏举便。重上龙门中。（○文苑英华三百十五作朱超道。《诗纪》九十三。）  

【赋得荡子行未归诗】〖《诗纪》云。艺文作朱越。玉台作朱超道。〗  

坐楼愁出望。息意不思春。无奈园中柳。寒时已报人。捉梳羞理鬓。挑朱懒向唇。何当上路晚。风吹还骑尘。（○《类聚》三十二作朱越。《诗纪》九十三。）  

【舟中望月诗】  

大江阔千里。孤舟无四邻。唯馀故楼月。远近必随人。入风先绕晕。排雾急移轮。若教长似扇。堪拂艳歌尘。（○《初学记》一。文苑英华百五十二。《诗纪》九十三。）  

【咏孤石诗】  

侵霞去日近。镇水激流分。对影疑双阙。孤生若断云。遏风静华浪。腾烟起薄曛。虽言近七岭。独立不成群。（《初学记》作独高成不群。○《初学记》五。文苑英华百六十一作孤石。《诗纪》九十三。）  

【咏镜诗】  

折药须自插。不用暂临池。当由可怜面。偏与镜相宜。安钗钏独响。刷鬓袖俱移。唯馀心里恨。影中恒不知。（○《类聚》七十作朱超道。《诗纪》九十三。）  

【咏贫诗】  

触途皆可试。惟贫独未安。窗开两片月。霜足一重寒。藁湿铺床冷。荷脆补衣难。若言为客易。推剑与君弹。（○《类聚》三十五。《初学记》十八作梁朱异。《诗纪》九十三。）  

【咏翦彩花诗】  

浅深依树色。舒卷听人裁。假令春已度。终住手中开。（○《类聚》八十八。《诗纪》九十三。）  

【城上乌诗】  

朝飞集帝城。犹带夜啼声。近日毛虽煖。闻弦心尚惊。（○《类聚》九十二。《初学记》三十作咏城上乌诗。《乐府诗集》二十八作城上乌。《诗纪》九十三。）  

【咏独栖鸟诗】  

河水闻寒已成冻。塞草愁霜悬自衰。可念无端失林鸟。此夜逆风何处归。列网遮山不听度。悬冰绕树滑难依。细石似燕能随雨。片木作鸢犹解机。但令积风多少便。何患有翼不能飞。寄语故林无数鸟。会入群里比毛衣。（○《类聚》九十。《诗纪》九十三。）  

【诗】  

惟馀故楼月。远近必随之。（○草堂诗笺十七诗注。）  

戴暠  

【驱马篇】  

神哉彼泰山。五岳专其名。隆高贯云霓。嵯峨出泰清。流六二候间。高置十二亭。上有涌醴泉。玉石扬华英。东北望吴野。西望观日精。王者已归天。效厥元功成。（○文苑英华三百四十四。）  

【钓竿】  

试持玄渚钓。暂罢池阳猎。翠羽饰长纶。蕖花装小<舟枼>。钩利断莼丝。帆举牵菱叶。聊载前鱼童。还看后舟妾。（○刘孝威集。《类聚》四十一。文苑英华二百十作刘孝威。《乐府诗集》十八。《诗纪》九十三。）  

【君子行】  

画野依德星。开鄽对廉水。接越称交让。连树名君子。数非唯二失。升阶无三止。探甑不疑尘。正冠还避李。寄言蘧伯玉。无为嗟独耻。（○《类聚》四十一。《乐府诗集》三十二。《诗纪》九十三。）  

【从军行】  

长安夜刺闺。胡骑白铜鞮。诏书发陇右。召募取关西。剑悬三尺鞘。铠累七重犀。督军鸣战鼓。巡夜数更鞞。侵星出柳塞。际晚入榆溪。秦泾含药鸩。晋火逐飞鸡。通泉开地道。望敌竖云梯。阴山日不暮。长城风自凄。弓寒折锦鞬。马冻滑斜蹄。燕旗竿上脆。羌笛管中嘶。登山试下赵。凭轼且平齐。当今函谷上。唯用一丸泥。（○文苑英华百九十九。《乐府诗集》三十二。《诗纪》九十三。又《类聚》四十一作从军诗。引鞮、西、犀、溪、凄、蹄、齐、泥八韵。）  

【煌煌京洛行】  

欲知佳丽地。为君陈帝京。由来称侠窟。争利复争名。铸铜门外马。刻石水中鲸。黑龙过饮渭。丹凤俯临城。群公邀郭解。天子问黄琼。诏幸平阳第。骑指伏波营。五侯同拜爵。七贵各垂缨。衣风飘遥起。车尘暗浪生。舞见淮南法。歌闻齐后声。挥金留客坐。馔玉待钟鸣。独有文园客。偏嗟武骑轻。（○文苑英华百九十二。《乐府诗集》三十二。《诗纪》九十三。又《类聚》四十二引京、名、鲸、城、琼、营、缨、声、轻九韵。）  

【月重轮行】  

皇基属明两。副德表重轮。重轮非是晕。桂满自恒春。海珠含更灭。阶蓂翳且新。婕妤比团扇。曹王譬洛神。浮川疑让璧。入户类烧银。从来看顾兔。不曾闻斗麟。北堂岂盈手。西园偏照人。（○《初学记》一作戴嵩。文苑英华百九十三作月重轮。《乐府诗集》四十。《诗纪》九十三。又《类聚》四十二作月重轮篇。引轮、春、新、神、人五韵。）  

【神仙篇】  

徒闻石为火。未见坂停丸。暂数盈虚月。长随昼夜澜。辞家试学道。逢师得姓韩。阆山金静室。蓬丘银露坛。安平酝仙酒。渤海转神丹。初飞喜退凤。新学法乘鸾。十芒生月脑。六焰起星肝。流琼播疑俗。信玉类阳官。玄都宴晚集。紫府事朝看。谢手今为别。进怜此俗难。（○《乐府诗集》六十四。《诗纪》九十三。）  

【车马行】  

巩洛风尘处。冠盖相填咽。多称魏其冷。竞随田蚡热。轮趣白虎第。珂聚黄金穴。献酒悉葡萄。州言尽飞铁。东都虵已铸。西山绶应结。朝集类蒸烟。晚至如吹雪。子云尔（《御览》作亦。）何事。门巷  

无车辙。（○《类聚》七十一。《诗纪》九十三。又《御览》七百七十三作载暠。引雪、辙二韵。）  

【度关山】  

昔听陇头吟。平居已流涕。今上关山望。长安树如荠。千里非乡邑。四海皆兄弟。军中大体自相褒。其间得意各分曹。博陵轻侠皆无位。幽州重气本多豪。马衔苜蓿叶。剑莹鹈膏。初征心未习。复值雁飞入。山头看月近。草上知风急。笛喝曲难成。笳繁响还涩。武帝初承平。东伐复西征。蓟门海作堑。榆塞冰为城。催令四校出。倚望三边平。箭服朝来动。刀环临阵鸣。将军一百战。都护五千兵。且决雄雌前利。谁道功名身后事。丈夫意气本自然。来时辞第已闻天。但令此身与命在。不持烽火照甘泉。（○文苑英华百九十八。《乐府诗集》二十七。《诗纪》九十三。又《类聚》四十二引涕、荠、弟、征、平、然、天、泉八韵。）  

【咏欲】〖《诗纪》作歌。〗眠诗  

拂枕薰红帊。回灯复解衣。傍边知夜永。不唤定应归。（○玉台新咏十。《诗纪》九十三。）  

阮研  

〈研。字文机。陈留人。梁交州刺史。〉  

【棹歌行】  

芙蓉始出水。绿荇叶初鲜。且停白雪和。共奏激楚弦。平生此遭遇。一日当千年。（○《乐府诗集》四十。《诗纪》九十三。）  

庾丹  

〈丹为桂州刺史萧朗记室。以直谏被害。〉  

【秋闺有望诗】〖《诗纪》云。律祖作庾肩吾者非。○下同。〗  

耿耿横天汉。飘飘出岫云。月斜树倒影。风至水回文。已泣机中妇。复悲堂上君。罗襦晓长襞。翠被夜徒薰。空汲银床井。谁缝金缕裙。所思竟不至。持酒清夜分。（○玉台新咏五。《诗纪》九十二。）  

【夜梦还家诗】  

归飞梦所忆。共子汲寒浆。铜瓶素丝绠。绮井白银床。雀出丰茸树。虫飞玳瑁梁。离人不相见。争  

忍对春光。（○玉台新咏五。《诗纪》九十二。）  

谢瑱  

〈瑱。仕梁为东阳郡丞。有集八卷。〉  

【和萧国子咏柰花诗】  

俱荣上节初。独秀高秋晚。吐绿变衰园。舒红摇落苑。不逐奇幻生。宁从吹律暄。幸同瑶华折。为君聊赠远。（○《初学记》二十八。《诗纪》九十四。）  

陆琏  

〈琏。里系未详。曾仕於齐。梁武帝诏修五礼。以琏及贺玚、严植之、明山宾、沈宏为五经博士。有军礼仪注百九十卷、录二卷。〉  

【齐皇太子释奠诗】〖九章〗  

侧观遥册。历选皇年。惟灵御极。惟睿奉天。情机散古。文象聿宣。云鸟踳驾。教思蝉联。  

太明在运。帝功泉塞。端饰宝命。化垂人则。业敷七政。训弘三德。昭图勰轨。道清万国。  

振领还风。提纲息伪。爱孚应远。仁治祥被。六幽畅波。八埏藻义。烟<火囚>开祯。山河<囗公>瑞。  

祚休长运。卜永联庆。於穆储徽。仪震丽正。妙智夙昭。神泉独镜。誉宣诗史。道协镛咏。  

业崇敬达。师严教尊。清淳璧水。赫奕兽门。斌斌楙藉。秩秩德言。合情饰皃。导本归源。  

宪章祀典。宗圣维灵。牺牷钊洁。盥奠肃诚。乐和初奏。礼备未贞。风辉克广。至德维馨。  

敬周献毕。即宴庠宫。霜庭秀日。邃宇恬风。陈仪就位。济济雍雍。泽宫庆普。心陶乐融。  

灼灼宰傅。英英藩哲。缔彩飞声。腾光代翼。髦彦连华。才奇映列。貂佩陆离。巾衮容裔。  

粹景贞晖。云露延和。显仁性始。藏用生波。乘虞入幸。沐吝溟河。巡崖恧虑。抃藻倾歌。（○文馆词林百六十作南齐陆琏。）  

邓铿  

〈铿。梁平西将军元起子。〉  

【和阴梁州杂怨诗】  

别离虽未久。遂如长别离。丛桂频销叶。庭树几攀枝。君言妾貌改。妾畏君心移。终须一相见。并得两相知。（○玉台新咏八。《类聚》三十二作闺怨诗。《诗纪》九十四。）  

【奉和夜听妓声诗】  

烛华似明月。鬟影胜飞桥。妓儿齐郑乐。争妍学楚腰。新歌自作曲。旧瑟不须调。众中俱不笑。座上莫相撩。（○玉台新咏八。《诗纪》九十四。）  

【月夜闺中诗】  

闺中日已暮。楼上月初华。树阴缘砌上。窗影向床斜。开帷伤只凤。吹灯惜落花。谁能当此夕。独处类倡家。（○《类聚》三十二。《诗纪》九十四。）  

梁宣帝萧詧  

〈詧。字理孙。昭明太子统第三子。普通中。封曲江县公。中大通中。进封岳阳郡王。领会稽太守。历宣惠将军。知戍石头事。琅邪、彭城二郡太守。东扬州刺史。中大同初。除持节。都督雍、梁等州。西中朗将。雍州刺史。太清中。拒命不受代。寻称藩于魏。魏立为梁王。于襄阳承制。及元帝败没。建号於江陵。改元大定。在位八年。谥曰宣皇帝。有集十卷。〉  

【建除诗】  

建国惟神业。十世本灵长。除苛逾汉祖。徯后类殷汤。满盈既亏度。否运理还康。平阶今复睹。德星行见祥。定寇资雄略。静乱属贤良。执讯穷郢鲁。吊伐遍徐扬。破敌勋庸盛。佩紫日怀黄。危苗既已窜。妖沴亦云亡。成功勒云社。治定理要荒。收戟归农器。牧马恣蒭场。开山接梯路。架海拟山梁。闭欲同彭老。延寿等东皇。（○《类聚》五十六。《诗纪》七十一。）  

【迎舍利诗】  

释迦称散体。多宝号金驱。白玉诚非比。黄金良莫逾。变见绝言象。端异乃冥符。灵知虽隐显。妙色岂荣枯。唯当千劫后。方成无价珠。（○《类聚》七十六。《诗纪》七十一。）  

【尘尾诗】  

匣上生光影。毫际起风流。本持谈妙理。宁是用椎牛。（○《类聚》六十九。《诗纪》七十一。）  

【咏纸诗】  

皎白犹霜雪。方正若布棋。宣情且记事。宁同鱼网时。（○《初学记》二十一。万花谷后二十一。《诗纪》七十一。）  

【床诗】  

衡山白玉镂。汉殿珊瑚支。踞膝申久坐。屡好为频移。（○《初学记》二十五。《诗纪》七十一。）  

【咏弓诗】  

虞人招不进。繁氏久称工。已悲轩主迹。复挹楚王风。（○《初学记》二十二。《御览》三百四十七。《诗纪》七十一。）  

【咏履诗】  

双见待声宣。并飞时表异。处卑弥更妍。常安岂悲坠。（○《初学记》二十六。《诗纪》七十一。）  

【大梨诗】  

大谷常流称。南荒本足珍。绿叶已承露。紫实复含津。（○《初学记》二十八。文苑英华三百二十六作梨。《诗纪》七十一。）  

【咏百合诗】  

接叶有多种。开花无异色。含露或低垂。从风时偃抑。甘菊愧仙方。藂兰谢芳馥。（○《类聚》八十一引色、抑二韵。韵补五引抑、馥二韵。《诗纪》七十一。）  

【咏兰诗】  

折茎聊可佩。入室自成芳。开花不竞节。含秀委微霜。（○《初学记》二十七。文节英华三百二十七作兰。《诗纪》七十一。）  

## 梁诗卷二十八  

闻人倩  

【春日诗】  

高台动春色。清池照日华。绿葵向光转。翠柳逐风斜。林有惊心鸟。园多夺目花。相与咸知节。叹子独离家。人行不返。何劳空折麻。（○玉台新咏八。《诗纪》九十四。又《类聚》三、《初学记》三、文苑英华百五十七俱引华、斜花、家四韵。）  

沈君攸  

【采桑】  

南陌落花移。蚕妾畏桑萎。逐便牵低叶。争多避小枝。摘驶笼行满。攀高腕欲疲。看金怯举意。求心自可知。（○文苑英华二百八。《乐府诗集》二十八。《诗纪》九十三。）  

【采莲曲】  

平川映晚霞。莲舟泛浪华。衣香随岸远。荷影向流斜。度手牵长柄。转楫避疏花。还船不畏满。归路讵嫌赊。（○《乐府诗集》五十。《诗纪》九十三。）  

【薄暮动弦歌】  

柳谷向夕沈馀日。蕙楼临砌徙斜光。金户半入藂林影。兰径时移落蕊香。丝绳玉堂传绮席。秦筝赵瑟响高堂。舞裙拂履喧珠佩。歌响出扇绕尘梁。云边雪飞弦柱促。留宾但须罗袖长。日暮歌钟恒不倦。处处行乐为时康。（○《乐府诗集》七十四。《诗纪》九十三。）  

【羽觞飞上苑】  

上路薄晚风尘合。禁苑初春气色华。石径断丝阑蔓草。山流细沫拥浮花。鱼文熠爚含馀日。鹤盖低昂照落霞。隔树银鞍喧宝马。分衢玉轴动香车。车马处处尽成阴。班荆促席对芳林。藤杯屡动情仍畅。翠樽引满趣弥深。山阳倒载非难得。宜城醇酝促须斟。半醉骊歌应可奏。上客莫虑掷黄金。（○《乐府诗集》七十四。《诗纪》九十三。）  

【桂楫泛河中】  

黄河曲注通千里。浊水分流引八川。仙查逐源终未极。苏亭遗迹上难迁。眇眇云根侵远树。苍苍水气合遥天。波影杂霞无定色。湍文触岸不成圆。赤马青龙交出浦。飞云盖海远凌烟。莲舟渡沙转不碍。桂楫距浪弱难前。风急金乌翅自转。汀长锦缆影微悬。榜人欲歌先扣枻。津吏犹醉强持船。河堤极望今如此。行杯落叶讵虚传。（○《乐府诗集》七十四。《诗纪》九十三。）  

【双燕离】  

双燕双飞。双情相思。容色已改。故心不衰。双入幕。双出帷。秋风去。春风归。幕上危。双燕离。衔羽一别涕泗垂。夜夜孤飞谁相知。左回右顾还相慕。翩翩桂水不忍渡。悬目挂心思越路。萦郁摧折意不泄。愿作镜鸾相对绝。（文苑作镜中绝。注云。一作镜鸾相对绝。乐府云。一作鸾对镜绝。武本愿作镜鸾相对绝。○文苑英华二百六。《乐府诗集》五十八。《诗纪》九十三。）  

【赋得临水诗】  

开筵临桂水。携手望桃源。花落圆文出。风急细流翻。光浮动岸影。浪息累沙痕。沧波自可悦。濯缨何用论。（○《初学记》六。文苑英华百六十三。《诗纪》九十三。）  

【同陆廷尉惊早蝉诗】  

日暮野风生。林蝉候节鸣。望枝疑数处。寻空定一声。地幽吟不断。叶动噪群惊。独有河阳令。  

偏嫌秋翅轻。（○《初学记》三十。文苑英华三百三十。《诗纪》九十三。）  

【待夜出妓诗】  

帘间月色度。烛定妓成行。回身钏玉动。顿履佩珠鸣。低衫拂鬟影。举扇起歌声。匣中曲犹奏。掌上体应轻。（○《初学记》十五。文苑英华二百十三作夜出妓。万花谷后三十二作沈君攸诗。《诗纪》九十三。）  

【咏冰应教诗】  

日华照冰彩。灼烁自相明。阴潭欲半解。阳岸已全轻。未释苔文隐。将销草气生。稍得观鱼上。非独见孤惊。傥逢魏后术。当验可为城。（○《初学记》七。《诗纪》九十七。）  

施荣泰  

【王昭君】  

垂罗下椒阁。举袖拂胡尘。唧唧抚心叹。蛾眉误杀人。（○玉台新咏十。《类聚》三十。文苑英华二百四作昭君怨。《乐府诗集》二十九。《诗纪》九十三。）  

【杂诗】  

赵女修丽姿。燕姬正容饰。妆成桃毁红。黛起草惭色。罗裙数十重。犹轻一蝉翼。不言縠袖轻。专叹风多力。锵佩玉池边。弄笑银台侧。折柳贻目成。采蒲赠心识。来时娇未尽。还去媚何极。（○玉台新咏四。《诗纪》九十三。）  

高允生  

【王子乔行】  

仙化非常道。其义出自然。王乔诞神气。白日忽升天。晻暧御云气。飘飘乘长烟。寄想崆峒外。翱翔宇宙间。七月有佳期。控鹤崇崖巅。永与时人别。一去不复旋。（文苑作还。○文苑英华三百三十二。《乐府诗集》二十九。《诗纪》九十三。）  

【百里奚歌】  

羁旅入秦庭。始得收显曜。释褐出辎车。卓为千乘道。艳色进华容。繁弦发徵调。居贵易素心。翻然忘久要。装金五羊皮。写情陈所告。岂徒望自伤。念君无定操。（○《乐府诗集》八十三。《诗纪》九十三。）  

王循  

【晨风行】  

雾开九曲渎。风起千金堤。岸回分野迳。林际成牛蹊。凫随落潮去。日傍绮霞低。望日轻舟隐。瑟瑟远寒凄。还眺小平急。宴语方难齐。（○《乐府诗集》六十八。《诗纪》九十三。）  

房篆  

【金乐歌】  

前溪流碧水。后渚映青天。登台临宝镜。开窗对绮钱。玉颜光粉色。罗袖拂金钿。春风散轻蝶。明月映新莲。摘花竞时侣。催指及芳年。（○文苑英华百九十三作会乐歌。《乐府诗集》七十四。《诗纪》九十三。）  

裴宪伯  

【朱鹭】  

秋来惧寒劲。岁去畏冰坚。群飞向葭下。奋羽欲南迁。暂戏龙池侧。时往凤楼前。所叹恩光歇。不得久联翩。（○文苑英华二百六。《乐府诗集》十六。《诗纪》九十三。）  

车<喿支>  

【陇头水】  

陇头征人。陇水流声咽。只为识君恩。甘心从苦节。雪冻弓弦断。风鼓旗竿折。独有孤雄剑。龙泉字不灭。（○文苑英华百九十八。《乐府诗集》二十一。《诗纪》九十三。）  

【洛阳道】  

洛阳道八达。洛阳城九重。重关如隐起。双阙似芙蓉。王孙重行乐。公子好游从。别有倾人处。佳丽夜相逢。（○文苑英华百九十二。《乐府诗集》二十三。《诗纪》九十三。）  

【骢马】  

骢马镂金鞍。柘弹落金丸。意欲骖<马覃>走。先作野游盘。平明发下蔡。日中过上兰。路远行须疾。非是畏人看。（○文苑英华二百九。《乐府诗集》二十四。《诗纪》九十三。）  

【车遥遥】  

车遥遥兮马洋洋。追思君兮不可忘。君安逝兮西入秦。愿将微影随君身。君在阴兮影不见。君仰日月妾所愿。（○玉台新咏九作傅玄车遥遥篇。《乐府诗集》六十九。《诗纪》九十三。）  

姚翻  

【同郭侍郎采桑诗】  

雁还高柳北。春归洛水南。日照茱萸领。风摇翡翠篸。桑间视欲暮。闺里遽饥蚕。相思君助取。相望妾那堪。（○玉台新咏六。《乐府诗集》二十八作采桑。《诗纪》九十三。）  

【代陈庆之美人为咏诗】  

临妆欲含涕。羞畏家人知。还代粉中絮。拥泪不听垂。（○玉台新咏十。《诗纪》九十四。）  

【梦见故人诗】  

觉罢方知恨。人心定不同。谁能对角枕。长夜一边空。（○玉台新咏十。《诗纪》九十四。）  

【有期不至诗】  

黄昏信使断。衔怨心凄凄。回灯向下榻。转面暗中啼。（○玉台新咏十。《诗纪》九十四。○逯按。以上三首。《诗纪》编入刘令娴诗。非是。）  

李镜远  

【咏日诗】  

始临东岳观。俄升若木枝。萍实讵俦彩。合扇且惭规。北林耿初曜。圆窗鉴早曦。照庭馀雪尽。映檐溜滴垂。徘徊匝花树。煜爚满春池。柳阴裁靡靡。帘影复离离。曾泉岂亭舍。桑榆忽在斯。回戈安得中。长绳不可羁。冲情爱景落。清宴惜光驰。温晖徒已荷。深心窃自知。（○《类聚》一作李镜远诗。《初学记》一、文苑英华百五十一并作日诗。《诗纪》九十三。）  

【蜨蝶行】  

青年已布泽。微虫应节欢。朝出南园里。暮依华叶端。菱舟追或易。风池度更难。群飞终不远。还向玉阶兰。（○《乐府诗集》六十一。《诗纪》九十三。）  

鲍子卿  

【咏画扇诗】〖《诗纪》云。玉台新本作高爽者非。今从旧本。下同。〗  

细丝本自轻。弱彩何足眄。直为发红颜。谬成握中扇。乍奉长门立。时承柏梁宴。思妆开已掩。歌容隐而见。但画双黄鹄。莫画孤飞燕。（○玉台新咏五。《类聚》六十九作高爽。《诗纪》九十四。）  

【咏玉阶诗】〖《诗纪》云。玉台新本作何子朗者非。〗  

玉阶已夸丽。复得临紫微。北户接翠幄。南路抵金扉。重叠通日影。参差藏月辉。轻苔染珠履。微淀拂罗衣。独笑昆山曲。空见青凫飞。（○玉台新咏五。《诗纪》九十四。）  

王枢  

【古意应萧信武教诗】  

朝取饥蚕食。夜缝千里衣。复闻南陌上。日暮采莲归。青苔覆寒井。红药间青薇。人生乐自极。良时徒见违。何由及新燕。双双还共飞。（○玉台新咏五。《诗纪》九十四。）  

【至乌林村见采桑者因有赠】〖玉台作聊以赠之。〗诗  

遥见提筐下。翩妍实端妙。将去复回身。欲语先为笑。闺中初别离。不许觅新知。空结茱萸带。敢报木兰枝。（○玉台新咏五。《诗纪》九十四。）  

【徐尚书座赋得阿怜诗】  

红莲披早露。玉貌映朝霞。飞燕啼妆罢。顾插步摇花。溘匝金钿满。参差绣领斜。暮还垂瑶帐。香灯照九华。（○玉台新咏五。《诗纪》九十四。）  

汤僧济  

【咏渫井得金钗诗】  

昔日倡家女。摘花露井边。摘花还自插。照井还自怜。窥窥终不罢。笑笑自成妍。宝钗於此落。从来非一年。翠羽成泥去。金色尚如先。此人今何在。此物今空传。（○玉台新咏八。《类聚》七十作渫井得金钗。《初学记》七作深井得金钗。《御览》七百十八作梁阳济泄井得金钗诗。《诗纪》九十四。）  

顾煊  

〈煊。爵里未详。有钱谱一卷。〉  

【赋得露诗】  

飞空犹蕴状。集物始成华。萎黄病秋菊。厌浥长春芽。非唯溥蔓草。颇亦变蒹葭。仍增江海浪。聊点木兰花。（○《初学记》二。文苑英华百五十六作顾恺。《诗纪》九十四。又万花谷后二作顾煊诗。引华、葭二韵。）  

王脩已  

【九日诗】  

霜威始落翠。寒气初入堂。隋珠烂似烛。悬黎疑夜光。舞步因弦折。歌声随袂扬。夜深闻漏缓。檐虚觉唱长。（○《类聚》四。《诗纪》九十三。又《初学记》四、古今岁时杂咏三十三并引堂、光二韵。）  

王孝礼〈金楼子著书篇有王孝祀。未知即此人否。〉  

【咏镜诗】  

可怜不自识。终尔因镜中。分眉一等翠。对面两边红。转身先见动。含笑逆相同。犹嫌镜里促。看人未好通。（○《类聚》七十。《诗纪》九十四。）  

范筠  

【咏慎火诗】  

〖南越志曰：广州有树。可以御火。山北谓之慎火。或谓之戒火。多种屋上。〗  

兹卉信丛丛。微荣未足奇。何期糅香草。遂得绕花池。忘忧虽无用。止焰或有施。早得建章立。幸{蓺灬}柏梁垂。（○《类聚》八十一。《诗纪》九十四。）  

【咏蓍诗】  

数奇不可偶。性直谁能纡。祯蔡优灵异。祥云降温腴。（○《类聚》八十二。高似孙纬略一。《诗纪》九十四。）  

甄固  

【奉和世子春情诗】  

昨晚褰帘望。初逢双燕归。今朝见桃李。不啻数花飞。已愁春欲度。无复寄芳菲。（○玉台新咏八。《诗纪》九十四。）  

王环  

【代西封〖玉台作丰。〗侯美人诗】  

於今辞宴语。方念泣离违。无因从朔雁。一向黄河飞。（○玉台新咏十。《诗纪》九十四。）  

江伯瑶  

【和定襄侯楚越衫诗】  

裁缝在箧笥。薰鬓带馀香。开著不忍看。一见落千行。（○玉台新咏十。《诗纪》九十四。）  

刘泓  

【咏繁华诗】  

可怜宜出众。的的最分明。秀眉开双眼。风流著语声。（○玉台新咏十。《诗纪》九十四。）  

王湜〖《诗纪》云。以下三人见梁词人丽句。〗  

〈湜。梁太子洗马王锡子。仕后梁官至都官尚书。萧岿之二十年卒。〉  

【赠情人诗】  

雨骤行人断。云聚独悲深。傥更逢归雁。一一传情心。（○古诗类苑九十五。《诗纪》九十四。）  

李孝胜  

【咏安仁得果诗】  

潘岳河边返。情知掷果多。闭甍听不见。无奈识车何。（○古诗类苑百二十四。《诗纪》九十四。）  

谈士云  

【咏安仁得果诗】  

月上河阳县。来看洛阳花。掷果人相<门多>。非是故停车。（○古诗类苑百二十四。《诗纪》九十四。）  

张骞  

【咏跃鱼应诏诗】  

戢鳞隐繁藻。颁首承绿漪。何用游溟澥。且跃天渊池。（○《类聚》九十六。《诗纪》九十四。）  

明少遐  

【诗】  

灯花寒不结。（○酉阳杂俎十二。）  

刘憺  

【惊早露诗】  

九畹凝芳叶。百草莹新珠。盈荷虽不润。拂竹竟难枯。（○《初学记》二。文苑英华百五十六。《诗纪》九十四。）  

贺文标  

【咏春风诗】  

排帘动轻幔。泛水拂垂杨。本持飘落蕊。翻送舞衣香。（○《类聚》一。文苑英华百五十六。《诗纪》九十四。）  

萧若静  

【石桥诗】  

连延过绝涧。迢递跨长津。已数逢仙客。兼曾度獦人。（○《类聚》九。《诗纪》九十四。）  

萧欣〈《诗纪》云。见梁词人丽句。〉  

〈欣。安成王秀之孙。炀王机之子。萧詧践位。以欣袭机封。历侍中、中书令、尚书仆射、尚书令。萧岿之二十三年卒。有集三十卷。〉  

【还宅作诗】  

时平有道泰。世诐交情离。寄言谢公叔。千载留清规。（○古诗类苑八十四。《诗纪》九十四。）  

王金珠  

【子夜四时歌】  

〖古今乐录曰：吴声十曲。一曰子夜。二曰上柱。三曰凤将雏。四曰上声。五曰欢闻。六曰难闻变。七曰前溪。八曰阿子。九曰丁督护。十曰团扇郎。并梁所用曲。凤将雏以上三曲。古有歌。今不传。上声以下七曲。内有包明月制舞前溪一曲。馀并王金珠所制。〗  

【春歌三首】  

朱日光素水。黄华映白雪。折梅待佳人。共迎阳春月。（○玉台新咏十作梁武帝。《乐府诗集》四十四。  

《诗纪》九十四。）  

阶上香入怀。庭中花照眼。春心郁如此。情来不可限。（○同上）  

吹漏不可停。断弦当更续。俱作双思引。共奏同心曲。（○《乐府诗集》四十四。《诗纪》九十四。）  

【夏歌二首】  

玉盘贮朱李。金杯盛白酒。本欲持自亲。复恐不甘口。（○玉台新咏十作梁武帝。《乐府诗集》四十四。《诗纪》九十四。）  

垂帘倦类热。卷幌乘清阴。风吹合欢帐。直动相思琴。（○《乐府诗集》四十四。《诗纪》九十四。）  

【秋歌二首】  

叠素兰房中。劳情桂杵侧。朱颜润红粉。香汗光玉色。（○《乐府诗集》四十四。《诗纪》九十四。）  

紫茎垂玉露。绿叶落金樱。著锦如言重。衣罗始觉轻。（○同上）  

【冬歌】  

寒闺周黼帐。锦衣连理文。怀情入夜月。含笑出朝云。（○玉台新咏十作梁武帝。《乐府诗集》四十四。《诗纪》九十四。）  

【子夜变歌】  

七彩紫金柱。九华白玉梁。但歌绕不去。含吐有馀香。（○玉台新咏十作梁武帝秋歌。《乐府诗集》四十五。《诗纪》九十四。）  

【上声歌】  

花色过桃杏。名称重金琼。名歌非下里。含笑作上声。（○玉台新咏十作梁武帝。《乐府诗集》四十五。《诗纪》九十四。）  

【欢闻歌】  

艳艳金楼女。心如玉池莲。持底报郎恩。俱期游梵天。（○玉台新咏十作梁武帝。《乐府诗集》四十五。《诗纪》九十四。）  

【欢闻变歌】  

南有相思木。合影复同心。游女不可求。谁能识得音。（玉台作息空阴。○玉台新咏十作梁武帝欢闻歌。《乐府诗集》四十五。《诗纪》九十四。）  

【阿子歌】  

可怜双飞凫。飞集野田头。饥食野田草。渴饮清河流。（○《乐府诗集》四十五。《诗纪》九十四。）  

【丁督护歌】  

黄河流无极。洛阳数千里。轗轲戎旅间。何由见欢子。（○玉台新咏十作宋孝武帝。《乐府诗集》四十五。《诗纪》九十四。）  

【团扇郎】  

手中白团扇。净如秋团月。清风任动生。娇声任意发。（玉台作娇香承意发。○玉台新咏十作梁武帝。《乐府诗集》四十五。《诗纪》九十四。○逯按。王金珠吴声歌词。有自作者。有改用梁武帝乃至宋孝武帝所作者。玉台取原作。故仍题梁武帝。乐府本之歌录。故云王金珠。）  

包明月  

【前溪歌】  

当曙与未曙。百鸟啼窗前。独眠抱被叹。忆我怀中侬。单情何时双。（○《乐府诗集》四十五。《诗纪》九十四。）  

王氏  

〈卫敬瑜妻。霸城王整姊。年十六而夫亡。父母舅姑欲嫁之。乃截耳为誓。〉  

【连理诗】  

〖南史曰：贞女亡婿。种树百株。墓前柏树。忽成连理。一年许还复分散。女乃为《诗》曰：〗  

墓前一株柏。连根复并枝。妾心能感木。颓城可足奇。（○南史张景仁传。《诗纪》九十四。）  

【孤燕诗】  

〖南史曰：贞女所居。户有燕巢。常双飞来去。后忽孤飞。贞女感其偏栖。乃以缕系脚为志。后岁此燕更来。犹带前缕。女复为《诗》曰：〗  

昔年无偶去。今春犹独归。故人恩既重。不忍复双飞。（○南史张景仁传。《御览》九百二十二。《太平广记》二百七十。事类赋燕赋注。《诗纪》九十四。）  

刘氏  

〈王淑英妻。刘绘女。〉  

【昭君怨】  

一生竟何定。万事良难保。丹青失旧仪。匣玉成秋草。相接辞关泪。至今犹未燥。汉使汝南还。殷勤为人道。（○玉台新咏八作和昭君怨。《类聚》三十作王昭君怨诗。文苑英华二百四。《乐府诗集》五十四。《诗纪》九十四。）  

【暮寒诗】  

梅花自烂熳。百舌早迎春。逾寒衣逾薄。未肯惜腰身。（○玉台新咏十。《诗纪》九十四。）  

【赠夫诗】  

妆铅点黛拂轻红。鸣环动佩出房栊。看梅复看柳。泪满春衫中。（○玉台新咏十作王淑英妇赠答。《诗纪》九十四。）  

刘令娴  

〈令娴。徐悱妻。刘孝绰妹。称刘三娘。悱为晋安郡卒。丧还建邺。令娴为祭文。辞甚凄怆。〉  

【和婕妤怨诗】  

日落应门闭。愁思百端生。况复昭阳近。风传歌吹声。宠移终不恨。谗枉太无情。只言争分理。非妒舞腰轻。（○玉台新咏八。《类聚》三十。文苑英华二百四作昭君怨。《乐府诗集》四十三作班婕妤。《诗纪》九十四。）  

【答唐娘七夕所穿鍼诗】  

倡人助汉女。靓妆临月华。连针学并蒂。萦缕作开花。孀闺绝绮罗。揽赠自伤嗟。虽言未相识。闻道出良家。曾停霍君骑。经过柳惠车。无由一共语。暂看日升霞。（○玉台新咏六作徐悱。古今岁时杂咏二十五。《诗纪》九十四。）  

【答外诗二首】  

花庭丽景斜。兰牖轻风度。落日更新妆。开帘对春树。鸣鹂叶中舞。戏蝶花间骛。调琴本要欢。心愁不成趣。良会诚非远。佳期今不遇。欲知幽怨多。春闺深且暮。（○玉台新咏六。《类聚》十八作梁徐悱妻刘氏诗。《诗纪》九十四。）  

东家挺奇丽。南国擅容辉。夜月方神女。朝霞喻洛妃。还看镜中色。比艳似知非。摛词徒妙好。连类顿乖违。智夫虽已丽。倾城未敢希。（○同上）  

【听百舌诗】  

庭树旦新晴。临镜出雕楹。风吹桃李气。过传春鸟声。净写山阳笛。全作洛滨笙。注意欢留听。误令妆不成。（○《类聚》九十二。文苑英华三百二十九。《诗纪》九十四。）  

【题甘蕉叶示人诗】  

夕泣已非疏。梦啼太真数。唯当夜枕知。过此无人觉。（○玉台新咏十。《诗纪》九十四。）  

【摘同心栀〖玉台作支。〗子赠谢娘因附此诗】  

两叶虽为赠。交情永未因。同心何处恨。栀子最关人。（○玉台新咏十。《诗纪》九十四。）  

【光宅寺诗】  

长廊欣目送。广殿悦逢迎。何当曲房里。幽隐无人声。（○玉台新咏十。《诗纪》九十四。）  

沈满愿  

〈满愿。征西记室范靖妻。有集三卷。〉  

【王昭君叹二首】  

早信丹青巧。重货洛阳师。千金买蝉鬓。百万写蛾眉。（○玉台新咏十。《类聚》三十作昭君叹诗。文苑英华二百四作昭君怨。《乐府诗集》二十九作昭君叹。《诗纪》九十四。）  

今朝犹汉地。明旦入胡关。高堂歌吹远。游子梦中还。（玉台云。一本云情寄南云反。思逐北风还。文苑作高堂歌吹少。游子梦中还。注云。一作情寄南云返。思逐北风还。乐府云。一作高堂歌吹少。游子梦中还。○玉台新咏十。文苑英华二百四。《乐府诗集》二十九。《诗纪》九十四。）  

【挟琴歌】  

逶迤起尘唱。宛转绕梁声。调弦可以进。蛾眉画未成。（○《乐府诗集》六十三作当垆曲。《乐府诗集》八十六。《诗纪》九十四。）  

【映水曲】  

轻鬓学浮云。双蛾拟初月。水澄正落钗。萍开理垂发。（○玉台新咏十。《乐府诗集》七十七。《诗纪》九十四。）  

【登栖曲】  

凭高川陆近。望远阡陌多。相思隔重岭。相忆限长河。（○《乐府诗集》七十七。《诗纪》九十四。）  

【越城曲】〖《诗纪》云。乐府无名。与登楼曲相次。〗  

别怨凄歌响。离啼湿舞衣。愿假乌栖曲。翻从南向飞。（○《乐府诗集》七十七佚作者名。次登楼曲后。《诗纪》九十四。）  

【晨风行】  

理楫令舟人。停舻息旅薄河津。念君劬劳冒风尘。临路挥袂泪沾巾。飙流劲润逝若飞。山高帆急绝音徽。留子句句独言归。中心Ａ５５Ａ５５将依谁。风弥叶落永难索。神往形返情错漠。循带易缓愁难却。心之忧矣颇销铄。（○《乐府诗集》六十八。《诗纪》九十四。）  

【彩毫怨】  

叶下洞庭初。思君万里馀。露农香被冷。月落锦屏虚。欲奏江南曲。贪封冀北书。书中无别意。帷帐久离居。（○四溟诗话四。）  

【戏萧娘诗】  

明珠翠羽帐。金蒲绿绡帷。因风时暂举。想像见芳姿。清晨插步摇。向晚解罗衣。托意风流子。佳情讵可私。（○玉台新咏五。《类聚》十八。《诗纪》九十四。）  

【咏灯诗】  

绮筵日已暮。罗帷月未归。开花散鹄彩。含光出九微。风轩动丹焰。冰宇澹青辉。不吝轻蛾绕。惟恐晓蝇飞。（○玉台新咏五。《类聚》八十。《初学记》三十五。万花谷续八作范靖妇诗。《诗纪》九十四。）  

【咏五彩竹火笼诗】  

可怜润霜质。纤剖复毫分。织作回风苣。制为萦绮文。含芳出珠被。耀彩接缃裙。徒嗟今丽饰。岂念昔凌云。（○玉台新咏五。《类聚》七十。《御览》七百十一。《诗纪》九十四。○《诗纪》云。剖出楚山筠。织成湘水纹。寒销九微火。香传百和薰。氤氲拥翠被。出入随缃裙。徒悲今丽质。岂念昔凌云。右见诗话补遗。与此小异。故并录之。）  

【咏步摇花诗】  

珠华萦翡翠。实叶间金琼。剪葆不似制。为花如自生。低枝拂绣领。微步动瑶瑛。但令云髻插。蛾眉本易成。（《诗纪》云。律祖作谅非桃李节。弥令蜂蝶惊。○玉台新咏五。《诗纪》九十四。又《类聚》七十引琼、生、琼三韵。《御览》七百十五作步摇花诗。引琼、生、英三韵。○逯按。律祖末联乃佚句而非异文。知玉台亦为节录。应补入此二句。）  

庾成师  

【远期篇】  

忆别春花飞。已见秋叶稀。泪粉羞明镜。愁带减宽衣。得书言未反。梦见道应归。坐使红颜歇。独掩青楼扉。（○《类聚》四十二。《乐府诗集》十八。《诗纪》九十三。）  

## 梁诗卷二十九  

【杂歌谣辞】  

【歌辞】  

【荆州民为始兴王憺歌】  

〖梁《书》曰：憺为荆州刺史。厉精为治。广辟屯田。减省力役。曹无留事。下无滞狱。天监六年。州大水。江溢堤坏。憺亲率府将吏。冒雨赋丈尺筑治之。雨甚水壮。众皆恐。或请憺避焉。憺曰：王尊尚欲身塞河堤。我独何心以免。邴州在南岸。数百家见水长惊走。登屋缘树。憺募人救之。一口赏一万。州民乃以免。又分遣行诸郡。遭水死者给棺槥。失田者与粮种。民为之歌曰：〗  

始兴王。民之爹。赴人急。如水火。何时复来哺乳我。（○梁书始兴忠武王传。南史始兴忠武王传。《乐府诗集》八十六、《诗纪》九十七并作始兴王歌。）  

【北军为韦睿歌】  

〖南史曰：梁临川静惠王宏为扬州刺史。天监中。武帝诏宏都督诸军侵魏。宏以帝之介弟。所领皆器甲精新。军谷甚盛。北人以为百数十年所未之有。军次洛口。前军克梁城。诸将欲乘胜深入。宏闻魏援近。畏懦不敢进。召诸将欲议旋师。吕僧珍曰：知难而退。不亦善乎。柳玭等不从。宏不敢违群议。停军不进。魏人知其不武。遗以巾帼。北军乃歌云云。武谓韦睿也。〗  

不畏萧娘与吕姥。但畏合肥有韦武。（○南史梁临川静惠王宏传。《乐府诗集》八十六、《诗纪》九十七并作北军歌。）  

【鄱阳民为陆襄歌二首】  

〖梁《书》曰：陆襄。吴郡人。大通七年。出为鄱阳内史。先是郡民鲜于琛服食修道。大同元年。遂结其门徒。杀广陵令王筠。有众万馀人。将出攻郡。襄先已帅民吏修城隍为备御。及贼至。连战破之。生获琛。馀众逃散。时邻郡豫章、安成等守宰。案治党与。因求贿货。皆不得其实。或有善人尽室罹祸。惟襄郡部枉直无滥。民作歌曰云云。又有彭、李二家。先因忿争。遂相诬告。襄引入内室。不加责诮。但和言解喻之。二人感恩。深自咎悔。乃为设酒食。令其尽欢。酒罢。同载而还。因相亲厚。民又歌曰云云。〗  

鲜于平后善恶分。民无枉赖陆君。（○梁书陆襄传。南史陆襄传。《乐府诗集》八十六、《诗纪》九十七并作鄱阳歌。）  

陆君政。无怨家。斗既罢。仇共车。（○同上）  

【南豫州民为夏侯兄弟歌】  

〖梁《书》曰：夏侯夔为豫州刺史。於苍陵立堰。溉田千馀顷。境内赖之。夔兄亶。先居此任。兄弟并有恩惠。百姓歌之曰：〗  

我之有州。赖彼夏侯。前兄后弟。布政优优。（○梁书夏侯亶传。南史夏侯亶传。《白帖》二十一。《御览》二百五十六。《乐府诗集》八十六作夏侯歌。《诗纪》九十七作夏侯歌。）  

【梁武帝接民间为萧恪歌】  

〖南史曰：南平王恪为雍州刺史。年少。未闲庶务。委之群下。百姓每通一辞。数处输钱。方得闻彻。宾客有江仲举、蔡薳、王台卿、庾仲雍四人俱被接遇。并有蓄积。故人间歌曰云云。帝接之曰云云。寻以庐陵王代为刺史。恪还奉见。武帝以人间语问之。恪大惭。不敢一言。〗  

江千万。蔡五百。王新车。庾大宅。主人愦愦不如客。（○南史南平王恪传。《御览》二百五十四引三国典略。《乐府诗集》八十六作雍州歌。）  

【谣辞】  

【北方童谣】  

〖南史曰：梁武帝时。魏降人王足陈计求堰淮水以灌寿阳。足引北方童谣云云。帝发淮阳户丁及战士二十万筑之。以康绚督其事。南起浮山。北抵巉石。堰成。长九里。高二十丈。夹堤并树杞柳。军人安堵其上。魏军竟溃而归。水之所及。方数百里。魏寿阳城戍。稍徙顿八公山。〗  

荆山为上格。浮山为下格。潼沱为激沟。并灌钜野泽。（○梁书康绚传。南史康绚传。《御览》七十三引梁典。《御览》三百二十一。《诗纪》九十七。）  

【洛阳童谣】  

〖南史曰：大通初。武帝遣飙勇将军陈庆之送魏北海王元颢还北主魏。转战而前。连破魏军。颢入洛阳宫。御前殿。改元大赦。于时上党王元天穆来攻。庆之又大破之。庆之麾下悉著白袍。所向披靡。先是洛阳人歌云云。至是果验。〗  

名军大将莫自牢。千兵万马避白袍。（○梁书陈庆之传。南史陈庆之传。《诗纪》九十七作洛阳歌。）  

【梁武帝时谣】  

〖南史曰：萧范。梁武帝之从子也。为都督、雍州刺史。抚循将士。尽得欢心。时论者谓范欲为贼。又童谣云云。然卒无验。〗  

莫匆匆。且宽公。谁当作天子。草覆车边已。（○南史翻阳王范传。《诗纪》九十七作雍州童谣。）  

【昭明为太子时谣】  

〖南史曰：梁武帝天监元年十一月。立长子统为皇太子。时民间有谣。按鹿子开者。反语为来子哭也。后太子果薨。  

是时长子欢为徐州刺史。以嫡孙次应嗣位。而帝意在晋安王。犹豫未决。及立晋安王为皇太子。而欢止封豫章郡王还任。谣言心徘徊者。未定也。城中诸少年逐欢归去来者。复还徐方之象也。统即昭明太子也。〗  

鹿子开城门。城门鹿子开。当开复未开。使我心徘徊。城中诸少年。逐欢归去来。（○南史昭明太子传。）  

【山阴民为丘仲孚谣】  

〖梁《书》曰：丘仲孚迁山阴令。居职甚有声称。百姓为之谣曰云云。前世傅琰父子、沈宪、刘玄明相继宰山阴。并有政绩。言仲孚皆过之也。〗  

二傅沈刘。不如一丘。（○梁书丘仲孚传。《御览》二百六十七。《乐府诗集》八十七。）  

【普通中童谣】  

〖梁《书》曰：侯景既据寿春。启求锦万匹。领军朱异议送青布以给之。景得布悉用为袍衫。因尚青色。普通中童谣曰云云。后景果乘白马。兵皆青衣。〗  

青丝白马寿阳来。（○梁书侯景传。又南史侯景传、隋书五行志、《乐府诗集》八十九俱作大同中童谣。《御览》六百九十三、《诗纪》九十七作大同中童谣。）  

【侯景时的脰乌童谣】  

〖南史曰：侯景既克建邺。修饰台城及朱雀宣阳等门。童谣曰：〗  

的脰乌。拂朱雀。还与吴。（○南史侯景传。《诗纪》九十七作景时童谣。）  

【侯景即位时童谣】  

〖南史曰：又童谣曰云云。时都下王侯庶姓五等庙树。咸见残毁。唯文宣太后庙四周柏树独郁茂。及景篡。修南郊路。令伐此树以立三桥。始斫南面十馀株。再宿悉枿生。便长数尺。时既冬日。翠茂如春。贼恶之。使悉斫杀。识者以为昔僵柳起於上林。乃表汉宣之兴。今庙树重青。必彰陕西之瑞。又景床东边香炉无故堕地。景呼东西南北皆谓为厢。景曰：此东厢香炉那忽下地。议者以为湘东军下之徵。〗  

脱青袍。著芒屩。荆州天子挺应著。（○南史侯景传。《御览》六百九十八引梁书。《诗纪》九十七作侯景时童谣。）  

【江陵童谣】  

〖南史曰：侯景既诛。传首至江陵。元帝命枭於市三日。然后煮而漆之。以付武库。先是江陵谣言云云。景首既至。元帝付李季长宅。宅东即苦竹町也。既加鼎镬。既用市南水焉。〗  

苦竹町。市南有好井。荆州军。杀侯景。（○南史侯景传。《诗纪》九十七。作江陵谣。）  

【湘东王府中为鱼宏徐绲谣】  

〖南史曰：绲为湘东王镇西谘议参军。颇好声色。侍妾数十。醉而闭门尽歌。有时载伎。肆意游行。时襄阳鱼弘亦以豪侈称。於是府中谣曰云云。然其物玩次於弘也。〗  

北路鱼。南路徐。（○南史徐绲传。）  

【柳达摩引北方童谣】  

〖南史曰：齐遣柳达摩领兵侵梁。陈霸先命侯安都败之。达摩谓众曰：顷在北。童谣云云。侯景服青已倒于此。今吾徒衣黄。岂谣言验邪。〗  

石头捣两裆。捣青复捣黄。（○南史陈武帝纪。《诗纪》九十七作北童谣。）  

【梁时童谣】  

〖南史曰：梁兵既胜齐兵。于时以赏俘贸酒者。一人裁得一醉。先是童谣曰：〗  

虏万夫。入五湖。城南酒家使虏奴。（○南史陈武帝纪。《御览》三百二十三引三国典略。《诗纪》九十七童谣。）  

【梁末童谣】  

〖南史曰：梁末有童谣。及王僧辩灭。说者以为僧辩本乘巴马。以击侯景。马上郎。王字也。尘谓陈也。江东谓羖羊角为皂荚。隋氏姓杨。杨。羊也。言陈终灭於隋也。〗  

可怜巴马子。一日行千里。不见马上郎。但有黄尘起。黄尘污人衣。皂荚相料理。（○南史陈本纪赞。《乐府诗集》八十九。《诗纪》九十七。又《御览》九百六十引起、理二韵。）  

【百姓为萧正德父子谣】  

〖南史曰：临贺王正德与侯景同逆。其后梁室倾覆既由正德。百姓至闻临贺郡名亦不欲道。童谣云云。其恶之如此。〗  

宁逢五虎入市。不欲见临贺父子。（○南史临川王宏传附正德传。《乐府诗集》八十七、《诗纪》九十七并作梁童谣。）  

【鸟山童谣】  

〖梁陈故事曰：武帝时有童谣言云云。江左以鸟名山者悉凿。按陈高祖则长兴雉山人也。〗  

鸟山出天子。（○太平寰宇记九十四。）  

【三馀童谣】  

〖梁陈故事曰：梁武时有童谣云云。武帝于馀干、馀杭、馀姚为禳厌之法。其时长兴有馀干山、馀罂水、馀鱼里。盖陈高祖长兴三馀人也。〗  

夫子之居在三馀。（○太平寰宇记九十四。）  

【谚语】  

【后人引梁世谚论史职】  

〖隋《书》曰：自史官废绝久矣。魏晋已来。其道逾替。南董之位。以禄贵游。故梁世谚曰云云。〗  

上车不落则著作。体中保如则秘书。（○《颜氏家训》勉学篇。隋书经籍志。《御览》二百三十三引魏书。《乐府诗集》八十七引南史作宋时谣。）  

【梁元帝引谚论占雨】  

〖金楼子曰：余初至荆州。卜雨。时孟秋之月。阳亢日久。月旦虽雨。俄而便晴。有人云谚曰：〗  

雨月额千里赤。（○金楼子自序。御鉴七百二十八。）  

【刘昼引谚】  

〖刘子新论曰：有智而不能施。非智也。能施而不能应速者。亦非智也。谚曰云云。此之谓也。〗  

力贵突。智贵卒。（○刘子新论贵速篇。）  

【刘昼引古谚】  

〖刘子新论曰：古谚曰：〗  

深不绝涓泉。稚子浴其渊。高不绝丘陵。跛羊游其巅。（○风雅逸篇八。）  

【任昉引南海俗谚】  

〖述异记曰：凡珠有龙珠。龙所吐者。蛇所吐者。南海俗谚云云。言蛇珠贱也。〗  

蛇珠千枚。不及玫瑰。（○述异记下。）  

【任昉引越人谚】  

〖述异记曰：越人谚云。〗  

种千亩木奴。不如一龙珠。（○述异记下。）  

【颜之推引江南谚论书法】  

〖《颜氏家训》曰：真草书亦微须留意。江南谚云。〗  

尺牍书疏。千里面目。（○《颜氏家训》杂艺篇。）  

【时人为张氏语】  

〖梁《书》曰：张稷。吴郡人。与族兄充、融、卷等俱知名。时人称曰：〗  

充融卷稷。是为四张。（○梁书张稷传。）  

【时人为王谢子弟语】  

〖梁《书》曰：王筠静好学。与兄泰齐名。陈郡谢览。览弟举。亦有重誉。时人为之语曰云云。炬是泰。养即筠。并小字也。〗  

谢有览举。王有养炬。（○梁书王筠传。）  

【时人为张融陆杲语】  

〖梁《书》曰：陆杲。吴郡吴人。少好学。工书画。舅张融有高名。杲风韵举动颇类於融。时称之曰：〗  

无对日下。惟舅与甥。（○梁书陆杲传。）  

【时人为何子朗语】  

〖梁《书》曰：何思澄。东海郯人。初思澄与宗人逊及子朗俱擅文名。时人语曰云云。子朗字世明。早有才思。时人语曰云云。〗  

东海三何。子朗最多。（○梁书何思澄传。《颜氏家训》勉学篇。南史何思澄传。《诗纪》九十七作三何歌。）  

人中爽爽何子朗。（○梁书何思澄传。南史何思澄传。《诗纪》九十七作三何歌。）  

【时人为王志王彬语】  

〖南史曰：王志善藁隶。当时以为楷法。志弟揖。揖弟彬。好文章。习篆隶。与志齐名。时人为之语曰：〗  

三真六草。为天下宝。（○南史王彬传。《诗纪》九十七作王彬歌。）  

【时人为鲍正语】  

〖南史曰：鲍正、鲍至并才艺知名。俱为湘东王上佐。正好交游。无日不适人。人为之语曰：〗  

无处不逢鸟噪。无处不逢鲍佐。（○南史鲍客卿传。《诗纪》九十七作鲍佐谣。）  

【巴东行人为庾子舆语】  

〖南史曰：庾域出守巴西。子子舆以蜀路险难。启求侍从。以孝养获许。父迁宁蜀。子舆亦相随。及父卒。哀恸将绝者再。奉丧还乡。秋水犹壮。巴东有淫预石。高出二十许丈。及秋至。则才如见焉。次有瞿塘大滩。行旅忌之。部伍至此。石犹不见。子舆抚心长叫。其夜五更水忽退减。安流而下。及度。水复旧。行人为之语曰：〗  

淫预如幞本不通。瞿塘水退为庾公。（○南史庾域传。）  

【时人为玉莹语】  

〖南史曰：王莹既为公。须开黄阁。宅前促。欲买南邻宋侃半宅。侃惧见侵。货得钱百万。莹乃回阁向东。〗  

欲向南。钱可贪。遂向东。为黄铜。（○南史王莹传。）  

【省中为贺琛语】  

〖南史曰：贺琛仕梁为散骑常侍。领尚书左丞。参礼仪事。每进见。武帝与语。常移晷刻。故省中语云云。琛容止闲雅。故时人呼之。〗  

上殿不下有贺雅。（○梁书贺琛传。南史贺琛传。《御览》二百十三。又二百二十四引三国典略。《诗纪》九十七作有中语。）  

【时人为丁觇语】  

〖《颜氏家训》曰：梁孝元前在荆州。有丁觇者。洪亭民耳。颇善属文。殊工草隶。孝元书记一皆使典之。军府轻贱。多未之重。耻令子弟。以为楷法。时语云云。吾雅爱其手迹。常所宝持。〗  

丁君十纸。不敌王褒数字。（○《颜氏家训》慕贤篇。）  

【都下为禅师语】  

〖梁《书》曰：有惠岩、惠议道人。并住东安寺。学行精整。为道俗所所推。时斗场寺多禅师。都下为之语曰：〗  

斗场禅师窟。安东谈议林。（○《御览》六百五十五。）  

【任昉引古诗论魏武陵】  

〖述异记曰：邺中铜駞乡。魏武帝陵下铜駞石。大各二。古《诗》云：〗  

石犬不可吠。铜駞徒尔为。（○述异记。）  

【任昉引古诗论香泉】  

〖述异记曰：吴故宫亦有香水溪。俗云西施浴处。至今馨香。古《诗》云：〗  

安得香水泉。濯朗衣上尘。（○述异记。）  

【相和歌辞】  

【相和曲】  

【陌上桑】  

日出秦楼明。条垂露尚盈。蚕饥心自急。开奁妆不成。（○《乐府诗集》二十八。）  

【清商曲辞】  

【西曲歌】  

【攀杨枝】  

〖古今乐录曰：攀杨枝。倚歌也。攀杨枝。梁时作。〗  

自从别君来。不复著绫罗。画眉不注口。施朱当柰何。（○乐府诗四十九。《诗纪》四十二、九十七。）  

【附】  

【乐府诗】  

〖述异记曰：吴王夫差立春宵宫。为长夜之饮。造千石酒钟。又作天池。池中造青龙舟。日与西施为水嬉。又有别馆在句容。楸梧成林。乐府云云。是也。〗  

梧宫秋。吴王愁。（○广博物志三十六。《诗纪前集》三作吴夫差时童谣。）  

【横吹曲辞】  

【梁鼓角横吹曲】  

〖横吹曲。其始亦谓之鼓吹。马上奏之。乃军中之乐也。其后分为二部。有箫笳者为鼓吹。用之朝会道路。有鼓角者为横吹。用之军中。马上所奏者是也。《晋书》乐志曰：横吹有鼓角。又有胡角。即胡乐也。汉张骞入西域。传其法於西京。唯得摩诃兜勒一曲。李延年因胡曲更造新声二十八解。企喻本此歌。《唐书》乐志曰：北狄乐。其可知者鲜卑、吐谷浑、部落稽三国。皆马上乐也。后魏乐府始有北歌。即所谓真人代歌是也。代都时。命掖庭宫女晨夕歌之。周隋世与西凉乐杂奏。今存者五十三章。其名可解者六章。慕容可汗、吐谷浑、部落稽、钜鹿公主、白净皇太子、企喻也。其不可解者。多可汗之辞。北虏之俗。呼主为可汗。吐谷浑又慕容别种。知此歌是燕、魏之际鲜卑歌也。其辞虏音。竟不可晓。梁鼓吹又有大白净皇太子、小白净皇太子、企喻等曲。隋鼓吹有白净皇太子曲。与北歌校之。其音皆异。又有半和、企喻、北敦。盖曲之变也。〗  

【企喻歌】〖四曲。企歌本北歌。〗  

〖古今乐录曰：企喻歌四曲。或云后又有二句。头毛堕落魄。飞扬百草头。最后男儿可怜虫一曲。是苻融诗。本云深山解谷口。把骨无人收。与今传者小异。〗  

男儿欲作健。结伴不须多。鹞子经天飞。群雀两向波。  

放马大泽中。草好马著膘。牌子铁裲裆。钅互鉾鸐尾条。  

前行看后行。齐著铁裲裆。前头看后头。齐著铁钅互鉾。  

男儿可怜虫。出门怀死忧。尸丧狭谷中。白骨无人收。（○《乐府诗集》二十五。《诗纪》九十六。）  

【琅琊王歌辞】〖八曲〗  

〖古今乐录曰：琅琊王歌八曲。或云阴凉下又有二句云。盛冬十一月。就女觅冻浆。最后云。谁能骑此马。唯有广平公。按《晋书》载记。广平公。姚弼兴之子。泓之弟也。〗  

新买五尺刀。悬著中梁柱。一日三摩娑。剧於十五女。  

琅琊复琅琊。琅琊大道王。阳春二三月。单衫绣裲裆。  

东山看西水。水流盘石间。公死姥更嫁。孤儿甚可怜。  

琅琊复琅琊。琅琊大道王。鹿鸣思长章。愁人思故乡。  

长安十二门。光门最妍雅。渭水从垄来。浮游渭桥下。  

琅琊复琅琊。女郎大道王。孟阳三四月。移铺逐阴凉。  

客行依主人。愿得主人强。猛虎依深山。愿得松柏长。  

懀马高缠鬃。遥知身是龙。谁能骑此马。唯有广平公。（○《乐府诗集》二十五。《诗纪》九十六。）  

【钜鹿公主歌辞】〖三曲〗  

〖《唐书》乐志曰：梁有钜鹿公主歌。似是姚苌时歌。其词华音。与北歌不同。〗  

官家出游雷大鼓。细乘犊车开后户。  

车前女子年十五。手弹琵琶玉节舞。  

钜鹿公主殷照女。皇帝陛下万几主。（○《乐府诗集》二十五。《诗纪》九十六。）  

【紫骝马歌辞】〖六曲〗  

〖古今乐录曰：十五从军征以下是古诗。〗  

烧火烧野田。野鸭飞上天。童男娶寡妇。壮女笑杀人。  

高高山头树。风吹叶落去。一去数千里。何当还故处。  

十五从军征。八十始得归。道逢乡里人。家中有阿谁。  

遥看是君家。松柏冢累累。兔从狗窦入。雉从梁上飞。  

中庭生旅谷。井上生旅葵。舂谷持作飰。采葵持作羹。  

羹飰一时熟。不知饴阿谁。出门东向看。泪落沾我衣。（○《乐府诗集》二十五。《诗纪》九十六。）  

【紫骝马歌】  

〖古今乐录曰：与前曲不同。○《诗纪》云。郭茂倩以此为梁曲。见简文诗注。〗  

独柯不成树。独树不成林。念郎锦裲裆。恒长不忘心。（○《乐府诗集》二十五。《诗纪》九十六。）  

【黄淡思歌】〖四曲〗  

〖古今乐录曰：思音相思之思。按李延年造横吹曲二十八解。有黄覃子。不知与此同否。〗  

归归黄淡思。逐郎还去来。归归黄淡百。逐郎何处索。  

心中不能言。腹作车轮旋。与郎相知时。但恐傍人闻。  

江外何郁拂。龙洲广州出。象牙作帆樯。绿丝作帏繂。  

绿丝何葳蕤。逐郎归去来。（此下疑脱两句。○《乐府诗集》二十五。《诗纪》九十六。）  

【地驱乐歌】〖四曲〗  

〖古今乐录曰：侧侧力力以下八句。是今歌有此曲。最后云不可与力。或云各有努力。〗  

青青黄黄。雀石颓唐。槌杀野牛。押杀野羊。  

驱羊入谷。自羊在前。老女不嫁。蹋地唤天。  

侧侧力力。念君无极。枕郎左臂。随郎转侧。  

摩将郎须。看郎颜色。郎不念女。不可与力。（○《乐府诗集》二十五。《诗纪》九十六。）  

【地驱乐歌】  

〖古今乐录曰：与前曲不同。〗  

月明光光星欲堕。欲来不来早语我。（○《乐府诗集》二十五。《诗纪》九十六。）  

【雀劳利歌辞】  

雨雪霏霏雀劳利。长觜饱满觜饥。（○《乐府诗集》二十五。《诗纪》九十六。）  

【慕容垂歌辞三曲】  

〖《晋书》载记曰：慕容本名。寻以谶记。乃去夬。以垂为名。慕容隽僣号。封重为吴王。徙镇信都。太元八年。自称燕王。〗  

慕容攀墙视。吴军无边岸。我身分自当。枉杀墙外汉。  

慕容愁愤愤。烧香作佛会。愿作墙里燕。高飞出墙外。  

慕容出墙望。吴军无边岸。咄我臣诸佐。此事可惋叹。（○《乐府诗集》二十五。《诗纪》九十六。）  

【陇头流水歌】〖三曲〗  

〖古今乐录曰：乐府有此歌曲。解多於此。辛氏三秦记曰：陇渭西关。其陂九回。上有清水。四注流下。俗歌云。〗  

陇头流水。流离西下。念吾一身。飘旷野。  

西上陇阪。羊肠九回。山高谷深。不觉脚酸。  

手攀弱枝。足逾弱泥。（○《乐府诗集》二十五。《诗纪》九十六。）  

【陇头歌辞】〖三曲〗  

陇头流水。流离山下。念吾一身。飘然旷野。  

朝发欣城。暮宿陇头。寒不能语。舌卷入喉。  

陇头流水。鸣声幽咽。遥望秦川。心肠断绝。（○《乐府诗集》二十五。《诗纪》九十六。○逯按。此歌与上陇头流水皆改用古辞。）  

【隔谷歌】〖二曲〗  

〖古今乐录曰：前云无辞。乐工有辞如此。〗  

兄在城中弟在外。弓无弦。箭无栝。食粮乏尽若为活。救我来。救我来。  

兄为俘虏受困辱。骨露力疲食不足。弟为官吏马食粟。何惜钱刀来我赎。（○《乐府诗集》二十五。《诗纪》九十六。）  

【淳于王歌】〖二曲〗  

肃肃河中育。育熟须含黄。独坐空房中。思我百媚郎。  

百媚在城中。千媚在中央。但使心相念。高城何所妨。（○《乐府诗集》二十五。《诗纪》九十六。）  

【东平刘生歌】  

东平刘生安东子。树木稀。屋里无人看阿谁。（○《乐府诗集》二十五。《诗纪》九十六。）  

【捉搦歌】〖四曲〗  

粟谷难舂付石臼。弊衣难护付巧妇。男儿千凶饱人手。老女不嫁只生口。  

谁家女子能行步。反著夹禅后裙露。天生男女共一处。愿得两个成翁妪。  

华阴山头百丈井。下有流水彻骨冷。可怜女子能照影。不见其馀见斜领。  

黄桑柘屐蒲子履。中央有丝两头系。小时怜母大怜婿。何不早嫁论家计。（○《乐府诗集》二十五。《诗纪》九十六。）  

【折杨柳歌辞】〖五曲〗  

上马不捉鞭。反折杨柳枝。蹀座吹长笛。愁杀行客儿。  

腹中愁不乐。愿作郎马鞭。出入擐郎臂。蹀座郎膝边。  

放马两泉泽。忘不著连羁。担鞍逐马走。何见得马骑。  

遥看孟津河。杨柳郁婆娑。我是虏家儿。不解汉儿歌。  

健儿须快马。快马须健儿。必跋黄尘下。然后别雄雌。（○《乐府诗集》二十五。《诗纪》九十六。）  

【折杨柳枝歌】〖四曲〗  

上马不捉鞭。反拗杨柳枝。下马吹长笛。愁杀行客儿。  

门前一株枣。岁岁不知老。阿婆不嫁女。那得孙儿抱。  

敕敕何力力。女子临窗织。不闻机杼声。只闻女叹息  

问女何所思。问女何所忆。阿婆许嫁女。今年无消息。（○《乐府诗集》二十五。《诗纪》九十六。）  

【幽州马客吟歌辞】〖五曲〗  

快马常苦瘦。剿儿常苦贫。黄禾起羸马。有钱始作人。  

荧荧帐中烛。烛灭不久停。盛时不作乐。春花不重生。  

南山自言高。只与北山齐。女儿自言好。故入郎君怀。  

郎著紫袴褶。女著彩夹裙。男女共燕游。黄花生后园。  

黄花郁金色。绿蛇衔珠丹。辞谢床上女。还我十指环。（○《乐府诗集》二十五。《诗纪》九十六。）  

【慕容家自鲁企由谷歌】  

郎在十重楼。女在九重阁。郎非黄鹞子。那得云中雀。（○《乐府诗集》二十五。《诗纪》九十六。）  

【高阳乐人歌】〖二曲〗  

〖古今乐录曰：魏高阳王乐人所作也。又有白鼻騧。盖出於此。〗  

可怜白鼻騧。相将入酒家。无钱但共饮。画地作交赊。  

何处<舌枼>觞来。两颊色如火。自有桃花容。莫言人劝我。（○《乐府诗集》二十五。《诗纪》九十六。）  

【木兰诗二首】  

〖《诗纪》云。古今乐录曰：木兰不知名。浙江西道观察使兼御史中丞韦元甫续附入。又云。古文苑作唐人木兰诗。○逯按。十二转勋制始於唐。建立明堂在武则天时。韦元甫乃唐代宗时人。古文苑以为唐人作。良是。〗  

唧唧何力力。木兰当户织。不闻机杼声。唯闻女叹息。问女何所思。问女何所忆。女亦无所思。女亦无所忆。昨夜见军帖。可汗大点兵。军书十二卷。卷卷有爷名。阿爷无大儿。木兰无长兄。愿为市鞍马。从此替爷征。东市买骏马。西市买鞍鞯。南市买辔头。北市买长鞭。朝辞爷娘去。暮宿黄河边。不闻爷娘唤女声。但闻黄河流水鸣溅溅。旦辞黄河去。暮宿黑山头。不闻爷娘唤女声。但闻燕山胡骑声啾啾。万里赴戎机。关山度若飞。朔气传金柝。寒光照铁衣。将军百战死。壮士十年归。归来见天子。天子坐明堂。策勋十二转。赏赐百千强。可汗问所欲。木兰不用尚书郎。愿駞千里足。送儿还故乡。爷娘闻女来。出郭相扶将。阿姊闻妹来。当户理红妆。小弟闻姊来。磨刀霍霍向猪羊。开我东阁门。坐我西间床。脱我战时袍。著我旧时裳。当窗理云鬓。对镜帖花黄。出门看火伴。火伴始惊惶。同行十二年。不知木兰是女郎。雄兔脚扑朔。雌兔眼迷离。两兔傍地走。安能辨我是雄雌。（○古文苑四。文苑英华三百三十三。《乐府诗集》二十五。广《文选》十二。《诗纪》九十六。又草堂诗笺五前出塞注引一句。）  

木兰抱杼嗟。借问复为谁。欲闻所慽慽。感激强其颜。老父隶兵籍。气力日衰耗。岂足万里行。有子复尚少。胡沙没马足。朔风裂人肤。老父旧羸病。何以强自扶。木兰代父去。秣马备戎行。易却纨绮裳。洗却铅粉妆。驰马赴军幕。慷慨携干将。朝屯雪山下。暮宿青海傍。夜袭月支肤。更携于阗羌。将军得胜归。士卒还故乡。父母见木兰。喜极成悲伤。木兰能承父母颜。却卸巾鞲理丝簧。昔为烈士雄。今复娇子容。亲戚持酒贺。父母始知生女与男同。门前旧军都。十年共崎岖。本结兄弟交。死战誓不渝。今也见木兰。言声虽是颜貌殊。惊愕不敢前。叹重徒嘻吁。世有臣子心。能如木兰节。忠孝两不渝。千古之名焉可灭。（○《乐府诗集》二十五。广《文选》十二。《诗纪》九十六。）  
