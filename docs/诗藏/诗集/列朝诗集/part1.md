---
title: 第1部分
index: true
icon: editor
order: 1
category:
  - 诗藏
  - 诗集
  - 列朝诗集
tag:
  - 钱谦益
  - 明
---

列朝诗集 明 钱谦益  

## ●序  

毛子子晋刻《历朝诗集成，余抚之忾然而叹。毛子问曰：“夫子何叹？”余曰：“有叹乎？余之叹，盖叹孟阳也。”曰：“夫子何叹乎孟阳也？”曰：“录诗何始乎？自孟阳之读《中州集始也。孟阳之言曰：‘元氏之集诗也，以诗系入，以人系传，《中州之诗，亦金源之史也。吾将仿而为之。吾以采诗，子以庀史，不亦可乎？’山居多暇，撰次国朝诗集几三十家，未几罢去。此天启初年事也。越二十馀年而丁开宝之难，海宇板荡，载籍放失，濒死讼系，复有事于斯集。托始于丙戌，彻简于己丑。乃以其间论次昭代之文章，蒐讨朝家之史乘，州次部居，发凡起例，头白汗青，庶几有日。庚寅阳月，融风为灾，插架盈箱，荡为煨烬。此集先付杀青，幸免于秦火汉灰之馀。于乎悕矣！追□始事，宛如积劫。奇文共赏，疑义相析，哲人其萎，流风迢然。惜孟阳之草创斯集，而不获丹铅甲乙，奋笔以溃于成也。翟泉鹅出，天津鹃啼，海录谷音，咎徵先告。恨余之不前死，从孟阳于九京，而猥以残魂余气，应野史亭之遗忏也。哭泣之不可，叹于何有！故曰余之叹叹孟阳也。”  

曰：“元氏之集，自甲讫癸。今止于丁者，何居？”曰：“癸，归也。于卦为归藏，时为冬令。月在癸曰极。丁，丁壮成实也。岁曰强圉。万物盛于丙，成于丁，于戊。于时为朱明，四十强盛之年也。金镜未坠，珠囊重理，鸿朗庄严，富有日新天地之心声，文之运也。”“然则，何以言集而不言选？”曰：“备典故，采风谣，汰冗长，访幽仄，铺陈皇明，发挥才调，愚窃有志焉。讨论风雅，别裁伪体，有孟阳之绪言在，非吾所敢任也，请以俟世之作者。”  
孟阳名嘉燧，新安程氏，侨居嘉定。其诗录《丁集中。余虞山蒙叟钱谦益也。集之告成，在玄黓执徐之岁，而序作于元月十有三日。  

## ●乾集之上  

太祖高皇帝二十八首  

【神凤操】  
钧天奏兮列丹墀，俄翩翩兮凤凰仪。敛翱翔兮栖梧枝，彼观德兮直为我辞。  

【思亲歌】  
苑中高树枝叶云，上有慈乌乳雏勤。雏翎少乾呼教飞，腾翔哑哑朝与昏。  
有时力及随飞去，有时不及枝内存。呼来呼去翎羽硬，万里长风两翼振。  
父母双飞紧相随，雏知返哺天性真。吾思昔日微庶民，苦哉憔悴堂上亲。  
歔欷歔欷梦寐心不泯，人而不如鸟乎将何伸。  

【钟山】  
游山智盘旋，俯谷仰奇巅。松声细入耳，云生水石边。  
敲竹猿长啸，临弆视鹿眠。白鹤来天翅，玄羽衣裳鲜。  
采芝携桂子，任意恣蹁跹。野人溪外语，黄莺啭更便。  
山静鸟归疾，林深紫暮烟。樵还渔罢钓，畅饮乐吾年。  

【又】  
暑往钟山阿，岩幽清兴多。薰风自南发，森松鸣弦歌。  
玄猿啸白日，丹凤巢桐柯。灵芝秀深谷，祥云盛嵯峨。  
树隙观天碧，天清似绿荷。迥闻樵采木，曲涧沿珠螺。  
鸟乐山深邃，予欢颜亦和。野人逢问处，乐道正婆娑。  

【钟山赓吴沉韵】  
嵯峨倚空碧，环山皆拱伏。遥岑如剑戟，迩洞非茅屋。  
青松秀紫崖，白石生玄谷。  
岩畔毓灵芝，峰顶森神木。  
时时风雨生，日日山林沐。  
和鸣尽啼莺，善举皆飞鹄。  
山中道者禅，陇头童子牧。  
试问几经年，答云常辟谷。  

【赓僧韵】  
天台五百尊，方寸皆明月。  
月影弥千江，何曾有暂歇。  
为斯妙用通，今古长不灭。  
昔当悬挂时，诚非凡可越。  
住世及应真，几度阿僧劫。  
假锡作梯航，泛海涛如雪。  
一旦杳无踪，暂与沙门别。  
倏忽群禅中，孰能为机泄。  
禅心旷无迹，如海亦何竭。  
僧本具他心，宗门常合辙。  

【宝光废塔】  
宝塔摩青苍，招提岁久荒。  
秋高栖俊隼，夜深月影长。  
寂寂星摇荡，飞霞入栋梁。  
守僧都去尽，萤火作灯光。  
鬼哭思禅度，遗经风日张。  
独有来巢燕，呢喃似宣扬。  
停骖伤古意，云合草头黄。  
闻说当年盛，钟鱼彻上方。  

【大祀】  
晨驾旌旄列队行，龙旗遥映凤城明。  
护霜云外天颜碧，笼水烟边山色青。  
新岁野郊春气霭，今朝村市晓晴生。  
鞠躬稽首参天处，四海讴歌贺太平。  

【钟山云】  
踞蹯千古肇豪英，王气葱葱五色精。  
岩虎镇山风偃草，潭龙嘘气水明星。  
天开万载兴王处，地辟千秋永朕京。  
咸以六朝亨替阅，前祯祯后后嘉祯。  

【谕临蒸县官】  
临蒸邑治绝殊方，嶪重山碧翠行。  
溪曲羊肠岚杂雾，树蟠龙体雨飞汤。  
墨云隙处天澄水，苍海空中日曜阳。  
好把寸心问民瘼，当迁离瘴任潇湘。  

【闻人岭南郊行】  
极目山云杂晓烟，女萝遥护岭松边。  
陆行尽服岚霞气，水宿频吞虬蜃涎。  
晨仰际峰观拥日，暮看临海泊来船。  
信知百越风尘异，黑发人居不待年。  

【咏南越】  
边邑深隍嵌叠峰，土民食粟扣时舂。  
云山溪水常相合，烟树藤萝每自封。  
岭外瘴温鸣蟋蟀，海滨郁热显掞鳙。  
常思不律皆由此，数月朱颜别旧容。  

【竹榦青乐钓】  
旷浦澄天湿晓烟，智人乐钓稳沙前。  
蓑轻雨霁云收谷，钓掷纶枢水映船。  
举棹欲归江月上，挂帆已近暮霞边。  
汀芦处处飞萤火，照彻渔村饮不眠。  

【牧羊儿土鼓】  
群羊朝牧遍山坡，松下常吟乐道歌。  
土鼓抱时山鬼听，石泉濯处涧鸥和。  
金华谁识仙机密，兰渚何知道术多。  
岁久市中终得信，叱羊洞口白云过。  

【横秋风吹笛】  
西风落木绽黄花，牛背村童笛正佳。  
曾识倚楼人听处，每闻吹月鹤升遐。  
苍江一色浑秋意，红叶初光衬晚华。  
冷露下天星斗润，烟波声到是谁家。  

【沧浪翁泛海】  
海天漠漠际无穷，巨舰樯高挟两龙。  
帆饱已知风力劲，舵宽方觉水情雄。  
鳌鱼背上翻飞浪，蛟蜃鬐头触见虹。  
何日定将归泊处，也应系缆水晶宫。  

【题神乐道士】  
仙翁调鹤欲扶穹，万里风头浩气雄。  
翎背稳乘空廓外，丹光横驾宇寰中。  
飞符到处雷神集，役剑长驱疠鬼穷。  
见说黄芽心地转，更于何趣觅仙宗。  

【云衲野人】  
山人修道几经年，闻说飡松足意便。  
时以断云完故衲，日将流水灌新田。  
常勤侣鹤岩崖下，寂静俦猿烟雾边。  
欲访未知何处住，料应霞举已成仙。  

【钟子炼丹】  
翠微高处渺青烟，知子机藏辟谷坚。  
丹鼎铅砂勤火候，溪云岩谷傲松年。  
潭龙掣雹深渊底，崖虎风生迥洞边。  
径已苔蒙人未履，昂霄足蹑斗牛天。  

【东风】  
我爱东风从东来，花心与我一般开。  
花成子结因花盛，春满乾坤始凤台。  

【新雨水】  
片云风驾雨飞来，顷刻凭看遍九垓。  
楹外近聆新水响，遥穹一碧见天开。  

【雨坠应落花赓徐瑛韵】  
人道春归实不归，但知结实蕊枝稀。  
昨朝一夜如膏雨，正是花成子就时。  

【又赓吴哲韵】  
时近清和气愈浓，雨催花实喜晴风。  
篱边点点如钱大，尽是青青间绿红。  

【又赓宋璲韵】  
清和未至尚春风，花幕园林似锦红。  
细雨只教成子速，蕊飞彩蝶最多功。  

【雪诗赓曹文寿韵】  
翩翻飞舞布田垓，似絮还疑玉蕊梅。  
一夜扑窗春蝶戏，好风吹去又推来。  

【又赓张翼韵】  
腊前三白旷无涯，应是天公降六花。  
九曲河深凝底冻，张骞无处再乘槎。  

【游钟山】  
钟山阳谷梵王家，帝释台前优钵花。  
游戏但闻师子吼，比丘身衣锦袈裟。  

【思老试壮】  
因过雕鞍见马肥，迎风振鬛试霜蹄。  
试将旧日弓弯看，箭入弦来月样齐。  
建文惠宗让皇帝三首  

【逊国后赋诗】  
牢落西南四十秋，萧萧华发已盈头。  
乾坤有恨家何在，江汉无情水自流。  
长乐宫中云气散，朝元阁上雨声愁。  
新蒲细柳年年绿，野老吞声哭未休。  

【金竺长官司罗永庵题壁】  
风尘一夕忽南侵，天命潜移四海心。  
凤返丹山红日远，龙归沧海碧云深。  
紫微有象星还拱，玉漏无声水自沉。  
遥想禁城今夜月，六宫犹望翠华临。  
阅罢《楞严磬懒敲，笑看黄屋寄昙标。  
南来瘴岭千层迥，北望天门万里遥。  
款段久忘飞凤辇，袈娑新换衮龙袍。  
百官此日知何处，惟有群乌早晚朝。  
太宗文皇帝二首  

【赐太子少师姚广孝七十寿诗（二首）】  
寿介逃虚子，耆年尚未央。  
功名跻辅弼，声誉籍文章。  
昼静槐阴合，秋清桂子香。  
国恩期必报，化日正舒长。  
玉露滋芳席，奎魁照碧空。  
斯文逢盛世，学古振儒风。  
未可还山隐，当存报国忠。  
百龄有余庆，写此寿仙翁。  
（御书用紫粉金龙笺，后题云“八月十三日”，旁有“为善最乐”图书。少师携至常熟，入余庆书院，谒文靖公祠。其守僧净心，少同衣钵，谓之曰：“御诗有‘余庆’二字，留此永镇山门。”今在院中）。  
仁宗昭皇帝九首  

【上元观鳌山诗】  
盛时调玉烛，佳节灿华灯。  
象纬当黄道，鳌峰拥帝京。  
金莲春放早，宝月夜同明。  
圣寿天长久，讴歌乐太平。  

【池亭纳凉】  
夏日多炎热，临池憩午凉。  
雨滋槐叶翠，风过藕花香。  
舞燕来青琐，流莺出建章。  
援琴弹雅操，民物乐时康。  

【早朝】  
淡月低蒨鹊，祥云绕建章。  
金门森羽卫，宝鼎霭名香。  
日上东方曙，风轻晓殿凉。  
千官朝退后，谘访接贤良。  

【江楼秋望】  
远碧接天涯，登临景自佳。  
蘋洲晴亦雪，枫岸昼常霞。  
落雁过前浦，浮鸥傍浅沙。  
竹篱高晒网，茅屋是渔家。  

【秋风】  
玉律转清商，金飚送晚凉。  
轻飘梧叶坠，暗度桂花香。  
月下生林籁，天边展雁行。  
吹嘘禾黍熟，万顷似云黄。  

【桃园春晓】  
曙光犹未分，芳园露华炫。  
碧桃千万树，鲜妍如锦绚。  
隔林莺语滑，两两间关啭。  
掖垣将启扉，漏箭传声远。  
花底候宫车，更觉东风软。  

【阳春曲】  
迟迟丽日照春空，阵阵芳尘花信风。  
依依弱柳含娇翠，烂烂夭桃埋浅红。  
黄莺飞上花间语，似劝游人邀酒侣。  
醉烧银烛作夜游，瞬息桃花落红雨。  

【冬至日赐右春坊赞善梁潜】  
侍从有嘉士，朝端斯得人。  
夙昔自卿至，接见情益亲。  
旦夕资论纳，岂独词华新。  
仲冬风日暄，和气如阳春。  
湛湛樽中酒，欢然对良晨。  

【蝶恋花（题九月海棠）】  
烟抹霜林秋欲困，吹破胭脂，便觉西风润。翠袖怯寒愁一寸，谁家庭院黄昏信。明月修容生远恨，旋摘余娇，簪满佳人鬓。醉倚小阑花影近，不应先有春风分。  
宣宗章皇帝四十二首  

【祖德诗九章】  
上天信崇高，临下明以赫。  
元季政昏乱，帝用厌夷狄。  
眷求令德宗，视乃善庆积。  
沛然启其祥，疆宇俾开辟。  
恭惟我仁祖，躬备大圣德。  
天性禀纯粹，温恭而允塞。  
笃志在仁义，兼亦贵稼穑。  
宝玉之所藏，山川被光泽。  
维时属遘屯，畎亩之自适。  
进退与道俱，玉德怀贞白。  
皇天鉴昭晰，宝命所繇锡。  
笃生太祖圣，配天立人极。  
海内如鼎沸，土壤分割折。  
苍生靡怙恃，俯伏毙毒螫。  
仗剑起濠梁，奉天拯焚溺。  
再驾定东南，一举下西北。  
旷哉六合内，腥秽悉荡涤。  
三光复宣朗，五典重修饬。  
远齐尧舜功，近过汤武绩。  
遂令普天下，休养乐生息。  
太宗削奸回，维统奠宗祐。  
圣文既炳焕，神武尤赫奕。  
贤才尽登用，秉德各修职。  
庶邦承覆载，贡献来九译。  
昭考抚盈成，至仁弘隐恻。  
民安视如伤，恭己临万国。  
继志与述事，夙夜怀兢惕。  
皇风益清穆，皇道弥正直。  
正本所自隆，仁祖实启迪。  
祥源深且广，天派肆洋溢。  
圣神绍传序，茂衍万世历。  
造商本玄王，兴周美后稷。  
兹予嗣鸿业，时几谨申饬。  
四圣赫在天，悠久贻法式。  
保佑赖深眷，负荷愧余力。  
稽首陈咏歌，庶用示无攵。  

【招隐歌】  
（宣德六年敕曰：“朕惟贤者致治之具肆，即位以来，屡诏有司举德行才智之士，将与共图治道。然林泉岩谷必有远引而不轻出者，朕夙夜念之，不能已也。夫枉己求售，非志士之本心；洁身独善，岂圣贤之中道。故尝作《招隐之歌，使幽远之贤皆知朕志，庶几幡然有奋起者。卿等为国重臣，特示观之。举贤为国，人臣之忠，其必有以勉副斯意，勿徒视为空言可也。）”  
吾观天地化育功，四序五行实任之。  
轩辕尧舜致熙皞，亦有六相兼皋夔。  
君臣共济自往古，大厦岂是一木为！  
况予凉薄资，九五承大宝。  
四海之广兆姓繁，侧席仁贤翼王道。  
长林大泽，高丘巨壑，岂无怀才抱德者，萧散幽闲乐其乐。  
扣舷清歌弄绿水，结巢云松招白鹤。  
云松苍苍白鹤飞，翠萝摇曳春风时。  
朝镵黄独，夕茹紫芝，放歌《考槃什，吟咏《梁甫词。  
如玉在璞韬其辉，天之生才将有为。  
屡下求贤诏，明珠宁无遗？  
中夜有怀起待旦，劳心咨求忘日宴。  
嗟尔贤人，何乐空谷？  
有莘幡然起畎亩，傅岩何尝终版筑。  
磻溪白首还鹰扬，卧龙亦复兴南阳。  
旱岁人间望霖雨，大川利涉需舟航。  
嗟尔贤人，无为徘徊！  
石泉麋鹿非尔伍，风雨天路为尔开。  
脱却芰荷衣，挂在青涧隈。  
翩翩命驾蒲轮来，黄金如山筑高台。  
待尔为咏台与莱，无为令我怅望思难裁。  

【喜雪歌】  
（宣德六年十二月辛巳敕曰：“腊后五日之夜，大雪，迨旦而霁，盖丰年之祥也。因作《喜雪之歌，与群臣同乐之。已命光禄赐宴，其悉醉而归。”）  
一冬晴明人不厌，腊月雪飞尤所喜。  
从古农占重三白，来年有秋预可拟。  
昨夜长风广莫来，号空卷地初停雷。  
斯须漫漫撒玉屑，千树万树梅花开。  
大地平铺皆一色，光辉未数琼瑶白。  
四山苍翠不可寻，但见凌空耸银壁。  
凭高四顾真奇观，日上扶桑朝不寒。  
昔人劳农享腊惟此时，更说来年丰有期。  
村村腰鼓聚宴饮，庶几时平今见之。  
嗟予菲德临九五，燮理功能寄丞辅。  
举觞相乐拜天庥，永念皇天与皇祖。  

【御制山水图歌赐长春真人刘渊然归南京】（有序）  
（长春真人刘渊然事太祖皇帝、太宗皇帝、仁宗皇帝以至于朕，凡历四朝。阐玄元之妙，著感通之功，摅恭秉诚，老而逾笃。今已耄年，志存闲佚，辞归南京。朕重其去也，因取孔子仁智寿乐之旨，援笔作山水图赐之，而题诗其端，以寓所以眷厚于老成之意云。）  
东华之东湛明景，彩霞环绕蓬莱境。  
琼芝瑶草春不穷，丹光夜动黄金鼎。  
渊然老仙崆峒客，万里归来此栖息。  
手持如意青芙蓉，两脸潮红头雪白。  
头上玉琢冠，身中云绣衣。  
朝朝飞神驭炁超汗漫，直上太清朝紫微。  
腰间腾龙双宝剑，秋水光晶寒潋滟。  
啸风呼霆作霖雨，屡注仙瓢苏下土。  
功成敛用归希夷，玄天至道本无为。  
眼看民患忍坐视，恤人亦体天之慈。  
旦来谢别何匆匆，骑鹤径度江之东。  
江东龙盘虎踞五云表，钟山翠接三茅峰。  
茅家兄弟青冥上，白日骖鸾定相访。  
还来赤松子，亦有安期生。  
上朝南极寿昌星，好山好水清且明。  
西方出金桃，南斗斟云液。  
长生有曲舞且歌，年过广成千二百。  
宣德七年二月二十六日  

【猗兰操】  
（昔孔子自卫反鲁，隐居谷中，见兰之茂，与众草为伍，自伤不逢时，而托为此操。予虑在野之贤有未出者，故拟作焉。）  
兰生幽谷兮晔晔其芳，贤人在野兮其道则光。  
嗟兰之茂兮众草为伍，於乎贤人兮汝其予辅。  
宣德七年正月二十日  

【草书歌】  
（朕几务之余，游心载籍。及遍观古人翰墨，有契于怀，尝赋《草书歌以寓意焉。以尔日侍之劳，书以赐之。）  
草书所自何所授，初变楷法为章奏。  
当时作者最得名，崔瑗杜度张伯英。  
三人真迹已罕见，后来继之有羲献。  
笔端变化妙入神，逸态雄姿看劲健。  
风惊电掣浮云飞，蛟龙奋跃猛虎驰。  
汉晋草法千载师，张颠藏真亦绝奇。  
一代精艺才数辈，遗墨千人万人爱。  
固知顿挫出腕力，亦用飞动生神采。  
古来篆籀今已讹，何况隶草讹愈多。  
吾书岂必论工緻，诚悬有言当默识。  
宣德七年二月十五日御武英殿书赐程南云  

【绿竹引赐都督孙忠】  
蓟门八月霜华浓，何时种竹能成丛。  
凤城之阳禁苑东，琅玕万树凌青空。  
光摇太液波心月，高出三山顶上松。  
祥飚拂拂来天上，鸣金戛玉声玲珑。  
蓬莱宫中日如年，高柯密叶霏云烟。  
春阳挺秀百花表，秋月增辉仙桂边。  
九夏繁阴覆灵囿，祥麟瑞鹤相周旋。  
六花凝寒群卉老，清标转觉生光妍。  
轩皇昔日初制律，截筒来自昆仑谷。  
江心磻石桃竹枝，斩根剥皮夸紫玉。  
何如蓬莱宫中竹，雨露偏多生意足。  
盘根固节千万年，远胜猗猗淇水澳。  
上林花木熙青春，灵芝瑞草争芳芬。  
爱此苍苍太古色，竹边几度停游轮。  
世云凤凰食竹实，又云凤凰栖竹枝。  
凤笙九奏太平曲，凤兮凤兮今来仪，  
予将拭目而观之。  
宣德四年二月二十二日御武英殿书  

【太液池送黄淮辞政】  
天香早折仙桂枝，笔花五彩开凤池。  
蓬莱之仙直奎璧，近侍九重天咫尺。  
永乐圣人临御初，鞠躬稽首陈嘉谟。  
仁宗监国文华殿，左右谋猷共群彦。  
朕承大宝君万方，相与共理资贤良。  
倾心写情任旧老，而卿引疾先还乡。  
五历星霜复相见，霜须萧萧秋满面。  
是时朝旭光升紫殿明，相对清言良慰情。  
留之累月未尽意，归心又欲东南征。  
太液清泠涵碧藻，杨柳芙蓉相映好。  
凫珝皞鳷弄清波，紫雾红云拂琼岛。  
芳肴在俎酒在壶，工歌《鹿鸣续《白驹。  
君臣大义士所重，心虽庭阙身江湖。  
雁荡峰高高不极，中有谢公旧游迹。  
采芝劚苓可长年，应在天南忆天北。  

【喜雪歌赐兵部尚书张本】  
天气肃肃当严冬，大地凛冽号朔风。  
扶桑曜雪韬瞳鋋，屏翳一色浮鸿蒙。  
斯须素景摇太空，霏花糁叶何茸丰。  
六出巧自造化工，覆纩敷缟远近同。  
缀琼贴瑶缘墙墉，轻盈宛转穿帘栊。  
千门万户光玲珑，积平坎窞增丘封。  
冻合沟渎流靡通，林沼幻出银芙蓉。  
遂令松篁失青葱，翰飞蠕动寂敛踪。  
万枿之暇坐九重，岂不自足鲜与醲。  
一念所重存瘝恫，荷戈披甲防虏戎。  
况复怀此为冲冲，维时预兆年岁丰。  
滋润麰麦消螟螽，腾欢溢喜畎亩农。  

【书愧诗示户部尚书夏原吉】  
关中岁屡歉，民食无所资。  
郡县既上言，能不轸恤之。  
周礼十二政，散货首所宜。  
给帛遣使者，发廪饬有司。  
临轩戒将命，遄往毋迟迟。  
命下苟或后，施济安所期。  
吾闻有道世，民免寒与饥。  
循己不遑宁，因情书愧辞。  

【赐许廓巡抚河南诗】  
河南百州县，七郡所分治。  
前岁农事缺，旱涝始复继。  
衣食既无资，民生曷繇遂。  
顾予位民上，日夕怀忧愧。  
尔有敦厚资，其性勤抚字。  
徙者必辑绥，饥者必赈济。  
咨询必周历，毋惮躬劳棨。  
虚文徒琐碎，所至皆实惠。  
勉旃罄乃诚，庶用副予意。  

【捕蝗诗示尚书郭敦】  
蝗螽虽微物，为患良不细。  
其生实蕃滋，殄灭端匪易。  
方秋禾黍成，芃芃各生遂。  
所欣岁将登，奄忽蝗已至。  
害苗及根节，而况叶与穗。  
伤哉陇亩植，民命之所系。  
一旦尽于斯，何以卒年岁。  
上帝仁下民，讵非人所致。  
修省弗敢怠，民患可坐视？  
去螟古有诗，捕蝗亦有使。  
除患与养患，昔人论已备。  
拯民于水火，勖哉勿玩愒。  

【悯农诗示吏部尚书郭琏】  
农者国所重，八政之本源。  
辛苦事耕作，忧劳亘晨昏。  
丰年仅能给，歉岁安可论。  
既无糠覈肥，安得嵒絮温。  
恭惟祖宗法，周悉今具存。  
遐迩同一视，覆育如乾坤。  
尝闻古循吏，卓有父母恩。  
惟当慎所择，庶用安黎元。  

【减租诗】  
官租颇繁重，在昔盖有因。  
而此服田者，本皆贫下民。  
耕作既劳勤，输纳亦苦辛。  
遂令衣食微，曷以赡其身。  
殷念恻予怀，故迹安得循。  
下诏减十三，行之四方均。  
先王亲万姓，有若父子亲。  
兹惟重邦本，岂曰矜斯人。  

【悯旱诗】  
亢阳久不雨，夏景将及终。  
禾稼纷欲槁，望霓切三农。  
祠神既无益，老壮忧忡忡。  
灊粥不得继，何以至岁穷。  
予为兆民主，所忧与民同。  
仰首瞻紫微，吁天抒精忠。  
天德在发育，岂忍民瘝痾。  
施霖贵及早，其必昭感通。  
翘跂望有淹，冀以苏疲癃。  

【离合藏头七言律诗一首】  
（图一略）  

【潇湘八景画·潇湘夜雨】  
浓云如墨黯江树，九疑山迷天色暮。  
苍松岩下客维舟，鱼龙鼓舞飞烟雾。  
但见长空风雨来，势与云梦相周回。  
三湘淋漓泻银竹，七泽汹涌翻春雷。  
长江横绝巴陵北，一水悠悠漾空碧。  
洪涛巨涨顷刻中，虹桥隐隐无人迹。  
前溪遥见野人家，槿篱茅屋半欹斜。  
高楼谁得江湖趣，坐听潇潇对烛花。  
隔浦钟声来远寺，晓色苍凉喜开霁。  
青天万里白云收，满目湘山翠欲流。  

【潇湘八景画·洞庭秋月】  
洞庭秋水清彻底，岳阳城头月初起。  
巴山落影半湖阴，金波倒浸芙蓉翠。  
须臾素景当瑶空，寒光下烛冯夷宫。  
云梦微茫冰鉴里，沅湘浩荡玉壶中。  
霜华初飞风浪息，万籁无声夜方寂。  
仿佛湘灵汗漫游，虹桥直跨天南北。  
但见鸥汀与鹭洲，折苇寒莎带浅流。  
缟衣纶巾湘中老，高歌取醉岳阳楼。  
回看月下西山去，湖水悠悠自东注。  
洞庭咫尺西南陬，赤岸银河万里秋。  

【潇湘八景画·山市晴岚】  
茅屋几家山下住，长桥遥接山前路。  
湖天雨过晓色开，满市晴岚带烟树。  
远山近山杳霭间，前村后村相弥漫。  
浮蓝积翠久不散，悬崖滴露松稍寒。  
湘市老人头半白，琴仆从容随杖舄。  
林外青帘卖酒家，山殽野蔌渔樵客。  
洞庭春来湖水生，君山到处花冥冥。  
波光澄涵横素练，树色掩映开银屏。  
抚景徘徊看未足，飒飒天风满林麓。  
何人独倚岳阳楼，长笛数声山水绿。  

【潇湘八景画·平沙落雁】  
秋江水落波痕浅，平沙渺渺连天远。  
白瑽红蓼满潇湘，枯苇黄芦迷汉沔。  
鸿雁恒怜泽国秋，数声忽报楚天秋。  
万里避寒违朔漠，几行带雪下汀洲。  
云水微茫少矰缴，岁岁南来欢有托。  
霜田岂乏稻粱谋，江村自得栖迟乐。  
黄鹤楼前铁笛鸣，时惊嘹唳两三声。  
湖通巴蜀寒烟净，天接荆衡暮景澄。  
嗟尔迢迢自荒服，慕恋中华生计足。  
行当懋德覆群生，尽使洪纤皆发育。  
（五六两联连押二“秋”字，因出圣制，未敢轻议。）  

【潇湘八景画·远浦归帆】  
斜阳欲挂晴川树，丹霞远映潇湘浦。  
洞庭湖上接星沙，万里归舟自何处。  
云帆缥缈天际来，势压滔天云浪摧。  
须臾已达汉江曲，江声汹涌如鸣雷。  
汉阳城头夜吹角，暂从鹦鹉洲边泊。  
长笛一声山月低，残灯数点江云薄。  
西蜀滇南与海通，浮波来往自无穷。  
暮天已卷三湘雾，晓日还悬七泽风。  
突兀危楼瞰江水，临眺何人频徙倚。  
寒鸦飞尽淡烟收，浩荡瑶空净如洗。  

【潇湘八景画·渔村夕照】  
岳阳城头望湘浦，芳草垂杨迷古渡。  
晴岚霏白夕阳红，渺渺江村天欲暮。  
渔家茅屋住汀洲，罢钓归来稳系舟。  
自念生涯在网罟，临风高挂向船头。  
出水鲜鳞杂紫蟹，垆头有酒还堪买。  
东邻西舍当此时，欢笑声余歌款乃。  
豚鱼吹浪白连天，隔江贾客促归船。  
余光远映双凫外，残影半落孤鸿边。  
湖上高楼云外起，下瞰湖湘千百里。  
凭高一望楚天低，云树苍苍暮山紫。  

【潇湘八景画·烟寺晚钟】  
烟光漠漠春山紫，古寺深藏万松里。  
夕阳西坠群壑阴，隔林蔼蔼疏钟起。  
潇湘无风波浪停，恍如水底鸣长鲸。  
山僧策杖归来晚，遥听穿云百八声。  
缓急因风如断续，远彻山阿并水曲。  
已随暮角响江城，更送樵歌出林麓。  
乘桥二客心悠然，偶立遥看瀑布泉。  
高山流水有深意，咫尺不闻音韵传。  
乾坤无尘万籁静，朗然空谷声相应。  
高秋正遇晓霜清，分明若向丰山听。  

【潇湘八景画·江天暮雪】  
大江东去天连水，薄暮萧萧朔风起。  
须臾吹却冻云同，六花乱撒沧波里。  
桥南桥北树槎牙，隔浦纷纷集晚鸦。  
马嘶百折蟠云路，犬吠孤村卖酒家。  
俯仰山川同一色，眼前不辨浪花白。  
茫茫七泽与三湘，分明皓彩遥相射。  
渔翁独酌寒江滨，顷刻琼瑶飞满身。  
得鱼醉唱湖南曲，款乃一声天地春。  
有时倚棹弄长笛，洞庭景物清无敌。  
中流迢递望君山，但见遥空耸银壁。  

【瑞香花诗（有引）】  
（瑞香花有数种，或红，或白，或紫，春早盛开，芬馥可爱，盖唐、宋人多有赋咏之者，予亦见诸短篇云。）  
瑞香花，叶如织。其叶非一状，花开亦殊色。或如玛瑙之殷红，或如玉雪之姿容。或含浅绛或深紫，细蕤叠萼芬玲珑。腊后春前花未放，先春独占梅花上。绕枝芳意露毰毸万卉千葩总相护。曈昽旭日照阶墀，淡荡香风拂面时。初疑沉檀爇宝鼎，亦似兰麝熏人衣。瑞香花，树高三尺强。山杏野杏动逾丈，得以幽丛约馥香。  
宣德六年十月二十四日  

【水亭偶成】  
临流亭馆净无尘，落涧流泉处处闻。  
半湿半干花上露，飞来飞去岭头云。  
翠迷洞口松千个，白占林梢鹤一群。  
此地清幽人不到，惟留风月与平分。  

【乐静诗】  
暮色动前轩，重城欲闭门。  
残霞收赤气，新月破黄昏。  
已觉乾坤静，都无市井喧。  
阴阳有恒理，斯与达人论。  

【四景】  
水影虚涵一镜中，晴光摇荡暖云红。  
小桃花重初经雨，弱柳丝柔屡舞风。  
暑雨初过爽气清，玉波荡漾画桥平。  
穿帘小燕双双好，泛水闲鸥个个轻。  
新秋凉露湿荷丛，不断清香逐晓风。  
满目秾华春意在，晚霞澄锦照芙蓉。  
池头六出花飞遍，池水无波冻欲平。  
一望玻璃三百顷，好山西北玉为屏。  

【幸史馆】  
天命余躬抚万方，丹心切切慕虞唐。  
退朝史馆咨询处，回视文星烂有光。  

【过史馆】  
荡荡尧光四表，巍巍舜德重华。  
祖考万年垂统，乾坤六合为家。  

【上林春色】  
山际云开晓色，林间鸟弄春音。  
物意皆含春意，天心允合吾心。  

【咏撒扇】（见梅纯《狷斋日记）  
湘浦烟霞交翠，剡溪花雨生香。  
扫却人间炎暑，招回天上清凉。  
孝宗敬皇帝一首  

【静中吟】  
习静调元养此身，此身无恙即天真。  
周家八百延光祚，社稷安危在得人。  
（先臣李东阳赞曰：“於赫先帝，有灵在天。明为日月，散为云烟。发为文章，星宿森布。二十八字，应宿之数。造化之动，以静为体。万物育焉，天地参矣。其机在我，致用则人。调元代工，有君有臣。大哉王言，众理兼有。惟德与功，为三不朽。在天地间，并久俱长。旧臣哀慕，何日而忘。”）  
武宗毅皇帝四首  
赐大学士杨一清诗  

【致仕还乡】  
时光疾箭催人老，先后恩荣世间少。  
虽然私第保余年，每日心悬侍天表。  

【銮舆幸第】  
车驾亲临茂社堂，玺书高挂耀龙章。  
升平宴罢明良会，盛事流传万载香。  

【拦门劝酒】  
欢饮醺醺出相门，劳卿再四劝金尊。  
南征已定旋师旅，去暴除残第一人。  

【上马留题】  
正德英名已播传，南征北剿敢当先。  
平生威武安天下，永镇江山万万年。  
大明正德龙集庚辰后八月二十日。  
锦堂老人书于大学士杨一清私第。  

【车驾驻润州幸少傅杨公私第欢燕累日恭述六首】  
镇江府同知严时泰  
先朝宰辅寓京师，翠辇临门或有之。  
独是远临家食地，无人得似荷恩私。  
夜深莲炬半烧过，模写神功入咏歌。  
直继诗人《常武什，下看韩愈颂元和。  
柳宿垂光应不虚，百花深处设仙厨。  
不愁调膳无滋味，旧日盐梅尚有余。  
芳园一日驻龙旂，从此清芬胜旧时。  
想是御香零落在，花神收拾上花枝。  
才宣索句便相催，顷刻吟成烛未灰。  
写进御前蒙鉴赏，亲闻天语叹奇才。  
夜深花露滴高枝，还许殷勤进寿卮。  
听得侍臣私共语，天颜喜剧倍常时。  

【又六首】  
国子生臣孙育  
神武威南服，龙舟驾巨涛。  
廑兵宣略远，定乱禹功高。  
日彩浮黄钺，云光动赭袍。  
老臣三稽首，复恐圣躬劳。  
海宇承平日，明良庆会时。  
虹光连井钺，绿野绕参旗。  
荷宠星辰近，承恩雨露私。  
还闻天鉴迩，政积在西陲。  
待隐留仙跸，名园异雒阳。  
礼遵周制度，赋奏汉文章。  
树映螭头晓，花迎雉尾香。  
忽闻鸣凤吹，又进万年觞。  
三顾承恩渥，回銮此日过。  
绮楼辉宝宇，花浦接银河。  
乐奏鸣球叶，歌传在藻多。  
唐虞今复见，盛德迥难磨。  
南阳延帝幄，莘野访臣庐。  
雨骤千军骑，云屯七圣车。  
琼筵张赵瑟，华烛转燕裾。  
史馆行宣付，勋庸合屡书。  
万舞临周宴，清欢一夕同。  
圣情春浩荡，天翰日昭融。  
袅袅金飚度，厌厌玉漏中。  
载歌赓《既醉，花外已鸣钟。  
兴献王睿宗献皇帝一首  

【杨柳】  
金丝缕缕是谁搓，时见流莺为掷梭。  
春暮絮飞清影薄，夏初蝉噪绿阴多。  
依依弱态愁青女，袅袅柔情恋碧波。  
惆怅路歧行客众，长条折尽欲如何。  
世宗肃皇帝二首  

【飨】  
太庙礼成，赐张元辅。  
戊子新正吉，春享祖庙亲。  
祀事欣已成，肃驾回宫宸。  
登辇偶一顾，舆南一辅臣。  
貌奇真才杰，形端气志伸。  
外焉秉贞一，内则抱忠纯。  
诚正辅吾躬，清白饬乃身。  
予喜荷天眷，赍贤作邦仁。  
庶几皋夔辈，望以康斯民。  

【秋日即事诗三章送元辅张罗山（恭录一章）】  
拂暑金风动衮裳，满天商吹动新凉。  
农家万宝收成后，十里遥闻禾黍香。  
神宗显皇帝一首  

【劝学诗】  
斗大黄金印，天高白玉堂。  
不因书万卷，那得近君王。  

## ●乾集之下  

蜀献王六首  

【送希直先生还汉中诗】  
嵋山峨峨，江水泱泱。我疆我理，俾民以康。  
靡言匪衣，靡善匪得。阅士孔多，我敬希直。  
谦以自牧，卑以自持。雍容儒雅，鸾凤之仪。  
有学有识，乃作乃述。追之琢之，金玉之质。  
侍我经筵，不倦以勤。非德不言，非道不陈。  
职思其归，义不可夺。采采者芹，伺教如渴。  
爰秣其马，爰振其衣。拜手稽首，载辞而归。  
昔之来也，春日迟迟。今之归也，凉风凄凄。  
悠悠我心，念子良苦。爰命辞臣，饮饯江浒。  
王道如砥，既哥且咏。八月初吉，抵于南郑。  
沔彼江汉，亦合而流。瞻彼岷峨，郁其相缪。  
心之知矣，临别缱绻。子如我思，道岂云远。  
岁行在子，文闱秋开。较艺至公，迟子西来。  

【赐方教授诗（三首）】  
伊昔开东阁，相看眼独青。  
文章奏金石，衿佩睹仪刑。  
应世游三辅，焉能困一经。  
前星垂炳耀，染翰侍彤庭。  
闻说眼空天下士，只疑身是洛阳人。  
少年有学谈仁义，高论无惭问鬼神。  
九载之官看教育，万言诣阙听敷陈。  
曳裾已在长沙日，知己相逢此志信。  
四十虽闻不动心，平生富贵岂能淫。  
屡蒙论荐来天禄，自负文章入翰林。  
养望也须添白发，观光仍遣教青衿。  
河间好古嗟予慕，多士从游爱子深。  

【送胡志高赴汉中兼柬方希直】  
胡子蜀中士，受公知更深。  
不惮三巴路，欲成仁者心。  
伊昔韩门士，籍湜蒙赏音。  
勖哉今胡子，愿无愧郑林。  

【读基命录】  
武皇称汲黯，近古社稷臣。  
卓乎天地间，百世有余芬。  
宋公廊庙姿，志虑殊精纯。  
由来慕前烈，愿学在斯人。  
虽处江湖远，拟欲践臣邻。  
苟非尧舜道，肯向黼扆陈。  
尝笑贾太傅，前席对鬼神。  
著述累万言，所言皆归仁。  
为君观此书，四海属经纶。  
为臣观此书，有术能致君。  
圣贤友多闻，我亦忝嘉宾。  
持此以赠我，读之至夜分。  
抚卷再三叹，良可騑《典、《坟。  
（孝孺诗序云：“臣近述《基命录，粗载三代帝王宽厚之政，以寓忠爱之私。幸彻睿览过，蒙赐诗宠褒，词高旨远，复增惭荷，谨依韵略陈情，以谢万一云。）”  
宁献王二首，《宫词七十首  

【日蚀】  
光浴咸池正皎然，忽如投暮落虞渊。  
青天俄有星千点，白昼争看月一弦。  
蜀鸟乱啼疑入夜，杞人狂走怨无天。  
举头不见长安日，世事分明在眼前。  
史称王怨望不逊，以《日蚀诗征之，信矣。  

【囊云诗】  
蒸入琴书润，粘来几榻寒。  
小斋非岭上，弘景坐相看。  
（臞仙每月令人往庐山之颠，囊云以归，结小屋曰“云斋”，障以帘幕，每日放云一囊，四壁氤氲袅动，如在岩洞。昔陶弘景行山中，聚云褒内，遇客趣放之为赠。臞仙风致，不减弘景也。余观周宪王有《送雪诗，臞仙囊云，宪王送雪，此宗藩中佳话，可属对也。）  

【宫词一百七首（录七十首）】  
（胡人不能扬舲，海人不能骤骥，所处之地非也。大概宫词之作，出于帝王宫女之口吻，务在亲睹其事，则叙事得其真矣。予生长于深宫之中，岂无以述乎？虽不尽便娟之体，其传染写真之意间有所似，可谓把镜自照，不亦媸乎？乃以百篇叙其事，未知识者为何如耶。永乐戊子五月，臞仙题。）  
阊阖云深锁建章，曈昽旭日射神光。  
紫宸肃肃开黄道，万岁声声拜玉皇。  
楼阁崔嵬起碧霄，微闻仙乐奏箫《韶。  
天风吹落宫人耳，知是彤庭正早朝。  
才开雉扇见宸銮，天乐催朝尽女官。  
宝驾中天临百辟，五云深处仰龙颜。  
太平有象乐时雍，刁斗声间罢夜烽。  
从此宫中无事日，《南风惟奏五弦桐。  
宵旰常存为国心，大庭决政每亲临。  
退朝镇日凭绨几，御笔常书丹扆箴。  
天鸡初报五更筹，万户帘旌控玉钩。  
合殿报传妃子过，御香先到凤墀头。  
银潢斗转挂疏棂，翡翠窗纱夜未扃。  
三弄琴声弹大雅，一帘明月到中庭。  
忽闻天外玉箫声，花下听来独自行。  
三十六宫秋一色，不知何处月偏明。  
（永乐间，上宠幸高丽贤妃权氏秾粹，善吹箫，宫中争效之。故臞仙《宫词有“天外玉箫”及“美人犹自学吹箫”之句，王司彩《宫词亦云“赢得君王留步辇，玉箫嘹亮月明中”，皆纪实也。）  
钧天迭奏昆明池，桃花春暖鱼龙嬉。  
残妆洗作胭脂水，流出宫墙污燕泥。  
十二银屏十二峰，一峰一个绣芙蓉。  
东风吹醒阳台梦，人在珠帘第几重。  
宫花著雨渐应稀，柳絮因风不肯飞。  
恰似太真春睡重，玉容娇惰不胜衣。  
昨夜梅花漏蚤春，和香和月弄精神。  
休教玉笛三更奏，惊起含章梦里人。  
暖日烘晴淑气嘉，春风先发上林花。  
莺朋燕友时相得，似识东城帝子家。  
霁天旭日敞金扉，和气氤氲满禁闱。  
宝殿昼长帘幕静，牡丹花下蝶交飞。  
翡翠空间云母屏，宫娥夜坐数流萤。  
月华淡淡清无暑，笑把瑶笙学凤鸣。  
太液池中翻翠荷，小娃学唱采莲歌。  
画船不系垂杨下，尽日随风漾碧波。  
一点芳心足未休，两般心事上眉头。  
杨花不逐风前舞，偏趁游丝系旧愁。  
溶溶庭院梨花月，风静时闻笑语妍。  
今夜婕妤犹带酒，秋千蹴破柳间烟。  
宝妆蝉鬓軃金翘，露下铜盘月影遥。  
春思逼人眠未稳，閒开棋局度清宵。  
秋来处处捣衣声，小院梧桐月正明。  
促织絮寒霜气白，隔墙谁弄紫鸾笙。  
学画娥眉弄晚妆，娇羞无语暗思量。  
新来未识龙颜面，偷揭珠帘看上皇。  
镇日无人独掩门，梨花月上又黄昏。  
空余孤枕不成寐，拨碎琵琶弹泪痕。  
曲阑开遍紫薇花，晓日曈昽映彩霞。  
几处笙歌鸣别院，不知圣御在谁家。  
玉阑干外木犀开，应是西风昨夜来。  
宫女不知清露重，折花偷插凤凰钗。  
海棠亭上月华明，一夜东风酒半酲。  
隔帘鹦鹉学人语，恰似君王唤小名。  
屈指颦眉叹岁华，总将心事付琵琶。  
不堪弹到关心处，蝴蝶双飞上鬓花。  
庭梧秋薄夜生寒，谁把箜篌别调弹。  
睡觉满身花影乱，池塘风定月团团。  
小院飞花春昼长，竹阴移午上琴床。  
等闲不鼓《求凰操，怕使六宫人断肠。  
自蒙君宠到昭阳，衣袖犹闻宝串香。  
半倚朱门久凝睇，和愁和月待昏黄。  
深院日长瑶草生，重门不见幸车行。  
落花为怨东风急，一夜春归到帝京。  
柳色偏承雨露恩，也将青眼暗窥人。  
可怜不解东风意，仍把柔条绾旧春。  
杏雨纷纷满径迷，穿帘燕补落花泥。  
衔将春色归巢去，辜负莺儿枝上啼。  
自入长安帝子家，一年一见紫薇花。  
花开花落年年事，不管愁人鬓又华。  
拥衾欹枕暗伤心，起坐窗前弄玉琴。  
曾使君王痛怜惜，曲中犹写《白头吟。  
重重帘幕掩流苏，花下相携倒玉壶。  
报道停斟半含醉，踉跄起舞倩人扶。  
寒蝉泣露曳秋声，杨柳枝头淡月明。  
半掩笼门怕关上，今宵犹恐幸车行。  
池塘骤雨打新荷，点点如珠似泪多。  
纵把金针穿不得，几回搔首奈愁何。  
夜半兰房春守宫，龙膏香浥紫金筒。  
封绡一点春无已，几度花开不减红。  
素梅有意为谁香，故出宫墙作淡妆。  
昨夜梦魂清入骨，觉来斜月到椒房。  
幽花竹下自芬芳，旋摘琼葩带露香。  
收拾风光妒春色，六宫从此学新妆。  
庭树团团作翠阴，夜凉清话坐更深。  
无端感起闲愁思，弹到梅花月满琴。  
魫鱼窗冷夜迢迢，海峤云飞月色遥。  
宫漏已沉参倒影，美人犹自学吹箫。  
懒把金针绣凤凰，睡窗绒缕暗留香。  
支颐半晌心如醉，倚遍阑干待晚妆。  
彩胜双双斗凤钗，薄罗金缕燕花牌。  
宫中先得阳和气，知是春从天上来。  
重帘不卷下琼钩，户户迎风雪打头。  
时有笑声来别院，故知宫女笑藏阄。  
一夜瑶花满禁阶，晓来旭日映西斋。  
宫人团雪作狮子，笑把冰簪当玉钗。  
歌扇金书御制诗，桃花风软鹧鸪枝。  
舞回体态娇无力，绝胜当年唤雪儿。  
金碧团屏面面开，琴书盈几列平台。  
晚凉偷把琼箫弄，忽报銮舆圣驾来。  
雕檐蟾魄度罘罳，蛛网呈祥坠喜丝。  
知是昭阳有恩泽，灯花昨夜结红芝。  
寒蛩唧唧草间鸣，唤出新秋无限情。  
霜露满天红叶老，有人愁听捣衣声。  
旋研花露试新妆，惹得游蜂上下狂。  
羞把香纨扑蝴蝶，对人佯整薄罗裳。  
一自承恩入建章，为怜妾貌侍君王。  
殿头自此书名字，日日联班近御床。  
新选昭仪进御来，女官争簇上平台。  
宫中未识他名姓，都把花名作字猜。  
宫女新传御制词，人人争唱斗歌时。  
娇嗔不识伊州谱，错把腔儿念作诗。  
小立东风半掩门，杨花扑面也亲人。  
妾心已作沾泥絮，不化浮萍到水滨。  
银汉沉沉玉漏迟，一钩斜月上花枝。  
恰似徐熙新扇面，美人欢笑共题诗。  
寂寂重门夜泬寥，天风时送御香飘。  
三十六宫秋月白，美人花下教吹箫。  
赴宴归来酒正酣，半嗔半喜又羞惭。  
向人佯笑不成语，推卷罗衫理玉簪。  
掬面东风酒晕浓，频将罗扇掩羞容。  
抬头只恐君王见，佯把金针花下缝。  
效颦常锁远山愁，蹙损东风翠黛羞。  
笑贴鬓钿双玉燕，一天秋思上眉头。  
谁剪吴江一幅绡，巧裁宫样缕金袍。  
妖娆偏称腰肢小，每向龙墀侍早朝。  
沉沉庭院夜如何，坐看黄姑织女过。  
月下偶然应识面，谁知人世有嫦娥。  
上苑寻芳挹翠华，东风先到帝王家。  
宫娥不识春归去，争插庭前芍药花。  
近来娇怯不胜衣，瘦损春风玉一围。  
落尽海棠春又暮，绿杨枝上燕于飞。  
远山凝翠叠青螺，秋水芙蓉映碧波。  
门外晚晴无限意，梧桐叶落已无多。  
金莲步步响回廊，未到先闻宝串香。  
知是六宫妃子至，殿前嘹亮奏笙簧。  
月奁金镜绮窗寒，云母屏开五色鸾。  
宝篆有香椒壁静，一帘红雨杏花残。  
翠盘金缕绛纱笼，银烛荧煌照汉宫。  
应制草词书细字，灯花报喜吐殷红。  
禁城春色又将过，岁月于人奈老何。  
不向镜中添白发，玉颜犹胜旧时多。  
辇路飞花满翠阴，数年无复幸车临。  
独有海棠枝上月，几番圆缺到如今。  
附见黄省曾（十二首）  

【洪武宫词（十二首）】  
君王新拱虎龙都，万户千门天上图。  
不似六朝繁粉黛，内宫聊选备承呼。  
六院沉沉六观傍，西宫紫殿起中央。  
夫人别与兰闺贮，尽饰金笼彩璧箱。  
鸡鸣天子下床梯，内直红妆两队齐。  
阊阖虎头门大启，春星犹带紫宫低。  
金铺玉户月流辉，宝座瑶堂映紫衣。  
圣主观书居大善，三更龙辇未言归。  
内花园里动春游，四面参差五石头。  
玉砌琳阶储碧水，龙葭吹向小亭留。  
君王蚤起视千官，金灶争催具凤餐。  
红粉珠盘排欲进，再三擎向手中看。  
云檐排比玉妃房，户户俱铺紫木床。  
圣后从来敦内治，不教雕镂杂沉香。  
凿教金井受天光，小小银瓶挂玉床。  
此是圣人新制度，诸宫各院尽相当。  
清萱到处碧翙翙，兴庆宫前色倍含。  
借问皇家何种此，太平天子要宜男。  
九五飞龙宝殿高，朝回常倚赭黄袍。  
星祥一过天王目，午夜披衣不厌劳。  
长春门里清明日，上苑兰风花鸟繁。  
焚却纸钱啼泣罢，又随龙辇向西园。  
金铺日月门将启，诸院争先画翠蛾。  
高髻纱笼向何处，六龙床上看皇哥。  
汉王高煦一十首  

【拟古诗（六首。永乐五年）】  
三五肇人极，圣道何巍巍。  
夏殷逮成周，文风渐弘开。  
吕政绝天纪，残苛恣雄猜。  
万姓坐涂炭，六籍成寒灰。  
自谓世无敌，沙丘忽崩摧。  
阿房乐未央，长城空怨堆。  
人文至今存，狂秦安在哉？  
千古骊山下，秽德衔余哀。  
武皇藉文景，民殷仓粟陈。  
不守清净化，开边政多门。  
四方屡游幸，万里行三军。  
有子不自保，哀哉真少恩。  
外虚仁义名，奈兹多欲身。  
神仙在何处，茂陵今几春。  
自古寺人职，司阍供洒扫。  
秦汉始挠政，国本亦枯槁。  
唐初任犹轻，高贵在天宝。  
沦胥宣懿间，神器由颠倒。  
门生诋天子，尊重压元老。  
社稷遂已墟，群阉那自保。  
全忠不堪忿，歼殒何草草。  
嗟哉太宗业，家奴坏王道。  
后世宜鉴之，虑患防须早。  
道君莅天位，聪明迈前人。  
绍述溺新法，弃彼艺祖仁。  
昏荒事花石，艮岳排秋旻。  
师相宠京贯，狂妄开燕云。  
藩篱既已撤，狼虎俄成群。  
吞噬至骨肉，和议尚纷纭。  
父子徙沙漠，中原陷胡尘。  
至今窃愤录，一览犹伤神。  
磊落元始祖，英名出天然。  
继统一海内，彬彬任才贤。  
偃武重斯文，生民皆息肩。  
从容颇中道，暗合如有传。  
胡俗思改易，华风未能全。  
文统与桑哥，相继专威权。  
兹诚损盛德，诛殛断弗怜。  
贻谋计亦疏，国运无百年。  
顺帝饶巧思，良工弗能及。  
奇后亵坤仪，储子骄相袭。  
奸回屡登崇，弊政滋郡邑。  
群雄遂蜂起，志士如龙螫。  
脱脱力未展，扩廓兵方集。  
信谗忌成功，九庙斯嶪岌。  
不有昏政乖，那归皇祖急。  
历数在圣明，万代洪基立。  

【感兴（二首）】  
东风拆群植，淡荡吹芳辰。  
鸟鸣声已和，得气先于人。  
况我圣明父，奉天弘至仁。  
遂令六合里，万物皆生春。  
朝回坐斋阁，怡然乐吾真。  
诗章学古雅，琴调多清新。  
缅怀古哲王，宝贤安国民。  
予才虽未逮，有志当期伸。  
疏泬带小雪，皎皎当前楹。  
暗香袭罗幕，诗怀浩然清。  
呵手写新句，异彼尘俗情。  
追咏古帝王，得失相与评。  
污青究心迹，丹铅分重轻。  
知我及罪我，愧彼春秋名。  
寒月照绮窗，冏冏为我明。  
整襟重自警，凛冽如怀冰。  

【怀仙歌赐周玄初】（永乐四年九月十九日。见周玄真《鹤林类集）  
我怀蓬岛之仙人，骖驾朱凤骑紫麟。  
瑶池清宴接谈笑，误落尘寰经几春。  
青童昨夜传书至，中有琅函洞章字。  
洞口桃花似旧时，门外孤松发新翠。  
椷书欲报碧云远，薜叶女萝若在眼。  
方平倘会蔡经家，为报扶桑水清浅。  

【洞天秋望赐周玄初】  
蓬莱宫阙涵清秋，羽客临风闲倚楼。  
海天一碧湛杯水，尘埃九野分中州。  
云里仙归鸣佩玉，紫凤琪园自栖宿。  
遥瞻西极半林青，知是瑶池桃未熟。  
周宪王《诚斋录四十六首，《元宫词一百首  

【宫词（四首）】  
屏掩春山夜渐长，秋来处处有新凉。  
一天明月星河澹，满殿风吹茉莉香。  
秋深凉气满楼台，落叶萧萧拥玉阶。  
清晓九门金锁掣，监宫先报进鹰来。  
劲翮凝霜画不成，马前多是内官擎。  
鹰坊下直人争问，谁贡河东白海青。  
三山冰合放鹰时，千骑如云授指麾。  
日暮六街尘滚滚，马前横抱白鹅归。  

【绿腰琶琵】（亦云“六么琶琵”）  
四面帘垂碧玉钩，重重深院锁春愁。  
绿腰舞困琶琵歇，花落东风懒下楼。  

【杨柳枝（二首）】  
春来折尽更逢春，旧折长条又复新。  
谁有行人相送别，今年不是去年人。  
莫折柔丝五尺金，一丝丝系别离心。  
春风吹到无情处，乱滚香绵结昼阴。  

【竹枝歌（二首）】  
春风满山花正开，春衫女儿红杏腮。  
侬家荡桨过江去，为问阿郎来不来。  
巴山后面竹鸡啼，巴水前头沙鸟栖。  
巴水巴山到郎处，闻郎又过石门溪。  

【柳枝歌（三首）】  
（白居易《杨柳枝云：“永丰西角荒园里，尽日无人属阿谁。”宣宗朝，乐工唱此词，遂令中使取二株植于苑中。予于洪武年间至长安，寻访永丰坊，乃在陕西城内东两街，尚有垂杨，柔枝拂地，爱而赋之。）  
苏小门前万缕垂，白家园内两三枝。  
听歌看舞人何在，惟有东风展翠眉  
三月风和散曲尘，枝枝垂地每伤神。  
为君系得春心住，忍折长条送远人  
宛转千条罥晚风，拖烟带雨渭城东。  
征衫点得轻轻絮，寄入《阳关曲调中。  

【和白香山何处难忘酒（六首）】  
何处难忘酒，年光似掷梭。  
清明怜已过，春色苦无多。  
席上红牙板，花前皓齿歌。  
此时无一盏，争奈牡丹何。  
何处难忘酒，初秋暑尚存。  
双星渡银汉，微月照黄昏。  
瓜果排中閤，笙歌拂小轩。  
此时无一盏，何以待天孙。  
何处难忘酒，遥登庾亮楼。  
歌声通上界，笑语在瀛洲。  
玉宇晴无际，冰轮夜不收。  
此时无一盏，何以玩中秋。  
何处难忘酒，重阳戏马台。  
菰蒲随水落，橘柚待霜催。  
蟋蟀吟将老，茱萸插几回。  
此时无一盏，黄菊向谁开。  
何处难忘酒，寒窗一局棋。  
新篘开竹叶，老树发梅枝。  
拨火煨霜芋，围炉咏雪诗。  
此时无一盏，虚度小春时。  
何处难忘酒，深冬掩凤帏。  
管弦清晓发，猎骑夜深归。  
羊角旋风起，鹅毛大雪飞。  
此时无一盏，辜负黑貂衣。  

【拟不如来饮酒（八首）】  
莫向忙中去，闲时自养神。  
功名一场梦，世界半分尘。  
日月朝还暮，时光秋复春。  
不如来饮酒，醉里乐天真。  
寄语红尘客，其如岁月何。  
新诗随意写，时曲放怀歌。  
老去朱颜改，年高白发多。  
不如来饮酒，看我舞婆娑。  
攫攘何因尔，终朝傀儡牵。  
望尘忙趁市，满贯苦多钱。  
造物商岩板，羲和穆骏鞭。  
不如来饮酒，一醉大家眠。  
世态看来熟，浮生何苦忙。  
好花供老眼，佳茗刷枯肠。  
池上红鸳并，帘前紫燕翔。  
不如来饮酒，高卧北窗凉。  
故友成衰谢，新交未是俦。  
心劳悲幕燕，计拙笑巢鸠。  
莫作少年事，休将老态愁。  
不如来饮酒，赏玩菊花秋。  
莫入三街市，宜乘九夏凉。  
随缘得妙术，守分是仙乡。  
写字腾龙虎，吹箫引凤凰。  
不如来饮酒，烂醉锦筝傍。  
羡我霜髯老，逢时正太平。  
园畦频点检，书画悦心情。  
绿竹栽些个，红棋着一秤。  
不如来饮酒，且莫问输赢。  
幸喜身康健，休论愚共贤。  
诗联有神助，老懒得天全。  
十日一风雨，三家百顷田。  
不如来饮酒，同乐好丰年。  

【朝谒皇陵】  
万壑松风卷翠涛，花间晴露滴征袍。  
龙收夜雨归沧海，虎带春泥过石壕。  
千古衮旒藏玉匣，九重宫殿压金鳌。  
桥陵谒罢频回首，五色氤氲王气高。  

【秋蝉】  
败柳疏林寄此生，凉时不似热时鸣。  
蜕形先觉金风动，轻翼偏嫌玉露清。  
抱叶常如经雨态，过枝犹带咽寒声。  
桑间此际螵蛸老，游息安闲莫漫惊。  

【秋信】  
飘飘梧叶委银床，天际初来雁几行。  
露气忽从今夜白，漏声偏觉五更长。  
惊幽梦矣书千里，有美人兮天一方。  
报道桂花成蓓蕾，雨余庭院喜新凉。  

【小亭即景】  
小亭西畔画楼东，开遍阶前芍药丛。  
梅子雨干还有雨，楝花风过更无风。  
喜看池内鱼生子，惊退帘前燕逐虫。  
坐久忽闻黄鸟语，绿杨深处午阴中。  

【忆友丁大舍】（国初勋爵之子未袭爵者皆称大舍，如古云舍人也）  
故人一别一年余，转眼光阴暑渐除。  
南徼万山常有梦，中原六月尚无书。  
窗前烛暗巴山雨，江上帆留楚水鱼。  
准拟重阳定相见，茱萸新酒候旋车。  

【秋怀】  
楼阁凉生夜雨余，碧天如水雁来初。  
青山落日两行泪，锦树西风万里书。  
滇海相思情愈切，梁园行乐兴全疏。  
人还定把平安报，惟有霜华白满梳。  

【云英诗】  
（云英姓夏氏，宪王之宫人也。生五岁，诵《孝经。七岁尽通释典。淡妆素服，色艺绝伦。其居曰端清阁。有《端清阁诗一卷。年二十二卧病，求为尼以了生死，受菩萨戒，作偈示众而卒。宪王自为志铭。）  
云英何处访遗踪，空对阳台十二峰。  
花院无情金锁合，兰房有路碧苔封。  
消愁茶煮双团凤，萦恨香盘九篆龙。  
肠断端清楼阁里，墨痕烛炧尚重重。  

【偶成（二首）】  
纮纮病骨觉清癯，心上清闲百事无。  
晓起灌园呼内竖，昼长临帖写官奴。  
宜人景物随时好，垂老风情得自娱。  
且进一樽花下酒，便拚微醉不须扶。  
平生但乐迂疏趣，那得工夫计较愁。  
有酒便宜同客饮，无材何必为身谋。  
推窗玩《易风生树，扫石焚香月满楼。  
手种西园好花竹，可人佳景足欢游。  

【静坐】  
静坐闲观理自明，是非荣辱岂须争。  
一身常在闲中过，万事肯于先处行。  
嫩竹半欹听夜雨，晚云收尽看秋晴。  
两般清意谁能识，世事交游物外情。  

【芸阁初夏即事】  
玉阶槐影绿阴阴，长日清闲罢抚琴。  
满架酴飐如散雪，一畦萱草似堆金。  
诗因中酒多随意，棋为饶人不用心。  
芸阁晚凉清兴发，兔毫新试写来禽。  

【悟道吟（二首）】  
慈悲为雨法为航，心是莲华性是香。  
静里工夫些子力，闲中议论许多长。  
提携一气通金界，颠倒三车运玉浆。  
笑把明珠闲玩弄，眉间万丈白毫光。  
自从悟得真如理，今古空谈善有因。  
撒手往来还是我，点头问讯属何人。  
安闲常乐胜中胜，自在频观身外身。  
大笑西来缘底事，等闲识破便休论。  

【暮春】  
九十春光似转蓬，半晴天气雾溟蒙。  
一池新水今朝雨，满地残花昨夜风。  
白发自怜诗兴在，红颜莫放酒樽空。  
闲看青简思今古，得失由来一梦中。  

【送雪】  
天山一色冻云垂，罨画楼台缀玉时。  
准备暖金香盒子，明朝送雪与相知。  
（汴中风俗，每岁遇初雪，则以合子盛雪送与亲知，以为喜庆，置酒设席，相请欢饮，亦升平之乐事。宫中尤尚之。）  

【临安即事】  
冻雨寒烟满戍城，雨中烟外更伤情。  
沙头风静鸳鸯睡，岭上云深孔雀鸣。  
番域白盐从海出，野田青蔗绕篱生。  
蛮方异俗那堪语，独立高台泪似倾。  

【老人灯】  
百岁身躯浪得名，提携何苦自劳形。  
年来偏觉心肠热，老去只余脏腑明。  
半夜风中常懊恨，一生线上作经营。  
可怜亦被风光引，摆手摇头学后生。  

【暮春久阴寒风雨】  
蝶怨蜂愁静小园，阴寒已过勒花天。  
雨中狼藉榆钱少，风里飘扬柳絮颠。  
堪笑一春惟饮酒，自怜三月尚衣绵。  
海棠开尽蔷薇老，孤负芳辰又一年。  

【登城有怀】  
一上高城思渺冥，情怀如梦复如醒。  
长河浊浪从来急，嵩岳高峰分外青。  
樵径远萦芳草岸，渔舟闲傍夕阳汀。  
登临感慨斜阳外，望尽长亭复短亭。  

【秋凉】  
苍凉初日照帘栊，秋气清高八月中。  
满砌寒蛩啼冷露，一天新雁度西风。  
病怀得酒如春暖，老眼看花似叶红。  
独坐小轩无个事，闷来聊复理丝桐。  

【元宫词（一百三首）】  
（序曰：元起自沙漠，其宫庭事迹乃夷狄之风，无足观者。然要知一代之事，以记其实，亦可以备史氏之采择焉。永乐元年，钦赐予家一老妪，年七十矣，乃元后之乳姆。女常居宫中，能通胡人书翰，知元宫中事最悉。间常细访之，一一备陈其事，故予诗百篇皆元宫中实事，亦有史未曾载，外人不得而知者。遗之后人，以广多闻焉。永乐四年春二月朔日，兰雪轩制（万历中，都人刘效祖序云周恭王所撰，恭王受封在世庙时，传写之误也）。）  
大安楼阁耸云霄，列坐三宫御早朝。  
政是太平无事日，九重深处奏箫《韶。  
（周伯琦《咏大安阁：“层甍复阁接青冥，金色浮图七宝楹。当日熙春今避暑，滦河不比汉昆明。”注云：“故宋熙春阁移建上京。”张昱《辇下曲：“祖宗诈马宴滦都，挏酒哼哼载憨车。向晚大安高阁上，红竿雉帚扫珍珠。”）  
春日融和上翠台，芳池九曲似流杯。  
合香殿外花如锦，不是看花不敢来。  
棕殿巍巍西内中，御筵箫鼓奏薰风。  
诸王驸马咸称寿，满酌葡萄饮玉钟。  
（张昱《辇下曲：“国戚来朝总盛容，左班翘鹖右王封。功臣带砺河山誓，万岁千秋乐未终。静瓜约闹殿西东，颁宴宗王礼数隆。酋长巡觞宣上旨，尽教满酌大金钟。”）  
雨顺风调四海宁，丹墀大乐列优伶。  
年年正旦将朝会，殿内先观玉海青。  
（柯九思《宫词：“元戎承命猎郊坰，敕赐新罗白海青。得俊归来如奏凯，天鹅驰进入宫庭。”注：“海青，海东俊鹘也。白者尤贵。”）  
东风吹绽牡丹芽，漠漠轻阴护碧纱。  
向晓内园春色重，满栏清露湿桃花。  
上都四月衣金纱，避暑随銮即是家。  
纳钵北来天气冷，只宜栽种牡丹花。  
合香殿倚翠峰头，太液波澄暑雨收。  
两岸垂杨千百尺，荷花深处戏龙舟。  
（张昱《辇下曲：“直教海子望蓬莱，青雀传言日几回。为造龙舟载天姆，院家催造画图来。”）  
尸谏灵公演传奇，一朝传到九重知。  
奉宣赍与中书省，诸路都教唱此词。  
胭粉钱关岁岁新，例教出外探诸亲。  
归来父母曾相嘱，侍奉尤当效力频。  
兴和西路献时新，猩血平波颗颗匀。  
捧入内庭分品第，一时宣赐与功臣。  
王孙王子值三春，火赤相随出内门。  
射柳击球东苑里，流星骏马蹴红尘。  
（来复《燕京杂咏：“锦貂公子跃龙媒，不怕金吾夜漏催。阿剌声高檀板急，棕毛别殿宴春回。”）  
阊阖门开拥钺旄，千官侍立晓星高。  
尚衣欲进虬龙服，错捧天鹅织锦袍。  
侍从常向北方游，龙虎台前正麦秋。  
信是上京无暑气，行装五月载貂裘。  
清宁殿里见元勋，侍坐茶余到日曛。  
旋着内官开宝藏，剪绒段子御前分。  
瑞气氤氲万岁山，碧池一带水潺湲。  
殿傍种得青青豆，要识民生稼穑艰。  
（柯九思《宫词：“黑河万里连沙漠，世祖深恩创业难。数尺阑干护春草，丹墀留与子孙看。”注曰：“太祖、建文内移沙漠莎草于丹墀，示子孙无忘草地也。”）  
一段无瑕白玉光，来从西域献君王。  
制成新样双龙鼎，庆寿宫中奉太皇。  
灯月交光照绮罗，元宵无处不笙歌。  
太平官里时行乐，辇路香风散玉珂。  
玉京凉早是初秋，银汉斜分大火流。  
吹彻洞箫天似水，半钩新月挂西楼。  
五色云生七宝台，小山子上数峰排。  
奇花异草香风度，不是天仙不到来。  
蜜渍金桃始献新，禁城三伏绝嚣尘。  
炎蒸微至清宁殿，玉杵敲冰赐近臣。  
几番怯薛上班慵，生怕鸾舆又到宫。  
一自恩归西内日，飞鱼闲挂宝雕弓。  
初调音律是关卿，伊尹扶汤杂剧呈。  
传入禁垣官里悦，一时咸听唱新声。  
（杨维桢《宫词：“开国遗音乐府传，白翎飞上十三弦。大金优诙关卿在，伊尹扶汤进剧编。”）  
十六天魔按舞时，宝妆缨络斗腰肢。  
就中新有承恩者，不敢分明问是谁。  
（张昱《辇下曲：“西方舞女即天人，玉手昙花满把青。舞唱天魔供奉曲，君王长在月宫听。”萨都剌《上京诗：“凉殿参差翡翠光，朱衣华帽宴亲王。红帘高卷香风起，十二天魔舞袖长。”）  
背番莲掌舞天魔，二八娇娃赛月娥。  
本是河西参佛曲，把来宫苑席前歌。  
（张昱《辇下曲：“西天法曲曼声长，璎珞垂衣称艳妆。大晏殿中歌舞上，华严海会庆君王。”）  
上都楼阁霭云烟，风俗从来朔漠天。  
自是胡儿无禁忌，满宫嫔御唱银钱。  
侍从皮帽总姑麻，罟罟高冠胜六珈。  
进得女真千户妹，十三娇小唤茶茶。  
杏脸桃腮弱柳腰，那知福是祸根苗。  
高丽妃子初封册，六月阴寒大雪飘。  
（张昱《宫词：“宫衣新尚高丽样，方领过腰半臂裁。连夜内家争借看，为曾着过御前来。”）  
官里前朝驾未回，六宫迎辇殿门开。  
帘前三寸弓鞋露，知是々小姐来。  
深宫春暖日初长，花气浑如百和香。  
睡足倚栏闲坐久，琵琶声里拨当当。  
（张昱《宫词：“和好风光四月天，百花飞尽感流年。宫中无以消长日，自劈龙头十二弦。）”  
二十余年备掖庭，红颜消渴每伤情。  
三弦弹处分明语，不是欢声是怨声。  
月明深院有霜华，开遍阶前紫菊花。  
凉入绣帏眠不得，起来窗下拨琵琶。  
苑内萧墙景最幽，一方池阁正新秋。  
内臣净扫场中地，官里时来步打球。  
珊瑚枕冷象牙床，耿耿青灯伴月光。  
不是宫闱有仙境，如何觉得夜偏长。  
金风苑树日光晨，内侍鹰坊出入频。  
遇着中秋时节近，剪绒花勣斗鹌鹑。  
金鸭烧残午夜香，内家初试越罗裳。  
芳容不肯留春驻，几阵东风落海棠。  
梨花素脸髻盘龙，南国娇娃乍入宫。  
无奈胡姬皆笑倒，乱将脂粉与添红。  
自供东苑久司茶，览镜俄惊岁月加。  
纵使深宫春似海，也教云鬓点霜华。  
恻恻轻寒透凤帏，夜深前殿按歌归。  
银台烛烬香销鼎，困倚屏风脱舞衣。  
奇氏家居鸭绿东，盛年才得位中宫。  
翰林昨日新裁诏，三代蒙恩爵禄崇。  
湖上驾鹅映水明，海青常是内官擎。  
二宫皇后随銮驾，辇内开帘看放鹰。  
叆抹多官上直时，丹墀千队列旌旗。  
殿前每遇观西马，诏许宫臣辇路骑。  
（柯九思《宫词：“高鼻黄髯款塞胡，殿前引贡尽龙驹。仗移天步临轩看，画出韩生试马图。”）  
憔悴花容只自知，番思娇小入宫时。  
经年不识东风面，蹙损春山为阿谁。  
小楼春浅杏花寒，象鼎烟销宝篆残。  
情思不忺梳洗懒，半偏云髻倚阑干。  
年年避暑出居庸，北望滦京朔漠中。  
经过缙云山水秀，吴姬疑是越江东。  
（柯九思《官词：“黄金幄殿载前车，象背驼峰尽宝珠。三十六宫齐上马，太平清暑幸滦都。”）  
鬼赤遥催驼鼓鸣，短檐毡帽傍车行。  
上京咫尺山川好，纳钵南来十八程。  
（张昱《辇下曲：“当年大驾幸滦京，象背前驮幄殿行。国老手垆能引导，白头连骑出都城。”周伯琦《扈从诗序曰：“国语曰‘纳钵’者，犹汉言宿顿所也。”）  
清晓龙闱侍寝回，纻松云鬓对妆台。  
绮窗昨夜东风暖，一树梨花对雨开。  
金莲处处有花开，斜插云鬟笑满腮。  
辕轼向南遵旧典，地椒香里属车回。  
奎章阁下文词盛，太液池边游幸多。  
南国女官能翰墨，外间抄得《竹树歌。  
（杨维桢《宫词：“海内车书混一时，奎章御笔写乌丝。朝来中使传宣急，南国宫娥拱凤池。”）  
一别诸亲三十载，诏令相见出宫垣。  
就中苦乐谁知得，内侍丛中不敢言。  
祈雨番僧鲊答名，降龙刺马胆巴瓶。  
牛酥马乳宫中赐，小阁西头听唪经。  
（张昱《辇下曲：“守内番僧日念吽，御前酒肉按时供。组铃扇鼓诸天乐，知在龙宫第几重。”）  
上都随驾自西回，女伴遥骑骏马来。  
踏遍路傍青野韭，白翎飞上李陵台。  
（杨维桢《宫词：“鸡人报晓五门开，卤簿千官泊帝台。天上鋋鹅先有信，九重銮驾上都回。”注：“每岁此禽先驾往返。”）  
队里惟夸三圣奴，清歌妙舞世间无。  
御前供奉蒙深宠，赐得西洋塔纳珠。  
（张昱《辇下曲：“教坊女乐顺时秀，岂独歌传天下名。意态由来看不足，揭帘半面已倾城。”）  
按舞婵娟十六人，内园乐部每承恩。  
缠头例是宫中赏，妙乐文殊锦最新。  
月宫小殿赏中秋，玉宇银蟾素色浮。  
官里犹思旧风俗，鹧鸪长笛序《梁州。  
比胛裁成土豹皮，着来暖胜黑貂衣。  
严冬校猎昌平县，上马方才赐贵妃。  
（杨维桢《宫词：“北幸和林幄殿宽，句丽女侍倢伃官。君王自职《明妃曲，敕上琶琵马上弹。”）  
月夜西宫听按筝，文殊指拨太分明。  
清音刘亮天颜喜，弹罢还教合凤笙。  
包髻团衫别样妆，东朝谒罢出宫墙。  
内中多有亲姨嫂，潜与交州百和香。  
十五胡姬玉雪姿，深冬校猎出郊时。  
海青帽暖无风冷，鬒发偏宜打练椎。  
夜深烧罢斗前香，旋整云鬟拂御床。  
遇着上班三鼓尽，内筵犹自未抬羊。  
（来复《燕京杂咏：“秋满龙沙草已霜，射雕风急朔云长。内官连日无宣唤，猎取黄羊进尚方。”）  
彩绳高挂绿杨烟，人在虚空半是仙。  
忽见驾来频奉旨，含羞不肯上秋千。  
（张昱《宫词：“频把香罗拭汗腮，绿云昔绾未曾开。相扶相曳还宫去，笑说秋千架下来。”）  
承宠娇行宝殿前，新裁罗扇合欢圆。  
进来不为凉风好，欲讽君心莫弃捐。  
大都三月柳初黄，内苑群花渐有香。  
小阁日长人倦绣，隔帘呼伴去寻芳。  
腰肢瘦弱不胜裙，病里恹恹过一春。  
因识玉颜多宠幸，殿前催得太医频。  
安息薰坛遣众魔，听传秘密许宫娥。  
自从受得毗卢咒，日日持珠念那摩。  
（张昱《辇下曲：“似将慧日破愚昏，白日如常下钓轩。男女倾城求受戒，法中秘密不能言。”）  
哇聚喧阗苦不禁，不鲁罕后喻言深。  
东安州里池塘静，鼓吹无闻直到今。  
暑风催雨滴檐楹，深院吴姬睡不成。  
梦入西湖荡莲桨，起来弹泪到天明。  
白酒新篘进玉壶，水亭深处暑全无。  
君王笑向奇妃问，何似西凉打剌苏。  
海晏河清罢虎符，闲观翰墨足欢娱。  
内中独召王渊画，搨得黄筌《孔雀图。  
御沟秋水碧如天，偶忆当时事惘然。  
红叶纵教能寄恨，不知流得到谁边。  
独木凉亭锡宴时，年年巡幸孟秋归。  
红妆小伎频催酌，醉倒胡儿阿剌吉。  
（张昱《塞上谣：“胡姬二八貌如花，留宿不问东西家。醉来拍手趁人舞，口中合唱阿剌剌。”）  
燕子泥香红杏雨，苕花风澹白鸥波。  
一年春事闲中过，镜里容颜奈老何。  
春游到处景堪夸，厌戴名花插野花。  
笑语懒行随凤辂，内官催上骆驼车。  
诸方贡物殿前排，召得鹰坊近露台。  
清晓九关严虎豹，辽阳先进白雕来。  
骑来骏马响金铃，苏合薰衣透体馨。  
罟罟珠冠高尺五，暖风轻袅鹖鸡翎。  
秋深飞放出郊行，选得驯驹内里乘。  
野雉满鞍如缀锦，马前珍重是黄鹰。  
（张昱《辇下曲：“天朝习俗乐从禽，为按名鹰出郎阴。立马万夫齐指望，平空鹅影雪沉沉。”）  
江南名伎号穿针，贡入天家抵万金。  
莫向人前唱南曲，内中都是北方音。  
地寒不种芙蓉树，土厚宜栽栝子松。  
清晓内官呼彩緌，各官分赐牡丹丛。  
西山晴雪玉围屏，随驾登楼眼界明。  
供奉女儿偏觉冷，貂裘特赐荷恩荣。  
月钱常是散千缗，大例关支不是恩。  
南国女官呼姓字，只愁国语不能翻。  
（张昱《辇下曲：“守宫妃子住东头，供御衣粮不外求。牙杖穹庐护阑盾，礼遵估服待宸游。”）  
海子东头暗绿槐，碧波新涨灏无涯。  
瑞莲花落巡游少，白首宫人扫殿阶。  
河西女子年十八，宽着长衫左掩衣。  
前向拢头高一尺，入宫先被众人讥。  
百年四海罢干戈，处处黎民鼓腹歌。  
偶值太平时节久，政声常少乐声多。  
鹿顶殿中逢七夕，遥瞻牛女列珍羞。  
明朝看巧开金盒，喜得蛛丝笑未休。  
春情只在两眉尖，懒向妆台对粉奁。  
怕见双双莺燕语，杨花满院不钩帘。  
白露横空殿宇凉，房头蠙洗旧衣裳。  
玉栏金牛西风起，几叶梧桐弄晚黄。  
健儿千队足如飞，随从南郊露未晞。  
鼓吹声中春日晓，御前咸着只孙衣。  
（柯九思《宫词：“万里名士尽入朝，法宫置酒奏箫《韶。千宫一色真珠袄，宝带攒装稳称腰。”周伯琦《诈马行序曰：“只孙宴者，只孙，华言一色衣也，俗呼曰诈马筵。”）  
天马西来自佛郎，图成又敕写文章。  
翰林国语重翻译，袄鲁诸营赐百张。  
低绾云鬟浅淡妆，从来阁内看诸王。  
只缘谨厚君心喜，令侍明宗小影堂。  
二弦声里实清商，只许知音仔细详。  
阿忽令教诸伎唱，北来腔调莫相忘。  
纤纤初月鹅黄嫩，浅浅方池鸭绿澄。  
内苑秋深天气冷，越罗衫子换吴绫。  
凶吉占年北俗淳，旋烧羊胛问祆神。  
自从受得金刚戒，摩顶然香告世尊。  
内中演乐教师教，凝碧池头日色高。  
女伴不来情思懒，海棠花下共吹箫。  
（来复《燕京杂咏：“鸭绿微生太液波，芙蓉杨柳受风多。日长供奉传新谱，教舞天魔队子歌。”）  
大宴三宫旧典谟，珍羞络绎进行厨。  
殿前百戏皆呈应，先向春风舞鹧鸪。  
兴圣宫中侍太皇，十三初到捧垆香。  
如今白发成衰老，四十年如梦一场。  
莴苣颜色熟樱桃，树底青青草不薅。  
生怕百禽先啄破，护花铃索胜琅璈。  
昨朝进得高丽女，太半咸称奇氏亲。  
最苦女官难派散，总教送作二宫嫔。  
宝殿遥闻佩玉珊，侍朝常是奉宸欢。  
要知各位恩深浅，只看珍珠罟罟冠。  
元统年来诏敕殷，中书省里事纷纭。  
昨朝传出宫中旨，江浙支盐数万斤。  
谷雨天时尚薄寒，梨花开谢杏花残。  
内园张盖三宫宴，细乐喧阗赏牡丹。  
新颁式样出宫门，不许倡家服用新。  
伎女紫衣盘小髻，乐工咸着戴青巾。  
梦觉银台画烛残，窗前风雪满雕栏。  
为嫌衾薄和衣睡，火冷金垆夜半寒。  
圣心常恤叆焉贫，特敕中书赐绢银。  
分得不均嗟怨众，受恩多是本朝人。  
晓灯垂焰落银缸，犹自春眠近小窗。  
唤醒玉人莺语滑，宝钗敲枕理新腔。  
（《元宫词百首，胜国事迹粲然在目。昔迁、固最号博洽，后葛洪等《三辅黄图等书纪秦故事，多迁、固所不载，观者每有今古废兴之感。然则是编者，不独可为多闻之助云尔。隆庆四年二月，龙庄甄敬识。）  
附见  
☆周藩王宫辞（五首）  
春殿牙签万轴馀，香匀风细绿窗虚。  
侍儿临罢诚斋帖，函出先呈女较书。  
萧萧修竹映池寒，分汲银瓶灌牡丹。  
报道花朝开内宴，竞持金剪绕朱栏。  
夜来行乐雁池头，侍女分行秉烛游。  
唱彻宪王新乐府，不知明月下樊楼。  
丛生桂树后山幽，花石犹传宋代留。  
宫媪引来岩际望，蔡河春浪拍天浮。  
吹台南下令婆坟，忆昔从王掌秘文。  
今日绮罗何处是，野花啼鸟自纷纷。  
（栎下周亮曰：“牛左史，不知其名，或曰武功人。余幼从家大人手录诗稿中得之。诗虽五章，然可代《梦华录数卷。”按左史名恒，武功人，嘉靖乙未进士，有才名，为刘绘所推。）  
秦康王三首  

【送名医凌汉章还苕】（三首）  
微恙年来不易攻，远烦千里到关中。  
寻常药饵何曾效，分寸针芒却奏功。  
絷马未能留信信，趣装无奈去匆匆。  
一尊酒尽伤离思，目断南鸿灞水东。  
术传卢扁字钟王，底事来游便趣装。  
熟路也知车载稳，清时何用剑生铓。  
鸡鸣函谷三更月，枫落吴江两岸霜。  
归到苕溪寻旧侣，画船诗酒水云乡。  
柬书孤剑别西秦，红树青山泼眼新。  
千里风尘双短鬓，五湖烟水一闲身。  
梦回孤馆寒砧急，望入遥空候雁宾。  
料得纪行多赋咏，云笺无惜寄阳春。  
秦简王一十首  

【钧天曲】  
飞游郁罗境，稽首东王公。  
开轩临法座，置酒燕灵宫。  
紫云歌玉女，琼浆酌金童。  
挥刀麟脯细，入筋鸾膏空。  
凤箫声袅袅，鼍鼓鸣逢逢。  
投壶起天笑，吹律回春融。  
燕罢百神散，乐阕万舞终。  
归来倚余醉，凭虚驭刚风。  

【折杨柳】  
灵州城下柳，多被官军窃。  
犹余拂地条，更苦行人折。  
无复眼窥春，不见花飞雪。  
今君赴玉关，将何赠离别。  

【陇头吟】  
万里奔驰陇头水，日夜呜呜乱人耳。  
黄沙白草两茫茫，怕听水声愁欲死。  
一从结发戍凉州，铁甲磨穿已秃头。  
儿孙养得谙胡语，不如陇水解东流。  

【上皇三台】  
沉沉漏几更，辗转不胜情。  
南内凄凉处，梧桐夜雨声。  

【杨白花】  
杨白花，随风无定止。飘然一去太无情，飞度江南几千里。可怜落水化浮萍，浮萍无复随风起。宫中美人连臂歌，此情不断如春水。  

【上邪】  
上邪！我欲与君相知，永久无休期。马生角，慈乌头白，天柱折，地维缺，华岳兀，天地无日月，乃敢与君绝。  

【春词】  
海棠枝上鹊声乾，罗幕重重护晓寒。  
初日半林珠露重，脆红无数压阑干。  

【题王舜耕画】  
翠壁丹厓淡夕曛，往来麋鹿自成群。  
仙家住在空青外，只隔桃花一片云。  

【秋夜】  
秋声溢耳不堪听，燕坐高斋户半扃。  
霁月满窗明似昼，梧桐如雨下空庭。  

【武功道中】  
五原三畤隔西东，此地人言是武功。  
杨柳池塘科斗水，杏花村店酒旗风。  
农耕绿野春台里，客在青山罨画中。  
日暮官程催去马，树头微雨正蒙蒙。  
蜀成王三十一首  

【春日】  
明窗长昼独从容，单袷闲来坐暖风。  
朱户柳晴莺未语，闲阶苔净蚁相从。  
茸茸草色吟边绿，灼灼花筹酒里红。  
春事近来浑不管，杨花飘泊画楼东。  

【拟古宫词一百首（今录三十首）】  
无语凭栏珠泪潸，双眉蹙蹙锁春山。  
可怜空长彤宫里，一世光阴半世闲。  
半掩残灯半掩明，前生薄幸在今生。  
凄凉最苦秋宵永，风冷阶虫伴雨鸣。  
静院深深昼悄然，几时好梦得扪天。  
此生莫恨因缘浅，还有来生五百年。  
鸾镜生尘十载多，羞看娇影舞婆娑。  
残脂剩粉无人扫，随水流来涨御河。  
觚棱月上晚岚空，影透房栊冷帐中。  
孤枕萧条魂梦断，满腮红泪湿西风。  
青春一去岂重来，转毂韶光日夜催。  
三百六旬空怅望，朱门经岁不曾开。  
玉露侵阶点翠苔，金波穿牖共徘徊。  
潜身坐倚梧桐树，待学吹箫等凤来。  
空有华堂十数重，等闲不复见君容。  
俄听玉辇声才过，恨却监宫急急封。  
五云高护凤楼深，风度时来断续音。  
楼上君王自听得，尽知合院动秋砧。  
睥睨鸦喧曙色明，丽谯隐隐尽钟声。  
各宫装束焚香候，只恐君王道院行。  
默默心情向阿论，纤腰瘦怯画中人。  
良辰美景番成恨，忘却新春与旧春。  
君王翌日宴长春，霖雨迷漫泞土尘。  
特令满宫来魇止，一时悬挂扫晴人。  
春景流莺语渐稀，倚窗抚景泪沾衣。  
廉纤微雨蒙蒙拂，零落残花片片飞。  
向暖嬉游笑语欢，宫官忽道过金銮。  
传呼声急人皆避，尽闭窗棂纸隙看。  
银床雨滴伴苍梧，香烬孤窗暗鸭炉。  
湿气生寒人迹少，紫苔重叠满金铺。  
粉翠沉埋岂自由，空房独守几时休。  
风凋叶落宫墙内，知是人间又报秋。  
新观玉历识正初，泰运三阳蔼帝居。  
御座今安圆阁子，谊中欲置女尚书。  
禁宫宫女三千室，多下朱帘昼掩窗。  
为避春光羞独见，花间恨杀蝶飞双。  
城外晴风卷薄尘，传言都道踏青人。  
繁华满目开如锦，惟此宫中不见春。  
绮窗垂柳影婆娑，长日花砖未肯过。  
六院不通人语寂，一双褵鹆巧言多。  
北斗阑干夜未央，金炉侍女更添香。  
穿窗月射鸳鸯枕，半隐灯光在小床。  
独卧空床倦不言，半扃疏牖面南垣。  
低檐雾锁黄昏候，投宿寒乌逐对喧。  
内池春水鸭头绿，上苑晨花猩血红。  
蜂蝶丛花鸳戏水，一齐著意向东风。  
漏残鸡唱曙光时，壁月穿花影渐移。  
欲画愁眉羞对镜，黄鹂飞上万年枝。  
宫墙西望对残霞，结阵翩飞绕暮鸦。  
帘幕飘摇风动处，有情双燕自归家。  
绿竹翛翛隔短墙，黄昏凄雨洒潇湘。  
梦回窗掩银釭冷，蟋蟀声中秋夜长。  
人人都道得神仙，那得郦阳甘谷泉。  
何似上阳宫监好，长门春老不知年。  
淅淅凄风匝凤帏，琐窗那得见晴晖。  
廉纤微雨侵阶湿，嗝嗝横空啄木飞。  
金锁重门静院空，翠华一去寂无踪。  
玉楼歌吹随风断，满地桐阴泣泪红。  
白雪漫漫积禁堤，夜寒宫月照玻璃。  
晓来宫女喧看处，扫向盘中捏狻珣。  
肃靖王七首  

【步虚词（二首）】  
瑶坛深处磬声微，羽客朝元午夜归。  
杳杳三山青鸟过，翩翩双舄彩凫飞。  
岛间月色明珠树，洞里丹光透玉扉。  
剑佩几回翔碧落，天风吹冷六铢衣。  
彩霞琪树共氤氲，七色班虬驾鹤群。  
玉佩冷摇沧海月，霓裳晴带绛霄云。  
碧桃花绽春方永，金鼎丹成火自焚。  
清夜朝元向天阙，空歌声在始清闻。  

【塞上（二首）】  
天山青控戍楼中，画角呜呜咽晚空。  
沙碛雨颓逢箭镞，战场风急转河蓬。  
李陵望国台犹在，蔡琰悲笳怨未穷。  
猎骑遥遥入霜雾，鹈泉外夕阳红。  
黄云白草出关多，飒飒风吹积石河。  
少妇愁添闺里思，征人泪落《陇头歌。  
受降城外单于猎，温宿营边汉使过。  
强欲从军事鞍马，冯唐已老复如何。  

【春日田家】  
屋后青山门外溪，小桥遥接稻秧畦。  
人家远近苍烟里，桑柘阴阴戴胜啼。  

【塞上曲】（谋玮曰：“此诗旨趣沉雄，王龙标不能过也”）  
远出渔阳北击胡，将军谈笑挽雕弧。  
千金底购单于首，赎得沙场战骨无？  

【伊州歌】  
霜重榆关下角鹰，水寒蒲类半成冰。  
马嘶部落征笳动，夜月穹庐泣李陵。  
沈安王二首  

【登楼怀古】  
大火西流渐属金，登楼怀古独伤心。  
秦城已废烽烟息，晋岭空高草木深。  
落日鸦声依远树，残更萤点聚疏林。  
英雄回首皆黄土，独有寒云锁暮岑。  

【新春】  
东风一夜早春来，梅萼飘香帐殿开。  
旋簇五辛宜稔岁，太平无日不衔杯。  
沈宪王四首  

【枕上】  
展转殊无寐，秋深感二毛。  
城鸦催晓色，庭树起寒涛。  
往事意何拙，浮生心自劳。  
河间今已矣，宁不愧吾曹。  

【和懒云上人韵】  
幽径断行踪，浮图对远峰。  
结冰坚碧沼，凝雪老青松。  
双树下开讲，千灯中现容。  
天空雨花遍，门有白云封。  

【再哭南台从弟（二首）】  
春园花树手亲栽，人去空余草木哀。  
风雨夜来谁爱惜，庭前折尽数枝梅。  
千金用尽教琵琶，一旦长抛巷柳花。  
回首红颜似尘土，绿珠不属季伦家。  
德平荣顺王二首  

【送焦明府之凤翔（县在汉中）】  
马首蚕丛路，兹行亦壮游。  
天青三峡晓，云碧万山秋。  
鹭浴盘涡水，猿啼古驿楼。  
君才非百里，早晚梦刀州。  

【赠别素愚上人】  
释子来何处，庐山复太行。  
翻经淹岁月，补衲犯冰霜。  
浩劫尘缘尽，弥天觉路长。  
智珠元不染，好去照殊方。  
沈宣王四首  

【初秋寄成都宋推府】  
关河西极目，山迥地连空。  
乡思牵梅柳，家书托雁鸿。  
繁云悬鸟道，瘴雾失蚕丛。  
坐听鸣笳远，悠然慷慨中。  

【寄怀大司马郭公（二首）】  
早岁论交即见知，几年良晤信难期。  
停云北极频回首，落木西风独赋诗。  
金鼎盐梅殷相业，玉阶剑履汉官仪。  
秋高选将清边徼，画省忧心退食迟。  
征骖别后几登楼，极目山川忆旧游。  
皛皛霜华寒已沍，冥冥云物夕仍留。  
九关甲士图功日，三辅丁男习战秋。  
闻道天骄还北遁，万年佳气绕皇州。  

【赋得闻莺送客】  
隔市炊烟曙色迟，小城初霁客来时。  
娇莺历历啼芳树，不解春风有别离。  
镇康王一首  

【寄赠杨二山中丞以关内移抚山右】  
紫辰一旦玺书催，早发秦城棨戟开。  
二华曾留标胜赋，三关更见折冲才。  
荒沙落日闲戎垒，古木飞霜凛宪台。  
壮士应看射雕处，不教胡马漠南来。  
安庆王一首  

【赠别玉峰上人】  
关山去迢递，飞锡有谁同。  
行苦三乘里，心开万法中。  
定回云满榻，偈后月低空。  
相忆听钟磬，泠然度晓风。  
沈定王一十五首  

【拟古宫词（二首）】  
君王退早朝，走马长门左。  
朱楼十二重，未启黄金锁。  
春阴画阁寒，坐拨沉香火。  
闻道收辽左，中宫上寿卮。  
随班春殿里，消息未全知。  
金缕麒麟服，传宣赐太师。  

【山僧】  
山僧惟一食，独上危峰行。  
萧萧林木秋，众禽多悲鸣。  
我亦有脂血，慰汝饥渴情。  
但恐谿谷晦，失此衣珠明。  
徘徊竟无语，落日寒云平。  

【寒食晓行】  
轻轩冲晓色，迢递柳溪边。  
野阔群山小，云低片雨悬。  
杏花初熟酒，榆火乍浮烟。  
寂历啼莺处，伤春似旧年。  

【落叶】  
林塘寒雨后，摵摵下秋棚。  
绿已随衰草，黄仍缀断藤。  
高枝全见月，低鸟暗窥灯。  
不隔东窗晓，幽居爱早兴。  

【春日游柏谷山寺（二首）】  
腊屐堪乘兴，徘徊扪薜萝。  
天临丹岭近，山入白云多。  
鸟道无方轨，龙湫有暗波。  
何时值野老，长啸出重阿。  
天外闻清梵，晨光满翠微。  
杖藜苍藓滑，斫药紫参肥。  
松偃云垂盖，花分露湿衣。  
一僧能话古，去住转忘机。  

【和恒斋舅答程太守见贻韵】  
高怀少尘鞅，贳酒讯山居。  
闲幕虫丝下，秋盘鲑菜余。  
雨寒新菊吐，霜晚故林疏。  
满架多缃帙，清谈任卷舒。  

【山行】  
丹地转嶙峋，山寒未觉春。  
枯藤悬古木，独鸟咤行人。  
崖断才分径，云低欲拂巾。  
渐看天路近，下界积微尘。  

【寄题林虑山赵炼师精舍】  
壶关跨天党，中有地仙乡。  
曲蹬悬星斗，危峰度石梁。  
泉声当户落，药气入云香。  
何日同真隐，来寻出世方。  

【勉学书院侍父王应教】  
书幌晴开紫桂间，朝来满座见青山。  
茶烟织树微分缕，竹色依帘更着斑。  
风散百花随仗下，天空双鹤带云还。  
谈经昼永闻清宴，几席时时奉睿颜。  

【送吕中甫还四明和程太守韵】  
复看征橐去匆匆，况是春山暮雪中。  
旧社音书王屋下，老年杖履镜湖东。  
金鹅楼隐沧洲月，木阜松含碧落风。  
别后有怀谁共写，只应惆怅数南鸿。  

【春日楼居】  
自甘养拙转愁轻，高卧春风潞子城。  
几处断云还独鸟，谁家深树响流莺。  
校书积岁非成癖，乐圣当时已近清。  
万事古来惟结舌，传经应许汉更生。  

【寄黄钟梅比部】  
芙蓉双阙散晨褷，遥忆仙郎寓直归。  
风度莺声过御苑，青分柳色上朝衣。  
开帘清署文流集，点笔闲窗春鸟啼。  
为念故人频问讯，析津南望有鸿飞。  

【次黄比部题雁门关韵】  
中华形胜一关分，贡马胡儿动百群。  
城畔星槎留使者，辕门夜鼓宴将军。  
新开汉垒多遥制，重译番书始上闻。  
独有仙曹词赋客，醉凭高堞望南云。  
保定王一首  

【上巳侍王驾登五龙山应教】  
鸾辂乘春揽物华，翩翩千骑拥朝霞。  
翠阴不断松开幕，香霭平分树吐花。  
地主龙君迎羽盖，山灵玉女献胡麻。  
凭高指顾提封遍，睿藻千年壮帝家。  
赵康王四首  

【百卉亭联句】  
吾家亭子百花围，帘卷东风蝴蝶飞（枕易）。  
斗酒十千须尽兴，满园春色照人衣（谢榛）。  
迟日微风作好春，漫将诗句报花神（枕易）。  
樽前特上河间颂，松柏千年伴主人（谢榛）。  

【送句吴茂才顾圣少北上】  
北去渡滹沱，春风一骑过。  
入燕投刺少，留赵著书多。  
明月频呼酒，青天独放歌。  
他时望南国，湖上有烟萝。  

【拟出塞】  
都护行边日，胡天雪正飞。  
朝传青海檄，暮解白登围。  
龙虎行韬略，风云入指挥。  
何当请长组，生系犬戎归。  
益庄王一首  

【登山】  
屏迹书巢寂寞间，篮舆乘兴远登山。  
山云挟雨忙飞去，不得逍遥共我闲。  

## ●甲集前编第一  

刘诚意基《覆瓿集乐府诗九十五首，古诗六十七首  

【艾如张】  
有菀者林，众鸟萃之。我欲张罗，榛枯翳之。  
既砺我斧，又饬我徒。孰是奥秽，而不剪除。  
爰升于虚，以相乃麓。有条我网，载秩我目。  
有鸟有鸟，五采其章。々喈喈，率彼高冈。  
张之弗获，忧心且伤。寤寐怀思，曷云能忘！  
有鸟五采，亦既来止。昭其德音，以相君子。  
君子岂弟，其仪是若。艾而张矣，云胡不乐。  

【芳树】  
蔚彼芳树，生于兰池。景风昼拂，荣泉夜滋。  
烨如其光，炫于朱曦。含华吐芬，嘤鸣满枝。  
君子有酒，以邀以嬉。羽觞交横，吹竹弹丝。  
相彼草木，允惟厥时。良辰易徂，能不怀思。  
沛其迈矣，其谁女悲？  

【上陵】  
零雨霏霏，亦降于桑。怆悢中怀，念昔先皇。  
惟昔先皇，创业孔艰。寤寐兴怀，能不永叹。  
精灵安所，体魄焉依？幽明隔绝，曷已其思。  
堂堂梓宫，在彼高冈。霜露是萃，能不慨伤。  
礼起由情，将情繄物。溥斯索矣，庶其罔阙。  
郊社既虔，宗庙孔威。上陵是申，式昭孝思。  

【将进酒】  
有酒湛湛，亦盈于觞。酌言进之，思心洋洋。  
亦有兄弟，在天一方。安得致之，乐以徜徉。  
有酒在尊，既旨且清。何以酌之，有其觥。  
岂不欲饮，惜无友生。怆悢伤怀，曷云其平。  
兄弟之合，如埙如篪。朋友既比，如冈如维。  
死丧急难，是责是庇。今日有酒，如何勿思。  
人亦有言，解忧惟酒。载惛载呶，亦孔之咎。  
我觞维琼，我斝维玖。以乐兄弟，以宴朋友。  

【巫山高】  
巫山高哉郁崔嵬，下有江汉浮天回。  
深林日月照不到，洞谷阖辟生风雷。  
危峰半出赤道上，落日猿狖鸣声哀。  
虎牙赤甲斗雄壮，风气以之而隔阂。  
楚王遗迹安在哉？但见麋鹿跳蒿莱。  
当时忠臣放泽畔，乃与靳尚相徘徊。  
山中妖狐老不死，化作妇女莲花腮。  
潜形谲迹托梦寐，变幻涕泪成琼瑰。  
神灵震怒不可祷，云雾惨淡昏阳台。  
猛风吹雨洗不尽，假手秦炬歊飞灰。  
精诚感应各以类，世间妖孽匪自来。  
君不见商王梦中得良弼，傅岩之美今安匹。  
巫山何事近楚宫，终古怨恨流无穷。  
（《巫山高，刺奇后也。庚申君宠高丽奇妃，立以为后，专权植党，浊乱宫闱，故作《巫山高以讽谏焉。）  

【战城南】  
朝战城南门，暮战城北郭。  
杀气高冲白日昏，剑光直射旄头落。  
圣人以五服限夷夏，射猎耕织各自安土风。  
胡为彼狂不自顾，而与大国争长雄？  
高帝定天下，遗此平城忧。  
陛下宵旰不遑食，拥旄仗钺臣不羞。  
登南城，望北土。  
云茫茫，土釭釭，蚩尤祃牙雷击鼓。  
举长戟，挥天狼。  
休屠日逐浑邪王，毡车尾尾连马羊。  
橐驼载金人，照耀红日光，逍遥而来归帝乡。  
归帝乡，乐熙熙，际天所覆罔不来。  
小臣献凯未央殿，陛下垂拱安无为。  

【思悲翁】  
弱龄轻日月，迈景想神仙。  
顾往谅无及，待来徒自怜。  
黄金弃砂砾，劬心炼丹铅。  
凿石不得水，沉剑徒窥渊。  
流光不我与，白发盈华颠。  
杖策出门去，十步九不前。  
归来对妻子，尘灶午未烟。  
干时乏计策，退耕无园田。  
霜蒲怨青松，逝矢恨惊弦。  
已矣复何道，吞声赴黄泉。  

【圣人出】  
圣人出，临万方，赤若白日登扶桑。  
阴灵韬精星灭芒，群氛辟易归大荒。  
晻暧寒谷熙春阳，枯根发茁畅幽藏。  
潜鱼跃波谷鸟翔，花明草暖青天长。  
青天长，圣人寿，北斗轩辕调气候。  
北辰中居环列宿，八风应律九歌奏，圆方交格神灵辏。  
圣人出，阳道开。亿万年，歌康哉。  

【钓竿】  
斫竹作钓竿，抽茧作钓丝。  
沧洲日暖波涟漪，绿蒲茸茸柳叶垂，钩纤饵香鱼不知。  
石鳞激水溪毛动，玉燕回翔竿尾重。  
大鱼入馔腮颊红，小鱼却放渊沄中。  
更祝小鱼知我意，长逝深潭莫贪饵。  

【思美人】  
雨欲来，风萧萧。披桂枝，拂陵苕。  
繁英陨，鲜叶飘。扬烟埃，靡招摇。  
激房帷，发绮绡。中发肤，憯寂寥。  
思美人，隔青霄。水渺茫，山岧峣。  
云中鸟，何翛翛。欲寄书，天路遥。  
东逝川，不可邀。芳兰花，日夜凋。  
掩瑶琴，闲玉箫。魂睘睘，心摇摇。  
望明月，歌且谣。聊逍遥，永今宵。  

【楚妃叹】（《楚妃叹亦刺奇后也）  
江汉扬波六千里，上有巫山矗天起。  
锦衾一夕梦行云，万户千门冷如水。  
闻道秦兵下武关，君王留连犹未还。  
山深不见章台殿，汨罗冤泪空潺湲。  
尚忆前王好驰逐，宫中美人不食肉。  
回狂作哲须臾间，至今相业归孙叔。  
楚宫无复如昔人，况有神女如花新。  
悲来恨新还忆故，谁能断却巫山路？  

【王子乔】  
王子乔，乃是髭王之子，皇王之孙。深宫洞房不称意，却驾白鹤寻轩辕。虹霓为旆云为幡，飘然乘风上昆仑。王子乔，去何之？朝发旸谷暮崦嵫，六龙九凤相追随。穆王西上不得王母诀，胡为元气独尔私？王子乔，去不还。后稷功业委如山，犹有九鼎知神奸。王城日夕生茅菅，尔独胡为白云间？王子乔，空长叹！  
（《王子乔，刺爱猷识里达腊也。太子阻兵拒父，白琐住挟以出奔，不称主器，宗社将覆，故托王子乔以刺焉。）  

【走马引】  
天冥冥，云蒙蒙，当天白日中贯虹。  
壮士拔剑出门去，手提仇头掷草中。  
掷草中，血漉漉，追兵夜至深谷伏。  
精诚感天天心哀，太一乃遣天马从天来，挥霍雷电扬风埃。  
壮士呼，天马驰，横行白昼，吏不敢窥。  
戴天之耻自古有必报，天地亦与相扶持。  
夫差徒能不忘而报越，栖于会稽又纵之。  
始知壮士独无愧，鲁庄嵇绍何以为人为！  
（明宗被弑于晃忽，又庚申帝即位七年乃以尚书之言撤文宗主于太庙，而诏书但以私图传子为言，昧于《春秋复仇之大义矣。公此诗盖深讥之也。）  

【梁甫吟】（此诗云“艳妻”、“牝鸡”，亦为奇后而作）  
谁谓秋月明，蔽之不必一尺云。谁谓江水清，淆之不必一斗泥。人情旦暮有翻覆，平地倏忽成山谿。君不见桓公相仲父，竖刁终乱齐，秦穆信逢孙，遂违百里奚。赤符天子明见万里外，乃以薏苡为文犀。停婚仆碑何震怒，青天白日生虹霓。明良际会有如此，而况童角不辨粟与稊。外间皇父中艳妻，马角突兀连牝鸡。以聪为聋狂作圣，颠倒衣裳行蒺藜。屈原怀沙子胥弃，魑魅叫啸风凄凄。《梁甫吟，悲以凄。岐山竹实日稀少，凤凰憔悴将安栖？  

【墙上难为趋行】  
弱水不可以航，石林不可以车。  
人生贵守分，墙上难为趋。  
茫茫八极内，挟径交通衢。  
纷纷皆辙迹，扰扰论锱铢。  
焦原诧齐踵，龙颔夸探珠。  
片言取卿相，杯酒兴剪屠。  
机事一朝露，妻子化为鱼。  
林间有一士，蓬蒿翳穷庐。  
种稻十数亩，种桑八九株。  
有酒且饮之，无事即安居。  
孰知五鼎食，聊保百年躯。  
悠悠身后事，汲汲复何如。  

【少年行】  
骏马狐白裘，玉勒黄金羁。  
宾从如浮云，顾盼生光辉。  
朝驱紫陌尘，暮醉青楼姬。  
但见花月好，宁知霜雪飞。  
荏苒世途异，凄凉瑶草衰。  
田园皆易主，亲友尽暌违。  
学书时既晚，躬稼力已微。  
岁晏寒风生，倚墙听邻机。  
逝水不可挽，枯蓬安所依。  
伫立为尔叹，感我泪沾衣。  

【独漉篇】  
独漉复独漉，月明江水浊。  
水浊迷龙鱼，月明复何如。  
楚国皆浊，屈原独清。行吟泽畔，哀哉不平。  
上山采荼，下山采蘗。心在腹中，何由可白？  
豺狼在后，虎豹在前。四顾无人，魂飞上天。  
珠玉委弃，不如泥沙。蹑冠戴履，万古悲嗟。  

【懊憹歌】（五首）  
白恶养雏时，夜夜啼达曙。  
如何羽翼成，各自东西去。  
昨夜霜风起，入户复吹帷。  
儿啼母心酸，母愁儿不知。  
养儿徒养老，无儿生烦恼。  
临老不见儿，不如无儿好。  
食蘖苦在口，食莲苦在心。  
苦心无人知，苦口泪沾襟。  
男儿初生时，蓬矢桑弧弓。  
老大却思家，懊恼无终穷。  

【君子有所思】  
晨上龙首山，徘徊望咸京。  
交衢错万井，甲第连公卿。  
鞍马相照曜，冠盖如云行。  
扈从金宫归，赐酒银瓮盈。  
前庭列驺骑，后苑罗倾城。  
宠极妒心起，欢余骄气生。  
田窦巧相夺，萧韩互摧倾。  
快意在一时，报复延戈兵。  
范雎掉柔舌，穰侯去强嬴。  
宁知幽燕客，接踵夸雄鸣。  
茫茫前车辙，遗迹犹未平。  
胡为不自悟，坐使忧患并。  
二疏独何人，千载垂令名？  

【上山采蘼芜】  
上山采蘼芜，山峻路迢递。  
山下逢故夫，悲风生罗袂。  
忆昔结发时，愿得终百年。  
变故不可期，中道相弃捐。  
莲实生水中，石榴生路侧。  
未尝挂齿牙，中心岂能识。  
上山采蘼芜，罗袖生芳菲。  
因君赠新人，莫遣秋霜霏。  
落叶辞故枝，不寄别条上。  
白日无回光，谁能不惆怅。  

【双桐生空井】  
双桐生空井，井空桐叶稀。  
稀叶不自蔽，凤鸟将安归。  
双桐生空井，井泥泉不出。  
桐根日夜枯，何由伐琴瑟。  

【玉阶怨】  
长门灯下泪，滴作玉阶苔。  
年年傍春雨，一上苑墙来。  

【秋思】  
梧桐生碧砌，密叶暗金井。  
惊心昨夜月，照见栖禽影。  

【长门怨】  
白露下玉除，风清月如练。  
坐看池上萤，飞入昭阳殿。  

【长相思】  
长相思，在沅湘，九疑之山郁苍苍。青天荡荡林木暗，落日虎啸风飞扬，欲往从之水无航。仲尼有德而不用，孟轲竟死于齐梁。松柏摧折桂生蠹，但见荆棘如山长。长相思，断人肠。  

【大墙上蒿行】  
墙上蒿，方春擢秀何芃芃。炎天六月旱无雨，枝叶枯死随飘风。世情翻覆不可拟，人生有身莫依倚。君不见樊将军，一朝函首西入秦。又不见刘越石，仰天长歌握中璧。三士自残因二桃，子胥终弃吴江涛。世人见机苦不早，何不看取墙上蒿。  

【鸡鸣曲】  
日将出，鸡先鸣，千门万户听鸡声。  
美人锦帐愁欲曙，壮士苦心煎百虑。  
人间百年能几日，日日鸡鸣催日出。  
一朝过了复一朝，白发萧萧此生毕。  
齐妃播淑德，感彼虫薨薨。  
周宣悟姜后，功业光中兴。  
亦知国家共如此，莫怪鸡鸣催早起。  

【邯郸才人嫁为厮养卒妇】  
邯郸有才人，艳色如朝霞。  
嫁作厮养妇，云鬓埋泥沙。  
忆昔赵王全盛日，夜夜绮筵张宝瑟。  
中山美酒盈羽觞，一笑黄金满千镒。  
繁华过眼如转蓬，故宫禾黍秋芃芃。  
明珠白璧走函谷，坠簪遗珥空悲风。  
人生最苦是衰老，白首无归向谁道。  
荜门夜永月光寒，卧听骀驽龁枯草。  

【孤儿行】  
蓬头皲足谁家儿，满面尘埃双泪垂。  
爷娘弃我不待老，骨肉无人但兄嫂。  
两身一气不相知，陌路茫茫向谁道。  
清晨采薪日入归，残羹冷饭难充饥。  
欲言问兄兄不顾，嫂是他人更奚诉。  
人生一世为弟兄，同根自合同枯荣。  
爷娘在日曾眷恋，愿兄回看死人面。  
此诗亦有感于文宗兄弟之间而作。  

【病妇行】  
夫妻结发期百年，何言中路相弃捐。  
小儿未识死别苦，哑哑向人犹索乳。  
箱中探出黄金珥，付与孤儿买筼饵。  
不辞瞑目归黄泥，泉下常闻儿夜啼。  
低声语郎情不了，愿郎早娶怜儿小。  

【淮南王】  
淮南王，好神仙。  
澄心炼气守自然，收拾真一归中圆。  
化为五色黄金丸，乘风驾景飞上天。  
飞上天，逍遥游。  
八鸾捧毂龙翼筜，虹霓缤纷夹彩斿，上窥九阳下六幽。  
回头大笑武皇帝，柏梁桂馆空清秋。  

【蜀国弦（七首）】  
胡笳拍断玄冰结，湘灵曲终斑竹裂。  
为君更奏蜀国弦，一弹一声飞上天。  
蜀国周遭五千里，峨眉岧岧连玉垒。  
岷嶓出水作大江，地砉天浮戒南纪。  
舒为五色朝霞褷，惨为虎豹嗥阴霏。  
翕为千嶂云雨入，嘘为百里雷霆飞。  
白盐雪消春水满，谷鸟相呼锦城暖。  
巴姬倚歌汉女和，杨柳压桥花纂纂。  
铜梁翠气通青蛉，碧鸡啼落天上星。  
山都号风寡狐泣，杜鹃呜咽愁幽冥。  
商悲羽怒听未了，穷猿三声巫峡晓。  
瞿塘喷浪翻九渊，倒泻流泉喧木杪。  
楼头仲宣羁旅客，故乡渺渺音尘隔。  
含凄更听蜀国音，不待天明头尽白。  

【东飞伯劳歌】  
南飞鹧鸪北飞鹄，黄昏鸣鸡白日烛。  
珊瑚石上栽兔丝，鸳鸯独宿枯桑枝。  
永夜凉蟾入罗幕，蝉翼不如秋鬓薄。  
寒塘露莲千叶红，可怜零露空随风。  

【双燕离】  
双燕营巢时，双飞复双语。  
轻盈柳陌风，振迅芹塘雨。  
巢成近绣帏，双宿更双飞。  
为蒙主人爱，不信有暌违。  
四月温风起，榴花发红蕊。  
拾虫还哺雏，出入无停觜。  
五月教雏飞，绕巢舞乌衣。  
侧避蛛丝过，斜萦柳线归。  
六月雏翼老，分飞各相保。  
脉脉傍珠帘，依依集兰橑。  
世事有转旋，陵谷一朝迁。  
昆明延劫火，甲第化歊烟。  
带睡惊飞出，尘沙两相失。  
死生不得知，嬿婉从兹毕。  
回看旧主人，粉黛成灰尘。  
天高云渺渺，海阔波鳞鳞。  
荏苒朝还暮，惸惸向何处。  
毛凋半夜霜，泪滴三春露。  
露寒霜又浓，憔悴不成容。  
同心谅难隔，魂魄终相从。  

【远如期】  
远如期，近别尚云可，远期能不悲。忆昔辞君出门去，手种庭前松柏树。树今成器人未归，洞房白发秋霏霏。高原有梧隰有綍，待君北邙山石下。  

【大堤曲】  
大堤女儿颜如花，大堤堤上无豪家。  
东家女作西家妇，夫能棹船女沽酒。  
春去秋来年复年，生歌死哭长相守。  
君不见襄阳女儿嫁荆州，撞钟击鼓烹肥牛。  
楼船一去无回日，红泪空随江水流。  

【白苎词（二首）】  
铿华钟，伐灵鼓，青娥弹丝《白苎舞。  
文竿迎风雉振羽，长袖奋迅若云举。  
博山雾合春蒙蒙，玉絪摇火生长虹，  
翠荡红翻如梦中。  
暖香结暝娇青春，翠钗珠压光照人。  
凤箫十二烟雾匀，惊鸿燕娇波龙鳞。  
玉觞交飞酒如沼，门外斜阳在林杪，  
宫中沉沉天未晓。  

【钧天乐】  
君不见天穆之山二千仞，天帝所以觞百灵。  
三嫔不下两龙去，九歌九辩归杳冥。  
我忽乘云梦轻举，身骑二虹臂六羽。  
指挥开明辟帝关，环佩泠泠曳风雨。  
明月照我足，倒影摇云端。  
参差紫鸾笙，响震瑶台寒。  
我欲听之未敢前，空中接引皆神仙。  
烟挥雾霍不可测，翠葩金叶光相射。  
鲸钟虎虡铿鸿蒙，撼昆仑兮殷崆峒。  
扬天桴兮伐河鼓，咸池波兮析木风。  
遂升泰阶朝玉帝，侧身俯伏当琼陛。  
讯曰太极折裂为乾坤，纷纷枝叶皆同根。  
胡为妄生水火金木土，自使激搏相熬煎？  
臣闻三皇前，群物咸熙熙，  
众子戴一父，皞皞无偏私。  
忽然元气自荡潏，变换白黑分贤痴。  
蚩尤与黄帝，从此兴戈矛。  
流毒万万古，争夺无时休。  
骨肉自残贼，帝心至仁能不忧？  
帝不答，臣心迷。  
风师咆哮虎豹怒，银汉汹涌天鸡啼。  
飚轮撇捩三岛过，海水尽是青玻璃。  
神奔鬼怪惕惊起，遗音鸑鸑犹在耳。  
梦耶游耶不可知，但见愁云漠漠横九疑。  

【从军五更转（五首）】  
一更戍鼓鸣，市上断人声。  
风吹鸿雁过，忆弟复思兄。  
二更月上城，照见兜鍪光。  
侧身望山川，泪落百千行。  
三更悲风起，树上乌鹊鸣。  
枕戈不能眠，荷戈绕城行。  
四更城上寒，刁斗鸣不歇。  
披衣出户视，太白光如月。  
五更星斗稀，霜叶光烂烂。  
健儿争先起，拂拭宝刀看。  

【前有尊酒行】  
前有尊酒芳以饴，举杯欲饮且置之。丈夫有志可帅气，胡为受此曲蘗欺？禹恶旨酒，玄德上达。桀作酒池，而南巢是蔡。商辛恶来以白日为夜，糟丘肉林相枕藉。瑶台倏忽成灰尘，流毒犹且迁殷民。夫差酗而纳施，楚国酣而放屈。姑苏台上麋鹿游，鄢郢宫中狐兔出。灌夫骂坐，祸延魏其。竹林称贤，神州蒺藜。亡家破国有如此，酒有何好而嗜之！前有尊酒醲以清，酌之白日成晦冥。眼花耳热乱言语，元气耗攵肝胆倾。乃知酒是丧身物，卫武之戒所以垂休声。  

【隔谷歌】  
战鼓咽悲风，弓折不可把。  
弟兄隔谷不相闻，咫尺人间与泉下。  
丈夫誓许国，杀身非所怜。  
两心本一气，何能坐相捐。  
登埤四顾望，慷慨肝胆裂。  
不见救兵来，但见绕城铁甲光如雪。  
飞禽在罗网，尚或念其饥。  
身为高官马食粟，忍见手足居重围？  
相彼鸿与雁，亦各顾匹俦。  
挽弓射一猿，群猿拔箭声啾啾。  
鸟兽且有情，人心独何尤。  
呜呼！田家紫荆虽微木，不忍听君歌《隔谷。  
（此诗与《孤儿行皆为文宗而作。）  

【气出唱】  
今日不乐，振策远游。东上泰山，巍何修修。  
道逢仙人，要我同仇。蒸霞为粮，烹玉为羞。  
玄英素蕤，光华蔓流。日观菡萏，葩华九州。  
令我从之，身轻若浮。道以五鸾，翼以两虬。  
朝翔玄圃，夕止蓬丘。谒见王母，云眉月眸。  
青娥三千，或舞或讴。风吹琅玕，声如鸣球。  
杂花并开，莫知春秋。洪崖先生，劝我此留。  
自揣凡骨，非仙者俦。七情交煎，一触百抽。  
又病戆僻，无药可瘳。崇崇清宫，荡无涯陬。  
列仙如沙，不少一沤。王母笑听，拜谢扣头。  
归来山林，曷标曷钩。熙熙泰和，长乐无忧。  

【班婕妤】  
昭阳秋清月如练，笙歌嘈嘈夜开宴。  
长信宫中辞辇人，独倚西风咏纨扇。  
倾城自古有褒妲，红颜失宠何须怨。  
泠泠玉漏掩重门，一点金缸照书卷。  

【短歌行】  
凉风西来天气清，云飞水落山峥嵘。  
发肤剥削棱骨生，鲜芳菸悒成枯茎。  
百虫哀号百窍鸣，凡有形色皆不平。  
成之孔艰坏厥轻，羁人含愁起夜行。  
列星满天河汉横，繁思攒心剧五兵。  
天高何由达其情，归来托梦通精诚。  

【燕歌行】  
霜飞动地燕草凋，沙飞石走天萧条。  
江河倒影陵谷摇，白日惨淡昼为宵。  
美人迢迢隔云霄，青冥无梯海无桥。  
鱼枯雁死星芒消，沉沉思君不自憀。  
愁如惊风鼓春潮，岁云暮矣山寂寥，  
梧桐叶落空干条。昆仑层城阻且辽，  
苍梧九疑烟雾遥。琼田瑶草芟芃荛，  
江蓠泽兰成艾萧。登高望远肝肺焦，  
安得羽翼抟长飚？  

【苦哉行】  
鸡不可使守门，狗不可使司晨。  
驱车梁弱水，日暮空悲辛。  
我欲乘风谒阊阖，虹霓弥天云雾合。  
九关虎豹森骇人，长跪陈辞阍不答。  
错石作玙璠，鬼神惊见欺。  
截梁为欂栌，般垂拊膺泪交颐。  
冲风结玄冰，道恶不可履。  
巫咸上天去，泽冻神蓍死。  
我欲竟此曲，此曲多苦声。  
鸿雁向天北，因之寄遐情。  

【起夜来】  
微月就没银河烂，城乌哑哑夜将半。  
忧愁不寐揽衣起，仰看明星坐待旦。  
威弧历落连天狼，两旗欲动风不扬。  
槐根王侯梦未觉，岂知鸡声堪断肠。  

【无愁果有愁曲】  
君不见陈家天子春茫茫，后庭玉树凝冷光。  
楼船江上走龙阵，宫中只报平安信。  
酒波滟滟蒸粉香，暖翠烘烟妒娇鬓。  
无愁老夫貂鼠裘，降旗摇动台城秋。  
生绡束缚槛车去，始信人间果有愁。  

【放歌行】  
鸿鹄搏紫霄，鸠守苞桑。  
岂惟异所志，羽翼有短长。  
玄阴变白昼，闇虚侵太阳。  
一鹿走中原，熊虎竞腾骧。  
植竿成垒壁，举袂为搀枪。  
叱咤倒江河，蹴蹋摧山冈。  
犬牙据险要，瓜瓣割土疆。  
六奇夸曲逆，三略称子房。  
磨牙各有伺，裂眦遥相望。  
龙蛇未分明，智力正争强。  
孔明鱼得水，毛遂锥脱囊。  
雾晦豹始变，海激鹏乃翔。  
嗟尔独何为，抱己自摧藏。  

【艳歌行】  
亭亭松柏树，结根幽涧隈。  
高标拂云日，直干排风雷。  
曾经匠石顾，谓是梁栋材。  
明堂未构架，厚地深栽培。  
荧星入天阙，武库一朝灾。  
搜求到栎朴，谷赤山城垓。  
般尔死无人，钩绳付舆台。  
路阻莫自致，弃之于草莱。  
天寒斧斤筑，岁莫空摧颓。  
三光无偏照，四气有还回。  
斫丧在须臾，成长何艰哉。  
孰知真宰意，怅望使心哀。  

【门有车马客行】  
门有车马客，云是故乡人。  
执手前借问，乡语知情真。  
自云别故乡，观光京国尘。  
经商涉代北，薄宦往西秦。  
绣凤锦鸳鸯，金鞍紫骐驎。  
结交贵公卿，出入拥众宾。  
剧孟气方锐，郭解家不贫。  
但见三春花，宁思秋露晨。  
断蓬失其根，风沙欻漂沦。  
前途塞虎狼，故里荒荆榛。  
昔为横海鲸，今为涸辙鳞。  
话言未及竟，涕泪各盈巾。  
居家倚骨肉，出家倚交亲。  
何当在异县，见此旧里邻。  
园蔬如蜜甘，市酒若醴醇。  
悲欢且弃置，生死同苦辛。  
短歌有深情，情深难具陈。  

【煌煌京洛行】  
齐讴且辍唱，吴趋亦停声。  
请君倾耳听，听我歌洛京。  
京洛何煌煌，卜宅自周王。  
五服画九州，兹惟土中央。  
周文四战地，恃德不恃强。  
叔世道虽微，灵源泻流长。  
汉祖殪秦项，定都由子房。  
马上得天下，继周焉敢当。  
光武起白水，龙飞扫搀抢。  
应天顺民心，戡暴安痍伤。  
冕旒正宸极，圭组崇俊良。  
功臣列爵土，循吏劝耕桑。  
诏书报臧马，玉关闭西羌。  
周严播高风，卓鲁树甘棠。  
廷无乳虎伏，邑有驯雉翔。  
涓涓醴泉液，烨烨朱草芳。  
继体更能贤，守成不逾常。  
南郊尊上帝，宗祀亲明堂。  
辟雍养耆德，灵台观祲祥。  
南宫画元勋，东观昭文章。  
诗书母后训，淫侈蕃封防。  
日年天再辟，四帝百重光。  
倾昃自满盈，宴安生怠荒。  
刑官窃威柄，义士死道旁。  
衅积千里草，祸成一星黄。  
大命始不挚，余晖尚悠扬。  
典午亦有初，言治称太康。  
用人混哲否，孽芽出萧墙。  
兄弟相啖食，同气成豺狼。  
金墉岂不固，清谈漫洋洋。  
妖星入太极，胡雏登御床。  
铜驼荆棘没，寝庙狐狸藏。  
落日照西城，寒云归北邙。  
辕无人行，伊洛广且长。  
衰荣若旦暮，道德信金汤。  
殷勤《京洛篇，厥鉴不可忘。  

【静夜思】  
静夜思，一思肠百转。啼螀当户听不闻，明月在庭看不见。方将入海剸猛蛟，复欲度岭邀飞猱。胸中倏忽乱忧喜，得丧纷纷竟何是。静夜思，思无穷。天鸡一声海口红，满头白发吹秋风。  

【冬暖行】  
孟冬十月暖，桃李花盛开。  
胡蝶草间出，飞上花枝来。  
蝶知爱花为花出，不知冬暖无多日。  
霜风一夕花作尘，坠粉飘黄愁杀人。  

【节妇吟】  
凄切复凄切，绿萍初生池水竭。  
兰根压霜芽不茁，春风泠泠逐秋月。  
蓼虫食苦甘如酒，卷葹虽生心已朽。  
扬州青镜蚀土花，玉匣琼台复何有？  
君不见人间日月如飞梭，地下相从应始多。  

【登高丘而望远海】  
登高丘，望远海。  
长风簸浪高于山，蓬莱宫阙无光采。  
云雾翳旸谷，羲和安所之？  
鲸鲵作队行，鳞鬛如朱旗。  
精卫衔石空有心，口角流血天不知。  
登高丘，望远海。  
弱水浩荡不可航，一望令人玄发改。  

【江上曲】  
江上风吹沙石走，江中涛浪如牛吼。  
鄂君绣被寒无香，江水不如残夜长。  

【薤露歌】  
蜀琴且勿弹，齐竽且莫吹。  
四筵并寂听，听我《薤露诗。  
昨日七尺躯，今日为死尸。  
亲戚空满堂，魂气安所之。  
金玉素所爱，弃捐箧笥中。  
佩服素所爱，凄凉挂悲风。  
妻妾素所爱，洒泪空房栊。  
宾客素所爱，分散各西东。  
仇者自相快，亲者自相悲。  
有耳不复闻，有目不复窥。  
譬彼烛上火，一灭无光辉。  
譬彼空中云，散去绝余姿。  
人生无百岁，百岁复如何。  
谁能将两手，挽彼东逝波。  
古来英雄士，俱已归山阿。  
有酒且尽欢，听我《薤露歌。  

【莲塘曲】  
落日下莲塘，轻舟赴晚凉。  
偶然花片落，飞出两鸳鸯。  

【蒿里曲（三首）】  
涧草萋萋泉汩汩，紫兰香老棠梨发。  
山中无人松柏寒，卧听狐狸啸明月。  
白杨树头风恻恻，寡乌悲啼山月黑。  
殡宫冷落清夜长，银鸭金凫不堪食。  
山花冥冥啼子规，鸟衔纸钱挂花枝。  
山中游人莫相笑，君到此中当自知。  

【古镜词（并序）】  
（金陵武生于勾曲野人得古墓中镜，李桓先生辨其款制，燕石上有“元康”年字，定其为汉时物。今虽不能灼见其非晋而汉，然其来之不近则明矣。）  
百炼青铜曾照胆，千年土蚀萍花黡。  
想得玄宫初闭时，金精夜哭黄鸟悲。  
鱼灯引魂开地府，夜夜晶光射幽户。  
盘龙隐见自有神，神物岂肯长湮沦。  
愿循蟾蜍骑入月，将与嫦娥照华发。  

【远游篇】  
三山六鳌背，翠水扶桑东。  
鸡鸣上海日，海面玻璃红。  
仙人骑鸾凤，呼我游云中。  
云中有金阙，谓是天帝宫。  
明星列两藩，琪树光玲珑。  
太一坐端门，白发映青瞳。  
授我玉篆文，赤蛇蟠九虹。  
出入元化先，寿命齐老童。  
因逢青鸟使，遂造东王公。  
素女知莲华，歌喉弦管同。  
顾盼动环佩，振迅若轻鸿。  
化为五色光，倏然随长风。  

【畦桑词】  
编竹为篱更栽刺，高门大写畦桑字。  
县官要备六事忙，村村巷巷催畦桑。  
桑畦有增不可减，准备上司来计点。  
新官下马旧官行，牌上却改新官名。  
君不见古人树桑在墙下，五十衣帛无冻者。  
今日路旁桑满畦，茅屋苦寒中夜啼。  

【神祠曲】  
路旁古庙壁半斜，雨滴香案堆泥沙。  
槎牙死树当道卧，树上纸钱犹未化。  
春秋祭祀知几时，乌鸦得食号相随。  
人人欢喜得好珓，低昂拜跪山花飞。  
宁知祸发在旦夕，空村无烟唯瓦砾。  
庙傍乌鸦亦不来，独留土偶眠苍苔。  

【巴陵女子行】  
巴陵女子天下奇，石作心肝冰作脾。  
生平见义不见己，抆泪恨杀襄阳儿。  
临终裂素写怨语，生气犹能起风雨。  
君不见虎符系颈东海樯，令人愧死巴陵女。  

【秦女休行】  
秦家女儿美且都，齿如编贝唇如朱。  
有生不幸遭乱世，弱肉强食官无诛。  
兄朝出门暮不返，家人怅望空倚闾。  
女休闻之肝胆裂，奋臂不惜千金躯。  
援矛一掷白日撼，仇血上溅天模糊。  
市人惊噪尘土沸，逻卒奔走驰金吾。  
有心杀人宁惜死，顾谓女吏何其愚。  
嫚法长奸谁所致，舍生得义吾何逋。  
精诚通天天为恻，赦书一夕来宸极。  
路旁观者咸叹嗟，女休出门无喜色。  
君不见景升本初之子空是男，亡家破国令人惭。  

【闺词（二首）】  
戎马关山隔，空闺鬓发华。  
将何寄消息，江树总无花。  
剔却灯花蕊，从教污翠钿。  
几回虚报喜，误妾不成眠。  

【上云乐】  
混沌结，玄黄开，人生其中，称为三才。一人身有一天地，形质虽异众理该。欲淫物诱滋巧伪，遂使真淳耗攵玄风颓。乃有朝生而暮死者，本根浅短无栽培。惟有西天老胡名文康，自从盘古到今日，不老不少，气体充实如婴孩。性情和易颜色好，恰似初酿匐萄醅。激之而不见其怒，挠之而不见其咍，甘之而不见其喜，苦之而不见其款。所以于物无所忤，于人无所猜，于事无所碍，于艺无所能。不生不死在人世，借问老胡何修得此哉？老胡答言我亦不自解，请说伏羲神农皇帝在日一二事，不知得失汝自挨。伏羲始画八八六十有四卦，罗天网地括五材。老胡不识单与耦，谓是乌曹重叠堆砖坯。仓颉制文字，鬼母夜哭声哀哀。老胡不识点与画，谓是蜗牛之泪萦莓苔。容成隶首造历数，上收坤灵之精爽，下掇乾象之根荄。大挠作甲子，编户星宿来当差。老胡不识一二三四五，但见暖则出，寒则伏，一似虫豸听命霜与雷。羲和常仪占日月，拘束乌飞兔走翼足相排挼。鬼臾区占星气，指斥王蓬絮，周伯老子无所藏匿其祥灾。老胡不识金木水火土，但见昊天森列众光怪，大者如缶，小者如杯。伶伦截竹作律吕，中间实以葭莩灰。玄问老鬼二十四，俯首受命同舆佁。又用子谷秬黍起度量，教得蠢动狡猾而不呆。老胡不识轻重长短多与寡，但觉饥则食，饱则止，明则起，暗则卧，有力即往，倦即回。轩辕黄帝与岐伯，口尝毒药，一日生死八九遍，皮肉黑瘦生烟煤。老胡但见颜色差异即不吃，牙齿牢硬无龇。九天玄女说兵法，风云鸟蛇掌上排。教人斗阋逞雄杰，致使阪泉涿鹿之野，它它藉藉撑枯骸。尔时众贤圣，尾尾相继轰轳濆。雕肝琢肾镂心肺，倾泻精髓通脊脢。攘攘扰扰竞神知，虚名不朽身先隤。惟有老胡混沌无孔窍，不与人世分仇侪。尧舜相传授，四海玉烛无氛埃。老胡随众歌《击壤，帝力于我何有哉？汤武行放伐，鹰化为雀驹为裛。龙逢被杀夷叔饿，何如老胡终日瞑坐山之隈。五伯与七国，角力争喧豗。谋臣辨士神出而鬼没，口干舌拔眉眼。到头毕竟成就者，土坟三尺埋蒿莱。老胡万事皆不理，厓厓坐得四肢百骨如干柴。所以天地鬼神不怪怒，容得老胡永远在世上，时复一出歌笑呈诙谐。况遇天子圣，德泽浃九垓。青云应吕风应律，遐方感化神民怀。老胡再拜稽首献天子寿，愿天子与天地相似，老胡岁岁舞蹈玉墀下，跪进玻璃杯。  

【仙人词（三首）】  
玉府仙人冰雪姿，生来即遣侍瑶池。  
五云隔断尘凡路，说着人间总不知。  
上帝宸居俨肃森，九关虎豹立崟崟。  
群龙自有三珠树，不见扶桑水浅深。  
东海鲸鲵白昼游，南溟风浪涌吞舟。  
三山亦在沧波里，自是神仙未解愁。  

【吴歌（六首）】  
侬做春花正少年，郎做白日在青天。  
白日在天光在地，百花谁不愿郎怜。  
蛾眉二八不曾愁，有色无媒郎不留。  
月里蟾蜍推落地，几时再得广寒游。  
栽花图作看花人，谁料花开不及春。  
昨夜狂风今夜雨，为花落得两眉颦。  
莫信登天不要梯，莫信筑雪可成堤。  
五更老鸦树上叫，有人则道是鸡啼。  
树头挂网枉求虾，泥里无金空拨沙。  
刺漆树边栽枸橘，几时开得牡丹花。  
六月栽禾未是迟，死中求活是高棋。  
夕阳若有回头照，遮莫黄昏一饷时。  

【采莲歌】  
采得红莲爱白莲，双桡快转怕人先。  
争知要紧翻成慢，菱叶中间绊却船。  

【竹枝歌（三首）】  
相思无益莫相思，赢得霜髯换黑髭。  
明月自圆还自缺，蚌胎瘦减有谁知。  
荣华未必是荣华，园里甜瓜生苦瓜。  
记得水边枯楠树，也曾发叶吐鲜花。  
鼋鼍在水虎在山，登山入水早防闲。  
别有一般真叵耐，虾蟆生在月中间。  

【江南曲（五首）】  
江北垂杨未爆芽，江南水绿万重花。  
北人尽道江南好，江南才到便为家。  
金陵好是帝王州，城下秦淮水北流。  
惆怅江南旧花月，女儿尽作北歌讴。  
钱塘胜地作南都，纨绮如云隘广途。  
想得燕山风雪夜，断魂相语怨西湖。  
桃叶渡头春水平，莫教城上哓莺声。  
中原无限英雄泪，并入江南送别情。  
生长吴侬不记春，乡音旋改踏京尘。  
丫头小伎相偎坐，众里矜夸是北人。  

【山鹧鸪（三首）】  
黄茅垅上雨和泥，苦竹冈头日色低。  
自是行人行不得，莫教空恨鹧鸪啼。  
鹧鸪元是岭南音，岭北无人识此禽。  
南人唱歌过岭去，北人相向泪沾襟。  
山禽一处一般声，不是乡音便动情。  
多事江南子规鸟，天津桥上对人鸣。  

【杨柳枝词】  
多事垂杨管送迎，长条折尽短条生。  
不知几许东风里，犹带轻烟冒晚晴。  

【宫怨】  
何处春风拂苑墙，飞花片片入昭阳。  
多情尚有池边柳，留得啼莺伴日长。  
秋怀（八首）  
凉夜悠悠，华灯有辉。凄风动林，明月在帷。  
山川迢迢，游子无衣。瞻彼原隰，零露溰溰  
靡草不凋，无木不稀。不睹逝波，焉知昨非。  
亭亭南山，有蕨有薇。黄华晚荣，紫芝秋肥。  
岁云莫矣，胡宁不归。  
陟彼高原，望美中陵。玄商夕振，白露宵零。  
蔚彼茂草，化为枯莛。我有素琴，玉轸朱绳。  
弹为阳春，旭日满庭。怆悢兴怀，悲来填膺。  
子期逝矣，其谁汝听。  
喓喓草虫，慓慓其股。岁莫如何，尔独良苦。  
瞻望日月，绵绵我愁。如彼逝矢，一往不留。  
嗟尔小子，时不再得。匪缗曷鱼，不艺胡稷。  
萧萧草虫，烈烈其音。岁莫何为，只搅我心。  
中庭有枣，累累其实。零露既降，岁事孔疾。  
循彼阶轩，有鸣蟋蟀。岂其觱发，而不栗烈。  
南山崒嵂，松柏萧瑟。彼兰斯莸，彼枳斯橘。  
安得羽翼，载飞载鸩。泛滥八荒，以终永日。  
有爝者萤，载飞载扬。有倬云汉，载炳其章。  
白日易徂，玄夜何长。繁思交横，浮念无方。  
慨怀古人，中心怛伤。离娄冥行，历坎而僵。  
循墙以趋，虽瞽不伥。猛虎雷咆，斑文在床。  
妖狐鬼潜，毳裘黄黄。悠悠多歧，荡荡周行。  
慎尔驰驱，天命有常。  
夕簟既清，瓶水既寒。浩歌临风，忧来多端。  
悬崖而栖，瞽以为安。菅茅在门，蒙以为兰。  
黍稷弗膳，腐鲍是餐。干将挂壁，敝履加冠。  
宛其悲矣，能不永叹。  
郁彼晨烟，亦曼于楚。瑟彼枯杨，策策其语。  
良辰几何，亦既徂暑。溥彼郊原，有禾有黍。  
凄风夕兴，雁鹜如雨。  
今日何日，岁聿其秋。候雁北来，星火西流。  
怀我故乡，道阻且修。俯察渊潜，仰睇天游。  
孰翱匪鸢，孰跃匪虬。瞻望日月，中心如抽。  
岂无美酒，焉得良俦。矢诗不多，聊以解忧。  

【有鸟一首赠袁尚志】  
有鸟有鸟，薄言缴之。君子至止，何以乐之。  
有酒湑湑，亦盈于觞。明月照帷，清风满堂。  
我酒既旨，我仪有秩。言念君子，温如其日。  
有鸟有鸟，载好其音。君子之洽，如瑟如琴。  
有棐有翼，有劝有饬。古训是式，大猷是力。  
有栗者璧，瑕则磨之。有紑者丝，色以讹之。  
如彼织纴，君子维经。如彼锋刃，君子为硎。  
无为夸毗，无为戚施。伊我之偾，亦子之痍。  
此令朋友，交相为助。匪中式孚，俾好作恶。  
有酒在觞，有琴在堂。酌言鼓之，心焉孔臧。  
有鸟有鸟，载翔载飞。岂弟君子，式昭令仪。  
业不厌修，学不厌多。既酌以酒，复相以歌。  

【擢彼乔松】  
擢彼乔松，在彼丘阿。岁莫凄风，飒为枯柯。  
忧来伤心，云如之何。瞻彼昊天，曷其有宜。  
天降淫德，铺于下国。稻粱黍稷，暨于螟。  
不稼不穑，寇攘以食。哀此下民，曷其有极。  
心之忧矣，如烹如煎。丧乱靡底，如渊如泉。  
如彼奥草，孔蔓以延。呜呼昊天，伊谁之愆。  
有罻者罿，曷施于宇。胡罾于林，觊彼鲂鱮。  
小人所怃，君子所与。弗询弗犹，曷其有愈。  
君子不畏，乱日以炽。君子不忧，乱日以悠。  
正言谔谔，谄言诺诺。欢言孔怡，丧乱所基。  
邦家维车，庶民维舆。庶僚维服，大臣维御。  
慎尔驱驰，俾险作夷。无然没没，无俾车偾。  
无曰予知，民各有思。无曰予圣，庶民孔竞。  
无竞维德，四方之则。无为回遹，以纵枉慝。  
瞻彼高原，翳翳其云。眄彼大水，浩矣无津。  
嗷嗷飞雁，各念尔群。哀我人斯，胡胥以沦。  
莫高匪天，莫明匪日。何纤勿冒，何昧勿晰。  
维此圣人，庶民是葵。维彼愚人，则各有谋。  
原隰之瘁，夫妇云之。闾巷之呻，君子闻之。  
弗闻弗惟，则各有思。式谤式詈，腑肠以离。  
谷斯之秕，农以为殃。匪鹰匪隼，曷云能翔。  
维天有船，不可以航。眷言顾之，心焉恻伤。  
相彼茂草，飞鸟依之。淠彼深渊，鲂鲤归之。  
靡依靡归，胡能勿悲。我有隐忧，人莫之知。  
中途有棘，庶民伐之。执讯弗笃，君子堲之。  
不瞆不聋，孰填尔聪。靡瞻靡顾，自贻伊瞽。  
如彼沸鼎，无增尔薪。无从尔言，以逖远人。  
迩人营营，远人兢兢。弗讹尔心，曷其有惩。  
嗟尔君子，戒慎尔止。靡谦不光，靡盈不毁。  
维山有杞，维泽有芷。庶民所履，维君子使。  
陟彼高原，维风飗飗。靡草不凋，无木不刘。  
忧来伤心，如焚如抽。瞻仰昊天，曷其有瘳。  

【感怀二十四首】  
驱车出门去，四顾不见人。  
回风卷落叶，飒飒带沙尘。  
平原旷千里，莽莽尽荆榛。  
繁华能几何，憔悴及兹辰。  
所以芳桂枝，不争桃李春。  
云林耿幽独，霜雪空相亲。  
谁云鲁酒薄，邯郸被戈矛。  
楚馆困两君，乃为马与裘。  
举世共如此，太息复何尤。  
振衣箕山顶，引领望许由。  
终然不可见，涕泪交膺流。  
古人盗天地，利源不可穷。  
今人盗农夫，岁莫山泽空。  
纷纷九衢内，连袖如长虹。  
共笑沮溺鄙，各事游冶雄。  
悠悠方自此，衮衮何时终。  
啾啾草间雀，日随黄口飞。  
争先赴稻粱，宁顾野人机。  
便便善柔子，怀利近相依。  
但慕春荑好，不见秋霜霏。  
驱车逐走鹿，中路忘所归。  
岂不爱其躬，天命心与违。  
古道今已矣，感寤空涕欷。  
柔桑生中国，婀娜当阳春。  
下滋灵泉液，上承膏露津。  
美人望蚕月，倾筐竞明晨。  
荣盛方及时，采捋一何频。  
枯根不盈拱，何以御霜辰。  
复闻刍荛子，磨砺待为薪。  
冥观成感激，踯躅含酸辛。  
伏枕候明发，梦游沧海中。  
中有万斛船，荡漾随天风。  
舵师兀昏睡，环视立众工。  
波涛正汹涌，欲往迷西东。  
寤寐惕惊起，魂魄犹忡忡。  
苏秦佩六印，宾从何纵横。  
当时机中妇，倩笑远相迎。  
黄金生意气，蚕蠋见人情。  
岂无箪瓢士，今为时所轻。  
种树当中庭，不识美与恶。  
微阴未盈户，枝叶犹荏弱。  
一朝根柢成，延蔓蔽楼阁。  
离披引刺蚝，蒙昧喧鸟雀。  
毁垣施斧斤，得丧亦相若。  
万事不早谋，日暮徒骇愕。  
东园多桃李，擢榦何交加。  
春秋互递代，衰荣竞相夸。  
摵摵去故物，英英发新花。  
花谢叶复作，空令人叹嗟。  
翡翠翔江湖，亡身为毛羽。  
不如道旁李，尚得滋味苦。  
驱车上太行，还顾望梁甫。  
高冈多烈风，茂林化为岵。  
空余涧底藤，蒙茏蔓烟雨。  
峨峨蓬莱山，渺渺大瀛水。  
神仙有窟宅，亦在玄黄里。  
大壑多惊风，不辨龙与鲤。  
吹沙乘波出，汹若鲸鲵起。  
阳侯贯深渊，海若汩泥滓。  
马衔恣馋食，罔象潜谲诡。  
谁能报王母，弱水不可履。  
羲和近虞渊，日暮空已矣。  
射于生曾崖，不识寒涧阴。  
池鱼贯安流，宁知江海深。  
殷王相版筑，垂名耀来今。  
后世重阀阅，田野多呻吟。  
鰕鱼涌姑射，月晕沧海风。  
鲸鲵吐高浪，白日寒曈昽。  
神仙下天阙，左右翳玉虹。  
金盘荐麟脯，翠蕤拥青童。  
酣歌殷溟徼，鱼鳖相噞喁。  
忽然乘云去，寥落寒江空。  
朝登会稽山，逍遥望南讹。  
禹穴已芜没，禹功长不磨。  
惆怅感往昔，沉吟发新歌。  
谁言专车骨，冠弁高嵯峨。  
为虺且复尔，为蛇当奈何。  
天门隔虎豹，空悲泪滂沱。  
结发事远游，逍遥观四方。  
天地一何阔，山川杳茫茫。  
众鸟各自飞，乔木空苍凉。  
登高见万里，怀古使心伤。  
伫立望浮云，安得凌风翔。  
芳树生丹崖，绿叶如云烟。  
上枝蔽光景，下根蟠九泉。  
朝凉聒众鸟，夕阴萃鸣蝉。  
岂不盛容色，及此阳春年。  
西风吹白露，点缀庭阶前。  
繁华坐销歇，枝叶空相捐。  
世情多反覆，天道有推迁。  
金屋擅娇宠，长门闭神仙。  
献赋亦已晚，徒悲泪如泉。  
我有绿绮琴，其材出空桑。  
金徽映玉轸，音韵锵琳琅。  
上弦感薰风，下弦来凤皇。  
世耳不欲闻，子期今则亡。  
愿持献重华，路阻川无梁。  
孟轲去齐魏，贾谊之长沙。  
圣贤良已矣，吾道空咨嗟。  
徒言青松枝，不如桃李花。  
太息安陵子，知时为世夸。  
客有持六经，翩翩西入秦。  
衣冠独异状，谈舌空轮囷。  
献纳竟何补，焚坑祸谁因。  
昂昂采芝士，矫矫蹈海人。  
龙骧九渊外，岂复叹获麟。  
白璧惣顽矿，沦晦同泥沙。  
朽坏生夜光，见者咸惊嗟。  
君子分寂寞，小人互矜夸。  
枯瘁若秋蓬，鲜艳如春华。  
狂风忽簸荡，飘落归谁家。  
象以齿自伐，马以能受羁。  
猛虎恃强力，而不卫其皮。  
世人任巧智，天道善盈亏。  
不见瑶台死，永为天下嗤。  
晨登吴山上，四望长叹嗟。  
借问胡叹嗟？狭路险且邪。  
子胥竭忠谏，抉目为夫差。  
宰狖善逢迎，越刃复相加。  
守正累则多，从人祸亦奢。  
遭逢贵明良，不尔俱泥沙。  
壶公下天阙，聊以观世纷。  
卖药汝南市，时人俱不闻。  
顾此非我徒，飘然乘白云。  
方驾双虬龙，被服九霞文。  
但见北邙阪，岧峣尽高坟。  
种苗甫田中，其叶何离离。  
上天降高泽，溥博无偏私。  
人力苟不至，不如茅与茨。  
常恐嘉实晚，坐伤零露滋。  
徘徊感节序，太息秋风时。  

【咏史（二十一首）】  
凯风扇朱夏，草木生清凉。  
卧疾澹幽旷，白日悠且长。  
散帙观古人，喟焉想虞唐。  
阳春能几何，阴气多繁霜。  
天道谅悠悠，人理亦茫茫。  
咏歌寄深情，歌罢增慨慷。  
神枢斡元化，循环运阴阳。  
善恶随气异，祸福竟何常。  
朱均继尧舜，时事已抢攘。  
至人妙转移，霾曀回晶光。  
祥麟踣大野，君子徒慨慷。  
黄星照中原，天道遂披猖。  
汗漫千百年，流潦浩滂滂。  
否泰有倾覆，霖雨见朝阳。  
惜无风与牧，乘时佐羲皇。  
熙熙返大朴，济济垂衣裳。  
鼎湖去不复，叹息空哀伤。  
野马不豢食，强受组与羁。  
低头衡下，各自东西驰。  
秦人任法令，斩艾尊君师。  
六合始一家，恩爱已乖离。  
一旦山东客，揭竿以为旗。  
叫呼骊山徒，天下响应之。  
素车拜轵道，谁复为嗟咨。  
周昌勇廷诤，子房善奇谋。  
王陵抗高议，平勃终安刘。  
经权两不废，道立知亦周。  
煌煌东都士，节义明清秋。  
孰知谗佞巧，举足触戈矛。  
顾此悲世运，泫然涕交流。  
食毒偶不死，谓言堇可餐。  
堕河偶不溺，谓是天所完。  
侈心不自顾，利欲纷多端。  
百胜困一踬，名灭躯体残。  
君子戒徼幸，小人乐灾患。  
不见瑶与羽，千载遗悲酸。  
燕昭志报复，金台求俊贤。  
下齐如破竹，大耻雪九泉。  
六王死灰人，安可与比肩。  
奈何骄气盈，妄想彼神仙。  
安期不可致，即墨火已然。  
煌煌召公业，委弃如浮烟。  
天狗吠梁野，七雄扇妖氛。  
吴徒二十万，剽若狼虎群。  
鼓行破棘壁，长驱似轻云。  
汉将三十六，朱旗燿天垠。  
救梁不奉诏，太尉真将军。  
遂令千载下，知人称孝文。  
哀哉潼关战，百万徒纷纭。  
平居观群物，纷纷争朵颐。  
口舌不能胜，兵戈遂相随。  
古来豪杰士，于今安所之。  
大运一朝至，孰分贤与蚩。  
所以四老人，去采商山芝。  
清风扇六合，百世真吾师。  
景公返雀襜，晏子称其仁。  
鳏寡既有室，长年不负薪。  
焉知予玉节，遗祸逮天伦。  
推恩限目见，太息此君臣。  
田横不事汉，刎颈送咸阳。  
二客既冢穿，岛中皆自笺。  
虽非中庸道，要亦有耿光。  
英雄久沦没，世俗但炎凉。  
嗟嗟翟廷尉，慷慨令人伤。  
吾闻共工台，乃在昆仑北。  
长蛇戴九头，利吻错戈戟。  
呿呀恣啖食，抵厥成溪泽。  
呜呼三仞沮，可以警贪得。  
四七续炎运，渐台殪狂新。  
建侯首褒德，拳拳念生民。  
富春有遗老，终竟不为臣。  
遂令节义士，视身若埃尘。  
前车屡折轴，后驾无回轮。  
不有锢党禁，何由起黄巾。  
为邦贵知本，明主宜书绅。  
建光悖祖德，封爵逮阉竖。  
忠良坐荼毒，陨涕盈道路。  
南巡既不返，狡窟宁久固。  
功成十九侯，事已非细故。  
况闻用骨鲠，乃以浮阳疏。  
中官既世袭，山阳更娇妒。  
时事亦可知，君子独未寤。  
美哉吴长史，衡门掩秋露。  
当途乱天纪，赤帝悬空名。  
宁知辟掾日，祸机已潜萌。  
晋主念私劳，荀冯巧相迎。  
抚床竟不寤，骨肉成鲵鲸。  
好还实大道，狙诈徒人情。  
香饵获死鱼，重赏致死士。  
自古以为训，世俗宁知此。  
陈汤困刀笔，壮夫皆切齿。  
如何中兴主，终竟惑薏苡。  
隋帝易广勇，天命以不长。  
唐宗昧治恪，本支竟摧笺。  
圣人有达节，变通亦何常。  
禹汤不同迹，万古皆明王。  
永嘉昔溃乱，南渡驰五马。  
长江画天堑，九庙扇灰灺。  
岂无运甓人，亦有誓江者。  
眢池不扬波，灵物栖旷野。  
哀哀黍离泪，空向新亭洒。  
荜门翳蓬蒿，穷巷绝马迹。  
中有抱膝人，疏粝不充食。  
荣华过浮埃，敝服无愠色。  
献玉鄙卞和，扣角羞宁戚。  
天潢不垂云，中夜起叹息。  
吾爱闵仲叔，幽居翳茅茨。  
应辟思济世，利禄岂其私。  
进当致尧舜，退则老蒿藜。  
焉能犬马豢，以为天下嗤。  
美人皎如玉，挟瑟升高堂。  
泠泠向长风，操作孤凤凰。  
曲度未终竟，玄云蔽穹苍。  
走兽骇赴林，飞鸟号且翔。  
高山与流水，日暮空凄凉。  
夫差卧薪日，勾践尝胆时。  
人生各有志，况乃身践之。  
宁知姑苏鹿，已与西施期。  
空令千载下，痛恨于鸱夷。  

【游仙（九首）】  
日月如过翼，瞬息春已秋。  
何不学神仙，缥缈凌虚游。  
雷霆以为舆，虹霓以为筜。  
清晨登阆风，薄暮宿不周。  
长啸曾城巅，濯足翠水流。  
俯视八极内，扰扰飞蜉蝣。  
今日何不乐，振策登高山。  
深林仰无见，藤蔓阴以繁。  
鼪鼯绕树啼，黄鹄空飞翻。  
揽辔向西北，思欲赴昆仑。  
琼楼十二重，豹虎夹陛阍。  
青溟欲何之，谁向王母言。  
徘徊岁华晚，感激生愁怨。  
岐阳隐孤凤，寰海腾蛟蛇。  
不食松柏实，而采日及花。  
翩翩柱下史，望望之流沙。  
麻姑何为者，乃降蔡经家。  
神龙集污泽，取笑于鱼虾。  
费生市井儿，未尝识神仙。  
偶然壶中去，谓是别有天。  
幻化且不解，《真诰安能传。  
那将食色身，妄弄刑赏权。  
果然失符后，众鬼不见怜。  
天高河汉清，露白秋宵永。  
朝华炫红芳，蟪蛄吊驰景。  
繁思靡志帅，内疚积心梗。  
涉江无方舟，汲井悲短绠。  
岁暮霜雪寒，泣涕沾项领。  
秦皇煽虐焰，烈烈燔九州。  
平原旷如赭，鸿鹄安所投。  
所以避世士，慨想乘桴浮。  
楼船载侲子，去作污漫游。  
何必蓬莱山，远人即瀛洲。  
虎视徒逐逐，竟死于沙丘。  
娟娟姮娥女，灼灼芙蓉姿。  
一入月宫去，千秋闭蛾眉。  
凉风清玉除，碧云生桂枝。  
凤歌不可听，长夜有余悲。  
晨登女床山，西北望昆仑。  
楼台似霄汉，金碧气魂魂。  
素女三千人，灼若扶桑暾。  
鸾笙引凤舞，云旆随霓幡。  
老童发清歌，昌容戏紫鹓。  
神荼献丹桃，洪崖开玉尊。  
蜚廉漫崔嵬，建章空千门。  
大道久已晦，谁能识仙真。  
如何卖药翁，怪语惊市人。  
日月空明照，朝菌非大椿。  
已矣复何道，去去生愁辛。  

【感寓（六首）】  
暑退生夕凉，褰衣步微月。  
风来竹阴动，草暗萤光发。  
伫立忽怀人，江河渺难越。  
庭前金凤花，向晚争媚妩。  
但见白露滋，岂知繁霜苦。  
芳时良可惜，此物何足数。  
白露下木叶，凄凉江海秋。  
江皋有鸣雁，噭噭安所求。  
稻粱日萧索，风雨徒离忧。  
一日复一夕，一夕复一朝。  
青灯向暗壁，光焰坐自消。  
鞲鹰铩六翮，绝意于云霄。  
严霜陨奥草，蛇虺去所依。  
可惜蕙兰花，与之共颓萎。  
顾此悲世运，泫然涕交颐。  
凄凄素秋霜，苒苒高原草。  
运穷相值遇，黝颜就枯槁。  
浩叹采薇歌，惭愧商山老。  

【招隐（五首）】  
浮景无根株，逝川不可留。  
昨日{艹}草春，今朝蓬梗秋。  
鼎食岂不美，鸩毒潜戈矛。  
华轩岂不贵，长路能摧筜。  
子胥弃吴江，屈原赴湘流。  
韩彭竟菹醢，萧樊亦累囚。  
何如张子房，脱屣万户侯。  
深韬黄石略，去从赤松游。  
秦皇火六籍，黄绮之商山。  
汉帝握乾符，羊裘竟不还。  
古来遁世士，冥心丘壑间。  
于时苟无用，安事空摧颜。  
石泉清以芳，白云寒更闲。  
春蔬杂甘辛，秋果罗青殷。  
浊酒晚自酌，柴扉昼恒关。  
啸歌陟崇冈，濯足临潺湲。  
金马我何荣，羊肠我何艰。  
鸿鹄翔九霄，邈然不可攀。  
豫章长千仞，挺生崇崖阴。  
布叶连青云，交柯蔽曾岑。  
结根岂不固，斤斧将见寻。  
有柏生石间，屈曲丛灌林。  
古根啮飞溜，电火焚中心。  
大不中梁柱，小不堪瑟琴。  
风霜自摇落，偃蹇独至今。  
流水千百折，白云三四峰。  
上有喷壑泉，下有凌霜松。  
中有一老人，坐啸岩间风。  
素发垂两肩，朱颜映青瞳。  
年纪将百龄，容貌如孩童。  
长跪前致辞，子非列仙翁。  
笑谓汝孺子，语汝使心通。  
我生不偶俗，遗身在蒿蓬。  
结庐白水边，采药青林中。  
世语我不接，世士我不逢。  
箪瓢我不忧，轩盖我不崇。  
自耕足我食，自息安我躬。  
冥冥绝思虑，默默全和冲。  
持此摄吾生，仰荷元化功。  
何必插羽翰，远逐浮丘公。  
再拜受斯言，廓然如发蒙。  
投簪谢知己，一去无回踪。  
有客款我庐，身披紫云袍。  
鸣驺列前后，从者皆俊髦。  
坐我蓬荜下，向我谈伊皋。  
手斡北斗魁，足踏东海鳌。  
高视六合内，泰山等毫毛。  
挥袂起谢客，且还饮我醪。  
醉卧不知晓，衡门塞蓬蒿。  

## ●甲集前编第二  

刘诚意基《覆瓿集古诗一百十八首  

【杂诗（三十三首）】  
小鱼头如针，大鱼须如松。  
小大各生育，孰私天地功。  
坤灵发淫怒，溟海簸惊风。  
大鱼食小鱼，陂池为之空。  
陂空水一竭，小大相险喁。  
但见灌莽间，颅骨成崆巃。  
残膏饫蝼蚁，孰辨鲸与鯼。  
馋妇厌贫夫，常怀相弃心。  
慨慕东家子，年少多黄金。  
轻身改西托，布被烂锦衾。  
宁忆秋风起，霜露栖繁林。  
叶落枝亦尽，愁闻蜻蛚吟。  
云月虽不明，精魄固长在。  
飞蛾亦何知，乘时妒光彩。  
天高多飘风，烟雾中叆叇。  
纷纷堕蒿棘，终竟为何罪。  
人生如浮云，飘摇无根蒂。  
昨暮青山阿，今朝沧海氵筮。  
风波无定时，沦踬难为计。  
是中苟不爽，曷问耿与翳。  
申胥存楚国，仲连却秦帝。  
此士虽则亡，英名千万世。  
渴人常梦饮，饥人常梦餐。  
中宵羁旅梦，两臂生羽翰。  
腾身入紫青，吹面天风寒。  
惊觉凛毛发，感我涕汍澜。  
吾观神龙变，天地为晦冥。  
龙成宰元化，嘉泽浃四溟。  
出山不飘风，入水无震霆。  
枯萎仰沾溉，沃若生葱青。  
岂比蜧与蜦，裂石摧飖陉。  
俾民举疾首，抚神蹙眉。  
鹰本是鸷鸟，爪利翮劲疾。  
胡为化为鸠，钝拙无与匹。  
栖迟荆棘间，粒啄营口实。  
暮啼墙角雨，朝啼屋头日。  
昔为众鸟畏，今为众鸟咥。  
运命苦不常，孰为金石质。  
愚公志移山，精卫思填海。  
山高海茫茫，心事金石在。  
松柏冒雪霜，秀色终不改。  
春阳熙幽林，卓立有光彩。  
急雨涨潢潦，沟池成五湖。  
青蛙与耿黾，得意鸣相呼。  
自谓乐无似，至足不求馀。  
蓬莱有玄鹤，曾见东海枯。  
清夜唳长风，哀音绕天衢。  
使我起太息，黑髯变霜须。  
惟豺知祭兽，獭亦知祭鱼。  
豺獭有报本，人道当何如。  
华堂饫玉食，盗贼塞中涂。  
那能不自愧，而以耀庸愚。  
嗟吁千载下，枯骨空专车。  
雷藏蛰虫伏，雷动蛰虫起。  
虫雷不相期，冥契非人使。  
英雄应有时，何异膻致蚁。  
神剑无风胡，铜花蚀泥滓。  
阴崖有乔树，乾鹊巢其颠。  
朝食叶上露，暮食叶下蝉。  
巢成长众雏，鸣飞一何嬛。  
但愿本根固，风雨得安眠。  
如何就摇落，而不抱悁悁。  
苍蝇眼昼明，蚊虫眼夜明。  
明眼利口觜，昼夜无时停。  
拍死纷籍籍，飞来更营营。  
一旦霜风起，棱威肃天刑。  
飞者不复飞，鸣者不复鸣。  
虽有太阳光，不能煦其生。  
乃知天胜人，智力徒斗争。  
豺狼食人肉，蚊虫食人血。  
食肉死须臾，食血死不辍。  
哀哀露筋女，肉尽惟皮骨。  
谁谓蚊虫微，积锈能销铁。  
蚊母羽虫孽，与人无怨尤。  
胡为含毒害，吐蚊吼如牛。  
纷纷散草泽，勣勣森戈矛。  
无辜受螫蠚，皮破腥血流。  
覆巢或有令，未应后鸺巘。  
黄鹰食鸟雀，山鸡食虫豸。  
蜂食花上蜜，虾食苔间滓。  
兔食茅草根，凤食梧桐子。  
所嗜由性成，易之则皆死。  
冥观付一笑，谁与穷兹理。  
鲁阳仰挥戈，羲和为纡辔。  
耿恭俯拜井，涌液出荒地。  
粗诚所感格，高厚靡不至。  
人生亦良难，如何殄其类。  
蓬蒿满六合，惭愧真宰意。  
在昔信陵君，谦劳实弘度。  
好士天下稀，宾客远倾慕。  
救赵夺兵符，扫清邯郸雾。  
归来存大梁，秦甲慑东顾。  
魏王木偶人，朽心自成蠹。  
谗言一以入，危石不可据。  
日落西河阴，歌钟怨零露。  
天鸙巢蒿草，形躯纤且微。  
不知怀何事，直上闻天扉。  
啾啾终日鸣，天听不可希。  
铩羽口吻裂，落日空悲归。  
雉死为从雌，鹖死为斗力。  
蜜蜂死泄愤，蒐鸠死求食。  
象犀好齿角，狨豹美毛色。  
纷纷死相藉，杀身奉华饰。  
自取夫岂过，外至良可恻。  
沄獍合族烹，枭郤宜卵殈。  
山林久秽薈，谁复继禹益。  
殊俗甘朐，比之刍牛腴。  
殷勤奉宾客，自谓敬有余。  
鸱吓虽异贯，赤惑谁能袪。  
霾阴蔽玄象，清渭混污渠。  
谁能继夏后，再分龙与鱼。  
大星出西方，晱々如明月。  
儿童惊指示，草木见毫发。  
夜久斗柄回，人静凉风发。  
徙倚步中庭，空烟散成雪。  
楚人将摐蜀，扬帆信江水。  
江阔多西风，帆逸行不止。  
日暮入海涛，极目无涯涘。  
鲸鱼吹高浪，舵折樯竿圮。  
顿足空号呼，烟波千万里。  
冲霄难为羽，泛海难为舟。  
缚羊驾我辂，猛志空悠悠。  
农时失耕耨，何以望有秋？  
决藩盗菽粟，鹰隼不如鸠。  
韶华不我与，去若川水流。  
岁莫独彷徨，凛凛怀百忧。  
爰居避风翔，岂冀粢牲祀。  
臧孙强自用，取笑于君子。  
拾虫养凤凰，将以为观美。  
徒令翚翟畏，长逝深林里。  
桓温一老兵，岂识扪虱士。  
拥众临上流，竟作跋扈鬼。  
苻坚氐羌竖，何能作天子。  
耽耽视中原，为有景略耳。  
知人圣难之，求贤在虚己。  
袁曹岂力敌，生死一弹指。  
惆怅后来人，慷慨前车轨。  
英英木槿花，振振蜉蝣羽。  
乘彼三秋露，及此六月雨。  
容好能几时，生成亦良苦。  
十年构阿房，一日化为土。  
染须作童颜，于身竟何补。  
不如顺天命，保己良多祜。  
天地若大瓮，万物生其腹。  
人犹腹中虫，蠢蠢随化育。  
钻攻无时休，脏腑为翻覆。  
帝青调元气，岂不畏戎毒。  
皤然命涤荡，汗下兼涌衄。  
蚩蚩自狂猘，涫沸交杀戮。  
何当瞑眩定，风止水归渎。  
铸铁作锄犁，春耕待秋熟。  
二仪播元气，昼夜靡停机。  
有生即有死，化工亦何私。  
彼狂牵所欲，冥行失康逵。  
无航思利涉，发此百祸机。  
贼人还自贼，扰扰竟何为。  
郭南有穷夫，黄发对老妻。  
见人抱儿女，仰面看天啼。  
郭北有宕子，鲜服明春闺。  
累累倚门亲，疏茹乏盐醯。  
盛年异欣戚，薄暮空噬脐。  
达生贵知命，胡为苦悲凄。  
咬咬水中凫，谷谷墙下鸡。  
良无返哺望，乳菢何栖栖。  
冥目思此理，惆怅中自迷。  
老眼眯昏夜，见萤以为灯。  
灯萤何足辨，所悲老且瞢。  
瞢老复何用，甘心就无能。  
逍遥麋鹿愿，所得良已弘。  
海鲸乘扶摇，激水腾九旻。  
退潮触泥沙，颅骨空嶙峋。  
猛虎掉尾行，饮血不满唇。  
跳哮逞雄攫，系首八尺缗。  
赋命虽在天，成之亦由人。  
嗟嗟灯上蛾，亦岂厌其身。  
夷齐值明时，饿死西山阳。  
四老生乱世，采芝以徜徉。  
李业遇公孙，欲盖反受殃。  
严陵辞故人，万古清名扬。  
性也实有命，君子顺其常。  
漫漫云间鸟，冥冥随风翔。  
海宇岂不宽，六翮有短长。  
浩歌向日月，曲尽意茫茫。  

【种怀香】  
怀香体虚柔，本自南土出。  
毛芒散纤叶，旖旎怯朝日。  
芳菲挺众卉，辛美更无匹。  
况能已疝瘘，兼理肠胃疾。  
种之近庭阶，离离看新茁。  
驱童斩竹枝，扶植待秋实。  
常恐风雨恶，摧折伤弱质。  
蒺藜生道傍，延蔓何绵密。  
岂无荷锄人，夕薙旦已出。  
上天意何如，感叹靡终毕。  
松柏多斧斤，山林日萧瑟。  

【北上感怀】  
倦鸟思一枝，枥马志千里。  
营营劳生心，出入靡定止。  
伊余朽钝材，懒拙更无比。  
才疏乏世用，嗜僻惟书史。  
虽非济时具，颇识素餐耻。  
既怀黎民忧，妄意古人企。  
宁知乖圆方，举足辄伤趾。  
尘埃百病侵，贫窭万感累。  
艰难幸息肩，迟莫窃所喜。  
明时登骥騄，驽马但垂耳。  
自非冀北姿，莫羡追风驶。  
便欲解衣冠，躬耕向桑梓。  
终怀葵藿恋，不慕沮溺诡。  
潜阳动原隰，白日暧兰芷。  
埘鸡戒晨明，客子驾行李。  
萦纡越巘崿，浩荡涉风水。  
淹留具区北，信宿沧江圯。  
维时连年歉，道路多流徙。  
官司职抚字，黔首皆赤子。  
陈红太仓米，丰年所储偫。  
为民备乏困，朝廷岂私此。  
推余补不足，兹实王政始。  
臣子宜奉承，天威不违咫。  
奈何簿书曹，暴慢蔑至理。  
苟云出纳吝，当闵觳觫死。  
呜呼草莽露，惨恻沟渎委。  
闻之犹鼻酸，见者宜颡泚。  
逾淮入大河，凄凉更难视。  
黄沙渺茫茫，白骨积荒藟。  
哀哉耕食场，尽作狐兔垒。  
太平戢干戈，景物未应尔。  
意者斯人徒，纵欲扰天纪。  
鬼神赫震怒，咎戾良有以。  
去年人食人，不识弟与姊。  
至今盗贼辈，啸聚如蜂蚁。  
长戈耀白雪，健马突封豕。  
岂惟横山泽，已敢剽城市。  
途行绝稀少，空车但墙倚。  
身行须结集，一寐四五起。  
牧民岂无人，司寇亦有氏。  
阵车不驱驰，大田无耒耜。  
邦家禄食恩，岂为臣奉己。  
山东古要地，燕赵犹唇齿。  
况兹南北冲，津梁通远迩。  
属当全盛时，四海同一轨。  
庙堂多稷契，振举无遗弛。  
勿云疥癣微，不足成疮痏。  
滔天起滥觞，炎冈发星烜。  
虞朝有分北，汉庭烦直指。  
农夫植嘉谷，所务诛稂秕。  
耕耘苟失时，雨露空沾洒。  
威怀岂异任，守令职非痺。  
端能慎黜陟，此辈何足弭。  
故乡隔山川，前途塞荆枳。  
青徐气萧索，河济俱泥滓。  
痛哭贾生狂，长叹漆室悝。  
何当天门开，清问逮下里。  

【过东昌有感】  
夜发高唐湾，旦及东昌郭。  
乔树拂疏星，霜飞月将落。  
仰观天宇清，平见原野廓。  
白杨号悲风，蔓草杳漠漠。  
但见荆棘丛，白骨翳寒箨。  
圣道悬日月，斯人非虺蝁。  
教养既迷方，欲炽性乃凿。  
展季骨已朽，清风散藜藿。  
弦歌灭遗音，茧丝尽笼络。  
鸱啸魍魉凭，螽鸣草虫跃。  
遂令一变姿，化为跖与蹻。  
况闻太行东，水旱荐为虐。  
饥氓与暴客，表里相倚着。  
赈恤付群吏，所务惟刻削。  
征讨乏良谋，乃反恣剽掠。  
坐令参苓剂，翻成毒肠药。  
今年秋租登，行止稍有托。  
余波尚披頠，未敢开一噱。  
但恐习俗成，何由返初昨。  
藩宣有重寄，胡不慎远略。  
往者谅难追，来者犹可作。  
歌诗附里谣，大猷希圣莫。  

【晨诣祥符寺】  
上马鸡始鸣，入寺钟未歇。  
草际起微风，林端淡斜月。  
僧房湛幽寂，假寐待明发。  
松径断无人，经声在清樾。  

【发安仁驿】  
鸡鸣发山驿，天黑路弥险。  
烟树出猿声，风枝落萤点。  
江秋气转炎，嶂湿云难敛。  
伫立山雨来，客愁纷冉冉。  

【初食槟榔】  
槟榔红白文，包以青扶留。  
驿吏劝我食，可已瘴疠忧。  
初惊刺生颊，渐若戟在喉。  
纷纷花满眼，岑岑晕蒙头。  
将疑误腊毒，复想致无由。  
稍稍热上面，轻汗如珠流。  
清凉彻肺腑，粗秽无纤留。  
信知殷王语，瞑眩疾乃瘳。  
三复增永叹，书之遗朋俦。  

【早发建宁至兴田驿】  
鸡鸣戒晨装，上马见初日。  
露泫叶尚俯，雾重山未出。  
客途得霁景，缓步非纵佚。  
矧兹岁有秋，高下俱颖栗。  
牛羊散原野，鹅鸭满阡术。  
怀抱既夷旷，神情自清谧。  
寒花蔓篱落，候虫响蒙密。  
霞标青枫林，雪绽乌桕实。  
幽览虽云遽，佳趣领已悉。  
我行固无期，况乃尘事毕。  

【题朱孟章虞学士送别图后】  
秋郊一杯酒，握手念将离。  
落日照野水，凉风生树枝。  
今朝重相忆，青山如旧时。  
鬓毛非松柏，争得不成丝。  

【在永嘉作】  
高屋集飞雨，萧条生早寒。  
我来复几时，明月缺已团。  
浮云蔽青天，山川杳漫漫。  
狐狸啸悲风，鲸鲵喷重澜。  
孤雁号南飞，音声凄以酸。  
顾瞻望桑梓，慷慨起长叹。  
愿欲凌风翔，惜哉无羽翰。  
中夜百感生，展转不遑安。  
枯荷响西池，槁叶鸣林端。  
寥寥天宇空，冉冉时节阑。  
举俗爱文身，谁识章甫冠。  
河流未到海，平陆皆惊湍。  
旗帜满山泽，呜呼行路难。  

【癸巳正月在杭州作（二首）】  
徘徊西湖上，怆悢有所思。  
所思不可见，涕泪下沾衣。  
死生一瞬息，逝者安可追。  
狼曋信君子，李陵非男儿。  
碬铁当用椎，析薪当用斧。  
拔蓼而植荼，去辛还得苦。  
峨峨九阳门，卫以豹与虎。  
微微蝼蚁忱，郁郁不得吐。  

【登卧龙山写怀二十八韵】  
暮春时雨余，原野皆秀色。  
流云暧芳甸，惠风畅轻翼。  
公馆倦低垂，崇冈缅登陟。  
山川纠纷错，疆畎互纡直。  
凄凉神禹穴，逼昚句践国。  
玉简惣玄缄，铜牛启雄德。  
霸气浩江河，王风散荆棘。  
感今情轸郁，怀古心怆恻。  
东溟尚波涛，中原未耕织。  
无能事萧曹，妄意追契稷。  
蹇产魂屡迁，逶迟足犹侧。  
良辰复几何，白日忽中昃。  
周流睨圆方，俯仰观动植。  
有水必趋东，无星不拱北。  
宗社固神灵，至尊实恭默。  
殷土伐鬼方，尚期三年克。  
苗顽负险阻，终竟膺窜殛。  
天戈向无前，况乃诛鬼蜮。  
窃闻海滨民，决眦疾狂慝。  
荷殳思一奋，所惧官未识。  
朝廷鉴往辙，中自诛贪愎。  
主将敦书诗，志士愿尽力。  
诸公总英俊，矫矫百夫特。  
愚生谅疏拙，千虑冀一得。  
农人奉壶浆，迟尔殄蟊贼。  
采薇戒怀归，伐檀惭素食。  
白云在青天，可望不可即。  
浩歌《梁甫吟，忧来凭胸臆。  

【赠柯遂卿一首（并序）】  
（今年夏四月，余至台，闻柯遂卿抗言释诬囚事，甚异而伟之。夫天下之大，岂无慷慨激烈之士见义而勇为之者哉？其作也非有私，其进也非有求，触于其心，形于其言，发于其言，信于其事，可不谓之大丈夫哉！惜其晦而弗彰也，于是乎为之诗曰：）  
雷霆蛰神威，妖蜃跃海滨。  
将军战败死，玉帐空无人。  
腥涎之所被，蛭螾皆蛇鳞。  
天弧不张弦，民情曷由申。  
县购亦令典，奉行在明仁。  
谁令奸宄徒，并缘逞顽嚚。  
俄然齿发躯，化作豺狼身。  
剽金既无畏，况复枉平民。  
壮哉柯夫子，义气冲九旻。  
曳裾公府门，抗论回星辰。  
坐令霜雪间，朽骨生阳春。  
睨视夸毗儿，精魂散飞尘。  
我忽耳闻之，肝胆张轮困。  
安得似卿辈，落落千百人。  
出应休明时，翊赞皋陶臣。  
旌别鸾与枭，再使权衡均。  
上天意茫茫，感叹空悲辛。  

【赠周宗道六十四韵】  
天弓拨其弦，平地跃虎狼。  
腥风扇九泽，浊雾干太阳。  
琐琐蚊与虻，亦沸如蜩螗。  
帝阍隔蓬莱，弱水不可航。  
蝼蚁有微忱，抑塞无由扬。  
遥遥草茅臣，恕切忠愤肠。  
披衣款军门，披腹陈否臧。  
曰走居海隅，诗书传世芳。  
感荷帝王恩，禄食厕朝行。  
走身非己躯，安得缄其肮。  
走有目击事，敢布之庙堂。  
永嘉浙名郡，有州曰平阳。  
面海负山林，实维瓯闽疆。  
闽寇不到瓯，倚兹为保障。  
官司职防虞，当念怀善良。  
用民作手足，爱抚勿害伤。  
所以获众心，即此是仞墙。  
奈何纵毒淫，反肆其贪攘。  
破廪取菽粟，夷垣劫牛羊。  
朝出系空橐，暮归荷丰囊。  
丁男跳上山，妻女不得将。  
稍或违所求，便以贼见笺。  
负屈无处诉，哀号动穹苍。  
斩木为戈矛，染红作巾裳。  
鸣锣撼岩谷，聚众守村乡。  
官司大惊怕，弃鼓撇旗枪。  
窜伏草莽间，股栗面玄黄。  
窥伺不见人，喘汗走伥伥。  
可中得火伴，约束归营场。  
顺途劫寡弱，又各夸身强。  
将吏悉有献，欢喜赐酒觞。  
杀贼不计数，从横书荐章。  
民情大不甘，怨气结肾肠。  
遂令父子恩，化作虿与蝗。  
恨不斩官头，剔骨取肉尝。  
累累野田中，拜泣祷天皇。  
愿得贤宰相，飞笺奏岩廊。  
先封尚方剑，按法诛奸赃。  
择用忠荩臣，俾之提纪纲。  
弯弧落鸱枭，薙棘出凤凰。  
尚可存孑遗，耕稼纳官仓。  
失今不早计，如水决堤防。  
而后事堙筑，劳费何可当。  
走闻疽初生，灼艾最为良。  
焮成施剜割，所忧动膏盲。  
边戎大重寄，得人则金汤。  
龚遂到渤海，盗贼还农桑。  
张纲入广陵，健儿跪如羊。  
苟能任仁智，勿使憸邪妨。  
孟门虽险艰，可使成康庄。  
走非慕爵赏，自鬻求荐扬。  
痛惜休明时，消息无其方。  
又不忍乡里，鞠为狐兔场。  
陈词未及终，涕泣下滂滂。  
旁观发上指，侧听心中伤。  
天路阻且修，不得羽翼翔。  
可怜涸辙鱼，待汲西江长。  
况有蛟与虬，磨牙塞川梁。  
旄丘靡与同，载驰徒慨慷。  
严冬积玄阴，天色惨以凉。  
众鸟各自飞，孤鸾独徬徨。  
冥冥雁山云，木叶殷清霜。  
子去慎所过，我亦行归藏。  

【遣怀】  
鸿鹄会高风，拂翼凌云霓。  
蛟龙不得水，葺鳞困涂泥。  
惟昔望诸君，一战举强齐。  
秦穆伯西戎，能用百里奚。  
傅说筑商岩，太公钓磻溪。  
韩信寄食饮，孔明躬耕犁。  
立贤苟无方，曷问鹜与珝。  
驱车上太行，峻极不可跻。  
重云蔽层岑，流潦绝荒蹊。  
豺狼当我嗥，魑魅向我啼。  
顾瞻望九州，欲去惑东西。  
嘉谷委蔓草，良田养蒿藜。  
乘黄避跛鳖，狐貉骄虎貔。  
谁言纵壑鱼，竟为触藩羝。  
长夜起啸叹，邪气凭我脐。  
梦登舜苍梧，遥望禹会稽。  
援琴奏将归，日暮增惨凄。  
盲飚正滃勃，孤凤将安栖。  

【四月二十二日郊外游得水字】  
草根蝼蝈鸣，湖上蒹葭靡。  
繁林溺深绿，清池散圆紫。  
离居昧节序，陶情赖佳士。  
泛舟出郊甸，缓步信所履。  
壶觞展倡酬，及此晴日美。  
啸歌望山川，慷慨集悲喜。  
豺狼未鼎镬，郊野尚多垒。  
铁衣挂儒冠，好爵逮麻屣。  
吾侪幸味苦，得似道旁李。  
无思身外忧，摐意聊复尔。  
归云入禹穴，返照射宛委。  
鸟啼树有风，帆过烟生水。  
兴尽各言还，月明城角起。  

【遣兴（二首）】  
积雨兼数旬，天气凉有余。  
青苔交户庭，始觉人迹疏。  
地主多闲园，可以种我蔬。  
儿童四五人，蔓草相与锄。  
既倦则归休，卧阅床上书。  
无事且为乐，何者为名誉。  
迂疏乏世用，矫情非所安。  
投簪谢时辈，聊得心中宽。  
回首望故乡，枳棘日以繁。  
譬彼水上萍，随流且盘桓。  
楼头好山色，晴雨皆可观。  
未知明朝事，且尽今日欢。  

【久雨坏墙园蔬尽压怅然成诗】  
晚岁逼豺狼，漂摇去乡土。  
囊橐罄留储，釜甑恒若窳。  
开畦种蔬菜，拨借荷地主。  
晨兴率童稚，树艺躬伛偻。  
瓠实正累离，茄花亦争吐。  
鱼肉方绝交，恃此当醢脯。  
悲风吹江干，浩荡十日雨。  
幽泉涌阴窦，高墉拆修堵。  
苍蔓压泥沙，朱苞埋宿莽。  
凄凉紫芝英，乃与朝菌腐。  
数奇值时危，一饱不敢取。  
天地有穷愁，每望贫家聚。  
青苔满颓墙，日暮空倚柱。  

【次韵和脱因宗道感兴（二首）】  
松柏守孤直，不争桃李色。  
明星在青天，有时化为石。  
春风车马尘，竟日翳紫陌。  
宁知禾黍地，旧是王侯宅。  
蓬莱有仙药，求之不可得。  
霜风吹林木，岁暮徒怆恻。  
铅刀方用世，挂壁干将闲。  
剪松养荆棘，匠石空悲酸。  
驱车陟太行，日暮多险艰。  
玄冰胶大谷，脱粟贵琅玕。  
魑魅揽人魂，豺狼食人肝。  
路远无羽翼，何由得飞还。  

【渡江遣怀】  
东风吹沧江，白日照花柳。  
山川半显晦，积雨晴未久。  
青阳好气候，群物竞苞剖。  
农夫荷锄犁，各自登陇亩。  
蒐鸠鸣相应，陂水光浏浏。  
天地起戈兵，荆榛塞原阜。  
兹邦特按堵，庶足憩奔走。  
故乡有园田，委弃没藜莠。  
老母年八十，头童齿牙朽。  
痴儿始垂髫，出入寡朋友。  
衣衾杂絮毳，羹食乏菘韭。  
儡然多病身，全家倚糊口。  
那令更远去，忧念成疾首。  
千金聘宿瘤，顾谓西施丑。  
盐车摧太行，骅骝不如狗。  
况我驽蹇质，困踣畏培曈。  
济河须巨舫，将焉用罂缶。  
朱弦纟互琴瑟，曷中洪钟纽。  
剡蒿射犀革，空贻养由咎。  
巍巍神祖烈，乾坤让高厚。  
蠢兹蛇豕俦，乘间恣哮吼。  
非无熊罴臣，土产分左右。  
更张吾岂能，习惯彼已狃。  
鹿麋曾伤虎，宵迈慑狸蹂。  
寤言乱心绪，忽若醉醇酒。  
疏贱等蚍蜉，捐躯复何有。  
夷吾匪每生，鞠育未宜负。  
怆悢忆松揪，泪湿蓬鬓垢。  
道途正艰阻，进退维窊臼。  
向风一陈情，何由达南斗？  

【若耶溪杳郭深居精舍】  
上人好山居，入山惟恐浅。  
纡余涉渊沄，结构依嶘嵃。  
冈峦外挺拔，水木终隐显。  
其前对鹅鼻，突兀正冠冕。  
其傍连木禾，积翠森偃蹇。  
后有狮子岩，崷崒露龈涘。  
春花炫阳林，秋草馥阴畎。  
高通云雨过，侧见星斗转。  
桃源不远求，箕颍安足践。  
我来三伏凉，羁怀忽如展。  
谈经道心融，听法俗虑剪。  
疏窗夜深启，孤月挂遥岘。  
空蒙白毫光，闪铄动崖巘。  
何当此卜邻，永用辞淟湎。  

【大热遣怀】  
盛夏火用事，长日不可堪。  
热汗发我肤，如泉溢穹嵁。  
清晨登楼望，四野皆红岚。  
坡坨会稽山，缥缈浮郁蓝。  
何出作雨泽，一洗暍与酣。  
须臾玻璃盘，涌出琉璃潭。  
杂气若绛旂，飘飖散空。  
朱光熭九幽，天气熇以  
树木首咸俯，鸟兽声尽暗。  
玄冥将禺疆，侧身入禋龛。  
渊蛇葺短鳞，山龟灼枯。  
悍熊伏朝鼢，困龙缩秋蚕。  
焦根裂埴断，毙鹬蚌脯含。  
水井为汤池，冶容成病颔。  
渡水翅帖帖，守门口舑舑。  
蜩螗轻绡翼，依阴萃枫柟。  
沸渭泊静寂，噪聒乱语谈。  
苍蝇丹砂头，群飞逐烹腤。  
拍之摐污手，驱之死仍耽。  
对食惮下肮，引饮辄倾甔。  
抚几炎欲燎，披衣重犹函。  
慨彼征戍卒，荷戟忘寝。  
弃绝骨肉爱，不得同苦甘。  
但闻盗贼炽，未见王师戡。  
郊原虏掠遍，馈饷那能覃。  
况乃隆暑节，蒸郁非所谙。  
用兵贵拙速，将帅当怀惭。  
沈冥及暮鼓，两目脂流泔。  
拂袖招远风，众星烂天南。  
河汉上昭回，烟霞远{髟监}鬖。  
且喜辰极明，愿睹戎马倓。  
云门连镜湖，林壑清且涵。  
岂惟隔埃，庶足憩负担。  
惜无五亩宅，偃蹇投吾簪。卷十三补。  

【题杂画卷子】  
山川出云霓，谿谷藏虎豹。  
枯树缯绫身，怪石磈罍貌。  
竹枝如琅玕，烟雨昏幕罩。  
梅花雪中开，的砾珠磊靤。  
兰独称国香，姱丽最可乐。  
荑纤草堪籍，伤覃棘能抓。  
宋公学元褷，骇兽见腾。  
老班性嗜酒，藻思发余酵。  
丹丘泣龙髯，零落江湖棹。  
颠王食败笔，得米动盈窖。  
僧明本静者，一艺起众闹。  
展卷见历历，聊足解喧嗃。  
裁诗慕韩豪，琐细非所较。  

【题赵文敏公画松】  
吴兴昔王孙，能画世莫及。  
观其二松图，矫若龙出蛰。  
蟠根破坤舆，拔萃滃原隰。  
胶加各轩翥，崱屴相倚立。  
鼍鳞撑空青，豕鬛振飒瑀。  
高藏日月气，清滴云雾汁。  
垂钓者何人，短棹非妄集。  
五湖多风涛，蛟蜃头角。  
不如洿泽间，取足矰与鳎。  
倦眠松影下，百窍清凉入。  
慎勿惊松枝，天寒衣袂湿。  

【感时述事（十首）】  
天王有万国，抚治不能遍。  
百僚分所司，控制倚方面。  
旬宣贵浃洽，付托属隆眷。  
易置苟无恒，勤怠朝夕变。  
自非氏俦，何官匪邮传。  
矧兹世多故，军府希间宴。  
戎机一以失，蚁穴偾台殿。  
公庭委旧事，书牍呈新选。  
来者且迟迟，在者同秋燕。  
伦安待日至，退托从私便。  
奸贪遂乘隙，民病孰与唁。  
大臣国柱石，忧喜相连缠。  
反躬既遗阙，何以率州县？  
寄与要津人，有舌未宜咽。  
十羊烦九牧，自古贻笑嗤。  
任贤苟不贰，焉用多人为。  
师行仰供给，州县方告疲。  
差徭逮所历，添官有权宜。  
奈何乘此势，争先植其私。  
百司并效尤，货贿从横飞。  
列坐隘公堂，号令纷披离。  
名称到舆隶，混杂无尊卑。  
正官反差出，道路不停驰。  
徇禄积日月，官吏之所希。  
此辈欲何求，朘剥图身肥。  
世皇一宇宙，四海均惠慈。  
盗贼乘间发，咎实由官司。  
云胡未悔祸，救焚用膏脂。  
姻娅遂连茹，公介弃草茨。  
农郊日增垒，良民死无期。  
天关深虎豹，欲语当因谁。  
先王制民产，曷分兵与农。  
三时事耕稼，阅武在严冬。  
乱略齐愤疾，战伐厥有庸。  
那令异编籍，自使殊心胸。  
坐食不知恩，怙势含威凶。  
将官用世袭，生长值时雍。  
岂惟昧韬略，且不习击童刂。  
悍卒等骄子，有令亦无从。  
跳踉恣蒙横，鼓气陵愚蠢。  
所以丧纪律，安能当贼锋。  
崩腾去部曲，蚁合寻归踪。  
时方务姑息，枉法称宽容。  
宁知养豺虎，反噬中自钟。  
国家立制度，恃此为垣墉。  
积弊有根源，终成肠肺痈。  
何由复古道，一视均尧封。  
豢狗不噬御，星驰慕民兵。  
民兵尽乌合，何以壮干城。  
百姓虽云庶，教养素无行。  
譬彼原上草，自死还自生。  
安知徇大义，捐命为父兄。  
利财来应召，早怀逃窜情。  
出门即剽掠，所过沸如羹。  
总戎无节制，颠倒迷章程。  
威权付便嬖，赏罚昧公平。  
饥寒莫与恤，锐剉怨乃萌。  
见贼不须多，奔溃土瓦倾。  
旌旗委田野，鸟雀噪空营。  
将军与左右，相顾目但瞠。  
此事已习惯，智巧莫能争。  
庙堂忽远算，胸次猜疑并。  
岂乏计策士，用之非至诚。  
德威两不立，何以御群氓。  
慷慨思古人，恻怆泪沾缨。  
古人有战伐，诛暴以安民。  
今人尚杀戮，无问豺与麟。  
滥官舞国法，致乱有其因。  
何为昧自反，一体含怒瞋。  
斩艾若草芥，虏掠无涯津。  
况乃多横敛，殃祸动辄臻。  
人情各畏死，谁能坐捐身。  
所以生念虑，啸聚依荆榛。  
暴寡惮强梁，官政惟因循。  
将帅各有心，邈若越与秦。  
迁延相顾望，退托文移频。  
坐食挫戎机，养虺交蛇鳞。  
遂令耕桑子，尽化为顽嚚。  
大权付非类，重以贻笑颦。  
鼠璞方取贵，和璧非所珍。  
但恐胥及溺，是用怀悲辛。  
五谿旧三苗，蛇蚓相杂处。  
其人近禽兽，巢穴依险阻。  
起居任情欲，斗狠竞爪距。  
况能识君臣，且不顾子父。  
所以称为凶，分北劳舜禹。  
先朝慎羁縻，罔俾来中土。  
胡为倏而至，驰骤如风雨。  
见贼但趑趄，逢民辄俘虏。  
腰缠皆金银，衣被俱绣组。  
所过恶少年，改服投其伍。  
农家劫掠尽，何人种禾黍。  
盗贼有根源，厥咎由官府。  
任将匪能贤，败衄乃自取。  
奇材何代无，推诚即心膂。  
谁哉倡此计，延寇入堂宇。  
割鼻救眼睛，于身竟奚补。  
浙西耕桑地，百载安生聚。  
自从甲兵兴，征敛空轴杼。  
疲氓真可怜，忍令饲豺虎。  
追忆至元年，忧来伤肺腑。  
虞刑论小故，夏誓殄渠魁。  
好生虽大德，纵恶非圣裁。  
官吏逞贪婪，树怨结祸胎。  
法当究其源，剪锄去根荄。  
蒙茏曲全宥，驾患于后来。  
滥觞不堙塞，滔天谷陵颓。  
总戎用高官，沐猴戴母渼。  
玉帐饫酒肉，士卒食菜苔。  
未战已离心，望风遂崩摧。  
招安乃倡议，和者声如雷。  
天高豹关远，日月照不该。  
俱曰贼有神，讨之则蒙灾。  
大臣怨及己，相视若衔枚。  
阿谀就姑息，华绂被死灰。  
奸宄争效尤，无风自扬埃。  
啸聚逞强力，谓是爵禄媒。  
黎民亦何辜，骨肉散草莱。  
倾家事守御，反以结嫌猜。  
恸哭浮云黑，悲风为徘徊。  
赤子母不怜，不如绝其胚。  
养枭逐凤凰，此事天所哀。  
胡为尚靡定，颠倒与颏。  
春秋戒肆眚，念此良悠哉。  
八政首食货，钱币通有无。  
国朝币用楮，流行比金珠。  
至今垂百年，转布弥寰区。  
此物岂足贵，实由威令敷。  
庙堂喜新政，躁议违老夫。  
悠悠祖宗训，变之在朝晡。  
瞿然骇群目，疑怪仍揶揄。  
至宝惟艰得，韫椟斯藏诸。  
假令多若土，贱弃复谁沽。  
钱币相比较，好丑天然殊。  
譬彼絺与绤，长短价相如。  
互市从所取，孰肯要其粗。  
此理实易解，无用论智愚。  
矧兹四海内，五载横戈殳。  
赤子投枳棘，不知所归途。  
一口当万喙，唇缩舌亦瘏。  
导水必寻源，源达流乃疏。  
艺木必培根，根固叶不枯。  
慎勿庸迩言，扬火自焚躯。  
尚克诘戎兵，丕显厥祖谟。  
惟民食为命，王政之所先。  
海鹾实天物，厥利何可专。  
贪臣务聚财，张罗密于毡。  
厉禁及鱼虾，卤水不得煎。  
出门即陷阱，举足遭缠牵。  
炰烋用鞭棰，冤痛声相连。  
高牙开怨府，积货重奸权。  
分摊算户口，渗漉尽微涓。  
官征势既迫，私贩理则然。  
遂令无赖儿，睚眦操戈鋋。  
出没山谷里，陆梁江海边。  
横行荷{累}笼，方驾列船舷。  
拒捕斥后懦，争强夸直前。  
盗贼由此起，狼藉成蔓延。  
先王务广德，如川出深渊。  
外本而内末，民俗随之迁。  
自从甲兵兴，奄忽五六年。  
借筹计得丧，耗费倍万千。  
回忆至元初，禁网疏且平。  
家家有衣食，畏刑思保全。  
后来法转细，百体皆拘孪。  
厚利入私家，官府任其愆。  
大哉乃祖训，典章尚流传。  
有举斯可复，庶用康迍邅。  
秦皇县九宇，三代法乃变。  
汉祖都咸阳，一统制荒甸。  
豪雄既铲削，疮痍获休宴。  
文皇继鸿业，垂拱未央殿。  
累岁减田租，频年赐缣绢。  
太仓积陈红，圜府朽贯线。  
是时江南粟，未尽输赤县。  
方今贡赋区，两际日月竁。  
胡为倚东吴，转饷给丰膳。  
径危冒不测，势与蛟龙战。  
遂令鲸与鲵，掉尾乘利便。  
扼肮要国宠，金紫被下贱。  
忠良怒切齿，奸宄竞攀援。  
包羞屈政典，尾大不可转。  
圣人别九州，田赋杨为殿。  
中原一何釭，所务非所先。  
豳风重稼穑，王业丘山奠。  
夫征厉未习，孰敢事游燕。  
哀哉罔稽古，生齿徒蕃羡。  
一耕而十食，何以奉征缮。  
长歌寄愁思，涕泪如流霰。  
（程孟阳曰：“《感时十首可谓诗史，追配杜老，典重迈元、白矣。”）  

【丙申二月别绍兴诸公】  
劳生属时艰，将老萃忧牴。  
风尘隘九野，何土为乐国？  
兹邦控吴越，名胜闻自昔。  
湖山竞奇丽，物产亦充斥。  
交游尚质俭，而不事华饰。  
况有良友朋，时来慰岑寂。  
全家免寒饿，几欲忘旅客。  
胡为复舍此，僶俛就行役。  
轩车远追送，酒至泪辄滴。  
还乡人所乐，我独愁苦剧。  
故山有松柏，摧折为荆棘。  
岂无骨肉亲，太半生死隔。  
此语不可闻，此景那堪觌。  
愁情如波涛，澒洞胸与臆。  
伫立向穹苍，一叹双鬓白。  

【雨中杂诗（四首）】  
久晴思得雨，既雨久复厌。  
广庭屯阴气，平陆就昏垫。  
凄风吹人寒，朱火黯无焰。  
水衣上高墉，泉溜发枯堑。  
青泥没逵道，寸步不可觇。  
慷慨成感伤，缠绵积忧念。  
首夏凉风生，朝树结晚色。  
蒙蒙细雨交，惨惨原野黑。  
衡门长藜莠，坏壁穿荆棘。  
念彼征戍儿，沾湿荷戈戟。  
囊橐罄留赀，藿菽难充食。  
供输既乏绝，战斗何时息。  
巢居者谁子，鼠窜延晷刻。  
田畴没蓬蒿，无处勤尔力。  
旻天高寥寥，仰视不可极。  
多雨损万物，草烂麦生耳。  
青苔独得时，延蔓及堂戺。  
晨兴视天宇，滴沥殊未已。  
君子惧陆沉，小人忧饿死。  
凄凉大将营，鼓缦弧弓弛。  
朝廷竟知否，盗贼如流水。  
离居感时节，寤寐不遑安。  
青灯晦壁角，檐溜如崩湍。  
屈指计日月，殷忧集多端。  
蛙黾尔何知，叫噪喧草莞。  
中夜揽衾裯，凄凄阴气寒。  
凤凰铩羽翼，卑飞避鸱鸢。  
抚几一长叹，声出心已酸。  

【次胡元望郊行诗韵】  
谁言公馆清，晨气晚未散。  
岂乏树葱芊，尚有花烂熳。  
美人隔巷陌，可念不可唤。  
温温夜光璧，幽丱潜璀璨。  
鄙夫竞喧哗，达士善大观。  
世情如秋莲，零落风中瓣。  
少年喜纷纭，谈笑轻绛灌。  
进取务出奇，周虑非习惯。  
逝水难重回，芳时愁坐换。  
元臣镇方面，边戎仰成算。  
应怜四郊外，荆棘满耕畔。  
凄凄忧葵女，恻恻无床瓘。  
兴怀增感伤，展转过夜半。  
起行视青天，星河色凌乱。  
安能作野马，脱略谢羁绊。  

【夏中病疟戏作呈石末公】  
晚浴烝骨毛，蹭蹬张万孔。  
不虞小人风，堀堁触埲塕。  
长驱毒暑气，熇若燎发曌。  
钻肤入经络，键钥砉冲捅。  
蚩蚩水帝子，鼠伏伺腥絜。  
痴琚与狡瓆，并出助摧挏。  
天君赫斯怒，六军躬自董。  
丹元将爽灵，逆击阚哮唝。  
主客相批亢，乾坤为摇动。  
初交且躇躇，再接遂咏咏。  
翛翛螽股切，々鵙翅翪。  
萧飕叶鸣軿，釐辘车转。  
惊沙走窸窣，落雪旋蠛蠓。  
凌竞剥床辨，敲琢摇佩琫。  
玄冰结太阴，河海溢银汞。  
俄然一阳复，日脚舒暡曚。  
微微细泉涌，拂拂轻烟翁。  
柔枝披婀娜，弱叶散萋菶。  
如九乌焰，炽烈昧窥祼。  
炎炎祝融火，焮灼炀巃嵸。  
龙奔归大漠，虎逝蛰空巃。  
烘惔熟金石，闪烁歊螮蝀。  
肆伐殄嚚嚚，止齐安懵懵。  
岑头释戴压，雨汗涣流滃。  
黑酆群丑馘，黄庭百神总。  
颇怪天地气，去来何倥偬。  
集如蚁赴膻，散若蜂辞桶。  
弃置且勿思，宵鼓听谨谨。  

【秋夜感怀柬石末公申之】  
不寐知夜长，起视天宇阔。  
散漫草上风，朦胧云间月。  
寒禽鸣疏树，黄叶堕阶闼。  
俯仰观群物，惆怅不敢发。  
谁云蝼蚁壤，能使泰山幰。  
苍鹰铩六翮，狡兔营三窟。  
何当威弧正，王旅得肆伐。  
箘簵捴虽微材，尚可施羽筈。  
岂意风浪舟，心犹隔胡越。  
士生非金玉，有足难自达。  
周嫠不恤纬，楚放常怀阙。  
平生葵藿情，忍与霜露歇。  
玄冰胶坤轴，非君孰能斡？  
申章匪繁辞，悲愤不可遏。  

【次韵和石末公用元望韵遣兴见寄】  
鹁鸠劝春耕，桴鼓帖宵逻。  
拊循余暇日，珠玉生咳唾。  
时维青阳初，天子在左个。  
布德顺木令，万国罔不和。  
禄食自纷纭，抚字谁最课。  
幅员若金瓯，丝发无璺破。  
涓溜可摧山，机祸不在大。  
中夜登高楼，遥瞻太微座。  
乾坤漭寥落，日月飞鸟过。  
愤惋空有心，盛时嗟已蹉。  

【以野狸饷石末公因侑以诗】  
野狸性狡猾，夜动昼则潜。  
絷之笼槛中，耳弭口不呥。  
当其得意时，足爪长且銛。  
跳踉逞俊捷，攫噬靡有餍。  
贫家养一鸡，冀用易米盐。  
尔黠弗自食，寻声窃窥觇。  
破栅舔肉血，淋漓汗毛髯。  
老幼起顿足，心如刺刀镰。  
东邻借筌蹄，西邻呼猲猃。  
系饵翳丛灌，设伏抽阴钤。  
彼机倏已发，此欲方未丱。  
丝绳急缠绕，四体如黐粘。  
野人大喜慰，不敢私烹罝。  
持来请科断，数罪施剜帟（七廉切）。  
使君镇方面，残贼职所歼。  
械送致麾下，束缚仍加钳。  
腥膏忝污钺，膻胔或可醃。  
芼芳和糟酱，颁赐警不廉。  
黄雀利螳螂，碎首泥涂沾。  
乌鸦殉腐肉，喷墨身受淹。  
此物亦足戒，申章匪虚讠冉。  

【和石末公种棘用胡元望韵】  
力役困年侵，种棘代遮逻。  
豫防苟无失，有地孰敢唾。  
风条曲抽乙，雨叶细垂个。  
是时春载阳，土脉如膏和。  
分强督艺植，勤惰各有课。  
挥锄绿烟披，转石苍藓破。  
稍看萌蘖长，渐睹根株大。  
结荫冒长堤，开花映高座。  
猿公不敢窥，貉子那得过。  
慨慕陶公言，罔俾分阴蹉。  

【得令字】  
勾芒发陈根，北斗转东柄。  
众星各参差，威弧何时正。  
好生虽圣心，明刑亦王政。  
哲人慎谋始，斯焉获终庆。  
徒言两阶舞，可以怀逆命。  
不见三危山，万里窜枭獍。  
世德异唐虞，民情好争竞。  
那无跗扁医，面有膏盲病。  
波涛地轴，虎豹天关敻。  
雨露当春滋，风霜及秋劲。  
谁能奉明主，顺天行号令。  

【正月廿三日得台州黄元徽书有感（三首）】  
世乱网恢恢，斯人亦沦翳。  
数奇当何如，穷途难为计。  
盲风振乔木，硕果失其蒂。  
虎豹落机槛，坐服舆皂制。  
玄珠迷罔象，白日惨阴噎。  
涉水水有蛟，入山山有彘。  
弃马感须无，直道怀柳惠。  
青冥无羽翼，悲来夜迢递。  
结交无疏戚，艰难见平生。  
金石苟不渝，万里如两楹。  
重山非云远，邈若辽与荆。  
嬿婉岂不怀，蛇虺正骄狞。  
手持故人书，心念故人情。  
开书问故人，泪下如雨倾。  
客从何乡来，遗我尺素书。  
道路险且艰，故人情有余。  
妖气晦斗极，黄浊混龙鱼。  
何荃不为莸，何麟不为沄。  
殷勤故人心，炯若明月珠。  
投之千丈泥，万古光不渝。  
安得致阊阖，以照君王车。  

【次韵和石末公春雨见寄】  
愁阴沴阳景，孟春犹苦寒。  
腾云涌岩岫，落雪蔽江干。  
街衢溢潢潦，井谷生狂澜。  
误疑蛙黾窟，中有蛟龙蟠。  
复忧扶桑日，坐为黄浊漫。  
顾瞻望四郊，侧足不遑安。  
却秦慕鲁连，存齐想田单。  
玄发虽向改，壮心终靡殚。  
小人务苟且，君子惭素餐。  
高牙对多垒，肉食徒王官。  
周纲虽云弛，一匡赖齐桓。  
莫惊沟浍盈，雨息当自干。  

【次韵和石末公春日感怀】  
下泽潢潦集，幽林光景迟。  
羁禽有哀响，槁叶无丰姿。  
粱稊不同亩，世事久当遗。  
便欲驾扁舟，泛彼湖上漪。  
慨怀祈招赋，怆恻感遐思。  
流光逐飘风，去若六马驰。  
干戈尚杂遝，举目多可悲。  
步登西城楼，还望东城陴。  
近悼舂陵吟，远伤鸿雁诗。  
未能已怨怒，矧暇防笑嗤。  
赖有贤大夫，直道人不欺。  
相期各努力，共济艰难时。  

【偶兴】  
劳人怨长途，壮士悲老别。  
那将望乡心，对此伤神月。  
凄凉寒风至，惆怅芳草歇。  
瑶琴无子期，丝弦为君绝。  

【黄慎之自闽见访夜坐对酌怅然有感】  
故人一为别，七见秋夕月。  
今日见故人，故心须发新。  
世情如须发，故人当识察。  
车轮东北驰，车毂终不移。  

【郑同夫饯别图诗】  
江上潮始白，林端霞半紫。  
微风扬归帆，红叶映行子。  
芳醪耻金樽，清歌犹在耳。  
马鸣不见人，愁来若流水。  

【为本大师题唐临晋帖】  
乾符天子万机暇，宫中扈从多儒冠。  
玉堂开宴出晋帖，翠气荡摇山雪寒。  
侍臣模写各臻妙，碧树琼柯相照耀。  
令孜嗟叹至尊喜，内官拜舞宫娥笑。  
日斜宴罢归内园，外门有事人不言。  
君不见关东夜飞赤白丸，昭陵玉匣秋风酸。  

【题钟馗役鬼移家图】  
髯夫当前黧妇后，腊鬼作粮驱鬼负。  
虹霓可驾雷可车，胡为役鬼来肩舆？  
乃知老馗未公正，怙威植私干律令。  
玄云沈阴鬼怪多，馗乎馗乎奈尔何！  

【为王辅卿郎中题雪滩寒雁图】  
雪茫茫，水浪浪，林木脱叶无稻粱。  
乌啼雁叫天苍凉，岁云莫矣江山长。  
有竹有竹在高冈，三株冻折两复僵，小禽悲飞不能扬。  
苍梧悠悠隔沅湘，欲往从之川无梁。  
愿披寒宵见朝阳，勿令嗷嗷伤我肠。  

【画竹歌为道士詹明德赋】  
我所思兮在潇湘，苍梧九疑渺无际，但见绿竹参天长。上有寒烟凝不飞，下有流水声琅琅。中有万古不尽离别泪，化作五色丹霞浆。穿崖贯石出厚地，风吹露涤宵有光。我欲因之邀凤凰，天路修阻川无梁。孰知画史解人意，能以造化归毫芒。虚堂无人白日静，使我顾盼增慨慷。玄霜惨烈岁将宴，鼪啼鼯叫天悲凉。我所思兮杳茫茫，山中紫笋春可茹，归来无使遥相望。  

【辛卯仲冬雨中作（二首）】  
江城积阴愁玄冬，千家万家云水中。  
乌啼黄昏雁叫夜，鼓角惨淡愁悲风。  
青灯无光掩关坐，饥鼠相衔啼过我。  
读罢残书有所思，冻雨霏霏泪交堕。  
岁云暮矣风萧萧，木叶脱落惟空条。  
云浓雨细白日短，惨惨不辨昏与朝。  
雨中行人足斛觫，去与公家制戎服。  
中原豺虎正横戈，天寒风急奈尔何。  

【悲杭城】  
观音渡头天狗落，北关门外尘沙恶。  
健儿被发走如风，女哭男啼撼城郭。  
忆昔江南十五州，钱塘富庶称第一。  
高门画戟拥雄藩，艳舞清歌乐终日。  
割膻进酒皆俊郎，呵叱闲人气骄逸。  
一朝奔迸各西东，玉斝金杯散蓬荜。  
清都太微天听高，虎略龙韬缄石室。  
长夜风吹血腥入，吴山浙河惨萧瑟。  
城上阵云凝不飞，独客无声泪交溢。  

【夏夜台州城中作】  
江上火云蒸热风，欲雨不雨天梦梦。  
良田半作龟兆坼，粳稻日夕成蒿蓬。  
去年海贼杀元帅，黎民星散劫火红。  
耕牛剥皮作战具，锄犁化尽刀剑锋。  
农夫有田不得种，白日惨淡衡茅空。  
将军虎毛深玉帐，野哭不入辕门中。  
健儿斗死乌自食，何人幕下矜奇功。  
今年大军荡淮甸，分命上宰麾元戎。  
舞干再见有苗格，山川鬼神当效忠。  
胡为旱魃还肆虐，坐令毒沴伤和冲。  
传闻逆党尚攻剽，所过丘垅皆成童。  
阃司恐畏破和议，斥堠悉罢云边烽。  
杀降共说有大禁，无人更敢弯弧弓。  
山中悲啼海中笑，蜃气绕日生长虹。  
古时东海辟孝妇，草木枯瘁连三冬。  
六月降霜良有以，天公未必长瘖聋。  
只今幅员广无外，东至日出西太蒙。  
一民一物吾肺腑，仁者自是哀鳏恫。  
养枭殈凤天所厌，谁能抗疏回宸衷。  
夜凉木末挂河汉，海峤月出光玲珑。  
仰视皇天转北斗，呜呼愁叹何时终。  

【题释骖图】  
关中小儿勇而竞，玉帐貔貅三百乘。  
焉知道上十二牛，皇天默佑周同姓。  
绛宫大厉吼如雷，墨车载甲光照纟畏。  
鹰腾二陵间，剑锋白皑皑。  
壮士百战脑涂地，元帅束缚坐草莱。  
俘囚有血堪衅鼓，自分残膏染齐斧。  
一死一生直望外，岂意片言由内主。  
鸿雁曾伤弓，尚为空弮愁。  
犀兕脱匣出，闻呼肯回头。  
河边解骖徒谫谋，舟中稽首心悠悠。  
济河封尸勿云晚，此事终作晋国羞。  
君不见夫差违子胥，空洒姑苏泣。  
丈夫深戒妇人仁，养虎遗患悔莫及。  
（方谷真遣人浮海纳贿中宫，遂定招安之议，故引襄夫人事以刺焉。）  

【题钱舜举马图】  
吴兴公子雅好奇，欲把丹青竞天巧。  
花蜂柳莺看已足，貌得骅骝图更好。  
浪花满身蹄削諲，两耳抽出春笋尖。  
风鬃欲拂九霄雾，隅目似挂高秋蟾。  
昨者王良失鞿鞚，封狼咆哮蛇豕哄。  
天闲乘黄越在野，出车未见歌南仲。  
呜呼！安得此马背负郭令公，扫清四海归奏明光宫。  

【题陆放翁卖花叟诗后】  
君不见会稽山阴卖花叟，卖花得钱即买酒。  
东方日出照紫陌，此叟已作醉乡客。  
破屋含星席作门，湿萤生灶花满园。  
五更风颠雨声恶，不忧屋倒忧花落。  
卖花叟，但愿四海无尘沙，有人卖酒仍卖花。  

【包与直题太乙真人图】  
太乙真人庞眉须，不知所持何代书。  
既不学昴星，降精下辅隆准公。  
又不学傅说，请帝通梦寐左右。  
商王陈范谟，眇然一叶莲花荂。  
清秋风吹落泥涂，红凋粉瘵不可扶。  
君何为乎以为桴，荡漾九河凌五湖。  
夸耀水伯惊天吴，坐令文成五利之辈假借神圣欺庸愚。  
灵旗风翻壮荆符，獐鹿无鬼夫何辜。  
汉宫天禄连石渠，金缸衔璧丽绮疏。  
青藜有焰如芙蕖，何不分饷依光夜绩之徐吾？  
高堂耽耽县画图，作歌一笑骇里闾。  

【为戴起之题猿鸟图（牧谿书）】  
巴东之山巫山高，连峰插天关键牢。中有怀陵簸谷之波涛，藤萝杳冥风怒号。人迹不到神鬼逃，但见野猿沙鸟群相嘈，聱取百窍摇岩嶅。此景可闻不可遭，尔何为乎貌以毫毛，嗟哉用心无乃劳。江盘峡束雷雨昏，崩崖死树缠古根。玄猿抱儿随白猿，长臂婹袅相攀援。舔睒谲诡赶腾骞，县柯攫石坠且掀。上有满月如鹴盆，筼筜桃枝寒自蕃。嘉实不食凤高翻，但见娥皇女英之泪痕。势穷险尽原野辟，落日乌鸦绕云黑。狄花茫茫芦叶赤，前飞鸹鸧后凫鹢。潇湘洞庭烟水碧，驺虞裛厓无颜色。还君此画长太息，独立看天泪沾臆。  

【题群龙图】  
世间万类皆可睹，茫昧独有鬼与龙。  
此图画龙二十四，状貌诡谲各不同。  
得非物产有异种，或曰神变无常踪。  
一龙揵尾欲上水，足爪犹在奫中。  
一龙出穴饮涧底，头上飞瀑泻白虹。  
前有一龙已在云，顾视厥子扬双瞳。  
浪波鱼鳞沓谾豅，日车块圠天无风。  
中庭两龙忽相逢，须眉葩髿如老翁，  
便欲角抵争雌雄。西望积石接崆峒，  
白龙擘石窥流潀。河伯远遁虚其宫，  
屈蟠睡者何龙钟，老物用亢时当终。  
峡外六龙狞以凶，矜牙舞爪起战攻。  
咬鳞嚼甲含剑锋，陷胸折尾波血红，  
之死弗悟人谁恫？一龙引肮将欲从，  
回环雎盱未敢通。最后一龙藏于禋，  
睥睨胜败非愚祌，无乃有意收全功。  
云中弄珠劳尔躬，不如卧沙之从容。  
龙子学飞力未充，母在下视心憧憧。  
何物一角额准隆，然出洞若蛇虫。  
有龙接之自巃嵸，恐是巩穴王鲔公，  
皮骨始蜕形犹蒙。两龙归来倦不翀，  
痴龙攀石身已癃。蚴蚪偃蹇倏腾冲，  
蜿蟺撄跃鬐发茸，呿呀奔拏曲如弓。  
百态并作何纷庞，是耶非耶孰能穷。  
画师昔有僧繇工，能令真龙下虚空。  
安得伶伦截竹筒，吹之呼龙出石谼，  
使我一见开昏瞢。  

【为丘彦良题牧谿〗和尚千雁图】  
往时惠崇昼芦雁，对之如在江湖游。  
只今此图又精妙，中有千里潇湘秋。  
乃知浮屠性多巧，意匠不与凡夫俦。  
吴松江长具区阔，天目虎丘青一发。  
西风九月粳稻黄，朔雁飞来翼相戛。  
农夫苦饥雁独饱，此意画师应识察。  
近者分明辨羽毛，远者缥缈瞻秋毫。  
或乘飘风入烟霄，或翳落日沉隍濠。  
起如武侯布八阵，集如万舞回旌旄。  
眠沙卧草鸣且翱，喋呷藻荇乱蓬蒿。  
木空穗尽却归去，紫塞漠漠春云高。  
我家南山限苍岭，雁飞不到川路永。  
深林大谷蛇豕盛，愁向他乡抚虚景。  
人言鸿雁比弟兄，我有兄弟隔两城。  
题诗卷画谢客去，无使感怆伤中情。  

【雨中寄用章上人】  
月盈复魄已过五，不见白日长见雨。  
美人娟娟隔巷陌，会面不得徒延伫。  
昔邪当门泉涌础，仲蔚蓬蒿塞环堵。  
阴风向人作秋气，芳草日夕成宿莽。  
玄圭上天禹穴闭，苍水使者今何许？  
玉京群仙翳烟雾，弱水西流隔玄圃。  
女夷鼓歌不自觉，朱凤翅湿那能举。  
自从干戈起淮甸，天下无处无豺虎。  
征敛频烦转输急，更有何乡为乐土。  
翳桑饿人谁复数，思家远客空凄楚。  
半生身世付浮云，独立看云百忧聚。  
晚来天南横绛虹，雨势未已愁雷公。  
井蛙谷鲋俱得意，泛滥潢潦登穹隆。  
方外文章谁最好，后有懒公前笑老。  
裁诗忽漫寄中情，万事茫茫听苍昊。  

【玉涧和尚西湖图歌】  
大江之南风景殊，杭州西湖天下无。  
浮光吐景十里外，叠嶂涌出青芙蕖。  
百年王气散荆棘，惟有歌舞留欢娱。  
重楼峻阁妒铅黛，媚柳娇花使人爱。  
老僧不善儿女情，故作粗豪见真态。  
想其泚笔欲画时，高视化工如小儿。  
千岩万壑吾意匠，夸娥巨灵吾指麾。  
却忆往年秋雨夕，画舫冲烟度空碧。  
苍茫不辨云与山，但觉微风响芦荻。  
须臾冷月迸深雾，时见松杉半昏黑。  
开尊命客弹焦桐，扣舷大笑惊海童。  
鲛人唱歌鱼鳖应，水底影动双高峰。  
只今倏忽成老翁，可怜此乐难再逢。  
愁来看画欲自摐，谁知感生愁转剧。  

【题富好礼所畜村乐图】  
我昔住在南山头，连山下带清溪幽。  
山巅出泉宜种稻，绕屋尽是良田畴。  
家家种田耻商贩，有足懒踏县与州。  
西风八月淋潦尽，稻穗崿比无蝗蟊。  
黄鸡长大白鸭重，瓦瓮琥珀香新篘。  
芋魁如拳栗壳赤，献罢地主还相酬。  
东邻西舍迭宾主，老幼合坐意绸缪。  
山花野叶插巾帽，竹箸漆碗兼瓯。  
酒酣大笑杂语话，跪拜交错礼数稠。  
或起顿足舞侏儒，或坐拍手歌瓯篓。  
倾盆倒榼混醯酱，烂熳沾渍方未休。  
儿童跳跃助喧噪，执遁逐走同俘囚。  
出门不记舍前路，颠倒扶掖迷去留。  
朝阳照屋且熟睡，官府亦简少所求。  
宁知宴安含酖毒，耒耜一变成戈矛。  
高门大宅化灰烬，蓬蒿瓦砾塞道周。  
春燕营巢在林木，深山露宿随猿猴。  
三年避乱客异县，侧身天地如浮沤。  
亲朋阻隔童仆散，疏食水饮不自谋。  
有时惝恍梦闾里，惊觉五内攒百忧。  
君家画图称绝妙，鉴别曾遇柯丹丘。  
想应临榻出秘府，笔意精到世罕俦。  
村歌社舞自真率，何用广乐张公侯。  
太平气象忽在眼，令我感怆涕泪流。  
近者乡人来报喜，今岁高下俱有秋。  
豺狼食饱卧窟穴，军师已运招安筹。  
人情自古共怀土，况乃霜雨凄松楸。  
神龟且被预且困，予所弗念天我尤。  
积薪厝火非远计，谁能献纳陈嘉猷。  
长江波浪接淮泗，白日惨澹腾蛟虬。  
天下农夫总供给，陇亩不得安锄耰。  
市中食物贵百倍，一豕之价过于牛。  
鱼盐菜果来卖米，官币束阁若赘瘤。  
朝餐仅了愁夕膳，谁复有酒浇其喉。  
循环天运往必复，邪气暂至不远瘳。  
此生此景须再睹，引领怅望心悠悠。  

【为启初门和尚题山水图】  
天下名山随处有，画图流传亦良久。  
祗园道人展横幅，观者称夸同一口。  
苍梧九疑高插天，卷而怀之不盈手。  
巨灵惊呼盘古怒，地轴坱圠昆仑剖。  
太阳出海开杳冥，嶓冢岷峨大如斗。  
华轩无人清昼闲，恍然置我匡庐间。  
金轮迥出牛女上，远近罗列千云鬟。  
江花野竹青锦斑，嵌岩断石蛟鼍颜。  
冈盘谷转绝径路，但见湖水回琼环。  
白沙洲暖春风起，南船挂帆北船舣。  
吴波不尽芳草外，楚岫半入长烟里。  
夜深小龙行雨归，宫亭月落彭郎矶。  
旌阳步虚卢老和，杂佩散作虹霓飞。  
百年尘世真梦寐，回首旌旗塞天地。  
旧游何处成渺茫，一曲狂歌数行泪。  
青丘弱水迷方壶，武陵桃源今有无？  
瑶台三岛消息断，安得羽翼归清都。  

【题赵学士松图（白塔）】  
赵公拈笔作古松，平地跃出三青龙。  
蜿蜓不上霄汉去，爽飒长留烟雨浓。  
前朝美人斗草处，犹有当时数株树。  
江亭六月凉如秋，应与此图相对愁。  

【题李陵见苏武图】  
中原无书羝不乳，狐裘蒙茸奈何许。  
老身汉节死生俱，地角天涯见明主。  
金鞍骏马空故人，相看一笑增悲辛。  
悲来风沙吹上马，河水东流日西下。  

【长平戈头歌】  
长平战骨烟尘飘，岁久遗戈金不销。  
野人耕地初拾得，土花渍出珊瑚色。  
邯郸小儿强解事，枉使泥沙埋利器。  
四十万人非少弱，勇怯贤愚一朝弃。  
阴坑血冷秋复春，朅壤食尽苍蛇鳞。  
湮沦长愧杜邮剑，废坠空忆椿喉人。  
故垒中宵鬼神入，云愁月暗戈应泣。  
呜呼！当时岂无牧与颇，戈乎不遇可奈何！  

【钱王箭头篇】  
鸱夷遗魂拗余怒，欲取吴山入江去。  
雷霆劈地水群飞，海门扶胥没氛雾。  
英雄一怒天可回，肯使赤子随鲛鲐。  
指挥五丁发神弩，鬼物辟易腥风开。  
三百年来人事改，涛落沙平箭空在。  
石梁饮羽未足夸，蜀国三犀漫欺绐。  
近闻黄河水乱流，青徐一半悲鱼头。  
安得壮士斡地轴，为拯斯民涂炭忧。  

【次韵和石末公七月十五夜月蚀诗】  
招摇指坤月望日，大月如盘海中出。  
不知妖怪从何来，惝恍初惊天眼眣。  
儿童走报开户看，城角咿呜声未卒。  
蟾逃兔遁漠无踪，璧陨珠沉一何疾。  
丈夫愕视隘街巷，妇女喧呼动圭筚。  
辉辉稍辨河汉沬，耿耿渐明荒冢漆。  
百官袍笏群吏趋，伐鼓撞钲仍设肸。  
赤水难令罔象求，渑池莫效相如叱。  
升檐变阁到空旷，掩氛侵殊靡毕。  
广寒桂树劫火烬，借问嫦娥有何术？  
今年下土困炎沴，草木焦枯野萧瑟。  
蓱号暍死龙甲焮，赤熛当衢挂萍实。  
光芒照灼玄武烂，谁复琐琐怜蚌鹬。  
今夜慝作最差异，天道幽微孰能诘。  
太阴配日宰臣象，无乃常形多纵轶。  
近来营垒遍宇内，羽林惨澹空铁锧。  
荒郊废市何所见，夔罔蛟蛇兼蚤虱。  
此皆在地不在天，未若虾蟆狡而獝。  
黄文结邻上诉帝，赐以小戎骖牡骘。  
剖蟆洗魄还月光，再起咎繇明典秩。  
返蟾归兔复纤阿，万古游尘避清跸。  

【再用前韵】  
虞渊谽谺纳归日，金枢吐月相承出。  
初离积水看若飞，稍映微云盻犹眣。  
是时蓐收肇视政，莎鸡振羽鸣蜩卒。  
姮娥靓妆觐玉帝，砍轲中途婴祸疾。  
旅人苦热爱清凉，快睹光辉满蓬筚。  
愿开宝鉴照覆盆，岂拟瘴尘昏点漆。  
隋珠惭固重革柜，和璧嗟蒙韎韦靴。  
吴罡树折不自谋，纤阿马弱无人叱。  
三足蟾惊入坎洼，八窍兔走罹罝毕。  
围灰破晕谩传方，屑玉补凹空著术。  
雷公骇惧罢灵鼓，湘女幽忧舍鸣瑟。  
故老谓是虾蟆精，潜伏奸妖营口实。  
羲和尸位罔闻知，可以人而不如鹬。  
往岁威弧弛其彀，蛇豕陆梁谁复诘。  
高牙大纛拥藩垣，肠断吞声受陵轶。  
江淮汹涌湖浙沸，骇骨成山连鬼锧。  
万姓喁喁釜里鱼，百官蠢蠢裈中虱。  
黄茅白苇弃贤良，赤绂玄裳宠狞獝。  
昊穹示变盍警畏，惟德动天天自骘。  
况今旱又为厉，东作西成不平秩。  
安得缄辞伏阊阖，圣主如闻应驻跸。  

【泾县东宋二编修长歌】  
浙东行人过江左，正值蕤宾之管吹轻葭。  
阴气黯黕天地闭，仰面不见扶桑鸦。  
谷风哀鸣灌木应，雨脚四垂如乱麻。  
崩湍涌溜汩奔会，平地碾啮作臼洼。  
使疑桑田变沧海，流汞荧眼无津涯。  
菅茅披猖黄竹拜，蛙黾狼籍助喧哗。  
满路青泥杂陨箨，局缩畏触蛭与蛇。  
破瓦荒畦旧市井，荆榛秽奥巢麏。  
翠眉蝉鬓转蓬去，颓墙缺甃劫火閟。  
善淫祸福不可料，韶艳夭阏令人嗟。  
丛祠佛殿总销歇，但见木偶眠泥苴。  
前度长洲绝短涧，舆从沾湿水没胯。  
寒飔瑟透衣袖，虽有毡盖那能遮。  
水边老鹳学人立，鹭鸶侍傍如小婐。  
废田蔓草结旌旆，农夫尽化为虫沙。  
布谷不知时事异，劝耕终日声查查。  
晚来雨歇到泾县，只有蒿荻无人家。  
县官趋迎入公廨，筋挛骨解肉半麻。  
萧条破灶冷灰灺，饥童冻口张唅呀。  
滹沱麦饭那能致，新丰酒醪何处赊。  
古称悲歌可当哭，莫怪笑谑同儿哇。  
夜深月出照庭树，鬼磷一似青莲华。  
惊魂遁魄稍归舍，收入志虑无令邪。  
愁愁晓雾子规叫，起坐更盼羲和车。  

【听蛙】  
绕舍荒池底且，蛰蛙齐候鸣雷社。  
已知地气上如炊，更觉石泉流若泻。  
举头玉烛焕阳明，曷足汗泥悲土苴。  
半夜条风入绮窗，清晨细雨霏檐瓦。  
梁间紫燕舞参差，枝上黄莺语悲姹。  
播形肖貌均有生，感气伤情皪瘖痖。  
初聆衙衙杂更鼓，渐听嘈嘈成侈哆。  
犹持坚白较同异，似坐狙丘谈稷下。  
村童叫噪聋学究，悍妇勃磎喧姊姐。  
西域胡僧弹般若，齐东老生矜炙濩。  
逸帆触岸靡蒹葭，醉客骂筵投盏斝。  
呦咬谁辨骠儿哇，秬砉乍开叟呵。  
怒牙嚼啮悸罗吞，寤言诘屈惊宜。  
徒夸楚使能詈齐，未让秦巫工诅芋。  
兜离僸佅纷鏚缕，帝乐虚张洞庭野。  
虞夔奚暇调笙磬，周瞽曷由分郑雅。  
旅人怀忧实无寐，遭此强聒胡为者。  
得非作奸谋蚀月，无奈聚讼腾欢谀。  
昔闻周公立典教，蝈氏专司鞠灰洒。  
常疑圣人茂育物，独向微虫少宽假。  
乃今知其非琐屑，欲问官司乞余灺。  
凤皇鸑鷟声苦希，白雪阳春和偏寡。  
蚊蝇蚤虱多于沙，钻咂喑呜纷丑。  
虾蟆幸不含毒螫，何苦呶号争跁跒。  
乌鸢逐响蛇听音，宁顾人腹生症瘕。  
赋诗却笑柳柳州，忍使腥臊辱俎鲊。  

【僧道士蒋玉壶长歌】  
先生清如玉壶冰，神闲志一精粹凝。  
玄黄健顺六子承，和气块圠粗秽澄。  
冲虚澹澹廓以弘，冥茫沕穆恬无能。  
火乌入海阴液升，鹑蛇受约不敢腾。  
束缚龙虎如寒蝇，虚无黄堂帝所凭。  
四方上下齐钩绳，北幽罗酆对朱陵。  
女夷鼓歌王母应，琼宫夜半张华灯。  
金葩碧叶红赩，素霞郁滃玄云烝。  
沆瀣厌浥沦泉兴，牵牛织女来相仍。  
用之不减亦不增，地官锡福天官征。  
老蚌迸壳骊珠升，太一象舆骖八鹏。  
翼以六蜺前五腾，风轮萧萧生夏凌。  
参旗九斿茷纟昆縢，二八青蛾美目。  
翠蕤交翟翱翪，属车九九如连绳。  
最后雷轺子所乘，流苏勃窣垂镂膺。  
斒斓驳马骝骆翾，蹴霞踏雾碎绮绫。  
天津阁道轥趯昽，归来瑶台十二层。  
月光照耀玻璃棚，下视瀛海波涛砯。  
龙宫蜃窟寒竞竞，归塘旸谷清可凭。  
鳞甲镜莹鳄与鲮，湘妃鼓瑟冰丝纟互。  
摐金戛玉万穴渹，琅玕风吹殷崚嶒。  
玻璃云母龟贝朋，琳房璧甓珵阶升。  
素鸾振迅霜女扔，璇题琐窗肃。  
洞晃闉朗眩遥瞪，瘁肌砭髓魂欲殑。  
忽然浮空堕杳瞢，飙驰电羽脱肱。  
天衢阻遐世网罾，昏昏日月敲炎蒸。  
句曲之山崒硱磳，枫杉桧柏槠桂。  
蘅兰杜若蕙茝{艹琴}，缘冈被岭幂涧塍。  
大地浪井瀑练漰，萍濒绣绘芙蓉菱。  
鼍虬蚴蚪千年藤，缠络薜荔县鬅鬙。  
敷芳发馥菲芬艿，獑猢犭畾蜼苍鹰。  
攀援倏砉岩崿崩，寒螀蟪蛄范。  
岚餐霭饮喧岌峘，先生皮冠衣绛缯。  
桃枝七尺穿虺螣，三茅真君共嗟称。  
星根绝顶时同登，黄斑黑虎陟降凭。  
石鏬甘浆溢若渑，神芝吐焰如飗簦。  
食时动机保不薨，驱斥琚瓆除瘕症。  
眸光照座生紫棱，举觞引满鲸喉{冯水}。  
解后见之喜莫胜，扬眉抵掌开蒙懵。  
人生嘉会安得恒，靖恭正直天所，  
作诗持赠匪妄譝。  

【二鬼】  
忆昔盘古初开天地时，以土为肉石为骨，水为血脉天为皮，昆仑为头颅，江海为胃肠，蒿岳为背膂，其外四岳为四肢。四肢百体咸定位，乃以日月为两眼，循环照烛三百六十骨节，八万四千毛窍，勿使淫邪发泄生疮痍。两眼相逐走不歇，天帝愍其劳逸不调生病患，申命守以两鬼，名曰结璘与郁仪。郁仪手捉三足老鸦脚，脚踏火轮蟠九螭。咀嚼五色若木英，身上五色光陆离。朝发旸谷暮金枢，清晨还上扶桑枝。扬鞭驱龙扶海若，蒸霞沸浪煎鱼龟。辉煌焜耀启幽暗，燠煦草木生芳蕤。结璘坐在广寒桂树根，漱咽桂露芬香菲。啖服白兔所捣之灵药，跳上蟾蜍背脊骑。描光弄影荡云汉，闪奎烁壁葩花摛。手摘桂树子，撒入大海中，散与蚌蛤为珠玑。或落岩谷间，化作珣玕琪。人拾得吃者，胸臆生明翚。内外星官各职职，惟有两鬼两眼昼夜长相追。有物来掩犯，两鬼随即挥刀铍。禁制虾蟆与老鸦，低头屏气服役使，不敢起意为奸欺。天帝怜两鬼，暂放两鬼人间娭。一鬼乘白狗，走向织女黄姑矶。槌河鼓，褰两旗，跳下皇初平牧羊群，烹羊食肉口吻流膏脂。却入天台山，呼龙唤虎听指麾。东岩凿石取金卯，西岩掘土求琼葳。岩訇洞砉石梁折，惊起五百罗汉半夜拨刺冲天飞。一鬼乘白豕，从以青羊青兔赤鼠儿。便从阁道出西清，入少微，浴咸池。身骑青田鹤，去采青田芝。仙都赤城三十六，洞主骑鸾翳凤来陪随。神蜺清唱毛女和，长烟袅袅飘熊旂。蜚廉吹笙虎击筑，罔象出舞奔冯夷。两鬼自从天上别，别后道路阻隔，不得相闻知。忽闻寒山子，往来说因依。两鬼各借问，始知相去近不远，何得不一相见叙情词。情词不得叙，焉得不相思。相思人间五十年，未抵天上五十炊。忽然宇宙变差异，六月落雪冰天逵。鼋鼍上山作窟穴，蛇头生角角有歧。鳄鱼掉尾斫折巨鳌脚，蓬莱宫倒水没楣。搀枪枉矢争出逞妖怪，或大如瓮盎，或长如蜲蛇。光烁烁，形躨々。叫鹿豕，呼熊罴。煽吴回，翔魌魑。天帝左右无扶持，蚊虻虱蝇蚋蜞，噆肤咂血图饱肥，扰扰不可挥筋节。解折两眼蕣，不辨妍与媸。两鬼大惕伤，身如受榜苔，便欲相约讨药与天帝。医先去两眼翳，使识青黄红白黑。便下天潢天一水，洗涤盘古肠胃心肾肝肺脾。却取女娲所抟黄土块，改换耳目口鼻牙舌眉。然后请轩辕，邀伏羲、风后、力牧、老龙告泰山稽。命鲁般，诏工倕，使丰隆，役黔羸，砺釜凿，具炉锤，取金蓐，收伐材尾箕。修理南极北极枢，斡运太阴太阳机。檄召皇地示部署，岳渎神受约天皇墀。生鸟必凤凰，勿生枭与鸱。生兽必麒麟，勿生豺与狸。生鳞必龙鲤，勿生蛇与。生甲必龟贝，勿生蝓与蜞。生木必松楠，生草必荠葵，勿生钩吻含毒断人肠，勿生枳棘覃利伤人肌。螟蝗害禾稼，必绝其蝝蚔。虎狼妨畜牧，必遏其孕孳。启迪天下蠢蠢氓，悉蹈礼义尊父师。奉事周文公、鲁仲尼、曾子舆、孔子思，敬习《书、《易、《礼、《乐、《春秋、《诗。履正直，屏邪欹，引顽嚚，入规矩。雍雍熙熙，不冻不饥，避刑远罪趋祥祺。谋之不能行，不意天帝错怪恚，谓此是我所当为，眇眇末两鬼，何敢越分生思惟。呶呶向瘖盲，泄漏造化微。急诏飞天神王与我捉此两鬼拘囚之，勿使在人寰做出妖怪奇。飞天神王得天帝诏，立召五百夜叉带金绳将铁网，寻踪逐迹莫放两鬼走逸入崄巇。五百夜叉个个口吐火，搜天括地走不疲。吹风放火烈山谷，不问杉柏樗栎兰艾蒿芷蘅茅茨，燔焱熨灼无余遗。搜到九万九千九百九十九仞幽谷底，捉住两鬼，眼睛光活如琉璃。养在银丝铁栅内，衣以文采食以麋。莫教突出笼络外，踏折地轴倾天维。两鬼亦自相顾笑，但得不寒不馁长乐无忧悲。自可等待天帝息怒解猜惑，依旧天上作伴同游戏。  
（此诗盖拟昌黎《二鸟而作。所谓《二鬼，公盖自谓及金华太史公也。其推挹金华如此。。程孟阳曰：“公乐府多似太白、少陵，间学张文昌、王仲初。此又在卢仝、马异间，奇怪直仿佛昌黎矣。”）  

## ●甲集前编第三  

刘诚意基《覆瓿集今体诗一百五十二首  

【丙戌岁将赴京师途中送徐明德归镇江】  
疲马怀空枥，征衣怯路尘。  
那堪远游子，复送欲归人。  
月满西津夜，花明北固春。  
论文应有日，话别莫悲辛。  

【过南望时守闸不待行】  
客路三千里，舟行二月余。  
壮颜随日减，衰鬓受风疏。  
蔓草须句国，浮云少昊墟。  
愁心如汶水，荡漾绕青徐。  

【发景州】  
澹澹夕风作，萧萧芦叶鸣。  
林间众鸟息，河上一舟行。  
海近云常湿，天虚月更清。  
神京看渐近，且缓望乡情。  

【过闽关（二首）】  
建溪激箭向南流，石齿如锋斗客舟。  
篙子踏歌浑不畏，行人遥望替生愁。  
漠漠轻云结晚阴，依依斜日挂遥岑。  
炊烟忽起桑榆上，散作鲛绡抹半林。  

【钱塘怀古得吴字】  
泽国繁华地，前朝旧此都。  
青山弥百粤，白水入三吴。  
艮岳销王气，坤灵肇帝图。  
两宫千里恨，九子一身孤。  
设险冯天堑，偷安负海隅。  
云霞行殿起，荆棘寝园芜。  
币帛敦和议，弓刀抑武夫。  
但闻当守奏，不见立庭呼。  
鬼蜮照华衮，忠良赐属镂。  
何劳问社稷，且自作欢娱。  
粳稻来吴会，鱼鼋出具区。  
至尊巍北阙，多士乐西湖。  
鹢首驰文舫，龙鳞舞绣襦。  
暖波摇襞积，凉月浸氍毹。  
紫桂秋风老，红莲晓露濡。  
巨螯擎拥剑，香饭漉雕胡。  
蜗角乾坤大，鳌头气势殊。  
秦庭迷指鹿，周室叹瞻乌。  
玉马违京辇，铜驼掷路衢。  
含容天地广，养育羽毛俱。  
橘柚驰包贡，涂泥赋上腴。  
断犀埋越棘，照乘走隋珠。  
吊古江山在，怀今岁月逾。  
鲸鲵空渤枌，歌咏已唐虞。  
鸱革愁何极，羊裘钓不迂。  
征鸿暮南去，回首忆莼鲈。  

【读史有感】  
千古怀沙恨逐臣，章台遗事最酸辛。  
可怜日暮高唐梦，绕尽行云不到秦。  

【感兴（五首）】  
清时不乐道干戈，鼯鼠其如虎豹何。  
淮海风云连鼓角，湖山花木怨笙歌。  
紫微画省青烟入，细柳空营白骨多。  
惆怅无人奏丹扆，侧身长望涕滂沱。  
将军意气薄丹霄，欲把孤航截海潮。  
苏武节来无忌死，岑彭营恶子阳骄。  
鸱鸮诗奏忠谁白，松柏歌成恨岂销。  
怅望天涯一洒泪，鲸鲵罔象杂三苗。  
落日悲风云满川，家家闭户少炊烟。  
也知渤海无龚遂，漫忆邯郸有鲁连。  
三尺青萍思出匣，数茎白发望归田。  
请看如镜南楼月，此夜清光最可怜。  
天弧不解射封狼，战骨纵横满路旁。  
古戍有狐鸣夜月，高冈无凤集朝阳。  
雕戈画戟空文物，废井颓垣自雪霜。  
慢说汉庭思李牧，未闻郎署遣冯唐。  
天上九关森虎豹，人间七泽起龙蛇。  
尘埃不辨风云色，雨露全归枳棘花。  
秦国有人迷鹿马，周郊无土载虫沙。  
淮濆何日歌《常武，肠断严城戍鼓挝。  

【越山亭晚望】  
越绝孤城枕海湄，越王亭下景迟迟。  
云埋夏后藏书穴，草没秦皇颂德碑。  
凿齿未驯虞礼乐，戈船犹驻汉旌旗。  
春风淡荡吹杨柳，笑看吴钩有所思。  

【谒夏王庙有感】  
一片宫垣粉雘新，前王陵庙在松筠。  
玉书金简归天地，贝叶昙花诧鬼神。  
沧海波涛纡职贡，山川草木望时巡。  
苗顽未狎虞阶舞，空使忠良泪满巾。  

【冬暖】  
今年南国天气暖，十月赤城桃有花。  
江枫未肯换故色，汀草强欲抽新芽。  
野畦落日舞残蝶，小池过雨喧鸣蛙。  
城上几时罢击柝，愁见海云蒸晚霞。  

【不寐】  
不寐月当户，起行风满天。  
山河青霭里，刁斗白云边。  
避世惭商绮，匡时愧鲁连。  
徘徊怀往事，恻怆感衰年。  

【漫成】  
春雨日日送愁来，雨中百花浑未开。  
青山不见神禹穴，碧草已满越王台。  
鱼儿弄水浮还没，燕子寻巢去却回。  
头白扬雄懒献赋，衡门从此掩蒿莱。  

【夏日杂兴（四首）】  
故里无书问远游，他乡萍梗漫淹留。  
盲风怪雨蛟龙喜，荒楚寒芜燕雀愁。  
天上古今星北拱，人间日夜水东流。  
谁能走报西王母，乞与还丹驻黑头。  
曾楼迢递俯清郊，天际群山槛外交。  
日暖水禽鸣哺子，风轻沙燕语寻巢。  
绿荷雨洗藏龟叶，翠竹烟寒集凤梢。  
可叹仲宣归未得，苦吟终日倚衡茅。  
夏至阴生景渐催，百年已半亦堪哀。  
葺鳞不入龙螭梦，铩羽何劳燕雀猜。  
雨砌蝉花粘碧草，风檐萤火出苍苔。  
细观景物宜消遣，寥落兼无浊酒杯。  
菱叶荷花渐满池，红榴绿筿正相宜。  
天边日出园葵觉，地底云生柱础知。  
长夏未应炎暑过，薄寒恰似晚秋时。  
朝来苦怪双青鬓，辄向风前学素丝。  

【夏日访王友文留饮赠诗】  
长夏园林白昼闲，高轩留客雨漫山。  
倾壶竹叶沉沉绿，落树杨梅颗颗殷。  
槛外新荷摇水佩，檐前弱柳舞风鬟。  
醉来带月浮舟去，忘却尘埃世路艰。  

【次韵高则诚雨中（三首）】  
短棹孤篷访昔游，冷风凄雨不胜愁。  
江湖满地蛟螭浪，粳稻连天鼠雀秋。  
莫怪贾生偏善哭，从来杞国最多忧。  
绝怜窗外如珪月，只为离人照白头。  
霖雨萧萧泥客途，岁华冉冉隙中徂。  
不知燕赵车千乘，何似蒿邙饭一盂。  
露冷芙蓉捐玉佩，天寒薏苡结明珠。  
东邻艇子如堪借，去钓松江巨口鱼。  
吴苑西风禾黍黄，越乡倦客葛衣凉。  
楸梧夜冷鸟惊树，霜露秋清蜂闭房。  
天上出车无召虎，人间卖卜有王郎。  
干戈满目难回首，梦到空山月满堂。  

【次韵和谦上人秋兴（六首）】  
一自中原万马奔，江淮今有几州存。  
龙韬豹略痴儿戏，秾李夭桃猛士门。  
废垒秋风销战骨，荒郊夜雨泣冤魂。  
江湖愁绝无家客，伫立看天泪眼昏。  
东海波涛激迅飚，西风氛雾虎狼骄。  
高牙画戟尊方伯，绣段黄封出内朝。  
无客金戈桩凿齿，有人玉帐舞弓腰。  
武陵日暮桃花尽，何处林泉可采樵。  
浙江流水绕东吴，佳丽犹传故国都。  
红锦漫山春雨后，黄云压树晓霜余。  
娇莺逐暖归牙帐，征雁冲寒送羽书。  
惆怅南园钓舟子，蒺藜满地不胜锄。  
绣幕香帏隐日华，金鞍玉辔巧矜夸。  
深山雾雨沄生虎，大海波涛虺作蛇。  
朴樕有枝寒集鸨，梧桐无叶夜啼鸦。  
凉风袅袅吹游子，何处松楸是汝家。  
故乡知己不曾逢，满目云山恨百重。  
斥堠霜清寒夜柝，谯楼风急晓城钟。  
此时绕树怜乌鹊，异县携家想鞬蛩。  
独向晴檐问梅蕊，数枝和雪为谁容。  
江上悲风起白波，山中芳草奈愁何。  
紫菱青荇鲛人舞，翠藟苍藤木客歌。  
旷野烟尘迷虎兕，长亭泥泞没骊亹。  
浊河日夜东流去，肠断霓旌影馺娑。  

【次韵和天童良上人见寄】  
不辞尘匣掩青萍，愿见天边陨盗星。  
白日有时容黑子，紫微终古照玄冥。  
轻风瀹雪归兰汜，细雨涵春入草亭。  
但得此身强健在，江山相见眼长青。  

【送李子庚之金陵】  
含下微波涌碧鳞，湖边草色可怜人。  
也知使者征书急，莫厌轻舟出郭频。  
春酒盈缸清似水，时鱼带子白于银。  
山桃野杏能红紫，醉眼相看意自真。  

【次韵追和音上人】  
绝顶浮云锁石关，曲途危磴阻跻攀。  
他年甲楯孤臣泣，此日斋钟老衲闲。  
夜永星河低半树，天清猿鹤响空山。  
干戈未定归无处，拟结茅庐积翠间。  

【二月二日登楼作】  
薄寒疏雨集春愁，愁极难禁独上楼。  
何处山中堪采药，几时湖上好乘舟。  
衔泥客燕聊想傍，泛水浮萍可自由。  
见说兰亭依旧在，于今王谢少风流。  

【发绍兴至萧山】  
落日牛羊下绿坡，微风短楫拂晴莎。  
穷愁白发真相得，悲感青春最苦多。  
水暖菰蒲沙鸨集，月明洲渚榜人歌。  
此时忽漫思身世，奈尔桃花满眼何。  

【宿蜡烛菴俊上房】  
城外春江动客愁，江边细草绿悠悠。  
还将短发临歧路，畏向东风忆旧游。  
斜日远天归雁急，薄寒孤馆落花稠。  
青灯不放还乡梦，一夜肠回一万周。  

【二月七日夜泊许村遇雨】  
漫喜晴天出北门，还愁急雨送黄昏。  
山风度水喧林麓，野树翻云动石根。  
宿麦已随江草烂，新泉休共井泥浑。  
鱼龙浩漫沧溟阔，泽畔谁招楚客魂。  

【感怀】  
新晴杨柳散春丝，长路行人有所思。  
愁上容颜青镜识，寒生亭馆落花知。  
高云送雨来无定，独鸟惊风去自迟。  
闷对亭前紫荆树，同根那得却相离。  

【寄台郎张质夫】  
春愁忽得故人书，喜极成悲泪满裾。  
冀野驽骀虚伯乐，鲁门钟鼓骇爰居。  
全家荡析饥寒切，病骨支离志虑疏。  
敢以浮名误知己，缄辞写意愧何如。  

【水西寺东楼晓起闻莺】  
日上高城柳影齐，风轩临水看莺啼。  
初来木杪鸣相应，稍入花间听却迷。  
芳草自深句践国，行人犹隔御儿溪。  
思家每恨无轻翼，可对莺花不憯凄。  

【茶园别朱伯言郭公葵】  
细水吹烟送客舟，离情恰似水东流。  
此时对酒难为乐，何处寻春可纵游。  
去雨来云天渺渺，轻蜂乱蝶日悠悠。  
绝怜短发无聊赖，一夜如丝白满头。  

【晚泊海宁州舟中作】  
春雾今宵气稍清，空江一舸客心惊。  
东流浊浪冲山动，西望长庚似月明。  
不有龚黄为郡县，徒令耒耜化戈兵。  
溥天何处非王土，无地安身愧此生。  

【春兴（四首）】  
忽听屋角闹晨鸠，起看园林绿渐稠。  
小雨霏霏涵日过，新泉细细入河流。  
残花断柳虚归计，远水他山聚客愁。  
鸿雁南飞限苍岭，伤心何处问松楸。  
会稽南镇夏王封，蔽日腾空紫翠重。  
阴洞烟霞辉草木，古祠风雨出蛟龙。  
玄夷此日归何处，玉简他年岂再逢。  
安得普天休战伐，不令竹箭困输供。  
深春积雨感年芳，暮馆轻寒透客裳。  
翠柳条柔先改色，紫兰花冷不飘香。  
山中虎豹人烟少，海上楼台蜃气长。  
燕子新来畏沾湿，一双相对立空梁。  
忆昔江南未起兵，吴山越水共知名。  
瑽萍日暖游鱼出，桃李风和乳燕鸣。  
紫陌尘埃嘶步景，画船歌管列倾城。  
于今征戍诛求尽，翻对莺花百感生。  

【萧山山行】  
积雨今朝天气佳，山亭晓色上林花。  
未须汗漫思身世，且可逍遥玩物华。  
偶值断桥妨去路，却随修竹到邻家。  
篱边鸭惊野人过，拨刺飞鸣落远沙。  

【普济寺遣怀】  
江上西风一叶黄，莎鸡络纬满丛篁。  
物华乘兴看都好，时序逢愁速不妨。  
露下星河光潋滟，月明岩谷气清凉。  
愿闻四海销兵甲，早种梧桐待凤凰。  

【题水墨蓼花草虫】  
为爱江头红蓼花，秋来独作草虫家。  
寻香粉蝶应随梦，采蜜黄蜂不趁衙。  
络纬语残凉露滴，蜻蜓立困晚风斜。  
画图水墨惊初见，却似扁舟过赤沙。  

【题山水图为宝林衍上人作】  
雨过秋山日欲暾，白云如雪拥山根。  
高松浥露和烟冷，迸水穿沙出谷浑。  
拟向萝阴缘石径，却寻花片入桃源。  
画图应有通神处，他日相从子细论。  

【次韵和新罗严上人秋日见寄（二首）】  
负郭无田生事疏，微官已谢不须除。  
散愁漫入高僧舍，乘兴还过野老居。  
草冷虫声悲杼轴，霜余蕉叶碎缄书。  
黄花素发相将暮，独立凄凉忆往初。  
爱汝精蓝抱翠微，青松绿竹共依依。  
龟台落日明霞绮，鳗井寒潮长石衣。  
银杏子成边雁到，木犀花发野莺飞。  
钟残永夜禅心定，一任秋虫促杼机。  

【重用韵答严上人（二首）】  
坐见风霜百草疏，却怜光景渐消除。  
萍蓬飘荡三年客，松菊荒凉五亩居。  
陋巷苍苔封蚁垤，空庭黄叶带虫书。  
江枫恰似知人意，强学芳菲二月初。  
江水东流西日微，闲身不系独何依。  
尘埃爽飒枯蓬鬓，霜露凄凉破衲衣。  
百粤雨余山翠合，三韩云净海青飞。  
沧溟自古通天汉，梦绕黄姑织女机。  

【仍用韵酬衍上人（二首）】  
多愁只觉世情疏，愁极凭谁与破除。  
江海烟尘羁客泪，云山桑梓别人居。  
高风断雁惟将恨，衰草残萤不照书。  
世乱弓刀方有用，休夸新句逼黄初。  
岁暮天寒生意微，空林鸟雀自相依。  
有情霜叶欺花貌，无用风荷象客衣。  
西塞鼓鞞山岳震，东郊羽檄海波飞。  
传闻有诏颁南服，早晚阳和斡化机。  

【又用前韵（二首）】  
树头寒月影扶疏，天上清霜下玉除。  
紫塞风高鸿失路，碧梧枝冷鹊移居。  
虎头旷日麋仓粟，牛腹中宵诧帛书。  
见说抱关堪避世，稗官犹可学《虞初。  
西风吹面雨霏微，片片浮云水上依。  
鸿雁群翔营口实，凫珝对立惜毛衣。  
关河惨烈时将晚，原野萧条叶自飞。  
惭愧江湖一萍梗，厌听咿轧响邻机。  

【题小景】  
江头日日起西风，江树惊寒叶变红。  
天澹云低何处雁，一行飞下荻花中。  

【题梅花小禽图】  
三鸟翩翩海上来，一双飞去入瑶台。  
可怜铩羽空山里，独立寒枝怨野梅。  

【感与（二首）】  
病骨愁寒忆见春，及观春色却愁人。  
转添细草当门径，不惜秾华委路尘。  
去国杜鹃红泪尽，伤时庾信白头新。  
风波满地鸬鹚鸟，相趁衔鱼饱一身。  
二月江南雪片飞，吴山寒色动征衣。  
莫寻花径防泥滑，且掩衡门待日晞。  
弱柳先舒应自损，蛰虫已出更安归。  
乾坤处处旌旗满，肉食何人问采薇。  

【有感】  
浪动江淮战血红，羽书应不达宸聪。  
紫薇门下逢宣使，新向湖州召画工。  

【感叹】  
闻说苏州破，仓皇问故人。  
死生俱可悼，吾道一何屯。  
北去应无路，南藩自此贫。  
凄凉转蓬客，泪尽浙江滨。  

【题画鱼】  
为爱濠梁乐有余，故拈兔颖写成图。  
秋风忽忆银丝鲙，肠断松江隔具区。  

【柯桥灵秘寺即景赠基上人】  
尽日阴阴风坠花，楼前沟水发芹芽。  
青春院宇僧房好，白昼豺狼客路赊。  
对坐虾须回舞燕，出门鸱尾立饥鸦。  
相期握手何时再，五月芙蓉隘若耶。  

【次韵和石末元帅见赠（二首）】  
雨过前溪晓色新，山城草木静埃尘。  
殊方负固犹蜗角，此地偷安赖虎臣。  
高阁绿萝相对晚，画阑红药不胜春。  
谁怜衰病兼疏拙，漂泊东西一旅人。  
元戎玉帐拥旌麾，武略文韬并出奇。  
构厦可堪无大匠，安邦曾见活危棋。  
此时山斗归民望，他日龙螭简帝思。  
我辈迂狂乖世务，趍风执御更何疑。  

【雨中寄季山甫（二首）】  
山雨随风去复来，南明晚色动楼台。  
犹怜仗节中郎在，不见乘槎使者回。  
感兴诗成聊自遣，忘忧花好为谁开。  
偏嫌近水多蝼蝈，永夜喧呼聒梦回。  
长夜雨多泥没车，白日闭门人迹疏。  
阶下水衣看上壁，庭前檐溜欲成渠。  
闲花自发无劳种，蔓草从生不遣锄。  
想见幽栖张仲蔚，蓬蒿如树塞园庐。  

【病足戏呈石末公】  
旻天容我作支离，病疟才除足就羸。  
跬步不妨犹似鳖，踔行那得更怜夔。  
抱珍献楚何堪再，斫树收庞亦未迟。  
塞叟于今知匪祸，周鸡从此免为牺。  

【遣闷柬石末公】  
绿杨落尽白杨枯，坐石徒令岁月徂。  
尚想藩臣知患盗，岂期驿使似投巫。  
当时粳稻通辽海，今日风涛隔具区。  
豺獭可堪专节钺，衣冠何以拔泥涂？  

【惆怅（二首）】  
紫薇花树小楼东，日炙霞蒸似锦红。  
过了春风到秋露，可堪零落碧苔中。  
与君为别几清秋，鸿雁来时辄上楼。  
今日倚楼无雁过，断肠风水隔瀛洲。  

【次韵和石末公闻海上使命之作因念西州怆然有感（二首）】  
巫闾析木天空阔，桐柏终南水乱流。  
邑里萧条无吠狗，田畴芜秽少耕牛。  
萋萋蔓草随人远，淡淡残阳向客留。  
迟莫飘零偏感旧，几回垂泪睇神州。  
大阃寻常弃郑师，后人休望及瓜期。  
豺狼封豕咸登用，都邑人民委若遗。  
曾见羌夷皆内地，忍闻淮济是边陲。  
经纶事业君当念，闻道任嚣髻已椎。  

【再用前韵（二首）】  
常闻星宿能环拱，未见江河解逆流。  
无肉可供徐勉狗，有刍难啖景升牛。  
梧桐冷落鸾先逝，芦荻苍茫雁独留。  
苏息疲氓还有术，那无一斗博凉州。  
弟子舆尸漫有师，圯桥谁共老人期。  
龙鱼并出应难识，樗栎无庸幸见遗。  
每上楼台瞻北极，愿闻波浪帖南陲。  
吴山越水元相接，莫更中流下铁椎。  

【驿传杭台消息石末公有诗见寄次韵奉和并寓悲感（二首）】  
被谗去国终思楚，厚貌深情漫剧秦。  
未识庞萌真老贼，妄期侯景作忠臣。  
池鱼幕燕依栖浅，轩鹤冠猴宠渥新。  
何处荃兰不萧艾，种蔬犹得养闲身。  
丧乱如川未有涯，悲风满地是虫沙。  
衰迟两臂从生柳，疾病双眸但陨花。  
暗蛩寒蝉秋色老，丹枫紫菊夕阳斜。  
颇闻四国思郇伯，尚想诗人赋木瓜。  

【再次韵（二首）】  
南州昔日称三楚，西国今闻又一秦。  
有爵与縻亡命贼，无才深愧具官臣。  
青冥鸾凤风尘隔，画省貔貅服色新。  
怅望令人忆李郭，谁能匡济想捐身。  
深秋蔓草接天涯，极目飞鸿没远沙。  
绿水青山长送目，汀兰岸蓼各生花。  
风来西塞云阴合，涛落东溟蜃气斜。  
叹息笙歌旧亭馆，坏垣丛棘老王瓜。  

【次韵和石末公感兴见寄】  
使君学术似文翁，奕世流芳缉武功。  
赤芾青衿来燕喜，黄童白叟望车攻。  
笔端波浪翻三峡，旗尾龙蛇动八风。  
惭愧谫才多谬误，忧时独有此心同。  

【次韵和石末公无题之作】  
秋风袅袅作商音，落叶枯荄日夜深。  
已为抵乌投白璧，徒劳点铁冀黄金。  
轩辕未必迷襄野，夸父终当死邓林。  
笑撚东篱菊花蕊，天寒岁晚尔知心。  

【立冬日作】  
忽见桃花出小红，因惊十月起温风。  
岁功不得归颛顼，冬令何堪付祝融。  
未有星辰能好雨，转添云气漫成虹。  
虾蟆蛱蝶偏如意，旦夕蜚鸣白露丛。  

【丙申岁十月还乡作（五首）】  
风急霜飞天地寒，草黄木落水泉干。  
千村乱后荒榛满，孤客归来抆泪看。  
野宿狐狸鸣户外，巢居烟火出云端。  
黍苗处处思阴雨，王粲诗成损肺肝。  
故园梅蕊依时发，异县归人见却悲。  
花自别来难独立，人今老去复何之。  
未能荷钟除丛棘，且可随方着短篱。  
等待薰风暄暖后，枝间看取实离离。  
手种庭前安石榴，开花结子到深秋。  
可怜枝叶从人折，尚有根株为客留。  
枳枸悲风吹白日，苕华高影隔青丘。  
坏垣蟋蟀知离恨，长夜凄凉吊独愁。  
舍北草池寒己枯，草中时复见菰蒲。  
滥泉觱沸无留鲋，弱藻蒙茸不系凫。  
绿叶红花空代谢，春蛙秋蚓任喧呼。  
窥临最忆琴高鲤，腾驾风雷定有无。  
小舟冲雨清溪上，雨密溪深宿雾昏。  
游子到家无旧物，故人留客叹空尊。  
荒畦蔓草缠蒿草，落日青猿叫白猿。  
语罢不须还秉烛，耳闻目见总销魂。  

【冬至日泊舟戈溪】  
日薄云阴雪在山，野寒溪静客舟还。  
乾坤簸荡逾三载，风俗乖张似百蛮。  
废井衰芜霜后白，空村乔木晓余殷。  
独怜节序逢冬至，不得安栖学闭关。  

【次韵和石末公红树诗】  
红树漫山驻岁华，玄冬惊见眼生花。  
井陉旗帜军容盛，汴水帆樯御气赊。  
春草凄迷金谷障，夕阳照灼赤城霞。  
靡蓱丹木扶桑里，惆怅谁乘博望槎。  

【次韵和石末公元夜之作】  
八表流云澄夜色，九霄华月动春城。  
条风细细吹旗影，香蔼微微引漏声。  
河汉虹桥应断绝，沧溟鳌足漫峥嵘。  
愁来更听渔阳操，独倚阑干坐到明。  

【次韵和石末公见寄（五绝）】  
楩楠割截为椽杙，岁暮搜材到柞薪。  
怅望无因见夏后，再平水土叙彝伦。  
庙略能回十万夫，诗书郤縠近来无。  
何由入奏明光殿，指点山河一统图。  
春满郊原乐意融，野花庭草竞纤秾。  
惟余陵上青青柏，不向东风改旧容。  
越溪清水淬干将，鬼魅惊啼畏夜光。  
不共铅刀争利钝，何妨玉匣且深藏。  
汉殿千门锦绣开，不堪一夜柏梁灾。  
鲁般骨朽萧何死，肠断无人为取材。  

【社日偶成奉呈石末公】  
昔闻同社燕鸡豚，今见操戈竞一飧。  
松柏空坛饥鼠出，枌榆落日乱鸦喧。  
地连吴会嗟何蹙，民是周余不半存。  
疏懒浑愁闻世事，治聋有酒漫盈尊。  

【次韵和林彦文刘山驿作诗】  
青泥九折度危峰，翠木千章集远风。  
欲为流离安堡障，宁辞辛苦涉蒿蓬。  
梧桐叶落无栖凤，荆棘枝寒有怨鸿。  
旦夕升虚聊望楚，何时重赋《定方中？  

【题陈大初画扇】  
泛湖浮海两如何，满地悲风起白波。  
争似乘槎随博望，玉绳光里看山河。  

【题太公钓渭图】  
璇室群酣夜，璜溪独钓时。  
浮云看富贵，流水澹须眉。  
偶应非熊兆，尊为帝者师。  
轩裳如固有，千载起人思。  

【题烟波泛舟图】  
旧游忆鼓湘湖棹，日净风微江练平。  
小艇曲穿花底出，游鱼相伴镜中行。  
别来漫想心徒切，画里重看眼亦明。  
素石苍松是何处，愿从巢父濯冠缨。  

【闻盗过界首季君山甫亦蒙访及以诗唁之】  
妖星何故犯奎躔，鹤上云霄鲤入渊。  
寇退喜闻曾子反，书焚尚赖伏生传。  
齑酸并与青毡去，瓜苦空余绿蔓牵。  
惭愧杜郊汤博士，白盐赤米数相怜。  

【次韵和刘宗保秋怀】  
眼见宾鸿去复回，可堪云雾隔瑶台。  
黄花自在山中发，青鸟何由海上来。  
墙角虫号瓜蔓索，树头禽吓栗房开。  
凉蟾照幕还清夜，惭愧千村野哭哀。  

【次韵和石末公红树诗】  
岸柳江蒲总戚施，桕林辛苦擢金支。  
虞人诧见炎官伞，候骑讹传汉将旗。  
照水荧煌空衒貌，因风飘落竟从谁。  
应惭若木生旸谷，长驻踆乌烛崦嵫。  

【次韵和石末公悲红树】  
霜与秋林作锦帏，一朝霜重却全稀。  
坐看绝艳成尘土，应寤浮华是祸机。  
惊鹊月明难自定，穷猿岁暮欲何归。  
犹怜有客期欢赏，太息斯须志愿违。  

【诏书到日喜雨呈石末公】  
将军铁马高秋出，使者楼船渤海来。  
甘雨恰随天诏下，冻云应与地图开。  
枯黄背日纷纷落，细绿迎春苒苒回。  
怅望山中多病客，坐看乌鹊绕庭梅。  

【感事呈石末公】  
前飞鸧鸹后驾鹅，天阔风高奈汝何。  
不羡焦头居上客，空怜舐痔得车多。  
深山虎豹来城市，落日鼪鼯出薜萝。  
薇蕨可羹鱼可脍，白云长自在岩阿。  

【次韵和石末公漫兴见寄（二首）】  
王侯古有兴屠狗，郎吏今无善牧羊。  
青海风波腾罔象，紫霄氛拏翳摇光。  
江寒逝水东流急，天远冥鸿北去长。  
莫笑乌鸢恶毛羽，翻飞齐得簉鹓行。  
济世何人希管乐，隐居无处觅求羊。  
扶桑未换旸乌彩，腐草犹争爝火光。  
百战承平戎马佚，七年战伐艾菅长。  
长沙迁客能流涕，一日须垂一万行。  

【闻鸠鸣有感呈石末公】  
郊原过雨东作始，枝上鹁鸠鸣可怜。  
此地巢居犹葺垒，他乡去子望归田。  
匡时势异民思汉，忧国心随雁到燕。  
逝水自流人自老，倚楹长忆至元年。  

【和石末公冬暖】  
世乱干戈日夜寻，可堪灾沴又相侵。  
烟霞出地皆成拏，雷电飞时肯作霖。  
祝蝪漫劳遵故事，问牛谁复轸忧心。  
小虫未寤年光晚，犹抱枯荄学苦吟。  

【雨中呈石末公】  
去年三冬暖不雨，今年孟春寒有余。  
大云垂垂压宇宙，密雪兖兖飘庭除。  
安排白水与泛舸，酝酿青泥容没车。  
辛苦陌头杨柳树，含颦等待大阳舒。  

【次李子庚韵】  
风落余花春事非，愁心烟雨共霏霏。  
溪云不作从龙起，山石何须学燕飞。  
篱下旧存彭泽菊，林间新长首阳薇。  
夜阑忽漫闻啼鸟，肠断天涯信使稀。  

【雨中遣闷】  
雨渍愁云重不飞，山蒸冷雾袭人衣。  
亦知屏翳空多事，只恐羲和失所归。  
岁晏波涛东逝急，天寒鸿雁北来稀。  
残灯永夜清无焰，坐听饥猿响翠微。  

【咏史】  
六雄糜沸扰天纲，天下嗷嗷望禹汤。  
多事秦皇能一统，却教人忆楚怀王。  

【题秋江独钓图】  
秋风江上垂纶客，知是严陵是太公？  
细水浮岚天与碧，斜阳炙面脸生红。  
形容相像丹青在，岁月荒凉草泽空。  
日暮忽然闻款乃，蓼花枫叶忘西东。  

【送翳士贾思诚还浙东（三首）】  
西风袅袅水鳞鳞，一曲离歌泪满巾。  
残柳数株鸥数点，夕阳江上送归人。  
落木长亭独客回，蹇驴聊可当驽骀。  
还山须种千株杏，等待仙华道士来。  

【绝句漫兴】  
永夜西风袅袅来，露华如玉委苍苔。  
碧鸡啼落山头月，肠断槐根梦不回。  

【夜坐】  
露泣寒螀唁断魂，风惊檐铎语黄昏。  
羁愁悄悄成危坐，看尽空墙上月痕。  

【无寐】  
夜长无寐待鸣鸡，及至鸡鸣梦却迷。  
惊起朝阳斜照屋，一眉残月在天西。  

【雪中有怀章三益叶景渊】  
岁莫怀人雪满天，饥乌病客对凄然。  
地炉无火同谁坐，石砚生冰尽日眠。  
栗里何时归白发，茅檐几处起青烟。  
稻畦麦陇看春及，土膏泉滋谶有年。  

【白发】  
白发应同春草茎，风吹一夜满头生。  
欲收浮艳归根柢，故遣芳菲定老成。  
碧瓦晓霜怜变灭，纸窗宵月妒分明。  
据鞍上马非吾事，赖尔妆严意不轻。  

【绝句（三首）】  
槐叶阴阴覆短墙，微风细雨麦秋凉。  
如何一岁三春景，不及闲窗午梦长。  
花落江皋宿雨晴，野烟消尽见芜城。  
凤箫一去无回日，不及年年绿草生。  
天堑长江似海深，江头山鬼笑埋金。  
东家酿酒西家醉，世上英雄各有心。  

【绝句漫兴（三首）】  
莫道花开便是春，莫言沙涨即成津。  
南风过了东风起，愁杀江头待渡人。  
五湖风雨夜垂纶，一叶扁丹一粟身。  
至竟云涛归大壑，烟波还属钓鱼人。  
病客无钱试药方，出门聊复信行藏。  
争知头上萧萧发，却与游丝较短长。  

【漫成（二首）】  
八骏茫茫去不回，白云歌曲使人哀。  
鲮鱼风起鲸鲵涌，青鸟何由海上来。  
微凉生袂一登楼，落照归鸦点点愁。  
谁似孤云独无事，随风直到海西头。  

【不雨遣闷】  
池上芹泥即渐干，梁间燕子拾虫难。  
绿窗无限伤春意，看尽斜阳更倚阑。  

【春蚕】  
可笑春蚕独苦辛，为谁成茧却焚身。  
不如无用蜘蛛网，网尽蜚虫不畏人。  

【五月十九日大雨】  
风驱急雨洒高城，云压轻雷殷地声。  
雨过不知龙去处，一池草色万蛙鸣。  

【愁感代哭】  
燕鸿北去又南来，断垄荒冈几劫灰。  
慈母矶寒风落木，望夫石老雨添苔。  
江流定与天河合，客泪还经地底回。  
未必春光便销歇，白华犹发烧残梅。  

【望孤山作】  
晓日千山赤，寒烟一岛青。  
羁心霜下草，生态水中萍。  
黄屋迷襄野，苍梧隔洞庭。  
空将垂老泪，洒恨到沧溟。  

【青丝马】  
蹀躞青丝马，艰难赤伏符。  
穷阴岁欲暮，落日鬼相呼。  
见雁愁心裂，看天泪眼枯。  
殷勤夜深月，还照旅魂孤。  

【十二月一日】  
耿耿夜不寐，源源忧思来。  
岁余三十日，肠定九千回。  
江响风初发，天昏月未开。  
白头真合得，非是楚猿哀。  

【古戍】  
古戍连山火，新城殷地笳。  
九州犹虎豹，四海未桑麻。  
天迥云垂草，江空雪覆沙。  
野梅烧不尽，时见两三花。  

【春城】  
春尽江城不见花，似知白发畏韶华。  
战争故习俱无赖，丧乱余生未有涯。  
三岛虹霓昏日月，二仪风雨化龙蛇。  
何年百谷归沧海，寻取河源泛客槎。  

【钟山作】  
白雁萧萧柿叶红，野花开尽六王宫。  
空余一道秦淮水，著意西流竟向东。  

【岁晏】  
岁晏悲风急，空江白昼阴。  
黄芦与红蓼，无处不伤心。  

【摇落】  
摇落江天气惨凄，野黄云白惑东西。  
可怜饥鼠当人立，无奈寒鸦向客啼。  
杳杳夕阳葭浦阔，茫茫秋水稻田低。  
锁魂何地归衰疾，触处烟尘沸鼓鼙。  

【秋夕】  
柏叶萧疏柳叶黄，露华如玉缀空廊。  
丹心欲共灯花结，白发偏随漏水长。  
月色故园同窈窕，虫声此夜独凄凉。  
寒鸦莫更啼金井，衰病能堪几断肠。  

【将晓（以下拾遗诗六首）】  
愁梦不更续，寒天将欲明。  
雪风吹海树，霜月凛江城。  
衰病丹心在，艰虞素发盈。  
殷勤东注水，渺渺若为情。  

【题梅屏】  
树杪过流星，轻霜落半庭。  
疏花与孤客，相对一青灯。  

【次韵和石末公秋日感怀见寄】  
郊原如赭已无秋，况复干戈未肯休。  
肉食不知田野事，布衣深为庙廊忧。  
典章沦落悲刍狗，馈饷倭迟想木牛。  
礼乐将军今郤縠，豺狼满地待虔刘。  

【夜坐有怀呈石末公】  
西风白露下清寥，岸柳江蒲取次凋。  
诸将旌麾非一统，大藩衣服变三苗。  
雄豪窃据皆屠狗，功业舆台总续貂。  
弃马独知怀故枥，天涯涕泪北辰遥。  

【次韵和石末公春晴诗】  
幽禽啧啧语朝阳，细绿骎骎入女桑。  
天上深宫调玉烛，人间和气应勾芒。  
赤眉青犊终何在，白马黄巾莫漫狂。  
将帅如林须发踪，太平功业望萧张。  

【望江亭】  
柳拂江亭旧画栏，望潮人去地应闲。  
寝园寂寞秋风里，行殿荒凉野草间。  
白塔尽销龙虎气，荒城空锁凤凰山。  
兴亡莫问前朝事，江水东流去不还。  
集外诗（二首）  

【至日遣兴】  
十九年前此日同，浙江西望粤城东。  
山川拥隔乖同轨，气朔分齐正八风。  
坐阅天时占道长，起征云物欲年丰。  
嬴粮拟问商颜路，好采灵芝伴四翁。  

【即事】  
千林摇落暮天寒，短景经檐岁序残。  
口舌得官齐虏易，膏肓致疾上医难。  
无根荒蔓风飘急，阅世松乔气厚蟠。  
鸿雁随阳经远道，帛书何日到长安？  

## ●甲集前编第四  

席帽山人王逢古今诗一百七十五首  

【天门行】  
天门高高俯四极，寸田尺地登版籍。  
泽梁无禁渔者多，瀚海干戈恣充斥。  
去年官饷私敓攘，今年私醝官价偿。  
屠烧县邑诚细事，大将不死鲸鲵乡。  
烹羊椎牛醉以酒，腰缠白带红帕首。  
定盟歃血许自新，御寇征蛮复何有。  
国家承平岁月久，念汝纷纷迫糊口。  
羽林坚锐莫汝撄，慎勿轻夸好身手。  
春风柳黄开阵云，号令始见真将军。  

【任月山少监职页图引】  
好风东来快雨俱，夫须亭观《职贡图。  
厥酋高鼻深目胡，冠插翟尾服绣襦，  
革带鞮戺貂襜褕。左女执盏右执壶，  
手容恭如下大夫。酋妻髻椎将湛卢，  
五采杂佩相萦纡。转顾飞虎飞龙旟，  
锼耳者殿帕首驱。璎珞袒跣两侏儒，  
一擎木难珊瑚株，一戴五琢狻猊炉。  
神獒髬髵状乳沄，复谁牵之鬈发须。  
最后峨弁饰宝珠，若将入朝谨进趋。  
秃奚踉蹡亦在途，锦膊骢带汗血驹。  
尊贵卑贱各尔殊，经营意匠穷锱铢。  
唐称二阎道元吴，今也少监称京都。  
少监材抱岂画史，禹迹曾为帝亲理。  
河伯川后备任使，无支祈氏甘胥靡。  
大德延祐贞观比，辇陆航海填筐篚。  
鸟言夷面远能迩，少监临古不无以。  
赵公商公暨高李，颉霄汉嗟已矣。  
霱云曙开俨斧扆，包茅不入颡谁泚。  
周编大书王会礼，安得臣臣奉天纪。  
陋儒作歌歌正始。  

【淮安忠武王箭歌题垂虹桥亭】  
淮王昔下江南城，万灶兵拥双霓旌。  
锦裘绣帽白玉带，金戈铁马红鞶缨。  
皂雕羽箭三十六，一一插向鲨鱼箙。  
鹿麛昼号猿抱木，王师所过全生育。  
彤弓亲授圣天子，弓影射入东吴水。  
水波恍浸铜柱标，仰见浮屠半霄起。  
王当是时戢武功，指顾草树生春风。  
宋家降玺朝暮得，思罢贯革垂无穷。  
浮屠上层龙所宫，宝盘细碧莲花同。  
弦张满月报驺发，忽露半笴芗云中。  
铙歌啁轰鼓笳竞，父老顿足欢声应。  
泗州使返睢阳亡，汉关将入天山定。  
两贤成败关衰盛，雄材逸气王谁并。  
我浮扁舟五湖兴，载拜何由重安靖，  
猛士经过合深省。  

【钱塘春感（六首）】  
紫罽軿车从六龙，尽随仙曲度青空。  
苍山楼阙旃林里，赤羽旌麾野庙中。  
百姓未忘周大赉，成都元有汉遗风。  
流莺不管伤春恨，冲落桃花满树红。  
王气凌虚散晓霞，虎闱鳞阁静烟花。  
中天日月迂黄道，沧海风云冷翠华。  
望帝神游夔子国，乌衣梦隔野人家。  
当时举目山河异，岂但红颜泣塞笳。  
周南风俗汉衣冠，五色云中忆驻銮。  
璎珞桧高藏白兽，蕊珠花发降文鸾。  
河通织女机丝湿，雨歇巫娥翠黛寒。  
满地吴山谁洒泪，一江春水独凭阑。  
日华初动衮衣明，剑佩千官隐绣楹。  
五色黼函开玉座，九重汤药下银罂。  
书题凤尾仙曹喜，恩浃螭坳学士荣。  
文化有余戎事略，铜驼草露不胜情。  
瑶池青鸟集觚棱，白塔金凫惣夜灯。  
云母帐虚星采动，水晶宫冷露华凝。  
骊山草暗墟周业，郿坞花繁失汉陵。  
白马素车江海月，依然潮汐撼西兴。  
金爵觚棱月向低，泠泠清磬万松西。  
五门曙色开龙尾，十日春寒健马蹄。  
红雾不收花气合，绿波初涨柳条齐。  
遗民暗忆名都会，尚绕湖漘唱大堤。  

【读谢太皇诏藁】  
半壁星河两鬓丝，月华长照素帘垂。  
衣冠在野收亡命，烽火连营倒义旗。  
天地昼昏忧社稷，江淮春涨泣孤嫠。  
十行哀诏无多字，落叶虚窗万古思。  

【题垂虹桥亭】  
长虹垂绝岸，形势压东吴。  
风雨三江合，梯航百粤趋。  
葑田连沮洳，鲛室乱鱼凫。  
私怪鸱夷子，初心握霸图。  

【敬题谕淮安朱安抚诏后】  
九鼎沸莫止，大厦倾莫支。  
太阴初阳不得烛下土，六龙望望闽之陲。  
六宫掩泣向北去，孤臣凭城尚南顾。  
也知天命有所归，忍为生灵贷生路。  
当时不死良为此，至今人说姜与李。  
君家富贵八十年，露台风馆啼猩鬼。  
世事茫茫难具论，遗诏幸得传诸孙。  
乌丝细字书题罢，黄叶乘秋正打门。  

【奉寄赵伯器参政尹时中员外五十韵】  
诏立淮南省，符张阃外兵。  
风雷朝焕发，牛斗夜精明。  
参政材超伟，元僚器老成。  
武林多树政，禁御旧蜚英。  
凤暖文章蔚，鲲秋羽翼横。  
天池今并奋，嶰管后和鸣。  
地要尤膏沃，时危必战争。  
辅车依海岱，衣带限蛮荆。  
玉叶开王邸，烟花匝子城。  
万艘盐雪积，千里稻云平。  
织贝殊珍粲，红楼艳曲萦。  
并缘胥狡黠，货殖驵骄盈。  
汝祲初萌起，河流浸妄行。  
镇绥增屏翰，赞画授权衡。  
爱稼须除螣，怜牛贵搏虻。  
式蛙曾霸主，斩马乃书生。  
青汗三千牍，丹心一寸诚。  
相臣连万骑，郡邑望双旌。  
甓社湖移蚌，缲丝井露鲸。  
里无安堵乐，野有望尘惊。  
舄卤烟侵燧，孤嫠胆碎钲。  
五贤迷古辙，六咏歇新赓。  
瓦砾皆王土，逋逃本尔氓。  
长驱劳组练，尽扫愧欃枪。  
喻拟相如檄，降惩白起坑。  
跋胡狼曷备，毒尾虿难撄。  
济猛收神略，疏恩涣虏情。  
伫闻鹿栅下，莫作鬼方征。  
回鹘卑唐室，天骄挠汉营。  
乾坤一羽扇，社稷几羊羹。  
秋社交加影，芙蓉袅娜茎。  
超然延爽笏，肃若卫寒更。  
虑念真如是，功勋孰与京？  
誓清怀晋逖，虚左慕齐婴。  
好定龙蟠价，母登狗盗名。  
石洪重胤辟，韩愈建封迎。  
故典何其盛，斯文与有荣。  
中州襟陕陇，上国掖幽并。  
麟阁将来绘，鸡坛宿昔盟。  
刍荛言慎择，葵藿义同倾。  
契阔商参恨，栖迟亩耕。  
小斋余苜蓿，四境半芜菁。  
酒忆涓涓缥，鲂炊个个鹴。  
悲歌垂短褐，慷慨眷长缨。  
亲病常忧惧，身奇解弟兄。  
君公终隐迹，充国邅家声。  
楚角关山晚，吴陵草树晴。  
莺知幽谷候，雁识大江程。  
报政梅全发，封诗月回清。  
遥应语何逊，开閤少阴铿。  

【赠别浙省黑黑左丞国宝自常州移镇徽州三十韵时岁癸巳】  
武德兴元运，文恬近百年。  
一隅初难作，四境遂兵连。  
斧扆朝元早，彤弓授命专。  
冯岑材并济，李郭驾争先。  
路入延陵邑，星分左辖躔。  
著名黄阁上，虚位紫宫前。  
汗血驹千匹，跿跔士两甄。  
帐寒龙守剑，城曙虎飞旃。  
迹扫齐门瑟，身亲楚醴筵。  
慧山屏列野，震泽镜涵天。  
刁斗军中堠，锄犁乱后田。  
白无遗朽骨，青有续炊烟。  
插羽书闲署，封泥诏抚边。  
阵容催画鼓，蜂气动楼船。  
旧政犹霜肃，新安素地偏。  
蜄精尝感梦，帝子或逢仙。  
漆叶云羞密，茶花雪妒妍。  
诵弦家栉比，冠盖里班联。  
邹鲁流风洽，瓯蛮习俗迁。  
比来疲赋敛，况复值戈旐。  
饩稍官曹待，讴歌父老传。  
挽屯吴幼节，总体汉文渊。  
裴度归休近，羊公卧治便。  
鼎彝今邅赫，韦布数周旋。  
小閤牛行炙，长楸鹘试拳。  
王融《五杂俎，孙武十三篇。  
华夏残河汴，神州岿蓟燕。  
殄除才蚋蠓，睥睨满鲸鳣。  
狂斐言姑及，高明义莫捐。  
忧君尚有疏，傥寄麦光笺。  

【无家燕】  
嗟嗟无家燕，飞上商人舟。  
商人南北心，舟影东西流。  
芹漂春雨外，花落暮云头。  
岂不怀故栖，烽暗黄鹤楼。  
楼有十二帘，一一谁见收。  
众雏被焚荡，双翅亦敛揪。  
含情盼鬼蝶，失意依训猴。  
茅茨固低小，理势难久留。  
昔本乌衣君，今学南冠囚。  
燕燕何足道，重贻王孙忧。  
（此诗为淮楚陷没诸藩王避难浮海而作。）  

【秋夜叹】  
大星芒鬛张，小星光华开。  
皇天示兵象，胜地今蒿莱。  
河岳气不分，烛龙安在哉？  
参赞道岂谬，积阴故迟回。  
疏气夜萧萧，野磷纷往来。  
安知非游魂，相视白骨哀。  
汩汩饮马窟，冥冥望乡台。  
于时负肝胆，慷慨思雄材。  

【毗陵秋怀（时有老兵为道刘都统帅勇事）】  
老兵为说刘都统，起坐舟中思满襟。  
玄武城危寒日短，紫驼尘暗朔风临。  
江山不尽新亭泪，天地长悬即墨心。  
宋祚未移中道死，至今剑井蛰龙吟。  

【送太常奉礼郎刘仲庸以二宫命使南省织金段龙帐还京师（二首）】  
泽国李膺舟，风霜季子裘。  
家依南越鸟，身适大宛骝。  
甲乙帷虚夜，蓬莱殿敞秋。  
到京王母喜，休语万方忧。  
秋风吹蕨薇，宫使别乡闱。  
中夏苍黄色，孤舟锦绣辉。  
勾骊龙昼偃，瑶水鸟云飞。  
万一回天眷，均裁大布衣。  

【闻武昌庐州二藩王渡海归朝】  
茅土分封在，金章渡海归。  
事殊生马角，心愧著戎衣。  
星月晶光并，山河带砺非。  
秋风紫塞上，依旧雁南飞。  

【赠李宣使】  
秋水净菰蒲，天风送舳舻。  
海云红日近，江国使星孤。  
帝运无盆子，戎行有亚夫。  
伤时恨离别，林下重诹咨。  

【观钱塘江潮时教化平章大宴江上】  
苍苍吴越山，对峙束江腹。  
江开白银瓮，一浪天四蹴。  
金晶王高秋，风露气转肃。  
常年骇壮观，委巷雷击毂。  
今年官增威，旌麾被川陆。  
罗衣绣龙凤，玉带瑑蚕粟。  
牙床锦屏帷，蛮勣随步蹙。  
温温香卷阵，婉婉眉斗绿。  
微闻伊梁音，渌酒光动縠。  
鲜醲片饷尽，望姓空侧目。  
惧成庾郎哀，窃效杜陵哭。  
冥顽鳄鱼汇，屡覆舟万斛。  
枭雄扈将军，竟作机上肉。  
大侵交烽火，血胔腥草木。  
地媪为之愁，兼恐河源缩。  
熟闻灵胥庙，岁祭莫敢黩。  
三叫三酹觞，愿兴赤水族。  
钱王射强弩，至今有遗镞。  
何当起英魂，少助八州督。  
中原日无事，海宇蒙景福。  
尚虞多戕残，洒泪逃亡屋。  

【丙申八月纪事时自乡里入吴还华馆遂卜隐鸿山】  
寸舌解重围，长歌振短衣。  
不成巢父去，空似鲁连归。  
蔡港沙田薄，黄山宰木稀。  
伯鸾吾所慕，梅李况鱼肥。  

【常州江阴再失无锡告警病中自鸿山将迁海上】  
病就山中隐，烽催海上舟。  
连城新鬼哭，深壁大臣羞。  
赤眚缠金火，炎风污马牛。  
遥占女兄弟，先已下长洲。  

【次鰕妾岸（常熟州）】  
朝辞凤巢村，晚次鰕妾岸。  
起望大角间，太白光有烂。  
方罹杜陵苦，未已崔旰乱。  
鬓毛掠蝙蝠，竹里鸣鹖輶。  
同曹迫忧悸，相视名错唤。  
前途非乐土，殊昧贤达算。  
谁家缭崇垣，轴轳卧井幹。  
余歌久凄惋，酣宴同清晏。  
宁知楚幕乌，不寤吴宫燕。  
萧晨理舟楫，回首重悲叹。  

【往扬名开化二乡掩骼（“扬名”，一作“阳明”）】  
分藩多贤劳，不敏忝宾客。  
虽无官守縻，亦复与言责。  
二乡虔刘祸，惨甚长平厄。  
先王制礼经，孟春当掩骼。  
仆夫有难色，款段才任策。  
骎骎度冈坂，眇眇循薮泽。  
稍稍烟微青，历历野四白。  
游魂行草上，遗老候道侧。  
我岂物役徒，兹来出心臆。  
皇天久下悯，赤子非寇敌。  
鸱鸟何不仁，衔啄血更沥。  
因歌《战城南，风悲泪狼籍。  

【过杨员外别业】  
（公名乘，字文载，济南人。至正十六年，不受淮张之辟，自缢而死）  
翠羽无深巢，麝香无隐穴。  
由来老蚌珠，泪泣沧海月。  
於乎杨员外，竟类膏自爇。  
忆昨佐南省，四境正骚屑。  
朝廷忌汉人，军事莫敢说。  
遂罹池鱼祸，遄被柳惠黜。  
寄身傍江潭，乃心在王室。  
星躔错吴分，气候乖邹律。  
天风摇青薲，徒步空短发。  
谯玄初谢遣，龚胜终守节。  
譬如百炼钢，不挠从寸折。  
又如合抱松，岂藉涧底檗。  
我时浮扁舟，鸥外候朝日。  
荒郊无留景，别业自深郁。  
时清议劝忠，公冤果昭晰。  
大名流天地，当与河水竭。  
结交卣卓间，遗言见余烈。  

【简邬同佥】  
南粤称臣陆贾劳，汉廷何爱玺书褒。  
恩波遂与三吴阔，爽气真连北斗高。  
莺啭羽林交枤杜，马闲沙苑暗蒲萄。  
天心厌乱民怀德，未说关河恃虎牢。  

【送观可道郎中祠南镇使淮府还京（二首）】  
亲奉天香祀会稽，黄封玉检烂金泥。  
地同南岳临朱鸟，祠俯名藩异碧鸡。  
三秀乘春沾雨露，五云披晓见端倪。  
好祈神化资神武，缥渺前旌举白霓。  
南镇春回草木青，溪毛犹带旧时馨。  
黄尘荏苒民谁赖，黑海沧茫使有星。  
为爱宝书探禹穴，岂挥清泪向秦庭。  
万艘转饷成山道，想见风云护百灵。  

【送王季德主事祠南镇还京】  
千羽春明玉扆间，皇华躬遣祀稽山。  
蓬莱云雾随封检，敷落仙曹降佩环。  
宣室旧承前席问，楼船今驾海涛还。  
东南父老忧时切，落日扶藜得重攀。  

【秋感（六首）】  
吴门叶落季鹰船，朔野霜横白雁天。  
三楚楼台余梦泽，两京形势自甘泉。  
采云帐幄冷风满，琼树花枝璧月圆。  
本是宣光中兴日，腐儒长夜泣遗编。  
纷纷攘攘厌黄巾，妖血徒膏草野尘。  
马化一龙犹王晋，楚存三户未亡秦。  
飓风天静浮青海，朔漠山高直紫宸。  
莫为鬼方劳外伐，檿弧箕服最愁人。  
豆苗瓜蔓未应稀，菰米莼丝积渐肥。  
南极有星天半隐，东维无地海全归。  
连城不换相如璧，百结何妨子夏衣。  
回首故山荆棘外，几年空翠镇烟霏。  
苕花薲叶绕林扉，独立苍寒见紫微。  
夜久长庚随月上，天清高鸟带霜飞。  
东南吴会三江入，百二秦封六国归。  
烈士暮年心未已，无言思解白登围。  
南越东吴带楚皋，频年醉眼送飞毛。  
沧洲露白蒹葭满，甲第秋声蟋蟀高。  
九日天涯桑落酒，三军城上柘黄袍。  
试观汉后诗人作，独觉遗风属阮陶。  
鲮鱼风息净江波，轧轧机丝响薜萝。  
华发道途秋日短，癀怀楼阁暮阴多。  
浮查受宿炎州翠，细草从眠墨沼鹅。  
心自隐忧身自逸，几时天马渡滹沱。  

【闻钟】  
苜蓿胡桃霜露浓，衣冠文物叹尘容。  
皇天老去非无姓，众水东朝自有宗。  
荆楚旧烦殷奋伐，赵陀新拜汉官封。  
狂夫待旦夕良苦，喜听寒山半夜钟。  

【简陈韦羌员外（陈基敬初）】  
幕府深严午漏迟，簟文帘影碧参差。  
总传白马陈从事，每念青袍杜拾遗。  
大地风尘忧未解，扁舟江海去无期。  
凉天雁叫芙蓉发，许奏军中鼓吹辞。  

【陪淮南僚友泛舟吴江城下】  
波伏鱼龙夜不惊，菱花千顷湛虚明。  
吴侬似怪青丝马，汉月重临白帝城。  
世说窦融功第一，独怜阮籍醉平生。  
楼船箫鼓中流发，喜及东南早罢兵。  

【送薛鹤斋真人代祀天妃还京】  
蓬莱宫里上卿班，代祀天妃隔岁还。  
日绕五文皆御气，海浮一发是成山。  
风霆夜护龙鸾节，云雾朝披玉雪颜。  
圣渥既隆玄化盛，转输应尽入秦关。  

【辞帅幕后王左丞复以淮省都事过举且送马至以诗辞还】  
梁驩难冲城，干将难补履。  
历块过都百战材，枉送怀铅提椠士。  
左手控紫游缰，右手执青丝鞭，身试上文锦鞯。  
吴台越苑山浪涌，连城花暗摇红烟。  
由来得意虞失脚，率府元僚早辞却。  
方图安步傍林泉，敢许横行向沙漠。  
野庭憩马荒鸡鸣，马思故枥雄风生。  
殷勤目送使上道，驾牛万一至南平。  

【宋制置彭大雅玛瑙酒碗歌周伯温大参征赋（有序）】  
（今太尉开藩之三月，命部将王左丞晟书使踵海上，招至吴中。以予无锡避地，说晟劝张楚公归元，擢淮省都事，辞。时江浙参政周公摐莅分省，延饮斋閤，欢甚，出玛瑙酒碗曰：“此彭大雅燕飨旧物，子才器足当之。”遂引满。酌之再，气酣思涌，率尔走笔纪清赏，非求知他人焉。歌曰：）  
淮藩开吴豪侠满，歌钟地属姑苏馆。  
相儒独为缓颊生，笑出彭公玛瑙碗。  
血干智伯髅不腥，黄玉莹错红水精。  
妖蟆蚀月魄半死，虹光霞气喷且盈，隐若阵偃边将营。  
彭公彭公古烈士，重庆孤城亦劳止。  
天忘西顾二十年，亩尽东来数千里。  
武侯祝文何乃伟，败由宋祚民今祀。  
太湖底宁鱼米丰，官廨喜与闲门同。  
酒波碗面动峡影，想见制置师犒飘风中。  
再酌庶沃磥磊胸。  
君不见汉家将军五郡封，班彪天与世史功。  
诗狂昭谏客吴越，存心唐室人怜忠。  
呜呼！尚友予岂敢，醉墨惨澹云飞鸿。  

【夜何长三叠寄周参政伯温邬佥院本初】  
夜何长，日苦短，夜长复寒日不暖。  
深林大薄鹖輶满，尾鹴鲂鱼游纂纂。  
千年古铁紫气缠，赤帝当之白蛇断。  
中朝老臣双佩苍，忧心郁纡寝息忘。  
凤皇在笯骥服箱，雪捏石栈冰河梁。  
夜何长，六龙回辔东扶桑。  
夜何长，日苦短，夜长复寒日不暖。  
苍梧九疑云思远，惊鸿乱落夫差苑。  
汉家骑尉双龙苍，酒酣起舞隘八荒。  
疾风吹沙百草霜，玉缸朱火青凝光。  
夜何长，帝车高转天中央。  
夜何长，日苦短，夜长复寒日不暖。  
欃枪参旗烛云罕，树树梅花落羌管。  
江南布衣双鬓苍，岁阑独立气慨慷。  
衣冠礼乐制孔良，路迢无由贡明堂。  
夜何长，启明耿耿天东方。  

【奉陪神保大王宴朱将军第闻弹白翎雀引（有序）】  
（白翎雀，燕漠间鸟也。初，世皇命伶官石德闾制《白翎雀曲，及进，曰：“何其末有孤嫠怨悲之音？”石德闾未之改而已传焉。戊戌冬，淮藩朱将军宴大王于私第，逢忝座末。时夜雹霰交下，众宾相次执盏，起为王寿，逢亦起。王命左右鼓是曲，且语制曲之始，俾歌咏之。逢谓缵事本实，左氏所先，故铺陈兴龙大略而不暇他及也。）  
玄阴亘天雪欲作，将军西第夜张幕。  
铜盘蜡光红昭灼，四座倾听《白翎雀。  
雀生乌桓朔部落，大朴之气元磅礴。  
地椒野穄极广莫，穹庐离离散驼骆。  
黄羊芦酒杂湩酪，鹰狗畋猎代耕获。  
太王肇基不城郭，青春建櫜宵罢柝。  
圣泽滂沛蔓绵络，风淳俗庞法度约。  
乾端坤倪露冲漠，羽毛鳞介并飞跃。  
庭祠岁飨咽管籥，雄雌和鸣莫我乐。  
帝皇赫然太阳若，八表晃荡氛尽却。  
前驱屈卢从繁弱，睢盱瀍咿万状错。  
遂朝玉帛解组缚，大明宫开夹花萼。  
文监武卫盛材略，葱珩穀璧映霜锷。  
五云夔龙奏《韶濩，九苞凤皇降寥廓。  
德音威仪匪予度，万姓拭目瞻阿阁。  
轩辕伶伦两冥寞，八十年来事非昨。  
獶尘杂乱人道削，咬哇哀淫颂声铄。  
皇孙让贤执鼓铎，巾幂鹊尾黄金杓。  
殽烝体荐嚼复嚼，《巴渝舞队欢回薄。  
供奉革鞜衣狐貉，银筝载前酒载酌。  
延秋门深鱼守钥，缑山远度吹笙鹤。  
淮南昔者鸡舐药，千乘之国弃敝蹻。  
方今群雄自开拓，拔刀把槊争刺斫。  
为臣义同葵与藿，将军固合鞭先着。  
莲壶漏沉薇露涸，枯梢号寒风陨萚。  
百禽啁噍雹霰霍，冰花乱点真珠箔。  
箔中呱呱情陡恶，供奉砉尔停弦索。  
吁嗟白翎将焉托，有客泪下甘丘壑。  

【奉陪杭右丞程礼部以文宇文宪佥子贞鲁县丞道原宴周左丞伯温馆舍时闻河南李平章恢复中原】  
西湖馆舍开新秋，三峰倒影紫翠流。  
白马雕戈驻逵道，金鱼玉佩罗林丘。  
二孤五老独神往，八公六逸同天游。  
时维小康况大比，万乘少纾东南忧。  
如渑之酒官寺送，风生酒波鳞甲动。  
荔子浆凝赤露香，鹅肪炙作黄冰冻。  
歌袖频熏婆律膏，渴羌解奏参差凤。  
右丞阀阅霄汉逼，诸叟文章台阁重。  
罘罳骎骎落日凉，菱花蕸叶掩冉光。  
惊飞先自有乌鹊，寡宿未必无鸳鸯。  
尧封禹迹烟莽苍，宣发固短忧心长。  
侧闻汴破济欲下，百姓亦望临淮王。  
山人厌乱喜莫量，笑整冠带为举觞，  
醉后不登严武床。  

【览周左丞伯温壬辰岁拜御史扈从集感旧伤今敬题五十韵】  
华夷今代壹，畿甸上京遥。  
游豫寻常度，恬熙属累朝。  
六飞龙夹日，独角豸昂霄。  
御史箴何忝，贤臣颂早超。  
咨诹新境俗，观采众风谣。  
文用弥邦典，忠惟振宪条。  
执徐当景运，仲吕浸炎歊。  
愠解民心结，烦除圣念焦。  
雨工趋汛扫，市令薄征徭。  
大口欢移跸，庸关肃卫刁。  
缙云峰立晓，芗月水涵宵。  
徼道臣臣俊，清尘骑骑骁。  
豹沄严御鞫，驼象妥銮镳。  
仪仗真如画，车徒不敢嚣。  
侏言来部落，皮币贽荒要。  
岳牧恭迎舜，封人愿祝尧。  
六宫程缓缓，列寺思飘飘。  
丝袅双行鞚，璆鸣杂佩瑶。  
宝钿榆荚小，锦罽草花娇。  
绣袄珠甿络，香鬟玉步摇。  
婕妤辞并载，王母会频邀。  
拾翠深沙岭，梯虹复涧桥。  
天长躔北日，斗近建南杓。  
珍味高陀鼠，丹馨散地椒。  
庐儿分逐兔，土屋竞停雕。  
白貉衣温座，黄羊酪冻瓢。  
桓城金合沓，滦阙紫嶕峣。  
社稷尊王统，山河固庙祧。  
明明神爽降，秩秩礼文饶。  
宠遂光幽朔，畋同阅狝苗。  
蹛林酺已举，款塞福皆徼。  
棕殿三呼岁，枫墀九奏箫。  
祝融回酷暑，少昊戒灵飚。  
旧制先回垞，良辰次起轺。  
谢恩多帝胄，纪实得台僚。  
至治音俱雅，于皇德孔昭。  
相如惭禅议，谋父感祈招。  
蕞尔蕲兴祲，纷然颖煽妖。  
漕输横蜃鳄，衡祀缺勍萧。  
边警初传箭，军容半珥貂。  
荐添烽堠迫，有甚火云骄。  
衮服中垂拱，微垣外寂寥。  
几多遗鹤发，曾共望鸡翘。  
二洛遄通晋，三韩复入辽。  
不无双国士，正赖一嫖姚。  
求剑舟难刻，更弦瑟好调。  
扶颠须砥柱，拨乱岂刍荛。  
戎幕辞巢父，诗坛老伍乔。  
式瞻阿阁凤，驯止泮林鸮。  
并论公殊迹，吾知迈董菼。  

【游昆山怀旧伤今（一首）】  
丈夫贵善后，事或失谋始。  
桓桓张楚国，挺生海陵鄙。  
一门蓄大志，群雄适蜂起。  
玄珠探甓社，白马饮浙水。  
三年车辙南，北向复同轨。  
量容甘公说，情厚穆生醴。  
誓击祖逖楫，竟折孙策棰。  
天王诏褒赠，守将躬岁祀。  
翼然东昆丘，兰橑映疏绮。  
青蘩春荐豆，翠柏寒动棨。  
乾坤宥孤臣，风雨猖五鬼。  
铜驼使有觉，洊惧卧荆杞。  
（张士诚降元，元追封士德为楚国公，庙祀昆山，杨廉夫诗所谓“先封楚国碑”也。）  

【登昆山寺谒刘龙洲墓】  
阴厓鳖裙披，萧寺压其左。  
前无容马地，而公灵永妥。  
绰有高世风，荷臿誓埋我。  
恳恳中兴论，泛泛岳阳舸。  
竹西旌佩间，为士非琐琐。  
我来行吟久，顾影叹复坐。  
下上百年余，同遇时坎坷。  
疏岚冒川暝，归鸢跕跕堕。  
惄焉上孤舟，星流乱渔火。  

【游卜将军墓祠将军名珍字文超唐西河人有功业在昆山民至今祠焉】  
时危短吾裾，薄游东昆野。  
有唐将军茔，肃肃风露下。  
木叶金甲动，土花碧血洒。  
居然神兵栖，夜嘶石跼马。  
二蛇顾首尾，势若无御者。  
当时阵或然，威福巫得假。  
灵乌拂人首，疏火散村社。  
湠々娄逝波，壮怀托申写。  

【七月闻河南平章凶问】  
六月妖星芒角白，几夜徘徊天市侧。  
寻闻盗杀李上公，穷旅孤臣泪沾臆。  
当时宽猛制萑泽，安得受降翻受敌。  
上公忠名垂竹帛，书生奚为费讳惜。  
东南风动旗黄色，蒲梢天马长依北。  
（壬寅六月，田丰、王士诚刺杀李忠襄于济南城下。先是庚申君见星变，叹曰：“当损大将。”驰使戒谕忠襄。正此诗所谓妖星芒角也。）  

【闻畿甸消息】  
白草生畿甸，黄沙走塞庭。  
直忧星入斗，兼畏雨淋铃。  
殿阁余龙气，衣冠自鹄形。  
吴粳断供饷，龙麦向人青。  

【送陈检校从藩臣分镇淮安】  
阖闾城外阵云兴，草木依微杀气凝。  
雪霁长淮齐饮马，烟消清野疾飞鹰。  
羽林密号传符刻，幕府初筵列豆登。  
有道折冲千里外，牙旗小队看春灯。  

【刘夫人】  
刘夫人，至正太尉吴王嫔。笄珈车服置弗御，淡烟常锁双眉春。中州援远敌在目，权贵日骄疆日蹙。背城借一王本心，狐埋狐搰将军欲。夫人勇决烈女义，百口楼居亲举燧。片时阴惨万姓生，月明风清佩音至。君不见男儿成败古有之，孰以楚霸轻虞姬？苏民安得夫人祠，乌栖白凫庶少衰。  

【闻吴门消息（二首）】  
百尺齐云半壁开，陪臣犹进九霞杯。  
蓬星气白干天棓，苕水烽青入露台。  
尽拟田单收故土，不期高干损雄材。  
淮鱼断信燕鸿隔，吴树萧萧叶下来。  
承制除封八巨州，士恬马饱适逢秋。  
三年弟傲群情懈，十月城围百战休。  
海岛何人歌为挽，华容有女泪空流。  
唇亡遂使诸蕃戚，板荡将贻上国忧。  

【舟过吴门感怀（二首）】  
跃马横戈东楚陲，据吴连越万熊貔。  
风云首护平淮表，日月中昏镇海旗。  
玉帐歌残壶尽缺，天门梦觉翮双垂。  
南州孺子为民在，愧忝黄琼太尉知。  
强兵富境望贤豪，戴縰垂缨恨尔曹。  
一聚劫灰私属尽，三边阴雨国殇号。  
江光东际汤池阔，山势西来甲观高。  
形胜不殊人事改，扁丹谁酹月中醪。  

【无题（五首）】  
五纬南行秋气高，大河诸将走儿曹。  
投鞍尚得齐熊耳，卷甲何堪弃虎牢。  
汧陇马肥青苜蓿，甘梁酒压紫蒲萄。  
神州比似仙山固，谁料长风掣巨鳌。  
（《无题前后十首，皆感悼王师入燕，庚申北狩之事。）  
天枪几夜直钩陈，车驾高秋重北巡。  
总谓羽林无猛士，不缘金屋有佳人。  
广寒霓仗闲华月，太液龙舟动白瑽。  
雪满上京劳大飨，西封华岳吊秦民。  
白衣渡吴兵，赤羽旌旗夺赵营。  
滦水天回龙虎气，榆林风逐马驼声。  
靓妆宫女愁啼竹，白发祠官忆荐樱。  
犹有燕鹰神不王，驾鹅高去塞云平。  
五城月落静朝鸡，万灶烟消入水犀。  
椒闼佩琚遗白草，木天图籍冷青藜。  
北臣旧说齐王肃，南仕新闻汉日磾。  
天意人心竟何在，虎林还控雁门西。  
十战群雄百战疲，金城万雉自汤池。  
地分玉册盟俱在，露仄铜盘影不支。  
中夜马群风北向，当年车辙日南驰。  
独怜石鼓眠秋草，犹是宣王颂美辞。  

【后无题（五首）】  
一国三公狐貉衣，四郊多垒鸟蛇围。  
天街不辨玄黄马，宫漏稀传日月闱。  
嵇绍可能留溅血，谢玄那及总戎机。  
只应大驾惩西楚，弗对虞歌北渡归。  
吐蕃回纥使何如，冯翊扶风守大疏。  
范蠡不辞句践难，学生何忍惠王书。  
银河珠斗低沙幕，乳酒黄羊减拂庐。  
北陆渐寒冰雪早，六龙好扈五云车。  
回首昆仑五色天，疏风落日重佪儃。  
驾骖八骏非忘镐，台置千金旧慕燕。  
地限上林云过雁，雪封西岭树啼鹃。  
远惭行在周庐士，横草无功日晏眠。  
险塞居庸未易劘，望乡台上望乡多。  
君心不隔丹墀草，祖誓无忘黑水河。  
前后炎刘中运歇，东西元魏百年过。  
愁来莫较兴衰理，只在当时德若何。  
黄河清浅海尘扬，陕月关云气惨苍。  
宁复明珠专甓社，尚论玉兔踞金床。  
衣冠并入梁园宴，简册潜回孔壁光。  
私幸老归忘世事，梧桐朝影对溪堂。  

【得儿掖书时戊申岁】  
客梦躬耕陇，儿书报过家。  
月明山怨鹤，天黑道横蛇。  
宝气空遗水，春程不见花。  
衰容愧耆旧，犹语玉人车。  
（此诗记戊申岁正我太祖改元之年也。）  

【故南台侍御史周公挽辞（讳伯琦，字伯温，号玉雪坡真逸。七十一卒）】  
周氏饶望族，自宋世德茂。  
鹤林卧麟冈，山脉萃芝秀。  
笃生侍御公，犹坰在天厩。  
襁抱器太父（梅山先生），青佩齿国胄。  
诸经内沦浃，百氏旁研究。  
鸾凤暂枳栖，鸳鹭寻羽簉。  
冰衔十职馆，相府六衣绣。  
荐掌西曹兵，雨听南垣漏。  
滦京侈篇翰，海岳肃笾豆。  
太子端本时，古传躬口授。  
遂致问龙寝，罔或爽鸡候。  
江东遭乱去，吴下为时救。  
非同使尉佗，常存谕廷凑。  
时将巨寓公，垂白竟拂袖。  
朝廷整风纪，坚志起不复。  
嘉鱼兼莼菰，小坞矗岩岫。  
短筇杖琅然，消摇几心噣。  
齐云楼始毁，承露盘既仆。  
新亭对泣暮，锦衣独归昼。  
禄赐无嬴金，乡饮惟醇酎。  
含凄歌《黍离，委顺正丘首。  
孔戣真伯仲，张纲孰先后。  
逢也楚狂人，频年展良覯。  
拙诗序高父，家训赞大籀。  
楷书《河清颂，俨若临九奏。  
兴来赫虎笺，往往法急就。  
数谓麋鹿姿，合置文王囿。  
桑枢原宪贫，饭颗杜陵瘦。  
有怀感长笛，无才传耆旧。  
玉雪梅花坡，寒尽想春透。  
翛翛豹尾车，昨梦过圭窦。  
朔庭烟草丰，灵其祜巡狩。  

【书无题后凡三首偶感燕太子丹事】  
火流南斗紫垣虚，芳草王孙思怆如。  
淮潦浸天鱼有帛，塞庭连雪雁无书。  
不同赵朔藏文褓，终异秦婴袒素车。  
漆女中心漫於邑，杞民西望几踟蹰。  
塞空霜木抱猿雌，草暗江南罢射麛。  
秦地旧归燕质子，瀛封曾畀宋孤儿。  
愁边返照窥墙榻，梦里惊尘丧韘觿。  
莫谶《白翎终曲语，蛟龙云雨发无时（元世祖听弹《白翎雀，曰：“何其曲终有凄怨之声乎？”）。  
几年薪胆泣孤婴，一夕南风马角生。  
似见流星离斗分，谬传灵武直咸京。  
九苞雏凤冲霄翼，三匝慈乌落月情。  
纵少当时赵云将，卧龙终始汉臣名。  
洪武七年，遣元幼主之子买里的八刺北归。此诗记其事，故有“旧归质子”及“南风马角”之句。太祖封买里的八刺为崇礼侯，故曰“瀛封曾畀宋孤儿”也。  

【题董良用征士释耕所】  
百亩私田十尺庐，释耕为乐野人如。  
陇牛瀼卧春犁后，水鸟低飞午馌余。  
殷丧蕨薇元可食，秦炎种树独存书。  
老予拟就庞公隐，岁暮相看两鬓疏。  

【怀马文郁御史靳惟正同知兼简陆公叙薛孟式】  
山茶雪蕊渥丹唇，转老东风倚杖身。  
彗尾封狐营窟夜，朝行高雁海天春。  
磬襄鼗武知何往，瘦岛寒郊不去贫。  
窃喜弧辉上弦月，一杯聊劝若为亲。  

【寄晏上俞士平提学陆良贵秦文仲二教授】  
朱绂青袍映后先，迩来愁过买臣年。  
垆头相醵囊须罄，地下谁游剑莫悬。  
淮浪白滔回鲁日，塞氛黄隔姓刘天。  
贱名忝在齐民版，为报新芜傍泖田。  

【寄钱泰窝陈雪轩二遗叟】  
天转云东上六符，有怀无寐枕同孤。  
紫芝隐曲歌商皓，烈火残经补汉儒。  
私地春先梅老发，盛阴雷疾草狂苏。  
祖生迟旦疏殊甚，不计中流少一壶。  

【寄崇明秦文仲】  
渺渺三洲东一隅，葺茅先陇混耕夫。  
道存醴酒曾宾楚，国破干将不去吴。  
白苎袍成雏养鹤，水晶瓜熟脍行鲈。  
相望暮景须陶写，可信歌游老伴无。  

【辛酉立春日溪园试笔寄钱艾衲张云庄二叟】  
雨雪相仍岁又徂，短衣楚制老东吴。  
宝山偏聚刑馀鬼，空谷元逃行独儒。  
海霁卿云升日角，岸寒髡枿长冰须。  
为书春帖尝春酒，早觉兰风拂寿觚。  

【同谊书记游查山留题净无染西南林壑】  
地涌丛林小翠屏，海吞孤嶂半螺青。  
岩扉老衲忘人我，石甃神丹护甲丁。  
吴甸土寒黄耳魄，秦山草歇白蛇腥。  
放歌适在风埃表，幢节浮空若下听。  

【隐忧六章时有司奉吏部符敬依令旨起取】  
箕舌兮房耳，交烛兮东鄙。顾谢病兮四三，胡谣诼兮迭萋菲。鹄高飞兮翼焉假，兰幽幽兮林下。烂晨霞兮莫飡，潦秋清兮爰酌之斝。  
兽有越阹，鱼有跋扈。居巢处穴，知谨风雨。辛洊临兮下载周，以朝以夕兮五春十秋。年老癃病兮勿遣有诏，人事噂沓兮紫芝丛桂聊夷犹。  
芡团团兮崟叶长，镜吾知兮眉如霜。车尔华兮服尔章，素履谅炁咎兮贞也悔亡，所未亡兮隐忧中肠。  
虞士不往兮招维旌，鲁有两生兮没齿无名。古道悠兮时事并，疑莫稽兮拔茅征。贞菊延年兮姑飡以落英。  
鸡鸣兮苍龙上蟠，鹤驾其朝兮窃谢病枕安。须捷（楚人以衣被垢弊之谓）萧萧兮云栖檐端。於乎！策良被轻兮七子阙下，白帽管宁兮亦容于野。  
牛山兮鸮林，材充兮培深，彼薮泽兮大狝禽。於乎！穷檐短景兮身衰遐心。  

【甲子冬偶书】  
云东乱定少新知，江左书来有跛儿。  
才尽罢为文自祭，醒狂宁要臿相随。  
天家青女催衣急，漏水金人上箭迟。  
却喜故乡原上树，十年羁羽托深枝。  

【古怀（二首）】  
遗经姑置楚包茅，新笔恭书《蛊上爻。  
利尽岛溟珠象郡，道湮周鲁凤麟郊。  
看云（杖名）暮影齐巾角，滴露（酒名）春声落枕凹。  
自判优悠不堪事，薙鸸添室翠分巢。  
槿篱莎径入林堂，春作无牵午漏长。  
音歇野莺新绿浅，影浮潭鲫小红香。  
谁家数应中和节，十亩寒轻二月霜。  
忍贳缊袍偿酒债，时人将谓独醒狂。  

【乙丑秋书】  
腰痛非干米，眵昏渐废书。  
静知天运密，老与堠程疏。  
绿吉黄甘外，红鲜白小初。  
儿归共贫乐，容易岁云除。  

【西厦时洪武丙寅沿海筑城】  
床头鸱卧久空金，壁上蜗行尚有琴。  
孺子成名狂阮籍，霸才无主老陈琳。  
虹霓气冠登莱市，蝙蝠群飞顾陆林。  
环海烟沙翻万臿，连村霜月抱孤衾。  

【丁卯冬季即事】  
庭树禽翻鸡唱初，缿筒钱罄老饕厨。  
冰壶不忝元脩菜，箬叶何惭丙穴鱼。  
一线漫长迷五色，寸阴真足助三余。  
暖随水雾先春发，寒并冰山与岁除。  

【挛跛中杂兴（二首）】  
经时萝磴绝攀跻，注目伤怀夕照西。  
古道千金求骏骨，世情壶酒赛豚蹄。  
黄沙白水光相乱，青壁丹厓秀宛齐。  
果熟望中风自落，固应乡幼迓扶藜。  
风物疏清尘事稠，才难殊叹古时流。  
草《玄不效龙蛇日，掺鼓空催雀鼠秋。  
病有过家期已晚，官无抢地拜应休。  
星轺度驿岚州使，喜说儒衣仗节游。  
后承林准叔平枉问。  

【寄桃浦诸故知即事（五首）】  
素痴得名侯君房，自享大案焦征羌。  
莫嫌卫旌不举箸，口简授使多严光。  
世间堪鄙是何物，粪上之英裈中虱。  
后园石壁倚秋林，醉有髫孙旁执笔。  
山床折足琴暗徽，种菊不种西山薇。  
愿从汉士碑有道，梦逢秦鬼歌《无衣。  
闲园不入烟火境，巨浸尽漂桃上梗。  
老伴惟余卧陇云，抱晦含光体常静。  
有章掷还太尉阁，有版不受丞相垣。  
南朝天子许谢病，窃长木石仪鸾园。  
平生气节诗千首，才非元亚甘刘后。  
素闻鲁庙铸金人，晚学程门坐泥偶。  
双平原里庶全归，他日圹铭辞大手。  
贵不难得富可嗟，二事亦到园丁家。  
雷王药吏锦裆荅，野藤络树金银花。  
园丁横筇坐梧下，窃愧长年释耕者。  
身膏草野身土苴，语孙耰锄莫轻把  
东坡楚颂存虚名，止乌作亭殊有情。  
枇杷换叶何青青，雪中开花来远馨。  
多仁多核知尔少，柏树根添郑玄草。  
慧海禅师识侯景，华容女儿哭刘表。  
如何太白谪仙人，竟坐夜郎唐绝徼。  
裁诗寄与多才郎，尘间宠辱要相忘。  
霸桥吟兴驴背上，月盎冰壶齑味长。  
（此原吉戊辰岁即事写怀寄故知之作，盖绝笔也。诗称我太祖高皇帝尚曰“南朝天子”，又曰“梦逢秦鬼歌《无衣”，真所谓倔强犹昔耶。此后诗不复以纪年为次。）  

【宫中行乐词（六首）】  
羽猎罢长杨，宸游入未央。  
鸾开双画扇，鹤舞百霓裳。  
玉盏琼花露，金盘紫蔗霜。  
长门谁闭月，流影在仓琅。  
望幸影娥池，微吟纨扇词。  
露盘迎月早，宫漏出花迟。  
珮杂銮和响，云连雉尾移。  
君王肯时顾，从爱赵昭仪。  
明月窥彤管，双星直罽軿。  
宴分王母乐，诏授薛涛笺。  
谷雨亲蚕近，花朝拾翠连。  
鱼龙曼衍戏，次进玉阶前。  
积翠澄波阔，披香暖殿开。  
天低烽火树，日动蔓金苔。  
獭髓匀犹湿，羊车过不回。  
剩陈列女史，万一汉王来。  
芍药为离草，鸳鸯是匹禽。  
君无神女梦，妾有楚王心。  
日短黄金屋，宵长绿绮琴。  
相将戒霜露，拜月绣帘阴。  
金钥鱼司夜，瑶筝雁列春。  
后庭通绮阁，清路接芳尘。  
同备三千数，谁辞第一人。  
君王寿万岁，行乐此时均。  

【塞上曲（五首）】  
木叶满关河，辕门肃珮珂。  
将军提剑舞，烈士击壶歌。  
月黑辉铜兽，风高啸紫驼。  
不堪城上角，五夜《落梅多。  
将令传中阃，交欢浃两军。  
地形龙虎踞，阵伍鸟蛇分。  
清野辉燕日，黄河泻岱云。  
生灵如有赖，绛灌不无文。  
月照小长安，风生大将坛。  
虎皮开玉帐，牛耳割铜盘。  
霸气寒逾肃，军声夜不欢。  
皇天眷西顾，慎取一泥丸。  
鞗革带钩膺，联镳猎楚陵。  
白肥霜后兔，青没海东鹰。  
千里榛芜辟，三年稆谷登。  
中郎示闲暇，呼酒出房烝。  
诸夏皇威立，三边虏气衰。  
角弓分虎圈，乳酒下龙墀。  
蜂午歊氛远，鼍更窟宅移。  
舆图欲尽入，中道勿颁师。  

【古从军行（七首）】  
少年快恩仇，辞家建边勋。  
手中弄铣鋧，目空万马群。  
转壁入不毛，水咽山留云。  
槥还亲抚哭，悔识李将军。  
义结豪侠场，日趋燕赵风。  
攻城数掠地，帝赉主将功。  
玉带十球马，金镝双解弓。  
弓马分赐谁，赤脉干绿瞳。  
大旗萧萧寒，长槊列万夫。  
令下簸逻鸣，铁骑分四驱。  
尘黄日黑惨，相视人色无。  
锋交血溅野，首将方援枹。  
白月流银河，三五星芒寒。  
牛马卧草上，帐幕罗云端。  
镦鼓舂容鸣，众飨独鲜欢。  
群虏在吾目，九地攒吾肝。  
彼虏或有人，我师岂无名。  
上计贵伐谋，掩袭非示征。  
草塞狼反顾，一水西流声。  
寇恂斩皇甫，余子乌足程。  
郤縠敦诗书，祭遵事雅歌。  
非才衒空名，覆败诚不多。  
小范真吾师，匹马双导戈。  
笑拥兵十万，夜下白鹿坡。  
大钧播万物，无言自功成。  
郦生掉寸舌，不智遭鼎烹。  
非熊为王师，饭牛惭客卿。  
辕门鼓角动，整驾河汉横。  

【庞公携家图引为张橘隐题】  
鸿鹄巢高林，鼋鼍穴深渊。  
所以庞德公，躬耕岘山田。  
当时刘表侪雄材，万金足置燕王台。  
台成禽荒鸩毒甘，醉甿臂锦呼鹰来。  
鹰饥受呼饱则去，非熊之伦孰得驭。  
诸儿豚犬遗以危，况复苍生天下虑。  
苏岭石鹿双耸然，霞日绚烂芝茎鲜。  
囊衣里鹥车连连，白骡青牜孛参后先。  
举家相携入长烟，竟托采药终天年，至今事迹有在心无传。  
呜呼！孔明不遇大耳主，亦必老向隆中眠。  

【僧莲松桧图歌书遂昌山人郑明德序后】  
莲公画称东吴精，草蔓花房未尝写。  
森张意象亭毒表，辄有神人助挥洒。  
常州貌得剑井松，剑气曣温相郁葱。  
膏流节离祸幸免，至今颜色青于铜。  
孔庙之桧尤硉矹，地媪所守龙所窟。  
栾柯落阴根走石，疑是忠臣旧埋骨。  
松兮桧兮岂偶然，陵霜轹雪兵燹年。  
箭痕刀瘢尽皲裂，用命欲拄将崩天。  
王姚凭城亲被坚，身歼城破百代传。  
无人上请配张许，日夜二物风雷缠。  
郑君古君子，此文此画良有以。  
我题短章非斗靡，用吊忠魂附遗史。  
吁嗟烈士长已矣。  

【韩醴泉先辈余曲车道士邀游东欢桥钓矶岩壁既赴郑糟台宴众谓予同有高世志属赋进酒歌遂走笔】  
我志千载前，而生千载后。间劳济胜具，或寓醉乡酒。东郊秀壁参错明，螮蝀下饮波神惊。看云衣上落照赤，放棹却赴糟台盟。糟台筵开戛秦筑，霜寒入帘吹绛烛。沉香刳槽压蔗露，风过细浪生纹縠。水晶碗，苍玉船，载酬载酢陶自然。鼻头火出逐獐未必乐，髀里肉消骑马良可怜。五侯七贵真粪土，蜀仉如飘烟。闻鸡懒舞饭牛耻，中清中浊方圣贤。岂不闻县谯更阑漏迟滴，又不见天汉星疏月孤白，几家门锁瓦松青，仅留校书坟上石。坟上石，终若何，醴泉曲车更进双叵罗。  

【小匕首歌】  
水晶生苗月牙直，彗芒披云电流隙。  
蛰蛇断尾短草间，海鹘褪翎霜雪色。  
宋斤鲁削让峭刻，金错锥刀岂其敌。  
吴鸿扈稽飞著体，不曾为主开边鄙。  
嗟兹神物久泥滓，用之可以报国士。  
檐冰卓箸日黯空，稍玩股掌生雄风。  
鲛鱼室卧缟带影，长铍辟易万雉墉。  
古昔客揕秦王胸，几仆翠凤咸阳宫。  
由来意气泰山重，命甘燎毛不旋踵。  
谁隳古制铸小之，佩称衣冠加珌琫。  
我歌三叹泪满裾，曹豫聂无时无。  

【奉谢杨山居宣慰寄遗茧纸】  
明公枉珍遗，开缄霜雪色。  
自非玉女春，必假天孙织。  
剡藤失浮薄，海苔无光泽。  
元是秘府藏，亲向御手得。  
秋风柿叶馆，笔研久荒寂。  
飞来一朵云，列弟厌金碧。  
如何上所赐，波及沧浪客。  
焚香再封裹，还坐翻太息。  
盗发唐昭陵，无复晋墨迹。  
顾兹抱贞素，恬阅世代易。  
尚怜先代时，龙翰溢邦国。  
蚕缲尽输征，鹑结曾不惕。  
吾元本恭俭，世祖膺圣德。  
羊鞟代白麻，遂尔混区域。  
侈用几何年，离乱亦以极。  
明星烂河岳，鸡叫扶桑白。  
当写大宝箴，直上玉阶侧。  
讵敢轻点涴，令人却湔涤。  

【合肥束遂庵学正画君山酹月图长歌奉谢】  
忆携蓉城霞，醉赏君山雪。  
兴酣俯厓面，三酹大江月。  
灵奇秘怪不可说，回首十年尘土热。  
束卿想像作此图，如见当时眼为豁。  
是山杰立气皓鲜，四八宾从咸华颠。  
银涛丝萦料角海，玉台镜露峨眉烟。  
槎牙乱树拔虎窟，撇捩小艇吞龙渊。  
樵子罢斧僧罢磬，木瓢一个沧茫前。  
君不见江山元与天地辟，有月无人景虚掷。  
昆岷东来几万里，衣冠云散三千客。  
三千客后世屡易，晓事仅有罗春伯。  
龟趺幹翳鬼照火，鳌背苍凉兽交迹。  
君不见采石紫绮裘，赤壁洞箫歌。  
乐者信旷达，龌龊将如何？  
岁云暮矣双鬓皤，梦恍茅屋牵青萝。  
广寒白兔下相杵，贝阙鲛女趋鸣梭。  
卿闻大叫当就隐，指日莫问鲁阳戈。  

【浦东女】  
浦东巨室多豪奢，浦东编户长咨嗟。  
丁男殉俗各出赘，红女不暇亲桑麻。  
鹁鸠呼雨楝花紫，大麦饮香胜小米。  
一方青布齐裹头，赤脚踏车争卷水。  
水低岸高力易歇，及水上田愁漏缺。  
谷种看如瓜子金，野鸦不衔田鼠窃。  
黄草衣薄风披披，日色照面苍烟姿。  
南邻北伴更贫苦，糠纥糜粉随朝齑。  
阿{弥女}送茶相向语，巨室新为州府主。  
妻拜夫人婢亦荣，绣幰朱轮照乡土。  
羊牛下来鸡欲栖，汪汪泪眼数行啼。  
女自身长苦非一，归路白杨斑竹西。  

【赵氏双珠辞】  
游鲤山石高孱颜，游鲤溪水清洄湾。  
中有峨峨青结鬟，望如春云不可攀。  
壬辰仲冬寇蜂起，乳臭将军先披靡，  
民人颠连社稷圮。我固当为贞白鬼，  
后来小妹复被驱，亦葬鱼腹全其躯。  
山高水清几千载，虹月夜贯双骊珠。  
夜深鲛宫屏机杼，风吹草寒髑髅语。  
何由生长江沱间，及见王睢鼓衣羽。  
愿回尧天行化日，女子有家男有室，  
地下甘心灯似漆。  

【三贞篇寄纳麟哈剌参政幕下僚友】  
梧西女陈氏，颜色绝胜玉。  
阿耶灯窗下，古传常暗读。  
义须嫁官人，麻枲心所足。  
兵麾忽东指，烽火蔓平陆。  
鱼鳖遭颠连，难狗同迫逐。  
猰貐哆其口，反噬机上肉。  
母子泣相誓，宁死不汝辱。  
春辉黯门楣，寒日照鬼录。  
皇天实鉴临，家庙为惨肃  
髽妇亦在难，自判受命独。  
臂血溅贼衽，贼叹为敛缩。  
差差白刃间，伟节惊耳目。  
荒野云雪暮，缅想会深竹。  
水流风悲鸣，星迸万羽镞。  
回首陷没地，何限委沟渎。  
大参行当来，恤典具简椟。  
前湖百世祀，明妆俨车服。  
从以双素鸾，配享畴敢黩。  
孤蓬任漂转，余齿寄草木。  
倡兹三贞篇，庶用矫浮俗。  

【夜过苍墩江隐居】  
白茅萧萧风色昏，归人自语烟际村。  
我骑蹇驴童抱尊，记得君家忘却门。  
径穿竹入背江路，傍是梁朝敬宗墓。  
月中对鹤吹洞箫，露水琤然落高树。  

【题赵善长为李原复所画山水】  
日光青寒杀气白，山童林髡水缩脉。  
城舂堕指扌朱送馁，莽苍坤舆大宵宅。  
齐东赵原吴下客，辞荣养母韩康伯。  
酒狂忽忆雍熙时，画法荆关海岳窄。  
魁峰杰岭大将颜，秀厓峭壁仙卿班。  
云岚滃勃嵩华表，石栈荦确崤函间。  
翚飞楼阁深翠隐，兽群远迹人烟近。  
一瀑天垂雪练绅，万松花落黄金粉。  
森萝翳槲杳莫尽，若闻行歌采芝菌。  
旁观众攫攘，妙洒独心苦。  
神工精会合，鬼物毛竦竖。  
烓爨扁舟露沙溆，磨轮新坊俯场圃。  
雌伏鸡窠悬在梁，磬折田翁饲其牯。  
土膏不假酥雨润，帘脚似逐东风顺。  
贡联包匦旅裹粮，驴驱马驮力角奋。  
怛然阁笔泪满腮，龙虎虚卧滦阳台。  
累朝德泽百年运，短褐老去江南哀。  
我诗题罢春泼眼，又见他乡鸿雁回。  

【叹病驼】  
狂夫东游乘白骡，道路适遇病橐驼。  
紫毛无复好容色，肉鞍尚耸双坡陀。  
南人从来不梦此，私怪目击临干戈。  
泉渠元自控蕃落，天苑毕竟连银河。  
吴郊楚甸水草浅，任重却欲千斤过。  
青袍朝士为起立，茜帽番僧时抚摩。  
热风吹尘鼻出火，积雨成潦疮生窠。  
牛虻狗虱苦嘬血，末由驱除知奈何。  
频年出师数百万，熊罴狮豹相奔波。  
岂期独后死沟壑，余光所及良已多。  
老奚首帕短裤靴，手持鞭策涕泗沱。  
忆昔滦京避暑日，气骨礧嵬从銮和。  
沉沉金瓮夹渼马，袅袅锦带悬灵鼍。  
眼劳辇下藉鬋刷，屈迹泽畔甘蹉跎。  
畴能推广爱乌义，没齿仰饲公田禾。  

【题留侯小像】  
汉高三尺剑，子房三寸舌。  
刚柔两相济，秦降楚随灭。  
君不见乾坤狡兔飞鸟秋，脱使子房无世仇，箕栖颍饮死即休。  

【史骡儿（有引）】  
（骡，燕人，善琵琶。至治间，蒙上爱幸。上使酒，纵威福，无敢谏者。一日，御紫檀殿饮，命骡弦而歌之，骡以《殿前欢曲应制，有“酒神仙”之句，怒叱左右杀之。后问骡，不在，悔曰：“骡以酒讽我也。”前和州同知李澄言于逢，欲传其事，逢为赋一解。澄字仲深，开州人，翰林承旨，惟中先生从子也。）  
虎帖耳，豹俯首，青天白日雷电走。  
尚食黄羊光禄酒，史骡曲曲春风手。  
萧王马蹴滹沱冰，亚父玉碎鸿门斗。  
凤凰铩翮蚌珠剖，赵女舍瑟，秦蛾罢缶。  
饮中八仙方下来，御沟溅赤花飞柳。  
君不见龙生逆鳞海岳寒，呜呼史骡乃敢干。  
和州孤臣说旧语，梨园弟子更新谱。  

【醉赠相子先（有引）】  
（子先名礼，素精弈。比学黄大痴画，辄逼真。近登凤山，睹予旧所题名，因作图见寄。既解后旅次，乃饮之酒，赠之歌云。）  
老生不能臣诸侯，却来题名凤山头。  
霜晴木脱壁峭立，鸦儿大字淋漓秋。  
于是陈邵隐佘薛，遥睇中原心耳热。  
两人既仕李河南，雁断鹃啼荣梦歇。  
迎承弈相游兹山，三复旧记松萝间。  
野僧有待碧纱护，画图已自传人寰。  
君本家西河，钟秀西湖曲。  
龙城倚高寒，雁荡濯深渌。  
华亭道阻泛雪船，乘鳃鲈买梅花前。  
青衣童保进斗酒，解后意气凌吴天。  
好将金城图略上天子，回首共访巴园仙。  

【三月十二属予初度时客舍承朱佥枢携僚佐见过】  
我生三月之仲丁，长庚辅日当奎星。  
命居旄头身驿马，薄有抱负多飘零。  
鹔鷞尝贳金陵酒，蛟龙幸护钱塘篽。  
鲁连海上隐行歌，吴王台前辞下走。  
清斋庾杲廿七种，短疏刘蕡四三首。  
才名从知造物恶，心脏空梦神人剖。  
兹辰客舍风雨俱，汤饼尚少囊中蚨。  
正冠试诵《蓼莪什，冲泥适来樱笋厨。  
帐士弹筝玉连琐，庐儿执爨貂襜褕。  
落花簌簌香扫途，阖座气作思驰驱。  
箕不以簸斗不夬，仰面大笑真吾徒。  

【朱家奴阮辞】  
淮阴三月花开枳，使君死作殊方鬼。  
眼看骨肉不敢收，奉虏称奴听颐指。  
经辽涉海三岁久，以蝗为鹥麦为酒。  
爨骸咬骨何足论，亲见徐山堕天狗。  
今年始得间道归，城郭良是人民非。  
主家日给太仓粟，残生犹著使君衣。  
揽衣拭泪使君室，凉月萧萧风瑟瑟。  
回头还语玉雪孤，勿辞贫贱善保躯。  
瞻屋未辨雄雌乌。  

【曹云西山水】  
世治多福人，时危多贵人。  
贵人乃鬼朴，福人真天民。  
缅忆曹云西，生死太平辰。  
高秋下孤鹤，想见英风神。  
菀菀露榉间，幽幽水石滨。  
桨打甫里船，角垫林宗巾。  
往访赵松雪，满载九峰春。  
斯图作何年，援笔为嘅呻。  
池废余野鸨，井渫摇青瑽。  

【常州分省席上（二首）】  
玉帐虎文茵，弓旌左右陈。  
鸾刀飞脔炙，龙勺滟浮春。  
舞困珠璎脱，歌深翠黛颦。  
心存大臣体，授简属嘉宾。  
兵戈时事改，贫贱道心同。  
泥饮悲长夜，高歌忆《大风。  
龙衔剑花白，凤绕烛莲红。  
犹得斯须间，宾僚语即戎。  

【夜宴叶氏庄晓登悠然楼作】  
百尺飞楼俯碧湍，六峰秀色绕阑干。  
杏花落尽东风恶，燕子归来社雨寒。  
梦里香烟生绣幌，酒酲红蜡腻铜盘。  
一春乐意朝来好，千里家书席上看。  

【题焦白圻画其父奉礼府君夜直诗意图】  
露湿金茎月转西，披香太液净无泥。  
梨云散尽千官影，独见桐花小凤栖。  

【和戍妇陈闻雁有感（四首）】  
浪喜灯花落又生，夜寒频放剪刀声。  
游鸿不寄征夫信，顾影娉婷无限情。  
右诗题于华亭戍壁，张洙宗鲁曰：“陈，钱塘儒家女。夫本县曹吏，因兵乱隶军籍，久在外。或劝其往富室为女红，固不肯。未几夫挈归里。”原鲁及谢嘉维则俱和其诗。  
羁雌见月可怜生，月落江昏过雁声。  
不特题诗想夫婿，汉家多少玉关情。  
介胄多年虮虱生，客窗今夜落边声。  
螭头钗子鸳鸯股，独自挑灯万里情。  
两地何知死与生，雁来愁听月边声。  
多应万里孤飞影，只抵长门一片情。  
江南江北荻花生，妾处君边第一声。  
何似春风湖上宅，银筝玉柱白头情。  

【送于子实辟淮阃掾】  
淮海风高急鼓鼙，颍州烽火照淮西。  
糇粮几道通流马，楼橹重城望火鸡。  
星入夜寒芒角动，地连秋暝瘴氛低。  
君今掉鞅元戎幕，肯慰流亡父老啼。  

【寄题琐宪臣万户星湖钓隐图】  
笳鼓归来理钓丝，星连文石漾沦漪。  
征袍渐喜团花暗，小艇还从细柳维。  
边地雪霜怜马革，五湖烟雨梦鸱夷。  
野人不待传双鲤，出钓珊瑚寄一枝。  

【送葛玄素住持普福宫】  
海虞山色秀屏开，紫气丹光涌玉台。  
父老旧瞻双凤下，神仙今跨五羊来。  
绿林烽火沉虚璧，蔓草春风转上台。  
闻有子规栖未稳，长松宜傍井边栽。  

【简林叔大都事】  
省闱无事日盘桓，犹是中朝供奉官。  
半臂缥绫披月下，三神珠阙望云端。  
庄蓠草变鲸波落，苜蓿花开雁塞寒。  
因话朔南声教在，一回相对客怀宽。  

【简张光弼员外】  
瘦马羸童退食迟，倒衣相见即相知。  
风流不减张京兆，心迹无惭柳士师。  
枕上燕莺鸣曙日，道旁花絮罥游丝。  
天机人事观都遍，笑约西山剩采芝。  

【和沈掾中秋月】  
月入高天更漏迟，天香消尽桂花枝。  
金晶气爽飘风露，银汉波翻动鼓旗。  
蟋蟀满林罗袖湿，骆驼千帐笛声悲。  
柴门此夜光如练，喜与休文一咏诗。  

【简任伯温检校（二首）】  
旌旗交影凤池边，退食微闻午漏传。  
犹比至元无事日，印文铜绿长苔钱。  
官厨日送蒲萄酒，画省春看芍药阑。  
不忘旧为丞相掾，手图天马献金銮。  

【淀湖舟中怀谢府倅履庵】  
月破山河影，天垂雾露阴。  
西风寒不竞，东井夜空临。  
独棹沧波阔，疏灯落木深。  
无官恤民隐，思尔细论心。  

【近故（二首）】  
近故儒林老，於予起叹嗟。  
清秋书柿叶，落日赋桃花。  
碑碣留吴满，云山向越赊。  
多情楚宫月，来照未栖鸦。  
近故维扬老，威仪本汉官。  
才高《三礼赋，心折一泥丸。  
露气金盘湿，箫声碧落寒。  
空余茂苑树，鹃血几时干。  
（成廷珪寓于维扬，卒于至正末年。此二诗为成而作。）  

【邻饮】  
蜡炬绕红鸾，盆花玉露漙。  
无家憎月色，多难薄春寒。  
毛颖时旌鬼，黄金少铸官。  
西邻浊酒热，得罄一回欢。  

【寄偰正字】  
君迁正字职，秩视校书郎。  
太乙藜分焰，铜仙露湛光。  
鹓班清漏里，鹤驾霱云傍。  
署转宫花密，沟迂御柳长。  
芸窗填竹素，蓬观启银铛。  
鱼豕知讹舛，铅黄属订详。  
圣王经贯道，家世桂名坊。  
一气根幽朔，群英萃豫章。  
比蒙青眼待，益见白眉良。  
传癖称元凯，文宗得子昂。  
冠将峨獬豸，豺已避康庄。  
大器遭斯运，凡材信彼苍。  
哭亲岚瘴邑，怀友月萝房。  
病谢台臣荐，书烦驿使将。  
暖余牛背日，寒远马蹄霜。  
野褐方山帽，畦蔬德操桑。  
策陈怜贾谊，裾曳耻邹阳。  
任性何孤僻，伤时或慨慷。  
圜丘虚壝，太庙摄烝尝。  
珥笔谁丹扆，纡金尽玉堂。  
海涵恩靡极，衮补责宜偿。  
十样笺霞粲，双壶酒雪香。  
珠玑新杰作，龙虎古雄疆。  
好约重觞咏，秦淮夜对床。  

【简夏嘉定】  
百里绕吴烟，重过喜地偏。  
深城迟闭户，细港倒回船。  
莫汐蛏开甲，秋原木放绵。  
民风返淳厚，正赖使君贤。  

【扁舟】  
扁舟何所好，日夜不相离。  
风雨情难测，山河影暗移。  
采瑽游女惯，载鹤去官宜。  
一任无依著，黄头莫漫维。  

【赠穷独叟】  
穷阴结长寒，木介河生澌。  
旷野独兽号，异乡孤臣悲。  
薜衣带胡绳，三年限朝仪。  
岂徒无炊火，顾有麻斩齐。  
身幸免污辱，言之泪交颐。  
脱急藉朱家，吊古怀要离。  
溯风酒三酹，老气吞畎夷。  
誓刳枭獍肉，用塞乌鸟饥。  
汉酬张良志，吴乞伍员师。  
行歌《独碌篇，以继《从军诗。  

【杂题（三首）】  
洄塘昨夜绿波增，偶策交州鬼面藤。  
一雨百花香洗尽，流春矼上立鱼鹰。  
紫桐生乳竹含胎，草细花幽石径回。  
独自去来人不觉，茶烟风扬过池台。  
几杖琴尊共一丘，燕归巢近午香篝。  
游丝不挂山人眼，直趁东风入别楼。  

【秋词】  
香散天街静玉珂，露台风殿夜如何。  
星从河汉澹中落，秋在梧桐疏处多。  
鸾影不曾离宝鉴，蛛丝先已缀金梭。  
君王茧馆询遗事，却拟銮车共载过。  

【寄完哲清卿参政其婿某近卒】  
大参久别况何如，萼绿花开雁又过。  
卖剑买牛时可得，据鞍上马老无多。  
鱼随春信登先豆，鸷匿寒形在旧罗。  
孰料周郎美甥馆，一床鸳绣拆孀娥。  

【江边竹枝词（七首）】  
游鲤客山高刺云，天门山小旧称君。  
插江鹅鼻移沙脉，愁杀浪撞黄歇坟。  
乱石呀声大小湾，石中无玉作连环。  
楚江风浪吴烟雨，翠锁修眉八字山。  
南北两江朝暮潮，郎心不动妾心摇。  
马沙少个天灯塔，暗雨乌风看作标。  
北望大江南望城，席帽马鞍屏障横。  
侬是小山渔泊户，水口风门过一生。  
石筏横津蛟莫窥，近山张弩或眠旗。  
侬作神衫与神女，祈水祈风郎不知。  
巫子惊湍天下闻，商人望拜小龙君。  
茹草染榴红纸，好剪凌波十幅裙。  
潮落蟆山连狗沙，黄泥鞋浦趁江斜。  
阿侬十指年娇小，曾比个中春荻芽。  
（掖，原吉之长子。洪武初，通事司令，转翰林博士，兼文华经筵事，卒于官。摄，掖之弟也。）  
附见王掖（二首）  

【马头曲】  
銮刀刲燔羊，官瓮泻渼马。  
更衣兰房中，吊影银灯下。  
王门激楚曲，相府西凉调。  
愁中换宫商，郎毋看妾笑。  
附见王摄（一首）  

【马头曲】  
蜥蜴饲丹砂，鸳鸯置金锁。  
东风独何情，杨花起还堕。  

## ●甲集前编第五  

九灵山人戴良一百四十三首  

【咏怀（三首）】（以下《山居藁）  
结庐在西市，艺藿仍种葵。  
谓将究安宅，何意逢乱离。  
三年去复还，邻室无一遗。  
所见但空巷，垣墙亦尽颓。  
久行得荒径，披拂认门基。  
我屋虽仅存，藿悴葵亦衰。  
本自住山泽，此悔将何追。  
庭前两奇树，常有好容色。  
年年遇雪霜，谁谓寒可易。  
大道久已丧，末路多凉德。  
狐裘已适体，谁念寒途客。  
古有延陵子，使还过徐国。  
徐君骨已朽，信义逾感激。  
解剑挂高树，至宝非所惜。  
此士难再逢，四顾吾何适。  
少小秉微尚，游心在《六经。  
　苒苒岁年迟，乃与尘事冥。  
入秋多佳日，何以陶我情？  
园蔬青可摘，新谷亦既升。  
命室酿美酒，一壶聊复倾。  
儿女在我侧，亲戚还合并。  
终觞无杂言，但说岁功成。  
至乐固如此，是外徒营营。  

【和沈休文双溪八咏】  
登台望秋月，秋月光陆离。  
晻映西南楼，徘徊东北墀。  
凝华夺班扇，流辉鉴阮帷。  
三五晕尚圆，二八形已亏。  
爰有蓬鬓人，长怀桂殿思。  
辽城记吟咏，西园忆追随。  
愿以薄暮景，承君清夜晖。  
会圃临春风，春风弄新阳。  
驱烟入间户，卷雾出虚堂。  
响谷鸟将韵，穿林花度香。  
逶迤动中闺，骀荡经洞房。  
逐舞轻靡袖，传歌低绕梁。  
所悲金玉躯，遂烁佳丽场。  
时拂孤鸾镜，星鬓视飘扬。  
秋至愍衰草，衰草遍平陆。  
方晨露染黄，入夜风销绿。  
别叶有归声，故蕊无留馥。  
劲茎坐自摧，寒丛竦如束。  
彼物既如斯，我年宁不促。  
已失早生荣，敢冀晚凋福。  
何当即去兹，纵浪从所欲。  
寒来悲落桐，桐生在长林。  
积叶既阿那，攒条复萧森。  
排云正孤立，乘风忽哀吟。  
朽壤方有托，急霰非所任。  
轮囷龙门侧，憔悴峄山岑。  
不求削成圭，何待裁作琴。  
菲薄既非材，固无斤斧侵。  
夕行闻夜鹤，鹤鸣向天池。  
奇声傅月迥，清思逐风悲。  
寥寥度霄汉，噭噭伤别离。  
华亭侣既失，卫轩宠亦衰。  
卫轩非我顾，华亭尚余思。  
蟋蟀悟寒候，商羊识阴期。  
不有慕类心，此情那得知。  
晨征听晓鸿，鸿飞何处所。  
随阳弱水岸，违寒长沙渚。  
冥冥忆霜群，邕邕叫云侣。  
固将联匹俦，岂惟念羁旅。  
视夜已昭晰，度声尚凄楚。  
以之频感触，将何慰艰阻。  
帛书望不来，谁知我心苦。  
解珮去朝市，朝市路已迷。  
敢冀恩私被，但嫌朋好暌。  
彼谗起青蝇，我行玷白圭。  
寸心幸能亮，微命不终乖。  
及今去青琐，何日瞻泰阶。  
荒服固云忝，是道谅亦迷。  
安得同志士，三叹写余怀。  
被褐守山东，山东古於越。  
州城冒陉岘，岚气屡兴没。  
剖竹曰有行，思君不能发。  
指途期阑暑，下车已凉月。  
汲黯薄淮阳，子牟恋魏阙。  
岂伊念川途，固亦悲朝列。  
日月倘垂照，犹堪慰寂篾。  

【筑新居】  
挈杖去中林，卜宅江之边。  
江边多故庐，改筑架斯椽。  
左右皆废墟，南北尽颓垣。  
昔人固不留，遗迹尚依然。  
因之悟物理，盛衰恒递迁。  
世既异市朝，海亦变桑田。  
古来皆有是，念此一长叹。  
何以慰我怀，斗酒倾前轩。  
百世非所知，聊且乐当年。  

【还旧居】  
自我远行游，故庐今始归。  
如何廿载间，旧事都已非。  
曳杖过比邻，相呼寻故知。  
不见垂白翁，但见初长儿。  
我园既稍葺，我田亦就治。  
种秫酿美酒，拾薪煮豆糜。  
一笑集亲朋，相从说暌离。  
以之感畴昔，俯仰多所悲。  
人生一世中，所忧渴与饥。  
力耕给其用，此外更何思。  
便当息吾驾，皓首以为期。  

【忆胡仲申】  
点点阶上苔，鲜鲜为谁碧。  
已别旧年人，空余旧年色。  
我行东斋外，对之还尔惜。  
所思虽久违，犹有往来迹。  

【岁暮迟宋潜溪】  
忽忽岁欲暮，骎骎春已迫。  
出门尚谁思，悲歌迟来客。  
客昔与我期，近在旦与夕。  
如何事多迕，月满且复魄。  
悲风一夜起，落叶满长陌。  
女萝虽有托，近亦辞松柏。  
万物会归尽，人岂无终极。  
而我与夫子，况皆年半百。  
前途讵难知，玄发早已白。  
若不数相过，蹉跎深足惜。  

【寄许存仁】  
一鸟方北来，一鸟却东飞。  
夫岂巧为避，羽短风迫之。  
方春游郡城，子有越上期。  
及今会吾里，而我复差池。  
常时隔远道，暌乖固其宜。  
岂意两相接，反更事多违。  
畏尘念弹冠，惧垢愿涴衣。  
士有交臂失，如何弗予思。  

【杨本初见访别后却寄】  
有客越中来，衣带越溪雨。  
既来还遽辞，耿耿不得语。  
譬如东轩月，偶此成宾主。  
浮云一与期，清光无定所。  
出门复入门，怅望夜将午。  
几向雨来时，念子溪之浒。  
事违人已衰，别多心更苦。  
朝来数鬓丝，近复添几缕？  

【答李宁之】  
涸鳞思赴海，倦翮念归山。  
如何远游客，岁久不知还。  
世涂方扰扰，豺虎尚为患。  
久嫌军务劳，翻羡为客闲。  
夜雨滴愁梦，晨风飒颓年。  
丈夫虽耿介，亦或多苦颜。  
而我承结邻，独喜相追攀。  
未坚金石交，已枉瑶华篇。  
时时感嘉贶，相视两凄酸。  
岂不欲为答，情深谅难宣。  

【丁酉除夕效陶体】  
亹亹冬春易，悠悠时运倾。  
一岁只今宵，胡能不心惊。  
我观寰宇内，谁非爱其生。  
其生竟几何，倏忽已颓龄。  
长风向夕起，寒雪没前庭。  
绿竹且就压，众草岂复青。  
万事尽如是，何须动中情。  
儿女方在侧，尊酒亦既盈。  
今我不为乐，后此欲何成。  
笑歌东轩下，且遂陶性灵。  

【陪钟伯纪游溪南山】  
一春苦昏垫，今晨收宿霏。  
因忆谢公语，出游娱清辉。  
溪流深可厉，草露泫未晞。  
林木相映蔚，时禽递鸣悲。  
佛庐已高据，鸟道方仰窥。  
危峰枕楼阁，细竹拥阶基。  
窈窕趋南征，徘徊款东扉。  
倚阑眺悬瀑，企槛引松枝。  
地僻虑自淡，身闲意无违。  
此理谁识察，悟心惟朋知。  

【寄王子充】  
燕燕何从来，其羽已差池。  
飞入华堂内，意在巢君帷。  
君帷岂不好，伤哉非故知。  
引去方未能，欲留复回疑。  
噭々徒晓风，翾翾空暮闱。  

【送人赴广信军幕】  
慊慊促夜弦，翩翩戒晨轴。  
临分将列觞，指景念出宿。  
羁思无定端，官程有成速。  
含思登回陌，抱疢度遥陆。  
前峰日衔岫，后蹊风出谷。  
欲投近村去，惟见远烟绿。  
冰溪渺森沉，玉山郁骈矗。  
方远悲路长，逾前叹期促。  
边障固优暇，边情易翻覆。  
赞政谅匪难，布德在所勖。  
古来固疆圉，岂皆藉颇牧？  

【城东会饮送王天锡】  
阴崖敛暝霏，霜陆耀晴匋。  
萧萧落木多，绵绵衰草遍。  
开冬感徂物，列饮会群彦。  
美醑溢流霞，妍谈粲余绚。  
时髦非我匹，清尊岂余恋。  
行矣送将归，怅焉罢欢宴。  
引领阻云从，搔首叹蓬转。  

【题爱柏轩】  
瑟瑟凉野风，竦竦寒城木。  
风劲木亦然，受命一何独。  
岁物已沦伤，高标谁赏录。  
偶荷主人恩，开轩向城曲。  
老枝扶户吟，密叶停窗绿。  
遂忘孤生悲，行享后凋福。  
有客政迷方，振衣时踯躅。  
愿为柏上枝，托荫归君屋。  

【送刘仲脩】  
名都郁佳丽，公室兼弘敞。  
缤纷集时彦，衮衮归世网。  
若人固忠勤，受命逾震荡。  
藩国简车徒，边亭巡境壤。  
道途邈以敻，山川修且广。  
月宵抱影息，霜晨流念往。  
仰看零露团，俯听悲风响。  
景物劳梦思，驱驰罢心赏。  
去水无回波，长途有徂鞅。  
临分恨莫留，搔首独长想。  

【登鹿田】  
山北倦游览，山南纵攀援。  
苔滑岂可步，萝弱犹足扪。  
力竭转修蹊，险尽得平原。  
排峰作郛郭，列岫代墉垣。  
披拂趋兰社，靡迤入松门。  
奇石既罗径，初篁亦当轩。  
鹿耕事固远，仙化迹还存。  
野田遗旧场，孤冢秘精魂。  
感往情已剧，怀来念弥敦。  
学道值时阻，摄生逢景奔。  
何能弃缘业，即此穷朝昏。  

【赠别祝彦明】  
怅望临荒蹊，驱驰骋遐步。  
江纡练月初，山标彩霞莫。  
天长路易迷，水深舟难渡。  
征人去不息，倦仆立相顾。  
此时悲送君，安能发不素。  

【白纻歌】  
阖庐宫中夜挝鼓，宫树乌啼月未午。  
玉缸提来酒如乳，白衣成向君舞。  
美人醉起行步难，腰间珂珮声珊珊。  
肯缘娇爱减君欢，宝钗堕地不敢言。  
宫中门户多无数，君恩反覆日几度。  
明朝重着舞时衣，心中已道不相宜。  

【凉州行】  
凉州城头闻打鼓，凉州城北尽胡虏。  
羽书昨夜到西京，胡兵已犯凉州城。  
凉州兵气若云黑，百万人家皆已没。  
汉军西出笛声哀，胡骑闻之去复来。  
年年此地成边土，竟与胡人相间处。  
胡人有妇能汉音，汉女亦解调胡琴。  
调胡琴，按胡谱，夫婿从军半生死，美人踏筵尚歌舞。  
君不见古来边头多战伤，生男岂如生女强。  

【短歌行】  
青天上有无根日，驰光暂明还复黑。  
昼夜相催老却人，忽忽吾言四十七。  
偶看旧镜镜为羞，昔髭未生今白头。  
朱颜丹药已难觅，青史功名行且休。  
岁岁年年待富贵，富贵不来老还至。  
老既至兮百事非，病妻对之怨且詈。  
妻年比我虽稍卑，近亦摧颓如我衰。  
一生仳离殕居半，此世欢娱能几时。  
纵多子女知何益，北邙冢墓无人识。  
古往今来共如此，我亦胡为空叹息。  
人生满百世岂多，尊中有酒且高歌。  
有酒不歌奈老何！  

【投王郡守】  
已落时人后，谁能说姓名。  
惟应马南郡，偏重郑康成。  
宾馆悬床待，公庭罢吏迎。  
为居门下久，童仆亦多情。  

【投同佥公】  
授钺几专征，分藩复此行。  
身为汉飞将，家若鲁诸生。  
秘略三边服，妖氛一剑横。  
已多门下客，持笔待功成。  

【对雨金达可送酒至（以下《吴游藁）】  
星缠离夜月，桂渚发朝雷。  
族云起泉室，零雨下阳台。  
飘檐方似雾，集地复如埃。  
空蒙迷野鹜，沾洒滑阶苔。  
旅人乏愉悦，孤馆独徘徊。  
久缺清酤至，忽值白衣来。  
岂不欲为酌，因君停玉杯。  

【徐叔度遗纨扇】  
团团七华扇，名在制久缺。  
感君裂纨素，与蒙却烦暍。  
入手讶如珪，映容疑学月。  
玩之炎气消，握之微风发。  
却愿暑长在，无使君暂歇。  

【次韵宿西山】  
旦棹东湖澨，暝策西山麓。  
林光漏月清，水影漾天绿。  
初风革故和，穷律转新肃。  
悲来攒人怀，山房不成宿。  

【送陈同知】  
楚客事晋君，已皆荣厚禄。  
身章袭犀象，鼎食饫粱肉。  
荀范作姻娅，赵魏与追逐。  
旦分驰道出，夜旁天居宿。  
故悲绝宗党，新敬起宾仆。  
东洲有儒生，官路独迷躅。  
青年结主知，穷老佐州牧。  
今为千里行，犹未分符竹。  

【治圃四首】  
三春丰雨泽，晨兴观我畦。  
嘉蔬有余滋，草盛相与齐。  
戮力治荒秽，指景光已西。  
好月因时来，归路杳然迷。  
暮鸟寻旧林，晚兽遵故蹊。  
我亦息微劳，去去安吾栖。  
长夏罕人事，斋居有余闲。  
北窗多悴物，且遂灌吾园。  
攒根既舒达，积叶亦葱芊。  
瓜瓞绕畦长，新葵应节鲜。  
抱瓮一回视，生意盈化先。  
在我岂不劳，即境多所欢。  
悠悠千载间，樊生信为贤。  
　苒苒素秋节，凄凄天宇清。  
挈杖视西园，俯仰伤我情。  
藜藿日就凋，惟见野草青。  
草青亦几日，霜露早已零。  
万物会有终，人生无久荣。  
功勋苟不建，未若托林坰。  
所以荷蕢翁，长歌悲磬声。  
吾其理吾圃，聊以隐自名。  
穷冬霜露下，谷风转凄其。  
以今四运周，感兹百卉腓。  
披榛归北囿，墟里故依依。  
桑竹余朽株，台榭有遗基。  
野老相与至，嘲谐谈昔时。  
谈罢辄引觞，陶然无所思。  
纷纭世中事，寒暑相盛衰。  
此理苟不胜，役役徒尔为。  
既以适吾愿，何能忽去兹。  

【泛石湖】  
束发企名都，游宦及兹年。  
遂陪登瀛侣，来上泛湖船。  
冰光曜残日，林影溢中天。  
岩穴停桡见，楼台鼓枻看。  
苍苍敛暝色，幂幂曳寒烟。  
菰蒲有余凄，鸥鹭相与闲。  
窈窕趋回浦，荡漾媚遥川。  
水宿怯宵清，蓬卧爱月穿。  
俯视潜夜鱼，仰睇冲晓鸢。  
窘身愧浮霄，敛志惭跃渊。  
何当谢冠履，岁晏此盘旋。  

【题贞寿堂】  
吴门尽西垂，中有杨母堂。  
龙煤铺作榜，嘉名伟煌煌。  
亦既荣禄养，婆娑寿而康。  
问胡能致之，惟贞神所相。  
是行一不然，万事易乃常。  
不赓眉寿诗，却咏棘心章。  

【雨夜泊秀州城下忆僚友作】  
晨风变淑景，春霞启阴期。  
云根结翳翳，雨足散垂垂。  
鄙人独言迈，去棹不得维。  
路无行轮声，岸有荒楚滋。  
暮抵秀城下，夜泊河水湄。  
游鱼返深渚，啼鹃起重基。  
客途玩物理，宁不恋所思。  

【至杭宿钱塘驿】  
昨夜宿临平，今旦入钱塘。  
明岑净朝气，回浦漾晨光。  
隐隐吴岫出，遥遥越岸长。  
棱棱见摛堞，戢戢睹攒墙。  
堪叹游歌地，都非佳丽场。  
楼台已雰寂，雚阓亦荒凉。  
平生昧陈力，末暮忝为郎。  
徒然感恩义，谁复听忠良。  
晚投公馆宿，官烛何炜煌。  
自怜无补报，饮愧力中肠。  

【泛西湖舟中作】  
夙负海岳志，缅怀西湖名。  
蹉跎去玄发，邂逅征素情。  
驿鞚依岸息，画舫漾波轻。  
前睇苏堤绕，旁窥葛岭横。  
恋结处士祠，悲缠忠将茔。  
兴繁赏屡失，境变魂愈惊。  
雉堞见新筑，翚甍失旧营。  
空余歌舞地，讵闻箫管声。  
顾余文墨吏，遑知治乱情。  
人隐虽末弭，客怀聊暂清。  
一动群生念，咄咄何时平。  

【抵富阳宿县治作】  
戾戾风荡波，鳞鳞云出崿。  
乘轺临安道，指景富春郭。  
是节春已暮，遥途寒尚薄。  
升阳对人掩，倾润洒衣落。  
解鞍憩危岭，倚剑望幽壑。  
饥禽声固惨，哮虎势尤恶。  
既暝入公署，息念坐尘阁。  
俯思还浦鱼，仰忆回风鹤。  
以之念乡县，临觞不能酌。  

【次场口】  
久宦迷故都，故都在何处？  
驱车向邻壤，头白不知路。  
长林日夕行，旷野东西顾。  
方远叹途阻，逾近覆心惧。  
岂无入林翮，莫与归飚遇。  

【至古城饮冯氏家】  
跋马向斯里，仿佛见乡蒦。  
徒知故山近，终嫌归路断。  
移疾驻近郊，薄言息短翰。  
新知固云集，旧交多雨散。  
惟君好兄弟，视我实亲串。  
慷慨谈昔游，留连兴累叹。  
荒基记歌榭，弃础忆吟馆。  
不睹物兴衰，讵知时治乱。  
鄙人获良晤，是节牵薄宦。  
清卮阻久陪，别袂限长判。  
作诗写情虑，聊用慰忧患。  

【望九灵山】  
九灵眇何许，连峰高不极。  
依稀接远雾，仿像起寒色。  
我家是山下，别来岁频易。  
屋庐闲鸟声，冢墓遗兽迹。  
可望不可至，空多故乡忆。  

【泛海】  
仲夏发会稽，乍秋别勾章。  
拟杭黑水海，首渡青龙洋。  
南条山已断，北界水何长。  
近远浪为国，周围天作疆。  
川后偶安恬，天吴亦屏藏。  
荡桨乘月疾，挂席逐风扬。  
零露拂蟠木，旭日耀扶桑。  
我行无休隙，此去何渺茫。  
东海蹈仲连，西溟遁伯阳。  
轻名冀道胜，重己企时康。  
孰谓情可陈，旅念坐自伤。  

【渡黑水洋】  
舟行五宵旦，黑水乃始渡。  
重险讵可言，忘生此其处。  
紫氛蒸作云，玄浪蹙为雾。  
柁底即龙跃，橹前复鲸怒。  
掀然大波起，倏与危樯遇。  
入水访冯夷，去此特跬步。  
舟子尽号泣，老篙亦悲诉。  
呼天天不闻，委命命何据。  
川后幸戢威，风伯并收驭。  
偶济固云喜，既往益增惧。  
居常乐夷旷，蹈险忧覆坠。  
出处愧宿心，祸福昧前虑。  
皎皎乘桴训，持用慰情素。  

【望大牢山】  
稍入东胶界，即见大牢山。  
峰攒侔剑戟，嶂叠类云烟。  
棱棱插巨海，渺渺漾中川。  
波涛共突兀，天日相澄鲜。  
氓居接岛屿，观宇连术阡。  
既馆茹芝士，亦巢遁世贤。  
客行积昏旦，水宿倦舟船。  
兹山思独往，结茅征愿言。  
柁师不我从，太息归中原。  

【抵胶州】  
舟行无休期，晨夜涉风水。  
蹈越历吴乡，乘楚造齐鄙。  
逗浦波尚险，即陆路才砥。  
依稀见州郭，仓皇问官邸。  
土墙讶半颓，草屋惊全圮。  
所幸民俗淳，稍使客情喜。  
北来既旬月，西去尚几里。  
严程谓已近，危途方始此。  
沮洳浩茫茫，菅茅复靡靡。  
幽燕去魂断，伊洛望心死。  
日暮坐空床，浩然念枌梓。  

【宿高密】  
长途跋且涉，征车驰复息。  
晓旦发东胶，落景次高密。  
城居不几户，驿舍仅容膝。  
仆马立空旷，徒侣话曛黑。  
客情既牢落，世议复纷惑。  
前险虽幸过，后艰方未测。  
骨肉在远道，亲朋皆异域。  
纵云当别家，胡乃轻去国。  
明朝望乡处，呜咽泪沾臆。  

【过营丘】  
营丘古齐国，绵历几千春。  
轨路偶经从，延瞰一悲辛。  
郛郭尽阡陌，濠湟半烟云。  
旦摇禾黍实，暮走狐兔群。  
陵迟世祀忽，变换民居新。  
庙寝想余基，文物忆前人。  
在昔商政熄，于时周德闻。  
圣贤相济会，文武共经纶。  
太公扶大业，伯夷守其仁。  
首阳遗节义，东海爵功勋。  
功勋谁独久，节义两同湮。  
物理有感触，长叹回吾轮。  

【至昌乐】  
秣马安丘邑，弭节昌乐县。  
道路正搔首，郡邑忽驰箭。  
邯河已虎据，穆陵复豺战。  
西拒拥戈矛，南出张组练。  
仓茫走黎庶，错愕动缨弁。  
我行日已远，我力日已倦。  
亨衢冀栖息，异事骇闻见。  
如何命不淑，所至时辄乱。  
既同丧家狗，亦类焚巢燕。  
仆御心尽灰，妻孥泪如霰。  
我道苟如此，安得发不变。  

【次益都】  
我行何处所，北海乃其地。  
去家万里余，为客九秋际。  
白杨夹轨路，黄茅结官第。  
陆嫌泥活活，水愁河弥弥。  
逐寇骑宵驰，防敌城昼闭。  
疲甿已星散，惊尘仍雾起。  
长啸指牛山，掩泣望淄水。  
进退两难图，徘徊尚谁待。  
易戒触藩羝，诗刺离罦雉。  
已矣可奈何，愁来但甘寐。  

【题刘凝之骑牛图】  
日落未落西山前，谁家老翁牛背眠。  
短身曲局耸两肩，山花插帽帽为偏。  
左手拊牛右捉鞭，牛行不动稳若船。  
一童冲冷手握拳，迎风鼓势走欲先。  
荒郊幂幂草纤纤，云是匡庐古道边。  
匡庐山水好盘旋，此日刘公初挂冠。  
刘公作令天圣间，民物熙熙德化宣。  
世上浮荣值几钱，白发东归耕石田。  
当时出处亦偶然，乃留遗迹后人看。  
长安城中足豪贤，车骑骈罗气灼天。  
一朝变灭如云烟，姓字寥寥若个传。  
我观刘公差独贤。  

【题平章公所藏天马图】  
君不见余吾水中天马出，赤鬛缟身朱两翼。  
割玉为鞍甿不得，锦衣使者捷若飞，  
紫缰金勒看君骑。却忆拂林初献时，  
凤城五门平旦启。驰道行骄辔耳耳，  
路旁见者谁不喜。众中牵出朝未央，  
挥雾流沫满道香，毛带恩波眩日光。  
龙眠老子识马意，行过天闲重回视，  
白笔描成落人世。我公购之滦水滨，  
百金市画冀得真，奔霄追电何足云。  
从今吹笛大军起，料知一日行千里。  

【湖州行送人作郡】  
湖州岁岁修城堡，敌骑时烧城外草。  
城外居民如野鹿，目暌暌兮尾促促。  
去输官税输不足，半在军中半在狱。  
独留新妇饷姑前，也执吴绡供税钱。  
吴绡已尽归未得，复到官家候消息。  
我相闻之忧尔湖，命选贤侯此剖符。  
贤侯若为湖作主，便须罢却征求苦，  
留得湖民障兹土。  

【送归安丞】  
之子官何处？湖流一舸通。  
汀洲瑽影外，城郭水光中。  
夜泛苕溪月，春吟若下风。  
若逢陈太守，为报各衰翁。  

【除夜客中】  
已就长途往，堪怜暮景斜。  
一年惟此夜，千里更谁家。  
恋国心空赤，忧时发已华。  
此身如可乞，只合老烟霞。  

【岁暮留别】  
五十明朝过，何从托此身。  
不堪垂老日，翻作负羁臣。  
四海无知己，长途惟见君。  
明朝分别处，草木为谁春。  

【自定川入海】  
乍离东海郡，又上北溟船。  
红见波中日，青窥水际天。  
乡关千里隔，身世一帆悬。  
乡信何从达，归鸿落照前。  

【渡黑水洋】  
舟行沧海上，魂断黑波前。  
好似星沉夜，仍逢雨至天。  
鲸迷川后国，龙触估胡船。  
强起推篷看，惟应发欠玄。  

【次大牢山下】  
草树丛祠古，波涛仙掌清。  
钟声千里阔，帆影一舟横。  
茅屋边山戍，泥墙傍海城。  
中原风景异，到此暗伤情。  

【至胶州】  
自入东胶路，乡邦此地赊。  
人悲西候日，帆乱北溟霞。  
民俗农为业，州城土作家。  
驿楼何处是，庭树暮栖鸦。  

【宿高密】  
客路信悠悠，荒城许暂投。  
黄尘齐地晚，红叶海邦秋。  
灯影明官驿，钟声度县楼。  
去家今几许，犹自梦东州。  

【过营丘】  
山川无变易，人事有消亡。  
堪叹鹰扬地，都为鹿卧场。  
故基穿井邑，衰草半濠隍。  
属有归欤叹，登临倍感伤。  

【寓昌乐】  
淮海来时路，东西几日程。  
一年行万里，数口托孤城。  
邯水方驰箭，崤函未罢兵。  
余年已无几，坐此欲何成。  

【次益都】  
使传来遥甸，估车驰近垌。  
茅庐城外市，杨树驿边亭。  
淄水穿原绿，牛山入郡青。  
西游应未遂，又复渡沧溟。  

【送班景道】  
乡邦南北异，姓字独先知。  
忽见还成别，重逢总未期。  
路分残雨外，马度夕阳时。  
莫动林居兴，辕门新拜师。  

【送路理问出使太原】  
使君持节欲何之，好是中原酣战时。  
天远储闱淹岁月，云缠杀气傍旌旗。  
渭川浪急舟行速，秦树阴深马去迟。  
复命东藩还几日，风霜看取鬓成丝。  

【次韵游宝华寺】  
失脚江湖鬓欲华，寻僧姑啜赵州茶。  
卓泉不复闻飞锡，说法空传见雨花。  
水乐隔林迷梵呗，云衣入户乱袈裟。  
同游赖有兰台客，时出新诗斗彩霞。  

【渡海】  
结屋云林度半生，老来翻向海中行。  
惊看水色连天色，厌听风声杂浪声。  
舟子夜喧疑岛近，估人晓卜验潮平。  
时危归国浑无路，敢惮波涛万里程。  

【黑水洋】  
涉海才经五日期，深洋一望黑淋漓。  
波淫月夜人先见，船过雨天龙未知。  
险胜吕梁漂鹢处，悲同巫峡泣猿时。  
平生一段乘桴意，莫为微躯到此疑。  

【登大牢山】  
海上名山谁作邻，数峰高起自为群。  
林明夜见水底日，浪动暮疑岩下云。  
渺渺乾坤何处辨，迢迢齐楚此中分。  
那堪回首东南地，烽火连年警报闻。十四改。  

【秋思】  
往事分明似梦中，敝衣破帽立西风。  
河流不为愁人计，势逐长江日夜东。  

【忆汪遁斋（二首）】  
四明羁客近如何，别去今才一月过。  
记得小斋多野思，豆花阴里唱离歌。  
一身独向中原去，每到前途忆故知。  
折得柳条无寄者，小桥东畔立多时。  

【送陈仲宣东还】  
长途漠漠思凄凄，人尽东还我独西。  
家在江南消息断，烦君问讯重悲啼。  

【感怀（六首）】（以下《鄞游稿）】  
黄虞去我远，大道邈难追。  
悠悠观世运，终古叹兴衰。  
王风哀以思，周室日陵迟。  
二伯方迭起，七雄更相持。  
兼并逮狂秦，干戈益纷披。  
复闻晋虏乱，五湖乘祸机。  
杀伐代相寻，昏虐无休期。  
群生困涂炭，万象翳氛霏。  
岂无忧世者，咄嗟吾道非。  
楚狂隐歌凤，商山沦采芝。  
去去君勿疑，古今同一时。  
杪岁属摇落，青蒲忽青青。  
萌达未几日，大火已南明。  
天运一如是，废兴安得停。  
商郊迁夏鼎，殷士祼周京。  
冀方既已没，亳社亦已平。  
务光真达道，敝屣薄时荣。  
宠极辱会至，势利真祸罗。  
君看道旁木，几曾成斧柯。  
世中繁华子，追悔每苦多。  
芬芳有徂谢，平地生风波。  
陆机去华亭，苏子狭三河。  
平生已谓毕，末路其如何。  
秋风何萧瑟，一夜下庭绿。  
登高望宇宙，悄悄伤心曲。  
人生百年内，四序相迫促。  
衰颜与颓运，去去不再复。  
今晨与君会，明旦成往躅。  
夸父走虞渊，前途乃尔速。  
世人不自悟，朝暮营所欲。  
冰炭满襟抱，殊无一朝足。  
奄忽乘物化，身名同草木。  
伐木音久废，交友竟吾欺。  
利害纷啖食，迫逐方交驰。  
晨起践零露，四顾将安之？  
东路阻山海，北走到临淄。  
临淄古齐国，淳风亦早衰。  
惟闻管敬仲，尝受鲍叔知。  
其人今已殁，乡里失其依。  
知音苟不存，仗剑起旋归。  
索居将永矣，浩然怀故都。  
故都何处所，限此江与湖。  
时时起望之，风波缅前途。  
独见双飞燕，连翩还我庐。  
我庐有丛菊，近亦开几株。  
恐从分别来，灵根日就芜。  
请为语比邻，蚤把恶草除。  
恶草除已尽，叹息复何如。  

【游东湖】  
漾舟疑港断，进帆喜湖广。  
境丽趣非一，路迷心已往。  
云峰互稠沓，烟波纷滉瀁。  
梵宇浮镜入，琳宫蹑屏上。  
浪起孤屿沉，水落众山长。  
隐隐草畔堤，悠悠芦际榜。  
幽怀自此多，客情复谁奖。  
身固脱虞阱，心犹寄尘网。  
安得超世姿，来纵山泉赏。  

【赠别汪定海（二首）】  
前舟已云发，后舟更谁待。  
春事动江皋，客愁满山海。  
别晷只须臾，会期知何在。  
亦既违素心，安得颜不改。  
故人忽已别，兀兀吾何适。  
暮投甬东路，不见往来迹。  
古寺静修廊，空斋冷虚壁。  
独有阶上苔，犹如旧时碧。  

【客中写怀（四首）】  

【寄妇】  
结发为夫妇，所愿在偕老。  
谁知头白来，丧乱不相保。  
我昔从一官，携汝登远道。  
芙蓉荡风波，宁有几时好。  
犹记东门日，别归方草草。  
再拜前致辞，幽咽不能道。  
手提小儿女，恸哭向秋昊。  
讵识是生离，积骨白浩浩。  
汝归终可安，我去事转艰。  
家既异畴昔，去住亦俱难。  
况乃毕婚嫁，百费萃兹年。  
内方抚群小，外复给上官。  
日夜声嗷嗷，孰与分忧煎。  
夫妇不同苦，不如寡与鳏。  
汝毋母我尤，我行偶迍邅。  
人道无终乖，天运久亦还。  
岂复长流荡，庶往共饥寒。  

【忆子】  
绵绵我瓜瓞，引蔓空尔长。  
有子将得力，弃之往他乡。  
他乡与故里，两地永相望。  
独有中天月，远照双松堂。  
双松我所植，念之犹不忘。  
况复儿与女，不见今六霜。  
大儿逾弱冠，有姊同已长。  
想当望我时，齐行松树旁。  
见树不见父，呜咽泪成行。  
小女年尚稚，与弟走踉蹡。  
相呼戏树下，何处褰父裳。  
反哺有慈乌，跪乳有羔羊。  
人事独暌乖，俯仰我心伤。  

【念姊】  
淮阴古壮士，甚感漂母情。  
而况我同气，由来恩爱并。  
一朝遭世患，舍之以徂征。  
惟当欲去时，涕泗下交倾。  
荏苒岁年莫，两鬓各星星。  
每念焚须事，怛焉心内惊。  
老去成飘荡，所志在偷生。  
顾往申申詈，詈我久远行。  
我欲喻中怀，独有弦歌声。  
弦歌清且悲，一鼓泪已零。  
再鼓三叹息，四座不忍听。  
可随晨风去，长跪陈素情。  

【思弟】  
将老计转拙，故里不得安。  
兄弟各东西，何用保余年。  
前时吴山上，与汝酌东轩。  
已知是久别，杯行泪如泉。  
征夫怀往路，居士恋故山。  
音容从此隔，望望两心酸。  
去冬得汝书，知汝病未痊。  
道远不能顾，掩书一长叹。  
迩来频梦汝，喜汝无病颜。  
生死方未知，谁能诘其端。  
自嗟农家子，止合老田园。  
才疏学更误，遂为尘网缠。  
晚节益零落，何日得归旋。  
仰视云边雁，群飞必相连。  
徘徊失所从，怆然摧心肝。  

【芳桥宴集分韵得两字】  
昔思整去装，今愿憩徂两。  
顾兹世路艰，愈叹日车往。  
达人豁繁忧，美景恣欢赏。  
座有朋簪合，庭多宾珮响。  
摘萸新贮囊，采菊细擎掌。  
时物已内酬，客心仍外奖。  
信美终异乡，虽乐非故党。  
何时息风波，一苇泛河广。  

【游龙山】  
昔闻龙石名，今觅龙山路。  
泛江循近洲，即陆入遥树。  
离离列彩岩，泫泫濯甘露。  
倏见雨征峰，高出云飞处。  
好山殊未历，游子已多趣。  
寻幽虽欲行，爱境不能去。  
庶凭物外踪，稍息尘中虑。  
佛庐既崇旷，云阁复高据。  
登临当雨余，眺望属秋暮。  
意同疏木寒，兴逐惊乌翥。  
苍苍暝色起，杳杳晚钟度。  
耽玩乐地幽，趋事嫌迹遽。  
为谢林下人，行当重游寓。  

【永乐寺观先师柳公三大篆及诸石刻泫然赋此】  
舍舟遵微行，振衣游净域。  
谁知登眺初，已动存没忆。  
大篆揭巍堂，古句刻贞石。  
辞翰固留今，身世悉成昔。  
筠绿雨新霁，山寒窗易夕。  
方怀露电悲，何有林泉适。  
出睹阶上苔，一是旧形迹。  
我心如涧水，欲流翻震激。  

【自定水回舟漏几溺】  
清游夙所嗜，投老兴未已。  
一朝得良俦，投袂为之起。  
龙山屐既蹑，蓝水舟亦舣。  
复访清泉境，三宿石林趾。  
叶氏好弟兄，坚留酣酒醴。  
屡辞不听去，维絷久乃弛。  
遂乘一败艇，夜溯潮江水。  
中流遭垫溺，指顾有生死。  
既类投湘屈，复近捉月李。  
云庄得神助，跃出洪波里。  
长呼施援手，臂与老猿似。  
唐生脱靴袜，投弃如敝屣。  
乱江上崩岸，赤脚不顾礼。  
空津稍骈集，隙地仅盈咫。  
前江后畎浍，拟步辄倾圮。  
既为屈蠖蹲，复作拳鹭峙。  
顷之云益黑，四顾无托止。  
复赖云庄仙，指挥命舟子。  
竟将补天术，塞却漏船底。  
仍逆冲波急，直榜慈溪涘。  
已瞻旧馆近，舍舟同步履。  
叩门诉馆人，慰藉杂悲喜。  
咄兹六尺躯，忽忽当暮齿。  
危途冒险艰，到今知有几。  
君子处斯世，真与此舟比。  
倾覆乃其宜，得济诚幸尔。  
因歌戒溺篇，持用谢知己。  

【访乌继善不值明日以诗见寄遂次韵答之（三首）】  
达士不羁世，投身向宽闲。  
出处一虚阁，翠樾带澄澜。  
高怀抗尘表，逸思穷玄间。  
亦念泣歧客，悠悠欢会难。  
青云志已乖，白头《玄懒草。  
家贫无宿储，逐食在远道。  
风霜灭容鬓，忧虞损襟抱。  
不有同心人，谁其慰枯槁。  
佳期讵可失，况乃桑榆时。  
居人忽不见，行子终何之。  
暮色已凝屿，晴光始泛池。  
默默就归路，益叹琼树枝。  

【龟毛庐】  
倦游去朝市，委怀在田园。  
既悟执戟疲，益知荷筿贤。  
夙晨饭牛出，夕曛负耒还。  
春作固云力，秋敛未盈廛。  
求赢岂其愿，拙业乃所安。  
不见龟上毛，成毡亦良难。  

【题何监丞画山水歌】  
至正以来画山水，秘监何侯擅其美。  
帝御宣文数召见，抽毫几动天颜喜。  
有时诏许阅内储，名笔班班世所无。  
王吴李范已心识，余者山堆皆手摹。  
海内画工亦无数，才似何侯岂多遇。  
权门贵戚虚左迎，往往高堂起烟雾。  
人间一笔不可得，门外车徒谩如织。  
叶君使还亲集送，乘兴始肯留真迹。  
于时在座总儒冠，王郑歌辞晚更妍。  
岂无片语道离恨，见侯之画笔尽捐。  
此画携归在乡县，万壑千岩眼中见。  
却忆都门送别时，回头瞥睹西山面。  
莫言短幅仅盈咫，远势固当论万里。  
既似山河月里明，复同衡霍牖中起。  
叶君眼力老愈光，爱之不减云锦章。  
年来行橐尽抛弃，惟将此纸十袭藏。  
何侯迁官定何处，有客披图正倾慕。  
北骑南辕倘相值，烦君为我致毫素，请侯一写沧洲趣。  

【题顾氏长江图】  
天下几人画山水，虎头子孙世莫比。  
何年写此《长江图，多少江山归笔底。  
巴陵三峡天所开，远势似向岷峨来。  
洞庭潇湘仅毫末，楚客湘君安在哉？  
江上一朝风雨急，老我曾来踏舟立。  
鼓枻既闻潭畔吟，抱琴复听竹间泣。  
别来几日世已非，忽此披图忆曩时。  
早知避地多处所，昔逐红尘千里归。  
林下一夫巾屦似，亦有舟人与渔子。  
能添野老烟波里，便与同生复同死。  

【题出射图】  
玉门关南百草腓，玉门关北斗兵稀。  
边头无事马秋肥，将军出射沙尘弥。  
一胡据鞍执大旗，翩然前导疾若飞。  
一胡引弰如附枝，一胡放箭箭不知。  
后有两胡蹙骑追，侧身拔镞恐镞遗。  
玉门关城迥且巍，一时士马何神奇。  
我来塞外按边陲，曾挥此马看君骑。  
为君取酒尽千卮，醉里争夸战胜归。  
到今已是十年期，画家所写是耶非，却忆当初亲见时。  

【题打球图】  
群胡击球世未见，人马盘盘若风旋。  
场中一点走如飞，三人跃马争先驰。  
两人翻身惊且叹，前视后视回回转。  
平沙蹙踏黄入天，肯使苍鹰飞向前。  
身忘激射但狂走，未知球落谁人手。  
君不见秦失其鹿人共逐，刘项雌雄几翻覆。  

【袁君庭玉以所藏何思敬山水图求题为赋长句】  
有客访我城东庐，手持何侯山水图。  
乍向高堂一披睹，已知笔力天下无。  
老我爱山兼爱画，对此心神忽俱化。  
得非鼓柁过潇湘，无乃枝藤上嵩华。  
野亭倒影浸江清，耳边仿佛波涛声。  
渔子苍茫泛舟入，林翁伛偻渡桥行。  
因忆良工绎思处，元气淋漓满毫素。  
岂但胸藏万丘壑，西极南溟随指顾。  
驱山走海何雄哉，满堂空翠挥不开。  
丹丘赤城意绵邈，蓬莱弱水情沿洄。  
何侯天机深，丹青世无敌。  
自从挥洒近天颜，林下何曾见真迹。  
年来丧乱走风尘，始为贤豪下笔亲。  
王吴未可夸神逸，阎公致誉安足真。  
与客传观欢未止，却叹何侯今已矣。  
卷图还客休重看，世间梦境亦如此。  

【经金绳废寺】  
寂寞唐朝寺，频年客到稀。  
空山孤殿在，荒径一僧归。  
苔色骄秋雨，松声振夕褷。  
惊乌初有托，近亦出林飞。  

【鄮城逢故人】  
一别无消息，谁知住此城。  
忽逢难面认，骤语各心惊。  
身世丹衷折，干戈白发生。  
凭君陈往事，相看重含情。  

【自述（二首）】  
事业此生休，遑遑今白头。  
一年看又尽，数口转多忧。  
跻忆山公骑，寒悲季子裘。  
妻儿重相见，说着也堪羞。  
家无十日程，归计苦难成。  
为客忧饥馁，频年仗友生。  
刚肠随世屈，白发向人明。  
争似湖居好，扁舟载月行。  

【岁暮感怀（四首）】  
驱驰三十载，身世竟何如。  
人老忧虞里，交疏病废余。  
乡邦书未返，湖海岁将除。  
后夜烧灯坐，依然叹索居。  
移家东海上，汩没度危时。  
草市腥江鲍，民居杂岛夷。  
衣冠随俗变，姓字畏人知。  
保己无深计，翻言命可疑。  
已被虚名误，偷生亦偶然。  
兵戈十年久，妻子几家全。  
往事溪云外，余龄逝水前。  
艰难有如此，何日赋归田。  
自我离乡井，栖栖又十秋。  
一身浑是累，此世可无忧。  
道路谁青眼，风尘自白头。  
但求归葬地，余事总休休。  

【客居（三首）】  
豫作全身计，远投东海行。  
地偏惟养拙，岁久未知名。  
苔径当湖辟，柴门逐水成。  
牧童时聚笑，穷老一先生。  
漂流何所往，寂寞住湖阴。  
道路无知己，饥寒乱此心。  
草枯春牧远，浪阔夜流深。  
敢惮艰虞事，衰年自不禁。  
寥落空山里，松门昼亦关。  
江乡千里隔，天地一身闲。  
听雨多临水，看云长傍山。  
自今幽思熟，无复叹时艰。  

【辛亥除夕（三首）】  
眇眇家何在，悠悠岁又阑。  
十年东海上，千里北风寒。  
衰鬓随年改，愁怀借酒宽。  
何乡为乐土，身世各艰难。  
湖海风云暗，道途霜雪清。  
如何一年尽，翻使百愁生。  
俗薄乖留计，时危缓去程。  
家人团坐夜，应悉旅中情。  
移居湖水上，已是一年期。  
客路频辞岁，家山忘别时。  
庭寒无鹊噪，春近有梅知。  
此夜伤情极，椒觞懒独持。  

【题永乐寺水竹居（先师柳待制尝访匡长老于此）】  
一上高楼恨有余，登临事往竟成虚。  
已无阁老履絇迹，徒认匡公水竹居。  
珮玉声流池尽处，琅玕影动月来初。  
从今便结东林社，晓钵高擎老衲如。  

【岁暮偶题二十二韵】  
削迹边山邑，投身傍海城。  
驱驰悲世事，出处愧家声。  
学术元求志，文章岂为名。  
前途迷轨辙，末路玷簪缨。  
藩国羁疏冗，衣冠备老成。  
乾纲遭久紊，坤轴值旋倾。  
朋旧千家泪，妻孥两地情。  
风尘齐国往，雨雪海乡行。  
纪晋惭陶令，依刘误祢衡。  
世偏欺逆旅，天亦薄遗氓。  
陋巷栖颜阖，穷途哭步兵。  
桐君方避姓，越客岂通盟。  
壮节双寒鬓，生涯一短檠。  
道宁随世屈，身自向人轻。  
弧矢乖前志，干戈送此生。  
何心归故里，浪迹寄遥程。  
妇怨怜苏子，男婚忆子平。  
携家期浩荡，逐食岁峥嵘。  
云海望中白，雪山愁畔青。  
寒天催日短，穷腊逼年更。  
感激芳时谢，凄凉老思惊。  
客窗歌一曲，涕泗下纵横。  

【咏雪三十二韵赠友】  
暮云凝黯黮，晓雪堕纵横。  
骋巧穿窗牖，乘危集栋甍。  
挟风潜作党，杂霰暗分声。  
缀柳如欺弱，萦梅似妒清。  
银盘浮石出，缟带逐车成。  
增势初堆岳，含光复洒瀛。  
即卑犹避污，飘急未忘争。  
细度歌帷远，斜侵舞袖轻。  
试深筇屡掷，验密手频擎。  
裹树形披介，摧篁韵啸笙。  
堞遥迷睥睨，岸断接坳泓。  
罅隙仍仍掩，高低故故平。  
陵铺看象斗，庭积羡猊狞。  
林寒催雀聚，檐白误鸡鸣。  
浪走儿应喜，狂号犬自惊。  
照曜连金阙，微茫混玉京。  
乌轮埋欲没，鳌极压将倾。  
献岁先期见，丰祥此日呈。  
及时销疠疫，润物达萌生。  
列贺喧朝贵，腾欢沸野甿。  
第嫌灾困约，仍讶助骄盈。  
冷滟凌回骑，寒光媚饮觥。  
风流梁苑宴，凄恻灞桥行。  
亦有离乡客，远居边海城。  
底穿嗟履屣，路断叹门闳。  
孰动乘舟兴，谁怜卧寝情。  
映书空旧习，授简岂前荣。  
倚望劳晨策，吟哦费夜檠。  
枉烦歌玉树，宁许媲璇英。  
刻画移群象，搜罗惫五兵。  
身孤惭待伴，思沮诧羞明。  
聊示轻微体，殷勤比赠琼。  

【和陶渊明杂诗（六首。以下《越游稿）】  
大钧播万类，飘忽如风尘。  
为物在世中，倏焉成我身。  
弟兄与妻子，于前定何亲。  
生同屋室处，死与丘山邻。  
彼苍无私力，宵尽已复晨。  
独有路旁堠，长阅往来人。  
忆昔客吴山，门对万松岭。  
松下日行游，况值长春景。  
朅来卧穷海，时秋枕席冷。  
还同泣露蛩，唧唧吊宵永。  
岂无栖泊处，寄此形与影。  
行矣临逝川，前途无由骋。  
以之怀往年，一念讵能静。  
羲驭不肯迟，荣悴讵可量。  
举头望穹昊，日月已宿房。  
陨霜凋众类，惨惨未渠央。  
李梅忽冬实，又复值愆阳。  
物化苟如此，只乱我中肠。  
我无猛烈心，出处每犹豫。  
或同燕雀栖，或逐枭鸾翥。  
向焉固非就，今者孰为去。  
去就本一途，何用独多虑。  
但虑末代下，事事古不如。  
从今便束装，移入醉乡住。  
醉乡固云乐，犹是生灭处。  
何当乘物化，无喜亦无惧。  
东汉有两士，幼安与程喜。  
爰得交友心，知音乃余事。  
伯牙绝其弦，岂亦会斯意。  
如何百代下，不与昔人值。  
涉江采芳馨，颓波正奔驶。  
四顾无寄者，三嗅复弃置。  
朝耕谷口田，暮采陌上桑。  
岁晚望有收，嗟哉成秕糠。  
白头去逐食，所谋惟稻粱。  
嗷嗷天海际，何异雁随阳。  
昨宵得奇梦，可喜复可伤。  
为言东海上，却粒有其方。  
早晚西王母，酌以瑶池觞。  

【和陶渊明拟古（九首）】  
皎皎云间月，濯濯风中柳。  
一时固云好，相看不坚久。  
我昔途路中，谈笑得石友。  
殷勤无与比，常若接杯酒。  
当其定交心，生死肯余负。  
一朝临小利，何者为薄厚。  
平居且尚然，缓急复何有。  
抚剑从羁役，岁月已一终。  
借问所经行，非夷亦非戎。  
中遭世运否，言依盖世雄。  
尘埃纵满目，肯污西来风。  
举世嘲我拙，我自安长穷。  
孤客难为辞，寄意一言中。  
白日忽已晚，流光薄西隅。  
老人闭关坐，惨惨意不舒。  
日月我户牖，天地吾室庐。  
自非夺元化，此中宁久居。  
今夕复何夕，凉月满平芜。  
悠悠望去途，叹息将焉如。  
我昔年少时，高视隘八荒。  
惟思涉险道，谁能戒垂堂。  
南辕与北轨，所历何杳茫。  
一旦十年后，尽化争战场。  
岂无英雄士，几人归北邙。  
抚此重长叹，壮志失轩昂。  
敛退就衡宇，蹙蹙守一方。  
往事且弃置，身在亦奚伤。  
圭玷犹足磨，甑堕不可完。  
素行有一失，诚负头上冠。  
孔门诸弟子，贤者是曾颜。  
超然季孟中，穷达了不关。  
我尝慕其人，相从叩两端。  
形影忽不及，咄咄指空弹。  
取琴置膝上，以之操孤鸾。  
寸心固云苦，中有千岁寒。  
天运相寻绎，世道亦如兹。  
王孙泣路旁，宁似开元时。  
所以古达人，是心无磷缁。  
弁髦视轩冕，草泽去不疑。  
西方有一士，与世亦久辞。  
介然守穷独，富贵非所思。  
岂不瘁且艰，道胜心靡欺。  
恨无史氏笔，为君振耀之。  
谁是知音者，请试弦吾诗。  
劝君勿沉忧，沉忧损天和。  
尊中有美酒，胡不饮且歌。  
我观此身世，变幻一何多。  
无相亦无坏，信若空中花。  
戚戚以终老，君今其奈何。  
故国日已久，朝暮但神游。  
谁谓相去远，夙昔隘九州。  
此计一云失，坐见岁月流。  
岁月未足惜，恐遂忘首丘。  
在昔七人者，抱节去衰周。  
不遇鲁中叟，履迹将安求。  
墙头有丛菊，粲粲谁复采。  
蹉跎岁年晚，香色日以改。  
我欲一往问，渺渺阻烟海。  
遥知霜霰繁，茎叶不余待。  
亦既轻去国，已矣今何悔。  

【和陶渊明饮酒（二十首。并序）】  
（余性不解饮，然喜与客同倡酬。士友过从，辄呼酒对酌，颓然竟醉，醉则坐睡终日，此兴陶然。壬子之秋，乍迁凤湖，酒既艰得，客亦罕至，湖上诸君子知余之寡欢也，或命之饮，或馈之酒，行游之暇，辄一举觞，饮虽至少，而乐则有余。因读渊明《饮酒二十诗，爱其语淡而思逸，遂次其韵以示里中诸作者，同为商榷云耳。）  
今晨风日美，吾行欲何之？  
平生慕陶公，得似斜川时。  
此身已如寄，无为待来兹。  
况多载酒人，任意复奚疑。  
山颠与水裔，一觞欢共持。  
好鸟不鸣旦，好水不出山。  
入冥而止坎，古亦有遗言。  
所以彭泽翁，折腰愧当年。  
不有酣中趣，高风竟谁传。  
渊明旷达士，未及至人情。  
有田惟种秫，似为酒中名。  
过饮多患害，曷足称养生。  
此生如聚沫，忽忽风浪惊。  
沉醉固无益，不醉亦何成。  
一鸟乘风起，逍遥天畔飞。  
一鸟堕泥涂，噭噭鸣声悲。  
升沉亦何常，时去两无依。  
我昔道力浅，磬折久忘归。  
迩来解其会，百念坐自衰。  
惟寻醉乡乐，一任壮心违。  
昔出非好荣，今处非避喧。  
中行有前训，恐遂堕一偏。  
商於四老人，遗之在西山。  
朝歌紫芝去，暮逐白云还。  
当其扶汉储，亦复吐一言。  
纷纭世中事，梦幻无乃是。  
方梦境谓真，既觉境随毁。  
岂惟世事然，我身亦复尔。  
请看竺乾书，此语谅非绮。  
三春布阳德，万物发华滋。  
凌霄直微类，近亦附乔枝。  
低迷众无睹，高出乃见奇。  
煌煌九霄中，荣夸遽尔为。  
我道似不尔，一笑悬吾羁。  
我卜山中居，柴门林际开。  
湖光并野色，一一入吾怀。  
勿言此居好，殆与素心乖。  
越鸟当北翔，夜夜思南栖。  
蛟龙去窟宅，常怀蛰其泥。  
此土固云乐，我事寡所谐。  
惟于酣醉中，归路了不迷。  
时时沃以酒，吾驾亦忘回。  
悠悠从羁役，故里限东隅。  
风波岂不恶，游子念归途。  
朝随一帆逝，暮逐一马驱。  
如何十舍近，翻胜千里余。  
在世俱是客，且此葺吾居。  
我如北塞驹，困此东南道。  
有力不获骋，长鸣至于老。  
苒苒阴阳移，万物递荣槁。  
既无腾化术，此身岂长好。  
一朝委运往，恐遂失吾宝。  
何当携曲生，纵浪游八表。  
靡靡岁云晏，此已非吾时。  
浮居执荡志，逝将与世辞。  
破屋交悲风，得处正在兹。  
握粟者谁子，无烦决所疑。  
道丧士失己，节义久吾欺。  
于心苟不愧，穷达一任之。  
世间有真乐，除是醉中境。  
可能得美酒，一醉不复醒。  
陶生久已没，此意竟谁领。  
东坡与子由，当是出囊颖。  
和陶三四诗，粲粲夜光炳。  
里中有一士，爱客情亦至。  
生平不解饮，而独容我醉。  
我亦高其风，往还日几次。  
尔汝且两忘，何知外物贵。  
尚惧数见疏，淡中自多味。  
老我爱穷居，蒿蓬荒绕宅。  
与世罕所同，车马绝来迹。  
寓形天壤内，几人年满百。  
顾独守区区，保此坚与白。  
若复不醉饮，此生端足惜。  
大男逾弱冠，粗尝传一经。  
小男年十三，玉骨早已成。  
亦有两女子，家事幼所更。  
女解事舅姑，男可了门庭。  
悉如黄口雏，未食已先鸣。  
此日不在眼，何以慰吾情。  
五十知昨非，伯玉有遗风。  
而我岂谓然，野蓬生麻中。  
年来更世患，颇悟穷与通。  
所失岂鲁宝，所亡非楚弓。  
栖栖徒旅中，美酒不常得。  
偶得弗为饮，人将嘲我惑。  
天运恒往还，人道有通塞。  
伊洛与瀍涧，几度吊亡国。  
酒至且尽觞，余事付默默。  
结交数丈夫，有仕有不仕。  
静躁固异姿，出处尽忘己。  
此志不获同，而我独多耻。  
先师有遗训，处仁在择里。  
怀此颇有年，兹行始堪纪。  
四海皆弟兄，可止便须止。  
酣歌尽百载，古道端足恃。  
陶翁种五柳，萧散本天真。  
刘生荷一锸，似亦返其淳。  
步兵哭途穷，诗思日以新。  
子云草《太玄，亦复赋《剧秦。  
四士今何在？贤愚同一尘。  
当时不痛饮，为事亦徒勤。  
嗟我百代下，颇与四士亲。  
遥遥涉其涯，敛然一问津。  
但惧翻醉墨，污此衣与巾。  
君其恕狂谬，我岂独醒人。  

【和陶渊明移居（二首。并序）】  
（余去岁六月迁居慈溪之华屿，迨今逾一年。僻处寡俦，颇怀凤湖士俗之盛，意欲居之。后游其地，得钱仲仁氏山斋数椽，遂欣然徙家焉。因和此二诗，以呈仲仁。）  
昔我客华屿，古寺分半宅。  
穷年无俗调，看山阅朝夕。  
如何舍之去，遥遥从兹役。  
朋游方饯送，赋诗仍设席。  
共言新居好，今更胜畴昔。  
高歌纵逸舟，持用慰离柝。  
我来践斯境，已赋《考槃诗。  
怀此多年岁，一廛今得之。  
陶翁徙南村，言笑慰相思。  
斗酒洽邻曲，亦有如翁时。  
投身既得所，何能复去兹。  
鹪鹩一枝足，古语不余欺。  

【和陶渊明岁暮答张常侍】  
长蛇惊赴壑，逸骑渴奔泉。  
岁月亦如是，吾生复何言。  
容鬓久已衰，矧兹忧虑繁。  
俯仰念今昔，共能免厥愆。  
马老犹伏枥，鸟倦尚归山。  
一来东海上，十载不知还。  
竟如庭下柏，受此蔓草缠。  
茎叶日已固，何有挺出年。  
人生无定在，形迹凭化迁。  
请弃悠悠谈，有酒且陶然。  

【和陶渊明连雨独饮（并序）】  
（吾居海上，旅怀郁郁，方、钱诸地主时馈名酒，慰此寂寥，闷至辄引满独酌，坐睡竟日，乃和此诗以寄。）  
平生不解醉，来饮辄颓然。  
近赖好事人，置我嵇阮间。  
一酌忧尽忘，数斟思已仙。  
似同曾点辈，舞此风雩天。  
人道何所本，乃在羲皇先。  
如何末代下，莫挽淳风还。  
淫雨动连月，此日复何年。  
履运有深怀，酒至已忘言。  

【题巽上人游息轩】  
名山郁岧峣，飞轩起弘敞。  
觉花堕槛明，忍草缘阶长。  
日落万壑冷，风振百泉响。  
扫庭驱虎出，倚栏延月上。  
云影共栖息，山光同偃仰。  
晚磬度筠清，夕窗含涧爽。  
偶造幽人境，获陪芳景赏。  
谈玄悟道言，观妙灭尘想。  
良游虽暂适，多累讵长往。  
所以俗中人，昏昏在天壤。  

【九日感伤（先人下世忌）】  
常年九日倍悲秋，况在长途独倚楼。  
手种白杨何处是，头簪黄菊此生休。  
悠悠岁月只添老，靡靡湖山已倦游。  
只有思亲双泪眼，寒江忍付水东流。  

【寄鹤年】  
衡门之下可栖迟，且抱遗经住海涯。  
东汉已编《高士传，西方仍诵美人诗。  
衰年避地方蓬转，故国伤心忽黍离。  
天末秋风正潇瑟，一鸿声彻暮云悲。  

【有怀淬用刚赋此以寄】  
何处名山擅地灵，雨微峰下树青青。  
九天石落疑星化，一夜龙归挟雾腥。  
禅窟已镌新赐翰，法函惟启旧藏经。  
道人犹恨居山浅，杖锡时时入杳冥。  

【寄骆以大】  
先生节操古人同，每叹清时老不逢。  
东海眼穿华表鹤，西风泪尽鼎湖龙。  
家贫已觉交游少，地僻应忘礼数慵。  
独有风尘老羁客，时时杖屦许相从。  

【承君衡叔榦远送赋此以别】  
长风吹度海东边，惯听潮声已十年。  
往事免成尘扑面，新愁惟有雪盈颠。  
半生望眼迷辽鹤，一夜归心到蜀鹃。  
远赋骊驹惭二妙，纵歌安得酒如川。  

【寄俞伯熊兼柬李仲彬】  
东郭先生最老成，天才久已负时名。  
能诗不减唐工部，解饮浑如晋步兵。  
塞上征鸿高避弋，海东归鹤暗闻声。  
比邻喜有知心客，一夜弹棋直到明。  

【怀宋庸庵】  
《麦秀歌残已白头，逢人犹自说东周。  
风尘洞遗黎老，草木凋伤故国秋。  
祖逖念时空击楫，仲宣多难但登楼。  
何当去逐骑麟客，被发同为汗漫游。  

【怀滑撄宁】  
海日苍凉两鬓丝，异乡飘泊已多时。  
欲为散木居官道，故托长桑说上池。  
蜀客著书人岂识，韩公卖药世偏知。  
道途同是伤心者，只合相从赋《黍离。  

【怀项彦昌】  
渭树江云每忆君，别来惟见白头新。  
百年谁是知心者，千里同为叹世人。  
内景琴心飗谷夜，外丹火候杏园晨。  
极知养道多余煆，何得长生及老身。  

【咏怀古迹】  
客来慎勿说姑苏，吊古令人百感俱。  
已讶当年尝越胆，更堪此日听《吴趋。  
荒台鹿下江声咽，古木乌啼月影孤。  
欲问阖闾埋葬地，五湖东畔已荒芜。  

【哭陈夷白】  
白发江湖一病身，平生精力萃斯文。  
师门伟器今余几，藩国奇才独数君。  
共爱辞华追董贾，肯将出处累机云。  
生刍不到黄琼墓，目极五湖西日曛。  
王参军冕九十八首  

【寓意次敬助韵（二首）】  
荆轲上秦殿，郦生下齐城。  
斯须属鼎锯，何如卫叔卿。  
脱身傲万乘，泰华鸿毛轻。  
所谓达道人，贵在机决明。  
圣贤不浪出，处士匪怀居。  
孔明是何人，高卧南阳庐。  
躬耕良自苦，待时故踟蹰。  
所为《梁父吟，岂比《封禅书。  

【关河雪霁图为金陵王与道题】  
飞沙幂人风堕帻，老夫倦作关河客。  
归来松下结草庐，卧听寒流雪山白。  
悠悠如此四十年，世情脱略忘间关。  
今晨见画忽自省，平地咫尺行山川。  
鸟道连云出天险，玉树琼林光闪闪。  
阴崖绝壑望欲迷，冰花历落风凄惨。  
枯槎侧倒银河开，三巴春色随人来。  
渔翁舟子相笑语，不觉已过洪涛堆。  
溪回浦溆石齿齿，溪上人家成草市。  
长林大谷猿鸟稀，小步蹇驴如冻蚁。  
西望太白日色寒，青山削出蛾眉山。  
人生适意随所寓，底须历涉穷跻攀。  
明朝揽镜成白首，春色又归江上柳。  
何如高堂挂此图，浩歌且醉金陵酒。  

【金陵行送余局官】  
李白题诗旧游处，桃花杨柳春无数。  
六代衣冠委草莱，千官事业随烟雾。  
大江西下秦淮流，石头寂寞围荒丘。  
原田每每尽禾黍，青山不掩诸公羞。  
高楼如天酒如海，触景令人生感慨。  
红堕香愁燕子飞，风流王谢今安在？  
我欲去寻朱雀桥，澹烟落日风萧萧。  
交疏结绮杳无迹，但见野草生新苗。  
小儿纷纷竞豪纵，区区割据成何用。  
芙蓉水冷燕支消，千古繁华同一梦。  
伤今吊古如之何，头上岁月空蹉跎。  
君行喜有丝五紽，宦情不似诗情多。  
江南故事可知否，白云霙霙变苍狗。  
休论平生锦机手，浩歌且醉金陵酒。  

【大醉歌】  
明月珠，不可襦。连城璧，不可啇。世间所有皆虚无，百年光景驹过隙，功名富贵将焉如？君不见北邙山，石羊石虎排无数，旧时多有帝王坟，今日累累蛰狐兔，残碑断碣为行路。又不见秦汉都，百二山河能险固，旧时宫阙亘云霄，今日原田但禾黍。古恨新愁迷草树，不如且买葡萄醅。携壶挈榼闲往来，日日大醉春风台，何用感慨生悲哀。  

【水仙图】  
寒风萧萧月入户，渺渺云飞水仙府。  
仙人一去不知所，池馆荒凉似无主。  
江城岁晚路途阻，邂逅相看颜色古。  
环珮无声翠裳舞，欲语不语情凄楚。  
十二楼前问鹦鹉，沧海桑田眯尘土。  
王孙不归望湘浦，芳草连天愁夜雨。  

【赵千里夜潮图】  
去年夜渡西陵关，待渡兀立江上滩。  
滩头潮来倒雪屋，海面月出行金盘。  
水花着人如撒霰，过耳斜风快如箭。  
叫霜鸿雁零乱飞，正似今年画中见。  
寒烟漠漠天冥冥，展玩陡觉心神清。  
便欲吹箫骑大鲸，去看海上三山青。  

【雪麓渔舟图】  
大山小山无寸青，长江万里如月明。  
楚天不尽鸟飞绝，老树欲动风无声。  
何人方舟顺流下，草衣箬笠俱潇洒。  
篷底有儿能读书，不是寻常钓鱼者。  
玄贞子，陶朱翁，避世逃名俱已矣，  
后来空自谈高风。我视功名等尘垢，  
何似忘言付杯酒。武陵岂必皆神仙，  
桃花流水人间有。  

【题梅花】  
江南十月天雨霜，人间草木不敢芳。  
独有溪头老梅树，面皮如铁生光芒。  
朔风吹寒珠蕾裂，千花万花开白雪。  
仿佛蓬莱群玉妃，夜深下踏瑶台月。  
银铛泠泠动清韵，海烟不隔罗浮信。  
相逢共说岁寒盟，笑我飘流霜满鬓。  
君家秋露白满缸，放怀饮我千百觞。  
兴酣脱帽恣槃礴，拍手大叫梅花王。  
五更窗前博山冷，么凤飞鸣酒初醒。  
起来笑抱石丈人，门外白云三万顷。  

【秋山图】  
前年放船九江口，秋风猎猎吹蒲柳。  
买鱼沽酒待月明，不知江上青山走。  
三更吹笛欲唤人，漙漙白露侵衣巾。  
故乡遥遥书断绝，空见过雁如飞云。  
去年却下七里滩，秋水满江秋月寒。  
子陵先生钓鱼处，荒台直起青云端。  
先生不受汉庭官，自与山水相盘桓。  
至今高节敦廉顽，清风凛凛谁能攀。  
泊舟登岸行复止，小径分歧通草市。  
石林掩映树青红，正与今年画相似。  
茅庐半住林木里，白狗黄鸡小如蚁。  
翁媪无言童稚闲，可是太平风俗美。  
清溪水落鱼蟹新，东邻酿熟呼西邻。  
相牵相把意思真，亲密不异朱陈民。  
李端笔力能巧妙，写我旧日经行到。  
岂是老梦眩水墨，不觉掀髯发长啸。  
殷家大楼沧江头，留我十日风雨秋。  
触景感动客邸愁，便欲卜筑山之幽。  
断桥流水无人处，添种梅花三百树。  
直待雪晴冰满路，骑驴相逐寻诗去。  

【对景吟】  
湿云不飞山雪满，越王城头鼓声短。  
晓来溪上看梅花，虎迹新移大如碗。  
老乌缩项如冻珝，呼群强作婴儿啼。  
红桃翠柳眼欲迷，旧时纨荅今涂泥。  
淮南千里无烟火，淮南近日多军马。  
寸薪粒粟不论钱，行客相看泪盈把。  
如何五陵年少郎，卖田去买青楼娼。  
吴歌楚舞不知夜，归来也学山翁狂。  
明朝酒醒入官府，方知不是城南杜。  
落花风急雨潇潇，索寞无言面如土。  

【寄太素高士】  
我昔扁舟上邪溪，寻君直过丹田西。  
长松月冷啼子规，春风满地芳草齐。  
楼殿玲珑金碧涌，钟声不出松云重。  
老猿掬涧山影乱，翠禽啄露岩花动。  
此时相见不作难，握手笑上松花坛。  
坛下十万青琅玕，空阴漠漠常风寒。  
我对青山论今古，青山茫茫无一语。  
知其与我忘尔汝，石瓢酌我云根乳。  
泠然使我肝胆清，飘裾欲度浮云轻。  
千峰回影陷落日，万壑欲尽松风声。  
回首溪山忽成别，几见江梅飞白雪。  
洞庭湖上听夜雨，仲宣楼头望明月。  
茕茕对景伤古情，寸心欲吐书难凭。  
何当相晤一抵掌，与君细看真《兰亭。  

【题夏迪双松图】  
我昔曾上五老峰，白云尽处看青松。  
中有两树如飞龙，正与夏迪画者同。  
夏迪画松得松趣，个个乃是廊庙具。  
贞固不特凌雪霜，偃蹇犹能吐烟雾。  
苍髯猎猎如有声，铁甲半掩苔花青。  
六月七月炎火生，对此似觉形神清。  
丈人兀坐诚有道，岂比商山采芝皓。  
有琴有琴不须弹，而今世上知音少。  

【柯博士画竹】  
湖州老文久已矣，近来墨竹夸二李。  
纷纷后学争夺真，画竹岂能知竹意。  
奎章学士丹丘生，力能与文相抗衡。  
长缣大楮纵挥扫，高堂六月惊秋声。  
人传学士手有竹，我知学士琅玕腹。  
去年长歌下溪谷，见我忘形笑淇澳。  
我为爱竹足不闲，十年走遍江南山。  
今日披图看新画，乃知爱竹亦如我。  
何当置我于其下，竹冠草衣相对坐，  
坐啸清风过长夏。  

【明上人画兰图】  
吴兴二赵俱已矣，雪窗因以专其美。  
不须百亩树芳菲，霜毫扫动光风起。  
大花哆唇如笑人，小花敛媚如羞春。  
翠影飘飘舞轻浪，正色不染湘江尘。  
湘江雨冷莫烟寂，欲问三闾杳无迹。  
忾慷不忍读《离骚，目极飞云楚天碧。  

【题画兰卷兼梅花】  
湘江云尽湘山青，秋兰花开秋露零。  
三闾已矣唤不起，畾莸萧艾春娉婷。  
冷飚吹香散郊坰，山蜂野蝶何营营。  
幽人脱略境色外，竟坐不读《离骚经。  
西湖昨夜霜月明，梅花见我殊有情。  
逋仙祠前尘土清，老鹤彳亍如人行。  
天边缥缈来凤笙，玉壶吴酒颠倒倾。  
酒阑兴酣拔剑舞，忽觉海日东方生。  

【剑歌行次韵】  
先辈匣中三尺水，斩蛟曾入吴潭里。  
提归未肯策奇勋，轩冕泥涂真戏耳。  
鸡林削铁不足比，昆吾百炼安能齿。  
淬花不滢鹈膏，掉箾却敲鸾凤髓。  
忆昔破敌如破竹，带霜飞渡桑乾曲。  
于今锈涩混铅刀，不遇何异荆山玉。  
惊雷夜作青龙哭，血痕冷剥苔花绿。  
野人一见骇心目，到手抚摩看不足。  
雪花皎皎明阑干，毛发凛凛肝胆寒。  
老军敝将长慨叹，愿欲置诸武库间。  
书生无用且挂壁，引杯时接殷勤欢。  
天眼太高俗眼顽，锐锷宜许儿曹看。  
先生有志不在此，出处每谈徐孺子。  
清高厌觅万户侯，笑引江山归画史。  
我来四十鬓已斑，学剑学书俱废弛。  
五更闻鸡狂欲起，何事英雄心未已。  

【五马图】  
太仆济济唐衣冠，五马不着黄金鞍。  
饮流系树各有适，未许便作驽骀看。  
鬛叚萧萧绿云茸，喷沫长鸣山岳动。  
世无伯乐肉眼痴，那识渥洼千里种。  
官家去年搜骏良，有马尽拘归监坊。  
遂令天下气凋丧，驴骡馲争腾骧。  
只今康衢无马迹，得见画图差可识。  
画图画图奈尔何，抚几为之三叹息。  

【吹箫出峡图】  
巅崖峭绝撑碧空，倒挂老松如老龙。  
奔流落峡喷白雪，石角险过百丈洪。  
我昔放舟从此出，牵拖失势气欲折。  
春风回首三十年，至今认得山头月。  
草堂清晨看图画，画里之人闲似我。  
波涛汹涌都不知，横箫自向船中坐。  
酒壶茶具船上头，江山满眼随处游。  
安得更唤元丹丘，相携共上黄鹤楼。  

【痛哭行】  
雨淋日炙四海穷，经纶可是真英雄。  
岐丰禾黍泣寒露，咸阳草木来悲风。  
京邦大官饫酒肉，村落饥民无粒粟。  
东鲁儒生徒步归，南州野老吞声哭。  
纷纷红紫已乱朱，古时妾妇今丈夫。  
有耳何曾听《韶、《武，有舌不喜论诗书。  
昨夜虚雷捶布鼓，中天月破无人补。  
休说城南有韦杜，白璧黄金天尺五。  

【梅花】  
疏枝错落花灿烂，正似推篷溪上看。  
冻痕不剥五更霜，藓色犹存百年干。  
孤山处士诗梦寒，罗浮仙人酒兴阑。  
天荒地老行路难，谁传春色来人间。  
君不见江南物色今匪昔，大谷长林尽荆棘。  
岁寒何处论襟期，坐对云山空叹息。  
东楼女儿《白苎歌，西楼美酒唤杏花。  
总有高人爱高洁，踏雪谁肯来山家。  
老我无能惯清苦，写梅种梅千万树。  
霜清月白夜更长，每是狂歌不归去。  
只今潦倒霜髩垂，世情杂杂俱忘机。  
读书写字两眼眵，断白搔堕随花飞。  
转首江南隔尘土，白月流光双鹤舞。  
一声羌管过南楼，铁石心肠亦凄楚。  
安得唤起陈元龙，长船满载玻璃红。  
浩歌拍拍随春风，大醉惊倒江南翁。  

【写怀】  
世情多曲折，客况自堪怜。  
听雨愁如海，怀人夜似年。  
草肥燕地马，花老蜀山鹃。  
冷澹无归计，苍苔满石田。  

【晚眺】  
密树连江暗，残阳隔浦明。  
不知秦塞远，殊觉楚天平。  
故国人何在，荒城鸟乱鸣。  
徘徊吟未已，搔首忽伤情。  

【次韵答王敬助】  
西圃余姜蔗，东皋足稻粱。  
今年诚有望，吾计未全荒。  
倚杖停吟久，看云引兴长。  
邻家新酿熟，同醉菊花旁。  

【泊瓜洲】  
落日大江秋，凄凉觉底愁。  
逆潮攻败垒，荒树入沙洲。  
险固空余迹，清平且壮游。  
不须腰十万，明日上扬州。  

【八蟠岭】  
路绕危垣上，风高松桧鸣。  
花飞殊失意，草长不知名。  
游客咨遗俗，居民指旧京。  
浮图天末起，瞻望忽伤情。  

【偶成】  
四月八日风雨歇，放翁宅前湖水高。  
典衣沽酒亦足醉，骑马看花徒尔劳。  
海国尚闻歌蔓草，山陵谁与荐樱桃。  
元龙本是无能者，后世谩称湖海豪。  

【归来】  
头白归来惊面生，东家西家知我名。  
友朋投老渐凋落，儿女向年俱长成。  
野梅开花尚古色，山风吹雨堕寒声。  
最喜溪翁会真率，浊酒过墙香满罂。  

【寄徐仲几】  
僦得城楼枕卧龙，储无甔石是英雄。  
吟诗不愧杜工部，乞米或如颜鲁公。  
兰省异于霄汉上，草堂却在画图中。  
故人相见无多论，笑指松花落晚风。  

【山中答客问】  
人间尘土苦歊烦，林下清风六月寒。  
夜半酒醒方脱屐，日高眠起不簪冠。  
坐看游蚁巡危磴，静听闲花落古坛。  
老我自无轩冕意，寻常岂是傲时官。  

【题金陵】  
赏心亭前春草花，赏心亭下柳生芽。  
收功谩说韩擒虎，亡国岂由张丽华。  
江山万古足登览，豪杰几人过叹嗟。  
野老相逢闲指点，六朝宫阙尽桑麻。  

【送颐上人归日本】  
上人住近扶桑国，我家亦在蓬莱丘。  
洪涛逼屋作山立，白云绕床如水流。  
问信不知谁是客，多时忘却故园秋。  
明朝相别思无限，万里海天飞白鸥。  

【送钦上人】  
石头城下五更秋，高挂云帆得顺流。  
铁瓮缘江即东府，璚花隔岸是扬州。  
作家相见本无语，在客别离殊有愁。  
后夜相思好明月，老夫乘兴独登楼。  

【梅花屋】  
荒苔丛筿路萦回，绕涧新栽百树梅。  
花落不随流水去，鹤归常带白云来。  
买山自得居山趣，处世浑无济世材。  
昨夜月明天似水，啸歌行上读书台。  
（饭牛翁即煮石道者。闲散大夫新除也。山农近日号。老村南园种菜时称呼。元章字，冕名，王姓。今年老异于上年，须发皆白，脚病，行不得，不会奔趋，不能谄佞，不会诡诈，不能干禄仕，终日忍饥过，画梅作诗，读书写字，遣兴而已。自喝曰：“既无知己，何必多言呵呵。”）  

【挽吴孟思】  
云涛处士老儒林，书法精明古学深。  
百粤三吴称独步，八分一字直千金。  
桃花关外看红雨，杨柳堂前坐绿阴。  
今日窅然忘此景，断碑残碣尽伤心。  

【闲题前元旧事】  
楼台矗矗带山河，金玉重重是帝家。  
云合紫驼开虎帐，天连青草入龙沙。  
春风小殿看飞燕，夜雨重城散落花。  
甲乙流苏仙梦好，莫教方士问丹砂。  

【金陵怀避乱作】  
坏墙幽径草青青，何处园林是旧京。  
海气或生山背雨，江潮不到石头城。  
英雄消歇无人语，形势周遭夕照明。  
回首长干思无限，水风杨柳作秋声。  

【红梅】  
深院春无限，香风吹绿漪。  
玉妃清梦醒，花雨落胭脂。  

【题画梅】  
疏花粲粲照寒水，玛瑙坡前春独回。  
却忆去年风雪里，吹箫曾棹酒船来。  

【墨梅】  
我家洗砚池边树，朵朵花开淡墨痕。  
不要人夸好颜色，只留清气满乾坤。  

【红梅】  
玉妃步月影毵毵，燕罢瑶池酒正酣。  
半夜不知香露冷，春风吹梦过江南。  

【应教题梅】  
刺刺北风吹倒人，乾坤无处不沙尘。  
胡儿冻死长城下，谁信江南别有春。  
（余家有元章真迹，下二句云：“清高只有老梅树，照水开花个个真。”）  

【红梅】  
昭阳殿里醉春风，香隔琼帘映浅红。  
翠袖拥云扶不起，玉箫吹过小楼东。  

【梅花（二首）】  
马迹山前万树梅，千花万花如雪开。  
满载扬州秋露白，玉箫吹过太湖来。  
断云流水孤山路，看得春风几树花。  
骑鹤归来城郭是，月明箫管起谁家。  

【建康层楼】  
层楼危构出层霄，把酒登临客恨饶。  
草色不羞吴地短，雁声空落楚天遥。  
江山如画知豪杰，风月无私慰寂寥。  
六代繁华在何处，败红残绿野萧萧。  

【过昭瑞宫次韵】  
金屋无人玉殿开，青蒲埋没遍莓苔。  
旧愁隐隐随烟浪，新恨绵绵入草莱。  
红叶已随流水去，黄门空忆看华来。  
东南富贵消磨尽，留得荒村古将台。  

【发古塘】  
秋风篱落菊花黄，满眼江山似故乡。  
投老无家真可笑，长年为客尚能狂。  
青苔蚀尽床头剑，白日消磨镜里霜。  
闻道中州凋弊甚，忘机不解说凄凉。  

【谩兴（四首）】  
隐几看山与世违，当门种竹亦无机。  
五更骤雨随风过，满眼落花如雪飞。  
每为注书消夜烛，亦常沽酒典春衣。  
今朝急报任公子，昨日苍苔满钓矶。  
白雾黄烟惨百蛮，长年不见鹤书还。  
江河万里归沧海，山岭千重走剑关。  
白首词臣空堕泪，青春才子强回颜。  
旧愁新恨知多少，都在闲花野草间。  
关中险固冯三辅，陇右勾连接四川。  
簇簇楼台悬日月，盈盈花草烂云烟。  
飚回海上沙飞雪，雨足江南水拍天。  
可笑华山陈处士，风流文彩却贪眠。  
青山隐隐带滦河，金碧光中望馺娑。  
五谷不生羊马盛，二仪殊候雪霜多。  
打围阵合穹庐转，警跸声传御驾过。  
漠漠黄沙天万里，壮心未解说风波。  

【悼止斋王先生】  
三月燕山听子规，追思令我泪垂垂。  
虽然事业能经世，可惜衣冠在此时。  
霜惨晴窗琴独冷，月明秋水剑双悲。  
山河万里人情别，回首春风说向谁？  

【即事（二首）】  
滦水城头六月霜，车华门外草皆黄。  
旌旂影动千官惨，斧钺光沉万马忙。  
青象不将传国玺，紫驼只引旧毡房。  
诸郎不解风尘恶，争指红门入建章。  
白草黄沙野色分，古今愁恨满乾坤。  
飞鸿点点来边塞，寒雪纷纷落蓟门。  
风景凄凉只如此，人情嚣薄复何论。  
知机可有桑乾水，未入沧溟早自浑。  

【异乡】  
东山西山生白云，异乡那忍见残春。  
野蒿得雨长过树，海燕隔花轻笑人。  
每是闭门疏世事，何曾借酒恼比邻。  
过从时有相嗔怪，不解潜夫意思真。  

【雨中】  
江南江北水滔天，羁客相逢亦可怜。  
坐觉青山沉席底，行惊白浪上窗前。  
鹁鸠衔草栖危塔，皞鳷翻飞浴败船。  
转首百蛮寥落甚，绝无茅屋起炊烟。  

【庚辰元旦】  
试题春帖纪新年，霭霭青云起砚田。  
展卷不知山是画，举头恰喜屋如船。  
梅花雪后开无数，杨柳风前困欲眠。  
怅望关河无限恨，呼儿沽酒且陶然。  

【秋兴（二首）】  
万里山河一局棋，旷怀真感独伤悲。  
石麟夜雨生新恨，铜雀春风属旧时。  
雪卷流沙驮信远，天沉辽海鹤书迟。  
五陵年少俱零落，回首故园空梦思。  
鼙鼓嘈嘈夜撼山，霓裳歌舞出人间。  
云围环佩沉斜谷，风敛旌旗入剑关。  
躩铄野翁掀雉尾，跳踃山鬼觌龙颜。  
书生豪放成何事，徒步归来供奉班。  

【偶成】  
青山绿水从人爱，野鹤孤云与我同。  
所适不须论丑好，相逢谩尔说英雄。  
乐游花木萧萧雨，梓泽亭台淡淡风。  
兴废故无今昔异，几回搔首月明中。  

【都城暮春】  
绣房香幄紫驼车，队马连云拥醉娥。  
天上柳花随处衮，人间春色已无多。  
风流谩听《黄金缕，慷慨谁知白石歌。  
江北江南叹愁绝，落红如雨打渔蓑。  

【金水河春兴（二首）】  
神州何处见繁华，尽好当时富贵家。  
慷慨唤来黄字酒，丁宁将出紫帘车。  
春风袅袅穿杨柳，小雨冥冥度杏花。  
沉醉归来不知夜，又传清响按琵琶。  
金水河边柳色新，玉山馆外少沙尘。  
琵琶未必能愁客，鹦鹉如何错唤人。  
翠袖锦襜驮白马，落花飞絮哄朱轮。  
人间天上无多路，只隔红门别是春。  

【三月廿九日夜欧阳省郎递至佳章观之技痒灯下即和但无童子急走送耳】  
今时自与古时别，酒兴何如诗兴赊。  
风引白云归坐榻，雨蒸花气入窗纱。  
谩言海上神仙宅，不抵江南处士家。  
有客相过勿多论，老夫迂阔是生涯。  

【杂兴】  
萧萧白发满乌巾，不会趋时任客嗔。  
种菜每令除宿草，煮茶常自拾枯薪。  
屋头流水溅溅响，溪上梅花树树春。  
寄语儒林赵诗伯，好收风月作比邻。  

【中秋次韵答恢太虚】  
江湖漂泊久，发白不知年。  
世远人何在，天空月自圆。  
山河清有影，草木净无烟。  
谁恤苍生苦，移忧到酒边。  

【解闷】  
家园嗟寂寞，客计转疏迂。  
事失非关酒，身贫不为儒。  
功名余破楮，风雨漫长途。  
对景成何用，高谈却壮图。  

【归来】  
归来人境异，故里是他乡。  
坐阅红尘过，愁多白发长。  
关山云渺渺，江汉水茫茫。  
世事何多感，冯高又夕阳。  

【村居】  
辟世忘时势，茅庐傍小溪。  
灌畦晴抱瓮，接树湿封泥。  
乳鹿依花卧，幽禽过竹啼。  
新诗随处得，不用别求题。  

【黄牛山】  
招提万山底，古屋蔽烟霞。  
密竹先秋意，长藤过夏花。  
繁阴沉雨脚，清响漱云牙。  
老衲眉如雪，相逢话作家。  

【次古诗韵】  
屠沽惭壮士，文绣贵山郎。  
气习虫鱼族，风流雁鹜行。  
从时多俯仰，吊古独悲伤。  
无奈连宵雨，蜗牛上石床。  

【春晚客怀】  
落落穷途客，年年不在家。  
寄眠听夜雨，借景看春华。  
空着三山帽，难防两鬓华。  
清晨览明镜，载笑复咨嗟。  

【龌龊】  
龌龊宁堪处，卑污奈此逢。  
看人骑白马，唤狗作乌龙。  
濯濯河边柳，青青涧底松。  
待看天气好，应得露华浓。  

【潇洒】  
渐觉离乡远，宁知出处迂。  
风流看队马，潇洒入双鱼。  
谁解辞千乘，无人说二疏。  
老吾情不恰，谩读古人书。  

【有感（二首）】  
绝国春风少，荒村夜雨多。  
可怜新草木，不识旧山河。  
世事纷纷异，人情转转讹。  
老怀禁不得，怅望一长歌。  
对镜添惆怅，凭谁论古今。  
山河频入梦，风雨独关心。  
每念苍生苦，能怜荡子吟。  
晚来愁更切，青草落花深。  

【谩兴（五首）】  
草木何摇撼，工商已破家。  
饶州沉白器，勾漏伏丹砂。  
吴下难移粟，江西不运茶。  
朝廷政宽大，应笑井中蛙。  
壬辰天意别，春夏雨冥冥。  
云气何时敛，江声未得停。  
书生怜白发，壮士喜青萍。  
昨夜登西阁，悲笳不忍听。  
处处言离乱，纷纷觅隐居。  
山林增气象，城郭转空虚。  
侠客思骑虎，溪翁只钓鱼。  
诸生已星散，那得论诗书。  
干戈犹未定，鼙鼓岂堪闻。  
忧国心如醉，还家梦似云。  
关山千里远，吴楚一江分。  
朋旧俱零落，空嗟白鸟群。  
湿云垂地重，孤雁入天鸣。  
到处干戈竞，何时海岱清。  
孤灯悬古壁，寒漏落空城。  
可羡商山老，优游待太平。  

【寓意三首次敬助韵】  
森森廊庙具，萧艾成长松。  
春春川泽灵，蛭蚓为游龙。  
时明在除祓，世混姑相容。  
忠义在草莽，谗分提封。  
扰扰路傍儿，仰面惭征鸿。  
蛮触杂奔竞，蝇蚋纷争喧。  
鸾凤巢枳棘，鸱鸮集琅玕。  
风雷久不作，野露生微寒。  
壮士万里怀，肯谢漂母飡。  
古来王佐材，多在耕钓间。  
后地生虚雷，天惊漏秋雨。  
女娲死已久，此罅谁为补。  
纷纷读书儿，碌碌无可数。  
古人今人心，今人不如古。  

【伤亭户】  
清晨度东关，薄暮曹娥宿。  
草床未成眠，忽起西邻哭。  
敲门问野老，谓是盐亭族。  
大儿去采薪，投身归虎腹。  
小儿出起土，冲恶入鬼箓。  
课额日以增，官吏日以酷。  
不为公所干，惟务私所欲。  
田关供给尽，鹾数屡不足。  
前夜总催骂，昨日场胥督。  
今朝分运来，鞭笞更残毒。  
灶下无尺草，瓮中无粒粟。  
旦夕不可度，久世亦何福。  
夜永声语冷，幽咽向古木。  
天明风启门，僵尸挂荒屋。  

【冀州道中】  
我行冀州路，默想古帝都。  
水土或匪昔，禹贡书亦殊。  
城郭类村坞，雨雪苦载涂。  
丛薄聚冻禽，狐狸啸枯株。  
寒云着我巾，寒风裂我襦。  
盱衡一吐气，冻凌满髭须。  
程程望烟火，道傍少人居。  
小米无得买，浊醪无得酤。  
土房桑树根，仿佛似酒垆。  
徘徊问野老，可否借我厨。  
野老欣笑迎，近前挽我裾。  
热水温我手，火炕暖我躯。  
叮咛勿洗面，洗面破皮肤。  
我知老意仁，缓缓驱仆夫。  
切问老何族，云是奕世儒。  
自从大朝来，所习亮匪初。  
民人籍征戍，悉为弓矢徒。  
纵有好儿孙，无异犬与猪。  
至今成老翁，不识一字书。  
典故无所考，礼义何所拘。  
论及祖父时，痛入骨髓余。  
我闻忽太息，执手空踌蹰。  
踌蹰向苍天，何时可能苏。  
饮泣不忍言，拂袖西南隅。  

【秋怀（二首）】  
悲风度古木，吹我屋上茅。  
茅去屋见底，风声尚萧萧。  
人心一何苦，人情一何骄。  
却将眼下泪，散作炎上膏。  
明月下西窗，窥我席东枕。  
枕中梦忽破，俄然转凄凛。  
美人天一方，相见犹拾沈。  
何时引金罍，开怀笑歌饮。  

【送无咎游金陵兼柬丁仲容隐居】  
长松撼空风怒号，门前大水推断桥。  
山中坐雨六十日，不知野草如人高。  
今晨出门天气好，贬眼忽惊春事老。  
杨花散作雪满溪，送客俄然动怀抱。  
金陵六朝古帝都，古时风景今何如？  
珊瑚无根土花碧，露团玉树生流珠。  
江山无人隔尘土，丹凤不来孤燕语。  
上人脱洒无滞留，抵用登临重怀古。  
世人往往乘险机，老我白发无能为。  
道甫问讯丁令威，有鸟有鸟何时归？  

【送人上燕】  
燕山三月风和柔，海子酒船如画楼。  
丈夫固有四方志，壮年须作京华游。  
京华名花大似斗，看花小儿竞奔走。  
蒲萄潋滟金叵罗，羊尾驼峰腻人口。  
知君慷慨非膏粱，生铜卧匣韬光芒。  
出门一笑颇自许，光范不用投文章。  
玉雾红门天尺五，要为苍生说辛苦。  
得时便觅好官归，行道当依圣明主。  
我将细酿松花春，明年此时当迟君。  
迟君不问宦途事，但欲要知伊传何其人。  

【悲苦行】  
悲风吹茅堕空屋，老乌号鸣屋上木。  
谁家男子从远征，父母妻孥相送哭。  
哭声呜咽已别离，道傍复对行人悲。  
去者一心事，归者百感随。  
前年鬻大女，去年卖小儿。  
皆因官税迫，非以饥所为。  
布衣磨尽草衣折，一冬幸喜无霜雪。  
今年老小不成群，赋税未知何所出。  
昨夜忽惊雷破山，比来暴雨如飞湍。  
此时江南正六月，酸风入骨生苦寒。  
东村西村无火色，凝云着地如墨黑。  
瞆翁瞽妪相唤忙，屋漏床床眠不得。  
开门不敢大声语，门外磨牙多猛虎。  
自来住此十世余，古老未尝罹此苦。  
我感此情重叹吁，不觉泪下沾裳裾。  
安得壮士挽天河，一洗烦郁清九区，坐令尔辈皆安居。  

【猛虎行】  
去年江北多飞蝥，今年江南多猛虎。  
白日咆哮作队行，人家不敢开门户。  
长林大谷风飕飕，四郊食尽耕田牛。  
残膏剩骨委丘壑，髑髅啸雨无人收。  
老乌衔肠上枯树，仰天乌乌为谁诉。  
逋逃茫茫不见归，归来又苦无家住。  
老翁老妇相对哭，布被多年不成幅。  
天明起火无粒粟，那更打门苛政酷。  
折贩肘无全民，我欲具陈难具陈。  
纵使移家向廛市，破獍猰貐喧成群。  

【劲草行】  
中原地古多劲草，节如箭竹花如稻。  
白露洒叶珠离离，十月霜风吹不到。  
萋萋不到王孙门，青青不盖谗佞坟。  
游根直下土百尺，枯荣暗抱忠臣魂。  
我问忠臣为何死，元是汉家不降士。  
白骨沉埋战血深，翠光潋滟腥风起。  
山南雨晴蝴蝶飞，山北雨冷麒麟悲。  
寸心摇摇为谁道，道傍可许愁人知。  
昨夜东风鸣羯鼓，髑髅起作摇头舞。  
寸田尺宅且勿论，金马铜驼泪如雨。  

【有感】  
江南古客无寸田，半尺破研输租钱。  
好山好水难夤缘，荃房日薄蒙荒烟。  
囊中科斗二百年，大经大法垂幽玄。  
他人不知我自怜，落花春暮啼杜鹃。  
杜鹃啼苦山竹裂，锦官宫殿烟霏灭。  
人间百鸟无处栖，青蝇贝锦成行列。  
北望茫茫莎草黄，葱河五月天雨霜。  
岐阳不见真凤凰，山鸡野鹜争文章。  
江南估客苦无计，却向水中搴薜荔。  
沙沤梦老瑽雨残，湿云不动天如醉。  
回观蓬莱十二楼，我曾读书楼上头。  
楼前平碧千顷秋，白露暗洗芙蓉愁。  
岁寒归来有谁在，青松是兄梅是弟。  
山中巢许不可寻，却对老嵇嵇石髓。  

【虾蟆山】  
春风吹船着牛轭，扶藜直上山之脊。  
山上老石怪且顽，皮肤皴骳苔花碧。  
我来不知石有名，拊摩怪状心亦惊。  
野人指点为我说，此物乃是虾蟆精。  
古昔曾偷太仓粟，三百余年耗中国。  
天官烛其阴有毒，敕丁破口劙其足。  
至今突兀留山丘，雨淋日炙无人收。  
树根穿尻蛇入肚，老鸦啄背狐粪头。  
牧童时时放野火，耕夫怒击樵夫剁。  
自从残堕不能行，见者唾之闻者骂。  
虾蟆虾蟆非令仆，无功那窃天之禄。  
如今虾蟆处处有，天官何不夷其族。  
致令骄气吹臊腥，干霄上食天眼睛。  
百虫啖尽心未已，假作鼓吹怡人情。  
三月江南春水涨，纡青拖紫争跳浪。  
渔父持竿不敢言，猎夫布弩空惆怅。  
黄童白叟相引悲，田中更有科斗儿。  

【秋夜雨】  
秋夜雨，秋夜雨，  
马悲草死桑乾路，雁啼木落潇湘浦。  
声声唤起故乡情，历历似与幽人语。  
初来未信鬼唧啾，坐久忽觉神凄楚。  
一时感慨壮心轻，百斛蒲萄为谁举。  
山林岂无豪放士，江湖亦有饥寒旅。  
凝愁拥鼻不成眠，灯孤焰短寒花吐。  
秋夜雨，秋夜雨，今来古往愁无数。  
谪仙倦作夜郎行，杜陵苦为茅屋赋。  
只今村落屋已无，岂但屋漏无干处。  
凋余老稚匍匐走，哭声不出泪如注，谁人知有此情苦。  
秋夜雨，秋夜雨，赤县神州皆斥卤。  
长蛇封豕恣纵横，麟凤龟龙失其所。  
耕夫钓叟意何如，梦入江南毛发竖。  
余生听惯本无事，今乃云胡惨情绪。  
排门四望云墨黑，纵有空言亦何补。  
秋夜雨，秋夜雨，何时住我愿，扫开万里云，日月光明天尺五。  

【古时叹】  
箕子奴而比干死，屈原以葬湘江水。  
痛哭书生不见归，朱董何人呼得起。  
深衣大老为腐儒，纨荅小儿称丈夫。  
学士时为八风舞，将军日醉千金壶。  
人间赤子苦钳牜，抱麟反袂空流涕。  
呜呼噫嘻！不有祝佞，宋朝之美难乎免于今世矣。  

【苦寒作】  
昨日风寒枯木折，今日五更霜似雪。  
河伯泉仙惊怪言，冻杀深潭三足鳖。  
南海一平行大舆，五尺之冰千古无。  
珊瑚树死日色薄，老翁破冻叉僵鱼。  
凤皇不出鸲鹆语，秃鹙飞啼血如雨。  
驼马交驰入不毛，兜鍪不惮饥寒苦。  
豺狼夹道狐兔骄，白草万里蛮烟焦。  
纷纷赤子在炮炙，三士何缘争二桃。  
君不见江南古客颇痴懒，养得一双青白眼。  

【红梅翠竹山雉图】  
游丝冉冉游云暖，翠石凝香上花短。  
管弦不动白日迟，可是江南旧亭馆。  
湘帘隔竹翠雨浓，玉肌醉染胭脂红。  
文章羽毛亦自好，转首似觉怀春风。  
去年我过长洲苑，落日淡烟芳草浅。  
沧浪池畔野景生，姑苏台上离情远。  
今年买棹游西湖，西湖景物殊非初。  
黄金白璧尽尘土，朱阑玉砌荒。  
东园寂寞西园静，梧桐叶落银床冷。  
十二楼前蛛网县，见画令人发深省。  

◎补诗  
☆九灵山人戴良  

【雉子班】  
天地茫茫遂物情，雉子班兮在林坰，心怀耿介飞且鸣。扇绮翼，振锦膺。文章尽称丽，意气自多惊。我宁带箭死榛莽，不肯为裘奉圣明。韩信烹汉鼎，仲由醢卫庭。智勇难并立，贤愚每相倾。宜哉避世士，往从雉子逃其形。  

【艾如张】  
翠为衿，锦为衣，朝朝莫莫泽水飞。  
泽中青草深且茂，莫听尔媒登垅头。  
西接桃李场，蓬藋艾尽有罗张。  
罗虽可避机莫测，尔误触之恐身伤。  
请看旧日张罗处，祥凤冥鸿不肯顾。  
