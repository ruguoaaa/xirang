---
title: 第7部分
index: true
icon: editor
order: 7
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●甲集第十九  

殷文懿奎二十五首  

【关外纪行四十韵】  
一下东吴船，久留中立县。  
故人致殷勤，行役成迁延。  
忽惊月破腊，况喜雪见夋。  
游壮乏厚装，期愆畏多谴。  
黾勉渡长淮，迤逦违近甸。  
云来芒砀青，树带隋堤茜。  
睢水觅忠魂，梁园吊文彦。  
饮马石涧冰，射兔沙田霰。  
嵚岩陵交崤，蒗荡渠饯汳。  
虎牢郑险失，龙门禹功敻。  
太行西北来，少室东南见。  
幽寻互明灭，奇观争绕旋。  
缘河剧凌竞，仰关增畏懦。  
窍一浑沌凿，场百髑髅战。  
形势启舆图，踪迹征史传。  
翻思所跋涉，抚己犹掉颤。  
垢面色黴黎，皲手肤卷脔。  
足茧黤叠胼，须冰白张片。  
露食觇虚锅，风衣结断线。  
腻衾烘虱虮，血弗贯獐。  
夜户伐棘遮，寒毡抱蒿荐。  
浴坎惭伧裎，卧炕哂蛮僢。  
涉患情靡欢，怀安意徒恋。  
亲知为留连，伴侣相挽牵。  
历历堠迎涂，亭亭邮带传。  
蹭蹬苦厄塞，轩豁慊平衍。  
亟心或先殴，涩步仍后殿。  
噤口吹弃灰，困身踞停转。  
劳矜南士乍，饥阻西值荐。  
敢谓生不辰，所嗟命非戩。  
呜呼穹壤大，局蹐尘埃贱。  
儿嬉忘归荣，亲省借梦便。  
策竹当仆僮，枕书侪属眷。  
胡为支离公，何等文学掾。  
不馂群马刍，希餐孤凤楝。  
利器匪青萍，良材虚赤箭。  
区区徒自珍，落落竟谁唁。  
题诗哦暗灯，把笔呵冻砚。  
纪行已稠叠，摭实聊贯穿。  
传观代戏剧，归用诧闻见。  

【不寐】  
中夜不成寐，起来看明月。  
候虫吟一声，愁肠几回折。  
愁肠折还续，宛转如环玦。  
出户野踌躇，商飙倏已发。  
商飙来何许，吹我头上发。  
莫吹泪入河，添之作呜咽。  

【南山】  
南山万叠为我开，一日支颐看几回。  
最是夕阳时好看，几人闲处解看来。  

【春草】  
东风到咸阳，吹起原上草。  
偶然出门去，迷却平陵道。  
此处断人肠，得似江南好。  

【清明有怀公武】  
忽见清明在客边，可堪形影自相怜。  
忆寻芳草江南好，谩惜余花乱后妍。  
孤梦月明归夜夜，多情春老恨年年。  
夕阳王子冈头路，知与谁人共醉眠？  

【侯叔庸同行过其故居见迎春一株】  
野花一株何人栽，欲开未开迎春来。  
主人归来花欲语，欲语不语令人哀。  
往年看花年正少，花前把酒花长笑。  
妻能歌舞妾能弹，门外催租无吏到。  
二十年来院落空，兔葵燕麦竞为容。  
墙角一丛憔悴煞，年年无主泣东风。  
今日归来居不住，君今又向何州去？  
上林骑马听莺时，慎勿长忘故园树。  

【渭陵】  
炎精八叶已中衰，千载荒陵竟属谁。  
寝殿有垣悲踯躅，苑门无地觅罘罳。  
祥开沙麓沟中绝，祸变增牜土未夷。  
飒飒凉风吹客鬓，不堪兴感立多时。  

【立春日与瞿允同县宰饮酒】  
故人昨日故乡来，春日今朝春酒开。  
鲑菜新盘还饤饾，莺花旧梦重徘徊。  
情知老至抛书册，怕见容衰掩镜台。  
子起为吾歌肮脏，出门一笑谩怜才。  

【顾仲瑛淡香亭】  
淡香亭外花无数，尽说清明似洛中。  
西郭爱看千树雪，东阑生怕五更风。  
何郎酒怯春罗薄，荀令香熏雾縠空。  
吹遍内园天上曲，坐深清夜月朦胧。  

【绝句】  
霜落水禽啼，寒流绕大堤。  
长鱼不受钓，跃过石梁西。  

【登西安府鼓楼】  
西府层楼接上台，客怀落日为谁开。  
一天秋色云飞断，万户晴辉鹊噪来。  
遍倚危阑频入感，未吹画角已兴哀。  
千年朝市仍更变，独有南山石未灰。  

【二月七日省牲诸陵沿道杂赋（四首）】  
一树残花媚晓晖，淡香偏袭旅人衣。  
春风落尽东阑雪，三载江南未得归。  
昔日平陵卖酒家，冰槽春色夜能赊。  
而今酒尽游人散，零落空垣一树花。  
景帝陵前野草花，也曾沾被旧繁华。  
只今开遍无人管，付与牛羊卧日斜。  
碧碗分来杏酪香，风前浇我渴诗肠。  
野人今度相辞汝，立马题诗又夕阳。  

【长陵晓望】  
马上东风生晓寒，长陵高处望长安。  
丘墟散落人才尽，冈陇分崩王气残。  
岁祀几朝修典制，月游无庙著衣冠。  
山河百战谁能主，却属渔翁一钓竿。  

【打碑（三首）】  
炎歊扑面火流云，道路争迎白练裙。  
借问先生何处去，睢城寺里打碑文。  
沁州碑石汉陵旁，地下玄龟壳也藏。  
莫怪摩挲成久立，书家知是郭谦光。  
流杯亭石何年破，立马镌名几字存。  
契苾坟前崖子上，家鸡笔法尚堪论。  

【杜曲】  
棱棱桑田带水田，夕阳幽兴满樊川。  
祇疑身在江南处，放我溪头罨画船。  

【出长安作】  
蹇驴被酒出东关，陈迹依俙眺望间。  
翡翠坡空悲劫火，凤凰觜在吊囚山。  
萧萧野树秋霜落，寂寂宫花夜月闲。  
最是灞陵桥下水，晚来流出转潺湲。  

【绝句】  
灞陵桥下水潺湲，人影离披夕照间。  
来往总怜车马好，西风破帽独南还。  

【过清流关】  
清流染血滑如苔，一战平边宋祚开。  
关门今日无人守，驴背诗人雪里来。  
卢兖州熊五首  

【舟泛吴淞江】  
早发木兰桡，江行趁落潮。  
雨分牛脊近，云隔马鞍遥。  
弟妹成疏阔，交朋竟寂寥。  
谩持昌歜酒，那得客愁消。  

【娄江夜泊】  
朔风塞雁渡江烟，访旧东游夜泊船。  
野水似龙争入海，大星如月独当天。  
荒村梦寐清秋夜，乡馆间关白发年。  
兵革飘流无定著，渺余何处赋归田。  

【吊刘龙洲墓】  
征衣破帽老骑驴，籍甚才名总不如。  
发愤每陈平虏策，匡君曾上过宫书。  
苔封断碣秋烟外，草暗荒祠劫火余。  
欲奠椒浆歌楚些，西风落日更踌蹰。  

【寄朱伯盛】  
白首耽书更不忘，鹄文虫篆烂生光。  
高人为赋峨冠石，太史曾题琢玉坊。  
野屐蹋云闲看竹，春帘凝雾静焚香。  
别来又泛松陵棹，渺渺轻鸥江水长。  

【高陵篇（并序）】  
高陵者，吴武烈皇帝所葬，在今平江盘门外三里。其妻吴夫人，子长沙桓王，皆附焉。至正廿三年冬十一月，熊与同郡沈征君伯熙父访之。征君因言：“余向曾过此，闻父老言地属沙湖金氏墓，上有木如虬龙然，每阴雨，若鬼物操舟荡漾之状。人或逐之，不见。寻伐树掘地，得金船长二尺许，其怪遂息。距今四十余年矣。”是日徘徊其下，久之而归。因作此诗，且为著辨，以启封殖之端云。  
炎精昔衰谢，海内皆鼎沸。  
董卓乱天常，曹瞒据神器。  
皇图竟沦没，昭烈尚颠沛。  
大野龙蛇斗，强弱共吞噬。  
有吴起江东，父子迹相继。  
破虏既忠壮，讨逆亦猛锐。  
发愤兴王业，指顾定吴会。  
句章破妖党，长沙掳勇鸷。  
灵威慑遐迩，义声薄中外。  
叱咤宛颍平，驰骋风霆厉。  
园陵赖修塞，山越销氛沴。  
徇国誓捐躯，赍恨悲早世。  
四叶垂鸿烈，三方开鼎峙。  
庙号极尊崇，功德褒显谥。  
□□□□□，补益见明智。  
当年奉烝尝，同穴祔幽竁。  
后代得贤令，洒扫给奴隶。  
斯文传至今，读者为歔欷。  
讵知岁月久，椎剽堕奸计。  
铭传赤乌字，镜括苍螭鼻。  
瑰珍付豪敓，遗甓留款识。  
或云金龙船，光怪发灵掞。  
云旗纷蹇，鬼物啸阴晦。  
登陟增感伤，宰木亦斩刈。  
骊山锢三泉，徒为身后累。  
俯仰千载余，英雄凛生气。  
伊谁任封殖，激劝由长吏。  
陈诗系风教，拭目睹高谊。  
魂兮或可招，欲效楚人{此夕}。  
附见卢彭祖（一首）  

【先子所作高陵篇藏诸家塾二十馀年一旦触目不能无感焉敬赋古诗一篇以缀其后洪武二十四年岁在癸未彭祖拜首书】  
高光宇宙烟尘昏，纲维坠地谁复论。  
阿瞒据国挟天子，窥窃神器如盘飡。  
那知英雄不容尔，四海义旗相继起。  
孙门兄弟真男儿，不比刘家豚犬耳。  
况有周郎多智谋，赤壁之功孰与俦。  
欲据襄阳以蹴操，可怜修短空悠悠。  
坚也多才惜早世，成就奇勋在子弟。  
赤乌返葬盘蛇门，三冢累累总相继。  
至今烟草青茫茫，父老相过犹陨涕。  
樵童牧竖不名闻，相传呼作孙家墩。  
或随风雨发光怪，千秋未泯英灵魂。  
我今抚卷悲先子，搜幽猎奇应至此。  
重为高陵考岁年，再发辉光今日始。  
郭训导翼四十二首  

【阳春曲】  
柳色青堪把，樱花雪未干。  
宫中裁白筼，犹怯剪刀寒。  

【汴堤乐】  
已信堤名汴，谁教柳姓杨。  
龙舟行乐地，不得复归唐。  

【王孙曲】  
春来百种草，无那怨王孙。  
迷却郎归路，萋萋不断根。  

【夜夜曲】  
蕙花空帐不生春，香壁泥红堕网尘。  
微步姗姗灯影里，金屏夜降李夫人。  

【行路难（七首）】  
赠君葡萄之芳醇，琼瑰玉佩之锵鸣，  
昆吾鹿卢之宝剑，空桑龙门之瑟琴。  
红颜晖晖不长盛，流光欺人忽西沉。  
愿君和乐兮欣欣，听我再歌行路吟。  
不见陆机华亭上，寥寥鹤唳讵可闻。  
朝愁不能驱，暮愁不可处。  
中区何狭隘，乘云汗漫瑶之圃。  
爰从王母访井公，复约元君谒东父。  
灵桃花开银露台，玉文枣熟青琳宇。  
我愿于焉此中息，锡以遐年永终古。  
君不见草木荣复凋，青青摧折风霜朝。  
人生寓一世，何异石火飞流焱。  
贵贱寿夭百千殊，死者前后孰可逃？  
当年称意即可乐，烹羊炰羔召同僚。  
莫令闲虑损汝神，未老面黧毛发焦。  
冈头松柏多高坟，声誉俱逐尘壤消。  
令人及此志沈菀，上堂鼓瑟歌诗谣。  
门前十字街，车轮马脚不可遮。  
驰名逐势死不畏，赤手生拔鲸鱼牙。  
得之未足为身荣，败者颠倒纷若麻。  
嗟予无能守命分，乐取意适不愿奢。  
诸君惘惘胡不思，来日苦少去日多。  
丈夫阖棺事始定，何用无益长怨嗟。  
秦女卷衣咸阳宫，兰烟桂霰茱萸芳。  
泥金烂烂辉五彩，新衣新赐苏合房。  
朝拥群仙行，羲和御车驾。  
飞龙莫从天女游，月中吹笙凤鸣空。  
君恩恐移今已衰，羞将泪滴红芙蓉。  
宁作蓬池并翼鸟，飞飞到死成匹双。  
蹙蹙靡所骋，出自城北门。  
顾瞻荒丘中，郁郁蹲石麟。  
石阙字漫漫，不知何代贵者坟。  
形骸已灭魑魅迹，物化尽为狐兔尘。  
吁嗟汉家陵阙荒无主，青山落日秦川下。  
犹闻樗里有智人，天子之宫夹其墓。  
今日休论智与愚，昔人意气复何如。  
愿借飘飖丹凤舄，与子炼形入云墟。  
庭前芳树花参差，岁岁争新满旧枝。  
开白开红接芳叶，撩乱二月三月时。  
昔日美人颜似花，看花暮去朝复来。  
红夹罗襦泫香露，青天白日春风吹。  
而今零落少颜色，见花惋惋含悲思。  
百年何人得长好，叹息谓君君不知。  
君不见流水泯泯去不还，日月搅搅曾无闲。  
人生长苦死催促，富贵早来开我颜。  
饮酒饮不多，直爱美人扬美歌。  
即今受乐亦已晚，过眼百年能几何。  

【和李长吉马诗（五首）】  
神骏知无匹，骁腾绝域来。  
流沙一丈雪，夜拂白龙堆。  
天子飞黄马，牵来赐近臣。  
玉阶新雨过，风衮落花尘。  
内厩玉花骢，斑斑喷肉鬃。  
奚官新浴罢，沙苑踏春风。  
佛郎通上国，万里进龙媒。  
晓日开阊阖，虹光射玉台。  
天马谁能驭，和鸾驾紫微。  
年年清暑去，霹雳逐龙飞。  

【绝句（四首）】  
高桃花发江林里，蝶弄莺衔四散飞。  
便开金盏留连看，莫放青春造次归。  
可惜清明雨也晴，好春须看水东亭。  
桃花如马斑斑色，杨柳藏鸦树树青。  
芣苡新生盖池面，辛夷高开满上头。  
生憎雨恶兼风恶，转益朝愁复暮愁。  
雨多二月连正月，草没南园与北园。  
一向无情花片片，百般如怨鸟言言。  

【无题和袁子英】  
紫殿长杨满路尘，骊山荒草没麒麟。  
伶玄作传追飞燕，李白歌辞忤太真。  
舞袖夜虚金掌月，香囊魂坠紫丝茵。  
可怜倾国倾城曲，一度秋风一怆神。  

【寄青龙瞿慧夫博士】  
醉眠亭上追游日，为惜高情对物华。  
草港斗飞花鸭雨，竹沙深映白鹇罝。  
丛丛山影侵云直，一一人家落路斜。  
近报风流多述作，门生若个是侯巴？  

【送卢公武应召北上】  
前朝图史已全收，诏起丘园重纂修。  
用夏变夷遵礼乐，大书特笔法《春秋。  
金台墨泻朝挥洒，银烛花消夜校雠。  
进卷内廷承顾问，鹄袍端立殿西头。  

【城南草堂与顾仲瑛夜话】  
花发草堂风雨春，青灯剪韭话情亲。  
乱离隔世今何夕，生死论交竟几人。  
城郭是非华表鹤，蓬莱清浅海中尘。  
三千宾客冯欢在，莫怪悲歌抚剑频。  

【和顾子达见寄】  
江上去年来辟寇，无家归路转凄迷。  
桃花柳絮当三月，瘴雨蛮烟似五溪。  
直见荒台麋鹿走，可怜无树凤凰栖。  
读书支子桥边宅，瓦砾伤心暗蒺藜。  

【水阁书事寄郑明斋】  
方桥匼匝小如亭，山色倾江滃々青。  
雨里芭蕉怜画扇，花间鹦鹉惜金屏。  
谁传鸿宝中篇术，自写《黄庭外景经。  
练水东头三十里，何人识得伍乔星？  

【拟杜陵秋兴（四首）】  
（铁厓曰：“人呼老郭为五十六，以其长于七言八句也。”）  
海门八月雨清霜，可怪残雷未肯藏。  
虹蜺断江将雨映，鴐鹅背日与风翔。  
罗含自老黄华宅，裴度重来绿野堂。  
衰暮闭门怀故旧，岂因吹笛满山阳。  
巍巍北斗夜阑干，盛世无忧行路难。  
转粟帆樯辽海阔，舞阶干羽安。  
黄河正道流应复，白月空江卧独看。  
愿借双飞珠树鹤，清游一接凤池翰。  
江上青山接甬东，离离禾黍馆娃宫。  
芙蓉旧苑长洲里，麋鹿荒台落照中。  
银海雁飞沉夜月，金茎露冷濯秋空。  
可怜萧瑟江关暮，词客哀吟思不穷。  
落日江南发棹歌，楚王宫庙郁嵯峨。  
雨经巫峡朝云湿，木落洞庭秋水多。  
璧月银河空复在，玉箫金管奈愁何。  
只今文藻悲迁客，何处波涛吊汨罗。  

【桓王墓】  
客行古城下，下有桓王墓。  
古城多秋草，牛羊下来暮。  

【湘弦曲】  
竹啼非染露，山眩乃疑云。  
灵瑟传神语，休令帝子闻。  

【漫兴（九首）】  
瞿卢袁陆思清警，要我题诗来鹤亭。  
月下吹笙看舞影，竹中移栅护霜翎。  
广平梅词吐清婉，惠连《雪赋映婵娟。  
况有文章兼二美，吕家亭子得无传。  
白云满地如白石，明月窥江来近人。  
最忆荥阳好兄弟，著霜柿叶写诗新。  
淮泗大水断禾黍，闻道居人巢树头。  
汉武曾闻歌瓠子，老翁更拟赋黄楼。  
城南市中有楚客，醉卧高楼看月生。  
两儿共扶不肯下，紫箫吹度到天明。  
侧闻朝家置史馆，须得班马出群材。  
揭公已老欧阳死，近者何堪为总裁。  
北山一士禅宗秀，烂熳交情只忆渠。  
每与王郎传诅楚，不同怀素学狂书。  
永嘉为儒有陈子，更思文雅得曹髯。  
麟趾凤毛不复见，龙文虎脊有谁兼。  
江上十月风日好，小桃欲开春可怜。  
绝胜龙沙三尺雪，雕弓射雁拂庐前。  
袁训导华一十六首  

【完颜巾歌】  
完颜巾，金粟道人所制，寄铁厓先生。先生赋长歌以谢，率余同作。  
混同江流长白东，完颜虎踞金源雄。  
身如长松马如阜，蹴踏黄龙城阙空。  
鸳鸯泺上鴐鹅雪，春水秋山事游猎。  
黄河清后圣人生，一代衣冠烟雾灭。  
璊玉龙环四带巾，柘袍吐鹘装麒麟。  
锦房芍药大于斗，骅骝坐拥真天人。  
传自中原文献家，全胜白氎小乌纱。  
金粟道人鬓已秃，挟以双环归铁厓。  
铁厓先生貌如玉，绣缕盘花簇朱襮。  
鹧鸪小管沸筝琶，春流银瓮葡萄绿。  
日日倒载高阳池，落花飘飖风满衣。  
九峰女儿拍手笑，月中踏歌歌大堤。  
先生醉笔蛟龙走，报以长歌意殊厚。  
脱巾花底一掀髯，笑倩柳枝来漉酒。  
（按《金史，上京路，即海古之地，金之旧土。国言“金”曰“按出虎”，以按出虎水源于此，故名金源。太祖军宁江，驻高阜，撒改仰见太祖体如乔松，所乘马如冈阜。）  

【寿宁庵夜宿】  
偶成绰山游，西风吹落日。  
大田登禾黍，高林收枣栗。  
仰羡松柏姿，俯惭蒲柳质。  
石县王果崖，花雨维摩室。  
白雪浮茗瓯，缥囊散书帙。  
抚事困诛求，拯时乏经术。  
纷争若蝼蚁，相持如蚌鹬。  
可怜鸱吓鼠，何异裈处虱。  
郊居便樵苏，野服忘巾栉。  
独乐五亩园，素封千树橘。  
被酌坐逃禅，铭墓亲操笔。  
梦幻前后身，道悟中边蜜。  
剧谈更抵掌，展席成促膝。  
煌煌斗回杓，耿耿月离毕。  
水声远澎湃，竹影互蒙密。  
清坐不知疲，东方启明出。  

【客海津送郭秀才南回（三首）】  
百丈牵船上御河，客中送子奈愁何。  
柁楼晚饭鲂鱼美，细雨微风水不波。  
草低沙软见牛羊，烟雾苍茫落日黄。  
燕女如花不相识，笑倾马潼劝人尝。  
海雾昏昏水拍天，马牛遗矢满平川。  
翻思五月江南道，万木清阴叫杜鹃。  

【纪行歌送陈广文】  
陈广文，  
短而精悍才且俊，垂老远之新喻任。  
中流扬舲张大帆，窄帽霜华照秋鬓。  
我别楚乡今十年，梦想江山动游兴。  
忆昨经览初，看山数去程。  
泊舟娄江口，坐待南风兴。  
长年三老椎大鼓，酾酒割牲祈降灵。  
须臾挂席入扬子，东望淮沙海门紫。  
鲸鱼吹浪波冥冥，不觉狼山去如驶。  
舟行三日数百里，忽见金焦屹相峙。  
铁瓮城颓壁垒荒，百战英雄嗟已矣。  
晓行朱金沙，暮泊石头城。  
不闻商女歌《玉树，黄芦苦竹生秋声。  
复溯长风沙，还经敷浅原。  
落帆彭蠡渚，遥见香炉烟。  
却忆仪真不数日，行尽长江十三驿。  
番湖雨晴冰鉴开，白石青林映行色。  
始离墟落见城市，高阁巍巍对山起。  
摩娑铁柱吊旌阳，俯仰清风怀孺子。  
三洲木落秋雨霜，閤皂玉笥青天双。  
烟花万井照丹碧，石城百丈围清江。  
范夫子，清江生。  
视草登紫阁，看花游玉京。  
子今往彼，我歌纪行。  
范公虽仙典刑在，山川草木皆知名。  
醉歌击珊瑚，君毋忧问途。  
安得成宽辈，写作长江图。  

【无题拟李商隐（四首）】  
玉树参差障羽幢，旧愁如水漫春江。  
葳蕤锁合收银钥，窈窕楼空闭绮窗。  
軃凤横钗终作对，舞鸾窥镜始成双。  
绣屏倦倚看红豆，满眼相思意未降。  
环佩珊珊下汉皋，琼楼风度郁轮袍。  
琴心寄调传孤凤，华意留情属小桃。  
金粟柱移筝上雁，玉莲杯举掌中醪。  
乘鸾一去无消息，肠断神山梦寐劳。  
燕语铜楼淑景移，镜台香冷玉蟠螭。  
书传王母三青鸟，针度天孙五彩丝。  
江浦见莲须觅藕，石枰寻子未围棋。  
独怜鹦鹉知人意，故傍银筝索荔枝。  
裙曳湘罗动曲尘，雀叉小佩玉麒麟。  
紫箫偷按云中曲，彩笔慵传镜里真。  
蝶粉腻花金作缕，雁沙回雪翠为茵。  
若兰锦字多华丽，未减风流赋洛神。  

【忆昨（二首）】  
交友如云海内多，岂因谤讪竟蹉跎。  
未思张翰莼鲈帟，俄动田横《薤露歌。  
万卷空留遗一子，千金用尽买双娥。  
柳州东畔无情月，还照芙蓉蘸碧波。  
涌金门外昔曾游，落日凄凉燕子楼。  
红粉不随黄土化，清歌还为彩云留。  
愁褰帘幕鸡声晓，梦隔湖江雁影秋。  
泪落神山一抔土，忍将麦饭洒松楸。  

【广陵杂兴（三首）】  
十年不到广陵城，依旧琼芳弄晚晴。  
绣被土砖于阗寺，宝装刀剑镇南营。  
楼飘箫鼓云中响，地接烟花日外明。  
小杜风流今寂寞，谁携红袖按新声？  
长江天险隔南徐，千古英雄恨有余。  
《玉树歌残龙虎地，锦帆船下斗牛墟。  
柳迷竹浦寒鸦聚，水漫雷塘野老渔。  
欲吊文章贤太守，山堂零落昔年书。  
参差吹作凤皇鸣，廿四桥头璧月明。  
不把琼芳祠后土，还持彩笔赋芜城。  
小楼窈窕低金缕，别馆蒲桃下玉罂。  
醉写乌丝遗所爱，风流仿佛记三生。  

【夜坐】  
泽国秋高木叶稀，穷途倦客尚絺衣。  
梦携儿女情如昨，兴托丝萝念已非。  
何处蛩螀催纺绩，谁家灯火候柴扉。  
可怜骨肉凋零尽，矫首西风把泪挥。  
秦教谕约四首  

【吊吴桓王墓】  
吴王城外桓王墓，秋树连云棘树低。  
宝气已随金雁化，磷光还照赤乌栖。  
三分割据嗟何及，一代英雄孰与齐。  
下马荒丘酹卮酒，不堪风雨晚凄迷。  

【送殷孝章之咸阳教谕】  
西上长安跋涉劳，三千里外朔风号。  
地连渭水秦川近，山接终南泰华高。  
故国总消龙虎气，断碑犹打骆驼膏。  
一官莫笑儒林选，曾捧琅函觐赭袍。  

【田家杂兴】  
猗猗鲁桑条，籊々湘竹竿。  
并舍掩映之，客来相与看。  
薄暮墟囿中，清宴有遗欢。  
弋凫未用罝，烹鲤且登柈。  
灵河素魄流，斗柄长阑干。  
明朝还醉醒，毋辞共盘桓。  
晨兴垅亩上，独行嗟踽踽。  
秋气日澄肃，户牖足高致。  
网虫念团扇，箧笥那复试。  
离兽薮泽深，冥鸿霜露至。  
畋游在农隙，犒乐慎终始。  
咄哉区区心，践禽讵云美。  
瞿教谕智二首  

【廉夫自沧江过顾仲瑛桃源作诗以寄并柬玉山】  
老铁仙人海上来，海云长日护楼台。  
玉箫彩凤时时下，黄鹤珠帘面面开。  
不逐蟾娥归月府，却从花使过蓬莱。  
晚棹不迷重去路，一湾流水即天台。  

【柬熊松云】  
西冈无奈景纯何，陶写新诗日渐多。  
宜似兰苕飞翡翠，每嗟荆棘长铜驼。  
日曛山崦收黄雾，秋入江风动白波。  
复忆松云老文学，醉乘箫凤肯相过。  
陆仁三首  

【城上乌者取晋叔向城上有乌齐师其遁之谓而作也汉桓帝时则有其谣迨梁刘孝威吴均辈比有作焉然各有托而不及此意予方感悼其事因补其义而赋云】  
城上乌，群相呼。群相呼，护其雏。  
公侯干城民父母，官军见贼莫遁逃。  
城中之民势亦孤，安得千金觅壮夫。  
城上乌，乌有翮。  
东西引雏飞格格，胡为群来尽红帕。  
驱民登城要相杀，乌啼城头头亦白。  

【题金陵】  
丽正门当天阙高，景阳台下草萧萧。  
江围大地蟠三楚，石偃孤城见六朝。  
落日不将遗恨去，秋风能使旅魂消。  
忘情只有龙河柳，烟雨年年换旧条。  

【桓王墓】  
城南盗发桓王墓，遗物书年见赤乌。  
群酗扬兵俱叛汉，弟兄汗马竟开吴。  
但思密隧藏弓剑，宁谓阴房出兔狐。  
英气如生风满树，莙蒿凄怆不能无。  
马麐一首  

【古塘秋月】  
钱塘东去海潮生，吴浦东来舟自横。  
十里金波秋浩荡，流光直到阖闾城。  
吕布衣诚三首  

【洪武庚申夏四月登玉山顶时雅上人适迁华藏于塔院历览终日而返是夕宿友人家灯前闻雨援笔有赋】  
晓出城西门，荡漾官河艇。  
朝光散晴旭，露气拥高迥。  
潮上洲渚没，棹发六飞骋。  
前岑献奇状，心目快引领。  
青山如故人，登涉在俄顷。  
嗟哉二三子，怜我足力逞。  
舍舟入苍翠，一径林木静。  
阴藓护危栈，古藤落眢井。  
映带列桧杉，青黄熟梅杏。  
古师安禅处，神物伏精猛。  
山灵诡异工，幻迹一扫屏。  
孤塔灰劫余，傲兀立峰顶。  
后岩古华藏，稍复毗卢境。  
泛观盛衰际，何物得修永。  
道人出迎客，一笑具羞茗。  
清谈竟终日，毛骨洒然冷。  
群鸟亦知还，微阳下西岭。  
遄归弗成寐，张灯酌南癭。  
急雨何方来，清声杂蛙黾。  
鄙言讵成章，聊假管城颖。  

【巨浸诗】  
（洪武庚午秋七月初吉，海风自东北来，拔木扬沙，倒海排山，堆阜高陵皆为漂没。戊午岁秋七月四日，亦尝罹此，盖大鱼入城之兆也。今兹震荡，势复过之，三洲一千七百家皆葬鱼腹。呜呼！上天号令，岂有常乎？可不慎欤！可不畏欤！）  
庚午七月之初吉，断虹挟雨蔽西日。  
石尤声撼天为昏，飓母驱车走沙石。  
鲸跳鲲掷地轴翻，阳烁阴凝鬼神泣。  
银涛驾空山岳摧，转眼奔流浸扉壁。  
三江弥漫灭无口，孤城漭漭天一碧。  
衰年疲薾动兢畏，变貌斋心戒夕惕。  
忆昔前年大鱼入，三洲漂荡海水立。  
近者侧闻复罹此，海湾流尸头濈々。  
岸塌沙沉绝往来，塍断瀼深苗不实。  
呜呼！  
上天震怒岂无由，谁其尸之复谁诘？  

【祭刘龙洲先生墓】  
黄鹤矶头风雨秋，中原一望使人愁。  
群臣谁决和戎议，九庙犹衔误国羞。  
慷慨鲁连宁入海，凄凉王粲重登楼。  
荒冈四尺先生墓，再拜酹之双玉舟。  
郯府掾韶二十一首  

【春寒（二首）】  
十日春寒早闭门，风风雨雨怕黄昏。  
小斋坐对黄金鸭，寂寞沉香火自温。  
春寒时节病头风，惆怅年华逝水同。  
世事总如春梦里，雨声浑在杏花中。  

【题赵魏公画】  
汉家宫阙尽蒿莱，烟雨苍茫护石苔。  
惟有金河旧时雁，年年秋色过江来。  

【次韵陆友仁吴中览古】  
赤阑桥下记停桡，细雨菰蒲响暮潮。  
说与行人莫回首，故宫烟柳正萧萧。  

【龙门山中即事】  
雷雨过厓惊落湍，空林白昼忽生寒。  
阴阴草阁开尊坐，细细山云卷幔看。  
落日樵声经木末，青天鸟道挂帘端。  
亦知吏隐非吾事，直欲从兹赋《考槃。  

【送丁彦祥入京兼呈危太朴应奉】  
画角城头乌乱啼，客行秋日思凄凄。  
黄河一水青天上，□岭诸山大漠西。  
饮马窟深沙草浅，射雕风急暮云低。  
经时不见危供奉，想候都门踏雪泥。  

【寄范叔豹】  
江路霜寒木叶凋，忆君何处思迢迢。  
长年旅食同秋雁，故里风烟隔莫潮。  
甚欲寄书酬远别，绝怜把烛待清宵。  
双溪月色凉如水，谁采琼芳慰寂寥。  

【次韵聂茂宣见贻就柬陆伯渊】  
扬雄宅里曾相识，甫里祠前会面时。  
白日过门应问字，青春别墅只围棋。  
隔溪水涨桃花屋，深巷鸡鸣桑树枝。  
甚欲相从二三子，篝灯细雨共谈诗。  

【虎丘】  
春草青青绕阖庐，山深石径转崎岖。  
空闻落日腾金虎，无复三泉掞玉凫。  
陆羽井深春雨歇，生公石在白云孤。  
伤心莫问鱼肠剑，怨逐秋声上辘轳。  

【过女儿浦】  
浦口寒烟生白波，薲花风急棹舟过。  
人家一路青山下，只有秋田落雁多。  

【倪元镇画】  
玄馆夏初度，青林暑气中。  
开轩对流水，坐石待薰风。  
花落葛巾侧，鸟鸣山几空。  
经锄者谁子，散发奏丝桐？  

【题胡廷厓画】  
仙馆空青里，春船罨画中。  
沤波千丈雪，渔笛一丝风。  

【题倪元镇画（二首）】  
断霭生春树，微茫隔远汀。  
梁溪新月上，照见惠山青。  
高江新水生，微月流云度。  
美人胡不知，相思隔春树。  

【送地理刘汉章】  
刘也东瓯士，能探郭璞书。  
曰阴曰阳处，某水某丘余。  
坏隧飞金雁，阴房葬玉鱼。  
荒唐千古事，吾欲问何如。  

【衡门书事（二首）】  
风雨衡茅深复深，朝来隐几独长吟。  
正怜静里耽诗癖，忽喜门前有足音。  
爨下焦桐弹《别鹤，箧中茧纸写来禽。  
南山千古悠然意，惆怅何人识此心。  
门巷青苔积雨深，林华落尽一莺吟。  
高情不鼓南薰调，长日只闻流水音。  
涧底青丝牵弱荇，窗前碧色护来禽。  
莫嫌身外求名远，自是幽居惬素心。  

【题女真猎骑图（二首）】  
白草原头闻雁声，黄沙碛里马蹄轻。  
举头忽见边城月，倒著丝鞭不肯行。  
塞上秋鹰白雪飞，溅溅生血洒毛衣。  
日斜却过轮台下，争看红妆猎骑归。  

【梧桐士女】  
厌厌微步出深宫，露湿红绡怯晚风。  
争信长门今夜月，肯分清影照梧桐。  

【望潮曲】  
夕风白波，红树摇绿烟。  
行人望潮水，心与沧溟连。  
榑桑东来三万里，晓看浴日重渊底。  
乃知碧海与天通，只隔银河一丝水。  
美人住在东海头，身轻嫁与千户侯。  
频年转粟直沽口，樯头夜夜望牵牛。  

【题宋氏绿野庄】  
暮泊兰陵郡，朝过绿野庄。  
飞华渡江阔，垂柳荫门长。  
扫地春阴合，梳头荷气凉。  
几时重著履，来此咏沧浪。  
邾进士经六首  

【娄东述怀寄示龙门上人玉山居士】  
寂寞娄东寺，经过岁暮时。  
后凋霜柏古，乱点石苔滋。  
方外尊吾友，龙门得老琦。  
十年今几遇，早岁故相知。  
震泽三江入，虹桥五色垂。  
水西春酒熟，花下晚尊移。  
联句应题竹，留餐更折葵。  
那知俱是客，各以业为师。  
莲社招呼费，茅堂出处卑。  
也驰支遁马，而向习家池。  
何物讥臣朔，如人舞怪逵。  
遂令兄弟急，岂但友生疑。  
落落情偏好，悠悠事莫期。  
参商天上路，萍梗海之涯。  
向忆身犹白，前修道不缁。  
君攀狮子座，我把桂花枝。  
吴子非无学，周胥亦有为。  
龙泉终再合，豹管未容窥。  
泥滑双扶屐，灯明共弈棋。  
笑言方款合，交谊更坚持。  
好客囊羞涩，捐人佩陆离。  
初筵俄列豆，屡舞竟扬觯。  
醉揖都轻别，醒吟每重思。  
优哉聊复尔，舍此欲何之。  
伐木鸣幽鸟，椷筒寄阿谁。  
玉山投美璞，珠水照摩尼。  
为说饶清事，从游尽白眉。  
载观名胜集，多是故人诗。  
自笑如张翰，何烦识项斯。  
江帆风去逆，林馆雨留迟。  
紫研玄香润，纹窗棐几宜。  
翔鸾开粉纸，直发引乌丝。  
燕坐书成癖，穷探字识奇。  
雄文《毛颖传，小隶《武梁祠。  
韩柳文章在，云龙上下随。  
两家才并立，千喙语难追。  
小子真狂简，前贤讵点嗤。  
百金宁取直，三绝且闻痴。  
漫与非神品，居然奉令仪。  
异时倾孔盖，八字读曹碑。  
回首高飞隼，行歌倒接夌。  
剡溪归尽兴，泌水乐忘饥。  
野阁延疏广，韦编拾散遗。  
儒冠傲轩冕，农耒力菑畬。  
明月怀人远，长林鼓瑟悲。  
平常要久契，翻覆讶群儿。  
愿把平生意，毋求小有疵。  
矢心同白水，披腹献丹墀。  
把袂寒潮上，还家夜雪吹。  
上人逢顾恺，冯谢拙言词。  

【为张藻仲题高文璧画抱琴图】  
（至正乙巳岁，二月未尽三日，藻仲张君宣奉青衣相君命，载酒访予华亭，以三月始禁酤，乃留纵饮。上巳日，抵予草堂，过高文璧。翌日，高君写《抱琴图以赠藻仲，予为赋诗。）  
听鹤亭前春澹沱，宿雨犹含百花妥。  
已愁三月酒船空，宣也抱琴能觅我。  
为言来自青衣洞，载得官醪满书舸。  
青衣仙人期远游，紫鸾将车尚虚左。  
老夫久矣厌刍豢，从之欲乞丹砂颗。  
孰云仙佩不可攀，洞天芒芒云久锁。  
只缘酤禁日以迫，尔尊我罍视犹夥。  
便须秉烛夜相继，过此将无生酒祸。  
老夫自适无何乡，故不饮醇今亦颇。  
阮宣杖头每独挂，陶令纱巾不曾裹。  
三泖平分碧玉壶，九峰半落芙蓉朵。  
从人拍手笑醉翁，写入新图无不可。  
胡为高璧忘吾形，只画张宣遗么麽。  
宣也亦复颀而瘠，画作修髯知则那。  
想当下笔天机精，梦蝶轩中盘礴裸。  
不画邻瓮吏部縳，不图醉锸刘伶荷。  
为写抱琴山水间，意者于吾犹未果。  
璧也山林同此情，自惜老夫身懒惰。  
宣乎岂是王门伶，聊复尘中客裾拕。  
朱弦清庙尔当荐，金马朝登夕青琐。  
百年礼乐崩且坏，谁其兴诸悲皃轲。  
钟期伯牙宁后遭，余子眼中螟与蠃。  
高君宿昔号酒狂，过肆相牵倾白堕。  
自经丧乱赖酒活，今则禁之何倮。  
便携张生入山去，石上弹琴松下坐。  
松肪酿熟中山醪，商颜采芝当蔬蓏。  
生不我留呼酒查，望入云汉星侈哆。  
莫过牵牛谈世事，但恐笑人如鳖跛。  
吾嗟高君真不凡，游戏丹青出兵火。  
后天有约醉寻真，可能同鼓蓬莱柁。  

【营海轩诗】  
兵后澄江失敝庐，何曾奏策似隋初。  
丈人旧忆河间渚，营海新题泖上居。  
翏渎山横遗战垒，松江水近足羹鱼。  
惯闻地与潮声转，时见龙将雨气嘘。  
槎路不通星是客，桑田频改日愁予。  
螺舟莫厌过从数，我亦羁穷欲著书。  

【题唐伯刚贯月轩】  
使君文采欻翩翩，投檄归来志浩然。  
新构凤麟洲上屋，恰如书画米家船。  
干将破壁龙俱化，脉望飞空蠹亦仙。  
更试囊中五色笔，桂花香露洒银笺。  

【络纬】  
牵牛风露满篱根，淡月疏星夜未分。  
灯下有人抛锦字，机丝零乱不成文。  

【方寸铁赠朱伯盛】  
朱君手持方寸铁，橅印能工汉篆文。  
并剪分江龙喷月，昆刀切玉凤窥云。  
他年金马须承诏，此日雕虫试策勋。  
老我八分方漫写，诗成亦足张吾军。  
易征士恒一十六首  

【清明约友游昆山（二十四韵）】  
是日期而至者五人，不期而至者一人，期而不至者二人，袁校书子英、余道士复初。实洪武十五年壬戌闰二月十六日。  
老逢节序感流年，聊复追游愧昔贤。  
政以渐当修禊日，也宜仍咏舞雩天。  
人时并值良难继，童冠相随亦足怜。  
耐可襟怀重吊古，何烦羽翼远游仙。  
寺因效祐称题胜，境出关荆点染玄。  
尘世流光嗟百五，浮图幻界诧三千。  
海门翠割蓬莱股，地轴苍擎太华颠。  
危石堕云争一发，瘦筇削玉过双肩。  
行厨傍午开僧阁，啼鸟留春近客筵。  
载酒犹问字，挂巾萧散类逃禅。  
寓形宇宙何今昔，知己朋游孰后先。  
道士步虚辞折简，校书写韵摭遗编。  
采芳未许芝同茹，结佩空期璧共连。  
谷应雄谈惊鹤梦，潭惊长啸起龙眠。  
青山若与斯文契，白日宁于我辈延。  
造次雪盈明镜里，等闲霞散落花前。  
巨灵忽负鳌头矗，旧鬼潜悲马鬛迁。  
碑蚀文章苔浸渍，偶迷翁仲草芊绵。  
乌鸢蝼蚁俱成累，钟鼎山林各自便。  
万井村墟空杼轴，半楼风月尚秋千。  
杂英疏薄无多好，新柳纤柔有底妍。  
略见愁随身外遣，谩凭句就醉中联。  
乘时物色从教在，即事风光岂偶然。  
蹑霡归来清不寐，筠窗细写白云篇。  

【题钱思复曲江草堂】  
浣花寂寞钟山远，今见风流在曲江。  
八十仪刑今有几，三千辞赋总无双。  
屋头秋老凌霜树，竹下春闲听雨窗。  
好向两村寻旧隐，月轮峰下涧飞泷。  

【挽吴孟思】  
学古得名谁与齐，白头南国尚凄凄。  
漆书已负成蝌蚪，石鼓空传出宝鸡。  
半夜旅魂山塔静，百年春梦□□低。  
湖山怪尔归何晚，直待花残杜宇啼。  

【鹿城隐居（卢熊所居）】  
避俗庞公隐鹿门，鹿城静亦绝尘喧。  
钓缘水北菰蒲渚，窗俯江南桑柘村。  
书蠹字残翻汗简，石鱼铭古刻洼尊。  
地偏舟楫稀来往，独有烟潮到岸痕。  

【遣兴】  
生也无涯信有涯，幽情谩自惜芳华。  
每怜修洁听诗鹤，难遣低斜篆壁蜗。  
境熟不疑身是妄，虑澄始觉梦成赊。  
晚晴看遍江头水，流尽西林一片霞。  

【次沈生江村韵】  
一径渔樵外，孤亭水树间。  
池春芳草合，庭午落花闲。  
僧为征诗至，儿因贳酒还。  
卷帘看野色，微日下柴关。  

【钱塘筑城过西湖述怀二首（乙亥八月）】  
人间秋色易萧条，湖上风光更寂寥。  
龙井阴时应有剑，凤台空后不闻箫。  
修眉愁澹初三月，画舫歌残第六桥。  
坐看两峰千古并，蓬莱几见海尘漂？  
人民城郭是耶非，几度徘徊有所思。  
雷火已焚杨琏塔，劫灰又见汉家池。  
岳王墓下石如马，伍相祠前云若旗。  
物色由来关气象，尽抛金甲定何时。  

【中秋对月（三首。丁未）】  
一览清厓万里过，百年秋兴此时多。  
鲛童袂薄遗珠泪，织女机寒湿凤梭。  
鹤语不知人是否，乌啼数问夜如何。  
江湖莫动鱼龙寂，应有凄凉及钓蓑。  
耿耿孤光海上流，几家空想大刀头。  
欲探蟾兔应无迹，始信山河总是愁。  
白露丹枫寒自化，清霜白骨烂谁收。  
此身若有双凫舄，不向人间叹九州。  
冰壶出水净无波，不著漂漂一苇过。  
鼓角声沈知夜寂，梧桐叶尽觉秋多。  
年侵容鬓烦霜雪，凉到衣裳惜芰荷。  
只恐桂花零落尽，空留清影自婆娑。  

【晓过黄山书所见】  
海门日出破江昏，潮入中流砥柱分。  
白石不消千古雪，乱鸥忽起半沙云。  
香粳红粟来吴饷，犀甲戈船到水军。  
最是黄山风水阔，莫教吹笛恼龙君。  

【睡起】  
睡起唤茶犹未醒，强将物色与诗裁。  
杨花易遣为萍去，春梦难冯化蝶来。  
草信无名生自得，鹭知有性立还猜。  
出门一笑忘情景，濯足清江坐碧苔。  

【游上方小酌僧舍】  
上方气压湖山胜，老我登临思惘然。  
一鸟影沉秋水外，千峰势断夕阳前。  
清尊白发酬今日，画舫朱帘记昔年。  
独倚危阑重吊古，荒台樵唱起苍烟。  

【述怀（时年八十二）】  
雁信无冯蝶梦讹，寥寥空望远人过。  
家如明月圆时少，肠似游丝断处多。  
垂白不禁青镜在，落红其奈绿阴何。  
百年岁月今如许，谁遣流光逐逝波。  

【庐州武昌二邸失守由太仓蹈海之燕感赋（时至正乙未。元称诸王皆曰太子）】  
两宫旄钺何其盛，来自庐州共武昌。  
广甸白云飞渺渺，大江黄鹤去茫茫。  
灵妃旋旆神灯见，龙女吹笙水殿凉。  
八月滦河回象驾，愿劳太子奏多方。  
东南六月多炎暑，远道胡为太子来。  
宫旆拂云何地出，楼船入海几时回。  
沧溟渤海鱼龙混，锦里江山草木哀。  
田野布衣空有赋，莫凭徐市问蓬莱。  
偶吏目桓七首  

【赴夷陵】  
迢迢上夷陵，意促日易暝。  
乱石劖马蹄，丛棘罥衣领。  
登山若攀天，度壑如赴井。  
抚膺欲呕心，喘息屡延颈。  
但逢过虎迹，敻绝行人影。  
顾兹客怀恶，况乃道里永。  
毫素难具陈，聊以述短咏。  

【题唐人马图】  
内厩多龙马，奚官晚更调。  
独矜红叱拨，老气压天骄。  

【次永州】  
迢递南征日，边陲路转赊。  
零陵还属楚，湖口只如巴。  
送舍应防虎，居人解捕蛇。  
九疑遥在望，稽首问重华。  

【岁暮】  
忽忽岁云暮，朔风吹客衣。  
却因乡井近，转觉信音稀。  
山响鼪鼯啸，江空鹤鹳飞。  
百年浑潦倒，底事未能归。  

【送徐德源回横州】  
萧萧鞍马驻江滨，回首秋风益损神。  
自念未归他郡客，更禁相送故乡人。  
羁愁太剧难分袂，老泪无多易满巾。  
归向南溟有双鲤，寄书还肯问垂纶。  

【为沈趣庵题画】  
溪山深处野人居，小小帘栊草阁虚。  
洒面松风吹梦醒，凌霄花落半床书。  

【怀友次陈石泉韵】  
枫林叶赤露华浓，来往晴沙一径通。  
遥望美人秋水隔，摐花吹老楚江风。  
盛公子彧九首  

【和春愁曲】  
鹅黄柳枝扑轻雨，袅断新愁千万缕。  
菱花倦拂琐窗间，吹得瑶笙杂莺语。  
下床不受春风扶，伤春击碎青珊瑚。  
香消玉散绣针涩，闲开五色双氍毹。  
离恨难禁情未惬，那肯将心托红叶。  
翠帷深护曲阑花，羞杀东家白蝴蝶。  

【禽言】  
泥滑滑，江南路，雨雨风风怕春暮。  
郎行三月未还家，妾心还似郎心苦。  
泥滑滑，妾难行，闲阶独步青苔生。  
阶前雨歇樱桃发，白日须明照罗袜。  
只今世路滑如泥，郎行善保千金躯。  

【耙盐词】  
（洪武庚戌春，吴中盐涌贵，农家多于水际取水煎之。余因感民生之勤苦者，虽有凶歉，亦不至尘鱼其甑釜也。彼惰其四肢而坐待饥馁者，诚有间矣。故作此诗，以美农之有余力，又以叹有司之不便于民。观风化者，庶几或有采焉。）  
朝耙滩上泥，暮煮釜中雪。  
妾身煮盐不辞苦，恐郎耙泥筋力竭。  
君不见东家阿娇红粉媚，不识耙锄巧梳髻。  
昨日典金钗，愁杀官盐价高贵。  

【过汉浦塘有感（二首）】  
凉飙生绿浦，鸣橹对青山。  
感旧人何在，伤秋客未还。  
身名难自保，世事故相关。  
谁识桃源路，携家老此间。  
往岁携妻子，小龙江上村。  
主人亲补屋，邻父共开尊。  
一别迷云树，重过掩荜门。  
欲寻题壁字，呜咽不能言。  

【舟次汉浦】  
汉浦扬帆秋水高，青山小朵出林梢。  
浪开日闪江豚背，草乱风翻水鹤巢。  
破产曾无匡国计，辞家徒有故人袍。  
长年三老歌相答，一夜霜华入鬓毛。  

【夜宿顾墓田家】  
夜投顾墓村，霜花吹白门。  
灯寒釜烟灭，船聚溪声喧。  
仆夫悄不寐，老妪泣且言。  
租税急星火，诛求尽鸡豚。  
倾囊叹饥岁，接境愁荒原。  
十室九逃散，如何卖儿孙。  

【春日出南野】  
霜晴白沙堤，水色明春衣。  
肩舆稳如马，花鸭随人飞。  
远碧散霞彩，芳翠开林霏。  
土融麦根动，荠菜连田肥。  
走觅南村翁，鸡黍宜荆扉。  
对酌古柳下，谈笑偶忘归。  

【送何彦文归埬水】  
东海何郎雪满头，新声一曲擅风流。  
酒边苏小西湖路，梦里扬州明月楼。  
片片桃花吹画蒨，行行柳色乱春鸥。  
可怜冠盖皆尘土，莫倚清尊说旧游。  
张逊五首  

【挽盛季文】  
（季文盛公子与余世姻，而契义最相得。洪武甲寅，迁家娄东，而余亦宦游燕冀，遂成契阔，俯仰星霜几二十载。逮壬戌之岁，余客娄上，方欲倾倒旧怀，岂意季文以田役之累，羁于逆旅，竟抱疾而终。摐值炎月，其亲以清冰数斛坚其遗躯，归葬乡里。闻之不胜痛悼，因赋此诗哭之。）  
廿年不见盛公子，竟作修文地下官。  
玉树临风今竟折，冰舟归榇不胜寒。  
灯前散帙无儿读，案上新诗有日看。  
欲吊孤坟烟浪隔，一襟清泪几时干。  

【无题】  
银屏曲曲掩秋尘，何处车声五色麟。  
飞燕曾为掌上舞，崔徽不及卷中真。  
蕙花清露纫成佩，菱带文波绣作茵。  
独倚疏桐无限思，尽冯鸡卜问江神。  
一夜冷风入翠幢，梦魂长是绕湘江。  
香螺脱厣烟生幄，豆寇含胎蝶满窗。  
碧岫台空云雨断，绛河星动女牛双。  
牢愁得似秦城远，几日重围未肯降。  
罘罳凉月午阴移，漠漠重帘怨阿螭。  
竹泫啼红犹染泪，藕分纤碧尚牵丝。  
题封欲寄金条脱，收子休弹玉局棋。  
惆怅章台南畔柳，何人折尽最长枝。  
新水流云满绿皋，画桥微步听黄袍。  
空传解佩酬交甫，只惜能诗似蒨桃。  
柳色障尘侵小扇，荷筒含雨沁香醪。  
蛾眉老去都陈迹，怀古怀春谩自劳。  
申屠修撰衡二首  

【周玄初祈晴诗】  
寥阳之阙天皇居，百灵拱卫群真趋。  
羽人神游尻为舆，招摇御气凌空虚。  
九关洞启光县珠，绿章封奏人间书。  
吴田潦淫三月余，吴淞决防连具区。  
春苗荡溺无遗株，吴民业业忧为鱼。  
上天好生哀冥愚，羽人稽首帝曰俞。  
廓除霾曀开天衢，蛟龙伏藏黑蜧诛。  
有秋芃芃还土腴，人无菜色国有储。  
羽人有道神明俱，手持玄纲旋斗枢。  
紫云为舄丹霞裾，蓬莱清都随所如。  
琳宫载敞虞山隅，为予分驻飙轮车。  

【宫词】  
青琐春间漏点迟，博山香暖翠烟微。  
隔帘谁撼金铃响，知是花间燕子归。  
周征士南老一首  

【咏吴桓王墓】  
城南桓王墓，高冢何穹崇。  
昔为盗所发，冢开宝气空。  
孱然一髫孺，挥棰定江东。  
辟地余千里，义勇日已雄。  
万岁期永藏，谁能锢幽宫。  
英雄昔所在，燕麦摇春风。  
张都水掞四十二首  

【拟古】  
飞构临通衢，户牖结疏绮。  
上有离思妇，日昃停机杼。  
俄而发朱弦，逸响碧云里。  
宛转弄古调，不惜劳纤指。  
借问此何音，云为变古徵。  
岂无往来客，何人为侧耳。  
掩抑因罢弹，泣涕零如雨。  
愿买生黄金，随形铸钟子。  

【乐圃林馆（六首）】  
园池虽市邑，幽僻绝尘缘。  
水活元通港，荷稀不碍船。  
竹阴迷灶药，雨气慢琴弦。  
试检床头稿，新来益几篇。  
结屋浑依水，为扉半是柴。  
雨红花落槛，地碧藓铺阶。  
去住梁间燕，公私水际蛙。  
清游多感慨，浊酒始开怀。  
方池居囿右，幽隐足游观。  
叠石花成岸，涂丹曲作栏。  
鹅游同腕法，鸑舞按琴弹。  
清事无时废，歌成拟《考槃。  
林密帘栊暝，门清树石连。  
合香乘雨霁，压酒及花前。  
嗜古思先辈，伤今话昔年。  
何由清郁抱，春茗瀹林泉。  
境胜惬栖迟，残樽晚更宜。  
主人因苦咏，座客尽能诗。  
令负杯来密，联迟句出奇。  
夕阳在高树，醉首祇低垂。  
登高无俗物，结纳岂恒徒。  
小帧藏云树，昏屏过雨湖。  
书铭临《瘗鹤，弦调寄啼乌。  
苟乐无他志，尘嚣觉异途。  

【送友人之邵武推官】  
遨游京国岁华侵，一命南还雨露深。  
囊里尚存言事稿，床头已尽结交金。  
晚云零落同官况，秋水微茫乱客心。  
到郡总知怀故旧，地遥无雁寄新吟。  

【题赵希远万松金阙图】  
天阙万松中，岧峣皪倚碧空。  
星旋黄道内，日出紫云东。  
翠合彤庭冥，金铺复阁雄。  
风梢天上落，云干雨余虹。  
桥槛栖容鸟，堤沙籍倦骢。  
花明宫媛佩，柳拂羽人弓。  
仙掌凝琼露，宸筵散麝风。  
皋鸣能舞鹤，汀渡可邮鸿。  
逸豫安群庶，流移念两宫。  
斯图重展玩，兴感思无穷。  

【雨窗独酌】  
准拟阳回气候更，而今抑塞转难平。  
一春九十浑风雨，百里桑麻苦战争。  
晓镜鬓如花尽落，午窗梦与鹤同成。  
洗樽独酌幽篁外，挹溜何妨更濯缨。  

【题宫人汲井图】  
燕子归时风满林，碧梧月上思沉沉。  
辘轳声转银床滑，望断君恩似井深。  

【题竹留别张使君】  
雪消江上动春波，久客还家喜若何。  
莫把离觞便倾尽，听君唱彻《竹枝歌。  

【除夕】  
岁事今宵尽，悠悠动所思。  
忽惊为客处，失记离家时。  
药里扶衰弱，诗囊寓别离。  
阿咸能慰意，椒颂酒盈卮。  

【题陈惟允所画山水小帧】  
济南那得似江南，千顷溪山百顷岚。  
三月绿阴桑子落，村村布谷老吴蚕。  

【宿王耕云山庄期衍师不至就题竹上】  
山馆绝尘交，唯容谢公屐。  
洗酌松下泉，题诗涧边石。  
吟僧期不来，掩琴坐岑寂。  
貌此林外影，雨余正凝碧。  

【江馆】  
黄叶孤村径路遥，时来幽客伴萧条。  
一帘林影云生树，满屋江声雨送潮。  
衲子说因征往世，邻翁触事话前朝。  
此乡喜得离喧杂，自分从渔更学樵。  

【对雨】  
住近南塘柳盖扉，凉风送雨薄絺衣。  
檐花暗应邻舂下，沙鸟明随客棹飞。  
蜗篆登床延笔格，燕泥上壁污琴徽。  
苍苔驳石林间路，一月多阴客到稀。  

【董山人来白田为寄高季迪诗赋此赠别】  
江榻云花散复凝，水禽争语即晨兴。  
正当送客南塘路，更拟酬诗北郭朋。  
渚柳风生烟缕缕，渔矶潮落石层层。  
荒村迎送还难免，泯迹山深恨未能。  

【立夏日晚过丁卿草堂】  
江上茅堂柳四垂，又逢旅次过春时。  
雨多苔蚀悬琴壁，水满蛙生洗砚池。  
风浦萧萧帆过疾，烟空漠漠鸟来迟。  
避喧心事何人解，窗下幽篁许独知。  

【次韵高槎轩燕集之作】  
江郊风景颇深幽，偶此拏舟得载游。  
新草路迷谁辨树，旧矶波暖共寻鸥。  
学人渚燕频来往，似客汀云任去留。  
醉里有怀空怅望，淡烟斜日满青丘。  

【听雨】  
履历江湖鬓已丝，旧游凋谢少新知。  
愁来旅馆篝灯夕，正值芭蕉雨到时。  

【西溪步归】  
溪南山曲折，舍北水西东。  
樵唱千村雨，渔歌五两风。  
犬憎移竹叟，鹤避扫花童。  
仿佛吾家近，茅堂碧树中。  

【喜晴】  
风生柳港雨晴初，尘鞅何曾识我庐。  
燕僦落红沾几席，日移嫩绿上琴书。  
伤春未许樽无留客尤怜馔有鱼。  
自觉归田便野性，不妨竟日带经锄。  

【题赵原临高尚书山水小帧】  
有元画山谁第一？燕都数独高尚书。  
盛名不在吴兴下，米虎用墨浑无殊。  
江南赵原最晚出，蓄得高宰留真迹。  
行披坐阅无暂停，肯綮皆将饱胸臆。  
貌此小帧云山图，万里不尽墨模糊。  
绿树人家春昼晚，当门缥缈风烟湖。  
俨与前朝合作符，何啻禊帖唐钩摸。  
黄庭画赞虽小字，位置舂容大无异。  
平原一变为穹碑，任笔纵横亦适意。  
赵卿得此变化笔，知尔当今尽无敌。  
酒酣试倒金壶汁，元气淋漓鬼神泣。  
赵卿赵卿诚莫当，我有古纸久矣藏。  
几时邀君吸百觞，为我乘兴挥毫芒。  
使人复睹尚书郎，高堂素壁生辉光。  

【题山水障子为萧溪耕者赋】  
萧溪先生乐山者，结屋临溪颇幽雅。  
开轩见水不见山，却向图中看挥洒。  
高斋素笔悬清风，仿佛坐我林崖下。  
群峰奔驰势如马，绿树人家面平野。  
层阁忽从天际来，飞泉远自峰头泻。  
半山云气千峰白，满谷霞生万岩赭。  
野桥日落行人稀，幽径花开知者寡。  
萧溪闲居昼多暇，坐对此图看不舍。  
平生况复能食力，春作锄犁躬自把。  
短蓑朝耕陇上云，长檠夜落书边炧。  
有时归来面盟鸥，鲸吸春醅知几斝。  
登高或着谢傅屐，带酒何妨远公社。  
临池每解学来禽，对客犹知论裹鲊。  
醉中邀我赋长篇，老我才疏不堪写。  

【村居杂赋（四首）】  
野路经行处，危桥入径迂。  
牛身栖燕子，鸢爪带鸡雏。  
水涸鲜鳞少，村荒好树无。  
斜晖山敛夕，渡口立斯须。  
鳦鸟巢何僻，莎鸡语更悲。  
藏舟悬水屋，阑路隔蔬篱。  
客至儿童喜，家贫犬鼠饥。  
谋生嗟计拙，飘泊度明时。  
茅屋坐来晚，蒸藜一饭余。  
僧归云起后，农罢月生初。  
单处唯忧病，穷居赖剩书。  
田家欣雨足，吾意始安居。  
茅屋路西东，穷山石径通。  
钟声斜照外，人影落花中。  
水舍看罾叟，柴扉饭犊童。  
时时来接语，一笑亦相同。  

【题荆南精舍】  
结屋近荆溪，茅檐绿树齐。  
竹阴门内外，草色路东西。  
山翠钩帘入，岚浓扫榻迷。  
雨侵琴荐湿，花覆笔床低。  
引涧滋瓜圃，开渠灌药畦。  
萝穿牵石树，鹤步落花泥。  
听鸟停杯酌，看云倚杖藜。  
柳深频见燕，村迥不闻鸡。  
妇足蚕千箔，儿勤雨一犁。  
著书藏箧笥，写偈寄招提。  
日落兵尘起，烟横战马嘶。  
移家同雁逐，择木羡禽栖。  
绘景娱亲忆，装潢命客题。  
邸窗时展玩，归思倍凄凄。  

【秋晴出游归偶赋】  
江雨夜来歇，日出残氛散。  
掩书下帷行，独步泾边岸。  
岸竹泛晴光，泾流乱以灿。  
清风吹浏浏，谁识水上涣。  
冷言正无聊，偶遇如此粲。  
因与陟崇岗，逍遥远寻玩。  
澄波浩如天，青山卷若幔。  
是时秋谷登，严霜绿条换。  
益悲时节移，未由脱忧难。  
一身风尘羁，百年斯过半。  
何以自解颜，床头理文翰。  
蝇头数千言，一一手自窜。  
常约谢公屐，每笑阮生锻。  
共吟只伤须，多书亦劳腕。  
有时或忘餐，终朝更迟冠。  
亲朋邀以觞，烂酣岂须算。  
醉中感今昔，悲哉发一喭。  
归来卧林榻，久矣成扼腕。  
长歌扣牛角，清夜何由旦。  
谁识梓人工，未解承移墁。  
飘零岁云晚，短发风中乱。  
兹辰偶游瞩，浩然复兴叹。  

【南塘泛舟】  
一百五日又清明，江花冉冉鸟嘤嘤。  
拂水柳条千万缕，东风不碍酒船行。  

【忆山中旧游赠坦师】  
中峰旧名刹，每到竟忘还。  
泉泻岩千折，云分屋半间。  
松枯知寺古，田少觉僧闲。  
师去因怀古，诗成未解颜。  

【孤坐】  
兵甲初消老壮心，草堂孤坐水云深。  
忽因风木萧萧起，翻有英雄泪满襟。  

【过朱卿宅】  
斜日疏林独杖过，避人归鸟拂烟萝。  
居濒东海知潮候，门对南湖解棹歌。  
乌桕树红霜落早，白蘋花老雁来多。  
悲哉宋玉空愁绝，矫首秋风两鬓皤。  

【赠萧溪耕者】  
吾友黄君字泽之，家住萧溪之水湄。萧溪之水，分自沙湖来，东流入海，北汇于溪，盘旋绕屋如争驰。至正年间，如泽也，始谢仕，来居斯。便似庞公鹿门去，乃买溪上数亩之畬菑。泽也身着袯襫衣，手把耒与犁。日出东作不自贱，日入归息浑忘疲。健妇或饷食，稚子皆耘耔。嗟哉泽也虽劳劬，犹能不废诗与书。新凉郊墟短檠火，躬与儿辈皆孜孜。嗟哉泽也又孝且慈，一家伏役心和怡。西风禾黍秋离离，污邪满车不用祁。上足奉公赋，下足了其私。打门并无吏索米，载酒唯有人问奇。泽也或冠华阳巾，或着白接夌。开口论今古，起坐皆礼仪。临流或作《秋水操，登阜乃赋《归来辞。不求县官荐，不愿刺史知。初非如变名之梅福，又非似洁身之长沮。但欲不素餐兮，效伐檀之君子。乐夫天命复奚疑，嗟哉泽也其如此。盖将终老于耕矣，世上碌碌嗟何为！  

【村居谩赋】  
抱病余三月，居贫寄一村。  
目昏难细字，耳背喜高言。  
飘泊荒儿学，羁栖对仆樽。  
城西空故宅，自为厌烦喧。  

【病后】  
支离病骨不禁风，茅屋秋深水国中。  
短发因吟多日白，颜衰得酒暂时红。  
交飞柳巷将归燕，乱戾湖天欲下鸿。  
秋兴几篇谁为藁，阿戎烂烂未知工。  

【暮秋久雨】  
积雨秋景徂，空斋坐来暮。  
叶鸣风中零，雁唳云深渡。  
浊醪慰羁栖，幽吟写情素。  
开轩对绿竹，然自成趣。  
老鹤忽长鸣，萝窗掩微雾。  

【赠何山人】  
君从山中来，衣带松萝雨。  
谒我湖边居，联床夜来语。  
药囊挂石壁，酒壶列芳几。  
杯余歌青天，弦中写秋水。  
既惬丘壑怀，尤能慰羁旅。  
明发言当别，飘飘更何许。  

【冬斋积雨感怀】  
积雨冬已深，寒云晚犹密。  
空斋泬无人，何以遣愁寂。  
轻风渡长林，落叶满苔石。  
因乖常宴友，自惊久游客。  
僮子颇情亲，劝我加餐食。  
醪至不辞斟，柴扉掩初夕。  

【九日柳州作】  
风露凄凄变物华，忽惊九日在天涯。  
几人对菊能酬节，何处寻山可命车。  
白发无颜将薏苡，青山有泪听琵琶。  
一杯回首孤城暮，水阔云深去国赊。  

【题挟弹人马图】  
骢骑闲行不用鞭，绿阴原上草芊芊。  
是谁催促春归去，却把金丸打杜鹃。  
姜博士渐一首  

【和韵赠铁厓先生】  
蜡色涛笺写寄诗，玉壶冰鉴识容仪。  
法言愿卒诸生业，家学深惭帝者师。  
江月夜凉闻铁笛，海云秋静卷朱旗。  
文章绝似相如笔，好为题诗谕远夷。  
钱征士逵七首  

【次韵陈敬初答虞清二子雨中见寄绝句（六首）】  
白箓裁笺带玉纹，乌丝题字寄衡门。  
风床展玩论书法，何似颜公屋漏痕。  
积雨孤村水满堤，杏花零乱落春泥。  
草堂近在桥东路，只借丹丘处士栖。  
喧喧春鸟报新晴，不遣春愁眼底生。  
拟约芙蓉洲上坐，暂分私地听蛙鸣。  
独立春江古岸基，风帆沙鸟总忘机。  
今朝闻有巢湖信，南陌东阡迟子归。  
村坞深如华子冈，东风花落涧泉香。  
故山猿鹤相望久，莫遣濡须草树荒。  
关河犹未息风尘，孤负春来绿草茵。  
莫报淮南近消息，题诗且慰白头人。  

【赵子固兰蕙卷】  
王孙书画出天姿，痛忆承平鬓欲丝。  
长借墨花寄幽兴，至今叶叶向南吹。  
沈处士右四首  

【叔方先生过咏归亭】  
积雨空林喜夜晴，杖黎随意傍江行。  
天寒木落青山出，日转沙墟白鸟明。  
漫拟东林时酿黍，自怜南亩晚归耕。  
颍川高士能相过，闲把瑶琴膝上横。  

【顾仲贽移居诗次叔方先生韵】  
城南陋巷居新僦，绿竹移来几个斜。  
丛桂山中招旧隐，读书堆里认君家。  
蜀人谩诧文园赋，吴市争看卫玠车。  
断简味腴如啖蔗，虎头痴绝至今夸。  

【次留笠泽别业诗】  
步屟春风里，翛然忘世情。  
闲门无客到，载酒泛江行。  
雨过山如染，潮回水自生。  
鸥沙割千顷，梦不到承明。  

【来鹤诗赠周玄初】  
缄诚上达魏元君，俄顷神霄下鹤群。  
顶炼大还丹鼎火，翅沾南岳岭头云。  
仙人骐骥秋风远，王子笙箫午夜闻。  
惆怅世间留不住，却骖鸾鹤出霞雰。  
朱教谕应辰一十一首  

【元夕】  
阖闾城里又元宵，白屋残灯照寂寥。  
却忆旧时风景好，琉璃光里听笙箫。  

【山中书事（二首）】  
支筇步履踏莓苔，小院无人燕子来。  
最是东风难管领，梨花落尽杏花开。  
山青云白斗争高，石路萦纡接野桥。  
几个长松高出屋，门前杨柳未成条。  

【有感】  
寥落无堪过半生，三年假馆未归耕。  
且从五斗了朝夕，不与群儿相送迎。  
照眼梅花情思好，负暄鸟雀羽毛轻。  
柴门近对清江曲，坐见晚潮来复平。  

【梦醒】  
梦醒方床夜四更，纸窗残月弄微明。  
数声柔橹过湖去，又是邻家早入城。  

【杨花】  
三月江头飞送春，扑人随马断人魂。  
隔帘撩乱春无影，着水廉纤雪有痕。  
燕带残香飞又落，鱼吹小点吐还吞。  
可怜天性何轻薄，化作青萍不托根。  

【禽言（四首）】  
泥滑滑，雨霏霏。雨深没行路，泥溅游子衣。浣衣无人勿复道，天寒路黑将安归。  
提胡卢，三三两两晴相呼。邻家有酒还能沽，明朝趁晴看花去，去年杏花知在无。  
婆饼焦，小麦黄熟长齐腰。刈麦作饼婆为喜，岂料南山日日雨。雨多麦损不可食，虽欲婆嗔那复得。  
脱布裤，阴雨漫漫雨将暮。千声万声唤归妇，妇归忽生怒。妇去有归处。明日雨声干，匆匆还逐去。  

【秋夜】  
鼓角动谯楼，星河烂不收。  
梧桐双井月，砧杵一城秋。  
坐久销清夜，时危易白头。  
旧游零乱尽，归兴满南州。  
徐广文达左一首  

【秀野轩诗】  
春风十里翡翠屏，玉遮对峙蛾眉青。  
清泉白石杂花竹，天放画图钟地灵。  
高人开轩当此景，酌酒赋诗白日静。  
四檐风作翠涛声，八窗帘卷晴霞影。  
我亦托迹耕渔间，结屋读书湖上山。  
抱琴访子从兹始，布袜青鞋相往还。  
阮布衣孝思一首  

【简虞胜伯】  
巷南巷北稀相见，奈彼村头泥泞何。  
入手酒杯嗟有限，经心春事苦无多。  
窗帘花影听莺语，明月箫声唤鹤驮。  
近报太湖新水阔，几时鼓枻共君过？  
张广文扆（一首）  
扆字翰宸，嘉定人。与弟粹中，并有文才。扆尤工书，有晋人风致。官训导，坐累死。同时有阮维则者，与扆兄弟俱擅文名。  

【寄许澜伯】  
予与澜伯同客绮川，澜伯以禁烟先回扫墓，寓舍有怀，因诗以寄。  
水泊山栖分自甘，我留君去意何堪。  
几回雨雪三槎上，强半莺花五坞南。  
宰木空惭归远梦，扁舟犹忆载余酣。  
从今莫惜频相顾，灯火虚斋迟笑谈。  
许布衣观一首  

【赠张隐君（时隐君留张南村家）】  
漫披华什咀余甘，欲报琼瑶愧不堪。  
一自返舟后，几回飞梦石湖南。  
莺花敢续迎春句，灯火空陪入夜酣。  
茶气拂帘清簟午，想应宾主正高谈。  
卞布衣同二首  

【题燕龙图楚江秋晓卷】  
初月澹微茫，猿啼楚江晓。  
恬风展波镜，千里泻弥渺。  
起语船上人，惊飞岸边鸟。  
行装乱填委，徒御争纷扰。  
川后弭安流，天吴沕深窈。  
阴霾敛遥翳，目断秋旻杳。  
响枻节歌长，翔帆逗风小。  
人生等萍寄，奔涉何时了。  
旅思协悲端，羁情重忧悄。  
忠沉不可见，水吊鸣寒筿。  
回首噭湘累，苍山乱云绕。  

【倪云林画】  
云开见山高，木落知风劲。  
亭下不逢人，斜阳淡秋影。  
袁宪史养福一首  

【寄陈原性】  
漫客狂游去不归，柳深江碧莫春时。  
十年客梦连宵雨，万里山行满箧诗。  
南浦草多离恨远，青楼人去雁来迟。  
何妨脱却风尘吏，日日街头醉似泥。  
顾副相文煜一首  

【白雁】  
万里西风吹羽仪，独传霜翰向南飞。  
芦花映月迷清影，江水涵秋点素辉。  
锦瑟夜调冰作柱，玉关晓度雪沾衣。  
天涯兄弟离群久，皓首江湖犹未归。  
张临江著六首  

【次郑季明和袁子英纪梦韵（二首）】  
雉扇徐开动葆幢，绿裙净色剪湘江。  
珊瑚鸣佩还深院，鹦鹉忘言隔小窗。  
篆试沉香云作阵，杯传侍女玉成双。  
夜深回想蓬莱远，脉脉幽情不易降。  
盈盈罗袜步轻移，紫绣衣裳杂凤缡。  
金碗香酥来玉液，冰盘鲜帟出银丝。  
晚行花底闲寻佩，夜坐灯前笑赌棋。  
最是酒醒春思寂，月华初上海棠枝。  

【次郑季亮避乱归城韵】  
乱余城郭未全空，春事浑非旧日同。  
何处笙歌留粉黛，几家楼阁绚青红。  
幽花无主愁经眼，好鸟多情苦避弓。  
谁似归来耕谷口，荷锄细雨立东风。  

【秋兴】  
故园东望海西头，幽事长怀九月秋。  
竹几山明浑见画，槽床酒熟不知愁。  
霜寒粳稻肥黄蟹，水净芙蓉映白鸥。  
随分耕渔聊自，无端垂老向延州。  

【次陈敬德卜居河阳韵（二首）】  
渐老逢春可奈何，清狂不似旧时多。  
银瓶送酒青丝络，翠袖穿花白苎歌。  
故旧祇今成远别，从游何日重相过。  
河阳桃李余三月，应想茅堂傍涧阿。  
山窗曾记酒樽同，醉量豪于渴饮虹。  
江海遗愁空惜别，文章小技倦加工。  
云低雁宕家何在，花暗天台路不通。  
同是漂零归未得，又惊春尽馆娃宫。  
陶教谕振二首  

【早朝次陈同文韵】  
日华初转万年枝，蓬莱殿影迟。  
十万貔貅环紫禁，三千鹓鹭拜丹墀。  
河东客献扬雄赋，海外臣降陆贾词。  
要识中原新气象，黄河清浅已多时。  

【题云林赠琛长老画】  
山中乔木已无多，留得残株在涧阿。  
诗绝岂能忘惠远，画工犹自忆祗陀。  
短篁风起秋先觉，灵石苔生雨乍过。  
我喜幽寻到禅寂，兴来同作《考槃歌。  
陈郴州璧二首  

【游泗州龟山寺】  
龟山寺里访遗尘，铁佛苔封丈六身。  
追蠡有铭稽甲子，支祈无害念庚辰。  
渡淮独鸟斜斜日，送客飞花渺渺春。  
暂倚高风一回首，白云如海正愁人。  

【题彦皋莼轩】  
芙蓉花冷烟雨雨，鲤鱼风生紫莼渚。  
轩前秋容浩无主，江人倚楫烟中语。  
纤茎采香光漉漉，冰丝齐穿水晶绿。  
莼有羹，菰有米。  
彩衣捧寿阿母喜，平生宦情一杯水。  
金学录文徵一首  

【玉仙谣（同杨孟载和阮孝思作）】  
紫皇宫阙开中天，鸾书昼下邀群仙。  
神霝玉斫新蹄圆，蹀躞上送双婵娟。  
虹垂桥，云沓路。鞭敲风，驭腾雾。  
宝幢金节相后先，宛在银河影边渡。  
侍儿颜色春花明，照耀十二楼五城。  
飘飘宫徵相谐鸣，按歌齐唱《升天行。  
《升天未成曲，愁压巫山绿。  
朝朝暮暮湘水深，湘妃帝子徒劳心。  
东飞乌，西飞兔，海变桑田知几度？  
烛龙肯缓羲和辔，流光应向人间住。  
流光不住将奈何，坐令蛾黛秋霜多，  
手摩铜狄嗟蹉跎。人生谁似学仙好，  
翠扫鬓华长不老，下视寰垓入烟草。  
岧峣琼台梦，要眇丹霞姿，  
旁人可望不可追。佩环一落空中响，  
世上犹存千载思。  
史训导颐一首  

【雨中感怀】  
白日西飞水自东，乾坤浩浩恨何穷。  
无梯可觅姮娥药，有术难乘御寇风。  
啼声春雨里，青山万点酒杯中。  
王孙去后多芳草，肠断江南鹤发翁。  
朱广文升二首  

【乱后送人归越】  
百战一身存，生还独有君。  
越山临海尽，吴地到江分。  
暮郭留晴霭，荒林翳夕曛。  
归途当岁晚，霜叶落纷纷。  

【送僧归南岳寺】  
山路花香上衲衣，云深南岳一僧归。  
尘生古像开寒殿，风度闲房掩夕扉。  
踏雨棕鞋苔藓滑，炊香野饭稻粱肥。  
禅余犹转千声偈，总有游人得见稀。  
包同知圣二首  

【登岳阳楼】  
春城携伴共跻攀，极目风烟惨淡间。  
桂岭北来还有瘴，洞庭南上却无山。  
江通巴子三千里，云锁湘娥十二鬟。  
为语游人莫吹笛，潜龙渊在月波湾。  

【寄侄公翰】  
弥旬苦局促，扰扰曷能止。  
鸣琴不成调，摊书聊复已。  
风定荷气清，日出茶烟紫。  
烦襟望一舒，开轩俟吾子。  
周翼二首  

【中秋与杨氏诸昆季泛舟鹅津】  
八月十五夜何其，鹅湖漾舟人未归。  
水生金浪兼天涌，云度青冥傍月飞。  
鸿雁沙寒微有影，芰荷秋冷不成衣。  
故人一去渺何许，黄鹤旧矶今是非。  

【周履道征赋梧桐月】  
云卷清秋画角悲，梧桐满地月明时。  
斜穿翠叶通银井，化作金波落砚池。  
青女喜惊乌鹊梦，素娥偏惜凤皇枝。  
故人有约来何暮，独立云阶影渐移。  
王通判惟允一首  

【过扬州】  
华屋朱帘十万家，春风吹尽旧繁华。  
留连野色惟残蝶，应答江声有乱蛙。  
明月楼前沽美酒，蕃釐观里看琼花。  
我来谩忆曾游处，立尽斜阳一叹嗟。  
张尚书筹二首  

【琴剑歌送龙子高提学之闽】  
君不见王郎赠君龙泉之剑可三尺，彩缑消磨土花蚀。又不见桂子赠君神凤之琴无一弦，锦囊零落珠丝县。千年旧物连城璧，持至京都人未识。黄尘压埃冰塞川，几何不坠同瓦砾。龙君张其弦，淬其锷，凤忽有声龙露角。都人聚看走相传，齐瑟吴钩俱寂莫。昔君韬光谁见知，亦如琴剑尘土时。文章焕烂云锦机，脱颖不啻囊中锥。得官归来东海涯，二物无恙还相随。相随又下闽南路，我作长歌送君去。日暮三山不见云，文星一点天低处。五月初来花满城，榕阴驻马听啼莺。荔枝新劈江家绿，翠杓银罂莫暂停。白日易西匿，江水无回波。请君载舞王郎之剑，弹桂子之琴，歌我之歌。故人之情不我极，千里相思奈尔何。  

【题美人春睡图】  
春睡才醒粉褪腮，香尘不动下阶来。  
画阑曾倚东风笑，向晚樱桃一半开。  
史廉州迁一十二首  

【菌子诗追和杨廷秀韵】  
松花冈头雷雨急，坡陀流膏渍香汁。  
新泥日蒸气深入，穿苔破藓钉戢戢。  
如盖如芝万玉立，紫黄百余红间十。  
燕支微匀滑更湿，倾筐盛之行且拾。  
天随杞菊谩苦涩，采归芼之脱巾笠。  
桑鹅楮鸡皆不及，嫫姑天花当拱揖。  
盐豉作羹炊玉粒，先生饱饭踏晓日，  
更遣樵青行负笈。  

【简王原翚】  
东郭道人才大奇，置身散地任支离。  
阿谁或讶嵇康懒，此老真成济叔痴。  
白日放歌杯在手，青春作梦草生池。  
《辋川图是传家谱，留得当年绝妙辞。  

【漫兴（四首）】  
贫居村坞长无事，谁复能过野老家。  
只有春风太情重，小桃深巷也开花。  
休怪狂夫出处轻，孟郊还解以诗鸣。  
瓦瓶盛酒渔樵话，野草江花亦慰情。  
瀼东烟树杜陵家，百尺深潭似浣花。  
布袖龙钟筇竹杖，也胜裘马在天涯。  
好风轻雨趁轻雷，一洗山川罨画开。  
谁道衡门无过客，春深还有燕飞来。  

【暮春（六首）】  
东郭老人双鬓皤，春事告终知奈何。  
坐断小窗风正恶，送将几阵落花过。  
先自花残故相恼，况值雨声催客愁。  
狂吟夜半睡不得，起待清晨梳白头。  
白头老子愁底事，正坐送春无一钱。  
偶被黄鹂故牵引，却向绿阴窗下眠。  
绿阴窗下春草碧，无数柳花吹近床。  
一双蝴蝶总无赖，飞到小阑还过墙。  
夕阳在山月已白，人生几何春复秋。  
华裛叠鼓岂无谓，莫怪西园清夜游。  
舞衣歌扇久寂寞，白雪时时梦里听。  
可怜春色别人去，能得花前几醉醒。  
沈毅一首。以下二人见朱凯《高陵编毅字士弘，吴兴人。  

【高陵篇】  
公武博士赋《高陵篇，词意醇古，三复增慨，因继其后。  
炎刘昔丧乱，天实厌其德。  
桓桓孙豫州，起义申讨贼。  
降年曾不永，有子迈前烈。  
伯也英雄姿，一战基霸业。  
仲氏善谋断，鼎足跨扬越。  
神器固有归，付畀必豪杰。  
开国五十年，光明比先哲。  
赫赫乘鸿休，配天享褅。  
后王过荒淫，邦国用殄绝。  
园陵日隤圮，碑版亦摧缺。  
精爽犹神明，历载未磨灭。  
阴风或飞扬，古怪凭异物。  
尝闻父老言，往往荡舟出。  
当时珍玩器，尽数遭发掘。  
枯骸穴蝼蚁，尘沙任狼藉。  
至今吴城南，过者感叹息。  
世无贤方伯，伊谁命修殖。  
俯仰无百年，草木同朽卒。  
浩歌《高陵篇，临风动悲泣。  
潘牧六首  

【姑苏钱塘怀古诗次韵（六首）】  
（至正辛丑冬，惟寅先生以《怀古十二诗示仆，读之有古烈士慷慨悲歌之风。次韵成章，谨呈求教。）  
吴都富且艳，翠袖倚层台。  
歌吹凌春色，旌麾驻越来。  
繁华忽消歇，珠玉风中埃。  
青山瘗宝剑，草偃千秋墓。  
金凫入夜飞，玉漏沉寒露。  
转盼陵谷迁，非徒铁垆步。  
句践尝胆日，坚锐不谓无。  
一朝献西子，越兵成大呼。  
回睇长洲苑，千秋生碧芜。  
青山翔凤皇，紫气绕吴关。  
玉泉湛若镜，灵鹭飞不还。  
重瞳在何许，泪洒莫能攀。  
翠华竟南渡，遗民不复都。  
长城乃自坏，黄龙孰能屠。  
空令二宫泣，五国怨啼乌。  
尚父拥玉节，锦衣当昼行。  
辉光照闾里，千载英风生。  
至今牛斗下，还瞻紫气横。  
田畊一首。以下三人见周景安《秀野轩诗卷畊字仲耘，吴郡  

【秀野轩诗】  
门掩雨余苔，时因看竹开。  
客闲棋响罢，犬吠履声来。  
云冷埋琴荐，花繁近酒杯。  
高情与幽思，只是觅诗材。  
周衡一首  

【秀野轩诗】  
背郭幽居如画里，断林春水绿回环。  
树连烟外啼猿寺，门对湖中过雨山。  
送客马嘶清荫去，钩帘鸟度乱花还。  
十年奔走风尘际，肯借凭阑一日闲。  
瞿参政庄二首  

【秀野轩图】  
高士闲门日日开，远山如发水如苔。  
几时蜕却尘中鞅，布袜青鞋屡往来。  

【题慧麓秋晴图】  
清游尝饮惠山泉，客里披图思惘然。  
尚忆信安祠外柳，萧条犹带汴堤烟。  
徐良言一首。以下三人见周玄真《鹤林集良言，常熟人。  

【来鹤诗赠周玄初】  
九天执法大玄卿，稽首焚香礼玉京。  
借得魏君骐骥到，恰如萧史凤鸾鸣。  
翩翩绕树香烟近，历历横江夜气清。  
欲向群中留一只，相将过海到蓬瀛。  
朱友谅一首  

【周玄初祷雨诗】  
道人鞭龙出潭底，黑云一片山头起。  
仰看红日不见光，黑龙头摇白龙尾。  
有时登坛步七星，一呼一吸成雷霆。  
白波翻空海水立，银河落地天瓢倾。  
去年京师祷雨雨辄至，大田小田总{雨滂}霈。  
定知夜半拜封事，自有精诚感天地。  
王公贵人知其贤，屈师阐教来琴川。  
今年旱魃又为虐，禾稼半死民熬煎。  
县官投词庶人跽，道人受命应且喜。  
笑书铁牌役海鬼，疾驱一百五十里。  
甘泉龙居万丈深，神符召集如飞矢。  
今朝雨脚来自南，半是吴江四桥水。  
顶山有龙名太白，口噀湖水成甘泽。  
道人驱龙喝龙出，五雷使者闲不得。  
龙兮龙兮，一噀日失色，金蛇电掣光千尺。  
再噀山气黑，飘风盘旋步沙砾。  
上天有宝不爱惜，喷下骊珠千万石。  
两龙行雨势未休，须臾潦水平田畴。  
疲农入城报沾足，道人一笑山云收。  
刘纲一首  

【鹤林诗】  
鹤林羽士金门客，旧辟丹房炼琼液。  
手栽千树虬髯松，坐对两山虎头石。  
白云昼静豁岩扉，湿翠满阶生紫芝。  
瑶琴自奏涧湍响，银河直挂瀑泉飞。  
鼎垆存火烹铅汞，灵药成苗几时种。  
皓鹤翎梳雪翳林，碧桃花落霞飘洞。  
琳宫累阙想蓬莱，叠嶂连峰紫翠堆。  
丹光穿壁如红日，应有仙人骑鹤来。  
陈缉六首  

【送周焕文从唐伯刚之吴兴】  
碧澜堂下即吴兴，十里芙蓉绕石城。  
山简归时应倒载，条侯醉后尚谈兵。  
摐洲雨过秋闻雁，橘里春深晓候耕。  
事简好将樵唱曲，水晶宫里坐吹笙。  

【秋夜怀明本】  
溪声淅沥起蒹葭，溪水潺潺漱白沙。  
大地星流还化石，小窗灯冷不成花。  
江淮烽火三千里，城郭人民八九家。  
避地欲寻张博望，月明沧海泛灵槎。  

【海上述事】  
浮生南北任流萍，漫刺江湖忆祢衡。  
雁去关河愁万里，潮来江海月三更。  
磷光夜伴蛩螀泣，妖气晴连螮蝀横。  
欲向灵氛问人事，中原何日可休兵？  

【禁烟日简长如仲如二昆弟】  
朱阑六曲旧池台，甲帐珠帘已劫灰。  
旧鬼烦冤新鬼哭，前人遗怨后人哀。  
谁将天地为棺椁，忍见英雄化草莱。  
惆怅故园犹未返，野花无主为谁开。  
湖头谁复载吴娃，鸥鸟多情恋白沙。  
涪万春深无杜宇，武陵何处有桃花。  
雨余石燕晴归穴，市近山蜂午报衙。  
看到前朝丞相墓，野人翻土树桑麻。  

【吊古】  
投棰渡江江水空，朝驰淮海暮吴中。  
江东壮士轻王猛，吴下诸公失吕蒙。  
山鬼有灵啼夜月，野花无主怨东风。  
尽将骸骨填沟壑，谁在云台第一功。  
◎补诗袁训导华（一首）  

【送李扩还吴】  
仓颉史籀世既远，斯冰徐张称善书。  
有元绝华部与赵，俗工纷纷讹鲁鱼。  
铁锥画沙钗折股，会稽峄山化黄土。  
尚幸新泉丹井存，更有吴兴能复古。  
鸿都石经劫火焚，枣木翻刻随飞尘。  
三碑矹硉许昌里，字画犹为人见珍。  
青城先生虞阁老，远继中郎名誉早。  
后来更数萧与杨，一代规模尽完好。  
云间李生尤绝奇，凡将尉律幼所师。  
商盘周诰秦汉石，临摹扫秃千毛锥。  
偶来相见娄江沚，自云铁厓铁限亲曾履。  
东家金多招不起，门外求书日成市。  
慈亲倚门来告归，既酌以酒仍赠诗。  
嗟子潦倒丘壑里，迟子铭功书鼎彝。  
吕诚二首  

【咏菩提叶灯】  
宝林萎叶堕天风，一落人间便不同。  
云镜荧煌开月匣，并刀裁剪费春工。  
星攒蜩翼冰绡薄，华拥虾须玉栅红。  
从此可传无尽焰，五湖今有水晶宫。  

【菊田】  
余客竹州三年，颇有彭泽东篱之好。古人亦谓菊独以秋花傲兀于摇落之后，非霜下之杰乎？昔年曾赋《对菊之歌，老兴未已，复作《菊田一首，以纪岁月耳。  
摇落西风已怆然，金蕤月朵为谁妍？  
人间无地安花宅，洲上于今有菊田。  
晚岁拟寻甘谷老，颓龄幸值傅延年。  
落英餐尽秋香骨，许我飞行作地仙。  
郯韶一首  

【因赋诗云】  
残雪落林度西岭，阴涧寒泉凝素缏。  
两僧倚树听微钟，一鹤临流照清影。  
松间旭日映山椒，白云英英如雨飘。  
何当为置王摩诘，更添一树红芭蕉。  
附见顾瑛（一首）  

【次韵】  
饮涧长虹挂深岭，千尺辘轳悬断绠。  
夜寒月黑鬼赋诗，日白风清人写影。  
藤萝阴阴蔓山椒，长松落雪如花飘。  
烦君画我掩书卧，窗前更着青芭蕉。  
陈惟允画图能写雪蕉，仿王右丞笔意，末句因及之。  
邾经一首  

【奉陪志学彦鲁仲原三君同登虎丘漫赋长句就呈居中长老】  
虎丘山前新筑城，虎丘寺里断人行。  
胡僧自识灰千劫，蜀魄时飘泪一声。  
渐少松杉围窣堵，无多桃李过清明。  
向来游事夸全盛，曾对春风咏太平。  
附见  
☆曾朴（一首）  

【次韵】  
阖闾冢上见新城，无复游人载酒行。  
山雉听经依塔影，树鸦争食乱钟声。  
剑池龙去泉空冽，茶灶僧闲火独明。  
我欲投簪营小隐，佛香终日祝升平。  
附见  
☆刘本原（一首）  

【次韵】  
一春不到阖闾城，花事阑珊却此行。  
万佛阁深留塔影，小吴轩静度莺声。  
松林月暗山精泣，石磴人稀磷火明。  
野衲那知兴废事，只将经卷了生平。  
申屠衡四首  

【卧云室（师子林十二咏）】  
童子爱白云，闭置密室内。  
不如放令出，去住得自在。  

【问梅阁】  
石阑护苔枝，相对黄昏月。  
问答本无言，翠禽强饶舌。  

【指柏轩】  
冰霜二百年，老骨耐撑拄。  
欲知僧腊高，即是阶前树。  

【竹谷】  
阴森生昼寒，仰不睹天日。  
时从绿云中，窥见一星出。  
周南老一首  

【芳桂坞】  
林坞藏幽芳，丛桂团苍玉。  
子落明月中，香生流涧曲。  
风前堕粟金，雨余明净绿。  
伍以荃兰幽，愧彼桃李俗。  
中有道人居，清名纪仙箓。  
为花歌古香，对酒不忍触。  
陈郴州璧二首  

【宿陕州横渠铺】  
独客卧车上，群仆卧车下。  
车前或明火，时时照牛马。  

【题静林寺壁】  
急涧无停流，行云那得定。  
不息奔竞心，山林亦非静。  
周翼一首  

【题华季充剪韭轩】  
吴下有田宜种韭，高风莫笑庾郎贫。  
翚飞画栋青林表，玉洗行盘绿水滨。  
夜雨剪来茸自长，春风吹起绿初匀。  
客来一箸分清供，不与区区肉食人。  
◎补人  
卢教授昭（二首）  
昭字伯融，闽人。父均华，徙昆山。博贯经史。洪武初，扬州教授。  

【过吴淞江】  
霜林纤月堕疏烟，有客同舟思欲仙。  
何处吴歌闻《白苎，满江秋色坐青天。  

【题吕□□鹤亭斗茶图】  
花阴小队斗□章，渠碗香分第二汤。  
莫傍酪奴风味好，内厨催送大官羊。  
陈学正潜夫三首  

【卢公武鹿城隐居】  
悠悠昆阜云，离离鹿城树。  
牛耕春雨余，野绿照庭户。  

【访沈士怡丹房】  
绕屋丹光炫晓霞，隔溪山色映鸥沙。  
几回谈笑停杯坐，帘外春风落杏花。  

【朱景春安分轩】  
一自幽栖白版扉，略无尘梦到轻肥。  
摩娑老眼临书卷，抖擞闲身称布衣。  
凤竹声回琴响近，雨苔青满屐痕稀。  
客来况说云山好，处处春苗长蕨薇。  
萧规一首  

【雪篷图诗为吴淞蔡子坚作】  
吴榜何年遇东浙，带得山阴一篷雪。  
春风浩浩吹不消，夜月娟娟照偏洁。  
雪篷主人且好奇，载客日游随所之。  
呼酒恒持金凿落，对花每品玉参差。  
咿哑柔橹渡湖曲，惊起鸳鸯不成宿。  
泛泛斜当琼树移，摇摇直傍银槎宿。  
棹歌齐发声抑扬，高情独爱水云乡。  
从游酬酢谁最密，儒雅人称马季长。  
陈麟二首  

【题张甘白乐圃林馆（二首）】  
桃花夹林馆，宛似武陵溪。  
醉后抛书枕，梦回闻鸟啼。  
水光花墅外，山色小桥西。  
尽日无来客，徐吟信杖藜。  
见说林居好，终朝无杂宾。  
卷帘通紫燕，投饵钓金鳞。  
林影云连榻，杨花雪点巾。  
开池养鹅鸭，不使恼比邻。  
谢恭一首  

【题张甘白乐圃林馆】  
门径稀人迹，幽居祗自然。  
泉声三月雨，柳色半春烟。  
水鉴看鸥欲，山窗见鹿眠。  
题诗花墅夕，明月照晴川。  
陶琛三首  

【禅窝（师子林十二咏）】  
菁茅葺成宇，白云拥为户。  
是中有定僧，默坐自朝暮。  

【竹谷】  
绿雾湿蒙蒙，纷披路不通。  
秋声夜来起，无处着西风。  

【冰壶井】  
玉泉百尺深，古甃涵光冷。  
何以鉴虚明，差差鹿卢影。  
钱子正一首  

【绝句】  
湖海风尘入鬓毛，归来灯火对儿曹。  
道人不是封侯骨，错把黄金铸宝刀。  
钱子义三首  

【春暮】  
几声鹈阳中，万紫千红过眼空。  
吹得花开又吹落，最无情意是春风。  

【题画】  
夕阳淡淡柳丝丝，远浦长天欲暝时。  
肠断楚山春雨后，鹧鸪啼向女郎祠。  

【厓山】  
萧萧西日惨无辉，寂历空山海四围。  
莫向洪波怨亡国，也胜行酒着青衣。  
陈延龄一首  

【岳王坟】  
一自班师下内庭，中原浑觉厌膻腥。  
两宫环佩烟尘迥，百战河山草木青。  
雨暗灵祠嘶铁骑，月明阴井泣银瓶。  
凄凉古墓西湖上，老树悲风不忍听。  
王廷圭一首  

【季秀轩诗】  
独怜栖隐处，晴色与春兼。  
山远青当牖，苔交翠入帘。  
移云岩树合，过雨涧泉添。  
何日携琴到，清吟兴不厌。  
王隅一首  

【徐良辅耕渔轩】  
南山饥牛常待饭，而君力田致疏懒。  
北冥游鲲几千里，而君重钓沧浪水。  
高堂老亲鹤两鬓，二者本自供甘旨。  
禾囷三百既有获，得渔可羹而已矣。  
《甫田之诗诚是歌，犗耳之谈真浪耳。  
五湖飞涛雪崩奔，高轩却立青山根。  
鱼龙出舞日色死，四面绿窗相吐吞。  
辍耕罢钓来坐卧，每与明月争黄昏。  
抽书腰下教儿读，等身长锸支柴门。  
有时风雨得蠙尾，沽酒约客东西村。  
楸树矶头净淘米，蘋香满席罗盘飡。  
颓然醉饱无一事，渊识自许探乾坤。  
鄙夫或问荣与辱，笑指浮云无一言。  
主人可能从我请，借我开轩对烟暝。  
吕望岂意遭周猎，伊尹却负干汤鼎。  
吾以吾手举吾锄，君以君力为君骋。  
聊将榔板敲一声，蛟鼍局敛风波静。  
清时有才亦如此，奚必区区事箕颍。  
帟鱼飞雪落牛蓑，暂赏湖光三万顷。  
郑元一首  

【管夫人画竹石】  
谁裁弄玉碧云箫，吹过瑶台月影遥。  
白凤一双何处下，水晶宫里赤阑桥。  
宋杞一首  

【赵彦徵画】  
远山入空青，老树擎寸碧。  
近山接平坡，凿凿见白石。  
两山尽处歧路平，松林漠漠烟如织。  
清溪疑自天目来，鸥鹭飞起无纤埃。  
有人曳杖过溪去，渡头古屋谁为开？  
玉堂学士画家趣，萧洒文孙传笔意。  
风尘满眼何处避，安得向此山中住。  
顾应时一首  

【题马】  
天下于今正一家，无劳汗马走尘沙。  
御沟浴罢星初落，天厩归来日未斜。  
□玉四蹄谙蜀栈，立锥双耳认胡笳。  
金羁不受奚官控，闲向东风步落花。  

## ●甲集第二十  

林膳部鸿一百八首  

【感秋（二首）】  
阳精自东生，阴魄复西没。  
两曜无停机，万古一超忽。  
方平笑麻姑，绿鬓已成雪。  
谁识青青松，蟠根向溟渤。  
四时互相竭，两曜无停轴。  
夏炎方满盈，秋气忽已肃。  
空闺有佳人，十载常独宿。  
中心岂不贞，处暗谁见烛。  
愿为明月珠，流光照君屋。  

【无诸钓龙台怀古（三首）】  
无诸昔建国，赤土疏王封。  
筑台青冥上，垂钓沧江龙。  
乘龙去不返，千载如飞蓬。  
只今荒台上，寂历多遗踪。  
我有太古怀，来吟江上峰。  
天青海气灭，地古寒烟浓。  
潭水绿万丈，秋岑碧千重。  
登临未能已，落日催孤钟。  
瓯闽古夷服，无诸汉英雄。  
秦鹿既已死，却辞隆准翁。  
组练照海色，旌旗来故宫。  
赫矣茅土业，大哉开辟功。  
事往沧海变，龙飞霸图空。  
昔日钓龙台，空余江水中。  
桂殿苔色古，空陵云气红。  
朝夕卷寒潮，隐隐闻雷风。  
登临毕余景，感叹无终穷。  
无诸东海上，有国在秦先。  
一朝逐秦鹿，戈甲相勾连。  
高才已得志，论封亦徒然。  
归来筑高台，投竿钓蜿蜒。  
屠龙雄按剑，拂拭沧洲烟。  
英风振海岳，古月经蛮天。  
昔人不可见，踪迹复堪怜。  
闲来弄秋水，渔情蔼清川。  
云高碧海净，日落千山妍。  
管歌古台上，醉向酒家眠。  

【寄衣曲】  
汉月絓庭树，胡霜拂城楼。  
边人一夜寒，深闺始知秋。  
起来理征衣，纤手一何柔。  
双杵几不胜，寸心未能休。  
梧叶下淅淅，草蛩闲幽幽。  
月明嗟慰意，风急复含愁。  
白露下兰心，兰心亦枯槁。  
妾家有高台，下有渔阳道。  
明发寄征人，三挹蘼芜草。  

【海上读书】  
浮云薄海色，万里如秋空。  
青苍杳无际，岛屿蟠蛟龙。  
上有读书者，结茅谁与同。  
朝飡海上霞，夕友沧江翁。  
乘桴嗟尼父，把钓思任公。  
犹慕鲁连子，不受却秦功。  
千金若土壤，清名吊高风。  
愧予老儒术，白首且相从。  

【饮酒】  
儒生好奇古，出口谈唐虞。  
倘生羲皇前，所谈乃何如。  
古人既已死，古道存遗书。  
一语不能践，万卷徒空虚。  
我愿但饮酒，不复知其余。  
君看醉乡人，乃在天地初。  

【金鸡岩僧室】  
远公青莲宇，百尺构云阙。  
一径入松萝，山泉濯苔发。  
石房弹玉琴，清响在林樾。  
夜来沧海寒，梦绕波上月。  
微吟白云篇，高兴了未辍。  
未能悟声闻，安得离言说。  

【游芙蓉峰】  
密竹不知路，渡溪微有踪。  
悬知石上约，定向松间逢。  
物候变黄鸟，菖蒲化蒙茸。  
相望不可即，袅袅霜天钟。  

【同周秀才玄与东白明远二上人期宿芝山不至】  
廛居厌纷扰，恒思宿阴岑。  
夙期道门友，共兹清夜吟。  
弹冠起新沐，微风披素襟。  
行行止空门，夕景倏已沉。  
不见云中僧，虚堂闭烟林。  
应物本无往，焉知来去心。  
良会既已睽，中情一何深。  
咏归值新月，聊复鸣吾琴。  

【经东山别墅】  
野墅在东山，经过感畴昔。  
纵横醉时墨，犹在池上石。  
林气飒以凉，山容淡将夕。  
缅怀携手人，念念不能释。  

【寄丘令】  
海国民俗古，清朝民物闲。  
况兹得良牧，理人弦诵间。  
吏散日已夕，云归鸟随还。  
高斋荫嘉树，横琴对远山。  
伊余安蹇劣，归休谢朝班。  
出处虽异途，云林近怡颜。  
兹焉仰高风，望望心所攀。  

【送湖南归粤】  
志士本激烈，况当离别情。  
直气不得发，逢秋吐商声。  
浮云蔽长空，驱马去孤城。  
广川无舆梁，一苇讵能横。  
将寻故山隐，自芟荒草耕。  
蠹书束高阁，龙剑日夜鸣。  
行路由正途，能使山岳平。  
端居息机心，卧闻蝼蚁争。  
知君重交结，临分吐平生。  

【斩蛇剑】  
秦氛炽天地，大泽蟠蜿蜒。  
潜龙厄初九，鹿迹方茫然。  
千里送徒人，三杯拂龙泉。  
紫剑混赤精，红光吐青莲。  
壮哉三尺锋，可以摧金天。  
粉首明月中，饮血秋风前。  
素灵何嗷嗷，老泪翻蛟涎。  
芒砀起风云，咸阳若浮烟。  
挥洒六合清，提挈神气完。  
始知百炼钢，永与金刀坚。  

【送尚抱灌往闽南采诗】  
予生草泽间，鼓腹歌唐虞。  
奈何际板荡，夺剑当前驱。  
千金酬壮士，白璧买良姝。  
放浪裘马间，嗜酒纵樗蒲。  
市朝既变更，部曲归里闾。  
三十始读书，谬为章句儒。  
闭门谢宾从，穷巷生寒芜。  
南山既啸傲，击节聊自娱。  
故人西北来，将归沧海隅。  
自言河岳英，以俟观风车。  
忽忽仆马疲，寥寥岁云徂。  
积雪照天地，严冰寒江湖。  
祖席临东门，欲发仍踌躇。  
赠之五云章，饮以双玉壶。  

【送黄玄之京】  
予也夙颖悟，十五知论文。  
结交皆老苍，稚爪攀修鳞。  
冥心三十年，寻源颇知津。  
探玄始有得，服膺如获珍。  
誓将觉后生，庶以酬先民。  
干禄镛水庠，岁星七周循。  
青衿二十徒，达者唯黄闻。  
三十为礼官，制作多述因。  
前年乞骸归，甘作隐逸伦。  
业穷道岂迁，操危气愈伸。  
持此欲有授，二玄乃其人。  
时登乌石山，眺远沧海滨。  
逸兴发猿啸，闲情投鸟群。  
既与簪绂疏，颇同缁锡邻。  
朝游必竟夕，夜吟常达晨。  
放旷宇宙间，外视埃堨身。  
匏斟日动爵，剑舞风披巾。  
醉来各鸱张，挥洒如有神。  
坐或藉青草，倦应眠白云。  
大运迭盈虚，人事常参辰。  
讵知同心者，胡为遽离分。  
于时维孟冬，膏车戒征轮。  
借问子何之，囊书上成均。  
执手念门友，登堂辞老亲。  
驱马西郭门，祖帐螺江漘。  
朔风卷行旆，木脱波粼粼。  
请为壮士吟，庶以摅中勤。  
丈夫志四海，况兹观国宾。  
惜别语刺刺，无乃儿女仁。  
壮怀何以赠，临歧解青摐。  

【终南积翠】  
终南太古色，积翠无冬春。  
阳厓俯荆楚，阴壑开函秦。  
碧树晓未分，苍苍散参辰。  
下蟠蛰水龙，上有避世人。  
有时浮爽气，拄笏可揽结。  
安得构精庐，谈经对松雪。  

【留别诸子】  
秋堂掞虚寒，晚竹引深翠。  
暝然孤灯坐，兴与一壶对。  
天冷霜满襟，露饮月窥醉。  
曲尽别意深，相看发长喟。  

【精岩寺】  
香刹象天界，名僧辞世氛。  
一峰独凌削，众壑相氤氲。  
作礼向金仙，宴林投鹤群。  
山犬衔人衣，却走避腥荤。  
于时春向暮，林亭蔼余曛。  
苍然草木气，尽湿西江云。  
登阁见千里，眇怀沧海濆。  
山钟忽播荡，应此悟音闻。  

【别龙秀才】  
龙生不羁者，爱梁能开襟。  
每醉玉壶酒，复为士甫吟。  
访余镛水阳，又将归故林。  
秋风樽前别，落日川上心。  
四郊已萧条，千里无飞禽。  
离思苦难说，望远犹登临。  

【同王六博士宿烟霞观】  
昔人炼金鼎，此地余还丹。  
至今风篁呜，犹疑下笙鸾。  
出岭访灵异，投山宿天坛。  
一片月色古，千秋松影寒。  
醴泉为我酒，丹霞为我飧。  
都无世人梦，但伫风中翰。  
夫子苟有意，相期此投冠。  
到家兴未已，更取吾琴弹。  

【翠帘山天湖】  
翠帘高凌天，峰麓旷且平。  
何年此蟠龙，遂成秋水泓。  
呼吸纳元气，溟蒙变阴晴。  
云雷地中起，日月波上生。  
上有空僧巢，岩栖炼神形。  
寥寥水月观，洞见心胸明。  
我昔凌天梯，恍若登赤城。  
浮杯动松影，发笑回天声。  
从兹便高举，永极云霞情。  

【同王六入西山寻白云僧】  
秋山晚苍苍，引兴白云际。  
方闻出谷钟，未返沿源骑。  
跻攀霁心目，始到三摩地。  
苔色阴际寒，松声静中细。  
空僧此岩栖，心寂迹如寄。  
经诵有时闲，了了见山翠。  
抱琴者谁子，夙性贪幽致。  
云卧复何为，冰弦写秋意。  
西峰倏含景，石榻又假寐。  
身寄孤鹤巢，梦如幽兰气。  
夜分气候白，隐隐月初至。  
阳涧澹空明，阴林破深邃。  
久怀缁锡邻，颇与云山契。  
章甫如可投，期君访灵畏。  

【访玄章师不遇】  
真僧驻锡处，云床在西峰。  
应物无所住，安知来去踪。  
今来结青瑶，又向何山逢。  
白日无经声，金飙但鸣松。  
悬思永金夕，杳霭秋天钟。  

【道中偶咏】  
林馆夕暂休，星驾晓仍发。  
沉沉树若烟，浩浩溪如雪。  
白首倦长途，青山笑予拙。  

【宿黄梅五祖寺】  
佛祖说法处，迥与诸天邻。  
珠宫历浩劫，桂殿余真身。  
登攀访灵异，礼谒知宿因。  
地远泉石怪，人闲猿鸟驯。  
松杉覆窗户，湿竹清衣巾。  
花雨出深夜，天香来暮春。  
久知簪组妄，思与缁锡亲。  
所希慧灯影，为余照迷津。  

【送吴士显】  
吴生跌宕人，脱略当世事。  
欲识平生心，悠悠江海是。  
布衣何飘飘，孤剑千里至。  
斗酒未及欢，看云起归思。  
长风吹古城，寒石下秋水。  
分手从此辞，车尘望中起。  

【同郑二宣江上泛舟】  
载酒入江色，酒多江复长。  
酣来散予缨，濯向春流香。  
东壁过疏雨，西崦残夕阳。  
猿禽相啸叫，云水共清苍。  
夕景更泛览，客程殊未央。  
鱼风苇上起，蚌月波中光。  
尝以事泮涣，永期名迹忘。  
乘槎予岂必，聊复咏沧浪。  

【斋中晓起】  
飏飏城鸦散，冬冬戍鼓绝。  
空庭寂无人，衣上有残月。  
清池盥漱罢，高韵风中发。  
爽气山前来，吾襟抱冰雪。  

【同诸生登絓月兰若】  
金人青莲宇，乃在白云里。  
久与名僧期，乘闲却来此。  
入门闻经梵，絓壁见巾履。  
落涧泉影红，侵廊藓花紫。  
海天正南豁，一望见千里。  
独树川上浮，孤烟岛边起。  
予生况多暇，所性乐山水。  
真赏非外求，冥心巢居子。  

【夜宿郡斋水亭呈林八博士】  
孤琴水亭夕，客至罢鸣弹。  
况有樽中醪，斟之罄情欢。  
濯足向清泚，披襟散尘烦。  
仰见海上月，兼之天籁寒。  
斋舍何萧条，蓬门若丘樊。  
深竹读书处，百虫鸣夜残。  
予怀良已舒，为君咏幽兰。  

【寄王六校文兼似吴二太守】  
京师三月春雪飞，雪后余寒添着衣。  
曹官禄薄酒苦贵，一饮百钱恒不醉。  
忽然停杯忆乡里，美髯校文最知己。  
作诗判不让高岑，醉后狂吟狂欲死。  
有时忽得意，竟上金鸡山。  
弹琴酌酒送飞鸟，心比白云闲更闲。  
虎头岩前柳拖地，龙池溪上花满湾。  
醉归骑得将军马，城上乌栖门未关。  
白头太守别来久，别后还能相忆否？  
词赋终为纸上尘，功名不及杯中酒。  
芭蕉叶长近何如，前日人来不寄书。  
莫言闽海少飞雁，何事秦淮多鲤鱼。  

【赋得独树边淮送人之京】  
君不见秦淮水流东到海，淮边独树如车盖。  
九月微霜赤叶干，枯枝飒飒鸣天籁。  
枝上啼鸦散曙烟，枝头残照咽寒蝉。  
离人留饮停车骑，侠客相逢挂马鞭。  
南国高僧从此去，驻锡雨花台下路。  
一饭淮边洗钵时，六时宴坐祗园树。  
野鹤孤云任去还，禅心不道别离难。  
山中亦有长松树，待尔青青共岁寒。  

【过高逸人别墅】  
识子何不早，见子即倾倒。  
世人意气不相合，颜色虽同心草草。  
子有园林东海滨，香名满耳人共闻。  
梁鸿避世身不仕，孔融爱客家常贫。  
兹晨饮客青山墅，新压葡萄酒如乳。  
绿树穿窗鸟当歌，红条拂地花能舞。  
醉来兴逸无不为，投壶击剑仍弹棋。  
人生得意有如此，世上悠悠那得知。  

【月夜闻李生弹筝歌】  
越客本浩荡，秦筝何激扬。  
浮亭子夜月色古，一曲万籁鸣清商。  
初闻楚调声激烈，志士报仇思饮血。  
再闻宫音如扣钟，鲁生揖让何雍容。  
清和变调有如此，侠客闻之心欲死。  
银甲弹来更嫣然，金鱼脱却浑轻尔。  
吾闻锦瑟五十弦，湘灵夜鼓声凄然。  
遂令帝子剖其半，遗音尚有秦人传。  
秦音楚调声虽异，今古由来同一致。  
燕市谁知击筑心，吴门孰识吹箫意。  
今夜君闻鼓曲声，百杯不醉壮心横。  
众宾枕藉秋衾冷，独倚高梧看月明。  

【经绮岫故宫】  
行人晓饭青山里，驱马苍茫经洛水。  
昔闻绮岫盛繁华，不谓荒凉今若此。  
忆昔行宫初构时，梯岩驾壑相逶迤。  
美人桂殿夜看月，公子柘弓朝射麋。  
翠华一去金门锁，露殿飞萤山叶堕。  
往事吹残牧笛风，危基半入樵人火。  
今古消沉能几回，春风依旧野花开。  
君王巡狩不复见，禾黍空山鸟雀哀。  

【赋得无诸城送浦舍人源归晋阳】  
君不见昔时无诸城，荒丘断陇今人耕。  
陵谷烟沉知几代，古人精灵竟何在。  
忆昔无诸全盛时，都城百雉何逶迤。  
连营国步分秦土，绘衮王章入汉仪。  
山河巍巍那可恃，跃马屠龙今已矣。  
列国犹传赤帝封，曲台尚对沧江水。  
沧江水流去不还，故宫落日不堪看。  
宝衣夜化空陵火，弓剑秋悬古殿寒。  
故人西归从此去，策马秋芜城下路。  
欲将陈迹问行人，落叶纷纷不知处。  

【镡上送僧归衡山】  
上人孤闲似云鹤，十五出家住衡岳。  
说法能超最上禅，持心不受群疑缚。  
世上谁知来去踪，南窥太华北游嵩。  
衲经雁荡千峰雪，定入峨嵋半夜钟。  
于今戒腊青松古，犹泛慈航到东土。  
杨柳舟中九曲云，笋皮笠上三山雨。  
昨夜归心绕楚天，西风杖锡又茫然。  
化龙潭畔清秋别，回雁峰头旧日禅。  

【林七钦山庄】  
此君家住浯水西，乔林夹道缘青溪。  
人淳上古大庭世，客到武陵花处迷。  
深杯尽日见山色，高枕四时闻鸟啼。  
篱根稚笋看成竹，阶下飞花踏作泥。  
梓柳折来环药圃，野泉引得灌蔬畦。  
人间钟鼎口不道，雨里田园手自犁。  
已沾鸡黍遂然诺，豫愁冠盖将离睽。  
明日却从城市去，林间相送草萋萋。  

【巫峡啼猿歌送丘少府归四明】  
巫山巫峡连三巴，猿啼三声客思家。  
停舟听之声未了，却过青枝犹袅袅。  
野人乍来锦宫城，清秋满峡啼猿声。  
黄牛滩上怨枫落，白帝祠前哀月明。  
商声清冽羽声乱，倏忽东崖复西涧。  
久客闻之泪欲干，壮夫听此魂亦断。  
故人归卧越山云，忆得啼猿歌送君。  
扁舟独宿剡溪夜，叫月三声谁共闻。  

【寄陈八参军】  
忆昔读书融水阳，青山影里开茅堂。  
结交由来重意气，使酒或可轻侯王。  
谁言一旦风尘起，故里萧条半荆杞。  
立身自许致功名，报国谁能论生死。  
尔时正值胡尘昏，手携俘首悬辕门。  
春风走马绿杨道，落日臂鹰秋草原。  
功成期将书幕府，当路忌才弃如土。  
部曲营残杀气消，关山梦醒秋声苦。  
比来为儒逢太清，石田芜没荒春耕。  
当时冠盖半丘土，此日交情结弟兄。  
交游惟君年最高，每以连枝勖我曹。  
天边落日见孤雁，海上秋风吹二毛。  
剑水无情入海流，凭将双泪到炎州。  
愿为乡曲牧童子，与子高歌同饭牛。  

【出塞曲（四首）】  
从军呼延塞，勒马单于台。  
天地兵声合，关河秋色来。  
酬恩凭玉剑，致远见龙媒。  
旦夕边城上，喧喧笳鼓哀。  
玉关秋信早，未雪授征衣。  
王者应无敌，胡尘不敢飞。  
三河兵气盛，五道羽书稀。  
日晚笳声发，将军射猎归。  
骊马画弰弓，生为北塞雄。  
探兵千里外，捉骑万人中。  
虎帐秋悬月，龙旂莫珣风。  
归来领旌节，立在未央宫。  
十五蓟门行，能探黠虏情。  
潜兵秋度碛，牧马夜归营。  
苦雾沉旗影，飞霜湿鼓声。  
昨来承密诏，东筑受降城。  

【拟唐太和公主和番】  
粉泪辞丹禁，红颜冒虏尘。  
南天惟有月，北地更无春。  
笳鼓凝芳梦，轩裾掩翠颦。  
年年桃李月，凄绝旧宫人。  

【题福山寺陈铉读书堂】  
穷经不出户，一室古珠宫。  
灯影秋云里，书声晚磬中。  
开窗明竹雪，散帙落松风。  
料得无人到，焚香对远公。  

【春日游道山亭】  
危亭临绝顶，胜概昔曾闻。  
野酌薰花气，闲心狎鸟群。  
檐前看落日，衣上见归云。  
半醉题诗去，仙凡下界分。  

【游楼云湖禅室赠日东圭上人得心字】  
东海到来日，西山始布金。  
构云天路上，标月夜湖心。  
问偈逢樵客，忘机狎野禽。  
寥寥尘想绝，相对坐柽阴。  

【留别蔡秀才原】  
别离无远近，暂去亦伤神。  
正是千山雪，谁悲独往人。  
江空螺女夜，花暗冶城春。  
不见同游侣，酣歌泪满巾。  

【塞上逢故人】  
五陵携手罢，疋马各天涯。  
出塞难为客，逢君似到家。  
后期如梦寐，前路正风沙。  
只好长安陌，垂鞭醉落花。  

【月夜酌别龙秀才】  
共向孤城别，愁为永夜吟。  
一竿沧海去，千里白鸥心。  
短发秋同老，清樽月共斟。  
冶城多酒伴，迟尔寄徽音。  

【江上寄巴东故人】  
我忆巴东客，长为江上吟。  
楚云将夜梦，湘月寄愁心。  
落日青枫树，秋风白帝砧。  
遥传一纸泪，读罢想沾襟。  

【宿云门寺】  
龙宫临水国，鸟道入烟萝。  
海旷知天尽，山空见月多。  
鹤归僧自老，松偃客重过。  
便欲依禅寂，尘缨可奈何。  

【送周生往雷州】  
宁亲归未得，念子复南征。  
风雨孤舟别，沧波几日程。  
絓帆辞海国，吹笛上边城。  
旅馆知相忆，新秋有雁声。  

【秋日同韩玄登凌霄台】  
故人多逸兴，携手上高台。  
赋为闲居作，怀因远眺开。  
秋阴将日去，雁影带寒来。  
归路瞻衡宇，松门掩绿苔。  

【送殷秀才之武功】  
送君远行役，觐省入西秦。  
五月台江水，孤舟去国人。  
苍山低戍垒，野日暗行尘。  
无限同游意，分携泪满巾。  

【征书后呈冶城同志】  
青门初税驾，紫陌罢鸣珂。  
野兴看山尽，花时中酒过。  
同心难契阔，失路易蹉跎。  
又欲羁尘绶，幽期可奈何。  

【早秋有述寄林八先辈】  
泽国风雨后，贫居离索情。  
乱蛩鸣曙井，一叶落秋城。  
薤簟邀凉早，荷衣却暑轻。  
清泠台下路，携手几时行？  

【夜泊淮阴】  
泊舟淮水次，津树暗萧萧。  
远火明渔舫，长吟倚客箫。  
夜钟闻古寺，寒月照归潮。  
莫近啼猿处，愁多梦更遥。  

【同陈秀才登虎头岩】  
胜概殊三岛，层阑敞八风。  
云霞开玉垒，日月绕珠宫。  
鸟道苍烟外，军城紫气中。  
山河襟带远，楼观画图雄。  
物候逢秋异，登攀与子同。  
忆家沧海阔，怀古霸图空。  
地暖初闻雁，江寒已落枫。  
振雷随急雨，野日截残虹。  
岁月空流水，飘零极转篷。  
江湖归未就，徒此羡渔翁。  

【王屋山天坛】  
名岳推王屋，孤标跨杳冥。  
深窥砥柱黑，高并太行青。  
分野连三晋，风云萃百灵。  
鹤归松已偃，龙去水犹腥。  
灶隐烧丹火，龛余炼髓经。  
羽人金磬动，应此礼寒星。  

【剑阁秋阴图】  
分野秦封尽，山川蜀国雄。  
堑江流地底，剑阁起天中。  
栈险崖频转，萝深月不通。  
飞扬惭白帝，开辟忆蚕丛。  
气候三秋异，猿声众壑同。  
栋云常碍日，岩树递呼风。  
客路随飞鸟，乡心挂落枫。  
兹非旷达士，应此泣途穷。  

【逢牛尊师】  
道逢牛道士，把酒醉云房。  
龙问壶中诀，人传《肘后方。  
久知凫是舄，更指石为羊。  
遣兴聊题翰，无言但括囊。  
秋星明剑气，夜月酿丹光。  
酣饮从倾倒，神游极混茫。  
别情波渺渺，归路树苍苍。  
又棹扁舟去，寻云到草堂。  

【冬日同林秀才游衍真观】  
蓬岛烟霞合，琳宫日月开。  
洞阴当积雪，地古半藏苔。  
竹已成龙去，人因访鹤来。  
欲飞王令舄，且醉葛洪杯。  
果熟经时换，炊香待梦回。  
晴光偏悦鸟，腊色尚欺梅。  
意静寒泓水，心同槁木灰。  
凤笙如可学，吹月上瑶台。  

【重游宿云台忆肃上人】  
昔日谈经处，今来独上慵。  
古台黄叶积，斜磴紫苔封。  
片月疑禅观，孤云想化踪。  
夜灯无续火，秋院有鸣蛩。  
人倚题诗竹，谁栽出世松。  
夕阳无限思，几杵莫天钟。  

【挽理上人】  
只履归何处，怀师泪满襟。  
浮云生灭性，明月去来心。  
阅世真如梦，安禅不废吟。  
留衣分法侣，写偈别朋簪。  
雨藓侵行迹，风泉想梵音。  
一灯寒竹暝，双树落花深。  
塔闭虫粘户，巢空鹤避林。  
历峰山下路，从此罢登临。  

【春日游东苑应制】  
长乐钟鸣玉殿开，千官步辇出蓬莱。  
已教旭日催龙驭，更借春流泛羽杯。  
堤柳欲眠莺唤起，宫花乍落鸟衔来。  
宸游好续箫《韶奏，京国于今有凤台。  

【春日陪车驾幸蒋山应制】  
钟山月晓树苍苍，凤辇乘春到上方。  
驯鸟不随天仗散，昙花故落御衣香。  
珠林霁雪明山殿，玉涧飞泉近苑墙。  
自愧才非枚乘匹，也陪巡幸沐恩光。  

【雪夜张尚书筹招饮以事不赴】  
南宫儤直雪晴时，冻雀无声隐竹埤。  
贳酒暂同寒夜饮，盍簪深负故人期。  
云垂绛阙知天近，月浸霜帘觉曙迟。  
除却安禅与招隐，此身此外欲何为。  

【题中天楼观图】  
海上仙山接混茫，仙居远在白云乡。  
楼当太乙星辰近，树拂勾陈雨露香。  
绛节驭风来阿母，玉箫吹月醉周王。  
可怜八骏归来晚，萧飒蛾眉两鬓霜。  

【呈浦舍人】  
无诸台下乍秋风，客舍逢君兴不穷。  
性僻共耽诗句险，愁多却仗酒杯空。  
平芜一骑经吴苑，积雨孤舟梦晋宫。  
明日又从江上别，曲阑愁倚送飞鸿。  

【浮亭夜坐怀黄玄之】  
浮亭孤坐夜灯红，一倍离忧百感同。  
春草绿波频赋别，流年青镜暗惊蓬。  
也知缨冕皆身外，久忆心知向酒中。  
此意谩劳题尺牍，都门雪后有归鸿。  

【九日登絓月兰若忆郑二宣】  
微霜初下越王城，衰病逢秋也自轻。  
九日登临多纵醉，百年感慨独钟情。  
断蝉野寺黄花晚，远树江天白雁晴。  
却忆浮丘炎海上，懒题诗句寄同声。  

【浮亭风雨夜集忆郑二宣】  
天涯此别意何穷，一片愁心万里同。  
明镜晓霜惊白发，浮亭秋雨梦青枫。  
书回绝岛孤帆远，门掩寒塘旧业空。  
说着登临多感慨，一缄封泪寄南鸿。  

【过东林双涧有怀旧游】  
曾于此地盍朋簪，岁晏重来百感深。  
门掩薄寒初暝雪，树含轻霭欲栖禽。  
沧波涉海惊魂梦，白发看山倦啸吟。  
闻说远公能馆我，便投章甫卧东林。  

【冬夜与高五秀才馆林八员外宅】  
远别悠悠叹二难，多君留饮故情欢。  
生涯祇合尊前醉，功业无劳镜里看。  
落叶走阶风动晚，古梅临水月侵寒。  
何因得似龙门叟，野艇终身一钓竿。  

【与陈八参军夜饮话旧】  
乡园别后隔烽烟，此夕论交意惘然。  
雁引归心离海国，杯衔好月醉霜天。  
谋生自愧青云后，话旧多惊白发前。  
明日豫愁分手处，凭君慷慨看龙泉。  

【寄周一秀才玄兼呈陈八处士炫】  
薛老峰前夜咏诗，若为离别思凄其。  
忝于词客推前辈，久约林僧恐后期。  
泽国未霜枫落早，山城上月鸟归迟。  
自惭浅薄非徐稚，赖有陈蕃是故知。  

【海口道上有述怀郑二宣】  
露下菰蒲有雁声，晓骖初发宿寒轻。  
新知乍别孤吟倦，旧国重来百感生。  
黄叶闭门逢野寺，白波侵郭见江城。  
家林暂别堪惆怅，翻忆浮丘海上行。  

【将归冶城留别陈八炫林六敏】  
南宫归后岁蹉跎，此日逢君奈别何。  
野馆解鞍行客饭，寒山对酒故人歌。  
蒹葭水国孤鸿度，橘柚霜林匹马过。  
为报已无轩冕梦，清泠台下卧烟萝。  

【忆龙门高逸人】  
浮亭露饮玉樽空，千里心期此夕同。  
海路想经春草绿，越吟愁对夜灯红。  
他山花发莺啼后，别墅春归积雨中。  
圣代祇今无隐逸，不应多病卧孤蓬。  

【毕公房】  
跻阁攀岩入化城，薜萝高卧寄闲情。  
孤窗上月分灯影，乱叶随风杂磬声。  
麋鹿自知谐野性，簪圭何用绊虚名。  
真僧出世心无事，戒得冰壶彻底清。  

【谪居寄冶城同志】  
远别悠悠泣路歧，丹心虽在鬓毛衰。  
阮籍猖狂缘世难，叔牙感慨为心知。  
春城久判花前醉，野馆无由雪后期。  
自愧不如闲草木，也承雨露沐恩私。  

【岊江兰若送浦舍人归晋阳分得衣字】  
离亭征骑晓騑騑，正值关河朔雁飞。  
白发相看闽海别，青山遥送晋陵归。  
江城雨外莲峰出，野寺霜前柿叶稀。  
自愧忘情非上知，临歧唯有一沾衣。  

【寄高逸人】  
离亭高倡久难酬，明月心期恋旧游。  
泛腊酒香频中圣，流年花发总关愁。  
山园裛路寒梨熟，水国迎霜晚稻收。  
自愧湮沉向城市，抒情唯有一登楼。  

【赋得垂杨送客】  
客路垂杨最有情，暖风吹绿渐冥冥。  
雨深炀帝宫前见，月落桓伊笛里听。  
叶暗乍堪藏乳燕，花飞终恨化浮萍。  
分携欲折长条赠，愁绝河桥酒幔青。  

【归冶城辱群公追饯至江心亭】  
梅风初熟布帆归，相送劳君到翠微。  
远树啼莺留客醉，高林深竹见僧稀。  
江心绝岛晴浮出，雨外孤云湿倦飞。  
浦溆白鸥如有待，想应知我拂朝衣。  

【秋江离思图】  
粤城衰柳拂金堤，雨里秋襟惜解携。  
客散江亭闻断雁，酒醒沙馆候鸣鸡。  
枫桥夜冷吴讴起，笠泽天寒楚望迷。  
天路云山从此别，一封愁札为君题。  

【秋夜浦舍人见宿园亭分得天字】  
南宫饮散动经年，此会羁魂各黯然。  
霄汉故人谁更在，江潭逐客自堪怜。  
疏灯细雨开秋宴，落叶惊风搅夜眠。  
归去晋陵成远别，好凭阳雁望南天。  

【夕阳】  
抹野衔山影欲收，光浮鸦背去悠悠。  
高城半落催鸣角，远浦初沉促系舟。  
几处闺中关绣户，何人江上倚朱楼。  
凄凉独有咸阳陌，芳草相连万古愁。  

【送林一归山中】  
楝花雨里醉逢迎，南国看山又送行。  
求侣暗惊春草色，还家愁逐暮江声。  
残阳向野闻边笛，远树登楼见海城。  
谁念长沙迁谪久，懒从季主问君平。  

【晚日杉关】  
荒苔古道敛微曛，马上笳声不可闻。  
地自乱离民舍少，山当闽楚客程分。  
长林积雨寒为雪，深树孤峰湿作云。  
愧我旧游见关吏，也将书剑学终军。  

【寄林一和深字】  
雨馆张灯坐夜深，故人相对醉成吟。  
二毛易老惭看镜，四美难并愧盍簪。  
泽国晓霜归候雁，县城春树变鸣禽。  
贾生尚有长沙谪，此日毋劳叹陆沉。  

【忆浮丘生往交州】  
旬日阴霖结不开，穷居幽草乱侵阶。  
也知白发缘愁长，无那青山与愿乖。  
行阻看花携浊酒，卧闻啼鸟闭虚斋。  
比来况与浮丘别，一望南山一怆怀。  

【出京同黄少府宿采石】  
南宫拜疏许归休，芦荻沧江晚系舟。  
贳酒暂同牛渚咏，曳裾无复凤台游。  
海门白涌潮头急，烟岛红拖雨脚收。  
不用临流濯缨袂，此心从此不惊鸥。  

【新秋浮亭夜集分韵得催字】  
海国新凉一雁来，衣冠高会壮怀开。  
浮亭夜月樽前满，古树秋声笛里哀。  
白发朋游嗟落魄，青山旧业怨低摧。  
灯残酒醒还成别，刻漏应愁晓箭催。  

【寄逸人高漫士】  
独倚城南百丈阑，粤乡秋思浩漫漫。  
平台树色催残照，近郭砧声报早寒。  
云物正当摇落后，关河终念别离难。  
龙门别墅今宵月，谁与相同把酒看。  

【与黄一秀才辈雨夜浮亭小集忆郑二】  
香炧灯残意万重，与君共忆远游踪。  
尺书不到经春雁，樽酒相逢话夜钟。  
风动栎枝翻暗鹊，雨深沙井响鸣蛩。  
自惭浅薄谁招隐，尚掩丘樊学卧龙。  

【题吴江垂虹桥】  
云帆秋晚过垂虹，落日鲸波动远风。  
欲借仙家辽海鹤，月明吹笛水晶宫。  

【早行】  
前山树暗月胧胧，马色鸡声共晓风。  
不为逢秋多感慨，只缘身在别离中。  

【梦中仙游】  
天葩小院敞云屏，鹊散星河逗客星。  
欲识别来离思苦，晚峰长学黛眉青。  

【将归海上辱群公相送至龙津】  
百尺云帆挂海霞，劳君相送到天涯。  
重来应恐清秋晚，落尽清香桂子花。  

【宿逆旅闻泉声】  
练瀑飞泉作雨声，楼虚月白旅魂惊。  
相思不道无归梦，自是离人梦不成。  

【下山寻朱继】  
携琴载酒远寻君，石径人稀半夕曛。  
纵醉也须上山去，莫教闲却半床云。  

【题朱舍人为史太守写竹】  
舍人退食写闲情，公子开椷玉雪清。  
曾向凤池同夜直，掖垣梧竹总秋声。  

【题郑昭甫写张骞乘槎图】  
衮衮黄河天上来，茂陵底事望蓬莱。  
早知转望乘槎便，虚筑通天百尺台。  
浦舍人源三十六首  

【赠别沈校书】  
与君昔相逢，花开酒楼醉春风。  
平生车马愿与共，何意事变分西东。  
君卧东山里，我钓西江曲。  
几回枫树梦中青，千里桂枝愁处绿。  
飞燕翔鸿徒往来，音书不寄使人哀。  
返照斜分远行路，浮云乱绕旧登台。  
今朝复见兰陵道，细雨微烟湿芳草。  
别离惆怅十年多，我少朱颜君已老。  
握君手，与君吟，感君知己复知音。  
我将归去重回首，云海苍茫情更深。  

【送人之荆门】  
长江风飏布帆轻，西入荆门感客情。  
三国已亡遗旧垒，几家犹在住荒城。  
云边路绕巴山色，树里河流汉水声。  
若过旗亭多买醉，不须吊古漫题名。  

【送贾文学入京】  
春城送别已斜阳，花发官亭酒正香。  
远骑青山江上路，新莺细柳禁中墙。  
疏星北阙趋朝早，澹月南宫听漏长。  
谁谓贾生年最少，独能陈策辅君王。  

【寄杨先归颍上】  
荒城此日共凄然，我欲南征子北迁。  
秋雨黄芦思颍水，夕阳红稻忆吴田。  
萧条客舍虫声里，迢递乡书雁影边。  
安得重逢一携手，别离同话酒尊前。  

【赠别谢秀才】  
兰陵陌上喜逢君，华馆清谈酒未醺。  
虫益旅愁秋已半，烛欹吟影夜初分。  
虚窗叶响风惊雨，远浦潮来水接云。  
良会不知能几度，明朝何事又离群。  

【送包鹤州东归】  
西风江上赋归休，值雨那堪夜泊舟。  
官路暝烟迷驿舍，郡城寒火出更楼。  
到家正及湖田熟，在客先惊馆树秋。  
远忆情人相别处，短亭孤棹两悠悠。  

【并州寒食】  
梦入故园千里远，觉来寒食在并州。  
垂杨不是相思树，那得花开便白头。  

【送王济民归盘谷】  
官亭酒香柳花白，下马持觞送行客。  
客归江上愁更多，春水雨中生绿波。  
青山遥对杨子渡，残日微明广陵树。  
渡江酒醒伤别离，夜半舟人歌《竹枝。  
乌啼月落梅天远，驿程已过淮阴县。  
楚乡菰米饭食鱼，宵征在鞍宿在车。  
中原渐近太行麓，不知何处通盘谷。  
一径萦纡万壑深，始知旧宅隐云林。  
昔年泉谷浑无恙，猿鹤犹存松桂长。  
遗老家家怀故情，相邀鸡黍话平生。  
尊前不问宦游好，只说山中农事早。  
数亩何须负郭田，郡中太守正求贤。  
知音不肯入城市，日逐渔樵向山水。  
江南故人那可逢，有书应寄南飞鸿。  

【寄袁二（一作郑沂）】  
长安年少羽林郎，骑射翩翩侍武皇。  
弓影醉开孤月满，刀头新买百金装。  
听鸡晓阙疏星白，走马秋郊细柳黄。  
应募玉门关外去，请缨生系左贤王。  

【送荆南师户侯移镇公安】  
悠悠旌旆碧云端，远去孤城入乱山。  
淮月上楼人奏角，海天低树雁临关。  
几家白发遗民在，千里青丝猎骑还。  
旧镇荆南多胜概，别来惟见画图间。  

【阻风清河县】  
阻风淮岸忆家山，骨肉相亲梦寐间。  
冀北一官今独往，江南千里几时还。  
孤村人语秋临水，小县鸡鸣夜掩关。  
明月异乡谁不见，嗟予偏对别离颜。  

【送人还乡】  
都门杨柳拂离筵，归路青山水国连。  
三月春阴垂细雨，几家寒食起新烟。  
听莺谷口停行盖，立马江头问渡船。  
此去故园应酒熟，杏花开遍草堂前。  

【挽高季迪】  
鼓罢瑶琴遂解形，萧萧日影下寒城。  
薄田供祭遗妻子，新冢题名望友生。  
地下未应消侠气，人间谁肯没诗名。  
旧庐重过悲闻笛，欲赋《招魂竟不成。  

【送王二归山中】  
阖闾城外敛余厓，水国苍茫夕鸟微。  
远火山中人未宿，孤舟江上客初归。  
高林果熟经新雨，疏柳春深映旧扉。  
遥想到家无一事，闲看儿女笑牵衣。  

【西城晚眺】  
宫柳犹遮旧女墙，角声孤起送斜阳。  
英雄百战成寥落，吴楚平分自渺茫。  
寒雁动愁离塞远，暮江流恨入云长。  
古今天地谁非客，何用登临独感伤。  

【林七员外园亭夜饮得河字】  
都亭分袂惜蹉跎，此夕相逢奈若何。  
细雨疏灯闻落叶，断云高树见明河。  
客踪迢递天边雁，归梦微茫海上波。  
鞍马朝来又成别，且倾尊酒一狂歌。  

【和马秀才先归】  
长安甲第似云稠，冠盖相望孰解愁。  
宫漏深沉春树里，禁垣环绕碧山头。  
微烟草色迷征路，澹月梨花隐驿楼。  
闻道马卿归卧病，懒攻词赋客诸侯。  

【过星轺馆】  
仙馆万山深，銮舆近驻临。  
洞门金锁掞，垂柳粉墙阴。  
旌旆移龙影，笙竽过凤音。  
小臣来独晚，向此一沉吟。  

【春日旅怀】  
别后犹飘泊，春来倍叹嗟。  
花开今日少，人忆故园赊。  
细雨连山暝，清溪入郭斜。  
慈闱在何处，欲望暮云遮。  

【送丘舍人之边上】  
挥金收壮士，解剑赠离群。  
数骑临秋别，孤猿入夜闻。  
帐寒营满雪，边旷野连云。  
愿出平胡策，归来报圣君。  

【怀何士信谪西河】  
全家离故乡，万里谪穷荒。  
草木疏边境，牛羊绕帐房。  
风声连雨雪，汉语杂氐羌。  
远念平生友，行吟泪数行。  

【赠张颍州】  
迢递浮淮泗，凄凉过颍州。  
水阴孤馆夕，草色半城秋。  
才薄惭王事，吟多惜宦游。  
不逢张太守，那得暂相留。  

【和干先生】  
秋城黄叶下，闻笛泪沾衣。  
乍雨千峰出，残阳一鸟归。  
客贫知己少，乡远去人稀。  
何事荆南道，逢君始可依。  

【题张生旧馆】  
广陵人去客天涯，旧馆凄凉闭落花。  
立马斜阳空洒泪，一声横笛起邻家。  

【题赵昌所画御屏牡丹】  
绿芜春雨洛阳城，不见名花国已倾。  
影落画屏何处物，断金残粉故宫情。  

【酬干秀才】  
酒醒题诗忆送君，残阳半掩竹间门。  
相思昨夜空斋里，烛灭香炉火尚温。  

【除夜客怀】  
火冷空斋夜掩霜，明朝新岁在殊方。  
故乡亲老谁相守，独对寒灯泣数行。  

【竹枝词】  
红漆车儿驾白羊，吴盐空洒竹枝香。  
不知羊角如心曲，才听车轮欲断肠。  

【寄熙上人】  
孤愁无处觅高僧，欲问楞伽竟不能。  
遥想山中禅定夕，半窗残雪一寒灯。  

【送友人】  
孤舟春别万花西，云淡山青水满溪。  
料得客愁何处是，绿阴官舍听莺啼。  

【题青山白云图】  
青山欲转绿溪回，古木春云掩复开。  
不识桃源在何处，但看流水落花来。  

【晚过张林山】  
名山几度欲寻幽，此日虽来不暇游。  
一棹黄昏过山下，疏灯络纬满林秋。  
黄学官玄六首  

【秋夜听谷大弹阳春白雪遂歌以赠】  
昔闻歌《白雪，未知弦上声。  
看君弹来秋月下，十指如度春风鸣。  
初闻飘飘下天阙，乱逐回风气骚屑。  
冻来深树梅不开，散入空林竹应折。  
又如纷纷江上来，流音中节浑相催。  
灞陵一日几人度，剡溪半夜孤舟回。  
清川带寒流，野鸟绝繁语。  
少女歌残叶共飞，仙郎唱罢花能舞。  
须臾雪晴风亦迟，按弦问君君不知。  
声残响绝无所见，惟见桐枝秋露垂。  

【北岭陪殷大夜饮感别】  
故国秋风见仲宣，悲欢都集夜灯前。  
二毛对酒仍堪醉，万里还家祇自怜。  
树拂断猿疑峡路，月临征雁梦湘川。  
谩将草木同衰朽，未必阳春雨露偏。  

【丹阳道中】  
五陵为客久，儒服满尘埃。  
望阙无知己，还乡愧不才。  
山阴残雨度，河广断云开。  
归去多朋旧，春城共酒杯。  

【河上立春】  
故国几时别，殊乡今早春。  
青阳开霁雪，残日送归人。  
渐与云霄隔，空惊岁月新。  
不堪零落处，愁泪满衣巾。  

【题周进士古木清猿图】  
昔从锦城来，却过愁猿道。  
千崖万嶂不可闻，此中哀怨令人老。  
况是西江秋水来，冲波逆折鸣风雷。  
攀萝涉水苦难度，腾枝抱子俱萦回。  
空林阴阴不知处，前惊后呼若相语。  
正当绝险陵天梯，揽辔听来泪如雨。  
君不见蚕丛开国通秦关，六龙西幸仍跻攀。  
猿声鸟道有如此，一为长歌《行路难。  

【送金秀才之温陵】  
官亭花发酒初香，白马翩翩大道傍。  
醉客尽随歌舞散，寒川空对别离长。  
紫云洞里逢秋月，赤鲤潭边度早霜。  
休说故山多少恨，军中吹角断人肠。  

【咏秋风】  
目眇洞庭波，辞雄楚江宴。  
帝子正愁予，羁臣发先变。  
冷然阊阖生，飒尔江潭遍。  
随阳惊塞雁，附热驱巢燕。  
萦回步云飞，飘拂歌雪转。  
衣露戒履冰，弦霜愁泪霰。  
蔡文掩悲笳，班姬袭团扇。  
凄凉如一宵，偏向长门殿。  
周祠部玄二十七首  

【揭天谣（九首）】  
巨灵吹空南斗死，鬼哭如云学流水。  
桂阑天影白鹤秋，兔光斜坠三泉里。  
泉宫暗虫寒草根，土灯燃露絓黄昏。  
铁心九回滴秋血，三十六帝闻俱吞。  
帝遣双童去不返，楸梧参差牧马苑。  
青烟一点吹六龙，芙蓉吐光海波浅。  
西池鹊寒坠灵羽，水嘶粼粼冻王母。  
青娥遏云纷玉琚，水帘桃花逗香乳。  
紫元双眉牵黛光，颓蒿折玉寿齐长。  
风台神人铁作背，哭声酸骨啼秋裳。  
彩丝结绳絓秋影，身骑白龙劝天醒。  
暗魂斜背南山飞，独立香虫泣空冷。  
鱼鳞居次龙堂高，琉璃砌空银烂涛。  
波灵泣诉海若浪，腥风卷昼云漕漕。  
珠潭沉光瘗神妪，瘦蛟啾啾走沙雨。  
仙郎秋袂斑斑啼，泪花凝碧扶桑树。  
湘人敲鼓迎二真，娃郎苕绾参差尘。  
东风剪雪绡绿水，半天斜露葡萄春。  
竹根沿花铸明月，野坟死草泉幽咽。  
铜龙玉狗阍重重，东方不高眼穿血。  
呼天走马指千里，刺龙血溅秋杯水。  
直欲三浇壮士衣，莫教空瘗苔花紫。  
白烟戛城滴铅粉，鬼灯翳墙星隐隐。  
斜飞败草湿露光，玉门一滴牵秋肠。  
商灵参差拾枯骨，晚岁沙头葬明月。  
胡姬烂醉黄金钱，簌簌青霜剪归发。  
玉鳞琐琐秦家土，凤凰去天窜寒鼠。  
载得仙桥度玉关，谁管秋烟星栩栩。  
粉窗绮帘十二家，井龙咽火纷栖鸦。  
宫姝秃里学秋舞，背客纫珠河影斜。  
旧纱银灯翳椒壁，铜辇秋云梦中泣。  
石氏珊瑚劝作杯，直卷黄河三千尺。  
菱蒲泣露鸳鸯渚，香坟绮罗作尘土。  
碧玉斜明五五桥，藕丝流云逆行雨。  
堕鸦春绿不胜梳，撩乱芳风浩无主。  
杀青欲竟吟鬼妒，苏堤已远波声苦。  
白天戛云漏龙歇，九道愁泉土花咽。  
衰蛩粉壁牵暗光，残霞堕溪藤葛凉。  
苦烟恨骨埋蒿里，哭声水寒凝不起。  
青屏玉女断香魂，露黛如啼怨秋鬼。  
魂清清，魄濯濯。鸟不号，鱼不跃。  
纷水神，激山乐。天亦捶残，地亦摧却。  
提携踏青霞，九回吊孤月。  
秋台乡树结桐花，千年恨血点泉沙。  
鬼灯送客三山下，黄尘清水扶桑斜。  

【赋得河桥草色送高大归龙门】  
江头微暄冰始开，河桥一夜春风来。  
伤心宛似丛台下，青青草色青如苔。  
二月三月青门道，积素浮光不堪扫。  
酒幔烟中望却无，钓矶水畔看还好。  
桥上萧条人几家，芳洲漠漠楚天涯。  
暝随断梗飘寒雨，晴逐游丝映落花。  
龙门还家孟诸野，清樽惆怅河桥下。  
临歧尽醉歌送君，草上片时驻君马。  

【答林子山见寄山中】  
百年心事共悲欢，浮世风波梦里看。  
洛下青山相忆久，郢中白雪独酬难。  
将春野路孤莺早，乍雨江城半夜寒。  
自愧五陵空学剑，侯门谁复识冯欢？  

【寄斋中诸公】  
满院飞花积雨晴，春深卧病更伤情。  
旧游白社思陶令，归梦青山忆马卿。  
水国烟花孤鸟没，官城槐叶一蝉鸣。  
南州胜事多乘兴，羸马吟鞭倦独行。  

【谢明府宅观妓】  
舞换绿罗衣，歌倾白玉卮。  
自矜谢公宅，胜似梁王池。  
云月弦中醉，天河曲外移。  
风流在兹夕，谁不道相宜。  

【钱舜举金碧山水图】  
风土邻巴国，山河枕蜀城。  
层流九折转，积石七盘横。  
树影分萤槛，崖光护鸟楹。  
绛云全抹曙，紫磴半牵晴。  
涧鹿缘苔卧，山猿抱叶行。  
镜标岩岫合，衣拂薜萝轻。  
旅望迷鸾渚，仙游忆鹤京。  
断金秦谷恨，残粉汉宫情。  
潇洒浮埃轶，参差倒景清。  
岭烟三岛暝，潭雨百花明。  
桃水真难写，蓬莱独异名。  
何能谐雅兴，端化沐余生。  

【小李将军金碧山水图】  
池岛疑秦属，云山似洛疆。  
四围青嶂合，一望绿川长。  
野浦全春树，人家半夕阳。  
峰峦看似绣，草木讶闻香。  
冻竹澌银雪，寒风落锦霜。  
楼思王粲倚，谷忆郑生藏。  
石发和烟润，林衣浥露光。  
日华初布暖，风信未经凉。  
水泛蛟龙迫，岩居豺虎防。  
鱼情空渺漠，雁思更微茫。  
独浩巢松兴，多怀辟谷方。  
天台与蓬岛，对此永相忘。  

【送曾译史归山中】  
邻霄台下罢登临，一曲离歌泪满襟。  
芳草怀人频积梦，流年远别又惊心。  
春城雁去余寒尽，野戍花飞暮雨深。  
今日远寻陶令尹，青山卧病谢朝簪。  

【骠骑席上饯别典监鲍公归长沙】  
高馆凉风送别过，膏车秣马谩蹉跎。  
玉壶暂醉将军酒，宝剑新弹侠客歌。  
楚水夕阳行处远，官桥春树梦中多。  
王门到日能相忆，千里愁心竟若何。  

【斋居呈陈二高三兼似故人黄玄林敏及从弟】  
槐叶阴阴杨柳垂，高斋独坐日斜时。  
地经积雨多秋竹，鸟惜残花恋故枝。  
卧病山城非中酒，旧游洛社总能诗。  
相从每过扬雄宅，一曲阳春慰所思。  

【秋咏】  
南山闭户绝风尘，旧业依依少四邻。  
秋草望中曾独往，野鸥闲里最相亲。  
荆门西望迷归客，湘水东流怨逐臣。  
荣辱升沉只如此，更将心事问何人。  

【寄王校文】  
壮游江海总离居，岂料同君岁月疏。  
湘水每劳怀旧梦，筠阳曾枉荐贤书。  
霜空落叶清砧候，天入平芜白雁初。  
自古长沙文化地，圣朝逢掖近何如？  

【温陵中秋陈大宅后亭观月】  
紫英亭前露欲香，习家池上夜偏长。  
醉来见月知何处，还道清光是故乡。  

【秦家小慧】  
小小持金镜，随妆日几回。  
春光能自媚，飞燕莫相猜。  
香径缘花扫，寒窗候月开。  
长陪云雨态，学梦楚阳台。  

【题陈大宅方壶子层层云树图】  
昔年曾记秦川客，云树参差去欲迷。  
日暮孤舟行不尽，鹧鸪啼过渭城西。  

【寄涵江陈韫玉】  
南望涵江无尽期，萧条还解忆荆扉。  
相思岂道音书少，祇为春来雁北飞。  

【春日怀海上知己】  
洛中无负郭，渭曲久垂纶。  
偶值唐生笑，谁怜蔡泽贫。  
莺花迷去路，萍梗度芳春。  
寥落怀知己，临风泪满巾。  

【九仙山期海上人不至】  
久阙东山赏，烟萝欲卧迟。  
金霞寻晓望，玉树候秋期。  
九鲤何曾返，三花未可窥。  
南归有玄鹤，书此报君知。  

【赋秋江离思】  
女螺江上送征桡，祖帐新凉酒易消。  
泽国雁来芳草歇，海天人去碧波遥。  
寒山古道迷枫叶，落日愁心断柳条。  
圣代只今缝掖贵，行看紫凤上丹霄。  
林征士敏一十六首  

【留别壶公山人】  
夙昔负灵异，斋沐营丹砂。  
经年竟无成，乃知仙路赊。  
为文何足道，说剑徒矜夸。  
神情若飘风，浮海思乘槎。  
涵江入云水，天影明蒹葭。  
穷源杳莫测，石濑仍几家。  
月从壶山出，照见菖蒲花。  
龙吟波上烟，鸟散空中霞。  
摇曳鸣吾琴，蕙心豁天葩。  
夫子乃知音，延之饭胡麻。  
尘踪未洗髓，烂熳游天涯。  
永怀灵境迥，矫首长吁嗟。  

【晦日稍次山谷】  
清溪殊险豁，石濑何淙淙。  
寻源竟莫测，又复上几重。  
行处众壑尽，望中天影空。  
于焉倏含景，水木相玲珑。  
湿翠翳巾舄，片云起西峰。  
忽忽洞深杳，大圆变溟蒙。  
飞湍逗日月，急雨随蛟龙。  
洗心投白鸟，息见期青松。  
愿因紫霞秘，永谐鸾鹤踪。  

【梦秋】  
狐狸泣海月，檐隙分斜光。  
阴风飒然来，万籁秋茫茫。  
寒声吊落叶，远思悲雁行。  
寂历梦中语，心魂乱飞扬。  
云根秋水净，石上秋草长。  
逡巡破阴翳，白日升扶桑。  

【晓发石竹山卧龙潭】  
飞轩窅洞碧，溪口寒流深。  
溪南一峰峻，众壑波上阴。  
杉松乱天影，水月乃余心。  
时节开竺书，寂寂空中音。  
杂花逗秋思，鸣瀑弦素琴。  
愿垂白鹤影，永矣谐幽寻。  

【清源洞作】  
松柏隘石门，清溪垂乱花。  
寻源望不极，水上流胡麻。  
众壑相崩奔，一峰凌断霞。  
昔人炼骨处，白石盘阳崖。  
至今风雨来，犹疑下霓车。  
冥心道经秘，假寐紫皇家。  
授以霹雳文，晤言营丹砂。  

【晚次流沙河】  
湖口寒山苍，芳草犹未歇。  
扁舟谐远寻，旷然向云阙。  
北风芦苇鸣，白日波上没。  
其时鸿雁来，拥棹蛟龙窟。  
遂歌沧浪清，而乃濯玄发。  
风气逗天影，萝雨泽人骨。  
石上弹玉琴，清响在林樾。  
到家兴未已，梦绕松际月。  

【春日过高逸人别墅】  
此地有别墅，投闲寻隐沦。  
酌君樽中醪，笑我衣上尘。  
石竹拂瑶席，野荷清角巾。  
双松驻白日，一水流青春。  
盘谷忆李愿，鉴湖怀季真。  
古有《逸民传，非君谁与论。  

【江上送郑山人】  
祖帐送离人，劳歌暮烟里。  
暝来江上宿，残日照寒水。  
清尊醉落花，孤棹依芦苇。  
雨翳灯影微，风兼笛声起。  
后夜有相思，缄书寄双鲤。  

【天王寺】  
珠宫隐上方，载酒一乘兴。  
雨歇瀑水凉，云归古松暝。  
忘机野禽狎，发咏山鬼听。  
坐对月上时，空山响烟磬。  

【登宿云台得外字】  
香刹辞世氛，况同野人会。  
寒岩结暝阴，古殿藏深翠。  
目聒远空半，兴落飞鸟外。  
日暮惜解携，相看嗒然喟。  

【夏夜陪宗兄林八员外双溪兰若宴集得夜字】  
散帙栖鸟时，幽寻憩精舍。  
天吟风满巾，露饮月侵夜。  
烟筿澄远心，云萝翳长夏。  
回看众壑阴，杳霭钟声罢。  

【寄山中人王锡】  
野服逢山客，探玄辅嗣甥。  
苏门风外啸，盘谷醉中行。  
候馆迷征雁，春城过晓莺。  
伫看花落尽，思尔豁吟情。  

【题流红图】  
玉沟澄晚色，金屋闭秋尘。  
鸳被辞君宠，蛾眉妒妾身。  
掖庭霜叶赤，永巷露苔新。  
欲写心中事，含情祇自颦。  

【期宗人林大游华藏海】  
巾舄行歌接梵筵，偶来松下草芊芊。  
也知只在秋云里，潭水溪花到处禅。  

【江南意（二首）】  
露侵红粉镜台斑，眉黛含愁蹙远山。  
长在深闺那识路，秋来梦绕穆陵关。  
湘裙剪就茜裙新，愁里风光病里身。  
强整钗符随女伴，隔帘教唤卖花人。  
赵迪六首  

【题雨竹】  
黄陵日已昏，萧瑟凉飙起。  
残雨挂空江，溟蒙若千里。  
暝色夕鸟前，寒声暮猿里。  
应知叶上秋，尽入湘潭水。  

【元夕应制】  
龙楼锡宴月初斜，宝炬星分照翠华。  
五夜歌钟连甲第，千门灯火映皇家。  
锦筵人醉飘《金缕，罗绮春晴散彩霞。  
自是宸游多乐事，叨陪几度赐宫花。  

【分得九仙观送刘司务之天官】  
青山一径连花竹，瑶宫琼馆依林麓。  
昔云兄弟九仙人，跨鲤成仙岩下宿。  
仙人一去竟不来，落叶行迹空苍苔。  
石窗无人白云冷，药炉有火芙蓉开。  
春林不辨武陵处，阴崖尚忆瑶池路。  
仙乐时闻太乙宫，翠禽声起勾陈树。  
鸦浴池边日未斜，洞门流水秦人家。  
湖光占处知残雨，山色晴中见落花。  
朝来送君即倾盖，离筵与群仙会。  
仙人吹笙期子来，碧桃花下应相待。  

【秋怀】  
霜满枫林江上村，犬声篱落护柴门。  
空山落日秋砧暝，野渡荒烟晚磬昏。  
寂寂寒灯当永夜，依依凉月对残魂。  
羁怀凄切空垂泪，又听前溪起断猿。  

【晚眺】  
白云深处野人家，倚仗闲吟日未斜。  
江上数峰看欲尽，晚钟残月入芦花。  

【客中元夕】  
花市银灯夜向深，香风罗绮迥沈沈。  
不知何处笙歌起，传得新愁上客心。  
唐副使泰四首  

【江上书怀寄周玄林敏】  
昔年曾共醉兰舟，明月闲情忆旧游。  
独客荒村空向暮，异乡多病厌逢秋。  
残烟古戍闻寒笛，落日枫林见驿楼。  
为报别来憔悴甚，漫因樽酒一销忧。  

【过黄玄之山居】  
半生流落意，相见但依依。  
卧病看春尽，愁心对客稀。  
砌花飘涧户，畦药映园扉。  
莫怪频来此，沧洲兴不违。  

【晚次雪峰寺】  
微霜落叶度关河，古寺清秋掩薜萝。  
轻策独随飞鸟去，好山偏向夕阳过。  
三花祗苑逢僧少，独树空台积雨多。  
暂盍朋簪耽胜果，下方尘土易蹉跎。  

【次陈山人隐处】  
献春始休沐，轻策寻幽风。  
烟筿不知路，柴扉隐其中。  
杂花覆小涧，下映流泉红。  
冥心听喧鸟，解带投芳丛。  
谁识此嘉遁，心期黄绮同。  
南轩有余兴，月出鸣丝桐。  
陈伯康二首  

【秋千辞】  
梨花庭院香飘满，架架秋千笑声软。  
红妆共斗青春妍，长绳欲系白日短。  
掌中飞燕旋风斜，楼外绿珠坠落花。  
素娥弄蟾奔窃药，秦女乘鸾初去家。  
半空著脚看亦好，平地失身更颠倒。  
人生行乐贪少年，昔时女伴今皆老。  
慵来听说摧眉峰，整顿衣裳为敛容。  
玉樽余酒醉不得，月明高架粉墙空。  

【桃胶香鬟歌】  
深闺美人春睡起，侧倚银台注秋水。  
鬅松两鬓雾半垂，欲下犀梳不能理。  
春云暖雨桃胶香，调兰抹麝试新妆。  
岂无膏沐污颜色，思此佳人日断肠。  
君不见望仙结绮螺千斛，隋家但写双蛾绿。  
白发宫人奈老何，转头依旧庭花曲。  
◎补诗  
☆赵迪（一首）  

【登余干城】  
荒原落日过重城，万里苍茫感客情。  
乡思雨中和雁断，秋风江上见人行。  
枫林西入吴江远，驿路东分楚水平。  
遥望天涯流落久，暮云啼鸟自纵横。  
◎补人  
☆董征士希吕（一首）  

【同陈景明林熙绩赋得折梅寄远】  
故人别我音尘阙，两见寒梅破香雪。  
怅望清飞官阁云，相思梦断罗浮月。  
去年花落客辞家，今岁花开天一涯。  
水远山长愁不极，思君千里寄梅花。  
踟蹰欲折伤离思，折梅旧是看花处。  
身似山中瘦影留，魂随马上寒香去。  
折梅莫折盛开时，寄君遥寄未开枝。  
到时正及花开日，远道悠悠春信迟。  
郑布衣迪一首  

【题南泽湖别业草亭】  
家居无四邻，绕屋清湖水。  
潭花与谷鸟，相对衡茅底。  
樵唱笛边闻，渔歌镜中起。  
麦圃秋既成，瓜田旦犹理。  
时与休芸人，同归竹林里。  
门闲吏不过，黍熟酒还旨。  
自是羲皇民，吾当慎终始。  
朱举人岐凤一首  

【绝句】  
江面微风泻浪开，鸟声啼过钓鱼台。  
暖雨故作桃花雨，一片阴从柳来。  

## ●甲集第二十一  

孙典籍蕡五十七首  

【代友赠别】  
金兰结深契，厚爱兄弟亲。  
欢娱暂相违，一日胜九春。  
如何舍我去，去逐衢路尘。  
行役冒雪霰，驱驰极宵晨。  
寒雀思集树，冻池念潜鳞。  
物微尚有托，君作岁晚人。  
岁晚风已寒，萧萧吹车轮。  
征袍弊不补，野饭新亦陈。  
别曲乱无腔，别酒醉失巡。  
私情岂遽忍，欲止知何因。  
落日如铜钲，远山生紫云。  
君去意恻恻，我留涕纷纷。  
王度今清夷，世途无荆榛。  
前期慎努力，莫用怀苦辛。  

【寄王给事佐】  
休沐展幽眺，步出钟阜阿。  
卉木春气盎，淮水扬素波。  
泛泛波上鸥，游泳鲜羽仪。  
端坐愧此鸟，长游成蹉跎。  
安得理归楫，翩然解佩珂。  
扬舲过关右，鼓枻入江沱。  
友于事宴集，物候方阳和。  
酌酒南园上，与君同笑歌。  

【输役萧墙】  
系组赴乌台，解佩辞禁垣。  
弛刑许输役，获谴尚承恩。  
局蹐感明宥，引咎复何言。  
平明操板筑，日没就徽缠。  
寒气袭敝裘，重负蠙我肩。  
抚已谅无愧，服勤思盖愆。  
息杵入屏城，仰瞻东华门。  
祥风拂左纛，卿云护彤轩。  
翚凤丽羽翰，飞棱高中天。  
重关起象魏，光彩一何鲜。  
百辟罗周行，鸣珂翕锵然。  
皋夔俨穆肃，董贾来翩翩。  
白日光昭融，下照宁有偏。  
微命嗟薄劣，独兹阻周旋。  

【寄琪林黄道士】  
雨绝天景佳，前荣树光绿。  
遥怜采芝侣，远在春山曲。  
琴歌久已断，酒赋何由续。  
有约今夕同，开樽扫茅屋。  

【南园歌寄王河东彦举】  
昔在越江曲，南园抗风轩。  
群英结诗社，尽是词林仙。  
南园二月千花明，当门绿柳啼春莺。  
群英络组照江水，与余共结沧洲盟。  
沧洲之盟谁最雄？王郎独有谪仙风。  
狂歌放浪玉壶缺，剧余淋漓宫锦红。  
青山日落情未已，王郎拂袖花前起。  
欢呼小玉弹鸣筝，醉倚庭梧按宫徵。  
哀弦泠泠乐向终，忽看华月出天东。  
裁诗复作夜游曲，银烛飞光如白虹。  
当时意气凌寰宇，湖海诗声万人许。  
酒徒散落黄金空，独卧茅檐夜深雨。  
分飞几载远离群，归来城市还相亲。  
闲来重访旧游处，苍烟万顷波粼粼。  
波粼粼，日将夕。  
西风一叶凌虚舟，犹可题诗向青壁。  

【罗浮歌寄洛阳李长史仲脩】  
亭亭西樵峰，宛在南海湄。  
日华丽仙掌，影漾金银池。  
我昔扁舟纵长往，凌风浩荡烟霞想。  
幽寻更欲探神奇，复向罗浮事仙赏。  
仙家三十六洞天，罗浮敻与沧洲连。  
丹霞射影四山静，群真环佩来翩翩。  
蕊珠之峰数千丈，君时与我缘萝上。  
水帘直下飞晴虹，万壑天风度流响。  
山中刘郎司玉台，仙书授我琅函开。  
心如明月炯虚照，身与浮云同去来。  
此时会合那能再，尘土分飞忽三载。  
我行奏赋登金门，君亦乘轺度淮海。  
淮海迢迢烟树深，相思岁晚结愁心。  
晴天万里碧云远，何由一寄还山吟。  
山中洞房春寂寂，山中之人长叹息。  
松花酒熟人不归，瑶草东风几回碧。  

【白纻四时词（四首）】  
姑苏台上春风和，江花乱落江水波。  
交疏杨柳绿参差，华筵夜列开绮罗。  
当筵西施间群蛾，朱颜为君起微酡，  
自拈红牙节清歌。飞花着人思繁多，  
华月耿耿度斜河。疏星出河夜欲过，  
乌啼哑哑奈尔何。  
阊门辇路薰风时，江光潋滟芙蓉披。  
翠羽霓旌照洲渚，銮舆出游初避暑。  
西施含颦娇不语，群蛾斗起歌《白筼。  
回风舞袖为君举，歌声窈窕一何长。  
白筼之白白如霜，木瓜花红荔子香。  
东江月出西江光，银壶酒多乐未央。  
馆娃宫畔风萧萧，芙蓉陨香杨柳凋。  
银河影淡乌鹊桥，荧荧双星丽碧霄。  
美人微醉脸红潮，筵前举袖催玉箫。  
举歌《白筼斗娇娆，越罗楚练风飘飘。  
此时奉君情欲绝，铜龙夜深宫水咽，  
银床低转梧桐月。  
北风吹江日宛宛，江天飞雪帘栊满。  
美人台上斗腰肢，羽觞流霞照华琯。  
筵前西施含醉眼，歌停绿水声欲缓。  
群娥玉环低款款，别宿台前水仙馆。  
芙蓉帐高锦云暖，侬觉寒宵作郱短。  

【南京行】  
南京自古说豪雄，远胜秦中与洛中。  
吴越千山高拱北，巴江一道远朝东。  
秦淮水入丹阳郭，北固城连六代宫。  
岌石头如踞虎，逶迤钟岳似盘龙。  
龙楼凤阁天中起，万户千门霄汉里。  
太乙勾陈紫极通，翔鸾舞鹤珠峰峙。  
却日觚棱驾寥廓，行空复道侵箕尾。  
仙掌铜盘玉作流，灵芝华盖霞为绮。  
华盖灵芝粲绮霞，御桥金水正当衙。  
五门彩旭朝天仗，驰道香风散日华。  
细柳千章争拂地，娇莺百啭竞啼花。  
紫电龙光飞武库，雕甍甲第列侯家。  
侯家卿相真才彦，玉笋蝉联奉天殿。  
屈宋摛文入石渠，韩黥耀武专方面。  
黄阁承恩宣雨露，乌台执法行霜霰。  
环佩声清散早朝，葡萄酒绿沾春宴。  
春宴春风坐百花，归来里巷斗香车。  
金张富贵人争羡，王谢风流世共夸。  
隐约商笳随赤羽，葳蕤大纛映彤牙。  
盘佗宝校光前导，组络鸣镳隘狭斜。  
狭斜西下通三市，紫雾红尘拂天起。  
南陌东厢马似龙，乌衣朱雀人如蚁。  
争看买珠轻薄儿，亦讶探丸游侠子。  
犹怀凤台醉李白，无复新亭泣周顗。  
井傍美人悲丽华，道上行人谭结绮。  
结绮临春总可怜，龙河一带但寒烟。  
天界丛林开象魏，冶亭高阁艳神仙。  
神仙尽是蓬瀛侣，更画秦台玉箫女。  
渺渺青鸾月下来，飘飘彩凤云中举。  
别有青楼大道旁，烟花万树俨成行。  
飞琼袅袅翠罗袖，小玉峨峨红粉妆。  
小玉飞琼两少年，清歌妙舞斗嫣妍。  
舞态盘回芳树底，歌喉宛转落花前。  
彩云作雨朝朝合，璧月流光夜夜圆。  
朝朝暮暮长如此，秋月春花若流水。  
去岁今年景不殊，南来北去人相似。  
生绿罗屏遮上客，流苏帐暖邀公子。  
烂熳三春锦绣城，空濛一片笙歌市。  
繁华佳丽乐无边，我独胡为困一廛。  
已似扬雄栖白屋，还如司马卧文园。  
谁将积业三千牍，换取扬州十万缠。  
桃李风前歌扇底，看花骑马过年年。  

【将进酒】  
青瑶案上离鸾琴，一徽已直千黄金。  
开樽花下对明月，欲弹一曲还沉吟。  
沉吟沉吟几低首，且弹商声劝君酒。  
雍门风树春萧萧，地下田文骨应朽。  

【蒋陵儿】  
蒋陵健儿身手捷，青年好游仍好侠。  
锦衣绣帽彩丝囊，绿鬓葱茏映朱颊。  
春风二月蒋陵西，柳暗秦淮花满堤。  
窈袅金鞍摇日出，轻盈紫陌踏花嘶。  
佳人纨扇和诗赠，上客金瓶带酒携。  
上客留连正及时，佳人妙舞斗腰肢。  
舞回璧月当空见，歌罢杨花似雪飞。  
杨花似雪纷纷落，酣醉人前夸浪谑。  
自然不分揖金张，况肯低头拜卫霍。  
意气由来凌七贵，豪华岂必资三略。  
五侯宅里听啼莺，廷尉门前弹罗雀。  
扬雄寂寞掩柴扉，草得《玄成鬓若丝。  
岁岁年年书阁底，惟应羡杀蒋陵儿。  

【梁父吟】  
江水何深深，青枫映云林。  
衡门一杯酒，抱膝《梁父吟。  
君不见夷吾奋袂投南冠，故人荐引登君门。  
扬眉吐论下荆楚，九合冠裳朝至尊。  
又不见乐生徒步从西来，燕昭一拥帚，调笑黄金台。  
辕门一日建旌节，七十齐城生暮埃。  
古来英俊人，所遇皆有立。  
袖有骊龙珠，能令鬼神泣。  
而我独何为，幽宫冻蛟蛰。  
荒萝绕屋秋雨凉，山鬼吹灯冷光湿。  
几欲乘云朝太清，芙蓉缥缈白玉京。  
天田角井散飞雾，阿香布鼓琅榼鸣。  
星辰可望不可即，手把琅玕空复情。  
为臣自古良独难，我更怀之摧肺肝。  
田强古冶三猛士，昔者虎视青齐间。  
误罹相国二桃计，恨血今为春草斑。  
白头勋旧且如此，何况新知无靦颜。  
《梁父吟，声正苦。  
日落未落天星黄，西园灌木秋楚楚。  
青青千里草如雾，兀兀当涂高踞虎。  
长陵百尺空嵯峨，夜半山精泣风雨。  
世无女娲五色石，天柱欲倩何人补？  
荆州水碧岷峨青，思美王孙渺何许。  
《梁父吟，声苦伤。  
歌阑玉壶缺，白发千丈长。  
起坐击长剑，仰天悲流光。  
西归白日为谁晚，东流之水何泱泱。  
青冥黄鹄倘垂翅，我亦凌风随尔翔。  

【短歌行】  
击长剑，和短歌。短歌声无欢，调促情苦多。流光莽莽奈老何。  

【牧羊词】  
陇羊尾簁簁，山虎毛离离。  
愿得山虎死，陇羊长自肥。  
苍茫大化良亦苦，怪底生羊复生虎。  

【蚕妇词】  
朝看箔上蚕，暮收茧上丝。  
丝成给日食，不得身上衣。  
早知阿家蚕事苦，不若当初学歌舞。  

【闺中闻子规】  
交疏日射房栊晓，碧树初闻子规鸟。  
惊回残梦了无欢，惨切清愁破清悄。  
独宿何曾下绣帷，宁劳劝我不如归。  
莺花烂熳江南道，好向游人醉处啼。  

【骊山老妓行（补唐天宝遗事，戏效白乐天作）】  
秋风杨柳凋金缕，冷露芙蓉落芳渚。  
寒香晚色何所如，骊山唐姬教坊女。  
蛾眉淡扫山远碧，蝉鬓半抛云乱吐。  
时妆无复新妖娆，曩态犹存旧娇妩。  
我昨咸阳纵冶游，冶游烂熳遍西州。  
青山直抵双龙阙，绿水横过五凤楼。  
南国佳人金错落，长安公子玉骅骝。  
银壶送酒青丝络，皓齿当筵白雪讴。  
琵琶横笛空聒耳，唐姬搊筝妙无比。  
清弹一曲久含羞，呼唤百回才强起。  
移柱相参雁成列，调弦未就人先喜。  
俯首斜拖珠步摇，向人高露春纤指。  
楼高韵发响泠泠，急管悲歌一霎停。  
初听乍如风雨至，再弹还作凤凰鸣。  
清如玉女钧天奏，壮似雕戈出塞声。  
涧水带冰时哽咽，春雷震石忽凭陵。  
凭陵未已旋清悄，清悄渐凝声渐小。  
四座无言俱寂寥，余音已断犹萦绕。  
溶溶宛宛复悠悠，切切凄凄还窈窈。  
深闺断蚓怨寒宵，浅谷娇莺破春晓。  
缠绵万恨与千愁，婉意柔情不肯休。  
蔡琰胡笳悲紫塞，班姬团扇掩清秋。  
楼前皓月明如练，天外行云凝不流。  
促拍未终南内曲，新腔忽过《小梁州。  
《梁州一折月向午，唐姬此时心独苦。  
银甲悲深不忍弹，衷肠断尽无由语。  
低笼翠袖揾香泪，翻使欢娱变凄楚。  
诉尽平生富与贫，可怜人世今成古。  
忆昔开元正太平，儿家生长在天京。  
十三学舞曾惊座，十四搊筝能擅名。  
玉貌羞花长窈窕，宫腰怯柳更轻盈。  
春寒不离鸳鸯枕，日晏方开孔雀屏。  
五陵年少秦川客，争爱儿家好颜色。  
殢雨尤云最恼人，追欢买笑宁论直。  
声名每出流辈上，风致独觉旁人惜。  
承恩况得登掖庭，宛转随龙侍君侧。  
海晏河清久息兵，四夷宾贡尽充庭。  
炎方已见来丹荔，交趾还闻进雪鹦。  
耀日香车连紫陌，飞云画栋列朱甍。  
空濛一片笙歌海，浩荡三春锦绣城。  
骊山山上多楼阁，万户千门通碧落。  
大驾深居在九重，四时多暇惟行乐。  
已营连昌胜结绮，复起芳凤齐花萼。  
壶飞玉女递更筹，舟戏金龙动鳞角。  
侍臣传敕选娇容，特许儿家步辇从。  
宫扇影移花雨外，山呼声沸锦云中。  
千株火树争明月，万炬金莲斗彩虹。  
《子夜歌词翻《白雪，《霓裳舞队散旋风。  
歌停舞歇徘徊久，银筝独进纤纤手。  
明眸丽质一当前，含颦美人俱在后。  
数声清响动弦索，八面凉风生户牖。  
艳曲新裁萼绿华，中官催赐葡萄酒。  
年年秋月复春花，多在宫中少在家。  
娇笑不愁宫监怒，艳妆长得阿姨夸。  
朝游复道瞻天表，夜步西厢拜月牙。  
斗草经春陪虢国，藏阄竟夕伴昭华。  
韶光忽逐流年转，野鹿衔花上林苑。  
铁骑东来凤阙空，金根西狩蛾眉远。  
上方无复听宣召，新籍宁辞避差遣。  
约臂金环雨雪宽，凌波锦袜风埃蹇。  
星移物换得无情，复向骊山悄地行。  
紫禁无人芳草合，瑶阶雨过绿苔生。  
歌台索寞花千树，舞榭苍凉月半棂。  
绣阁秋阴连琐闼，铜仙清泪落金茎。  
高梧陨翠莲飘玉，太乙勾陈看不足。  
百子楼寒雾影昏，长生殿古烟光绿。  
宫墙瓦落见蒿莱，辇路尘生走麋鹿。  
舞马雕床恼梦思，花奴羯鼓惊心目。  
故宅新人作宴游，内家红锦列缠头。  
珠帘绣柱俄成梦，凤管龙笙总是愁。  
旧曲闻来眉自敛，盛年说着口应羞。  
飞蓬短鬓难禁白，老屋疏茅不奈秋。  
舞衫长借邻人着，同伴相呼只推却。  
脸玉香随翠靥消，泪珠暗逐灯花落。  
忧来倒插黄金凤，梦里时弹《白翎雀。  
百感中来不自由，芳心一片从谁托。  
唐姬言语一何长，句句凄其字字伤。  
满座闻之声唧唧，沾巾我亦为浪浪。  
沧桑转瞬谁能识，富贵浮云安可常。  
览镜每闻悲素发，举杯长欲劝流光。  
唐姬亦莫怀抱恶，自古佳人多命薄。  
倾城西子逐鸱夷，绝代明妃嫁沙漠。  
尊前有酒且欢笑，身外闲愁付冥漠。  
皎月秋来几度圆，秾花春尽从渠落。  
唐姬揽涕复陈情，请作《骊山老妓行。  
桃李风前霜月下，长吟亦足慰平生。  
不因水上琵琶语，那识江州司马名。  
为尔临风歌一曲，百年哀怨起秦筝。  
（余既作此诗，本戏笔吟弄，以为欢笑耳。而客有问余者，曰：“子诗浅易明白，恍惚乐天，然用事不免多误。上林苑是汉家事，《白翎雀是世曲子，百子花萼楼恐不在骊山上，如何？”余笑曰：“那知许事，且啖蛤蜊。西山朝来，颇有爽气。”）  

【高昌老翁行】  
高昌老翁背隆然，黄须高鼻毛发拳。  
自言少小家幽燕，生长适值繁华年。  
出身从戎事西边，十七八九南营田。  
雕戈如云护中坚，流苏帐暖垂蜿蜒。  
三珠虎符谁喜悬，偏裨尽戴黄金蝉。  
军中无事惟游畋，锦袍白马青连钱。  
胡鹰一掣冲九天，鴐鹅酒血来连连。  
夜阑爱月醉不眠，众宾呼卢各争先。  
输筹唱饮开锦筵，美人照座红娟娟。  
凉州葡萄斗十千，金盘丹荔明珠圆。  
野驼之酥香不膻，争持宝刀夸割鲜。  
忽尔不乐心悁悁，琵琶催张凤凰弦。  
纤歌一曲清声传，华严天魔开采莲。  
美人起舞斗嫣妍，腰肢宛转飞花旋。  
玉钗斜横翠袖偏，春风徐来拂筵前。  
此时意气如熊虎，伯仲联翩享圭组。  
青云头上高楚楚，却笑旁人不好武。  
一朝零落来南土，白发萧萧守环堵。  
北风怒号朔雪舞，羊裘无温敝不补。  
人间俯仰成今古，老翁无乃独愁苦。  
霸陵将军旧征虏，青门秦侯亦开府，  
浮荣飘风何足数。  

【湖州乐】  
湖州溪水穿城郭，傍水人家起楼阁。  
春风垂柳绿轩窗，细雨飞花湿帘幕。  
四月五月南风来，当门处处芰荷开。  
吴姬画舫小于斛，荡桨出城沿月回。  
菰蒲浪深迷白筼，有时隔花闻笑语。  
鲤鱼风起燕飞斜，菱歌声入鸳鸯渚。  

【云南乐】  
成都贾客向人语，黎州多风杂多雨。  
雪山万古长不消，山下四时风气暑。  
竹林西畔是云南，不论冬夏披毡衫。  
蛮官见客花布袄，村妇背盐青竹篮。  
绳桥跨涧石嶪，部落马蹄皆灌铁。  
引筒贯索通客行，插木入崖防栈绝。  
郫筒酒熟蛮人歌，太平今喜无兵戈。  
悬车不戍相公岭，卖马安行大渡河。  
牛缨换贷跻邛笮，路出彭门缘剑阁。  
火井秋篁截洞箫，几腔吹作云南乐。  

【送高文质游杭州】  
君昔从戎佐南伯，归朝名在骁骑籍。  
有儿戳枪能跨马，请官得应长番役。  
繁华三月帝皇州，驰道千花过枣骝。  
豪侠应怜白日晚，狭斜还作少年游。  
玉瓶一双和酒络，九陌三衢纵欢谑。  
白雪冘儿翠毯鲜，石榴裙子春纱薄。  
今晨告我武林行，一束图书画舸轻。  
宾客追随白下里，莺花明媚石头城。  
苏堤雨余春水长，三高祠下闻渔榜。  
冷泉濯足乘风归，野寺哀猿共僧往。  
可怜云水空西湖，画船迩来一只无。  
沉酣久矣厌流俗，清冷正可娱潜夫。  
武林旧日豪华国，一一烦君吊遗迹。  
明朝白马拥波涛，前代铜驼卧荆棘。  
铜驼翁仲事应非，惟有孤山似去时。  
君行若过逋仙墓，折取梅花一两枝。  

【白云山】  
白云山下春光早，少年冶游风景好。  
载酒秦陀避暑宫，踏青刘呼鸾道。  
木棉花落鹧鸪啼，朝汉台前日未西。  
歌罢美人簪茉莉，饮阑稚子唱铜鞮。  
繁华往似东流水，昔时少年今老矣。  
荔子杨梅几度红，柴门寂寂秋风里。  

【赠皇甫隐士文远】  
群英济济登庙堂，无复幽人卧空谷。  
胡为冠带隐廛市，有似山海遗珠玉。  
先生风度与人殊，面如蠙玉仍秃须。  
侯门不挂一步脚，厌杀人间呫嗫儒。  
蒋陵白下清溪曲，垂柳疏疏数椽屋。  
芸窗磊落一万卷，客去自倚风轩读。  
秦淮买竹起高楼，兴来酌酒楼上头。  
科头举白乱浮客，胡琴羌笛声啾啾。  
朋宾自饮还自散，先生醉眠忘早晏。  
蒲葵巨扇醉不醒，人定钟阑始知饭。  
沉酣本以陶性灵，有时兀坐还惺惺。  
屯蒙火足金母啸，卦气白白升黄庭。  
看君出处有妙策，为人不迁亦不激。  
随时无怪互隐显，意欲不遣人人识。  
我作初交沈逸民，卜居遂与先生邻。  
雪中长趿东郭履，花下时挂渊明巾。  
生平落落人少喜，先生一见便知己。  
非因性情酷相似，安得倾倒能如此？  
居安食饱即为家，山林未必强京华。  
君不见西湖处士骨已朽，至今惟有寒梅花。  

【赠关元帅景熙】  
君在前朝帅东阃，虎符三珠秩二品。  
辕门裨将悬金章，黄头奴子州县尹。  
杨仆楼船下濑时，君随左相入京师。  
端门万钱宴珠履，辇路千花明锦衣。  
天官宗伯司邦典，藻鉴论君第高选。  
君言下国羁旅臣，生来好武文笔浅。  
愿绾铜章佐北征，还来作吏锦官城。  
宣劳岂言爵高下，贵在晚节完虚名。  
岁华荏苒容鬓改，朋旧飘零满湖海。  
星辰霜木余几人，我与蟾溪老高在。  
前年佐县淮山阴，今春待诏入词林。  
比来奉节领祀事，会面错愕惊愁心。  
郫筒新酒凝寒翠，清夜悬灯共君醉。  
醉来自起弹鸣筝，一曲清歌数行泪。  
有歌有酒君莫辞，人生会遇信有时。  
百年莽莽任所适，不必借箸筹前期。  
但怜奔波稀会面，此去何时复相见。  
明朝挂席下瞿塘，我似伯劳君似燕。  

【戏赠端孝思】  
君不见长安游侠儿，银鞍白马青春时。  
朝出呼卢夜饮酒，美人娟娟照窗牖。  
若为君作梅花仙，不随桃李争春妍，  
临流自敞书画轩。独夜可怜邀月饮，  
一春长是背花眠。  

【送何都阃济南省亲至京还广】  
伊昔关河事征战，君家严君拥方面。  
君拜元戎领大藩，虎旗耀日光于电。  
北山之北南河南，鲸波虎垒相巉岩。  
辕门上日开将阃，白马朱缨银作衔。  
军中呼卢日向午，锦筵置酒夜击鼓。  
龙潭降卒解西歌，翁源女儿学东语。  
有时俘贼珠海头，海门六月如九秋。  
牙旗挥天虎豹怒，霹雳迸火鱼龙愁。  
银汉淋漓洗穹昊，严亲入觐承恩早。  
角巾还第谁最高，君与君家兄弟好。  
朅来宁亲东入齐，归舟一系蒋陵西。  
莺花烂熳春如海，歌舞流连醉似泥。  
蟾溪高彬故部曲，开宴斗门桥下屋。  
宣州梨子鹅儿黄，吴姬指纤白如玉。  
酒酣耳热悲故乡，孙蕡在座情更伤。  
关河北去五千里，目断南天如许长。  
秦淮水生风似雨，十辐蒲帆醉中举。  
龙湾江口辞故人，小孤洲北失前侣。  
知君第宅绕西湖，门对罗浮列画图。  
梅花白白想犹昨，芦橘青青今有无。  
三郎今年三十岁，平生与蕡最知己。  
明岁春还若寄书，玉堂华馆西清里。  

【往平原别高彬】  
银壶绿酒沾春宴，环佩朝回奉天殿。  
平生不作儿女悲，独向高彬泪如霰。  
高彬昔年桑梓雄，好贤乃有古人风。  
东林诗社静来结，北海酒樽长不空。  
朅来弓剑已萧索，短发如丝犹好客。  
塞上葡萄火齐红，宣州梨子鹅儿白。  
沉绵不独重相知，文采今还胜昔时。  
小楼焚香每读《易，净几把笔常题诗。  
今晨我作平原别，高彬不意情欲绝。  
芙蓉香冷不堪赠，杨柳枝黄未宜折。  
龙湾江口石城头，一幅蒲帆万里秋。  
暮云红树傥相忆，应有音书慰别愁。  

【寄诃林长老明静照】  
庞眉老僧无住着，不问山林与城郭。  
谈禅到处即跏趺，白昼天花如雨落。  
心知一境万缘空，静与晴霄海月同。  
锡振春山常伏虎，钵含秋水自藏龙。  
问师今年僧腊几，手种苍松旧松子。  
松身已作蛟龙鳞，定中一念犹未起。  
白石垂萝净窈冥，炉香一炷两函经。  
涧猿时擎野果供，山鬼或倚寒岩听。  
荷为袈裟荔为带，世人见者皆再拜。  
师言是悉有漏因，我今已入无色界。  
十年奔走乱如丝，对榻空论不遂期。  
每叹道缘于世浅，惟师与我最相知。  

【赠虹县颜景明】  
淮阳老人读《周易，风吹鬓丝人不识。  
兴阑移席傍寒梅，双眼如猫对花碧。  
天风毛骨江海仙，偶来花下同清缘。  
凌云文采凤凰见，照室丹光龙虎全。  
清琴调古无人续，且可开樽扫茅屋。  
胎禽起舞和云谣，山月光于画楼烛。  

【次武昌】  
大风吹船如马走，船头水声作牛吼。  
挂帆初发岳阳矶，转柁俄湾武昌口。  
武昌城头黄鹤楼，飞檐远映鹦鹉洲。  
汉阳树白烟景湿，行人如鸥沙际立。  
江南风土寒气迟，居人九月着絺衣。  
酒旗临江开竹屋，当炉小姬能楚曲。  
蜻蜓船尾旋回风，今夕停船酒家宿。  

【题钱叔昂潇湘图】  
远山如游龙，近石如踞虎。  
秋阴迢迢树楚楚，乃是洞庭潇湘之极浦。  
西来白波浮太虚，鬼物似与空濛俱。  
潭深蜃气结楼阁，鲛人踏浪随游鱼。  
织绡更泣明月珠，缀成悬榼素裙襦。  
九疑并迎翠华辇，绛节影低群真趋。  
须臾长风起木末，高林侧亚叶乱脱。  
浮云散尽天宇豁，云水遥连带青阔。  
苍松翠竹黯未分，残霞断霭余斜抹。  
钱郎毛骨清，画此兼众妙。  
疏疏临水花，白白远山晓。  
恍疑一叶寒流中，雨后开篷展清眺。  
日落君山吹凤箫，水云相间作箫《韶。  
荒祠二女应魂断，试把芙蓉天外招。  

【次归州】  
归州城门半天里，白云晚向城下起。  
市廛架屋依岩峦，妇女提罂汲江水。  
巴山雪消江水长，城中夜闻滩濑响。  
客船树杪钩石棱，渔父云端晒缯网。  
家家芜田山下犁，倒枯大树烧作坭。  
居人养犬获山鹿，稚子缚柴圈野鸡。  
楚王台高对赤甲，四时猛风长飒飒。  
柁工鸣板避漩涡，橹声摇上黄牛峡。  

【发忠州】  
颠风翻山云黑黑，星河无光江翕翕。  
摇船夜半发忠州，漩深浪紧船欲立。  
宣公祠下滩嘈嘈，船头着水低复高。  
石棱割裂箕斗影，山鬼出杂鱼龙号。  
亦知风水莽回互，王事有程那得顾。  
谁歌太白《蜀道难，和我灵均《远游赋。  

【下瞿塘】  
我从前月来西州，锦官城下十日留。  
回船正值九九节，巫山巫峡风飕飕。  
人言滟滪大于马，瞿塘此时不可下。  
公家王事有程期，敢惮微躯作人鲊。  
人鲊瓮头翻白波，怒流触石为漩涡。  
柁公敲板助船客，破浪一撇如飞梭。  
滩声橹声历乱聒，紧摇手滑橹易脱。  
沿洄划转如旋风，半侧船头水花没。  
船头半没船尾高，水花作雨飞鬓毛。  
争牵百丈上崖谷，舟子快捷如猿猱。  
拢船把酒聊自劳，因笑轻生博奇好。  
吟诗未解追谪仙，天遣经行蜀中道。  
巴东东下想安流，便指归州向峡州。  
船到岳阳应渐稳，洞庭霜降水如油。  

【罗浮】  
四百峰峦列海图，飞云绝顶敞玄都。  
丹砂五色时光焰，紫翠中天半有无。  
观里松株皆住鹤，山中竹叶尽成符。  
铁桥归去寻清赏，烂醉仙人白玉壶。  

【江上】  
江上青枫初着花，客帆和月宿蒹葭。  
云过疏雨数千点，临水小村三四家。  
风起渔船依钓石，潮回归雁认平沙。  
秋怀已向南云尽，又是沧洲阅岁华。  

【古意】  
山矾花落春风起，吹妾芳情渡江水。  
梦中蝴蝶相交飞，门外鹊声郎马归。  

【送翰林宋先生致仕归金华（八首）】  
门生日日侍谈经，独向孙蕡眼尚青。  
几度背人焚谏草，风灰蝴蝶满中庭。  
千载班扬亚六经，先生高步续芳声。  
高丽日本朝王使，长向仙班问姓名。  
头白勋庸列上卿，君王岂是重文名。  
朝廷礼乐新寰宇，半是先生撰次成。  
事业文章满汗青，白头归去世缘轻。  
双溪水绕长松下，只读《楞伽一卷经。  
红鞋金带荔枝花，三品词林内相家。  
归去山中无个事，瓦瓶春水自煎茶。  
玉树芝兰取次成，小孙开岁亦能行。  
悬灯夜读元朝史，认得前编老祖名。  
近欲长参不语禅，水云飞尽月轮圆。  
惟余一册龙门子，留与西江学者传。  
华发朱颜六帙余，还乡犹驾软轮车。  
龙江关吏如相识，应止青牛乞著书。  

【寄高彬】  
条风吹绿满蟾溪，蜡屐行春日向西。  
独木桥边乌桕树，鹁鸠飞上上头啼。  

【寄王彦举】  
绿杨阴下玉骢嘶，丝络银瓶带酒携。  
梦入南园听夜雨，不知身在蒋陵西。  

【过扬州（二首）】  
江上垂杨覆白摐，斜阳啼鸟断吟魂。  
朱楼翠箔今何在，一带寒城锁暮云。  
垂杨白白折残枝，春尽琼花作雪飞。  
少日狂游今是梦，竹西歌吹旧台池。  

【秋闺思（三首）】  
凉夜箫声处处过，玉楼高起逼天河。  
西风瘦尽梧桐叶，添得西窗月影多。  
晚思沉沉倦倚阑，玉箫声歇酒阑珊。  
澹云还掩初生月，谁护梨花作夜寒。  
夜漏沉沉似岁长，小鬟贪睡懒添香。  
春风莫撼流苏帐，待妾分明梦一场。  

【访某驸马不遇题壁】  
青春驸马不还家，公主传宣坐赐茶。  
十二碧栏春似海，隔窗闲杀碧桃花。  

【阙门书所见】  
隐隐旌旗飐落晖，方山遥望锦城围。  
平芜一带香尘合，知是诸王射猎归。  
集外诗（二首）  

【赠鹤林周玄初尊师】  
物外逍遥月鼎翁，先生早岁得相从。  
榴皮画壁成黄鹤，竹叶书符化绿龙。  
天女时闻苍水佩，世人空拜累珠峰。  
神游倘遂烟霞约，便解朝衣问赤松。  

【周玄初祈晴诗】  
江南仙山天下无，峰峦屹立龙虎都。  
赤城嵯峨敞灵区，中天秀色光盘纡。  
紫极曲密交绮疏，郁萧弥罗玉渠渠。  
宸严中高天帝居，璇题丹篆双蛟扶。  
美人风鬟绣罗襦，华容绰约春花敷。  
星为华盖霞为旟，列缺丰隆一字趋。  
文昌司勋丹桂厨，廷尉执法森雕殳。  
真人狞色虬髯须，华岳攒云冠翠岨。  
雪山青城角井孤，碧桃吹香蜀锦如。  
先生丰度常人殊，苍姬为姓字玄初。  
携琴南来访华胥，神清骨冷惊座隅。  
琅函石室启秘图，谷神天机守若愚。  
经巢重营向姑苏，绿树荫屋江循除。  
何年声名达銮舆，入陪夔龙达天衢。  
天颜津津降都俞，御炉雾绕青霓裾。  
东溟巨涨吞三吴，秋阳化霖没菑畲。  
堂筵产蛙釜生鱼，平陆滉漭成江湖。  
妖霾阴霏塞四墟，洪涛墨汁翻舳舻。  
老农仓惶忧国租，百万伛指将沦铺。  
先生被发骑于菟，俯为苍生出蓬壶。  
手扶芙蓉绿湛卢，灵蛇穿星胆气粗。  
蘸笔露叶书阴符，封章奏伏红氍毹。  
天坛赤脚踏斗觚，叱喝百鬼如佣奴。  
千山万山雨模糊，划然清空见杉槠。  
阳侯擎盘献金乌，若木散彩干泥涂。  
飞廉崩腾运飙车，海屋撼折青珊瑚。  
冯夷首缩寒蟾蜍，天吴却走尾毕逋。  
欢声如雷隘皞阇，鹑衣鹤发歌里闾。  
我本逍遥山泽臞，不才分比栎与樗。  
颜面偶出应时需，勃郁坐困尘土拘。  
石床蕙帐松菊枯，铁桥流水空罗浮。  
藜羹不充出无驴，况望宦达高名誉。  
沧波东深芳景徂，惊禽不定林木疏。  
羊肠九折方崎岖，我行欲进仍趑趄。  
纷纶世事集眇躯，有若万弩向一狙。  
逝言乞身承明庐，分我水竹出南嵎。  
清泉白石邻樵渔，松花春酝倾浮蛆。  
呼龙画江种金蕖，倩鹤渡海传丹书。  
玄言五千味道腴，妙香萦帘日欲晡。  
凝神坐忘隐团蒲，关元晃朗天为徒。  
坎离匡郭太一炉，黄庭有士身衣朱。  
白虎啸风作熬枢，苍虬摧鳞与之俱。  
龙喑虎哑不须臾，虚室发白延居诸。  
泥丸三花暖将舒，蜩蝉蜕壳鸡抱雏。  
长吟洞章夜冲虚，左骖翔鸾右飞凫。  
班行朝回步虚徐，琅风清微韵笙竽。  
蚩尤卷旗枉矢袪，立召霹雳诛猰貐。  
丹砂如粟仓箱储，一粒入口千年余。  
颠崖赤子凋瘵苏，四海尽化为唐虞。  
五星聚奎贯联珠，麒麟游郊凤栖梧。  
崆峒影掠周八驹，龟台阆风宴仙姝。  
归来松阴倚蜘蟵，酡颜谑笑解玉琚，  
与君岁晚同游娱。  
李义宁德二十二首  

【栖云庵】  
石室凝紫烟，空洞悬石乳。  
阴崖含风泉，终日洒飞雨。  
临流结精舍，六月不知暑。  
道人养清虚，适与高僧处。  
垢净俱已忘，孰为舍与取。  
诸幻既远离，白云日相与。  
何当谢时人，来作尘外侣。  

【忆南园】  
南园蝴蝶飞，绿草迷行迹。  
青镜扫长蛾，娟娟弄春碧。  
锦屏千里梦，寂寞愁芳色。  
小字写长笺，鳞鸿坐相隔。  

【柳塘书舍图】  
远山出白云，近水明秋色。  
烟波漫浩浩，日暮归舟急。  
隐约丛薄间，茅茨倚苍石。  
中有柳塘翁，看看似相识。  

【寄孙仲衍】  
南园虚夜月，风景罢登临。  
巩洛成陈迹，青齐入苦吟。  
升沉凋壮节，匡济负初心。  
薄宦容身得，宁辞雪满簪。  

【寄冯朝泰】  
金陵昔会面，一别杳无音。  
故国秋云合，大江春水深。  
宦情同契阔，老景各侵寻。  
纵有衡阳雁，何由写宿心。  

【金陵逢赵汪中】  
十年长契阔，万里各分飞。  
歧路风烟杳，江湖消息稀。  
加餐俱努力，访旧各沾衣。  
春草无劳绿，王孙自不归。  

【秋情】  
蜡炬摇红纱隙冻，沉香帐底鸳鸯梦。  
芙蓉波冷薄霜凝，一夜离鸾忆单凤。  
梧桐金井啼曙鸦，梦郎封侯归妾家，  
开门自扫枇杷花。  

【十二月乐章】  
正月  
东方日出香茸茸，长条短条花眼红。  
柔云弱雨暗填空，茫茫蝴蝶破春风。  
鸾帕抹烟山梦浓，萧飒愁思开暝容。  
江头溘溘水声动，微和着柳黄金重。  
二月  
燕梁玄玉湿，蜂蜜花房晓。  
铜龙啮水微，翡翠含波小。  
石间苔蚀菖蒲根，古魂啾啾啼晓昏。  
红芳碧蕊乱殷殷，蛮女剪烟插翠云。  
游丝萦春悬锦绮，渚闲沙白鸳鸯喜。  
三月  
花敛容，柳刷翠。  
扇薄欲裁纨，佩香思剪蕙。  
桐英寂寂沈寒波，纷绿猗猗日影多。  
六街烟花净如扫，千年古血生青草。  
四月  
碧云屯午风熏熏，五丝曲奏玄霜纹。  
湘皋野龙拔新玉，摧鳞健角萧萧绿。  
蕙香小妓扇轻罗，半掩樱唇试新縠。  
金丸落落弦红脂，石池青钿溢碧漪。  
五月  
沙上短蒲绿，赤菱紫茨离披熟。  
越奴青发艾悬香，踏踏采莲塘上曲。  
游龙撇波海水飞，黄头伐鼓吹参差，  
少年摇曳澹忘归。  
六月  
皇天高，厚地裂，白日河庭泣鱼鳖。  
湘神抱瑟愁波涛，颓阳毕化稚阴结。  
焉知海上黄金阙，万丈丹梯到寥泬，  
乔松相携弄《白雪。  
七月  
桐风刮帐无春温，赤精解绶佩金神。  
银浦桥成鹊济津，遥遥帝子度长云。  
野芳萋萋日杲杲，十万蛾眉镜中老。  
锦楼折竹夜迎仙，越秀吴都巧不眠。  
八月  
玉露漙清虚，银云拥明月。  
空濛白夜凉，远近商声发。  
桂子落秋香，寒娥能孤洁。  
谁家理素琴，调急弦应绝。  
九月  
清飙激素商，远客生归梦。  
茱萸委匣香，玉腕胜金重。  
幽芳垂晚径，汲绠霜华冻。  
洞庭木叶空，临水悲相送。  
十月  
沈寒凝海霜斑斑，芦鸿叫叫苍梧间。  
仙鸡警晓蟠桃干，天鼓无声泽龙闲。  
十一月  
轩辕玉管还初气，彩线纡回报长至。  
瑶花散落满寥天，万户千门夜明媚。  
南山幽翠净如削，内屋红炉春自若。  
璇玑回斡见天心，姬氏骑龙班岁朔。  
十二月  
北斗璇光射幽土，四气缘环若朝暮。  
壑底惊蛇挽不留，官街力兽驮寒去。  

【闰月】  
嬴皇当极黄杨死，一寸霜皮生不起。  
峄阳老干青铜根，玉叶排秋十三子。  
郁华羿妃缓两辔，迟回二万八千二。  
春秋九十短长匀，青红白黑上下均。  
千秋万岁奉明君。  

【送友人】  
关云擳吹沙黄，瑶华拂剑春风香。  
鹅黄浅泛玻璃光，越妓舞衫《金缕长。  
江津白白黄湾月，神鱼撇波龟甲裂。  
湘娥凝绿染春衣，踏踏青云郎马归。  

【塘上行】  
露湿藕花香，花折藕丝长。  
岂无凫与雁，不似锦鸳鸯。  
黄通判哲十六首  

【白苎词】  
长洲宫中花月辉，彩云夜傍琼楼飞。  
吴姬娉婷白苎衣，扬兰拂蕙春风归。  
花筹传觞注红玉，月镜当筵掩明烛。  
低环按节宫调促，嫣然一转乱心曲。  
夜长酒多欢未足，惊乌啼向东苑树。  
星河阑干正当户，明眸皓齿歌《白苎。  
蛾眉婵娟花月妒，含情奉君君莫顾。  
云中璧月易盈亏，叶底秾华多盛衰。  
愿为宝阶千岁石，长近君王双履綦。  

【乌栖曲】  
九月过姑苏，江头霜草枯。  
西风吹叶尽，愁杀夜栖乌。  
栖乌月明里，霜重惊还起。  
无处托安巢，哑哑渡江水。  
江波浅复深，东去无还心。  
《白苎吴宫曲，能成哀怨音。  
只言欢乐长相保，青春几时秋又老。  
可怜西子断肠花，不及虞姬美人草。  
舞罢垂杨金缕衣，椒房绛烛明星稀。  
越骑争驰海山动，吴歌尚绕梁尘飞。  
梁尘飞飞《白苎哀，乌啼夜半阊门开。  
鸱夷浮江麋鹿来，月明犹照姑苏台。自君之出矣  
自君之出矣，无处托鳞音。  
思君如昼烛，泪尽不明心。  

【秋月篇】  
金商鸣素节，瑶律届先秋。  
始见西陵月，婵娟沧海头。  
清规临夜满，澄影际天浮。  
媚浦沉珠迥，凝波净练收。  
常悬鳷鹊署，初照凤凰丘。  
碧落宵同映，银潢晓共流。  
梁园生绮梦，陈榭感芳忧。  
爽浃征人袂，光含思妇楼。  
玉台情未已，鸾鉴影空留。  
讵惜盈亏屡，仍知晦朔周。  
关山随别骑，淇水送行舟。  
愿逐余辉去，兰堂奉夕游。  

【游泰山】  
今年初出承明班，折腰从政青徐间。  
神州二月新雨霁，我来万里观名山。  
名山岱泰连云上，邹峄徂徕郁相望。  
晨霞仿佛见丹崖，旭日瞳矇射青嶂。  
羽服逍遥山际行，垂萝磐石渐回萦。  
乔树千章寒谷秀，阴泉百道晓虹明。  
玄都太古瑶坛在，石室丹炉长不改。  
中林迢递蹑天门，五色芙蓉耀光彩。  
东极群真鸣珮环，招摇玉女开金关。  
苍龙飞去溟海阔，黄鹤下唳清风还。  
奎璧祥光生缥缈，日观扶桑擘昏晓。  
登临今日九州同，顾视宁论万山小。  
名岳齐天天不知，斋宫虔洁閟灵祇。  
宝鼎椒兰腾馥郁，芝楹华盖仰威蕤。  
祠官祝釐朝击鼓，玉童吹笙双凤舞。  
鲁祊秦祀变浮云，后土精灵夜相语。  
功成世世来登封，明堂骏奔朝岱宗。  
翠华行处入归鸟，樛木尽亚随飞龙。  
微茫玉检无人识，绿云阴洞秋声急。  
但闻松乔遗素书，我欲因之蜕凡骨。  
绝顶玄芝应再生，神游早愿抛尘缨。  
笑骑苍猊骖太乙，稽首银台超上清。  

【河浑浑（并序）】  
（洪武辛亥夏六月，工部主事仇公、中书宣郎观公奉旨按行黄河，北环梁山，逆折西，至巨野、曹、濮，达盟津，发民疏浚浅壅，俾通粮漕。予亦承乏，分领东平之役，济宁则有守御千户张将军董其事焉。诸公偕会梁山。余记元年春奉命溯河北来时，兵始袭汴，舟师逾彭城，北入汴南塔张口，溯漫流而西。三年，余朝京师，道出其左，则塔张之津已淤，舟之汴洛者，北趋戈泊口，任城开河阐西以行。今由梁山，则迂其故流，又及千里矣。且复晨夕徙迁无常，漕舟苦焉。盖其弥漫奔决，能困兖、豫、徐、冀数州之民，而深不足引舟漕。有司常具舫寻源，扌票帜以前导，翌日则又徙而他流矣。涂路朽坏流沙，数百里间，篙楫畚锸无所施其功。故议者欲上闻，有复堰黄陵冈之举。噫！此季元之覆辙，何足与议哉。因赋《河浑浑。）  
河浑浑，发昆仑。  
度沙碛，经中原，喷薄砥柱排龙门，环嵩绝华熊虎奔。  
君不闻汉家博望初寻源，扬旌远涉西塞垣。  
穷探幽讨事奇绝，云是天津银潢之所接。  
葱岭三时积雪消，流沙万派从东决。  
东州沃壤徐豫之墟，怀山襄陵赤子为鱼。  
夕没巨野，朝涵孟诸，茫茫下邑皆沉污。  
民不粒食，乡无庐桑，畦忽变葭，苇泽麦垅尽化鼋鼍居。  
宫中圣人方旰食，群公夙夜忧旷职。  
星郎又乘博望槎，西去盟津求禹迹。  
始闻古道行千艘，一朝转徙才容徙。  
奔冲倏忽骇神怪，浅不浮沤深没篙。  
我上梁山望曹濮，长叹沧桑变陵谷。  
万人举锸功莫施，犹拟宣防再兴筑。  
宣防汉武威，曷若尧无为？  
洪波阅九载，端拱垂裳衣。  
玄圭锡夏后，安得辞胼胝。  
龙门一疏凿，亘古功巍巍。  
巍巍功可成，河水浑复清。  

【寓治穀城寄京华亲友】  
金陵别时春已半，含桃吹花莺语乱。  
群公送客劳劳亭，王事驱驰不敢缓。  
折腰从政真可怜，貂裘欲敝寒无毡。  
青徐古道暗荆棘，二月黄河水塞川。  
战场蔓草萦白骨，城都萧条狐兔窟。  
柳塞胡笳夕厌闻，花门突骑时还出。  
猎火荒凉夜合围，聊城关外羽书飞。  
将军转战略邢魏，历下游兵分道归。  
疮痍未复更颠蹶，忍看呻吟日流血。  
朝耕暮战同死生，抚字无才政多拙。  
有时登高望远山，浮云万里何当还。  
令人却忆鲁连子，一箭成名东海间。  

【费将军凯还歌】  
费侯佐国文且武，礼乐从容在军旅。  
汉家卿相谁得如，云台功臣祭征虏。  
王师转战下山东，大将平燕无限功。  
复有奇兵专节制，将军同日度居庸。  
居庸城边草初白，戎兵夜遁龙沙北。  
长风吹沙铁山黑，贤王雕弓控不得。  
组练如霜未倒戈，狼烽斥候通滦河。  
将军洗兵河上波，马前双吹金哱啰。  
英雄如公信无敌，据鞍归来亲草檄。  
归来更唱平戎歌，燕然山头堪勒石。  
忽忆去年驻阿城，仆忝微官曾送迎。  
马头北去扫燕土，今日传闻朝玉京。  
旌麾再入阿亭路，横槊赋诗肯相顾。  
官桥一道野棠开，人道当时列营处。  
东风二月江南春，露布先传到紫宸。  
丹书铁券分茅土，愿尔功成过古人。  

【醉歌行为邝复初雄飞昆仲赋】  
昨日风雨中，我来自西山。  
不知春早暮，花落长林间。  
林间幽人心事闲，相逢一笑开云关。  
问我别来春几度，五见飞花满行路。  
黄橙丹荔绕池栽，清水离离照芳树。  
登高酌我黄金罍，倾情写意无嫌猜。  
携觞复就花下饮，鸟啄余花铺绿苔。  
我惜落花君莫扫，乘兴即来坐芳草。  
江山如此多阅人，与君相期恨不早。  
君家伯仲多材雄，白眉更是人中龙。  
东山还着谢公屐，百世行藏安得同。  
尔曹曾辞鹤书召，予亦蹉跎走荒峤。  
华发盈簪已自惭，乌巾折角从人笑。  
悠悠行路心，惟君可知音。  
南冠发楚奏，拂拭瑶华琴。  
商声凄凄夜沈沈，酒酣风悲月出林。  
终然苦调不可听，为君更赋还山吟。  
他年访我桃花洞，洞口花残春正深。  

【王彦举听雨轩】  
辋川给事才且奇，自我相亲童冠时。  
高谈甚爱风雨夕，世上闲愁都不知。  
几回共酌东轩里，正值萧萧满人耳。  
当窗涤笔写《黄庭，凉声散落鹅池水。  
竹外淋漓芳砌寒，檐端飞洒落花残。  
先生掷笔向予笑，如此宫商真可欢。  
况复交游尽文雅，倾倒对之情不舍。  
银夜酌凉蒲萄，琵琶嘈嘈急如泻。  
先生醉坐银烛低，行云入帘花气迷。  
喈喈屋角闻朝鸡，出门只见花成泥。  
当时雄笔谁更好，孙公狂歌君绝倒。  
横眠三日醉复醒，梦见池塘生春草。  
一别凄凉十二年，关河风雨隔幽轩。  
怀乡泪逐灯花落，隐几晴忘春溜喧。  
君入蓬莱献三赋，我践泥涂走中路。  
归来相见头总白，坐上逢人半新故。  
西窗旧话谁与传，思君昨日空回船。  
绿青蓑蒻重来访，莫厌连床终夜眠。  

【将进酒赠彭生秉德】  
华灯照广席，锦瑟弹朱丝。  
一弹再三叹，进酒卿莫辞。  
丈夫成名垂不朽，彭生早试穿杨手。  
彩凤朝鸣岗上桐，骊驹莫系门前柳。  
门前柳条冬尚青，城南桂桨翻玉瓶。  
船满引百分劝，出门不顾蓬中萤。  
君不闻洛阳贾生对宣室，长安九衢皆动色。  
长安九衢横九天，尔如神驹当自力。  
我昔侍从金门中，誓师牧野初成功。  
功成治定四海同，条牧再见承平风。  
尔行决科期第一，狐裘蒙茸发如漆。  
莫辞更尽金屈卮，直上排云振双翮。  

【短歌行与蓝山陈彦中】  
桂水秋风高，扁舟过摐末。  
西来佳公子，袖拂湟川月。  
公子芳年狐白裘，抱琴来访丹山丘。  
云边举手笑相揖，凌云意气横清秋。  
高谈雅论倾四座，自言曾到燕山游。  
雪中射虎随飞将，原上呼鹰从列侯。  
酒酣驰向城南猎，腾身飞鞚轻一瞥。  
赤手获得千年狐，路人纵观夸勇捷。  
卿家严君谁得如，湘南昔日专城居。  
将门有将今复见，见此沧波明月珠。  
明珠白璧相照耀，知音更学丝桐妙。  
传得吴侬《子夜歌，弹为楚客《阳春调。  
尔有吴越思，言之使我迷。  
罢琴惆怅孤月落，哀猿老树临双溪。  
他年同泛山阴雪，听尔琴中《乌夜啼。  

【扶溪春望】  
溪头望春春色深，美人不见劳子心。  
绿波渺渺向南浦，罨画楼台芳树阴。  
天涯满目丹青障，春日春花两摇漾。  
翡翠兰苕不可思，鸳鸯桂树长相望。  
相望相思云路遥，金塘流水乱春潮。  
采菱风急桂舟晚，疑是当年杨子桥。  
桥边杨柳青青好，惆怅春心被花恼。  
浦口回船欲访君，相思一夜蘼芜老。  

【北捷应制】  
王师几日定秦邮，诏发奇兵出寿州。  
横海楼船通楚甸，羽林旌节渡淮流。  
胡笳惨动关山月，戎帐威传草木秋。  
闻道鹰扬能奋迅，思归燕将莫夷犹。  

【舟泊龙湾寄孙仲衍】  
吴樯楚柁十年间，又度秦淮虎豹关。  
眼底故人成寂寞，梦中尘业负高闲。  
九州风雨东南会，七泽波涛日夜还。  
江上思君云路杳，掀篷愁对蒋陵山。  

【折杨柳枝词戏赠朱文昭】  
绿阴驰道绕隋宫，拂雨撩烟送晚风。  
万树千条都折尽，不堪回首画桥东。  
附见  
☆潘翥（一首）  

【读雪蓬集】  
人中仪表黄东阿，华词藻辩如悬河。  
秋波千顷挠不浊，但觉四坐春风和。  
早年通籍丝纶阁，诏选儒臣拯民瘼。  
百里柯亭栖凤鸾，一麾古郓翔雕鹗。  
交陈百务情非愆，偶蹶霜蹄众所怜。  
归来倅领文翁铎，回首伤心叔夜弦。  
朝夜开卷披光彩，一似骊珠照沧海。  
弟子谁为宋玉招，故人独有山公在。  
愁来翘首怅东津，海水潺潺海上昏。  
惟有白云山万叠，百年从此忆清尘。  
王给事佐六首  

【唐仙方伎图】  
开元天子承平日，锦绣山河壮京室。  
金殿璇题表集贤，玉屏粉绘图无逸。  
夔龙接武居阿衡，万方旭日当文明。  
衡山老仙何所有，亦复通籍承恩荣。  
缟衣白发酡颜老，自说时来致身早。  
彩箧初开玉仗分，白骡突出银鞍小。  
榻前制号赐通玄，始信人间别有天。  
楼船未遣蕊珠赐，岁籥俄惊天宝年。  
九龄归卧曲江上，牛郎又入中书相。  
花雨香飘兰若钟，柳云春扑金鸡帐。  
万几日少乐事多，梨园法曲声相和。  
斗鸡舞马看不足，不独仙人呈白骡。  
仙人岂是呈仙伎，画者传之有深意。  
延秋门外羽书飞，却驾青骡向西避。  
青骡剑阁雨淋铃，一段闲愁尚不胜。  
不道画图今若此，风檐铁马响昭陵。  

【醉梦轩为钱公铉赋】  
东吴钱高士，索赋醉梦诗。  
十年不是不题句，我亦醉梦无醒时。  
问君醉梦缘何事？君言不解其中意。  
但知痛饮复高眠，即此悠悠是生计。  
沧溟倾泻供杯盂，乾坤偃仰如蘧庐。  
神游溟滓钧天外，心寓鸿荒太古初。  
人皆掉舌谈臧否，君方默坐糟丘底。  
人皆明目辨妍媸，君独瞢腾黑甜里。  
君不见汨罗江边人，独捐醒躯博得千载名。  
又不见王戎钻李执牙筹，昼夜营营算不休。  
人生适意此为乐，何须苦觅扬州鹤？  
竹叶杯中阅四时，芦花被底舒双脚。  
钱公钱公真我师，平生此意君得之。  
连床未遂论文约，润笔先求买酒赀。  
我生落魄惟贪饮，百事无闻只酣寝。  
生死真同力士铛，荣枯付与邯郸枕。  
邯郸枕上意如何，笑杀当年春梦婆。  
贪看北海清尊满，谁愿南山白石歌。  
吾闻醉梦之乡一万八千里，中有仙人长不死。  
李白佯狂乐自如，陈抟鼻息呼难起。  
行行又入无何有之乡，麒麟作脯琼为浆。  
借得仙人笙与鹤，三清八极同翱翔。  

【戊戌客南雄】  
寂寞江城晚，依依独立时。  
回风低雁鹜，返照散旌旗。  
家在无人问，愁来只自知。  
几回挥涕泪，忍诵《北征诗。  

【忆舍弟彦常】  
庭草秋仍绿，江枫晚渐稀。  
年光随水去，功业与心违。  
远海犹传箭，殊方未授衣。  
翩翩南去雁，故作一行飞。  

【午日呈郑久诚参政】  
百顷芙蓉罨画船，贺家湖上水平天。  
金盘送果沈冰碗，罗扇题诗散舞筵。  
往事氛埃成远梦，佳辰风雨忆华年。  
涧蒲九节根如玉，服食于今笑学仙。  

【书所见感旧】  
小小银筝压坐偏，曾将古调寄新弦。  
芙蓉绿水秋将老，鹦鹉金笼语可怜。  
两鬓秋霜明镜里，十年春梦夜灯前。  
湖山隐约人如画，空负当年罨画船。  
赵布衣介二首  

【听雨】  
池草不成梦，春眠听雨声。  
吴蚕朝食叶，汉马夕归营。  
花径红应满，溪桥绿渐平。  
南园多酒伴，有约候新晴。  

【瑶池】  
宴罢瑶池暮雨红，碧桃花落几番风。  
重来八骏无消息，拟逐青鸾入汉宫。  

## ●甲集第二十二  

方正学先生孝孺四十五首  

【闲居感怀（九首）】  
鸣鸠知天雨，乾鹊知天风。  
蟋蟀最无知，亦悲年运穷。  
云何当世士，愦愦温饱中。  
变故如波涛，浮湛安所终。  
凤随天风下，莫息梧桐枝。  
群鸱得腐鼠，笑女长苦饥。  
举头望八荒，默与千秋期。  
一饱亮易得，所存终不移。  
乘时功易立，处下事少成。  
君看萧曹才，岂若鲁两生。  
贤豪志大业，举措流俗惊。  
循循刀笔间，固足为公卿。  
庭前两古桧，封殖今百年。  
女萝欺衰朽，扬翘冠其颠。  
弱荣蒲柳脆，巨干金石坚。  
得时不自料，岁晚良可怜。  
我非今世人，空怀今世忧。  
所忧谅无他，慨想禹九州。  
商君以为秦，周公以为周。  
哀哉万年后，谁为斯民谋。  
习俗日颓坏，畴能塞其源。  
自从井牧废，开此争夺门。  
救弊岂无术，得君苦难言。  
田间一卮酒，跽苍梧魂。  
利欲烈炎火，虐焰起从横。  
区区一子舆，死以口舌争。  
岂不念迂远，安能负平生。  
皇皇斯须困，炳炳万世明。  
胡貊笑纨绮，吴越贱坚车。  
群庸方嚣嚣，固谓智士愚。  
刀笔计得失，丝粟较盈亏。  
谁云周公圣，对此惭不如。  
池鱼不知海，越鸟不思燕。  
蚯蚓霸一穴，神龙轻九天。  
小大万相殊，岂惟物性然。  
君子勿叹息，彼诚可哀怜。  

【追次朱子春怀诗韵】  
闻钟理短发，徐步启荆扉。  
不知夜雨过，园林顿芳菲。  
江山静妙颜，云日浮清辉。  
残梅落欲尽，幽池水痕肥。  
始见新岁来，景物忽如兹。  
徒为逝川叹，未遂沧洲期。  
及时乐取乐，莫遣青春归。  

【栽柏】  
迂拙乖世用，每蕴无穷思。  
取效非目前，远与千载期。  
翠柏信良材，成长计功迟。  
兹晨劚烟雨，移动盈尺姿。  
清庙严洁地，圣灵会于斯。  
岂无杞柳辈，不足当阶墀。  
殷社夙所尚，古制非人为。  
先师实殷人，植此理固宜。  
但恐枝干弱，不耐风霜欺。  
培护苟无失，终见盛大时。  
三年过人长，十年齐桷榱。  
百年必合抱，根深柯叶滋。  
青霄泊鸾凤，厚土蟠蛟螭。  
岂特傲寒暑，将堪阅兴衰。  
所托况得所，永免斤斧危。  
既膺顾盼荣，复与剪伐辞。  
寥寥百世后，神物相扶持。  
何必为栋梁，乃见才气施。  
流光若飞翰，时代易推移。  
行看好古士，追说种者谁。  
我生素多病，中岁早孱羸。  
待为鹤发翁，见女凌云枝。  
志士用心者，濩落为世嗤。  
何如群儿巧，插槿纷成篱。  

【宿夹江寺】  
窗开觉山近，院凉知雨足。  
淡月透疏棂，流萤度深竹。  
心空虑仍澹，神清梦难熟。  
起坐佛灯前，闲抽易书读。  

【勉学诗（八首）】  
驱车入东雒，策马上西京。  
所遇何表表，莫非公与卿。  
旌旄出广路，百步辟人行。  
前驱与后拥，不绝如雷轰。  
人生处困厄，孰不思宠荣。  
此途良足乐，此任苦不轻。  
丈夫誓许国，身作万里程。  
永怀鼎足戒，毋使公膋倾。  
田单拜齐将，即墨乘孤危。  
群心效死斗，燕士不敢支。  
一朝宠禄盛，惜身思自持。  
小敌竟不下，大冠空若箕。  
功名每如此，树立终凌夷。  
国家匪忧危，宠尔将何为？  
动怀首鼠计，退与灾祸期。  
向非鲁连子，身死节亦亏。  
鸾凤寡俦匹，玉树少枝柯。  
贵人在高位，骨肉苦无多。  
轻车驾驷马，妙舞随清歌。  
独乐不如众，中心欲如何。  
东家借一轴，西家求一梭。  
织成十丈幕，周我堂之阿。  
至亲隔咫尺，举首如山河。  
人生四海内，同作兄弟看。  
一夫向隅泣，满座为无欢。  
岂无我衣裳，念尔饥且寒。  
岂无我粱肉，为尔不能飧。  
群生本一原，有此恻隐端。  
胡为自汨没，功利日相残。  
辟如同母儿，给之豆与箪。  
夺彼以与此，终非心所安。  
饮马长城窟，窟中水无多。  
秋风动百草，水面亦生波。  
长城备外侮，室内起干戈。  
非关绝地脉，乃是伤人和。  
不见丰水上，灵台郁嵯峨。  
前有《大雅诗，后有秦民歌。  
锸涂得苦水，流毒如江河。  
黄河西北来，云自昆仑丘。  
经行非一山，回薄半九州。  
上有不测源，下有无尽流。  
万化同此机，不知几春秋。  
分明天地心，不为浅狭谋。  
痴人用小计，颠倒若无求。  
安得申韩氏，化为古伊周。  
劝尔一杯酒，君行莫匆匆。  
君心虽欲速，道路久乃通。  
东可窥大壑，西能越空同。  
不忧岁月晚，但忧筋力穷。  
三年刻片楮，九年成一弓。  
制作虽云难，为艺则已工。  
小事可喻大，愿言置胸中。  
莫驱屋上乌，乌有返哺诚。  
莫烹池中雁，雁行如弟兄。  
流观飞走伦，转见天地情。  
人生处骨肉，胡不心自平。  
田家一聚散，草木为枯荣。  
我愿三春日，垂光照紫荆。  
同根而并蒂，蔼蔼共生成。  

【次修得杂诗韵】  
神龙卧深泽，不若抱瓮滋。  
白日掞重阴，不如寸烛辉。  
贤豪初未遇，但觉吾道非。  
纷纷当涂子，权势众所归。  
两生困蓬藋，屠贩建旌麾。  
斯事自古然，今人安足悲。  

【次王仲缙感怀韵】  
东京多节士，我怀管幼安。  
腾身风尘表，宠禄宁肯干。  
子鱼不相谅，高位屡超迁。  
腐鼠欲见污，闻之愧心颜。  
皓皓由夷姿，迥出两汉前。  
彼哉阿世者，变灭同飞烟。  
荣华神所戏，贫贱节斯完。  
此道匪难知，胡人为不然。  

【次郑好义见贻韵（二首）】  
赤骥困皂枥，垂头避驽骀。  
王良振长辔，蹴踏风云开。  
古来功名际，何代无奇才。  
当其未遇时，谁免蒙尘埃。  
丈夫亮有命，勿使心颜颓。  
山中一尊酒，慰此离别肠。  
清夜步广庭，大星吐寒芒。  
向来负奇气，举目空四方。  
栖迟盛年至，留滞天南荒。  
君看升帝闲，不必真乘黄。  

【题李白对月图】  
明月出高树，上悬青天中。  
下有万顷之长江，扬波泛彩清若空。  
江风吹人色凄凛，此时对月谁能寝？  
十千斗酒何足论，举杯宜就花前饮。  
花前饮酒无与俦，酒酣意气轻王侯。  
仰招行云不可得，但见月与河汉俱西流。  
仙人伐桂树，玉女倚琼楼。  
顾盼暂相悦，弃去终莫留。  
昨日已浩浩，今日复悠悠。  
人生如飞光，及时不饮空白头。  
君不见月中玉兔捣灵药，不能医此万古愁。  
何如醉卧长不醒，天地与我同虚舟。  
混混六合间，浩然何所求。  

【李白观瀑图】  
天宝之乱唐已亡，中兴幸有汾阳王。  
孤军匹马跨河北，手扶红日照万方。  
凌烟功臣世争羡，李侯先识英雄面。  
沈香亭北对蛾眉，眼中已见渔阳乱。  
故令边将储虎臣，为君谈笑靖胡尘。  
朝廷策勋当第一，圭组不敢縻天人。  
西游夜即探月窟，南浮万里穷楚越。  
云山胜地有匡庐，银河挂空洒飞雪。  
醉中信马踏清秋，白眼望天天为愁。  
金闺老奴污吾足，更欲坐濯清溪流。  
英风逸气掀宇宙，千载人间宁复有。  
梦魂飞度南斗傍，笑酹庐山一卮酒。  
云松可巢今在无，九江落照连苍梧。  
欲从李侯叫虞舜，尽倾江水洗寰区。  

【徽宗花鸟图】  
宣仁升遐司马死，宋祚当时已中否。  
岂知祸乱犹未休，更立端王作天子。  
简书四出捷星驰，重见熙丰旧设施。  
太室既崇荆国祀，朝堂新刊党人碑。  
廷臣往往多钳口，四海祯祥无不有。  
万金宝藏造池台，千里楼船载花柳。  
君臣自诧文德修，不数唐汉追商周。  
陈钟考鼓按雅乐，厉甲扬戈昧远谋。  
宫中从容万机暇，酣饮逸游忘昼夜。  
御辇时过宰相家，微行或饮倡楼下。  
宣和殿内玉屏风，绮席金炉处处同。  
诏遣内官宣画史，时拈象笔极形容。  
神机密运回天巧，万岁齐呼尽称好。  
玉礲装轴锦裁题，墨署花书朱篆宝。  
心怡意适艺愈良，自道丹青过百王。  
尽将兵籍付边将，还信奸臣斥俊良。  
契丹灭后金人喜，犹剖王封赏阉竖。  
露布初腾紫陌尘，天骄已渡黄河水。  
汴京锁钥一时开，雉扇鸾舆去不回。  
图书万卷入沙漠，奎璧无光天为哀。  
只今俯仰三百载，南北兴亡几更改。  
废陵已发社无基，尺素谁家尚收在？  
吾知此画非人为，当有神物常呵麾。  
故留花鸟在人世，要俾后来惩戒之。  
古来君德在仁义，小技虽工何足计。  
不见昭陵一艺无，伟绩鸿名照天地。  

【题南屏对雪图】  
昔年岁莫京国还，舣舟夜宿南屏山。  
山风吹云天欲压，夜半大雪埋江关。  
清晨倚楼望吴越，六合玉花飘未绝。  
恍疑江水驾山来，万顷银涛涌城阙。  
山僧好事喜客留，置酒开筵楼上头。  
玉堂仙人宋夫子，红颜白发青貂裘。  
坐谈今古如指掌，共看云收月华上。  
寒辉素彩相荡摩，碧海琼台迭萧爽。  
酒酣击节心目开，慷慨吊古思英才。  
荒祠古柏岳王墓，废湖残柳苏公堤。  
一时嘉会难再得，仙人上天尘世窄。  
王子何年绘此图，正貌南屏旧游迹。  
吾知王也奇崛人，新诗妙墨俱绝伦。  
偶然挥洒岂无意，神授仿佛存天真。  
世间今古同飞电，回首人豪都不见。  
空有萝山石室书，夜夜虹光射霄汉。  

【江山万里图】  
我昔奉敕辞金阙，西下巴川持使节。  
仙槎二月出龙河，万里春风掉晴雪。  
吴江茫茫入杳冥，棹歌初过蛾眉亭。  
锦袍不见李供奉，白云遮断三山青。  
烟芜涨绿知何地，白鸟双双没淮树。  
片帆风满疾如飞，矫首惊看溯流去。  
大孤小孤横雪波，匡庐五老青嵯峨。  
九江秀色叹奇绝，半空飞瀑悬银河。  
推篷竟日闲吟倚，瞬息舟移洞庭水。  
君山如黛压中流，十二烟鬟镜光里。  
好山远自峨眉来，潇湘练明天际开。  
疑峰九点落空翠，重华孤坟安在哉？  
武昌地转多遗迹，隔岸鸟鸣瞻赤壁。  
烟焰旌旗魏武兵，纶巾羽扇周郎策。  
扶醉曾登黄鹤楼，汉阳城对鹦鹉洲。  
即从鄂渚棹明月，溯流直上窥荆州。  
夷陵山势多重叠，楚树蛮云远相接。  
欲向夔城入锦城，还于巴峡穿巫峡。  
神女峰前路欲迷，瞿塘滟滪闻猿啼。  
五溪越尽见雪岭，但见青天鸟道低。  
万里桥西看立马，足迹经游半天下。  
愧无草檄拟相如，笑掷橐金轻陆贾。  
今年诏许临丹丘，梦中往往惊羁愁。  
江山谁写入图画，眼中历历如经游。  
岸巾一览发长啸，满襟爽气高堂秋。  

【题王叔明墨竹为郑叔度赋】  
吴下王蒙艺且文，吴兴赵公之外孙。  
黄尘飘荡今白发，典刑远矣风流存。  
华亭朱芾称善画，每观蒙画必叹诧。  
谓言妙处逼古人，世俗相传倍增价。  
昔年夜到南屏山，高堂素壁五月寒。  
壁间举目见修竹，烟雨冥漠蛟龙蟠。  
呼童秉烛久不寐，细看醉墨王蒙字。  
固知蒙也好天趣，画师岂解知其意。  
分枝缀叶人所知，要外枝叶求神奇。  
天机贵足不贵似，此事不可传诸师。  
麟溪郑君好奇士，爱画犹能赏其趣。  
呜呼！  
世间作者非不多，郑君甚少可奈何。  

【送刘士端归括苍】  
忆昔高皇定华夏，海内遘屯龙战野。  
帷幄谟谋三数公，君家中丞最潇洒。  
舳舻十万捣虚来，帆樯蔽空声吼雷。  
从容决策扫强寇，手扶日月沧溟开。  
盗犯洪都突彭蠡，炮石星流湖水沸。  
御舟阁河诸将哗，神箭穿颅逆酋毙。  
是时中丞谋略精，指麾英杰江表平。  
掀髯抚掌谈世事，天子称善群臣惊。  
寰区混一定勋赏，铁券金符颁土壤。  
中丞独擅翌赞功，赐号每为诸司长。  
青田宰木三十年，高皇仙驭亦宾天。  
国初故老尚谁在，几人事业图凌烟？  
忽见闻孙三叹息，秀目疏髯遗像逼。  
拟树丰碑墓道边，欲请天朝重褒锡。  
至尊含笑问近臣，先帝功臣今有孙？  
胡为拂衣入山去，旰食未敢忘君恩。  
海内只今无盗贼，幽州兴兵恼邦国。  
庙堂谋议岂无人，我怀中丞泪沽臆。  
呜呼志士古所稀，留侯武乡今是谁？  
九原招公倘可作，为解四海苍生危。  

【懿文皇太子挽诗八章】  
盛德临中夏，黎民望彼苍。  
少留临宇宙，未必愧成康。  
宗社千年恨，山陵后世光。  
神游思下土，经国意难忘。  
文华端国本，潜泽被寰区。  
云绕星辰剑，春回造化炉。  
变通周典礼，宽大汉规模。  
厌世嗟何早，苍生泪欲枯。  
监国裨皇政，忧劳二十年。  
龙楼方爱日，鹤驭遽宾天。  
已失群生望，空余后世传。  
长江一掬泪，流恨绕虞渊。  
相宅图方献，还宫疾遽侵。  
鼎龟悬宝命，笙鹤动哀音。  
谁绍三王治，徒倾四海心。  
关中诸父老，犹望翠华临。  
三朝兼庶政，仁孝感婴孩。  
万岁千秋志，经天纬地才。  
未登宸极定，忍见泰山颓。  
圣子承皇业，能舒四海哀。  
懿文光典册，善美过昭明。  
历数归元子，哀荣动圣情。  
神灵游帝所，陵寝镇天京。  
诔德南郊在，千秋有颂声。  
渊默师成宪，端严信若神。  
承天行日月，与世作阳春。  
锐意思宽政，温颜访老臣。  
至今江海士，犹想属车尘。  
斥土开瑶殿，因山近翠微。  
神舆离鹤禁，天泪湿龙衣。  
日月还丹阙，风云送六飞。  
太平皇业固，清庙咏光辉。  

【峨眉县晓发次韵】  
渡水蓝舆稳，穿林草径微。  
胜游方外得，乐事世间稀。  
风过欹僧笠，云来挂道衣。  
山林应待久，好去莫相违。  

【书事】  
伏枕三旬不整冠，梦魂时复对金銮。  
忽闻盛事披衣坐，今日朝廷立谏官。  

【二月十四日书事（二首）】  
斧扆临轩几砚闲，春风和气满龙颜。  
细听天语挥毫久，携得香烟两袖还。  
风软彤庭尚薄寒，御炉香绕玉阑干。  
黄门忽报文渊阁，天子看书召讲官。  

【谈诗（二首）】  
前宋文章配两周，盛时诗律亦无俦。  
今人未识昆仑派，却笑黄河是浊流。  
天历诸公制作新，力排旧习祖唐人。  
粗豪未脱风沙气，难诋熙丰作后尘。  
附见  
☆魏泽（一首）  

【过侯城里有感】  
笱舆冲雨过侯城，抚景依然感慨生。  
黄鸟向人空百啭，青猿堕泪只三声。  
山中自可全高节，天下难居是盛名。  
却忆令威千载后，重归华表不胜情。  
附见  
☆顾起元（二首）  

【拜方正学先生祠堂（二首）】  
白马魂空结，朱蛇谶岂真。  
九重原叔侄，一死自君臣。  
鼎镬当年事，蒸尝异代人。  
西山一抔土，寂寞掞冬春。  
匿孤闻县幕，收骨有将军。  
禁密趣烹客，心枯绝命文。  
泪痕台北土，魂梦海东云。  
劝进同时士，麒麟自纪勋。  
郑参政居贞四首  

【翩翩紫凤雏赠方希直赴汉中教授】  
翩翻紫凤雏，羽翮备五彩。  
徘徊千仞翔，余音散江海。  
于焉览德辉，济济锵环珮。  
天门何嵯峨，群仙久相待。  
晨沐晞朝阳，夜息饮沆瀣。  
如何复西飞，去去秦关外。  
岐山谅匪遥，啄食良自爱。  
终当巢阿阁，庶以鸣昭代。  

【次韵方希直】  
阙下知名久，相逢值暮春。  
才华曾动主，议论每过人。  
汉水元通蜀，台山亦近闽。  
何时江海上，尊酒话西秦。  

【洪武癸亥以公事出会宁北境（二首）】  
北出长城古塞边，荒松落日少人烟。  
隔河又是河西地，过得敦煌是酒泉。  
荒原人家今少存，好田俱是官军屯。  
前山遥见黑城子，渴饮不知河水浑。  
周纪善是修七首  

【寓言】  
阴阳分昼夜，轮运浩无穷。  
时物更代谢，孰知玄化工。  
人生如梦寐，即寤永成空。  
幽观衰荣朕，往复迈旋逢。  
鄙夫昧达识，眇然随所终。  
贤豪关世运，用舍合中庸。  
进由吾大道，退厉吾清风。  
载歌紫芝曲，不愧商山翁。  

【长安古意】  
长安二月三月时，千门万户春风吹。  
绮构瑶台高照耀，香车宝马并驱驰。  
驱驰照耀皆豪贵，九棘三槐夹三市。  
鼎食钟鸣将相家，朱帘绣柱王侯第。  
王孙公子盛繁华，山珍海错弃泥沙。  
银鞍斜度官沟柳，丹毂横移上苑花。  
花红柳绿春明媚，娇鸟乱啼花雨细。  
琼宫锦殿傍云开，鼍鼓龙箫震天起。  
美人内屋艳神仙，铅华炫转春争妍。  
烨烨珠屏交彩幄，隐隐罗帏分玳筵。  
兰肴桂酒芬芳发，象筋瑶杯光彩彻。  
翠釜金罍不暂停，雕盘玉碗纷成列。  
回瞻复道接龙甍，都城佳气正氤氲。  
双龙绛阙凌青汉，九凤红楼彻紫云。  
紫云翠雾碧烟空，文窗藻槛何玲珑。  
流莺独绕昭阳殿，芳草深迷长乐宫。  
汉代中兴富名将，百战功成心益壮。  
闲来赌酒聚欢娱。意气相排不相让。  
半酣径上宝钗楼，赤阑四面俯皇州。  
一群粉黛成歌舞，千种风流坐劝酬。  
楼前两两鸳鸯度，楼下双双凤凰举。  
鸣榼背解玉纤轻，弄色凝情羞不语。  
就中心事可谁同，平明扶上玉花骢。  
自言百世无衰老，自谓千载长英雄。  
可怜光景留难住，秋风一夕生庭树。  
歌亭寂寞荒草寒，舞榭萧条残叶暮。  
昨日红颜美少年，今朝潦倒那能数。  
将军舍外无人过，廷尉门前堪雀罗。  
吁嗟盛时不复作，金茎铜狄随消磨。  
君不见广成山中白云宿，安期海上颜如玉。  
轩辕已驾鼎湖云，汉武终归茂陵麓。  
别来倏忽三千年，海水几度桑田绿？  

【画龙歌】  
云如车轮风如马，雷鼓砰訇电旗奓。  
其中踊跃何尔为，无乃蜿蜒作霖者。  
古来善画此者谁？叶翁所画称最奇。  
笔端挥洒绝相似，亦有风云雷电随。  
大梁徐公生卓荦，自少以来深好学。  
挥毫洒墨运天机，鬼泣神愁日光薄。  
斯须缟素腾真龙，莽苍直夺造化工。  
恍如列缺引霹雳，欻若巽二驱丰隆。  
枯木槎牙头角露，鳞拂雪花骇成怒。  
划然威掣海门开，劲望层空欲飞去。  
我时见画心胆豪，拔剑起舞翻绒袍。  
波涛万顷东溟阔，瘴烟千丈南衡高。  
嗟哉徐公天相尔，后恐无继前无比。  
酒酣神气益洒然，白日风云窗户起。  
为君一作画龙歌，雷风激烈云嵯峨。  
鱼虾混处不可久，龙兮龙兮奈尔何！  

【一壶酒歌】  
一壶之酒三四客，阁暖炉红窗月白。  
围炉把酒但饮之，须臾相顾皆春色。  
酒亦何美，意亦何长？  
人生百年内，嘉会不可常。  
且乐今夕同徜徉。  
飞霜落尽衡阳树，哀鸿叫下潇湘浦。  
潇湘浦，九疑云隔苍梧路。  
帝子香魂招不来，空余竹上啼痕处。  
放歌一曲壮心悲，天涯漂泊我何为！  
明当径度禾川水，却望庐陵山翠归。  

【商妇怨】  
作木莫作桑树枝，作女莫作商人妻。  
桑枝岁岁苦攀折，商妇年年感离别。  
桑枝折尽犹解抽，人老岂有重青头。  
强龙猛虎皆可执，其奈夫婿心难留。  
朔风吹江浪如屋，柁楼嘈嘈行色促。  
望杀苍天哀愤深，目断云山泪成掬。  
何能化作樯头燕，到处飞飞得相见。  
何能化作帆上风，千里万里长相从。  
爷娘嫁我初何意，但道商人每多利。  
门前宴集尽舆马，篚筐聘来足珠翠。  
岂知今日遇分张，舆马珠翠看无光。  
月悬别恨秋宵永，花挠离思春昼长。  
妾心岂学道傍柳，朝朝暮暮千人手。  
妾心岂学空中云，变易随时情何有。  
妾心可似南山石，雨打霜侵只如昔。  
更看岁晚不归来，化作南山一拳石。  

【桑妇谣】  
采桑妇，朝朝暮暮南园路，山入宁论晴与雨。  
蚕盛愁桑稀，蚕衰恐姑怒。  
大眠起来忙更忙，寝食不遑儿不顾。  
年年养蚕多茧丝，身上到头无一缕。  
小半输官大半卖，缲织未成先有主。  
可怜寸寸手中过，竟作何人袄衫去。  
采尽桑叶空留树，树下青青长麻苎。  
山鸡角角终日啼，桑椹渐红春雨住。  
妾尚无襦夫少裤。  

【牧童谣】  
远牧牛，朝出东溪溪上头。  
溪头草短牛不住，直过水南芳草洲。  
脱衣渡水随牛去，黄芦飒飒风和雨。  
老鸦乱啼野羊走，绝谷无人惊四顾。  
寒藤枯木暮山苍，同伴相呼归又忙。  
石棱割脚茅割耳，身上无有干衣裳。  
却思昨日西边好，旷坂平原尽丰草。  
短蓑一卧午风轻，长笛三吹夕阳早。  
茅都御史大方九首  

【余州道中】  
大漠连千里，平沙峙两城。  
昔闻蠙土筑，今见绿莎生。  
重译来羌卒，联营列汉兵。  
华戎俱混一，无复请长缨。  

【六月十六日端礼楼进讲奉教赋诗次缪纪善韵】  
百二山河重镇雄，金城环绕宛如龙。  
南楼势插金冥表，东井光连紫极中。  
书演九畴宣帝范，诗歌二雅正皇风。  
儒臣进讲思陈戒，敢学扬雄赋汉宫。  

【送李曹公出镇西域用张仪曹韵】  
麟符虎节宠恩新，满袖天香下玉宸。  
五夜将星经昴毕，万年皇化被昆仑。  
紫驼白马蕃人贡，赤黍黄羊汉卒屯。  
圣主安边恢妙算，都缘保障为斯民。  

【送陈用中司训先生还汉中】  
柳妥花殷食又寒，渭城歌断思漫漫。  
万山入汉秦关险，孤栈连云蜀道难。  
驴背寻诗春正好，蛾眉如画雨初干。  
胜游归后添佳趣，为写新图寄我看。  

【再次登南山仰天池韵】  
一上终南望眼空，长安景物画图中。  
花间莺避春城仗，林杪僧归晚寺钟。  
渭水东流来鸟鼠，吴山西下走蛟龙。  
我生自信通仙骨，便欲同乘列子风。  

【塞门至银州关道中】  
银州西下忽都河，胡卒东来唱旧歌。  
星散诸营连坼堠，云屯万里蔽沙陀。  
自嗟出塞春光少，谁道临关月色多。  
顾我鹤形非燕颔，立功万里定如何？  

【登陉州回山】  
回山楼观拥烟霞，即是瑶池阿母家。  
万里不来青鸟使，千年空老碧桃花。  
汉朝天子求丹药，瀛海神仙望翠华。  
欲问安期杳何许，沧溟清浅几桑麻？  

【五月廿六日行营白海溽暑如内地悠然起林泉之思】  
石田茅屋瀼西庄，修竹高梧六月凉。  
翠簟风漪清入梦，碧桐秋露冷生香。  
饭牛不识尧年乐，扣角犹歌子夜长。  
今日驱驰归未得，却从塞外忆江乡。  

【寄淮安守将梅都尉】  
幽燕消息近如何？控扼长淮节镇多。  
纵使火龙蟠地轴，莫教铁骑过天河。  
关中馈运萧丞相，海上楼船路伏波。  
老我不才无补报，西风一度一悲歌。  
练都御史子宁九首  

【题黄彦成云林小隐】  
有客素肥遁，幽居爱林庐。  
结屋依陋巷，种树绕城隅。  
浮云南山来，清阴覆其闾。  
老柳带寒色，芳兰露春腴。  
窗深不知晓，树密室自虚。  
甘贫意自适，守道乐有余。  
娱宾非旨酒，饱食但园蔬。  
流水赴大壑，翔禽恋高株。  
物性各有遂，谁能常晏如。  

【水竹居诗】  
高人结宇修篁里，轩户玲珑映流水。  
庭皋月转翠阴生，溪上风回青浪起。  
翠阴青浪映窗扉，曲径台深客到稀。  
林下移床挥麈坐，沙头系艇钓鱼归。  
柴门无事临流敞，高卧支颐听清响。  
千山暮雨石泉通，一夜春雷箨龙长。  
几席清幽俗事疏，波光尽日映图书。  
何年得遂辞尘坱，杖策相从此卜居。  

【玉山谣赠时宪】  
我所思兮玉山之岧峣，粲芙蓉兮凌丹霄。  
谪仙一去已千载，至今谁续《庐山谣？  
熊侯家住剑江侧，惯扫秋山之黛色。  
闻余此兴为写之，仿佛梅仙旧时宅。  
梅仙兮何在？邈清风兮沧海。  
蹇夷犹兮孤舟，吊遗迹于千载。  
舟中所载非凡流，羌故人兮李与周。  
按玉笙兮明月，下黄鹄兮清秋。  
洞天兮石扇，苍崖兮路转。  
横余剑兮视八荒，访蓬莱兮几清浅。  
张侯兮昂藏，骖白鹤兮青霓裳。  
窥玉梁之宝笈，醉石髓之琼浆。  
千岩万转路莫测，酒酣一笑三山窄。  
待得君王赐鉴湖，锦袍重访山中客。  

【赋得孟义科斗送监生杨仲文归台州亲迎】  
孤石巉岩出紫烟，云根遗墨尚依然。  
文章岂在龟畴下，形质还存鸟迹前。  
汲冢秋风思汗简，鲁堂春雨掞韦编。  
郎君归去和鸣后，织作机中锦字传。  

【送周望往四川】  
驷马桥边秋水波，郎君此去意如何。  
衡阳雁阵惊寒早，巫峡猿啼入夜多。  
一水东来通汉沔，众山西上接岷峨。  
少陵祠宇清溪曲，为泻琼浆试一过。  

【解嘲】  
秋来逸兴浩如云，间拂霜华看剑纹。  
莫怪风流谢安石，未应憔悴沈休文。  
骅骝神骏宁论肉，雕鹗身轻更出群。  
千载征南不穿札，至今犹作晋元勋。  

【己丑三月访子白兄于秦淮桥】  
五月南风水倒流，秦淮桥下问扁舟。  
穿花燕子羽毛湿，隔水人家门巷幽。  
心忆庭闱瞻楚树，身陪冠冕侍瀛洲。  
吾兄归去如相问，衣采终期慰白头。  

【送周澄之历城】  
难兄佐邑持风裁，令弟辞家笃友于。  
风雨几年疏共被，关河千里转征车。  
天垂巨野河流急，秋尽江南木叶疏。  
他日到官烦问讯，琴堂诗思夜何如。  

【寄曾得之】  
高鸟知还久倦飞，分甘万里迈王畿。  
虎头食肉侯何用，鸡舌含香事已违。  
博望寻源经月去，长卿喻蜀暂时归。  
寄言玉笥云中客，终拟相从采蕨薇。  

【秋日作】  
水精帘动桂花风，湘簟凉生八月中。  
魄落西窗银烛里，乌丝雪茧寄秋鸿。  

【罢直图】  
草诏下金銮，宫槐白露寒。  
紫骝骄不控，明月在阑干。  

【谒安庆余忠宣祠】  
将军忠节贯荆襄，千载精神日月光。  
血战孤城身已殒，名垂青史汗犹香。  
残碑堕泪空秋草，折戟沉沙自夕阳。  
我亦有怀追国士，为来感慨奠椒浆。  
黄太常子澄一首  

【闻李景隆败绩纪事】  
仗钺曾登大将坛，貂裘远赐朔方寒。  
出师无律真儿戏，负国全身独汝安。  
论将每时悲赵括，攘夷何日见齐桓。  
尚方有剑凭谁借，哭向苍天几堕冠。  
黄侍中观一首  

【送赵彦圯都事】  
石头城下自分携，无复连床听晓鸡。  
故里音书寒雁杳，空江云树暮天低。  
春来白下孤新约，梦去花间忆旧题。  
犹念雪深留宿夜，酒醒诗就小楼西。  
王修撰叔英二首  

【次韵奉和仙居知县程奉民述（时程君为人所诬，方就逮，而有是作）】  
麟凤在赤霄，黄尘乱豺虎。  
慨息道路难，涕泣每交下。  
吁嗟壮士行，或有神灵护。  
云电以为旌，雷霆以为鼓。  
纵有斧凿手，何能重伤女？  
丑类自含私，昊天明有睹。  

【孤桐生崇冈一首赠友人】  
孤桐生崇冈，托根亦已高。  
严冬风雪繁，枝叶成萧条。  
根本具生意，又逢雨露辰。  
未□终憔悴，勿为樵牧侵。  
韶英如可作，迟尔为瑟琴。  
卓侍郎敬二首  

【墨竹】  
洞庭木落水生波，月入斜窗露气多。  
虞帝不归秋自晚，满江烟雨泣湘娥。  

【栽梅（射洪谢东山云：“末句乃宋人翰镏诗。”）】  
风流东阁题诗客，潇洒西湖处士家。  
雪冷江深无梦到，自锄明月种梅花。  
程佥都本立三十七首  

【雪佛碑】  
天花阴坠空，平地忽三尺。  
异哉西方神，现此水精域。  
胎非托摩耶，意叵劳刻画。  
乃瞻白玉相，安用黄金饰。  
一洗热恼心，悉依清净力。  
红日起扶桑，终焉化无迹。  
其无本非空，其有亦非色。  
君看东逝波，沧海不可测。  
我来凤凰溪，古寺久荆棘。  
摩娑雪佛碑，碑断字莫识。  
金石亦已坏，况非金石质。  
万事等幻影，感之三叹息。  

【赠商潜戴珪】  
钓泽可物色，力田亦名科。  
畴云山林士，不为汉网罗。  
有客善沈晦，古镜垢弗磨。  
行货区寰中，远游笑且歌。  
驱车太行坂，捩柁杨子涡。  
雪涛接溟涬，空翠亘嵯峨。  
险途亦良苦，胜览不既多。  
得酤百钱酒，辄使两颊酡。  
乾坤一睥睨，万物如尔何。  
我昔岩壑居，幽期结云萝。  
今悲白黑染，岂幸青紫拖。  
夷门官舍冷，愧尔频来过。  
将诗勿浪传，为我自吟哦。  

【过黑石渡】  
邙山障黄河，洛水崩黑石。  
方舟载车马，烟雨行人立。  
我昔将王命，北渡祠河伯。  
兹来复轺传，观者笑曾识。  
圣君禹功齐，神龟当复出。  

【出洛阳城】  
挽裛上天津，伊阙当我前。  
连峰左右起，奔走相后先。  
古来五岳内，嵩高极中天。  
仪刑正四表，襟带流三川。  
河山固王室，岂直金城坚。  
汉业此中兴，周都竟东迁。  
壮游快一览，遗迹悲千年。  
颓垣旧谁筑，野蔓栖朝烟。  

【惠云塔】  
老禅西来兜率宫，金昙舍利开芙蓉。  
平地起作宝光相，七级上凌天九重。  
摩尼顶珠现穹碧，丹霞掩映鸡足峰。  
八窗玲珑悬皎月，层栏翠滑扶神龙。  
我欲乘虚求帝释，云梯高峻红尘隔。  
檐铃停语寂籁冷，白鹤飞下苍烟夕。  

【题竹石小画】  
玉堂仙人松雪公，写竹正似石室翁。  
云林道人虽出后，往往落笔生秋风。  
吴人好书仍好画，百年遗墨千金价。  
比来何处得此图，松雪云林此其亚。  
娟娟嫩玉才数茎，烟梢雨叶纵复横。  
洞庭寒骨沈水底，铁索下取蛟龙争。  
却忆江南旧池馆，笔床棋局何萧散。  
一行作吏事便废，十年不归梦欲断。  
松雪子孙今几人，云林弟子谁逼真？  
得归故乡倘相觅，竹枝挂我头上巾。  

【合州】  
合州楼前江水合，合州楼外青山匝。  
倚楼西望雨溟溟，顺水舟来飞两楫。  
阆州山水天下稀，不如合州可忘归。  
街头仿佛吴门市，人家瓦屋白板扉。  
买鱼沽酒醉今夕，相逢谁是吴门客。  
鸡鸣风雨梦初醒，邻机轧轧村舂急。  

【铜梁县】  
铜梁县庭公事少，铜梁县市官桥小。  
上山下山石作街，街南街北人家好。  
人家好农不好商，婚男嫁女不出乡。  
香芹煮羹饭有稻，木绵纺丝衣有裳。  
陈郎邀我青樽满，情多已觉回鞭懒。  
酒酣欲写铜梁歌，百钱买笔紫罗管。  

【浴凤沼】  
凤鸟从何来，来止桐溪傍。  
锦毛濯春雨，彩翮晞朝阳。  
蘋藻动浮彩，兰芷吹幽香。  
凤去今不返，空余鸥鹭行。  

【桐溪】  
梧桐荫清溪，溪水波粼粼。  
上有五色鸟，下有黄金鳞。  
秋雨洗白石，春风生绿蘋。  
愿学羊裘子，时来垂钓缗。  

【横湖】  
横湖如匹练，风景此中稀。  
日暖赤鳞跃，天晴白鸟飞。  
寒松蟠石岸，春水没苔矶。  
几度斜阳晚，渔舟渡口归。  

【东山】  
陟彼东土山，惘然思谢安。  
草露湿我衣，海日升岩峦。  
愧无如花妓，醉舞追前欢。  
飘飘谷风来，吹堕头上冠。  

【题李典仪云东卷】  
母老今犹健，儿行久不归。  
一官淹白首，万里梦斑衣。  
越郡东溟阔，秦关西日微。  
只将双泪眼，日日看云飞。  

【许州东屯杂诗】  
丘园莽萧瑟，客子暮徘徊。  
山是钧州起，河从郑邑来。  
衣冠余古墓，歌舞只荒台。  
野哭谁家妇，秋声助尔哀。  

【明发昆阳自此入山四望空寂情甚无赖因以自遣】  
水穷山路转，雨断塞云回。  
冉冉行人至，荒荒落日催。  
百年消着屐，万事付衔杯。  
不识昆明底，何人见劫灰。  

【过峤甸始见禾泥蛮数家有叟携酒过水见土酋饮道傍仆从皆饮酒尽乃行有作】  
山断村才见，溪回路忽迷。  
贩茶非土獠，劝酒是倭伲。  
碧树排云直，青秧插水齐。  
欲忘乡土念，多事子规啼。  

【晚至晋宁州】  
落日孤城小，轻烟一水斜。  
青山蒙氏睑，绿树僰人家。  
绝塞无来雁，荒城有噪鸦。  
多情此州尹，劝酒说京华。  

【送景德辉教授归越中（误刻宋学士）】  
斗酒都门别，孤帆水驿飞。  
青云诸老尽，白发几人归。  
风雨鱼羹饭，烟霞鹤氅衣。  
溪山无限意，予亦梦柴扉。  

【乳石诗（并序）】  
（象贤奉常得异石于演乐堂，典宝周翁识之云：“道州乳石也。”奉常欣然以诗见遗。余尝怪《李翰林集有云：“荆州玉泉山多乳窟，中有白蝙蝠，饮乳水而长生，其大如鸦。”典宝荆湘人，欲一问之未暇也。今以道州乳石言之，则荆州乳窟可知矣。然又闻王烈入山得石髓青泥流出，随手坚凝，气味如粳饭，按仙经云：“服之寿齐天地。”窃谓髓之与乳，皆石之脂也。髓其凝者，乳其液者乎？服髓者寿，则蝙蝠饮乳而不死，亦无足怪矣。独未知遁世长往之徒，亦有服乳而长生者乎？因赋诗答奉常，并呈长史公，且欲质诸典宝翁也。）  
闻道山中乳窟多，乳泉流出石为窠。  
洞门到夜飞蝙蝠，驿路何年载橐驼。  
野色忽看新培嵝，水痕犹认旧漩涡。  
岂无青髓香如饭，老我黄尘奈尔何？  

【过五河县】  
龙窝驿近鼓声催，转柁倾帆沙岸隈。  
共指深渊最空洞，岂无神物待云雷。  
风晴杨柳如看画，水绿蒲萄始泼醅。  
浩荡好怀春色里，诗成南雁忽飞回。  

【高邮夜泊】  
城楼月色见觚棱，城下官河夜欲冰。  
返照疏林皆野烧，残星别浦是船灯。  
腐儒食禄曾无补，倦客思家已不胜。  
春雨五湖烟水阔，荷蓑归去下鱼罾。  

【和贝惟学登小孤山韵】  
西来风浪涌金山，人在鸿蒙沆漭间。  
大地小孤天柱石，长江第一海门关。  
鲛人夜泣珠成泪，龙女晴梳翠作鬟。  
欲问灵巫报神语，我行何日定东还。  

【喜晴】  
夜雨朝晴喜欲狂，西屯骑马过东冈。  
不妨逐兔争牵狗，切莫驱狼使牧羊。  
野日孤营无细柳，天风十月有枯桑。  
归来又饮将军酒，一醉都令世虑忘。  

【嵩盟九日次井泉百户韵】  
天涯九日一登楼，应是黄花笑白头。  
脱帽不妨同醉倒，拂衣安得便归休。  
山盘晴谷深藏寺，水缩寒溪浅露洲。  
上马荒城向昏黑，休教鼓角起边愁。  

【送鱼课司使霍思诚赴京师】  
三年官守滞蛮荒，万里羁魂度太行。  
居有马鞯留客坐，食无鱼鲊寄亲尝。  
晴天梅树常含雾，腊月山花不受霜。  
辞满得归人共乐，将诗送别意茫茫。  

【送人致仕归越】  
老臣殊荷圣恩宽，诏许还家授散官。  
赐杖未携鸠玉小，诰绫新织朵云团。  
西窗夜雨销红蜡，东阁晴山拥画栏。  
子去我留宁不愧，鉴湖他日请黄冠。  

【滇阳二月罂粟花盛开皆千叶红者紫者白者微红者半红者傅粉而红者白肤而绛唇者丹衣而素纯者殷如染茜者一种而具数色绝类丽春谱之所云】  
鄯阐东风不作寒，米囊花似梦中看。  
珊瑚旧是王孙玦，玛瑙犹疑内府盘。  
嘶过骅骝金匼匝，飞来蛱蝶玉阑干。  
瘴烟窟里身今老，春事伤心思万端。  

【晚至安宁】  
连肰驿路马曾谙，落日行人思不堪。  
地极九州铜柱北，山蟠六诏铁桥南。  
汤池水底皆阴火，盐井烟中半夕岚。  
回首蓬莱天万里，忍教尘鬓白毵毵。  

【自姚安出普淜】  
层关飞鞚出寒云，万木归鸦乱夕曛。  
山自蜻蛉川口合，路从鹦鹉岭西分。  
道傍筑室新成市，塞上屯田久驻军。  
远客谁无乡土念，悲笳吹动不堪闻。  

【鹤庆驿会吴人冯广文闽人林税使】  
马蹄蹴遍阴厓雪，直向居庸塞外行。  
日落忽闻牛背笛，川平始见鹤州城。  
秋风千里莼丝滑，暑雨三山荔子生。  
迁客相逢话乡土，天涯何限未归情。  

【送教授致仕归金华】  
六十看山眼未昏，草堂归去卧烟村。  
朝廷已许乞骸骨，衣食未须忧子孙。  
上马天风吹席帽，落帆江月到柴门。  
羹芹炙背区区意，他日难忘献至尊。  

【扬州二绝句】  
远水疏星影动摇，西风落木景萧条。  
伤心一片船头月，犹照扬州廿四桥。  
扬州城下是官河，春雨春风自绿波。  
欲问繁华旧时事，太平遗老已无多。  

【题山水钓渔小画】  
人间万事一丝轻，江上数峰双眼明。  
老我不归空看画，秋风又到洛阳城。  

【题梨花锦鸠图】  
万花深处语黄鹂，花底能无挟弹儿。  
自在两鸠春寂寂，一枝晴雪立多时。  

【华阴驻马桥】  
绝谷层关路屈盘，斜冈侧嶂石巑岏。  
今朝驻马桥头立，华岳三峰正面看。  

【宿普安】  
汉妇良家子，从军岁月多。  
生来小儿女，唱得僰人歌。  
张尚书紞三首  

【登太华寺（二首）】  
太华嵯峨一望遥，到门犹碍过溪桥。  
慈云长见阶前起，孽火都来海上消。  
屋近树阴晴亦暗，砚涵竹露夜还潮。  
从今剩买游山屐，野客无妨屡见招。  
连日登山意未阑，今朝又宿白云间。  
帘帏寂寂心初歇，星斗垂垂手可攀。  
竹叶煮汤消夜渴，杏花留雨作春寒。  
碧鸡且莫啼清晓，一枕华胥睡正安。  

【赠周玄初尊师】  
仙翁长炼九华丹，时有龙来问大还。  
曾捧灵符归海上，故将霖雨洒人间。  
紫箫吹月鸾双舞，白氅披云鹤共闲。  
兰圃未滋春向暮，早须一噀破天慳。  
唐侍读之淳一十七首  

【对酒（亦曰《偶会行）】  
对酒勿伤，偶会何常？今日同堂，出门异乡。  
同堂之乐，乐过千春。来日大难，苦口焦唇。  
翩翩飞燕，冬藏秋见。邕邕鸿雁，翱翔云汉。  
顾尔百鸟，啸侣鸣俦。我欲弯弓，其声啁啁。  
此物虽微，拙诚所慎。爱屋及乌，柔远能近。  
吴中白苎，细若缣素。制为君袍，愿君永御。  

【会庆堂】  
飘飘山上云，乃在谷中藏。  
风吹万里去，何当还旧乡。  
阿翁昔居乡，黑发坐高堂。  
手栽堂前树，日夕望阴凉。  
不意偶飘逐，云路浩茫茫。  
阿翁今来归，树已如人长。  
闾里相庆贺，出入有辉光。  
东畎种菽粟，西畎种稻粱。  
南畎种菅麻，北畎种柔桑。  
收稻持作饭，采桑持作裳。  
上以输井税，下以奉蒸尝。  
阿翁有两儿，两儿复有郎。  
蛰蛰宅中居，婉婉有义方。  
阿翁升堂坐，子孙列两傍。  
阿翁出门去，板舆相扶将。  
日入始言归，侍婢献羹汤。  
人生贵庆乐，此乐殊未央。  
传与翁后人，守之慎勿忘。  

【毛沧儿歌】  
毛沧儿，毛沧儿，沧儿生在兰沧西。兰沧去天万有三千里，土人花脚金两齿。沧儿之父名声达天子，天子遣使远召之，沧儿随父来京师。沧儿年几何？三岁尚不足，两岁颇有余。顶犀眼漆唇抹朱，学语未成意态殊。麒麟之子，宛马之驹，产自绝域升天衢，人言传书有种非尔雏？尔父年几何？五十逾六未及耆。十五年落西南夷，西南之人愚不识，长官麾呵妇女笑骂儿童欺。昔辞乡里六亲俱，白发黄口同系累。一家尽死，一身在载锡，尔胤惟有天公知。天公知，又锡尔冠爵，带而裳衣，脱尔介胄，参龙虎夔。毛沧儿，毛沧儿，好儿子，尔父老矣。望尔似尔父，尔宗有光。祝尔长大，无诸祸殃。吐尔锦心绣肠，出擅昭代之文章，如马、班、燕、许鸣汉唐。毛沧儿，毛沧儿，父友作歌听勿忘。  

【咏高丽石镫】  
窍石烛幽遐，虚明讵异纱。  
琢从箕子国，坰向竺王家。  
耿耿知悬烬，亭亭讶作花。  
定余神自照，经残漏欲赊。  
愿持明慧境，扬彩遍河沙。  

【送贡先生（五十韵）】  
先生京国来，称有母氏丧。  
问之几何时，二十余星霜。  
八月发秦淮，九月下涛江。  
旦闻云海滴，夜视星斗芒。  
短服双鬓秃，千里一苇航。  
山回指会乩，孤城水中央。  
昔雉堞未建，今青青者杨。  
伤心至正末，四海沸鼎铛。  
县官高不闻，藩将贪如狼。  
城守人自敌，乐祸甘不祥。  
一家当此时，赤脚相扶将。  
水行乏舟楫，陆又无仆僮。  
俄然母疾革，药石不可攻。  
暨乎属纩际，疾敛不及停。  
藤皮束木匣，藁葬东城傍。  
对餐岂暇饱，欲哭且吞声。  
奉父复西迈，乞食三吴中。  
三吴鱼米区，辛苦副所望。  
一留日颇久，沈痛割中肠。  
越山岂不佳，不及我故乡。  
故乡既已通，寒暑亦已更。  
蹉跎岁月晚，念之颠且僵。  
松楸日凋摧，白昼狐狸鸣。  
死者若春雨，生者如晨星。  
今日复何日，夙负始克偿。  
日出启母欑，恸哭天无光。  
黄昏问娥水，又欲趣四明。  
云有一长兄，客死与母同。  
翩翩两丹鍈，逝欲共回翔。  
走也忝越人，知先生甚详。  
先子昔筮仕，两子同榜名。  
先生文章族，冠盖望宣城。  
公侯卿大夫，郡守尚书郎。  
下者仕州县，富贵莫与京。  
先生蚤有闻，秀出子弟行。  
玉杯繁露学，曳履升其堂。  
手中金仆姑，一发必叠双。  
大官走致馈，扫閤拜于庭。  
执经问谁来，无非侯与公。  
家学远不替，新声日揄扬。  
况先生孝弟，至性合天常。  
明神鉴在兹，母兄得返葬。  
纷然鸱枭群，欻见孤凤凰。  
《白华古笙诗，《棠棣歌脊令。  
锡类者颖叔，感寤于齐庄。  
善始必有终，天禄非所量。  
宣之山峨峨，南湖水泱泱。  
玉衡夜插子，寒日朝在房。  
少忍慎眠食，善达无咎殃。  
我歌代虞殡，窃喜还窃伤。  

【石鼓诗】  
（洪武丁卯秋九月，余在燕城观石鼓，因赋四十韵。己巳三月，乡友赵棨谦氏持墨本来京师，俾余录诸卷尾。）  
郡学旧辟雍，中有岐阳鼓。  
古今所闻十，左右各惟五。  
离离大星陨，兀兀坏云补。  
累累营灶减，落落陈沙聚。  
质若切玄玉，制若覆冷釜。  
气若熔五金，文若断钗股。  
孤峰割秋瘦，千葩耀春妩。  
森严列戈矛，尔雅冠章甫。  
厓冰溜静悬，海暖浪掀舞。  
摧裛半折轴，败舫或遗橹。  
小龙彭蠡归，大鹏扶摇举。  
断苔明碎锦，古墨渍润础。  
思昔委秦郊，雷电惊草莽。  
耒牛砺其角，凿臼加以杵。  
幸今依黉宫，星日照廊庑。  
圭璧逊其仪，俎豆与之伍。  
脱非天意怜，或是神明祐。  
深檐白昼永，老屋祥鸾翥。  
晴连画戟阴，冷湿宫墙雨。  
诸生获讲解，髦士资训诂。  
启钥烦竖阍，拓本利商贾。  
韦辞表姬周，韩语怀李杜。  
雄章迭铿鍧，遗恨寄酸楚。  
纷纭欧苏作，诘屈郑吾谱。  
称评虽靡定，仿像讵非古。  
鲰生千载下，匏系三江浒。  
神徒驰周南，足不出城府。  
适从辽碣役，遂作幽燕旅。  
平生慕奇闻，一日获嘉睹。  
初临色愈庄，欲狎气斯沮。  
如亲至东都，揖让申与甫。  
如亲与田猎，搏攫兕与虎。  
如虚藜苋腹，烹太牢肥羜。  
如洗蜩蝉耳，聆笙磐柷敔。  
羁愁破昏懵，喜气泆眉宇。  
时维躔寿星，岁甲在强圉。  
天寒号鸱枭，城荒茂禾黍。  
宗周本余怀，览古亦天与。  
摩挲重图训，蹙蹜愧庠序。  
聊陈曹郐风，式继韩苏武。  

【严子陵墓】  
昊天厌新乱，炎刘嘘复然。  
天子吾故人，不事胡其贤。  
维此一抔土，体魄之所存。  
清风激岩谷，劲气出萧兰。  
中有高空云，日夕相与旋。  
化为千尺虬，下饮清冷渊。  
为霖既靡试，翻身入长烟。  
犹疑动星辰，亟去不敢邅。  
我见重再拜，毛发凛冲冠。  
缅怀东京日，惕然思执鞭。  

【柯亭】  
蔡子横笛处，名存音则亡。  
常时亭上人，念此一慨慷。  
悄然官涂迥，杂树夹疏篁。  
先秋气已袭，纟风爽若含霜。  
渔樵夜各归，月出斗有芒。  
微云翳河汉，龙火干正阳。  
狐狸草中号，熠燿又宵行。  
龟亡凤不至，何以尉轩皇。  
我有嶰竹枝，颇复谐宫商。  
藏之五百秋，正气惨不扬。  
天地所爱惜，神人共嗟伤。  
恒愿起九泉，从子返虞唐。  

【题高氏挹翠楼】  
疏楼压渚玻璃光，玉沙粼粼生象床。  
回唐杂华结春雾，江女濯锦胭脂香。  
东风夜入蒲芽紫，暖绿摇空一千里。  
倚极青阑泛滟明，并刀剪得银河水。  
水穷云阙露微岚，远碧斜飞十二帘。  
日晚愁吹箫底月，小龙行雨过江南。  

【元夕东池上作】  
未老只伤离，春霜着鬓丝。  
才过拜年日，又属放灯时。  
头重生憎酒，心问熟品诗。  
此身萍叶似，漂泊偶东池。  

【元夕次孟熙韵】  
今夜越王台，莲花匝地开。  
星河低蜡炬，歌管散银杯。  
水向铜龙滴，香从粉妓来。  
遥怜多病客，江馆咏寒梅。  

【营中闲夜（六韵）】  
闲坐乐从戎，将军得上公。  
佩刀悬玉虎，缸烬剔金虫。  
远柝微侵月，清笳迥带风。  
香腾炉面紫，火射箭头红。  
舞剑知书法，谈棋识战功。  
明朝当阅武，传令选雕弓。  

【和答孟熙见贻】  
晚天凉雨碧云收，竹几藤床只卧游。  
出海鼓笳天上曲，夹城风雨驿边楼。  
常时中酒翻疑病，此日怀人况是秋。  
忽得刘郎寄来什，剩将诗思满汀洲。  

【长安留题】  
晓阁疏钟午店鸡，客途风物剩堪题。  
葡萄引蔓青缘屋，苜蓿垂花紫满畦。  
雁塔雨痕迷鸟篆，龙池柳色送莺啼。  
前朝冠盖多黄土，翁仲凄凉石马嘶。  

【秋夜怀孟熙】  
西风卷海作涛声，烛影檐花彻夜明。  
况有怀人心似雨，暗随秋点出江城。  

【次孟熙韵】  
百顷清江一草庐，乡人齐识病相如。  
不知吟得秋多少，柿叶红时好细书。  

【望仙楼图】  
马声龙影半天来，月殿霞扉次第开。  
一自踏歌归碧落，人间空筑望仙台。  
俞都昌贞木二首  

【题倪云林画】  
栖神山下玄元馆，华表巍然鹤未归。  
寂寂小亭人不见，夕阳云影共依依。  

【题赵仲穆画马】  
房星方堕墨池中，飞出蒲梢八尺龙。  
想像开元张太仆，朝回骑过午门东。  
龚安节诩一十四首  

【饥鼠行】  
灯火乍熄初入更，饥鼠出穴啾啾鸣。  
啮书翻盆复倒瓮，使我频惊不成梦。  
狸奴徒尔夸衔蝉，但知饱食终夜眠。  
痴儿计拙真可笑，布被蒙头学猫叫。  

【咏纸被】  
纸衾方幅六七尺，厚软轻温腻而白。  
霜天雪夜最相宜，不使寒侵独眠客。  
老夫得此良多年，旧物宝爱同青毡。  
不论素罽出南海，岂羡文锦来西川。  
受用将图此生过，争奈义孙要与阿翁相伴卧。  
阿翁夜夜苦丁宁，莫学恶睡骄儿轻踏破。  

【偶题逸老庵】  
居临流水萦纡，门对青山突兀。  
四时风月云烟，总是吾家旧物。  
但知安分休休，不作书空咄咄。  
且喜盈樽有酒，何羡满床堆笏。  
君不见朝来檐日暖融融，笑看梅花坐扪虱。  

【秃奴诗戏寄沈诚学】  
东村二八张小姑，鬓发油油如漆乌。  
朝朝不惜五更起，对镜千梳并万梳。  
争似吾家阿奴秃，落落数竿删后竹。  
一生不费膏沐资，日出酣红睡方熟。  
君家有婢亦如此，何幸少年犹有齿。  
夜寒聊取代汤婆，殊胜当年玉川子。  

【梅花庄诗为朱明仲赋】  
先生卜筑吴城曲，剩种梅花绕吟屋。  
自期岁晚供诗料，岂慕平泉与金谷。  
花开时节天正寒，雪花乱洒迷林峦。  
杖藜引鹤饱幽玩，不与梨云同梦看。  
归来袖手寒窗坐，石鼎有茶炉有火。  
神交不觉两忘情，谁是梅花谁是我。  

【为彦中题画】  
青山之青如佛头，白云化作寒泉流。  
世间尘土飞不到，眼中景物俱清幽。  
若人自是好静者，岂非五柳先生俦。  
每托琴樽写高兴，脱屣乐从鱼鸟游。  
却笑时人苦不达，漏尽鸣钟犹未休。  
君不见小虞塘西玉峰下，一庵已遂吾菟裘。  
共论心事肯相过，斗酒当为山妻谋。  

【甲戌乡中民情长句寄彦文布政】  
景泰五年甲戌岁，正当南亩耕耘际。  
忽然骤水涨江湖，汹涌浩漫良可畏。  
更堪滂沛雨兼旬，大岸小塍俱决溃。  
田家男妇奔救忙，力竭气穷无术备。  
沉灶产蛙虽古闻，今实见之非漫记。  
东邻西舍咫尺间，无舟不得相亲慰。  
况逢缺食方阻饥，女哭儿啼割心肺。  
哀哉此情当告谁，上有青天下无地。  
悲凄喑呜无一言，两眼相看只垂泪。  
官仓储积岂无粟，有司吝出牢封记。  
千年汲黯今无人，谁与皇家壮元气。  
县宰惧难佯风颠，饱食闭门经月睡。  
一朝谋定人不知，半夜携金远逃避。  
郡侯坐视付不知，但挟娼优日酣醉。  
徇私掘去抵湖堰，横流自此无能制。  
甫差周倅问疾苦，攫去白金如土块。  
府公唯责旧负逋，不问苍生问鱼帟。  
按察徒惩小小疵，曲徇乡情舍奸弊。  
便宜太保幸见临，香火满城人鼎沸。  
群奸媚事靡不为，溷浴都将布衣纟罽。  
令行虽仅免轻徭，薪米从兹价增倍。  
劝谕赈给浪得名，伪钱糠秕成何济。  
虽擒妖人许道师，多少无辜枉遭累。  
一夫一妇皆王民，鼓弄如何等儿戏。  
昨来轻发激变语，闻者至今犹战悸。  
功能人苟得专杀，法律底须存八议。  
万一有失忠义心，宵旰深忧岂微细。  
乃知不学无术人，隘陋终同斗筲器。  
娄城老卒张文翔，不忍憸邪肆欺蔽。  
片言出口祸即随，从此无人触奸吏。  
只今所在皆凶荒，未必不繇斯道致。  
朝廷若不惩此曹，无日可回天地意。  
呜呼！  
我民今年性命已难保，明年岂有全生计。  
老夫残喘不足惜，横死深哀后生辈。  
昨夜虚斋听雨眠，转辗不能成一寐。  
起来赋得民情诗，惠政思君录相寄。  
右拙作奉寄彦文布政贤侄相公，庶几得审乡曲真情，非敢招人过也。此辈无活人手段，但有杀人手段，是诗万勿示人，毋使老拙复作张文翔也。然老拙饿死有日，恐不久于世，他日归省之余，幸致一樽酬我于沟壑中耳。是年六月望日，因人便书此以告别。  

【寓意】  
天上双星有常处，夫为牛郎妇为女。  
东西相望自年年，只隔天津一泓许。  
耕田匪易织亦劳，不得从容相慰语。  
伤心一掬泪如珠，洒向人间作秋雨。  

【竹枝歌】  
朝见浮云飞出山，暮见浮云飞入山。  
浮云自是无心物，郎既有心胡不还。  

【咏汤婆长句寄谈勿庵勉之共发一笑】  
岁晚江乡雪盈尺，小斋不禁寒气逼。  
先生独卧不成眠，两脚浑如水中石。  
今宵何幸得温温，伸去缩来随意得。  
非关被底别藏春，深藉汤婆有余力。  
此婆生来名阿锡，纺织无能有潜德。  
缄口何曾说是非，谋身不解求衣食。  
寂寂无声伴到明，不作骄痴取怜惜。  
君不见此婆有妹名青奴，骨格玲珑如姊默。  
不容暑气侵肌肤，亦与先生旧相识。  
只因寒暑不同时，弃舍尘中倚空壁。  

【过顾玉山旧宅（二首）】  
阿瑛旧宅绰山前，父老犹能话昔年。  
楼阁俨如真洞府，主宾浑似小神仙。  
花时不绝笙歌宴，门柳常维书画船。  
肯信只今无片瓦，平芜漠漠锁寒烟。  
当时富贵号无前，屈指繇来未百年。  
好事主人金粟老，能文馆客铁龙仙。  
歌儿舞女花间席，茶灶笔床湖上船。  
今日我来都不见，数家田舍起炊烟。  

【自题晚归图】  
红树离离映夕晖，水天空阔雁高飞。  
扁舟一个轻如叶，常载先生半醉归。  

【与王忠孟登玉峰共饮春风亭】  
山水千重复万重，少年相别老相逢。  
春风亭下一杯酒，山色不如人意浓。  
孟知县忠一首  

【登马鞍山感述】  
汲水堤边杨柳花，东风吹散五侯家。  
江南一去繁华远，梦觉青山自煮茶。  
楼侍讲琏二首  

【题深上人松月轩】  
夜月明松顶，轩居不掩扉。  
石泉沉湿翠，碧瓦弄晴晖。  
林静猿初息，巢空鹤未归。  
此中凝坐者，寒沁薜萝衣。  

【送镜中照上人兼柬斗南和尚】  
旧住扶桑第几山，偶然踪迹落人间。  
萝衣拂露辞秋壑，藤杖扶霜度晓关。  
滇海飞来孤月小，点苍留得半云闲。  
殷勤为报圆通客，鹤背清风好共还。  
袁敬所二首  

【题渊明五柳图诗】  
藜杖芒鞋白布裘，山中甲子自春秋。  
呼儿点门前柳，莫遣飞花过石头。  

【宿旅舍题壁】  
布被藜床醉即休，蛙声聒聒屋檐头。  
惊回一枕瀛洲梦，碧树啼鹃血未收。  
冯翁一首  
夜梦何奇特，龙飞天汉津。  
朝横沧海曲，夕过滇池滨。  
光雯皆五色，蜿蜒无损鳞。  
渊田变化间，张主藉高旻。  
蜀中峨眉亭诗  
一个忠臣九族殃，全身远害亦天常。  
夷齐死后君臣薄，力为君王固首阳。  
◎补诗  
☆方正学先生孝孺（一十首）  

【食羊虎肉】  
白额咆哮振山谷，老羝见之惊且伏。  
一朝强弱两不存，此肉皆归野人腹。  
腹中惟恐相啖吞，急呼美酒为解纷。  
酒酣一醉更怀古，千载英雄羝与虎。  

【感旧（九首）】  
雄文不见林公辅，病眼荒荒何处开。  
将相亦输天上乐，多情莫向世间来。  
杯酒论心有几人，天台张穀旧相亲。  
近来诗句多奇语，书比藏真更绝伦。  
精通八法杨文遇，暗诵五经陈用中。  
挥翰天庭应独步，忍饥村巷欲成翁。  
翰苑暂归卢太史，铨曹已失郑郎中。  
名高金殿龙头选，梦忆苍山马鬛封。  
林郑为文学我家，波澜议论阔无涯。  
两年不见何时到，望断嶓江八月槎。  
博陵博士才华盛，汉上畸人道术卑。  
欲寄一书无雁过，相期千古只一心。  
立言温粹怀陈采，肆笔纵横忆鲍冈。  
若使韩门如接引，未容湜籍独升堂。  
王郎远逐云中戍，许子俄为地下郎。  
重访旧人寻旧迹，岭云溪月总堪伤。  
多病深知志术荒，中年苦复厌文章。  
欲图天地相终始，肯与时人较短长。  
茅都御史大方二首  

【行营漫兴】  
北地得春晚，萧关积雪多。  
风云驱部伍，旄纛遍山河。  
羌笛翻胡调，秦兵杂楚歌。  
汉家飞将在，不必问廉颇。  

【题扬州琼花观】  
秦山楚水路迢迢，不道琼花乱后凋。  
鹤背仙游清梦远，月明谁度紫鸾箫。  
唐侍读之淳一首  

【李龙眠画雪中捕鱼图】  
玉龙行空不成雨，首触银河落秋浦。  
帝遣神工种白榆，皓鹤飞来老鹇舞。  
榜儿踏船依楚竹，不钓齐璜饵荆玉。  
波寒月黑大星稀，万斛骊珠岂胜掬。  
夜阑缄素报麻姑，桑下尘飞海欲枯。  
何如去作蓬莱主，五城不夜无寒暑。  
楼侍讲琏一首  

【云南即事】  
五云南国在天涯，六诏山川景物华。  
摩岁中山标积雪，纳夷流水带金沙。  
翠蛙鸣入云中树，白雉飞穿洞口花。  
独有江南征戍客，寻常清梦苦思家。  
◎补人  
☆郭太学濬（二首）  

【柳枝词】  
送郎西上别魂消，却道纤身似柳条。  
只恐别魂销远客，柳条翻似阿郎腰。  

【春闺怨】  
鸟惊残梦隔窗纱，起坐钩帘看落花。  
游子不归春事晚，鹊声长日在邻家。  
林纪善温一首  

【送娄士琏之官四川仁寿分韵得知字】  
见说蜀中天下奇，一官万里去何之？  
云连古栈驱车远，江绕盘涡入棹迟。  
落日秋风神禹庙，黄鹂碧草武侯祠。  
寻幽好载郫筒酒，县令相过是故知。  
绵竹山人一首  
山河形胜今犹在，宫阙趋跄事已非。  
冀野风生双虎斗，咸阳火起一龙飞。  
伤心何忍闻黄诏，稽首无缘见衮衣。  
击石独怀千古恨，仰天血泪不胜挥。  
万州老僧一首  
十年依佛国，万里走天涯。  
旧主无寻处，孤臣敢问家？  
何心婴组绶，有血滴袈裟。  
寒食魂应寂，悲歌愧五蛇。  
叶主事见泰一首  

【古诗赠方希直】  
吾友方济宁，其人世希生。  
有如炎燉之雪，曙天之星。  
平生特立不徇俗，穷年矻矻，惟究心乎羲文周孔之遗经。  
一旦起作郡，卓然为群黎之怙恃，列牧之仪刑。  
九原长往不可作，使人思之泫然双涕零。  
我言济宁今不死，济宁有子字希直，  
外焉才华已绝世，内焉持敬恒惺惺。  
往年我谒宋太史，见之座右爱其风。  
神秀发目光，如月双眉青。  
太史文章擅中土，东播逾若木，西流入麋泠。  
每称希直禀间气，旁驰余子犹以清渭临浊泾。  
太史犹巨钟，而我犹寸莛。  
我诵芜陋辞，一一为我侧耳听。  
只今远行不可觌，送入樊笼相过使我洒泪如醉醒。  
握手尘市中，顾影两蛉。  
雄文细字塞巨帙，咄哉著述能尔馨。  
振袂快读不可了，雅辞宏论开心扃。  
其显遏云汉，其幽通窈冥。  
赡如戈甲积晋库，奇如盘鼎镌商铭。  
丽如勾芒青春布花卉，壮如隆丰白日驱雷霆。  
千流万派怒奔放，终然帖帖趋东溟。  
顾我敛退余，守口动如蝇。  
今日得子文，耽诵不暂停。  
有如赤日途，解渴得楚萍。  
又如藜藿肠，忽咀五侯鲭。  
琐琐彼何人，乃工月露形。  
划然周廷睹巨燎，光影不复窥微萤。  
嗟哉希直执经太史门，闻礼济宁庭。  
以文比行行益峻，持以用世不啻如养生之谷粟，济疾之参苓。  
胡乃避处东海裔，坐阅晦朔雕荛蓂。  
我欲其为不朽计，铓锷淬砺重发硎。  
至音讵能秘，锡鸾答和铃。  
直须上追虞书媲周雅，岂肯下比秦誓方鲁駉。  
于以作《春秋之羽翼，为《礼、《乐之藩屏。  
嗟哉载道器，孰谓在世犹刍灵。  
上帝阅世悯斯文，宁复下取敕六丁。  
水为江汉星作斗，镌之金石垂千龄。  
叶饶州砥四首  

【送乡友王俊杰南归（四首）】  
猎猎霜风洒鬓华，停车话别柳边沙。  
尔兄新调阳关戍，老我先淹青海涯。  
天际朔云分雁影，江南春事迫梅花。  
封题不了羁孤意，一一相烦说到家。  
君来备达乡闾讯，君去凭传旃寓情。  
世世纷纷秋后叶，亲知落落晓来星。  
中年鬓怯风霜白，先陇松怜雨露青。  
妻子伶俜深在念，临歧无怪太叮咛。  
白云狼藉旧林丘，旃泊天涯十五秋。  
壮气崆峒三尺剑，浮生滟滪一扁舟。  
栖栖无乃骥伏枥，郁郁有如鱼中钩。  
造物倘于人借便，掉头卸却虱兜鍪。  
故人喜自故乡来，便促归程转恼怀。  
载雪拟过扬子渡，望云直指越王台。  
几家乔木询无恙，诸老流风愧不才。  
想及到时春酒熟，黄萱堂上寿觞开。  

## ●乙集第一  

解学士缙一十五首  

【题吴山伍子胥庙】  
朝驱下越坂，夕饭当吴门。  
停车吊古迹，霭霭林烟昏。  
青山海上来，势若游龙奔。  
星临斗牛域，气与东南吞。  
九折排怒涛，壮哉天地根。  
落日见海色，长风卷浮云。  
山椒载遗祠，兴废今犹存。  
香残吊木客，树古啼清猿。  
我来久沈抱，重此英烈魂。  
吁嗟属镂锋，置尔国士冤。  
峨峨姑苏台，荆棘晓露繁。  
深宫麋鹿游，此事谁能论。  
因之毛发竖，落叶秋纷纷。  

【题文山上巳诗】  
崖山云寒海舟覆，六载孤臣老燕狱。  
东风杜宇三月三，五陵望断春芜绿。  
墨花皇皇五十六，写出江南愁万斛。  
当时下笔眼如虎，日落天低鬼神哭。  
扬帆昔走仪真船，手持鳌柱擎南天。  
间关岭海血沾檄，回首家国随飞烟。  
六宫粉黛黄埃里，汉火无光吹不起。  
全躯肯学褚渊生，嚼舌甘为杲卿死。  
蓟门凄凄芳草色，柴市春深血同碧。  
堂堂忠义行宇宙，白日青天照遗墨。  
落花寒食风雨时，展卷如对龙虎姿。  
再拜酬公金屈卮，有酒不读兰亭诗。  

【怨歌行（亦见王虚舟集）】  
弦奏钧天素娥之宝瑟，酒斟流霞碧海之琼杯。  
宿君七宝流苏之锦帐，坐我九成白玉之仙台。  
台高帐暖春寒薄，金缕轻身掌中托。  
结成比翼天上期，不羡连枝世间乐。  
岁岁年年乐未涯，鸦黄粉白澹相宜。  
卷衣羞比秦王女，抱衾谁赋宵征诗。  
参差双凤裁筠管，不谓年华有凋换。  
楚园未泣章华鱼，汉宫忍听长门雁。  
长门萧条秋影稀，粉屏珠级流萤飞。  
苔生舞席尘蒙镜，空傍闲阶寻履綦。  
宛宛青扬日将暮，惆怅君恩弃中路。  
妾心如月君不知，斜倚云和双泪垂。  

【答胡光大】  
去年雪中寄我辞，一读一回心转悲。  
结交谁似金兰契，举世纷纷桃李姿。  
我观百岁须臾尔，人在乾坤犹酿器。  
清醲糟粕总成空，四海滔滔岂知醉。  
我似浮云与世乖，醉醒自是难相谐。  
天地悠悠尚应尽，百年草草为形骸。  
吟诗作赋愁肝肾，绝颖屠羊争笔阵。  
劳筋苦骨竟何为，一榻清风万年尽。  
襄阳太守何其愚，沉碑水底夸龙鱼。  
至今人笑陵谷改，亡吴帝晋今何如。  
我有穷愁何日宽，醯鸡起灭闲独看。  
痴儿细子能萋斐，毁誉荣辱吾何干。  
今年春到花应早，预拟南园踏芳草。  
细看春色天上来，万树芳花照晴昊。  
庄生久矣喜逍遥，陶令何曾恨枯槁。  
啜醨不醉也徒然，一笑千金永相保。  

【戏笔卖鱼歌为陈检讨题】  
长廊翠壁春风香，千丝绿玉垂青杨。  
沉沉雨湿鸳鸯瓦，飞絮无声吹嫩凉。  
百战健儿花刺身，雕龙缬锦青作鳞。  
蛇子锁甲蛛网结，甘作中年无事人。  
鬓髭未受霜华染，回首前年如过险。  
厌说乱离欣太平，短短衣裳骭不掩。  
织成蕲竹黄琉璃，两筥添檐铅粉朱。  
椎油熟纸细熨贴，追逐儿童行卖鱼。  
小鱼泼刺金棱碗，圉圉红黄云满满。  
坐柈儿戏未论钱，斜阳欲落篱根浅。  
一儿欺之掩其目，故故痴痴屡回嘱。  
两儿挈榼窥其鱼，窃得欣奔踬而哭。  
后来二女褰绣帘，扶出细儿求乞添。  
坐闱少妇意尤羡，如此九子皆纤妍。  
画工画得无穷意，纷纷百事皆如戏。  
造化徒劳作弄儿，只许买鱼翁自知。  

【中秋不见月】  
吾闻广寒八万三千修月斧，暗处生明缺处补。  
不知七宝何以修合成，孤光洞彻乾坤万万古。  
三秋正中夜当午，佳期不拟姮娥误。  
酒杯狼籍烛无辉，天上人间隔风雨。  
玉女莫乘鸾，仙人休伐树。  
天柱不可登，虹桥在何处？  
帝阍悠悠叫无路，吾欲斩蜍蛙磔冥兔。  
坐令天宇绝纤尘，世上青霄粲如故。  
黄金为节玉为辂，缥缈鸾车烂无数。  
水晶帘外河汉横，冰壶影里笙歌度。  
云旗尽下飞玄武，青鸟衔书报王母。  
但期岁岁奉宸游，来看《霓裳羽衣舞。  
（郎瑛《七修类稿云：“永乐中，中秋开宴，不见月，圣情不怿。学士解缙口占《风落梅一阕云：‘姮娥面，今夜圆。下云帘，不著臣见。拚今宵，倚阑不去眠。看谁过，广寒宫殿。’又赋长短句一首，上览之欢甚，为停杯以待。夜午，月复明，上大笑曰：‘解缙真才子夺天手也。’命宫人满酌宣劝，尽欢而罢。此事国史家传俱未载，实千古君臣美谈盛事也，谨识之于此。”）  

【挽筠涧先生】  
逐鹿兵还郊鼎移，故家风节似君稀。  
山河百二还真主，泉石东南隐少微。  
黄菊花时高士醉，青门瓜熟故侯归。  
九原若遇余豳国，犹话孤城未解围。  

【送刘绣衣按交】  
虬髯白舄绣衣郎，骢马南巡古越裳。  
城郭新开秦郡县，山河元是汉金汤。  
天连铜柱蛮烟黑，地接朱崖海气黄。  
莫说炎荒冰雪少，须令六月见飞霜。  

【苍梧即事（三首）】  
苍梧城北系龙洲，水接南天日夕流。  
冰井鳄池春草合，火山蛟室夜光浮。  
千家竹屋临沙觜，万斛江船下石头。  
伏枕梦回霄汉远，珮声犹在凤凰楼。  
梧州旧治扶桑国，虎圈山名记大园。  
蜑户举罾看水影，舟人移橛认潮痕。  
贫婆果熟红包坼，荔子花开绿萼繁。  
北望九疑云尽外，重华端拱太微垣。  
桂岭东来下恶滩，苍梧细柳彩云间。  
拍天二水通交广，耸日高城跨北山。  
茅屋竹牌依古濑，筒槽渔艇满江湾。  
驿亭笳鼓中宵发，又报南天使节还。  

【回朝即事】  
赤阑红映夕阳齐，蹀躞天骐度不嘶。  
近侍报来应锁阁，乘舆又过御桥西。  

【早朝】  
骢马五更寒，披衣上绣鞍。  
东华天未晓，明月满阑干。  

【赴广西别甥彭云路】  
多情为我谢彭郎，采石江深似渭阳。  
相聚六年如梦过，不如昨夜一更长。  

【过全州】  
陶生岩畔草青青，唐介坟前江水声。  
两岸鹧鸪啼不尽，画船挝鼓过全城。  
杨少师士奇三十一首  

【杨白花】  
杨白花，逐风起。  
含霜弄雪太轻盈，荡日摇春无定止。  
楼中美人双翠颦，坐见纷纷渡江水。  
天长水阔花缈茫，一曲悲歌思千里。  

【巫山高】  
巫山高高十二峰，连崖叠褵如游龙。  
当时阳台下神女，翠敛红销空处所。  
朝朝峡里望氛氲，可怜犹似作行云。  
相思已下沾裳泪，况复猿声不可闻。  

【寄尤文度】  
苦忆尤参议，投簪养病劳。  
卑栖人总厌，闲散自能高。  
厨却胡奴米，门深仲蔚蒿。  
平生冰雪意，犹足重吾曹。  

【闻角】  
风静周庐夕，营门角起愁。  
不须三弄彻，对月泪先流。  
杨柳飘还合，梅花落未休。  
乡心已无限，况复在边州。  

【赋得沧浪送陈景祺之襄阳知府】  
汉水带襄城，沧浪旧有名。  
分符来五马，如练照双旌。  
济涉思为楫，听歌想濯缨。  
须令郡人说，堪比使君清。  

【送给事中姚山赴河南佥宪】  
观风在激扬，今喜擢苏章。  
袖有银台笔，衣含玉殿香。  
河流明宪节，嵩岳对公堂。  
想见澄清日，歌声满洛阳。  

【送胡元节广西宪使】  
骢马赤茸鞦，临歧嘶未休。  
朝廷用儒雅，风纪得才猷。  
天远三湘外，霜含八桂秋。  
贪渔嗟薄俗，表率在名流。  

【晚同宗豫少保自孙庄先行诣清河途中奉寄勉仁少傅弘济太常】  
载书先发赴前营，雨浥飞埃晚更晴。  
人喜望家三舍近，马知归路四蹄轻。  
风飘点点溪花送，日射行行野树明。  
却忆今宵毡帐底，翠壶红烛伴双清。  

【从游西苑】  
广寒宫殿属天家，晓从宸游驻翠华。  
琼液总颁仙掌露，金支皆插御筵花。  
棹穿萍藻波间雪，旗珣芙蓉水上霞。  
身世直超人境外，玉盘亲捧枣如瓜。  

【邳州城下夜雨】  
薄暮风色寒，移舟宿前渚。  
欹枕不成眠，孤篷夜来雨。  

【夜发清江口】  
日落烟水寒，解缆清江渚。  
中夜北风来，相送潭州去。  

【夹沟遇邑人问家信】  
闻道故乡来，辞家今远近。  
恐有南京书，停舟试相问。  

【江南行（二首）】  
家住横塘口，船开去渐遥。  
归时不愁暮，出浦正乘潮。  
偶来长浦里，相伴采莲归。  
并船打两桨，溅水湿罗衣。  

【古意答伯阳】  
河洲双鸳鸯，流荡还相逐。  
皎皎白杨花，风吹不相续。  

【发淮安】  
岸蓼疏红水荇青，茨菰花白小如蓱。  
双鬟短袖惭人见，背立船头自采菱。  

【扈从巡边至宣府往还杂诗（六首）】  
北斗初高月未斜，五更清露净尘沙。  
道边丛绕炉香立，多是耆人候翠华。  
居庸关中四十里，回冈复岭度萦纡。  
道傍石刻无人识，尽是前朝蒙古书。  
红叶离离净可书，绿渠流水见游鱼。  
老臣虚拜貂裘赐，一路阳和护属车。  
山望鸡鸣势入云，下循仄径棘纷纷。  
不辞涉险观遗碣，重是欧阳太史文。  
关外初冬似早春，僧房犹见菊花新。  
时平扈从巡边塞，宣府回銮只二旬。  
怀来城外夜微雪，风送轻寒初著身。  
平旦马前红一色，回军共试赐衣新。  

【以绢问张子俊求画】  
梦忆衡庐紫翠重，结巢须倚玉芙蓉。  
天恩未便教投绂，一幅鹅溪更恼公。  

【入蓟州界】  
云净天清紫翠浮，好山消尽越乡愁。  
行人如有江南兴，马上题诗入蓟州。  

【宣德丙午谒二陵（二首）】  
去年侍从谒长陵，此日重来恸倍增。  
春柳春花浑似昔，献陵陵树复层层。  
君恩追忆不胜哀，老泪干枯病骨摧。  
陵下一来肠一断，余生知复几回来。  

【清明有感】  
西江南望渺天涯，岁岁清明不在家。  
荡日飘风无定著，乱人情思是杨花。  

【题少保杨澹庵江乡归趣图】  
巴陵西畔楚江分，曾泛湖波望岳云。  
借得君山小龙笛，月明吹向洞庭君。  

【江上早行】  
汉阳矶上鼓初稀，烟柳昽昽一鹊飞。  
乘月不知行处远，满江风露湿人衣。  

【三十六湾】  
湘阴县南江水斜，春来两岸无人家。  
深林日午鸟啼歇，开遍满山红白花。  

【题鄂渚赠别图送人归庐陵（二首）】  
鹦鹉江中红树，凤凰城里青山。  
借问来游几日，秋水兰舟独还。  
客游黄鹤矶畔，家住金鱼浦前。  
心似波间明月，随君先过螺川。  
杨少师荣七首  

【元夕赐观灯（三首）】  
海宇升平日，元宵令节时。  
彩云飘凤阙，瑞霭绕龙旗。  
歌管春声动，星河夜色迟。  
万方同燕喜，千载际昌期。  
禁苑东风暖，青霄月正中。  
鱼龙千队戏，罗绮万花从。  
云峤祥光丽，星桥宝炬红。  
太平多乐事，此夕万方同。  
象纬临天阙，瑶空集万灵。  
云霞纷掩映，星斗叠晶荧。  
宝地春应满，金门夜不扃。  
千官陪宴乐，拜舞在明庭。  

【围猎】  
关塞霜清晓色明，銮舆校猎出边城。  
六龙扶辇旌旗合，万骑连营鼓角鸣。  
远火依微秋草薄，惊沙寂历暮云平。  
小臣躬睹三驱乐，愿效嵩呼播颂声。  

【璚岛春云】  
仙岛依微近紫清，春光淡荡暖云生。  
乍经树杪和烟湿，轻覆花枝过雨晴。  
每日氤氲浮玉殿，常时缥缈护金茎。  
从龙处处施甘泽，四海讴歌乐治平。  

【蓟门烟树】  
蓟门春雨散浮埃，烟树溟濛霁欲开。  
十里清阴连紫陌，半空翠影接金台。  
东风叶暗留莺语，落日林深看鸟回。  
记得清明携酒处，碧桃花底坐徘徊。  
杨少保溥三首  

【宣德丙午扈驾巡边途中感兴】  
膏车度重关，重关路漫漫。  
两厢既充轫，四牡何盘桓。  
翘首望前，迢迢不可攀。  
任重难为力，临歧发长叹。  
策马登崇冈，一览洞八荒。  
山川限南北，华夷有定疆。  
猗欤商周盛，以德为保障。  
秦隋勤远略，祸乱起萧墙。  

【东征】  
搀抢耀齐分，龙御勤六师。  
出门驰马去，不暇告妻儿。  
亲友送我行，欲语难为辞。  
死生岂不恤，国事身以之。  
胡阁学广三首  

【春日扈从幸北京】  
晓随仙仗出时巡，圣主恩深四海春。  
万马踏云开辇路，六龙扶日度天津。  
阳和布泽初回暖，别苑飞花不动尘。  
岂是扬雄能献赋，空惭载笔列词臣。  

【送江仲隆】  
十年清宦住京畿，白发萧萧老布衣。  
乡里交游前辈在，关河离别故人稀。  
官桥细柳藏新雨，水驿轻帆背夕晖。  
我有愁怀何处遣，秋来日望雁南飞。  

【秋日早朝】  
秋满都门一雁飞，轻罗初拟试朝衣。  
城头鼓角催更尽，阙下星河向晓稀。  
佳气入云浮紫殿，新凉先雨到彤墀。  
涵濡共际雍熙日，谁识阳和造化机。  
金少保幼孜二十八首  

【春日随驾北征次清河（永乐八年）】  
万乘统元戎，鸣銮出九重。  
暖尘生辇路，晴雪照行宫。  
旗影西山外，笳声落照中。  
书生怀脱略，须敌万夫雄。  

【早发清河】  
海色正苍凉，龙旗拂曙光。  
雕戈寒映日，羽箭薄凝霜。  
城阙云中近，关山笛里长。  
天兵随杀气，万里扫搀抢。  

【次怀来】  
羽檄通宵急，行宫出每迟。  
漏声催鼓角，月影上旌旗。  
风逐天香近，星随斗枋移。  
中军严宿卫，传警尽熊罴。  

【次万全】  
画戟雕戈映晚天，辕门尽日鼓喧阗。  
御前视草冰生砚，帐下题诗雪满毡。  
楼堞平空开朔漠，关门斗绝锁胡烟。  
六军坐睹旄头落，何待阴山羽檄传。  

【早发兴和】  
未晓戒严程，鸣弓度塞城。  
川云随地起，野火杂星明。  
虎旅听笳动，銮旗傍跸行。  
草清沙路软，浑觉马蹄轻。  

【誓师毕随驾回营中马上赋】  
万里阴山道，平原入望赊。  
天营高日月，辇路净风沙。  
宝马衔金勒，苍龙绕翠华。  
阳和随处满，草色遍天涯。  

【次归化甸】  
御前传檄罢，歇马卸鞍鞯。  
日落双旌晚，云开万幕连。  
边声回朔吹，尘色蔽胡天。  
敌忾心犹切，长歌北伐篇。  

【早发禽胡山】  
六师严号令，车骑肃前征。  
塞月云中暗，胡尘雨后清。  
沙鸡随箭落，野马近人惊。  
咫尺闻天语，常依御辇行。  

【次永安甸（即三汊口）】  
大幕尘清虏气摧，六师奏凯六龙回。  
妖氛扫地旄头灭，御气浮空雉尾来。  
武帐平临天汉回，戍楼遥傍朔云开。  
行人笑指京华近，北望红云拥上台。  

【奉和学士胡公春日陪驾同游万岁山（二首）】  
凤辇游仙岛，春残花尚浓。  
龙纹蟠玉砌，莺语度瑶宫。  
香雾浮高树，祥云丽碧空。  
五城双阙外，宛在画图中。  
暖露滋瑶草，轻飚动碧篁。  
龙蟠知岁月，鹤唳识风霜。  
凿谷通仙径，穿岩辟洞房。  
回看城阙近，禁树晚苍苍。  

【元夕午门赐观灯（二首）】  
五夜开阊阖，千官引佩珂。  
御烟浮宝篆，华月送清歌。  
岁久君恩重，时平乐事多。  
金吾知不禁，试问夜如何。  
鳌山新结彩，列炬照晴天。  
箫鼓瑶台上，星河绛阙前。  
彩妆千队好，绣簇万花妍。  
欢赏陪鸾驭，还歌《既醉篇。  

【夏日喜雨写怀（三首）】  
粉署依丹禁，城虚爽气多。  
好风天上至，凉雨晓来过。  
翠岛浮香雾，瑶池澹绿波。  
九重闲视草，时复幸銮坡。  
夏过日初长，连朝雨送凉。  
卷帘书帙静，开户燕泥香。  
赐果来东阁，分冰近御床。  
小臣叨侍从，屡得被恩光。  
玉堂清切地，潇洒出氛埃。  
雨点疏疏过，天香冉冉来。  
隔花莺历乱，近水燕飞回。  
朝退有余暇，新诗取次裁。  

【元夕赐午门观灯（四首）】  
鳌山高耸架层空，万烛烧春瑞气融。  
星动银河浮菡萏，天垂琼岛绽芙蓉。  
行行彩队穿华月，曲曲鸾笙度好风。  
自是太平多乐事，君王要与万方同。  
凤辇初临鼓吹喧，千官环侍紫宸边。  
九门灯火云霄上，午夜山河锦绣前。  
春散炉烧烟浮树暖，月移宝仗映花妍。  
从臣忝预传柑宴，既醉犹歌《湛露篇。  
天上红云湿翠旗，楼前灯影动罘罳。  
御筵花暖歌声近，紫禁风清玉漏迟。  
中使传宣还赐果，词臣献赋更陈诗。  
华夷尽道承恩泽，千载昌期际此时。  
天仗森森列宝台，教坊初进鼓如雷。  
金莲夜放轻寒散，绛蜡春融瑞气回。  
仙乐谩调双玉管，紫宸频上万年杯。  
传柑岁岁承恩渥，感遇深惭负不才。  

【元夕午门观灯应制】  
阊阖重重夜不扃，琼楼十二敞银屏。  
东风一曲升平乐，此夜都人尽许听。  

【三月十日随驾猎海子上奉简胡学士杨庶子】  
暖日融融静鼓鼙，条风拂拂动旌旗。  
柳间饮马春泉细，花里闻莺昼漏迟。  
近苑猎回犹赐馔，行宫朝罢更题诗。  
晚来独向都城望，云拥蓬莱五色垂。  

【扈从狩阳山次韵答胡学士（时有甘露降）】  
銮舆晓出五城东，从狩儒臣载笔同。  
日下苍龙随玉仗，道前宝马载雕弓。  
苑松承露枝皆白，岛树经霜叶尽红。  
向晚笳声催叠鼓，军门校猎气偏雄。  

【扈从再狩武冈次学士胡公韵】  
晓瞻行殿侍岩皪，步入高峰路更遥。  
铁骑蹴云开御道，苍鹰掠野上曾霄。  
旌麾高下随山转，烟火依微隔树烧。  
忝后词臣惭谫薄，几回扈跸逐行镳。  

【西山霁雪】  
海上云收旭景新，连峰积雪净如银。  
晴光回入千门晓，淑气先回上谷春。  
瑶树生辉寒已散，琼林销冻暖偏匀。  
玉堂相对题诗好，移席钩帘坐夕曛。  

【居庸叠翠】  
嵲天关复几重，龙飞凤翥势偏雄。  
千山黛色落平野，万里烟光明远空。  
峡口人行春雨外，树边鸟度夕阳中。  
北巡记得随鸾驭，曾上云间第一峰。  

【蓟门烟树】  
野色苍苍接蓟门，淡烟疏树碧氤氲。  
过桥酒幔依稀见，附郭人家远近分。  
翠雨落花行处有，绿阴啼鸟坐来闻。  
玉京尽日多佳气，缥缈还看映五云。  

【云山草堂为杨庶子赋】  
闻道幽居近翠微，好山多与白云齐。  
柳塘日暖花争发，门巷春深鸟自啼。  
酒醒每临松下坐，诗成闲向竹间题。  
一从射策金门去，风雨年年梦建溪。  
黄少保淮二首  

【杂诗】  
蒿蓬相因依，飘飘逐风起。  
风力有时息，零落在泥滓。  
兰蕙幽且清，扬辉被芳沚。  
白露凝为霜，华叶亦披靡。  
蒿蓬何足叹，嘅此蕙与兰。  
兰衰有余馥，犹足奉君欢。  

【秋暮书怀】  
极目关山几夕阳，况逢秋暮转凄凉。  
愁思竹叶浮鹦鹉，寒觅芦花当鹔鹴。  
报主志存龟左顾，思亲心逐雁南翔。  
折筵拟卜余生事，欲诉灵氛已断肠。  
胡宾客俨四十九首  

【乌楼曲（二首）】  
阶前候虫鸣唧唧，机上美人不成织。  
含情下阶望天河，鹊桥横练正无波。  
夜半乌啼月将落，金缸青荧照罗幕。  
抱琴试鼓《白头吟，凄凄切切难为心。  

【采莲曲（三首）】  
荷叶高低笼水碧，叶下花红露沾湿。  
采莲渡头风正急。风正急，棹船归。  
云片片，雨霏霏。  
湖中花艳张红云，湖上女儿新茜裙。  
清歌妙曲隔花闻。隔花闻，声宛转。  
迹虽亲，心独远。  
采得荷花香满衣，与郎相见思依依。  
晚凉湖上并船归。并船归，桂为楫。  
激清波，荡明月。  

【四时词】  
春风吹帘斜，帘开飞柳花。  
美人高堂上，见此惜年华。  
年华容易随春草，一双蛾眉镜中老。  
碧水汛回塘，新荷艳晓妆。  
看花临绮槛，爱此双鸳鸯。  
鸳鸯宛转回塘路，相对朝朝还暮暮。  
秋露白如玉，梧桐坠寒绿。  
文犀镇锦帷，红泪销银烛。  
银烛轻摇翡翠烟，孤影荧荧夜不眠。  
叶落深闺静，露零宵鹤警。  
玉井冻无声，梦回寒夜永。  
夜永铜龙漏幽咽，小窗斜转梅花月。  

【远将归】  
去年与郎别，杨花飞白雪。  
今年侯郎归，杨柳绿依依。  
闻郎买船下湘渚，日日门前望行旅。  
行人过尽乳鸦啼，徘徊日暮空延伫。  
揽衣回洞房，对镜下新妆。  
那知清漏短，但爱明月光。  
月光照席凉于水，帐里灯花撒红蕊。  
好事从来不浪传，明日升堂报姑喜。  

【竹枝词（四首）】  
湖上闻郎歌《竹枝，湖中莲艇便轻移。  
却言郎度潇湘去，折得荷花空泪垂。  
闻郎昨夜下巴东，烟树苍苍山万重。  
一片阳云飞不定，不知何处有郎踪。  
船头烟暝浪花飞，船里风来雨湿衣。  
独棹兰桡下莲渚，迎郎不见又空归。  
荷叶亭亭秋色阑，露珠风荡不成团。  
自怜颜色非前日，羞把新妆临水看。  

【杨柳枝词（四首）】  
罨画楼前雨歇时，千丝万缕绿垂垂。  
无端却被风吹起，撩乱春心不自持。  
罩水和烟万叶重，倚风飞絮晓茸茸。  
莫教吹落长河去，化作浮萍无定踪。  
门外春风杨柳枝，去年折柳送郎时。  
车轮一去无消息，只有长条依旧垂。  
画帘风动影丝丝，曳绿摇金昼景迟。  
睡起倚阑看蛱蝶，莺声只在最高枝。  

【调啸词（四首）】  
明月明月，今古几回圆缺？天风吹上云端，琼楼玉宇露寒。露寒寒露，捣药谁怜顾兔？绿绮绿绮，写得高山流水。海天烟雾漫漫，明月松风夜寒。夜寒寒夜，鹤舞银河初下。  
精卫精卫，沧海填来几岁？飞来飞去翩翩，但见洪涛碧烟。碧烟烟碧，愁杀孤飞短翼。  
泥滑泥滑，道上间关车辖。凄凄切切低飞，正是行人远归。远归归远，只恐山头日晚。  

【拟饮酒效陶渊明（三首）】  
凯风自南来，飒然入吾庐。  
翻翻动书帙，素琴聊自娱。  
好鸟鸣前楹，竹树交扶疏。  
北窗适闲旷，美酒湛清壶。  
南山天际明，浮云空翳如。  
几日不栖饮，酒饮辄开颜。  
村墟寡轮鞅，柴门昼常关。  
幽兰吐疏花，荣荣生竹间。  
白云何处来，日暮宿檐端。  
流盼不觉暝，明月出东山。  
朔风何烈烈，场圃已新筑。  
相与纳禾稼，壶浆辄往复。  
尽醉舒襟颜，形迹谢拘束。  
鸡犬鸣深巷，牛羊散平陆。  
老稚杂笑谈，和乐知岁足。  
盘飧与粔妆，墟曲走童仆。  

【村居秋兴（二首）】  
闲居南郭外，水竹清且幽。  
芳草被曲径，远树浮沧洲。  
出门临方沼，欣然见鱼游。  
宾客时一至，燕谈叙绸缪。  
开樽共斟酌，真率无献酬。  
日暮各自归，新月上林丘。  
草虫阶下鸣，夜久犹未歇。  
掩卷坐阒寥，秋声振林樾。  
人生知几何，忧来不可辍。  
风吹浮云开，送我半窗月。  
逍遥步前庭，孤萤自明灭。  

【寄杨少傅】  
囊中孤桐琴，负疴久不弹。  
玉轸映金徽，徒縆朱丝弦。  
成连去不返，烟雾迷海山。  
山水久寂寞，谅彼知音难。  
《阳春固寡和，《别鹤亦辛酸。  
迢迢牵牛星，相望一水间。  

【骤雨戏作】  
飑风吹回雨如织，黑云压空电飞急。  
青山隔江烟雾深，野水弥漫新涨入。  
老龙身疲鳞甲稀，变形潜蛰枯树枝。  
天书夜下霹雳追，老龙走出树辄披。  
劈空拏云卷江水，陇亩茫茫波浪起。  
天公为民驱老龙，老龙虽苦田家喜。  
龙兮龙兮，尔劳慎勿辞，  
岁丰民足，尔乃无事游天池。  

【锦鸡图】  
昔闻楚人不识凤，忽见山鸡重购之。  
我今画图写生态，羽毛五色光陆离。  
扶桑天鸡啼一声，阳乌散彩天下晴。  
此时山鸡亦出谷，喔喔飞来耀林麓。  
千岩万壑含东风，杏花吹香春雪红。  
顾影徘徊自爱惜，扬翘耸翅纷蒙茸。  
竹上花间日正高，向阳吐绶垂花绦。  
吴绫蜀锦织不得，戴胜偷眼惊伯劳。  
切莫临溪照碧流，对镜逢人舞便休。  
舞多目眩终颠仆，世人空诧韦公赋。  

【孔雀图】  
有鸟有鸟名孔雀，文彩光华动挥霍。  
修颈昂昂翠羽翘，大尾斑斑金错落。  
由来丽质产南方，丹山碧水多翱翔。  
芭蕉花开风正软，桄榔叶暗日初长。  
忽闻都护啼一声，山中百禽皆不鸣。  
松篁引韵笙竽奏，顾影徘徊舞翅轻。  
炎荒暑热时多雨，尾重低垂飞不举。  
一朝笼养近帘帏，可怜犹妒美人衣。  
永嘉谢环善写生，画图貌得边鸾清。  
老眼摩挲石苔紫，浑似枇杷树底行。  

【四时词】  
海裳睡足东风晓，金炉香烬余烟袅。  
游子伤春未得归，迢迢绿遍天涯草。  
锦屏围暖树交花，清露流珠湿绛霞。  
窗前有梦随蝴蝶，门外无人啼乳鸦。  
绿阴门巷垂青子，庭院深沉双燕语。  
金缕莺穿杨柳风，白头人卧芭蕉雨。  
林中新笋已交加，犹自阶前有落花。  
长卿多病心如雪，闲却平生书五车。  
银河星淡流云湿，苍苔露滴莎鸡泣。  
久客萧条未授衣，谁家捣练声声急。  
嘹呖惊闻过雁低，更堪乌鹊又争栖。  
援琴欲鼓清商调，月冷风凄意转迷。  
开遍梅花雪初落，深寒尚觉貂裘薄。  
纸帐偏宜白发酣，茶瓯却被青娥谑。  
闲来索笑对汤婆，枕席相从年颇多。  
莫怪老夫今冷落，故衾犹是赐兜罗。  

【续十二辰诗】  
鼹鼠饮河河不干，牛女长年相见难。  
赤手南山缚猛虎，月中取兔天漫漫。  
骊龙有珠常不睡，画蛇添足适为累。  
老马何曾有角生，羝羊触藩徒忿懥。  
莫笑楚人冠沐猴，祝鸡空自老林丘。  
舞阳屠狗沛中市，平津牧豕海东头。  

【次韵胡学士春日陪驾游万岁山（二首）】  
凤辇宸游日，祥云夹道红。  
香风传别殿，飞翠绕行宫。  
径转千岩合，波回一镜空。  
忽看鸾鹤起，声在半天中。  
阁道云为幄，仙山玉作台。  
更无凡迹到，只有异香来。  
柳拂金舆度，花迎宝扇开。  
太平多乐事，扈从得徘徊。  

【久雨喜晴明日立夏】  
一月厌雨声，忽逢今日晴。  
春从花上去，风过竹间清。  
睡美新茶熟，身闲野服轻。  
近来多坦率，客至倦逢迎。  

【春兴】  
门外草萋萋，东西路欲迷。  
莺梢穿树蝶，燕拾落花泥。  
深翠笼长薄，流云度碧溪。  
独携筇竹杖，不觉过桥西。  

【人日从驾幸南郊梁赞善以诗柬寄因和之】  
紫陌鸡鸣远报晨，百官朝罢出枫宸。  
龙旗夹道先传警，凤辇行春不动尘。  
礼乐幸逢全盛日，耕桑俱是太平人。  
千门万户东风暖，胜里金花剪彩新。  

【忆昔寄士奇勉仁二少傅幼孜少保】  
昔者承恩共拜官，两班分日直金銮。  
晚来归舍星同戴，晓起趋朝漏未残。  
墨点龙笺濡彩笔，烛传庭燎捧金盘。  
如今忆着当时事，独望桥山泪不干。  

【三台词】  
一阵霜风乍起，半窗月影初斜。  
宝匣烧残香篆，银缸落尽灯花。  
坐稳锦茵重叠，醉来乌帽欹斜。  
谁遣青娥斗月，自怜银海生花。  
楼上角声呜咽，天边斗柄横斜。  
酒醒风惊帘幕，漏残月在梅花。  

【永乐八年春二月被诏直内阁即事（二首）】  
清晓朝回秘阁中，坐看宫树露华浓。  
绿窗朱户图书满，人在蓬莱第一峰。  
浩荡东风雨散丝，暗移春色上花枝。  
云阴半卷龙楼晚，正是词臣退直时。  

【题鸣鸠拂羽图】  
日暖风喧泪竹斑，鸣鸠拂羽树林间。  
眼中正是春光好，唤雨呼晴莫等闲。  

【题画】  
遥看瀑布落寒青，野服乌巾自在行。  
好似匡庐读书处，满林红叶夜猿声。  
王宾客璲二十九首  

【述怀（二十年作）】  
蚤年蔑知识，负志颇傲岸。  
每鄙子张辟，常嫌仲由喭。  
浩气逸虹蜺，高情薄霄汉。  
悬河吐狂谈，振绮洒芳翰。  
辞胎珠晶荧，出璞玉璀璨。  
群英见推奖，前辈辱称赞。  
问齿方在童，有发犹未冠。  
展转时物非，蹉跎岁华换。  
风霜忽凄厉，雨雪亦零乱。  
未纵跃川鳞，早铩凌云翰。  
顾瞻乏良图，进退昧深算。  
豺狼正纵横，虎豹共奔窜。  
一身甘贱贫，十口寄丛灌。  
蒸藜当晨炊，扫叶供午爨。  
角巾不裹头，破褐仅遮骭。  
世途日孔棘，家道屡多难。  
百忧遂纷纭，万事总芜漫。  
浮踪学萍漂，浪迹类梗断。  
徒怀济时略，独抱穷途叹。  
携书过海滨，负笈客江畔。  
感至恒支颐，愁来频扼腕。  
今秋看又残，兹夕坐将半。  
哀哀鹊绕枝，噭噭鸿失伴。  
青灯乍明灭，皎月方辉焕。  
寒声撼空窗，露气逼虚幔。  
壮怀凝欲消，归思浩莫绊。  
惊鱼怯举网，伤鸟畏张弹。  
未睹黄河清，空歌白石烂。  
乱杵递相催，群鸡互争唤。  
出门望东方，漫漫何时旦。  

【秋夜（六首）】  
桐风弦商声，竹露琤寒滴。  
室幽月离离，壁古虫唧唧。  
迟莫行可企，朱明奄成昔。  
方来无新欢，既逝多故戚。  
晶晶窗下灯，照我为生客。  
西陆气凄恻，败扉宵不扃。  
片月落空隙，冷烟攒破棂。  
戚戚少安卧，悠悠孤抱醒。  
悲蛩呻酸响，老木挺瘦形。  
即此丛众感，懵然使心冥。  
忧听不及远，客梦不暇长。  
哀风吊中夜，古叶啼高苍。  
幽幽篱下枝，尚缀微薄芳。  
严霜将卒至，生意安所望。  
失时贵潜智，扬己徒见伤。  
君子识命分，泯灭庸何妨。  
寒月如利戟，棱棱不可干。  
愁人如秋蝉，嘒嘒皆哀酸。  
新泪迸故眼，后噫续前欢。  
谁言一寸心，中有虑万端。  
四壁鬼神满，单栖谁与群。  
凝心无定寐，集耳多虚闻。  
病骨利于刃，瘠肤皱成纹。  
盘盘愁轮运，袅袅忧绪纷。  
强为咿躭歌，鸣响如悲蚊。  
羁贫日弥甚，破屋秋夜长。  
数点星挂帐，五更霜落床。  
寒蜂刺双足，峭若婴剑铓。  
枯泣不为滴，惫噫总成章。  
自怜憔悴生，安得逢春阳。  

【秋夜怀沈秀才】  
萤栖衰苇寒，月敛疏萝瞑。  
羁怀悄无欢，卧背风灯影。  
露冷叶声翻，更深人语定。  
欲弹孤桐琴，惆怅谁能听。  

【和韵虎丘游集】  
中吴饶佳游，兹山极殊观。  
磅礴踞皋陆，巑岏轶霄汉。  
灵岩南蔽亏，震泽西衍漫。  
岧峣见城堞，参差瞻里闬。  
飞甍凌褵出，绀字横林奂。  
余霞皎夕阴，初旭缛晴旦。  
宗周昔无象，四国争发难。  
阖闾绍遗业，傲睨霸东翰。  
雄图未终毕，宫车忽云晏。  
年遥代祀忽，世变物情换。  
深藏掞雨花，曲池幂烟蔓。  
崖崩留凿纹，石驳余剑断。  
诸君美无度，假日穷幽玩。  
凭峭信多奇，览吊亦增叹。  
伊予旅江壖，接武嗟阻限。  
聆风仰清穆，披藻羡芬烂。  
重寻倘能卜，偕行愿相赞。  

【瑶琴怨】  
多情莫学泽中兰，有恨莫为江上莲。  
兰心守死心不改，莲根折断丝犹牵。  
君不见天荒地老皆如此，千古湘娥怨湘水。  
至今血泪洒丛篁，点点香含露痕紫。  
涔阳西望烟凄凄，鹧鸪飞入烟中啼。  
苍梧波杳彩云灭，万里孤光秋月迷。  
西风北渚摐花白，归梦未知身是客。  
夜弹瑶瑟渡江来，九疑翠黛浓如滴。  

【为朱仲昂题薛澹园竹】  
我家昔住吴山麓，绕屋曾栽万竿竹。  
如今见画却题诗，忆在山中春雨时。  
暮云作团飞不起，空翠满衣秋欲洗。  
何当重扫石床眠，一任露华凉似水。  

【和高季迪将进酒】  
君不见云中月，清光乍圆还又缺。  
君不见枝上花，容华不久落尘沙。  
一生一死人皆有，绿发朱颜岂能久。  
樽前但使酒如渑，肘后何须印悬斗。  
咸阳黄犬悔已迟，至今千载令人嗤。  
试看古来功业士，何如陌上冶游儿。  
百年飘忽寄宇内，日日欢娱能几岁。  
劝君莫惜囊中金，便趁生前常买醉。  
临邛垆头绿蚁香，柳花卷雪春茫茫。  
吴姬越女娇相向，痛饮须尽三千觞。  
兴来狂笑纵所适，慎勿畏他权贵客。  
东风吹落头上巾，此日独醒端可惜。  
一朝绮罗生网尘，妆楼空锁青娥人。  
酒星不照九泉下，孤鸟自哢山花春。  
解我金貂，脱君素裘。白日既没，秉烛遨游。  
君为我舞，我为君歌。歌舞相合，其如乐何。  

【题梅花卷为顾御史赋】  
我家家在吴山住，路入梅花最深处。  
天空岁晚雪纷飞，绕屋寒香千万树。  
花时日日醉花边，酒醒长吟花下眠。  
听到翠禽啼欲断，任教明月照青天。  
自从游宦京华久，梦绕花前与花后。  
故山花发想依然，何逊才华已非旧。  
霜台御史绣衣人，藏得横斜水面真。  
一幅齐纨裁皎雪，笔端浑是玉精神。  
萧斋冻雨檐花落，纸帐夜寒灯影薄。  
恍然相对似还家，春信依稀生绿萼。  
绿萼春生日渐多，故山归计尚蹉跎。  
玉堂日赐宫壶酒，其耐梅花似雪何。  
何当便赴看花约，莫待江天吹晓角。  
诗成却向画中题，酒熟空思花下酌。  

【题采菱图】  
湖南风信起，湖北浪花多。  
欲唱采莲曲，翻成采菱歌。  
采菱歌断汀洲暮，何处却寻归去路。  
谁摇兰艇笑相迎，灯火遥生白摐渡。  

【述怀】  
三十未得志，栖栖无所投。  
空持五经笥，不遂一身谋。  
土蚀张华剑，尘生苏子裘。  
何如觅归计，负郭有田畴。  

【追赋杨氏夜游（四首）】  
千二百惊鸿，缨铃小队丛。  
盖张遮桂月，扇动度兰风。  
翡翠钗梁重，芙蓉裤褶红。  
今宵向何处，将入望仙宫。  
朱城璧月悬，西市隘车钿。  
金镫银花镂，雕鞍翠羽填。  
黛轻眉月细，膏滑髻云偏。  
驰道争先绝，君王中使宣。  
银灯隐绛纱，流彩映铅华。  
插鬓金鸾小，填蛾翠雁斜。  
衫宽藏半折，绶解绾双花。  
共睹新妆束，相邀进内家。  
红锦簇鞍鞯，宫西小市边。  
更衣宽宝带，匀粉落花钿。  
袖窄扬鞭易，靴轻下马便。  
君王好夜饮，留醉凤楼前。  

【瓜洲道中】  
清江杳杳水连空，江北江南绿映红。  
三月异乡逢改火，经春游子怨飘蓬。  
满汀芦叶孤舟雨，一树梨花小旆风。  
遥望故乡何处是，依稀烟树五湖东。  

【新秋早朝】  
宫井梧桐一叶飞，新凉先到侍臣衣。  
苍龙阙上银河转，丹凤楼头玉漏稀。  
晓仗分行环御辇，夕郎鸣珮出仙闱。  
自怜虎观叨陪从，簪笔惭无补万机。  

【送翰林王孟旸参将安南】  
暂辍含香直晓班，新参将阃出平蛮。  
黄茅绿树千重岭，瘴雨蛮云几处关。  
去马正逢椰子熟，归旌定及荔枝斑。  
知卿素有雄豪笔，须勒神功镇海山。  

【送王孟端随驾之北京】  
龙驭时巡幸北京，属车侍从鲁诸生。  
周庐未彻黄茅起，磴道新开辇路平。  
星拱紫垣岩宿卫，天临华盖肃行旌。  
马卿素有凌云志，应有词章颂圣明。  

【送文渊阁待诏端孝文使朝鲜】  
扶桑日出曙光寒，帆挂长风积水宽。  
汉武开边分四郡，圣朝遣使抚三韩。  
河山誓重畿封远，雨露恩深岛部安。  
想见藩臣迎节下，犹存黼冔旧衣冠。  

【云林画】  
群树叶初下，千山云半收。  
空亭门不掩，禁得几多秋。  

【早朝待漏题杨谕德竹】  
禁钟才动晓风微，新竹疏疏对琐闱。  
不是日高帘不卷，怕教空翠湿朝衣。  

【题画】  
渡头初唱采莲歌，南浦西风涨绿波。  
正是晚凉新雨后，青山不似白云多。  

【题赵仲穆画】  
十二琼楼紫翠重，万年琪树落秋风。  
南朝无限伤心事，都在残山剩水中。  

【渔村】  
汀苇苍苍白露凝，一滩寒月未收罾。  
西风吹醒江南梦，四壁蛩声半夜灯。  
附见  
☆王主事琏（一首）  

【石屋】  
凿石甃圜庵，结构因岩谷。  
危梁琢坚珉，湿楚裁寒玉。  
梵相终无坏，明灯自相续。  
掘断青山根，白云常在屋。  
邹庶子缉二首  

【行路难】  
请君勿言苦，我歌行路难。  
世事有反覆，人心若波澜。  
布衣扼夺卿相位，祸仇起自杯酒间。  
君不见昔时山东一匹夫，读书往往轻凡愚。  
谈笑强于唐举相，摇鞭西入咸阳都。  
一言啖秦王，再言扼范睢。  
黄金束带高堂居，风云变态生须臾。  
君不见魏其都位汉公卿，灌夫意气排汉廷。  
武安本在门下列，拜伏跪起呼父兄。  
一朝宠据津要地，旧时意态宁复生。  
窦婴既失势，颍水亦不清。  
狂呼骂坐何足惊，咸阳市上殊无情。  
行路难，行路难，人生自古有如此，何须局促增叹声。  

【玉泉垂虹】  
碧嶂云岩喷玉泉，平流宁似瀑流悬。  
遥看素练明秋壑，却讶晴虹饮碧川。  
飞沫拂林空翠湿，跳波溅石碎珠圆。  
传闻绝顶芙蓉殿，犹记明昌避暑年。  
梁赞善潜七首  

【咸阳怀古】  
咸阳古帝宅，雉堞何崔嵬。  
积石隐雪色，金阙云中开。  
咸阳昔日称百二，函谷鸡鸣客如雾。  
秦王按剑叱风雷，天下诸侯尽西顾。  
三户萧条易水空，齐歌赵舞入秦宫。  
龙旗五丈金楼下，凤吹千门驰道中。  
璇霄阁道通天极，仙掌芙蓉正相直。  
月过文窗宝扇移，星临绣户妆奁密。  
绣户文窗拂采霞，黄山翠影绕宫斜。  
王孙挟弹雕台树，游女回舟绿岸花。  
岸花蹙绣连阡陌，十万朱门色相射。  
玉检登封贶岳灵，金炉铸冶销锋镝。  
风驰万国奉威声，四夷惕息敢横行？  
金汤千里扶王业，犹遣将军北筑城。  
可惜繁华不知极，三十六年如一日。  
楼船童女望蓬莱，玉琢轩窗五云色。  
童女成仙去不归，咸阳古堞空崔嵬。  
黄云卷雪城头路，城下行人叹落晖。  

【太液晴波】  
蓬岛前头太液池，摇风漾日动涟漪。  
鱼龟已惯迎仙舫，鸥鹭应能识翠旂。  
著雨锦蕖开晓镜，拂烟翠柳曳晴丝。  
周人自昔歌灵沼，愿沐恩波一献诗。  

【元夜陪驾燕午门】  
银汉横空宝月团，六鳌飞出五云端。  
蓬莱紫气天中起，玉井红莲地上看。  
满殿娇歌留夜景，千门羯鼓散春寒。  
教坊戏乐年年异，愿奉龙颜万岁欢。  

【三月十七日送驾出德胜门】  
煌煌旄钺发平明，万里河山锦绣迎。  
王气浮天随宝纛，虹光拂地护龙旌。  
玉关指日看归马，青海无波待洗兵。  
万姓欢呼传捷报，六军歌舞入瑶京。  

【合州写怀（二首）】  
忘却儒官冷，谁为蜀道吟。  
一身犹长物，万事岂关心。  
水鸟窥鱼立，山云带雨沉。  
人生聊适意，莫受旅愁侵。  
水合交层浪，峰回出翠鬟。  
云随村艇去，鸥趁洑波还。  
斗酒相忘甚，寸心如此闲。  
不应篷底醉，过却钓鱼山。  

【秋阴】  
寒云将远空，叶落与飞鸿。  
汉苑秦陵外，凄凉是此中。  
林侍讲环五首  

【杂诗】  
春山佳气多，白云满芳树。  
幽径绝尘踪，落花映深户。  
微雨洒林落，东风长兰步。  
之子招不来，沧洲日将暮。  

【题王晋卿春晓图】  
忆昔扁舟经洞庭，夜凉落月潮水平。  
舟行数里不知远，隔林隐隐闻鸡声。  
推篷起视西山麓，烟景微茫接溪曲。  
芳草依稀谢朓村，绿树深沉子真谷。  
须臾旭景开曈昽，千山万山图画中。  
谁家楼阁依晴翠，朱门绣幕垂东风。  
楼外园林春已遍，楼中美人梦初断。  
疏帘半卷落花深，年华却逐莺声换。  
别来烟月几经秋，楚天西望空生愁。  
玉堂此日见图画，仿佛湖山曾旧游。  
何时拂衣赋归去，孤棹还寻旧游路。  
雨过芳洲春水深，更拟蹇裳采芳杜。  

【太液晴波】  
池头旭日散轻烟，开镜清光近九天。  
翠柳长条经雨后，绿摐香暖得春先。  
御沟流出通金水，仙派分来自玉泉。  
在镐几回陪宴乐，永歌《鱼藻继周篇。  

【卢沟晓日】  
疏星寥落晓寒凄，月色沙光入望迷。  
野戍连云寒见雁，人家隔水远闻鸡。  
波间素彩涵秋净，天际清光映树低。  
马上曾惊残梦断，钟声遥度禁城西。  

【金台夕照】  
高台曾此置黄金，人去台空碧草深。  
落日未穷千里望，青山遥映半城阴。  
雁将秋色来平野，鸦带寒光过远林。  
昭代贤才登用尽，不须怀古动长吟。  
黄检讨守一首  

【送胡学士杨金二侍讲扈驾北伐】  
六师北伐绕龙城，遥羡词臣扈跸行。  
兵略曾从圯上得，檄书多向御前成。  
黄沙白草云随马，画戟雕戈雪照营。  
应想居庸关外路，东风归旆凯歌声。  
