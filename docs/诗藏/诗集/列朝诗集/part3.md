---
title: 第3部分
index: true
icon: editor
order: 3
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●甲集前编第十一  

吴待制志淳一十一首  

【儿牧牛】  
儿牧牛，丰林清润纵尔游。  
长鞭短策莫轻举，从渠饮啮饱即休。  
老幼年年仰衣食，耕种田园藉牛力。  
早夜单衣自饭之，只恐春来或牛瘠。  
日日丁宁语牧儿，老翁饷尔当及时。  
笼禽吹笛任相学，慎勿将牛尝苦之。  
牛不耕田廪无粟，淮上三年食人肉。  

【春日遣怀（二首）】  
四顾山河归一统，明君文德似唐尧。  
幽燕地阔干戈息，吴楚春深雨露饶。  
中古衣冠存旧制，南来律令有新条。  
腐儒击壤茅檐下，为拟讴歌答圣朝。  
贫病相兼气未舒，田园虽少乐耕锄。  
为儒已入他州籍，垂老频收故国书。  
夜雨湖山人去后，春风门巷燕来初。  
潘生喜遂闲居志，阮籍从教礼法疏。  

【夏日园中清暑（二首）】  
青山地僻车马稀，十载倦游歌《式微。  
傍溪卜筑面流水，拂石展簟消炎晖。  
老翁过从就蔬食，幼女补缀成絺衣。  
西亭去家苦不远，日暮共逐渔樵归。  
东湖万顷波渺茫，人家多在云水乡。  
《竹枝调短阿家女，《桃叶歌长何处郎。  
疏林归鸟度花影，近水流萤浮竹光。  
东山坐待月已出，不觉凉露沾衣裳。  

【春游（三首）】  
湖上轻风吹柳丝，湖边细雨湿花枝。  
百年总有三万日，一日都来十二时。  
杜老每寻崔氏宅，山翁偏爱习家池。  
乘闲取醉真吾事，度水看花也自奇。  
山中兰麝香满林，故人清游能远寻。  
燕来已觉社日近，寒退始知春意深。  
山光入眼凝远翠，华影到湖生夕阴。  
慈云只尺不一去，薄暮还家空复吟。  
上日开筵曲水滨，年年相忆在兹辰。  
千家榆火催寒食，万点杨花照暮春。  
紫燕却归寻旧主，黄鹂到处唤游人。  
东来巢父如相问，为觅风流贺季真。  

【郑元明高启文携友人所画谷口图访予湖山未几启文先入城府元明独留僧舍一月讲明古今诗文墨制及秦汉以来书法岁晚将归永嘉赋饯】  
竟日过从喜有馀，萧萧行李借僧居。  
江云影落山窗静，野水光鏚夜月虚。  
石臼松烟和露捣，寒林柿叶带霜书。  
天涯回首多离思，空有新诗独起予。  

【题小山水景（二首）】  
十年小隐在青山，喜有东湖屋数间。  
门外白云常在眼，此身浑似钓舟闲。  
小舟何处问通津，二月东湖柳色新。  
老向天涯频见画，一枝曾折送行人。  
（《存斋诗话云：“‘晚凉浴罢闲无事，水阁东头看月生。’此吴主一得意之句也。惜不得其全什，附识于此。”）  
孟御史昉一十三首  

【十二月乐词（并引）】  
（凡文章之有韵者，皆可歌也。第时有升降，言有雅俗，调有古今，声有清浊，原其所自，无非发人心之和，非六德之外别有一律吕也。汉、魏、晋、宋之有乐府，人多不能晓。唐始有词，而宋因之，其知之者亦罕见其人焉。今之歌曲比于古词，有名同而言简者，时复亦有与古相同者，此皆世变之所致，非固求异乖诸古而强合于今也。使今之曲歌于古，犹古之曲也；古之词歌于今，犹今之词也。其所以和人之心，养情性者，奚古今之异哉？先哲有言：“今之乐，犹古之乐。”不其然欤？尝读李长吉《十二月乐词，其意新而不蹈袭，句丽而不慆淫，长短不一，音节亦异，傍遘冥思，朝涵夕咏，谐五声以摊其腔，和八音以符其调，寻绎日久，竟无所得，遂辍其学，以待知音者出而予承其教焉，因增损其语而隐括为《天净沙，如其首数。不惟于尊席之间便于宛转之喉，且以发长吉之蕴藉，使不掩其声者，慎勿曰侮贤者之言云。）  
上楼迎得春归，暗黄著柳依依，弄野轻寒似水。锦床鸳被，梦回初日迟迟。（正月）  
劳劳胡燕酣春，逗烟薇帐生尘，蛾髻佳人瘦损。暖云如困，不堪起舞缃裙。（二月）  
夹城曲水飘香，扫蛾云髻新妆，落尽梨花欲赏。不胜惆怅，东风萦损柔肠。（三月）  
依微香雨青氛，金塘闲水生蘋，数点残芳堕粉。绿莎轻衬，月明空照黄昏。（四月）  
沿华水汲青尊，含风轻縠虚门，舞困腮融汗粉。翠罗香润，鸳鸯扇织回文。（五月）  
疏疏拂柳生裁，炎炎红镜初开，暑困天低寡色。火轮飞盖，晖晖日上蓬莱。（六月）  
星依云渚溅溅，露零玉液涓涓，宝砌衰兰剪剪。碧天如练，光摇北斗阑干。（七月）  
吴姬鬓拥双鸦，玉人梦里归家，风弄虚檐铁马。天高露下，月明丹桂生华。（八月）  
鸡鸣晓色珑璁，鸦啼金井梧桐，月坠茎寒露涌。广寒霜重，方池冷悴芙蓉。（九月）  
玉壶银箭难倾，缸花凝笑幽明，霜碎虚庭月冷。绣帏人静，夜长鸳梦难成。（十月）  
高城回冷严光，白天碎堕琼芳，高饮挝钟日赏。流苏金帐，琐窗睡杀鸳鸯。（十一月）  
日光洒洒生红，琼葩碎碎迷空，寒夜漫漫漏永。串销金凤，兽炉香霭春融。（十二月）  
七十二候环催，葭灰玉琯重飞，莫道光阴似水。羲和迂辔，金鞭懒着龙媒。（闰月）  
顾县尉观六首  

【为袁一无题扇】  
月中仙子种娑罗，树底遥山隔绛河。  
吹落秋声向何处，紫幹窗户晚凉多。  

【梨花睡鸭图】  
昔年家住太湖西，常过吴兴罨画溪。  
水阁筠帘春似海，梨花影里睡凫緌。  

【过吴淞江】  
洞庭一水七百里，震泽与之俱渺茫。  
鸿雁一声天接水，蒹葭八月露为霜。  
轻风谩引渔郎笛，落日偏惊估客航。  
我亦年来倦游历，解缨随处濯沧浪。  

【太白醉归图】  
歌成芍药倒金壶，并辔宫官马上扶。  
乐部余音随彩旆，仙班小队下清都。  
长庚万丈文章焰，后世千年粉墨图。  
江左青山旧时月，一杯谁慰客坟孤。  

【送刘彦英】  
江右衣冠如向日，黑头兄弟亦还家。  
重经白下桥边路，颇忆玄都观里花。  
暮雨疏帘飞旧燕，暖风芳树哺慈鸦。  
弓旌处处求岩穴，未许行吟玩物华。  

【吴彦明秀樾堂】  
出郭卜居何所似，杜陵浣花溪水头。  
桤林吟风草堂静，楠树接叶茅亭幽。  
每从图史慰岑寂，复有琴尊陪燕游。  
平生我亦爱清赏，他日访君须买舟。  
钱提举惟善九首  

【送贾元英之照潭】  
照潭遥望九华山，弓马萧萧日暮还。  
梦里无题惟寄内，胸中有策欲平蛮。  
落花闭户眠黄犬，明月开笼放白鹇。  
绛灌何曾轻贾谊，早随鸳鹭入朝班。  

【故宫春望次平禹成韵】  
登临休赋《黍离章，千里江流接大荒。  
剑锁血华空楚舞，镜埋香骨失秦妆。  
薜萝山鬼啼萤苑，荆棘铜驼卧鹿场。  
寂寞万年枝上月，夜深犹照旧宫墙。  

【喜白发为陈师复赋】  
勋业无成散似樗，青铜欣见二毛初。  
中郎兴动秋风起，太傅诗成壮岁余。  
皎皎易污时一沐，星星难染漫千梳。  
等闲得此无情物，自有忘忧满架书。  

【和赵季文山斋早春】  
落梅风细小窗寒，石上余香点点斑。  
不惜壶觞千日醉，只愁庭馆一春闲。  
涧云生白元非雨，江树排青更有山。  
携取画图溪上去，鹤声应到梦魂间。  

【晚雨过白塔】  
宋宫传是唐朝寺，白塔崔嵬寝殿前。  
夏雨染成千树绿，莫岚散作一江烟。  
苍苔门外铜铺暗，细柳营中画角传。  
寂寞葫芦宫井畔，野人拾得旧金钿。  

【西湖竹枝词（三首）】  
贫家教妾自当垆，马上郎君不敢呼。  
折得荷花待谁赠，叶间红泪滴成珠。  
春日高楼闻竹枝，梨花如雪柳如丝。  
珠帘不被东风卷，只有空梁燕子知。  
日暮天寒野水滨，孤山愁绝四无邻。  
谁家处子如冰雪，行傍梅花不见人。  

【篆冢歌（有序）】  
（云间善篆，以所书瘗之细林山中，题曰“篆冢”。爰来征诗，遂赋长句以寄（云间者，朱芾孟辩也。又见董佐才诗）。）  
包羲卦画龟龙出，颉俑造书鬼夜泣。  
俯观鸟兽迒蹄迹，依类象形文字立。  
以迄五代咸东封，改易殊体靡有同。  
周官保氏教国子，六书大义开群蒙。  
太史籀文古少异，小篆从省由秦始。  
《仓颉、《爰历、《博学篇，三家著述初传世。  
秦燔经籍狱讼炽，乃当隶书趋约易。  
古文虽绝汉章行，尉律学童仍课试。  
东阁祭酒太岳孙，夙尝受业贾氏门。  
悯悼俗图昧所向，博采籀古加讨论。  
揭示上下明指事，转注假借形声意。  
立一为端亥毕终，分别部居不杂厕。  
亘千万古知字原，昭若列星丽躔次。  
中兴斯学曰阳冰，入室操戈何背戾。  
二徐训释浩江河，仲也祛妄言不颇。  
吴兴张有尔杰出，复古正俗订舛讹。  
布衣道士钱道住，玩世端如郭忠恕。  
三十六举仅成篇，蝉蜕遗踪不知处。  
席中如带恶安西，鼓皮离禹良可吁。  
汉家去古尚未远，成皋印文犹重摹。  
云间苦嗜古，手校科虫辨鱼鲁。  
明窗静几风日佳，临模一扫千番楮。  
商彝周鼓真吾师，皦匾沉著沙画锥。  
鸾回凤翥龙夭矫，长戈短剑相交驰。  
书草日积充栋楣，保爱何啻璧与圭。  
细林山中一抔土，缃笈缄縢重闭之。  
於乎！禊帖藏玉匣，终致温韬举禾臿。  
亦恐虹光夜烛天，定有窃开窥笔法。  
冢头草，鸣寒蛩，薶文瘗笔同高风。  
后三千年见白日，好事应营马鬛峰。  
陆进士居仁二首  

【楚人弓】  
楚人弓，悬两石，五十万矢陷强敌。绛人弓，箭三只，长歌入关成伟绩。多箭不如少箭力。制敌若在弓矢间，鸣条牧野高于山。  
铁厓曰：“断史入诗，箴警多矣。”  

【国马足】  
国马足，吉行五十辔如沃。天马足，一日千里更神速。国马天闲饱刍粟，太行盐车天马哭。  
丘郎中民二首  

【送友人之杭】  
又随南雁度钱塘，不道并州是故乡。  
江上秋风莼菜美，山中春雨石田荒。  
杜陵老去宁忘蜀，江总归来不是梁。  
欲采芙蓉赠君去，锦云零落倍凄凉。  

【周玄初祈晴诗】  
阏逢岁之半，白祲白如烟。  
野人不敢出，封户听雨眠。  
梦跨苍精龙，六丁相后先。  
手持五色石，直欲补漏天。  
刚风忽引去，天门方洞然。  
忽见一道士，青眉长娟娟。  
绿章褵紫霞，稽首上帝前。  
上陈太守辞，下述万姓癫。  
稌无一尺苗，潦涵累百廛。  
阴霓走白日，黑蜧嘘长川。  
百怪不自珣，三光何由宣。  
帝怒叱力士，磔裂无留连。  
即遣东王公，高掣羲和鞭。  
金鸡恍惊觉，日出榑桑颠。  
全殿学思诚三首  

【次云林韵寄孙君实】  
腐儒笔耕岂谋生，与世濩落独高情。  
绿尊有酒谁共醉，素琴无弦聊自横。  
湘廉在钩月当户，羌笛恼人花满城。  
幽居不知春事尽，见客只言诗未成。  

【题赵魏公秋林晓行画卷】  
王孙爱画心独苦，下笔天机妙今古。  
凉风萧萧凉日落，蹇驴载我出林莽。  
黄叶打头秋满身，青山对面如故人。  
不须觅句灞桥雪，何用旅食京华春。  
忆昔玉堂供奉日，一二词臣同夜直。  
青绫被冷露华浓，金莲烛残河汉没。  
鸡栖树底声喔喔，鹤立螭坳望珠箔。  
凫緌散乱不成双，归老林泉有余乐。  
临风掩卷老泪落，此画此人那可作。  

【送王元章北游】  
我从越中归，山水犹在眼。  
贺湖天寒水鉴净，禹穴木落云气暖。  
梦中往往复登临，万壑千岩姿萧散。  
故人山水窟中来，题诗直上姑苏台。  
酒酣目力隘宇宙，少年笔阵排风雷。  
谢公屐齿小吴越，北望中原更奇绝。  
终南太华青未了，桑乾之阴多积雪。  
送君出门歌远游，自笑把锄空饭牛。  
功成归来尚黑头，访子却觅山阴舟。  
鲁博士渊一首  

【题马文璧秋山图为卢仲章赋】  
野馆空山里，林泉象外幽。  
淡云初霁雨，红叶早惊秋。  
路转山藏屋，桥危岸倚舟。  
直疑人境异，便欲问丹丘。  
林泉民张枢二首  

【送友之戎幕】  
金吾上将开东阁，白发参军起曲阿。  
严武故人唯杜甫，马周知己独常何。  
龙蛇久斗缠兵甲，鸿雁高飞避网罗。  
慷慨平生两行泪，哀时更比别离多。  

【秋兴】  
百战关河血未消，将军谁是霍嫖姚。  
中原版荡悲周室，西楚纷披属汉朝。  
甲帐珠帘非昨日，玉楼金屋丽层霄。  
兵麾满眼归无处，愁绝秋风柳万条。  
张典宝璧二首  

【嘉禾】  
城楼倒影落湖波，湖上风帆镜里过。  
归客自炊菰米饭，小娃争唱《竹枝歌。  
梭头艇子轻于叶，雪色沙鸥白似鹅。  
此地将军战时血，春来丹渍藓痕多。  

【横溪】  
扁舟东来歌扣舷，四顾云水心茫然。  
蛟龙见窟不见唾，星斗满身如在天。  
打鼓卖鱼江雨歇，看山濯足溪风颠。  
解衣典取酒一石，醉伴忘机鸥鸟眠。  
王教授嘏二首  

【送秦东海法师游上清】  
为爱仙山绝世氛，苍苔寂寞路难分。  
白羊岁久浑疑石，琼树春深半是云。  
洗药泉香龙蜕骨，吹箫台迥鹤成群。  
隐文秘诀无人识，我欲相从一问君。  

【寄倪元镇】  
赤水丹山隔两尘，麻姑书信莫辞频。  
久知鸿宝飞腾术，独许青云磊落人。  
宾戏能消春昼永，茗香聊试石泉新。  
东风回首毗陵道，重拟携书与卜邻。  
余提举诠二首  

【春梦轩】  
池青草色暖，蝶晓花枝满。  
花满复花飞，春归蝶亦归。  
蝶归春杳杳，春梦何时晓。  
推枕看东风，几人春梦中。  

【送张德常之松江判官】  
万汇涵濡雨露中，百年文物倏飘蓬。  
鲈鱼独擅吴中美，骥足宁如冀北空。  
肝胆几时酬楚国，里闾从此变王风。  
吴淞江水秋无底，好与使君襟抱同。  
周处士之翰二首  

【送马秋野千户出征淮西】  
霜原皛皛秋草衰，西风猎猎吹大旗。  
酒酣仰天数过雁，落日满地青山低。  
时艰不作升平梦，半夜渊龙匣中动。  
此行乘雪蔡州平，书生拟献《平淮颂。  

【寒夜拥炉瓶梅枯冻戏为作下火诗】  
寒勒铜瓶冻未开，南枝春断不归来。  
这回不入梨云梦，却把芳心作死灰。  
吴戎幕哲七首  

【夜雪有怀范玉厓叔中朱沧洲孟辩】  
江南地薄雪并寒，缘江矮屋茅复单。  
析薪束缊空燎眼，春阳不暖先生槃。  
田家利酤常苦酸，东家垆头量子宽。  
山公八斗焉足醉，少须暂解双眉菆。  
门前柳花飞作团，瑶田珠树森阑干。  
邹枚僵卧竟不起，对此欲赋谁同欢？  
南州俊髦陆与韩，躁进误刷凌云翰。  
售才阮生急一官，肉眼不肯空曹瞒。  
沧洲渺弥，玉厓巑岏。二仙者流，同余肺肝。  
进直任公钩，退屑淮王丹。  
宗儒唱导富儒学，妙斡造化归豪端。  
乃谓仲尼颜子不死亦易事，忍见后天日月凋双丸。  
今夕复何夕，三山皆白鸾。  
我欲邀二仙，授简发漫汗。  
仙兮素爱我，御风谅非难。  
戒儿预沽客一石，此醉要吸六合万顷冰壶干。  

【题豫章镏孝纪所藏米元晖画卷时久不得东吴消息】  
淞阳之居何处寻，展卷聊复尉幽心。  
门前莺去春事毕，屋里雨鸣江树深。  
微茫汉月堕燕草，窈窕吴成越吟。  
南宫仙人独不死，白云峨峨苍山岑。  

【遣兴答李道源】  
徒步何忧髀肉消，赋归无待《楚辞招。  
摩娑药笼三年艾，濩落人寰五石瓢。  
蓑笠雨淹沧海钓，斧斤晴趁白云樵。  
游仙枕上西池月，转觉东华曙色遥。  

【丙申三月从平章左公总戎临安过南山访杨铁崖先生时溪涨马不克渡延伫口号】  
旂旐晨趋十万军，卫青幕府事纷纷。  
卧龙不远沧溟窟，走马来看馆阁文。  
春过名山花乱落，雨晴飞瀑路难分。  
先生高伴洪厓啸，独向溪边望白云。  

【七夕漫成】  
乌鹊梁成岁一过，灵风此夕度鸣珂。  
鸾钗再合骈金股，牛渚重来失素波。  
巧落人间征应少，愁归天上别离多。  
回车月黯无消息，香雾云鬟奈尔何。  

【过里洋河】  
里洋河，何汤汤，奔流百折到泷冈，  
砂矶湾湾里路长。船头照见落日黄，  
愁云低没双凫翔。樯乌孤征心徊徨，  
遥空半作明月光。凉风忽来吹我裳，  
荻花夜白含清霜。里洋河，思故乡。  

【小孤山（俗谬为小姑，上有圣母庙像在焉）】  
中流玉卓迥无群，大海雄藩自楚分。  
绝顶薰芗常蔽日，靓妆楼阁不藏云。  
孤根暗直龙栖宅，乱水平铺鸟篆文。  
我欲维舟明月里，为神鼓瑟候湘君。  
孙教授华四首  

【凤山怀古（三首）】  
宋家事业如汉晋，遗史班班今尚存。  
南渡衣冠元帝纪，中山庙社靖王孙。  
海门龙去秋潮横，宫树乌啼夕磷繁。  
已恨无人似诸葛，生憎何物学桓温。  
王气中流甲马营，残星还绕凤凰城。  
斯文自可同三代，诸老犹能语二京。  
稚帝有车将白璧，太皇无舰载苍生。  
只今薄海渐声教，共戴尧天乐太平。  
天兵压境，陈宜中启请太后，欲请三宫浮海，且云舟航已具。后曰：“临安十万百姓，能尽载否？”遂迎王师。  
莫向登临起叹吁，故宫今是梵王都。  
麒麟馺娑荒荆棘，鹦鹉频伽张苾刍。  
辇道久无黄曲盖，寝垣谁置白浮屠。  
望江亭子依然好，时有胡僧置酒壶。  

【枫桥夜泊】  
画船夜泊寒山寺，不信江枫有客愁。  
二八蛾眉双凤吹，满天明月按《凉州。  
叶主簿杞五首  

【感衷二十四韵（记脱脱征高邮召还事）】  
贡赋通重译，耕桑被九垓。  
欻惊氛膋满，不谓岁时催。  
丞相兴师出，纶音降使开。  
紫泥封五采，黄道绕三台。  
烨烨宣光业，桓桓李郭才。  
阵云连朔野，庙略定风埃。  
香糯江南饷，葡萄垅右醅。  
马群金匼匝，毳帐雪毰毸。  
剑动彭城溃，珠还甓社来。  
长驱危破竹，密令疾衔枚。  
王者征无战，群雄势欲摧。  
忽闻君命召，竟勒将旗回。  
中夏捐鸡肋，清朝隐鸩媒。  
义声从此逝，锐气一时灰。  
天迥威弧弛，城孤画角哀。  
火狐翻啸聚，海鳄复喧豗。  
款附真遗患，除封实戏孩。  
民情犹耿测，天讨尚徘徊。  
忧愤飞神爽，疮痍映泪腮。  
衮衣徒倚注，肉食自舆佁。  
河汉明如洗，昆仑岂易颓。  
孰矜黄鹄志，羞上野鹰台。  
微效宁无念，篇诗信漫裁。  
霜晴野空阔，独立望蓬莱。  

【挽樊参政（讳执敬）】  
中台侍御新参省，南纪妖星正合围。  
主将向来推右族，汉人那得预戎机。  
戈麾落日先身死，云惨青山未骨归。  
惟有鄂王双宰木，岁寒流水远含辉。  

【挽杨员外（讳乘）】  
太息南冠久陆沉，百年风节见于今。  
王嘉不就公孙诏，朱泚宁移秀实心。  
辽海有灵归夜月，荒原无树着秋吟。  
不知江汉新降鬼，曾忆天朝雨露深。  

【挽杨左丞（讳完哲）】  
马首星河半壁天，东南保障岂徒然。  
越陀新拜中朝命，吴会重颁至正年。  
故土未归师竟老，长城虽坏□能全。  
碧梧池上蹲孤凤，他日应惭义鹘篇。  

【挽余忠愍公】  
淮江风急鸟蛇空，特立旌旄板荡中。  
万里孤悬班定远，满城忠烈汉臧洪。  
琼林星汉回文运，皖国云山誓武功。  
尚忆绣衣行部日，遗民挥涕浙河东。  
朱舍人芾四首  

【赋得秦淮送宋仲珩】  
春涨晓沄沄，空明澹孤屿。  
中流送行舟，绿波渺南浦。  
鸥从青镜下，人立沧溟语。  
素縠漾凉飙，圆纹散疏雨。  
桃叶怀旧题，后庭歌吊古。  
因之寄离情，前洲采芳杜。  

【寄张子政】  
野政老人隐者流，清溪绕屋似愚沟。  
自编蒲叶作素简，时泻松花洗玉舟。  
仲连未遽蹈东海，孺子还复栖南州。  
别来清事想不废，诗成应画李营丘。  

【自题芦洲聚雁图（有序）】  
（夜窗剪烛听雨，偶阅叔升钱君所画古木寒鸦小景，因写《芦洲聚雁以记之。黄德谦曰：“似潇湘水云景也。昔年过二妃庙，今复观此图，恍若重游，但少苦竹丛深耳。”予遂添丛筿中其间，殊有天趣，并赋诗一绝云。甲寅春三月修禊日，朱孟辩在西掖记。）  
夜窗听雨话巴山，又入潇湘水竹间。  
满渚冥鸿谁得似，碧天飞去又飞还。  

【为志学聘君题惠麓秋晴图（甲寅立冬日）】  
第二泉头坐晚晴，满林松籁杂谿声。  
涤烦老去卢鸿一，谢俗归来卫叔卿。  
未必《茶经随火化，拟寻茅屋待春耕。  
卧游画里违清赏，裹茗它年石上烹。  
董佥事纪四首  

【短歌行】  
山鸟日日唤提壶，劝君酒尽须更沽。  
千金五花不足惜，莫计囊中钱有无。  
人生百岁几时好，大是愁多欢乐少。  
朝见开花暮落花，昨日朱颜今日老。  
为君起舞为君歌，当年不乐奈老何。  

【题友人山居】  
烟萝寂寂荫柴扉，路入苍苔一径微。  
江燕定巢来自熟，岩花结子落还稀。  
修琴有制先抄谱，沽酒无钱更典衣。  
采药山童终日去，夜深常与鹤同归。  

【海屋为彝古鼎赋】  
海上高僧屋数椽，珊瑚碧树绕阶前。  
过桥云磬天台寺，泊岸风帆日本船。  
龙女献珠来供佛，鲛人分席与参禅。  
百年劫数如弹指，眼见桑田几变迁。  

【绝句】  
小径斜穿入竹林，曲阑通转亚花阴。  
墙隈势逼风如旋，落地残红几许深。  
顾侍郎彧五首  

【无题（二首）】  
滦河还国世还淳，职贡梯航罔不宾。  
珠树木难炎土物，紫驼黄鼠朔方珍。  
雕题火老锼金珥，漆齿酋王冠玉麟。  
荒服年来朝觐绝，包茅责入竟何人。  
百年功业自天开，化洽周南陋汉才。  
朱鸟每从东海获，白禽还自越裳来。  
绣衣玉斧严丹陛，衮冕桓圭列上台。  
政典有余戎备略，秋风满地独兴哀。  

【客夜】  
露下碧梧白，风生玉籁幽。  
关河今夜客，天地十年秋。  
鼓角悲新鬼，衣冠忆旧游。  
都将周袴泪，洒遍黑貂裘。  

【塞上曲】  
燕山苍苍塞土紫，雪花如沙月如水。  
穹庐酒暖貂裘湿，匈奴角声全部起。  
将军弯弓发指冠，指堕马猬心不寒。  
士卒并持苏武节，酋魁莫作李陵看。  

【沪渎垒】  
江迥原野阔，海翻波涛起。  
征客期门归，吊古沪渎水。  
平畴麦草青，涩土箭镞紫。  
月黑动北风，塞雁声在水。  
王县丞泽一十一首  

【寄友人】  
我本东海人，家住东海头。  
自从丱角时，便向西州游。  
迩来西游十九载，夜夜思归梦东海。  
此身厌逐戎马间，落魄唯存壮心在。  
今年始欲向东还，便将归老天台山。  
相随仙人养鸡犬，笑弄绿水桃花间。  
况闻溪上桃已熟，仙女婵娟面如玉。  
春风绾结双绿鬟，舞腰解按山芗曲。  
去年群仙遥见招，谓予自是王子乔。  
山中何尝识酒禁，日日烂醉吹琼箾。  
昨日才经四明道，故人相见惊绝倒。  
间关万死得生还，颜色还同旧时好。  
忽闻天吴落海隅，到海要拾明月珠。  
大风三日撼天黑，海底吹折红珊瑚。  
洪涛如山老蛟怒，白日江皋塞烟雾。  
仙山咫尺不得归，目送冥冥鸟飞去。  
棹舟惆怅却西回，侧望仙山心欲摧。  
空怀帝子芙蓉阙，遥望中天两玉台。  
愁来昏昏枕书睡，呼酒狂歌不成醉。  
丈夫出处真可怜，往往长遭不如意。  
作诗为谢丹霞仙，金堂石室无清缘。  
有心未罢归来约，更待秋风海月圆。  
是时方谷真据温台，叔润阻兵不得归，故作是诗。  

【题十八学士图】  
晋阳天人赤龙子，按剑叱咤风云起。  
下嫌九土足腥秽，欲将乾坤翻海洗。  
妖蟆射杀落九重，日月再启光曈曈。  
十八文星烂奎璧，玉堂高开连紫宫。  
天生奇才真羽翼，南金大珠何足惜。  
凤凰笙管宴彤庭，日听四海歌太平。  
图形更诏丹青手，不独云台画将星。  
君不见嬴家祖龙坑学士，山下看瓜同日死。  
阿房壁土未曾干，草绿宫垣哭秋鬼。  

【赵松雪八骏图】  
赵家王孙擅好书，更复画马如江都。  
尝从玉堂罢春直，惯写天马随监奴。  
马来西宛龙八尺，势或怒惊如鹊立。  
似疑初浴荥河波，身上龙纹五花湿。  
王孙写骏不写形，运思已入天机精。  
都将临池古书法，落笔一扫千人惊。  
今逢此图乃八匹，老我见之唯叹息。  
人间驽马漫纷纭，天上龙文谁购得。  
忆昨八骏登瑶池，昆仑万里天西陲。  
风行电迈景恍惚，翠蕤不动天王旗。  
古来八骏虽已矣，房星在天还不死。  
雄姿伏枥世岂无，胡乃唯称穆天子。  

【姑苏感事（二首）】  
百二山河已失扃，孤城独战血魂腥。  
覆蕉鹿在宁非梦，篝火狐鸣竟不灵。  
既与群雄争帝鼎，忍随降虏到皇廷。  
致身早得归麟阁，应共长驱下建瓴。  
天星夜落水犀军，又见吴宫走鹿群。  
睥睨金汤徒自固，怆惶玉石竟俱焚。  
将军只合田横死，国士宁无豫让存。  
风雨明年寒食节，□盂谁上太妃坟。  

【徽宗画瓶中桂花】  
玉色官瓶出内家，天香谁贮月中花。  
六宫只爱新凉好，不道金风卷翠华。  
此诗瞿宗吉《诗话以为徐幼文之作，今《北郭集不载。  

【小游仙（三首）】  
中山千日酒初醒，却爱玄都夜景清。  
起坐天门吹玉笛，月中珠树起秋声。  
东度扶桑看日华，却随王母借飙车。  
夜凉海色平如掌，倒看青天起赤霞。  
独绕瑶坛歌洞章，青天如水月华凉。  
闲将一掬芙蓉露，乞与神龙作雨香。  

【题画】  
茂陵帝子好神仙，别起高楼入半天。  
望断巢笙空外下，海山珠树没秋烟。  

【竹宫青鸟】  
阿母瑶池信不通，茂陵松柏老秋风。  
野垣春雨丛篁绿，青鸟犹来认故宫。  

【芦雁】  
拍天烟水接潇湘，芦苇秋风叶叶凉。  
何处渔郎夜吹笛，雁群惊起不成行。  
郑洪五首  

【白塔寺】  
江山襟带尚依然，王气销沉已百年。  
八叶龙孙东入海，六宫彩女北归燕。  
铜驼荆棘秋风里，石马莓苔落照边。  
玉柙游魂飞劫火，五陵嘉树不啼鹃。  

【周玄初来鹤诗（洪武己巳）】  
绿章朝帝驾云车，白鹤从天下玉除。  
赤壁已无身后梦，丹丘应有寄来书。  
五鬛松阴秋落落，三花树影夜疏疏。  
琴心三叠蓬莱浅，两翼刚风响佩裾。  

【题巳上人墨梅】  
故园梅树三年别，长忆看花溪雪晴。  
巧出疏篱更萧散，近遭碧水更分明。  
扬州何逊足诗兴，茅屋巳公无俗情。  
画图忽见转愁绝，遥想月华枝上生。  

【嘉定严希德请赏梨花命妓行酒】  
潇洒东阑一树春，雪肤冰骨玉精神。  
朝云著处迷诗梦，暮雨来时想玉人。  
华屋洗妆歌小小，银屏推枕唤真真。  
紫薇花下华繁处，芍药荼皞总后尘。  

【幽致轩】  
花落晴窗燕拂檐，蕙牙兰叶翠纤纤。  
幽谷与云通小径，清波四月映疏帘。  
刘司令俨一首  

【舟中漫兴】  
青天缥缈吹云衣，碧水颠倒插翠微。  
三家五家村舍出，一点两点沙鸥飞。  
柳枝袅袅拂过艇，苔花斑斑生钓矶。  
风尘不到是乐土，莫怪往来城府稀。  
沈征士铉三首  

【赵松雪故宅】  
故国西风王气销，珊瑚玉树半漂摇。  
曾瞻东壁回天象，故着南冠续汉貂。  
第宅空存森卫戟，墨池干尽尚兰苕。  
高情一去风流远，梦忆箫声第几桥。  

【放歌赠宋君仲温】  
宋君旷荡士，儒服非狂生。  
笔扫千军陈，胸藏数万兵。  
銛豪破纸竟何益，按图折御分纵横。  
鱼丽鸟翼谈者易，野雉家鸡人目盲。  
当时管乐已黄土，白璧往往遭蝇营。  
荒城不启尘四塞，拔剑斫地浮云行。  
十年驱走尚豪侠，许人一诺千金轻。  
低头拜东野，捐官识韩荆。  
苦心为知己，嗜胆报仇争。  
挽辂西入关，装刀从北征。  
途穷亦知时不利，俯首抑气随将迎。  
萧萧破屋漏星雨，妻子顾笑形神清。  
东家小儿夸褶鞍，西家老奴项领成。  
尔独胡为昧生理，长躯七尺夸人英。  
城头雨声如建瓴，泥污厚地天无晴。  
我留君家醉十日，谑浪颠倒呼侬伧。  
请君弃掷几上笔，为君拾留墙角檠。  
眼中世事如转目，勿谓贫贱忘交情。  
气酣中热双耳赤，细语向人肝胆倾。  
玉壶击缺歌浩浩，不作老腐咿嘤声。  
促君起望东南气，三台泰阶何夕平。  
我有长策，君有长缨。危可安，乱可宁。  
慎勿轻受虞人旌，慎勿虚看处士星。  
丈夫事业须磊落，富贵逼君君莫惊。  

【送仲温先生还吴】  
江城萧索西风起，行逢故人惊梦里。  
忧深自觉少容颜，食尽惟愁拙生理。  
看君白发何由得，白发相逢更悲喜。  
笔力随年老愈深，诗思逼人鸣不已。  
每呼石丈即低头，独宝《兰亭夸□死。  
近来英气减前时，酒量仍非向来比。  
从渠门第沸如羹，自保情怀澹如水。  
城南只友高书记，谢官归来接邻里。  
交游散落苦无多，世事悠悠竟如此。  
明朝忍去别江头，枫叶筼花送行李。  
董征士佐才一首  

【题华亭朱孟辩篆冢诗卷】  
古初无毫楮，羲画何繇传？  
孰知文字理，已具《河图前。  
神农洎苍颉，俯仰极人天。  
穗书与鸟书，创制分后先。  
龟麟锡禹时，盘铭著汤年。  
岐阳纪石鼓，史籀称独贤。  
矫若蛟龙蟠，郁若锁钮联。  
科斗聿行漆，形体因自然。  
一从孔壁废，重为经籍怜。  
秦相约籀古，撰次《苍颉篇。  
小篆遂名家，劲健含姿妍。  
登封及诅神，金石纷雕镌。  
下逮隶八分，变化如云烟。  
汉经煨烬余，文教仍敷宣。  
保氏存六书，学僮谗九千。  
扬雄纂奇字，杜林解探研。  
继迹非无人，意象莫不全。  
伟哉许祭酒，蒐罗归简编。  
坠绪赖复举，后学知相沿。  
阳冰克远绍，铉锴造其玄。  
近代郚与周，笔势回奔川。  
华亭朱茂才，好古喜欲颠。  
一扫世俗书，习篆忘食眠。  
秦望并之罘，碧落兼新泉。  
小者案间列，大者屋壁悬。  
平生囊橐赀，多充买碑钱。  
功深学既精，齿壮志亦坚。  
池鱼染皆黑，铁砚磨将穿。  
摹拓累万番，期差古人肩。  
师法正在兹，什袭比蹄筌。  
孙樵文自祭，智永笔忍捐。  
前修不我欺，我癖尤难痊。  
嵯峨细林山，上与浮云连。  
譬彼汲冢书，函之瘗其巅。  
聚土封若堂，劖石表为阡。  
其阳碧树交，其阴书带缘。  
山灵谨诃护，有名如有仙。  
挥洒人间者，显晦名非偏。  
宝剑贾胡发，玉柙蔓草缠。  
何如篆冢光，夜夜映星躔。  
（钱惟喜《篆冢歌叙云：“云间善篆，俞允文撰《昆山杂咏，疑其为陆友友仁，今据董诗，乃知为朱孟辩也。）  
刘处士睿一首  

【思亲行寄弟子通】  
今年八月来作客，出门倏忽日已百。  
自从二十走湖海，零落天涯几岑寂。  
几岑寂，重悲叹。  
亲在高堂望子还，子在长途衣亦单。  
准拟明年作官食君禄，归来共汝舞袖红斒斓。  
天目之山去天不盈尺，使我登之徘徊望乡国。  
吁嗟，胡不生羽翼？吁嗟，胡不生羽翼？  
程县丞煜二首  

【过太湖】  
击楫中流去，西风客思催。  
地吞南极尽，波撼北溟回。  
鲛馆悬秋月，龙宫起夜雷。  
濯缨人不见，长啸倒金罍。  

【题明皇并笛图】  
华清宴罢卷霓裳，重立东风并海棠。  
凤琯莫吹新制曲，有人乘月倚宫墙。  
唐珙二首  

【题王逸老书饮中八仙歌】  
前朝书法孰为盛，苏黄米蔡得其正。  
法度难以晋魏论，气象可与欧虞并。  
宣和金书类臣稷，筋骨通神工瘦硬。  
大江南来万几暇，翰墨留神纵天性。  
驱驰羲献走颜柳，神游八法轻万乘。  
昭回云翰飞龙章，斡旋天机挥斗柄。  
长枪大剑竟何用，恢复有志还未定。  
太平遗老羔羊翁，草书时时发清兴。  
天资自可凌汗漫，笔力犹能造遒劲。  
年来神品不可得，醉素张颠夸草圣。  
残篇断简付覆缶，玉轴牙签同弃甑。  
摩娑故纸叹凋落，老眼昏花犹可认。  
案头我正理蠹鱼，晴日好风窗几净。  

【过洞庭】  
西风吹老洞庭波，一夜湘君白发多。  
醉后不知天在水，满船清梦压星河。  
刘堧一首  

【题章东孟山水】  
卢家公子称三绝，诗妙书精画亦工。  
落笔多宗董北苑，高情不减米南宫。  
天低碧树春云合，潮满沧洲暮雨空。  
却忆买船同载酒，城南山下醉东风。  
邵台掾思文三首  

【感兴（二首）】  
闻说昭王未筑台，此生空抱济时才。  
青衫外史江南老，白发中官海上来。  
自信文章追董贾，可能游侠效邹枚。  
春风处处堪肠断，莫上层楼看劫灰。  
凤凰山下野花开，又见东风燕子来。  
主将深宫营玉垒，千官行乐载金罍。  
裂麻解使阳城哭，作赋徒令庾信哀。  
多少高人隐屠钓，尚推门第不论才。  

【白塔寺感怀】  
浮屠千仞独崔嵬，宫殿巍巍尽劫灰。  
玉树已消龙虎气，青山长绕凤凰台。  
城头战鼓连云起，沙觜残潮带月回。  
万里英魂归未得，不思泥马渡江来。  
徐津二首  

【客怀】  
白云回首暗巫门，绿发苍苍碧眼昏。  
乱后情怀千日醉，故交文物几人存。  
秋深狡兔先成窟，日落归鸦尚识村。  
楼上风高笳鼓急，楚卿多有未招魂。  

【哀李江州】  
强虏西来把汉旌，浔阳烽火照江明。  
朝廷重镇推虞诩，风雨孤臣失杲卿。  
战哭几家思旧尹，鬼兵长夜护空城。  
王师百万知何地，春草春波独怆情。  
袁举二首  

【乙巳寒食】  
香风吹面东方来，樱桃花发柳眼开。  
鸾箫声歇幽兰笑，十二楼前青爵叫。  
王母骑龙愁暮云，碧桃过眼三千春。  
北山佳城久无主，寒食心摧泪如雨。  
自惊发薄不胜梳，心事波摇为谁语。  

【舟过三江口】  
吴淞合流三百里，一幅蒲帆挂春水。  
青山绕船黄鸟啼，盘回如在巴渝里。  
沙上游龙滴血红，风吹老鱼浪花起。  
凝云不流神妪哭，万古胥魂招不复。  
客浩歌，谁相续，栖迟零落渐离筑。  
思家何处问迷津，鹧鸪声里垂杨绿。  
俞庸一首  

【病起口占】  
忆昔辞家塞北游，朝来何事怯新秋。  
床堆药裹尘侵几，风静书窗月满楼。  
伏枥长鸣怜老骥，引杯含泪惜吴钩。  
旌旗明灭西城路，落日长烟起暮愁。  
俞俊三首  

【楚州夜泊】  
漏鼓声频欲四更，野航灯火对愁明。  
城头楚语惊乡梦，船尾吴歌动客情。  
漠漠水云听雁度，潇潇风雨自鸡鸣。  
离群远道何嗟及，未必江湖老此生。  

【次高原朴见寄韵】  
年少簪花压帽檐，飞觞走斝竞春纤。  
空余老泪青衫湿，遮莫新愁白发添。  
生计有涯蚕上箔，公庭无事鸟窥帘。  
昔人漫说扬州鹤，自笑熊鱼岂得兼。  

【次韵俞仲桓见寄】  
白发和愁取次生，关河千里故乡情。  
自从秋雁南征后，日日淮边问客程。  
李鄜州尧一首  

【和友人过西郊韵】  
秋原晚萧旷，杖藜荒径微。  
川迥众沤集，天清孤筜归。  
寒烟蔓草密，积雨豆苗稀。  
临流拟结构，息鞅振尘衣。  
附见李至刚（一首）  

【题云林画】  
故家池馆锡山阿，门径宁容俗士过。  
清珣阁空诗社散，蛛丝窗户落花多。  
刘原俊一首  

【安将军歌】  
安将军，紫髯铁面多战勋，猛气散作西山云。前年红巾入城府，赤子满城谁父母。将军血战城东门，五百健儿齐奋武。更有大郎猛于虎，身属櫜鞬宝刀舞。匹马夺桥入贼坞，杀贼尽作河边土。将军父子真有功，今日浑如笔画空。将军功，岂不好，弁山入云青不了。  
范立一首  

【送蒋道士还太乙宫】  
青旄绛节拂瑶空，羽士西归太乙宫。  
鬼母畏逢飞剑术，龙公分送渡江风。  
仙瓢酒熟醒还醉，神鼎丹成老复童。  
别后有诗凭鹤寄，九峰只在五云东。  
高相掾明二首  

【题孟宗振惠麓小隐（宗振，孟后之裔）】  
汴水东边杨柳花，春风散入五侯家。  
繁华一去江南远，闲汲山泉自煮茶。  

【题支离叟】  
钱塘门里支离叟，短发萧疏色黧垢。  
雪霜岁晚结轮囷，风雨年深增老丑。  
挫蒧糊祇总无能，欲与冥灵齐上寿。  
天公怒此怪且懒，敕遣灵官下搜取。  
勾娄吉利忽飞来，虎倒龙颠尽灰朽。  
女萝飘腾白鹤去，琥珀迸裂青羊走。  
繁阴已逐谢仙车，枯干徒存韦偃手。  
迩来好事犹痛惜，叹息形模无复有。  
宁知百年皆梦幻，静看万变互纷揉。  
荣枯相寻无已时，成坏有数元非偶。  
南山谁信梓化特，昆仑俄惊柳生肘。  
朝菌何曾阅晦朔，棫朴那知遮薪槱。  
全躯孰似栎社树，絜之百围今在否？  
人生根蒂不可牢，况为草木计近久。  
野客空叹倚江楠，老奴谩泣琅琊柳。  
寒烟落日西湖边，衰草荒庐园数亩。  
不见当时铁门限，春蚓秋蛇徒蚴蟉。  
玄云飞尽墨池空，直寄亭前谁酹酒。  

【和李别驾赏牡丹】  
绛罗密幄护风沙，莫遣牛酥污落花。  
蝶梦不知春已莫，鹤翎还似暖生霞。  
诗呈金字怀仙客，手印红脂出内家。  
独羡沉香李供奉，清平一曲度韶华。  
唐元二首  

【东皋】  
喧晨步东皋，春风袭杖屦。  
溪流带落花，晴烟袅飞絮。  
濯足竹边泉，散策松下路。  
幽禽忽惊起，飞过溪南树。  
林深疑无人，俄闻响机杼。  

【虞山秋夜】  
迢迢秋夜长，青灯半明灭。  
栖鹊绕疏枝，湿萤依腐叶。  
谷虚振幽响，室静生虚白。  
数声谁家笛，吹堕西窗月。  
束宗庚二首  

【登善住寺新成阁得江字】  
高阁新成俯大江，宏开雄丽控名邦。  
宿云不散连飞栋，红日初升射碧窗。  
目极蓬莱穷岛屿，神游阊阖见旌幢。  
群公此日频登眺，喜有清吟对怒泷。  

【题听春雨轩】  
阶头燕雨润流酥，柳底鸥波已可渔。  
斗帐沉香欹枕后，青灯绮户把杯初。  
不愁泥滑妨过骑，喜有田歌起荷锄。  
明日云开花满眼，好令童子具蓝舆。  
束宗癸一首  

【玉山草堂】  
草堂只在沧江上，西户冯虚野气阴。  
秋屐行随苔径曲，春船坐泛柳塘深。  
久闻好事归时论，复喜交游尽苦吟。  
我欲乘闲来问讯，百壶送酒重论心。  
缪偘二首  

【和西湖竹枝词】  
初三月子似弯弓，照见花开月月红。  
月里蟾蜍花上蝶，怜渠不到断桥东。  

【兵后过访顾仲瑛感赋（丙申十月）】  
少年壮志已模棱，忆旧怀亲思不胜。  
我父竟为逃难客，故人近作在家僧。  
身居乱世惭何补，哭到穷途去未能。  
相见莫论生死事，且须泥饮尽寒灯。  
王太守立中三首  

【绝句（二首）】  
梅粉凝娇不肯添，晚年笼瞑压重檐。  
江南可是春寒甚，十日东风不卷帘。  
春波桥头柳似烟，越王城郭在西边。  
我家绕屋皆春水，尽日鸳鸯随钓船。  

【竹枝词】  
孤山梅花开雪中，恰似阿侬冰雪容。  
不学画桥南畔柳，春来容易嫁东风。  
顾敬二首  

【云林生画林亭远岫（癸卯五月）】  
云林八法写倪迂，夏木幽亭翠几株。  
雨后长洲政如此，骑驼山色近何如。  

【赠娄东朱叔重】  
海岳庵头积翠峰，苍松两两似游龙。  
要知米老骑綍去，谁把云山写淡浓。  
余左司尧臣一首  

【秀野轩诗】  
湿翠浮草芽，空青散木杪。  
轻舟理横塘，归人渡清晓。  
栖鸦返故巢，潜鳞濯新藻。  
倒景淡斜晖，回飙荡晴昊。  
衡门夜不扃，燕坐事幽讨。  
落叶秋自飘，残花春懒扫。  
我欲往从之，税驾苦未早。  
挥手谢孤云，去去没苍徼。  
宋侍书克二首  

【秋日怀兄弟（二首）】  
秋至忆兄弟，萧萧木落初。  
如何去乡国，不见有音书。  
漂泊全无定，存亡半是虚。  
风尘几时靖，还似昔同居。  
相别几多时，相思泪满衣。  
家贫经难久，世乱得书稀。  
作吏诚全拙，从军事亦非。  
乡心秋塞雁，尽日向南飞。  
吕道士敏七首  

【书云林画林亭远岫】  
忆过梁溪宅，于今向廿年。  
赋诗清珣阁，试茗惠山泉。  
夜雨牵离梦，春云黯远天。  
乡情与离思，看画共茫然。  

【辛亥五月过弘道西斋重题】  
葱蒨夏林绿，高斋方夕曛。  
幽花垂泫露，远岫敛归云。  
停箑风初至，移尊酒半醺。  
明朝忆佳赏，回首念离群。  

【题幼文蜀山书舍图】  
云锁蜀山秋，重来佛慧游。  
含毫得诗句，题入画中愁。  
（幼文写此图，季迪赋诗于上，衍师兄亦有追感之句。幼文、季迪皆物故，衍师之北平国师，余独守职无锡冷署，追古感今，聊识此云。丁卯五月重题。）  

【为惠机长老题徐幼文写惠山图】  
天寒华表鹤归迟，隔世令人起远思。  
偶见漪澜堂上画，犹看《悟澹卷中诗。  
（幼文为道机长老写《惠山图，肆笔遒丽，清润而带书法。幼文已矣，而画独存，感叹赋此。幼文诗，签题《悟澹集。“漪澜”，即惠山堂扁上也，无锡县庠吕志学题。实洪武庚申七月也。）  

【寄高季迪】  
客馆俯江郊，秋深不自聊。  
别来心更苦，思去路还遥。  
桐叶风俱落，菱花雨半销。  
何由似流水，早晚赴归潮。  

【再寄高季迪】  
空谷白驹那可羁，高踪只欲慕天随。  
吴江日去应无恙，甫里春来定有诗。  
花忆杏园携酒日，雨思山馆听莺时。  
去年乱里从游处，肯信于今又别离。  

【次韵邾仲经同登虎丘长句】  
山上楼台山下城，朱旗夹道少人行。  
春风寂寞莺花梦，落日悲凉鼓角声。  
古冢金精来变幻，天池剑影随空明。  
老僧趺坐忘尘虑，石溜何须恨不平。  
陈孝廉则五首  

【题云林画】  
落花愁杀未归人，乱后思家梦更频。  
纵有溪头茅屋在，也应芳草闭深春。  

【朝真宫夜陪席炼师】  
萝径掩空扉，炎尘逐雨归。  
山明余夕在，草暗一萤飞。  
姹女鸾和驭，丹仙鹤羽衣。  
焚香与默坐，初悟幻情非。  

【二月八日重游灵应奉简席炼师】  
昔年避乱久相依，今日重来却似归。  
客意欲随春北去，雁声犹带雪南飞。  
已多中国栖荆棘，不独阳山死蕨薇。  
倘向赤松方外住，愿陪鹤从莫相违。  

【过狮林精舍】  
清境超尘格，松龛映竹开。  
鱼惊幡影散，鸟听钵声来。  
梵像敷莲座，禅宗问木杯。  
山僧不虑世，白发也毰毸。  

【雨后过狮林精舍】  
当晓一莺鸣，林收宿雨晴。  
网残虫脱罥，蜂闹蝶催成。  
梅气袈娑润，香花佛座清。  
回廊僧不见，看壁自吟行。  
万镇抚白一首  

【秋兴】  
北郭垂杨日夜凋，清秋登望旅魂消。  
半生江海同浮梗，何处林泉可弃瓢。  
奔走风尘双鬓改，羁栖戎马一身遥。  
数奇李广萧条久，短服辕门独射雕。  

【赠播州田宣慰】  
先朝才杰济时艰，使节分符镇百蛮。  
鸾诰锦云浮玉篆，龙媒香帊覆雕鞍。  
中流一柱当霄汉，南土诸蕃拱将坛。  
伫颂边城勋业盛，凌烟图像与人看。  
胡悌（三首）  
（悌字□□，□□人。）  

【明朝】  
明朝又上阖闾城，江上春潮一舸轻。  
过眼落花应有恨，傍人飞絮自多情。  
本因世乱依刘表，谁谓才多累祢衡。  
试问庞公归隐计，南阳何地可躬耕？  

【赠章伯高（二首）】  
共是多情惜岁华，故应美酒送生涯。  
金齑细斫秋风鲙，玉髓新烹谷雨茶。  
每爱芙蓉依北渚，还思蝴蝶过西家。  
江南三月莺啼遍，不信樱桃未著花。  
平生豪气慕西州，莫怪眉攒万国愁。  
商皓不知秦正朔，荆人曾纪鲁春秋。  
新丰酒美春三月，剑阁诗多岁一周。  
中夜闻鸡真起舞，齐桓事业在营丘。  
李晔三首  

【秋宵恨】  
（元序云：“荀卿《赋篇于知、云、蚕、箴之辞，始隐而终露，又叠以应之，予尝爱其异。偶值秋宵，不堪旅次，韵成七恨，以为一代之新体云。”今取二首）  
青蘋叶底声蓬蓬，当年曾号襄王雄。  
秋高八月势转急，忽来吹我茅屋东。  
令我夜坐难秉烛，使我发白成老翁。  
吁嗟！恨尔之秋风。风。  
六月一滴不沾土，连夜淋漓独何苦。  
红蕉碧梧语叶上，黄茅屋漏那能补。  
鸡鸣胶胶天欲曙，况乃萧条在羁旅。  
吁嗟！恨尔之秋雨。雨。  

【八月辞】  
鲤鱼吹长风，曲池芙蓉老。  
白天坠露凉，湿萤满衰草。  
兰房灯烬青，独宿知秋早。  
碧波弄明月，自惜颜色好。  
起按鸳鸯弦，酸声搅怀抱。  
顾亮一首  

【些月氏王头歌和杨铁厓】  
月氏肉，碎如雪。月氏颅，颈如铁。  
快剑一斫天柱折，留取胡卢饮生血。  
冒顿老魅呼月精，夜酌葡萄陇月明。  
鬼妻蹋地号我天，可汗天灵哮唬声嘶酸。  
於乎！颅兮颅兮汝勿悲，我今酌汝金留犁。  
黔州都督有血顶，精魂夜夜溺中啼。  
李费一首  

【月氏王头饮器歌和杨铁厓】  
太白入月月欲颓，胡风吹度白龙堆。  
血函模糊截仇首，半腕刳作玻璃杯。  
目眦生红酒微缬，戎王胸堂沃焦热。  
青毡帐下唱胡歌，三十六国皆胆裂。  
金篦搅红红欲凝，脑中犹作铜龙声。  
千年古恨恨未平，怨魄飞作精卫精。  
君不见漆身复仇仇未复，地下义人吞炭哭。  
（余读费辞，为之击几而歌。费真狐精也。时和者称张宪，明日费辞至，宪拜之曰：“吾当放君一头。”取己作而焚之。）  
吴会七首  

【春晚】  
风雨春如客，烟霞日似年。  
莺歌把酒听，花落抱琴眠。  
树暗藏书谷，香流洗药泉。  
好怀无处说，谁与系江船。  

【江村】  
红树江村外，黄芦野水边。  
叶深风落地，禾偃涝余田。  
雁鹜违寒日，牛羊入远烟。  
岸人连棘户，尽室避军船。  

【次韵奉题吴彦贞华林别业】  
郡城南去有华亭，花木成林竹绕汀。  
照影凤凰临月镜，传声鹦鹉隔云屏。  
分栽柳入《陶潜传，点校茶归陆羽《经。  
我亦延州老孙子，对江相望乐清宁。  

【题崇山刘氏园亭】  
西山三叠郁岧峣，亭上看山翠欲飘。  
杨柳小楼风满席，芙蓉清沼水平桥。  
美人歌处倾金杓，仙客来时度玉箫。  
我忆醉眠花底月，满衣香露夜萧萧。  

【送别阴阳教授】  
天官艺学久庞纷，太史名家属有闻。  
宝历敬时颁岁正，铜仪窥夜识星文。  
乌飞圭表移光影，龙咽筹壶定刻分。  
归后更详东井分，五珠何日聚贤群？  

【题扇赠首坐】  
提来电掣风千里，放下云沉月五更。  
举似坐中三百众，定从何处有风生。  

【宫人欠伸图】  
舞困歌慵酒梦迟，小栏舒腕转腰时。  
落花垂柳娇无力，都送春愁上两眉。  
王翊一首  

【送赵文善之湘阴守】  
前代王孙夙相家，于今出牧向长沙。  
神龙正喜腾霄汉，天马宁容驻渥洼。  
江水流澌初阁棹，岳云点雪又催衙。  
好怀忍向高人别，折赠寒梅驿路花。  
游庄二首  

【所闻有感】  
尘飞鹿走力难任，巡幸沙边悔恨深。  
鸟篆未经衔轵道，龙文先自徙汾阴。  
空传行在沦孤愤，无复寰区遏八音。  
圣德神功俱泯灭，英雄千载一沾襟。  

【闻宋子瑜归】  
朝辞幕府解戎衣，夕向空山觅紫芝。  
弹铗自伤为客早，折腰方叹去官迟。  
萧萧白雁西风劲，采采黄花夕露滋。  
却忆江波垂钓叟，白头犹作帝王师。  
王中一十五首  

【长门怨】  
昭阳歌吹入，独自泪双垂。  
玉貌无如妾，君恩复在谁？  
凉风摇绣户，明月堕金闺。  
愁绝无人见，流萤点翠帷。  

【秋日述怀】  
潦倒羁游子，伤心两鬓华。  
途穷唯有泪，世乱更无家。  
雨暗闻寒雁，风悲急暮笳。  
艰难今一概，何处问生涯。  
天下兵常斗，山中客未归。  
塞鸿南度早，星使北来稀。  
草草年光度，悠悠世态非。  
自悲同社燕，几处傍人飞。  

【黄家洲客舍留别】  
数载俱流落，相逢鬓已秋。  
生涯同寂寞，书剑只淹留。  
沙阔随天尽，江平带日流。  
别离殊不惬，回首思悠悠。  

【田家杂兴】  
烟火中林静，秋风岁律赊。  
清霜催橘柚，落日照蒹葭。  
石径通流水，山桥卧古槎。  
武陵元世境，不必问桃花。  

【闲居述兴】  
老来真懒慢，林下复无营。  
樵牧通名姓，禽鱼识性情。  
卧闻黄叶落，坐看白云生。  
更爱茅斋夜，泠泠风月清。  

【怀方二叔子】  
闻说临濠客，衰年谪宦贫。  
爱憎多异报，消息定谁真。  
得失虽由命，才名实累身。  
平生交契重，东望苦伤神。  

【病后述怀】  
杖藜初雨后，试步夕阳时。  
草绿惊春久，山深得暖迟。  
病多因识药，兴短倦题诗。  
寂寞无人问，平居有所思。  

【泊镜口】  
日暮风涛稳，扁舟泊此隅。  
云山归梦杳，邻舫语音殊。  
片月寒江永，平沙旅雁孤。  
无才合漂泊，不敢恨穷途。  

【夜坐】  
岁事行将尽，寂寥无所欢。  
书灯茅屋静，山月夜窗寒。  
旅况何曾好，人情愈可叹。  
乱离虽自苦，垂老值艰难。  

【山中滞雨】  
渌酒千钟醉，衰年百念阑。  
山深茅舍静，春暮雨声寒。  
花事随泥滓，苔痕上井栏。  
寂寥闻杜宇，羁思若为宽。  

【漫兴】  
小斋清寂雨晴初，养拙生涯偶自如。  
梦里屡寻芳草句，病来慵写绝交书。  
鸟啼绿树轻烟暖，花落闲阶过客疏。  
却羡陶潜幽趣好，长歌吾亦爱吾庐。  

【初夏寄兴】  
日长庭馆倦琴书，久病情怀偶自如。  
苔遍空墙新雨后，泥香小径落花余。  
耽闲会遣形骸累，向老全将世味疏。  
风满北窗清梦觉，翛然心境上皇初。  

【雨后夕凉柬友人】  
山中向夕雨初收，窗户无人熠耀流。  
鸣杵几家临积水，征鸿一片度危楼。  
凉阴满地梧桐月，露气涵香薜荔秋。  
谁道平生甘寂寞，梦阑偏忆太平游。  

【暮春即事】  
尘事劳劳两鬓霜，愁将清镜阅年光。  
磨砻岁月归吟社，捡束生涯入醉乡。  
草引闲情频怅望，蝶随春梦屡悠扬。  
觉余一啜茶瓯罢，短笛清风正夕阳。  
陈安三首  

【高大使吴淞归兴图】  
枫落吴江白雁飞，天涯游子正思归。  
香消夜月青绫被，凉入秋风白渼衣。  
江浦蒹葭含宿雨，驿亭杨柳带斜晖。  
分明记得西湖上，载酒兰舟近翠微。  

【中秋有感】  
画省曾陪冠盖游，华筵诗酒宴中秋。  
星河不动天如水，风露无声月满楼。  
皓齿纤腰催象板，珠帘凉影上银钩。  
于今寂寞江城暮，乌帽西风叹白头。  

【题高理瞻所藏小景图】  
昔年为客楚江边，雨霁江南二月天。  
杨柳画桥深浅水，桃花春岸往来船。  
新篘白酒浮杯酽，旋买青鱼出网鲜。  
因见画图惊旧梦，东风吹面鬓萧然。  
刘廉一首  

【哀完者公】  
汝上孤城破，将军百战余。  
敌勍非剧孟，请援失包胥。  
鼓竭悲风劲，弓摧落月虚。  
水盘如剑处，徽芃重欷歔。  
郑昂二首  

【次复登华盖山】  
野老忧时泪不干，海天低燕麦风寒。  
秦关土蚀铜牙弩，汉殿月明金井阑。  
共喜寇恂重借颍，自惭李愿未归盘。  
江山如画人如玉，破帽空悲管幼安。  

【林处士幽居】  
山篱短短径斜斜，屋子三间竹半遮。  
岁馑无僧供菜把，天寒有鹤守梅花。  
武陵流水非秦世，姑孰青山落谢家。  
共约春晴草芽动，杖藜携酒踏晴沙。  
陈训导燧二首  

【送邵炼师归江阴】  
青门隐者人不识，骑鹤来寻华盖君。  
姹女夜栖丹鼎火，玉妃春绣紫衣云。  
愁闻南国旌旗暗，爱听中天歌吹分。  
此去玄都旧时路，桃花红雨正缤纷。  

【别景大】  
力疾微吟苜蓿盘，忽闻君已驾征鞍。  
江湖千里去来易，故旧一樽离别难。  
荒草马蹄山色远，古藤松树莫阴寒。  
钱塘风物归吟稿，须寄山翁洗眼看。  
吴学礼六首  

【郭外夜归】  
草田高下乱虫鸣，凉袭衣襟夜气清。  
河汉横秋平野阔，山窗无月一灯明。  
孤蓬倦倚难成梦，宿鸟相呼忽转更。  
近郭不妨归近夜，到门犹有读书声。  

【泊横春馆】  
枯葑冰消水路遥，短长亭下一停桡。  
寒烟两岸客炊晓，残月小桥人待潮。  
山外钟声何处寺，柳边春入隔年条。  
到城不必争先后，华盖峰头手可招。  

【重过南浦】  
万里澄江浸碧天，迢迢人上渡头船。  
柘烟旋减蚕成茧，梅雨微晴树欲蝉。  
独客有愁多近暮，乱山无处不闻泉。  
枳篱门巷依然在，落莫东风二十年。  

【秋晚书怀】  
数点寒鸦日又西，转寒天色易凄迷。  
青山半出烟涵郭，红叶乱流霜满溪。  
半壁秋灯吟对影，故园夜雨梦扶犁。  
山人饱听农歌卧，但愿年丰谷价低。  

【湖边会饮】  
秫价年平易索醪，西风野店快持螯。  
门疏杨柳前峰见，瓦上藤花破屋高。  
时异最伤嫠妇纬，岁寒方重故人袍。  
小舟待月同归去，横直沙头插短篙。  

【路傍草】  
路傍草，路傍草，古路迢迢生不了。  
百年金谷夕阳天，万里沙场霜月晓。  
古路今路一样平，踏来踏去重青青。  
吾知此草踏又生，莫教古路无人行。  
徐淮五首  

【送万敏中之金陵】  
买舟又上金陵去，风物应怜庾信才。  
旧燕能言王谢事，夕阳空照凤凰台。  
江边商女犹教曲，店下吴姬正压醅。  
紫府青府风雨近，莫因登眺久徘徊。  

【登松台清秋有感】  
欲浇磊砢惟凭酒，竹叶满樽翻绿波。  
欹帽正当风力紧，吹箫无奈月明何。  
高林红叶得霜醉，故国青山入梦多。  
客子长怀有谁识，凭高一笑付清歌。  

【偕刘景玉周元浩携小妓游于坡上忘形剧饮故赋】〗  
马如游龙车若水，刘郎周郎玉相倚。  
柔风暖日故蒸春，紫燕黄鹂自相语。  
先生染笔写乌丝，美人持杯唱《金缕。  
醉来为爱落花多，急扫苍苔坐红雨。  

【与刘景玉安固泛舟】  
云平水暖鱼吹浪，雨润泥香燕啄花。  
着面东风浓似酒，扁舟流过白鸥沙。  

【客舍春莫】  
蜂儿酿蜜心方醉，燕子营巢语未安。  
开户不知春事老，满帘风雨落花寒。  
沙可学二首  

【咏怀（二首）】  
疏凿功成王气衰，九重端拱尚无为。  
贪夫柄国忠良没，巨敌临郊社稷危。  
万里朔云沙漠漠，六宫禁御草离离。  
金舆玉辂无消息，肠断西风白雁飞。  
独上高城望远郊，雁飞黄叶下萧萧。  
天旋西极余残照，江涌狂波作莫潮。  
尘世百年双鬓改，乡关万里一身遥。  
何由从猎滦河曲，霜冷弓强铁马骄。  
赵次诚三首  

【偶成】  
村南谁唱《饭牛歌，我正归耕洗绿蓑。  
鸥鹭滩随山意转，莺花春背老怀多。  
文当覆缶亦天尔，饮不尽樽如月何。  
翠羽声微天欲雪，古梅树下醉婆娑。  

【溪居晚酌】  
主人呼酒开新屋，绿水绕门光泬寥。  
山气隔溪浑似雨，沙禽喧浦欲生潮。  
江人击鼓祠荒庙，野客载花归断桥。  
拂石闲吟待明月，茶烟如缕竹萧萧。  

【早梅】  
江南冬十二月，溪上梅三两花。  
载取小舟香影，月明自棹回家。  
李广文延兴二十五首  

【福源精舍】  
京城六月日如火，风轩散发执书坐。  
顿嫌城市多烦嚣，欲买田庐何处可。  
素几茶瓯吹碧香，有客敲扉偶相过。  
为言越中好山水，厥土膏腴不偏颇。  
魏氏之子文贞孙，玉树临风色瑳々。  
读书浙水之东头，蒐今摭古以自课。  
夏盖湖光白涌云，福祈山气青孚座。  
三江帆上莫天长，八月潮平秋水大。  
亭边狝猿长如人，月黑林昏盗山果。  
桃源人家疑此是，洞口云深昼无锁。  
百壶满醉江南春，击缶高歌儿子和。  
西蜀少陵恒苦吟，南阳武侯尚高卧。  
文贞昔在贞观中，大节堂堂不终挫。  
好将旧学佐朝堂，行见英风振顽懦。  
索居何日赋归来，尽理遗书载轻舸。  
我昔耕牧岘山阳，门前水田足粳糯。  
十年道阻不可归，江上秋风茅屋破。  
旧栽松柏空成林，石墙竹梢添几个。  
向来耆旧安稳无，每一思之泪交堕。  
福源林壑倘见分，卜邻拟住山之左。  
客归好语仲远君，岁晚寄书烦报我。  

【渔阳客邸】  
城外云山浓似绮，屋里琴书静如水。  
石垆添火试松香，袅袅篆云飞不起。  
天涯倦客此停骖，茶灶烟销犹隐几。  
奚奴呼觉日平西，一片秋声响窗纸。  

【题画】  
山翠浮空初过雨，山麓晴云散芳渚。  
雾合长林生晓寒，人家更在林深处。  
涧泉六月翻松根，石洞千年隐仙侣。  
有谁共弈橘中来，无人问路桃源去。  
白烟遮尽青林花，野簌嫩香应可茹。  
清幽不减山之阴，只欠兰亭列觞俎。  
谁乎写此怪而奇，莽莽云山入毫楮。  
细看犹有遗恨处，胡不著我山之墅。  
我生本是丘壑姿，误落京尘几寒暑。  
小时耕牧岘山阳，闲从野人学种树。  
门前鱼浦啼竹禽，屋上鹤巢走松鼠。  
独行采药日莫归，才得芝术一斗许。  
纵令服食不得仙，何若长年艺禾黍。  
小村秋晚鸡正肥，大瓮春浮酒新煮。  
老翁醉舞儿子歌，笑语喧哗忘宾主。  
此乐不见十许年，兵火煌煌照南楚。  
思归见画万感生，怅望风帆横浦溆。  
时清即好谢官归，全家移向山中住。  

【早过五门】  
霜白掖楼晓，寒鸦城上啼。  
微云阊阖外，斜月建章西。  
忧国心常切，成功计转迷。  
十年京阙下，贫病尚羁栖。  

【望海虞山得踪字】  
青山秋万叠，诗写晚愁浓。  
瀑断峰头路，云藏谷口松。  
药炉丹气上，经藏碧苔封。  
谁似仙翁静，阶前扫鹤踪。  

【和睦公九日韵】  
秋声横笛外，晓色画屏中。  
黄菊双头小，青山四面同。  
船冲官渡雨，木落市桥风。  
十日燕台路，途穷兴不穷。  

【窗灯】  
窗灯摇影细，城柝报更遥。  
白发愁偏重，丹心老未销。  
云阴笼月薄，秋气挟霜骄。  
归思如江水，滔滔逐逝潮。  

【春日郊行】  
岸柳含烟碧，山桃喷火红。  
长松落晴雪，薄袂受暄风。  
伐木随樵子，携钱觅酒翁。  
犹胜狂阮籍，白首哭途穷。  

【读贾谊王粲传】  
白发悲王粲，青春羡贾生。  
万言词慷慨，一赋气峥嵘。  
吊屈心犹壮，依刘恨未平。  
怀贤坐长夜，斜月半窗明。  

【和友人韵（四首）】  
乱臣倾庙社，祸本久胚胎。  
万里金城坏，千原铁骑来。  
人心今日异，天意几时回。  
痛哭英雄老，凄凉卧草莱。  
恩幸千年遇，艰危一旦遭。  
人材淹草莽，勋业付儿曹。  
死战酬明主，兼金买佩刀。  
归来衣甲破，虮虱费爬搔。  
月黑妖星现，云红战火燃。  
鲁连终蹈海，乐毅又辞燕。  
痛哭怀明主，匡时倚大贤。  
那堪频眺望，白雁落霜天。  
秋气满龙漠，君王忽远巡。  
旌旗照天地，哀痛著丝纶。  
雨雪迷青野，风云动紫宸。  
汾阳忠烈大，一战熄兵尘。  

【咏怀（丙申岁作。三首）】  
白首殊方客，奔驰戎马间。  
时危忧母老，岁晚寄书还。  
冻雪连荒野，寒云出乱山。  
苍茫西日外，痛哭倚柴关。  
辛苦怜吾弟，荒山久避兵。  
素书连月断，白发满头生。  
雪翳窗灯影，风涵戍鼓声。  
沉思忧百结，寂寞度残更。  
妻子何时见，凄凉病转侵。  
虚传千里信，已负百年心。  
短帽飞霜满，空阶落叶深。  
白头吟正苦，回首泪沾襟。  

【夕次同川】  
鸦噪晚凉天，新晴景豁然。  
柳桥通水市，荷港入湖田。  
鹭影沙头月，人烟渡口船。  
相过又相别，书到是明年。  

【秋日杂兴】  
飞楼上倚泬寥天，野色荒凉万井烟。  
落日荷花白舫外，西风桂树画阑边。  
明妃夜泣琵琶月，宛马秋肥苜蓿田。  
千古河山几争战，一登高处一潸然。  

【赠时中】  
白首相逢寥落中，失声一哭莫途穷。  
霏霏江草愁边绿，寂寂宫花梦里红。  
海徼归心悬夜月，柴扉病骨卧秋风。  
人情任逐东流水，烂熳金樽莫放空。  

【河上】  
宛宛寒山入莫烟，河流直到寺门前。  
店头买酒风吹幔，浦口叉鱼雪满船。  
翻覆世情堪大笑，宽闲野屋得清眠。  
虚堂月色明如昼，独坐清弹五十弦。  

【题万松金阙图】  
衮冕曾迎凤驾来，烟沉金阙半蒿莱。  
霞蒸日气红初上，云压松阴黑半开。  
玉井霆轰龙起蛰，虚窗笙响鹤飞回。  
前朝事往云无迹，愁听江声入夜哀。  

【挽张及民老先生】  
寂寞城南一亩宫，百年遗响寄孤桐。  
巢由杖屦云山外，陶阮生涯酒榼中。  
祠壁鬼灯然夜雨，墓门翁仲啸秋风。  
招魂不隔卢沟水，泪洒霜林万叶红。  

【题垂虹亭壁】  
金樽绿酒荡晴空，花压双鬟舞袖红。  
莫唱何堪《渭城曲，银筝呜咽怨秋风。  

【送白杨长老】  
鹤随金锡忽飞还，踏遍吴云越树间。  
一发远峰斜日外，认来多是九华山。  
李征士存一十二首  

【古意（时官军西征，二年未利，有感而作）】  
秋风一雁过，弯弓登西楼。  
臂弱弓不满，天高雁难求。  
吁嗟流沙外，风雨何时休。  
三夜频梦君，焉知沉与浮。  
况闻霍嫖姚，已拜万户侯。  

【赠李唐经（二首）】  
平生尚友心，每欲尽今古。  
子来适我愿，一笑与之语。  
林深夜阑坐，片月落襟屦。  
虽无满壶酒，足洗千劫虑。  
明年访庐阜，子肯从我去。  
西风虽无情，落叶不自惜。  
山□每高兴，况有远来客。  
起行西窗外，觅句了不得。  
共看天上云，纤纤薄而白。  

【杂诗（三首）】  
老去无所为，结庐在竹庄。  
竹庄荆棘深，宿昔狐兔藏。  
岂无江海愿，齿发不足偿。  
生则居庵中，死则埋庵傍。  
秋日方杲杲，独行溪水干。  
纷然浣纱女，及此清未寒。  
相语有相厉，晏岁霜雪繁。  
谁云陶唐风，远矣不可还。  
慕古既多沮，从俗宁可安。  
吾冠方委尘，政尔不必弹。  
群醉敢独醒，孤芳若为园。  
秋风况无情，最解吹年颜。  

【题王氏笑闲亭】  
笑者不必闲，闲者不必笑。  
能笑又身闲，涉世何尔妙。  
利名浩于海，好恶险成徼。  
跻攀有亡命，愤郁或大叫。  
痴如蚁旋磨，饕若鱼上钓。  
不知岁月往，以死复谁诮。  
之子素相闻，磊落年尚少。  
构亭颇轩豁，胜概得其要。  
幽花淡无媚，新叶光相照。  
倚栏皆可乐，百事弗前料。  
嗟我玩陈篇，兀兀老蓬藋。  
双眉久不展，有臂莫能掉。  
山根晚云薄，誓欲随荷筿。  
倘子不疵瑕，拂衣共登眺。  

【寄题汪氏退密庵】  
紫阳汪大夫，未老先致事。  
经营百年藏，结庵自休憩。  
扁之曰退密，有取于《易系。  
相望千里余，一笑问以偈。  
云何谓之退，密也果何地？  
若言早休官，眼底非一二。  
身虽似闲暇，心或未能止。  
若言四大离，盖棺事则已。  
纷纷长夜者，皆悟退密旨。  
非但如上云，十目之所视。  
夫人皆可能，何取密之义？  
大夫天下士，未必只如此。  
庵傍皆高山，庵外即清泚。  
昼饥随粥饭，夜则伸脚睡。  
平生易甘苦，一一皆梦尔。  
不睹不闻问，从来白于水。  
试语庵中人，如是不如是？  

【昔年】  
昔年有语双白头，弃我忽作齐梁游。  
云鸿不飞音信断，宝镜尘昏秋鬓乱。  
君心一去如飘风，妾心死与黄河东。  
清霜昨夜入庭树，欲寄寒衣不知处。  

【美葛子熙】  
临川葛生朴且文，负檐有力能辛勤。  
家贫妻死母又老，短窗挟策长云云。  
忽思句读送日月，曷若江湖劳骨筋。  
高碑大碣处处有，篆楷草行兼八分。  
昼长院静手自打，襟袂染煤常若熏。  
旁搜远取到川陕，况乃闽浙江之濆。  
通都大邑逢好事，罗列古雅逾玑濆。  
相酬金帛不论直，岂比市井争钧斤。  
收藏图书家若府，下者秦汉高华勋。  
春初过我因细论，绝胜待食如牢赩。  
四方达士一时见，野店浊醪常半醺。  
顾余发齿久希豁，脱简尚阅徒逢芸。  
何当一竹两芒裛，共逐溪山秋半云。  

【早起】  
短发梳残月，轻裳试晓风。  
无言浑似道，多病欲成翁。  
竹简聊千载，藜羹亦万钟。  
昂昂非自异，琐琐得无同。  

【别黄俊昭】  
归矣黄夫子，清愁叶叶风。  
深知疑我独，无补与人同。  
天地年年老，江河日日东。  
相思有新语，并寄鲤鱼中。  
甘布衣复三首  

【宿山家】  
木落秋满山，窗虚夜凉集。  
风吹海月生，露洗苔衣湿。  
野客爱清泠，长瓢暝中汲。  

【晚至陈氏馆】  
虚烟散华池，高蝉暮声咽。  
落景对闲眠，新秋入华发。  
素怀惬幽赏，微厓洒林末。  
为爱竹间凉，相过步庭月。  

【晓出西园由谷中归】  
披褐涉西园，烦襟散清晓。  
微风动高树，零露下芳沼。  
始行幽谷中，忽出青林杪。  
流水漂余花，修筠度啼鸟。  
身缘翠石回，思逐白云杳。  
负杖孤赏怀，春阑绿阴悄。  
华布衣幼武四首  

【用道士韵寄彦忠】  
爱汝题诗枉问安，依依应念得无寒。  
江鱼满尺长相致，沙雁成行本不单。  
山径虎蹄新迹乱，风林鸡语晓光残。  
此时何限驰驱意，小字浑宜反覆看。  

【宿隐微山房】  
二月兰舟泊上宫，春云不雨玉坛空。  
苔生白石斑斑绿，鱼养丹池个个红。  
对酒烛分花底夜，出帘香散竹间风。  
高寒未觉仙台远，只比相逢似梦中。  

【寄赵易窗高士庆云冈上人】  
昨宵风雨酿春寒，晓色开晴露未干。  
棋局定须寻李远，杖藜还肯过苏端。  
翻经坐榻呼龙守，点《易虚窗倩鹤看。  
暂假飞凫挽飞锡，樵苏不爨罄交欢。  

【秋夜有感】  
泽国秋来夜气凉，飘零犹是未还乡。  
蟪蛄泣露梧桐井，络纬缫风薜荔墙。  
咫尺故园千里梦，乱离华发十年霜。  
仲宣楼上长回首，烽火连山欲断肠。  
叶樵云颙五首  

【读宋徽宗北狩龙沙赋忍听羌笛落梅花乐府】  
一声羌笛咽龙沙，万里燕云独梦家。  
吹入中原都是恨，如何只怕《落梅花。  

【春雨晚霁】  
东风吹雨作丝轻，驾勒余寒放晚晴。  
满地湿云收未尽，一帘花影不分明。  

【述怀】  
貌古何妨笑语新，宁忧勋业镜生尘。  
芙蓉雾下三更月，檐葡风前七尺身。  
偶尔忘怀非造理，或然闭目独凝神。  
老身迂懒无迎送，高卧从人话隐沦。  

【春晓】  
数点滋花雨未干，弄晴红日上阑干。  
杏花梢上风微动，着意吹人也不寒。  

【感怀】  
天步艰难日，人情向背秋。  
愁无医世术，喜免抱官囚。  
发愤寻青史，消愁数白鸥。  
草庐诸葛辈，幸出为时谋。  
朱朝列希晦二首  

【感怀】  
自叹颓然一老翁，十年奔走鬓飞蓬。  
中原虎斗干戈满，四海人忧杼轴空。  
葛亮平生恢复计，汾阳材略中兴功。  
何当远望舂陵郭，佳气朝来正郁葱。  

【自叹】  
匠石搜林弃樗散，不材何敢玷簪裾。  
家贫粗有千金帚，国难曾无一箭书。  
今日总戎师管葛，明时征士用严徐。  
野人不作功名念，欲效陶朱共养鱼。  
徐舫二首  

【白雁】  
出塞风沙不浣衣，要分秋色占鸥矶。  
远书玉宇传霜信，斜落银筝映冷晖。  
楚泽云昏无片影，湘江月黑见孤飞。  
当年系帛还苏武，汉节仍全皓首归。  

【桐君山】  
仙驭乘鸾去不停，青山依旧抱荒城。  
风香药草春云暖，露冷桐花夜月明。  
县近故庐堪认姓，鹤归华表自呼名。  
千年往事俱尘土，时听樵林吹笛声。  
张洙二首  

【辛丑十一月望日藻仲宗弟率诸生抱琴见枉草堂藻仲偶得风雨抱琴良不恶之句予爱其深得兴体因足成唐律】  
风雨抱琴良不恶，连床尤尽故人情。  
书狂屡遣供佳札，饮少惟愁斗巨觥。  
夜月忽于梅写影，寒云不碍雁流声。  
看君却忆谁相似，饭颗山头太瘦生。  

【南村图为陶九成作】  
南村老人清且癯，闭户十年工著书。  
诸生解问扬雄字，使者空求颜阖庐。  
推窗山在夕阳野，扫径柳垂春水渠。  
卜邻若得从吾愿，日日抱琴无日虚。  
卢焕一首  

【寄张藻仲】  
草堂又是经旬别，江上梅花欲放春。  
两阅尺书烦见问，几时尊酒复相亲。  
夜琴横月弹山鬼，晓雁呵冰写谷神。  
门外雪消春水满，往来舟楫不妨频。  
马弓二首  

【赤乌碑】  
江势今从别处回，断碑无复旧崔嵬。  
要知三国当时事，须信重玄此日开。  
冻折龟趺春作梦，烂侵鱼腹夜生哀。  
鸾停鹄峙何由见，除是波神许载来。  

【陈桧】  
古本凌空百尺过，根盘如石铁为柯。  
浓阴不碍金莲座，虚籁犹传玉树歌。  
倦客解衣频徙倚，老禅卓锡定摩挲。  
云门寺里梁朝柏，身上苔痕想更多。  
钱岳三首  

【赤乌碑】  
名刹高开沧海边，丰碑新建赤乌年。  
悲凉断刻三江底，想像雄文六代前。  
潮落雁沙看古篆，月明翾渚吊枯禅。  
中兴赖有周郎记，回首吴陵惨草烟。  

【陈桧】  
上方双桧郁岧峣，不逐祯明玉树雕。  
云拥鹤巢溟海暗，火枯龙骨艮官摇。  
深根入地应千尺，老干擎天已十朝。  
夜半木精听说法，昔年亡国恨都消。  

【翾子禅】  
举世争传野衲痴，啖翾聊复见神奇。  
十千天子俄惊活，五百声闻总未知。  
落日胥村波渺渺，秋风萧寺草离离。  
只留千古空龛在，灵迹苍茫不可窥。  
刘处士养晦二首  

【王氏招饮席中有感】  
忆昔至正全盛时，朱门豪家多亭池。  
池边女儿纵游赏，新妆照水明玻璃。  
春风淡挹芙蓉渠，黄莺娇转垂杨枝。  
整日欢声无暂歇，携手花间扑蝴蝶。  
晓吹龙管迎香风，晚酌金叠邀夜月。  
珠帘绣幕花氍毹，画阁朱楼红地垆。  
日长无事教鹦鹉，象牙镂马闲蒲樗。  
岂知人事忽更变，瓦砾荒芜人不见。  
繁华一去杳难留，空有闲花飞片片。  
玉堂夜夜客鸣珂，人生在世若大梦，吁嗟易老成蹉跎。  
君起舞，我当歌，青春去矣难再过。  
美人如花不长好，黄金白璧徒云多。  

【野馆】  
安稳桐溪上，时危久索居。  
蚁穿庭下穴，蜗篆璧间书。  
野水临秋迥，山窗映月虚。  
十年戎马乱，归计定何如？  
郭处士完三首  

【方士志耕隐】  
雨衣制青荷，雨笠编新箨。  
斯人沮溺流，日晏犹耕作。  
今年拟有秋，烹羊祭先穑。  
招我食力徒，斗酒聊取乐。  
酣歌击瓦盆，昨晚牛生犊。  

【山中即事】  
数日别江渚，抱琴过竹溪。  
山深黄耳远，日落画眉啼。  
识字今何补，怀家计亦迷。  
明年与妻子，春雨学扶犁。  

【送冯西美归三山】  
橘仙岩下曾相见，沙合桥头杜宇啼。  
白发故人官满去，一蓑寒雨上春犁。  
方布衣炯一首  

【哭郭沧洲】  
破屋沧洲上，清贫独可怜。  
书存无子读，诗好有僧传。  
葬卜中原夜，坟邻北际边。  
穷交空白首，莫赠买山钱。  

【莒溪耕隐】  
莒溪环翠入瓢湖，古木云庄即旧居。  
每种秫田秋酿酒，剩收桐子夜观书。  
雪晴度岭闲骑犊，客至沿溪旋打鱼。  
老我尘中无隐处，借君余地着茅庐。  
◎补诗  
☆张典宝璧（一首）  

【送曹弘道吴】  
螺女江头春水长，年年送客折垂杨。  
多愁怕送东吴客，只为东吴是故乡。  
顾侍郎彧七首  

【海上竹枝词（七首）】  
太湖东来沧海西，四十二湾江渐低。  
源头受得浙间水，不放浑潮淤作泥。  
江流两岸尽平川，荠麦如云树若烟。  
不是青龙任水监，陆成沟壑水成田。  
沙田疲瘠快秋登，家计浑如水上冰。  
今日新佥河泊户，阿侬准备学攀罾。  
平川多种木棉花，织布人家罢缉麻。  
昨日官租科正急，街头多卖木棉纱。  
黄浦西边黄渡东，张泾正与泗泾通。  
航船昨夜春潮涨，百里华亭半日风。  
大浦横塘九里湾，蚤潮船上晚潮还。  
侬心恰似东流水，直到海门无日闲。  
沪渎祠荒古垒平，东西芦浦荻芽生。  
袁崧向时防海处，何物孙恩敢弄兵。  
王县丞泽一首  

【题方道人壶□诗】  
仙城芙蓉青匝溪，郁萧琼馆开浮黎。  
飞甍仰空不可跻，青壁直上缘金梯。  
仙人星冠紫霞服，万□不死中冥栖。  
山中芝田春雨熟，绿叶如掌人参齐。  
君曾学仙炼仙骨，丹经夜读灯燃藜。  
华星荣荧云月澹，桂树露湿青鸾啼。  
东来却访赤松子，溪上白石犹眠羝。  
仙人为惜别意远，水墨写尽仍笺题。  
仙山本似玉壶好，别□天地无端倪。  
只愁洞口缘烟满，咫尺春涧桃花迷。  
君今东游几千日，青□已涴人间泥。  
岂无黄精扫白发，落日易接红尘低。  
每从画里见山水，但觉扰扰随醯鸡。  
山中仙人定相忆，每鹤颇寄书来迟。  
归时为问守鼎虎，药□分我才刀圭。  
董征士佐才一首  

【方寸铁为卢丹】  
方寸铁，百炼刚。  
吹毛□□秋水光，镌勒妙拟郚竹房。  
倒薤文，连环纽，通侯累累悬肘后。  
伏龟趺，□□□，颂德纪功垂不朽。  
铁名已著霜满颅，复将铁业传二雏。  
勿劖元祐□，□□詅痴符。  
何如往补石经漏，万古六书存楷模。  
天下英髦知所趋，伊□□力丹丘篇。  
李广文延兴一首  

【送李顺文】  
维齐古青州，其地山水秀。  
尝遭国大侵，夹辅犹腋肘。  
宅土称上腴，财赋等浙右。  
奇阃久乃隳，完城失封守。  
妖盗起潢池，跳梁裒林棷。  
白昼烧通衢，胡马相践蹂。  
屋化飞尘灰，莽莽草木茂。  
往年大姓家，存者无八九。  
兵兴岁无虚，穑事废南亩。  
纷驰赤白囊，烈勋径何有？  
上贻国之忧，轸念夜达昼。  
简师行天诛，岌岌不敢后。  
秦中出精甲，长道屈群丑。  
言言七十城，易若摧瓦缶。  
大野熄烽烟，多士释介胄。  
两河关梁通，中原绝纷纠。  
行者如蚁旋，居者如辐凑。  
济南李征君，累业文献旧。  
躬耕食其力，园田如错绣。  
自经丧乱来，避地东西走。  
草食面削□，布恕体盈垢。  
先师有遗文，一一付君手。  
万死逃一生，收藏免脱漏。  
吾尝□其书，篇章灿琼玖。  
读之京华馆，霜月动虚牖。  
寻将刻枣梓，上俪钟鼎寿。  
□称贤弟子，君乎实无负。  
始予未相识，闻誉则已久。  
昨枉过山斋，衡扉□□候。  
吐饭欣接之，笑语忘辰酉。  
议论悉超绝，白日云雾剖。  
读书不窥园，□□在研究。  
巢由尚羊裘，禄仕不挂口。  
譬之天马驹，不肯恋栈豆。  
裹粮出□□，归期迫夏首。  
春容耀桃李，川色润栲杻。  
太行入青云，千峰淡如帚。  
黄河浪卷天，风雨怒蛟吼。  
路经百载场，青苔白骨朽。  
抵家拜丘坟，狐狸上荒阜。  
俯仰成古今，野哭杂山溜。  
莫伤门柞哀，晚节当大就。  
立言绍前修，蚤夜猎文囿。  
为国植英材，民俗尽归厚。  
我家汉水上，昔别齿尚幼。  
艰危十余年，骨肉知在否。  
君归我何如，涕洒满衣袖。  
执手河之干，临风一觞酒。  
人生会合难，岂不怀亲友。  
相期保令名，良时不可又。  
叶樵云颙二首  

【月夜梅边即事】  
香裹寒云满溪，月明津渡人迷。  
梦入江南旧路，夕阳流水桥西。  

【与故人序别】  
六尺形躯消瘦，十年故旧西东。  
试问市桥官柳，近来几度春风？  

## ●甲集第一  

刘诚意基《犁眉公集一百二十七首  

【汉宫曲】  
小雨如烟昼掩扉，卷帘忽见燕双飞。  
不知春色能多少，总向昭阳柳上归。  

【江上曲（四首）】  
紫桂香销五夜霜，碧云收尽玉蟾光。  
琅玕不是人间树，何处朝阳有凤凰。  
月出前山青黛寒，雁声遥下碧云端。  
草根错认骊珠吐，自是西风白露团。  
宾雁来时月满洲，于今雁去月如钩。  
雁来雁去何时了，月照离人又白头。  
红蓼丹枫一色秋，楚云吴水共悠悠。  
人间万事西风过，惟有沧江日夜流。  

【寒夜谣（二首）】  
良夜悠悠，星河满天。风吹窗棂，声如管弦。  
无酒可饮，寒不能眠。枯肠饥鸣，百虑交煎。  
人生一世，不满百年。寤寐怀思，曷维其然。  
内省不疚，有愧圣贤。  
今夕何夕，岁聿其徂。草木雕落，山川萦纡。  
瞻彼鸿雁，拂翼天衢。雍雍和鸣，载悠载徐。  
虽无羽翰，心与之俱。华月出云，青镫在隅。  
歌以写怀，云何其旴  

【长歌续短歌】  
短歌调促情苦悲，长歌引愁无绝期。  
短声欲尽长声续，似是荆山人泣玉。  
悲哉荆山泣玉人，但知贵玉不贵身。  
纵令哭尽歌堪听，何异春花委路尘。  
古称悲歌可当哭，伤心如中金石镞。  
更不必听蔡琰笳，又不必听渐离筑。  
长歌飘扬彻九天，短歌呜咽入九泉。  
徒言歌哭两情异，谁知歌声尤可怜。  

【望行人】  
朝听乾鹊鸣，暮见灯花结。  
鹊鸣灯结无定期，镜里青云看成雪。  
人生百岁难长保，天上孤鸾海中老。  
滔滔逝水不回西，灼灼秋花几时好。  
一朝复一朝，一夕复一夕，  
只恐君心念妾时，妾身已作山头石。  

【旅兴（四十首）】  
初秋积雨过，众绿光如濡。  
莎鸡啼高树，蟋蟀鸣阶除。  
时物已改故，芳年从此徂。  
荣名非我愿，守分敢求余。  
登楼眺远郊，肆目望天衢。  
明月出云中，照我华发疏。  
还归掩关卧，梦到园田居。  
忆年二三十，笑人不能勤。  
诵书欻万言，落笔飞烟云。  
有朋自远来，讲论穷朝曛。  
一艺耻不知，高蹈躐前闻。  
宁知有衰老，耳聋目如熏。  
身世且未保，况敢言功勋。  
老不与懒期，身老懒自至。  
懒不与傲期，力惫难强事。  
茫茫视天宇，忽忽心如醉。  
劳生谅何庸，顾为形所累。  
弱水隔蓬莱，安得生两翅。  
秋风肃万物，百虫竞号鸣。  
蟪蛄最可怜，切切悲其生。  
屣履步庭除，素月圆且明。  
玩之不可掇，渺焉忽西倾。  
回身掩房闼，怆恍烦虑盈。  
太息以终宵，展转难为情。  
徼福非所希，避祸敢不慎。  
富贵实祸枢，寡欲自鲜吝。  
疏食可以饱，肥甘乃锋刃。  
探珠入龙堂，生死在一瞬。  
何如坐蓬荜，默默观大运。  
死别不可追，生别那可思。  
悼往恨节促，待来恚时迟。  
人生百岁间，苦乐相牵攀。  
念生复念死，何时一开颜。  
登高望八荒，目眷飞鸟还。  
有愿不克遂，泪下空潺湲。  
秋气虽可悲，秋色亦可悦。  
寥寥天宇旷，皎皎县象晰。  
雁来山叶红，龙卧江潭洁。  
彼美黄金花，含英耀穷节。  
佳人不可期，明月圆复缺。  
空庭夕阴尽，露草白如雪。  
伫立望四方，弥使忧念结。  
穷巷屏人迹，开门见青山。  
青山似故乡，客子何当还。  
蟪蛄日夜鸣，绿树亦已殷。  
白日驶西征，浮云不可攀。  
安得生羽翼，奋飞出玄间。  
雨来群山暗，雨过群山明。  
山明猿鸟喜，山暗猿鸟惊。  
岁暮阴风起，白日西南倾。  
寒蝉枝上号，阜螽草间鸣。  
人生非草木，能无感中情。  
赤霞变玄云，风起烟雾塞。  
飕飕木叶响，曀曀原野黑。  
青泥没委巷，关塞生咫尺。  
水深蛟龙恣，山湿鸟兽寂。  
留滞荷戈人，艰难去乡客。  
翘首望太阳，忧思萃朝夕。  
望舒乘罕车，潜蜦跃重渊。  
二仪烟雾交，九泽风云连。  
丘陵冒潢潦，沟浍成通川。  
鹊鹤失其巢，穷猿鸣可怜。  
蛙黾一何乐，喧呼聒宵眠。  
旻景无还晖，霜露凄已繁。  
松柏坐椔翳，桃李更何言。  
旦夕悲风起，黄沙蔽平原。  
万物尽凋落，芳华谁独存。  
我愿化为鹤，不愿化为猿。  
鹤鸣声闻天，猿鸣烟雨昏。  
空林夜寥寂，踯躅伤精魂。  
西风吹硕果，草茅思索穀。  
摵摵卉木零，唧唧寒虫号。  
百川日夜流，泰山何其高。  
沉浮自有定，汲汲无乃劳。  
久雨得晚霁，豁然如醉醒。  
幽花衒余红，远峰出孤青。  
独坐无与娱，蜻蛚吟空庭。  
良辰能几何，逝者忽如倾。  
啸歌欲自慰，歌竟还伤情。  
微风振檐铎，玱如环佩响。  
登高看秋色，俯见明月上。  
木落天地宽，云散川原广。  
来者不可期，逝者日已往。  
离居岂无怀，恻怆萦远想。  
日暮登高台，流目盼云间。  
云间有明月，窈窕芙蓉颜。  
光辉被四表，万古一往还。  
惜无腾化术，仰之不能攀。  
江上秋风急，天寒雁南归。  
客子眷长途，中心一何悲。  
顾瞻望四方，有怀当告谁。  
霜露日夜零，百卉厌其枝。  
衰谢不待期，荣盛安可追。  
太息复太息，怆悢涕沾衣。  
薄云敛微雨，返照涵空烟。  
黄葵间红蓼，烂若濯锦鲜。  
老病苦无欢，坐为忧所缠。  
自恨非松乔，不能还少年。  
援琴写此曲，曲尽心茫然。  
翔鹍抟扶摇，九万一奋翅。  
骅骝骤康庄，瞬息千里至。  
谷鲋穴坎趯，鹩集蓬蔚。  
逼仄岂不怜，饮啄亦何忌。  
夸父空有勇，精卫良无智。  
翼折海未枯，身偾杖徒弃。  
何如抱区区，保己遗世事。  
倦鸟冀安巢，风林无静柯。  
路长羽翼短，日暮当如何。  
登高望四方，但见山与河。  
宁知天上雨，去为沧海波。  
慷慨对长风，坐感玄发皤。  
弱水不可航，曾城岌嵯峨。  
凄凉华表鹤，太息成悲歌。  
病身如朽木，螬蚁群萃之。  
生意已无多，雨露空其滋。  
晨兴步庭除，足弱几不持。  
论年未应尔，胡为遽如期。  
大块播万形，一躯非我私。  
暂假终必还，但有速与迟。  
居易以俟命，圣言岂吾欺。  
上古人一心，生荣死同哀。  
末世自为心，骨肉多嫌猜。  
沉沉十日雨，漫漫百亩苔。  
苔深车轮没，平路生蒿莱。  
呜呼张仲蔚，衡门何由开。  
疏庸厌人事，疲病畏交游。  
得闲愿已惬，敢有分外求。  
开门对钟山，山翠盈我眸。  
日中市声远，草绿空庭幽。  
登临观万象，玄理足可搜。  
谁能走逐逐，自使生悔尤。  
别离多苦怀，三年当百载。  
来者非所知，往者今安在。  
浮云旦夕起，白日埋光彩。  
天地亦有形，岂能长不改。  
去去东园公，紫芝犹可采。  
晨兴梳短发，庭树生秋风。  
万物有容色，与故各不同。  
硕实属老成，天柔怨童蒙。  
英英黄金花，旎旎清露丛。  
岁暮等沦落，何异蒿与蓬。  
庭前草华发，夜凉萤火流。  
有怀不能寐，超望女与牛。  
那无一苇航，繁念空悠悠。  
泪如宵露零，散漫不可收。  
忡忡坐虚室，暧暧日向暮。  
空烟敛曾岑，暝色半高树。  
缅邈起遐思，逍遥散轻步。  
婵娟天上月，的醿草间露。  
物情岂异昔，人事殊非故。  
芳岁不可淹，衰年况多虑。  
谅无彭铿术，颓龄那能驻。  
夭夭芙蓉花，向晚犹媚妩。  
娟娟明月辉，粲粲当庭户。  
寒衾耿长夜，梦寐空自语。  
劳生遘六极，老病在羁旅。  
将思诉穹玄，恨无抟风羽。  
大火没西南，昼短宵已长。  
志士郁慷慨，老年怨凄凉。  
萧萧草虫鸣，肃肃苍隼扬。  
物情各有定，人意苦不常。  
昽步陟崇丘，流目睇康庄。  
宁为款段驽，勿作骐骥良。  
款段驾鼓车，道里有限量。  
骐骥被重甲，力尽百战场。  
死骨卖千金，虽贵亦何偿。  
青青潇湘竹，猗猗被寒水。  
游子如飞蓬，佳人旷千里。  
登高左右望，但见黄尘起。  
凤凰翔不下，梧桐化为枳。  
伤怀不可道，忧念何时已。  
吾观穹壤间，万变皆有穷。  
何如顺天道，原始以知终。  
清晨揽衣起，絺绤生秋风。  
雍雍鸣雁来，灼灼酸枣红。  
怅焉念所思，悲感集予衷。  
佳期在何许，瑶草成枯蓬。  
伫立望日月，劳心极忡忡。  
乌鸣朝哑哑，鹊鸣暮啾啾。  
闻鹊既不喜，闻乌复何忧。  
世人务苟得，君子绝外求。  
沧浪迅风波，无风即安流。  
胡为自冰炭，以贻达者羞。  
严风萃群有，蝇蚊亦无多。  
所憎虽去眼，若此岁晏何。  
中夜揽衣裳，起视星与河。  
出云未还山，落叶早辞柯。  
沉思不成寐，太息继以歌。  
寒灯耿幽幕，虫鸣清夜阑。  
起行望清天，明月在云端。  
美人隔千里，山河杳漫漫。  
玄云翳崇冈，白露凋芳兰。  
愿以绿绮琴，写作行路难。  
忧来无和声，弦绝空长叹。  
秋山青如烟，秋月白如水。  
登高俯空旷，咫尺见千里。  
悠悠孤云行，袅袅凉风起。  
凉风吹客衣，客心随风飞。  
愿作沧海潮，朝来莫还归。  
久旱草不生，一雨青满地。  
新荑与旧枿，好丑各自媚。  
喈喈黄莺吟，习习玄鸟至。  
闲庭人迹稀，白日澹清气。  
平生孟公绰，庶足无妄觊。  
但愿长若斯，拨置身外事。  
江城夜来雨，雷音亦何砰。  
今晨视郊原，草木皆发荣。  
双双布谷儿，来我墙上鸣。  
园蔬犹可艺，无忘及时耕。  
倦翮得安巢，感荷天地生。  
秋高潦水涸，旻天亦凄清。  
枯箨响悲音，羁虫振余声。  
曀曀落日晖，惨惨游子情。  
风林无定枝，驰车鲜安旌。  
自愧匪贤达，默默嗟其生。  
山鬼处幽篁，自分不见天。  
宁知无私照，及此暗井泉。  
倦鸟思故林，穷鱼思故渊。  
感荷实难忘，庶其保终年。  
铩羽异高风，疲马厌长道。  
玄阴促暮节，何物能不老。  
自非松柏质，敢冀出众草。  
登山临流水，及此晴日好。  
春芳蔼兰蕙，秋实栗粳稻。  
黄精肥可食，石泉清可澡。  
荣名何足言，息心以为宝。  

【过苏州（九首）】  
姑苏台下垂杨柳，曾为张王护禁城。  
今日淡烟芳草里，暮蝉犹作管弦声。  
姑苏台下垂杨柳，落叶萧萧日暮风。  
天地山河有真主，迎来送往总成空。  
忆昔吴宫无事时，满城杨柳舞西施。  
如今柳尽西施死，恨杀当年陌上儿。  
陌上清歌最可听，谁知此是断肠声。  
就中更有杨枝曲，恨杀昏鸦及晓莺。  
虎丘山下月朦胧，阊阖门前动地风。  
《子夜一声琴一阕，杜鹃声在碧云中。  
灯映前窗纸不鸣，四邻无语犬号声。  
南阳已起为霖了，何用人间更得名。  
满地寒风满面尘，荒烟白草旧通津。  
宴安鸩毒俱亡国，可但西施解误人。  
成败由天众所知，乌江拔剑更何疑。  
谁言碧海剸蛟手，也学临春井底儿。  
小雨如膏渍陌尘，一沟寒碧晓生鳞。  
余年已自无多子，更向途中见早春。  

【漫成（二首）】  
萱草花空发，丁香子又生。  
浮云无处所，孤月不须明。  
望帝千年魄，声声是泪流。  
空庭无竹树，省得一春愁。  

【老病叹】  
我身衰朽百病加，年未六十眼已花。  
筋牵肉颤骨髓竭，肤腠剥错疮与瘸。  
人皆爱我馈我药，暂止信宿还萌芽。  
肺肝上气若潮涌，旧剂再歠犹淋沙。  
有眼不视非我目，有齿不啮非我牙。  
三黄苦心徒自瘵，五毒浣胃空矛戈。  
因思造物生我日，修短已定无舛差。  
琚瓆不能使之少，卢秦焉能使之加。  
攻犀盬朽各有分，凫悲鹤悼何缪耶。  
不如闭户谢客去，有酒且饮辞喧哗。  

【漫成】  
老去知心更有谁，愁将短发对花枝。  
花残更发新春叶，发白空垂满面丝。  
纵酒放歌怜往日，倚阑听雁立多时。  
若为化得抟风翮，汗漫东西信所之。  

【有感（七首）】  
物换星移事已迷，重来旧处惑东西。  
可怜如镜天边月，独照栖乌半夜啼。  
焚书千古讶嬴秦，逃难茫茫走缙绅。  
尚忆商山近京洛，白头容得采芝人。  
甲楯孤栖死不疑，那将宗社换西施。  
想应尝胆秋风夜，恰似无忘李时。  
鸿雁来时月满天，客途僮仆自相怜。  
荒村触眼惟茅屋，榆柳萧疏起暮烟。  
黍穗高低菊有华，廛居恰似野人家。  
夕阳日向西墙过，只为微生换鬓华。  
鱼盐充牣稻粱肥，谁寤繁华是祸机。  
日暮无人唁亡国，寒鸦犹带夕阳飞。  
漫漫阳春不见秋，人生得意总忘愁。  
茱萸谢尽芙蓉发，清夜吹笙月满楼。  

【古歌（三首）】  
红葵高花高以妍，清晨方开夕就蔫。  
美人迢迢隔山水，可望不见心茫然。  
花开花落日复夜，惟觉新年非故年。  
人生百岁花一度，何不作乐令人怜。  
旧花欲落新花好，新人少年旧人老。  
佳人见此心相怜，举觞劝我学神仙。  
我闻神仙亦有死，但我与子不见耳。  
只言老彭寿最多，八百岁后还如何。  
双燕双飞入我堂，衔泥养雏何太忙。  
养得雏成却飞去，双燕双飞复如故。  
东园桃李春萋萋，日华烘露生紫霓。  
一朝实熟付人采，叶枯枝折空成蹊。  

【夜泊桐江驿】  
伯夷清节太公功，出处非邪岂必同。  
不是云台兴帝业，桐江无用一丝风。  

【松叶酒歌寄梁安宅】  
道人赠我松叶酒，味似琼浆色琼玖。  
咽之骨爽神魂清，令我寿同金石久。  
我生疏懒无所能，瘦皮粘骨危崚嶒。  
病来啖药犹啖水，梦寐恍惚风中灯。  
常闻徂徕有嘉木，玄醴涤濯黄露沐。  
上有兔丝扬翠旍，下有茯苓蹲白鹿。  
咀华嚼叶咽以津，岁久定化肠为筋。  
便从偓佺觐黄帝，身骑肉角青骐惣。  
我欲求之百忧集，满眼蚊蝇随出入。  
踆乌箭逝纤阿急，日暮空瞻邓林泣。  
道人此酒还有方，我欲与子同徜徉。  
世上神仙亦何限，留侯辟谷应未晚。  

【侍宴钟山应制（时兰州方奏捷）】  
清和天气雨晴时，翠麦黄花夹路歧。  
万里玉关驰露布，九霄金阙绚云旗。  
龙文騕褭骖鸾辂，马乳蒲萄入羽卮。  
衰老自惭无补报，叨陪仪凤侍瑶池。  

【秋怀（五首）】  
东风吹晨霞，初日垂白足。  
湿烟屯檐栋，飞雨鸣朴樕。  
厌厌叶就黄，萋萋草还绿。  
索居谢喧嚣，庭绝车马躅。  
念来多所怀，追往不可复。  
懒随老共至，病与年相促。  
省穷惭寡尤，守分无望福。  
驽骀立皂枥，慕敢骐骥逐。  
空阶走穴蚁，荒垤唳巢鹳。  
阴氛方腾达，密雨已弥漫。  
沉沉翳光景，昧昧感昏旦。  
林鸦湿休飞，檐雀饥相唤。  
哇步隔关河，四望空慨叹。  
凄凄衣裳单，戚戚岁年晏。  
微生如石火，徒劳暂时焕。  
永寤烂柯人，万事一梦幻。  
清晨启扉坐，微风动游龙。  
离离墙上花，切切砌下蛩。  
喓喓自成音，灼灼各有容。  
四序迭推移，衰病情所钟。  
身羸足已弱，有愿不得从。  
愧负天地生，怆悢填心胸。  
蟋蟀已在宇，鸿雁方来宾。  
天秋风露寒，阴谷何时春。  
欲为商声歌，恐惊梁上尘。  
衡门掩仲蔚，庶用存吾真。  
薄云散高风，天色青如染。  
盈庭露辉辉，当窗星焰焰。  
寒来爱兰狖，暑往却筠簟。  
忧思浩无际，起坐数更点。  
晦明相代谢，避盈乃无歉。  
未尝陟孟门，谁识行路险。  
贾害岂无因，戒之在怀琰。  
冥豫何可长，用之以自检。  

【题谢皋羽传后】  
阮籍哭穷途，墨翟哭素丝。  
贾谊上书期寤主，卞和抱玉无人知。  
人生有情不可塞，谢生恸哭非狂痴。  
神奔鬼遁天地革，龙鱼猫虎三辰黑。  
黼裳玄衮换毡裘，鞮唱羌歌满中国。  
生也何辜逢此时，有才不用空男儿。  
伯益丘墟管仲没，孤根弱植谁扶持？  
既不能学申胥顿首血沾臆，却吴再建荆社稷。  
又不能学邹衍长号彻帝关，飞霜六月凄燕山。  
空将泪洒荒冈雨，添作秋涛撼江浦。  
君不见杞梁之妻善哭夫，哭得城崩又何补？  
夜猿叫罢天晦冥，哭声摇动虚危星。  
潇湘竹死凤凰去，但见白波连洞庭。  
呜呼！此士今安在，金石可销心不改。  
应将魂魄化精卫，衔取南山填北海。  

【秋感（二首）】  
老病偏多感，宵长昼亦长。  
衣冠方谢暑，枕席已惊凉。  
往事镌心在，新知过眼忘。  
篱边旧栽菊，岁晚为谁黄。  
日白天青木叶凋，云山漫漫故乡遥。  
石床坠露珠光动，碧砌幽花玉色销。  
十载故人俱土壤，五更归梦负渔樵。  
怀来忆往成惆怅，蔓草羁虫对寂寥。  

【悼废圃残菊】  
旧菊将芜尚有根，高秋相顾耿无言。  
芳心不共青莎死，生态犹欺白露繁。  
要待灵均餐落蕊，从教元亮耻空尊。  
何人解识凄凉意，分付寒棨仔细论。  

【杂诗（五首）】  
白露出草根，颗颗如明珠。  
黄华炫金钱，亦复盈阶除。  
闲居无尤物，玩之聊可娱。  
衡门不必扃，此非众所须。  
但恐成薏苡，千载令人吁。  
服力徇穑事，矻矻望有秋。  
凌晨荷锄出，日入且未休。  
中夜看星辰，旱潦切所忧。  
西成告丰岁，珠玑满田畴。  
饱食幸可期，喜色欲盈眸。  
宁知霜雪早，零落不得收。  
荒畦委滞穗，槿篱挂空篝。  
斜阳照白发，短褐还饭牛。  
天命固如此，汲汲复何求。  
季世罕上寿，百岁为长年。  
轩皇不可见，颜冉复谁怜。  
安期乘彩虹，羡门驾紫烟。  
朝游蓬莱岛，夕宿曾城巅。  
常恐声风枝，摧折沧海田。  
徒令骊山客，想望称神仙。  
月明栖鸟动，月暗栖鸟定。  
茅鸱潜枳枸，大眼挂宵镜。  
皇天生万物，一物畀一性。  
遂令盖壤间，扰扰事争竞。  
喧呶穷日夕，岂不慁天听。  
化工虽云巧，为法只自病。  
沉思令人嗟，欲问谁与应。  
速成非良器，骤得难久好。  
桃李望春舒，亦复迎秋稿。  
蕣英耀朝日，未夕委蔓草。  
饥农种植禾，自庆得食早。  
岁暮寒溧洌，衡门净如扫。  
瀛洲对方壶，弱水为池沼。  
不有千年花，安得如瓜枣。  
徐市驾楼船，轻帆迅如鸟。  
仙人倘可见，常恐三光老。  
寄书附文鳐，碧云空缥缈。  

【旧在杭时为冷起敬赋泉石歌乱后失之今起敬为协律郎邀予写旧作已忘而记其起三句因更足之】  
君不见吴山削成三百尺，上有流泉发苍石。  
冷卿以之调七弦，龙出太阴风动天。  
初闻涓涓响林莽，悄若玄宵鬼神语。  
玲然穿崖达幽谷，竽籁飕飕振乔木。  
永怀帝子来潇湘，瑶环琼佩千鸣珰。  
女夷鼓歌交甫舞，月上九疑啼凤凰。  
还思娲皇补穹碧，排抉银河通积石。  
咸池泻浪入重溟，玉井冰澌相戛击。  
三门既凿龙池高，三十六麟腾夜涛。  
丰隆咆哮震威怒，鲸鱼犍尾惊蒲牢。  
倏然神怪归寂寞，殷殷余音在寥廓。  
鲛人渊客起相顾，江白山青烟漠漠。  
伯牙骨朽今几年，叔夜《广陵无续弦。  
绝伦之艺不常有，得心应手非人传。  
忆昔识子时，西州正繁华。  
筝笛沸晨暮，兜离僸争矜夸。  
子独倘佯泉石里，长日松阴净书几。  
取琴为我弹一曲，似掬沧浪洗尘耳。  
否往泰来逢圣明，有虞制作超茎英。  
和声协律子能事，罔俾夔挚专其名。  

【雪鹤篇赠詹同文】  
有鹤有鹤丁令威，碧玉为骨玄霜衣。  
曾城十二身所依，千年伐毛一度归。  
洗髓织女黄姑矶，瑶台雪花大十围。  
食之神爽肉不肥，乘风振羽芳菲菲。  
丹砂结顶烨有辉，咳唾璀错生珠玑。  
朝游明星夕大霡，腾光蹑景超巍巍。  
滕六骖乘虹霓，蕊宫仙娥顼帝妃。  
熔云炼雨成琼葳，眩晃昼夺扶桑辉。  
离眸闪烁不可睇，回猋襜襜翼缟旂。  
白虎觳觫艮厥腓，鸾鹓鸟鸿鹑鹄翚。  
鹭鹗鹳鹊篸与飖，局促缩朒潜崿崎。  
惟有皓鹤从之飞，竦翮夜过东皇畿。  
玲珑琪树戛金徽，砉然长鸣惊海圻。  
海波喷作烟雾霏，马衔罔象蹲若寔。  
鲲鲸夭矫相嘘唏，银河腹坚胶蜄豨。  
王母桃花冻不绯，五色石裂女娲噫。  
祝融上诉开九扉，帝命养之青锁闱。  
赐以沆瀣怜其饥，朝朝暮暮朝太微。  
翅翎披拂天香馡，北斗粲烂星依稀。  
翠赮抱日露未晞，圆肮修趾逸且颀。  
跄跄蹈舞霍以挥，散仙引领空相希。  
嗟哉清峻天下稀，勿叹辽东城郭非。  
桂华窅洼甘露溰，味美远胜商山薇。  
撷英为羞堪咀叽，比之琅玕亦庶几。  
盘空硬语去脂韦，歌以赠君君莫讥。  

【秋夜听冷协律弹琴分韵得夜字】  
秋清众籁寂，华月耿遥夜。  
玉琴奏瑶席，逸响发高榭。  
微微风入林，稍稍泉出罅。  
闪闪黄鸟春，嘒嘒玄蝉夏。  
幽忧北酆语，赫怒西楚吒。  
初疑广寒府，和銮起仙驾。  
忽惊龙腾霄，雷电劈太华。  
凄凉汉宫女，万里异国嫁。  
逍遥商山老，芝歌意闲暇。  
斯须变暄凉，要妙夺造化。  
终焉返淳朴，瑚琏在缫藉。  
郑卫失其淫，仪秦失其诈。  
虎狼失其攫，乌鸢失其吓。  
大音信希声，余美甘如蔗。  
持此涤尘心，永与筝笛谢。  

【青罗山房歌寄宋景濂】  
若有人兮乃在大江之南，浙河之东。连山掎拔瀛海上，上与河鼓天津通。忆昔四女下天来，遗鬟堕髢根庞鸿。仙华杰出最怪异，望之如云浮太空。嵚崟峛崺啮不可上，薈蔚杂树昏朣胧。虎龙咆号猿鹤叫，山鬼呵欻生悲风。嗟哉若人兮，胡为乎其中！梁檀柟兮柱桂枫，结青萝兮以帡幪。不剪不伐兮，不盬以攻。晨岚暮蔼滴晴雨，烟条雾叶相蒙茏。縿々兮蓬蓬。缭纠要绍兮，若苍龙垂胡降玄穹。巘丽披离兮，若翠鸾振迅飞氃。鹂黄和鸣桑扈应，仿佛牙旷之丝桐。幽泉发窦锵玲珑，六月赤日收蕴隆。阳凌阴蓄春融融，岩花涧草纷白红。有时皇初平清夜，骑羊朝帝君琼蕤，羽盖冰玉珮，华月闪烁光成虹。松吹笙兮竹舞翿，影旆旆兮声沄沄。娱目悦耳兮乐不可言。世间尘土何梦梦。山有芝，隰有蘴，石凿凿兮水郤郤。猗若人兮美且充，饥食倦息兮可以保我躬。逍遥兮栖迟，又何必访广成于崆峒。  

【送姚伯渊之清溪河泊所任】  
清溪之水通秋浦，石白水清鱼可数。  
鲦鲿鯩頠鲂与暐，小鱼如针大如杵。  
侵晨渔艇浮空来，千夫撒网云烟回。  
鸣皛击楫声如雷，水怪昚啄珠宫开。  
课鱼使者矢鱼急，冯夷嘘唏龙母泣。  
琴高赤鲤纵有神，何暇超腾作人立。  
吾观大江之中有壮鱼，名曰海豨头如猪。  
群行九十其朋徒，喷沫成雨倏欻盲风俱。  
旌阳仙人上天去已久，平池波涛随处有。  
春渊潜鳞陟负冰，时哉罔俾虞人后。  
小鱼琐碎獭所捐，大鱼多膏只自煎。  
君不见振振鹭，白玉沙头见鱼饥不啄。  
一朝飞上瑶华池，紫鹓黄鹄相追随。  
俯视秃鹤垂六羽，还共野鸟争腐鼠。  

【旅夜（二首）】  
昨夜起观星，月在杨枝上。  
今宵不见月，星影空摇漾。  
羽虫飞拂户，磴吐孤火壮。  
伫立掩衡门，愁来独惆怅。  
客愁常突兀，今夜灯花生。  
虽知无喜报，愁亦暂时平。  
解襟成独寝，留灯待天明。  
喜固不可求，客心恒畏愁。  

【道士周玄初鹤林行】  
鹤林道士轩辕徒，以飙为轮雷为舆。  
开山养鹤作骐骥，上下二仪周六虚。  
雏成洗髓扶桑窟，缟练羽毛曈铁骨。  
声飘碧落玉清扬，影拂太微云灭没。  
永夜月明风满林，竹柏戛击笙箫音。  
云是旌阳许县令，蹑蹻佩剑来相寻。  
靡蓱西枝摇倒景，借去林间两丹顶。  
伐蛟北海奠玄冥，斩蜃南讹封浪井。  
上穷列缺旁九围，却过度朔山中归。  
归来赠我桃树枝，朱衣赤郭手所持。  
令我鞭龙扶虓虎，摄缚臊魃如奴虏。  
授我尧时松子诀，转睛出电嘘成雨。  
钟山秀色连冶城，百花绕屋风泠泠。  
焚香独坐诵《真诰，坠露点滴流华星。  
土伯骏奔从号令，鹤鸣闻天空谷应。  
寥阳宝殿歌《步虚，河汉当窗回斗柄。  
嗟子衰朽杂病攻，盈颠素发吹秋蓬。  
空余硬骨如瘦鹤，因子致意浮丘公。  

【为詹同文题浙江月夜观潮图】  
君不见四时平分成岁功，以秋继夏独不同。  
炎官挟长握天柄，七月赤日熺玄穹。  
蓐收抱钺蹲白水，野气赫赫摅涘虹。  
阳侯喘汗河伯暍，少昊上诉愁天公。  
会须万物长养遂，斯以仲月虚宵中。  
此夜姮娥魄正满，命驾四蟾骖两禋。  
指挥禺强出玄渚，荡涤歊清霾蒙。  
河汉发源牛斗下，曲江上与天津通。  
初看一发起溟徼，如曳组练来于东。  
渐闻殷惣鼍鼓发，倏忽万雷声撼风。  
天吴掉尾出溟涬，马衔扬鬐招海童。  
霓旌缟帐鹭羽帱，瑶台十二浮空蒙。  
蕊珠仙人乘玉辂，腾驾鹤鹄飞氋氃。  
长庚欻霍掞光耀，灵母扶龙嗥戛铜，  
宓妃起舞素女从，琼珮綷縩云帡幪。  
冰绡雾縠纷飒纚，霜旗雪幡高翳空。  
鲸鱼呀呷鲛鳄遁，蒲牢哮吼冯夷宫。  
瞿唐巫峡起平地，滟滪若象鏖回蜺。  
先驱已过赤亭嶂，后从始发龛山谼。  
商声爽淅合群籁，泽国凛溧寒欲冻。  
先生玩月坐楼上，夜气澄寂神和冲。  
凭阑快睹烦暑退，呼儿命酒浇喉咙。  
自舞自歌歌自作，月照白发三千总。  
歌声迤扬林壑应，竹树戛击丝与桐。  
渊鱼跃波栖鸟作，紫桂绕屋清香融。  
君歌曲终响未终，我歌激烈留征鸿。  
瞠眸相视俱老矣，况有众病来交攻。  
圣明天子御宇宙，威惠与天相比隆。  
首丘倘许谢鞿绊，犹有古月光瞳胧。  
行当唱和三百首，永与潮汐流无穷。  

【病眼作】  
君不见昔日方相氏，黄金为四目。  
精光倏昱夺长庚，导者趋风观者肃。  
一朝竣事归有司，委弃尘埃同朽木。  
我生两眼粗能视，要探天根窥地轴。  
论价未止连城璧，傅声共推天下独。  
宁知用誉贵含章，鬼物由来阚高屋。  
三彭上谇三卢闻，乘时作衅何其速。  
吴回炽炭煎赤汗，灌注清扬发炎燠。  
赫如巨鳟出渊沦，褧若锦衣蒙绮縠。  
泪渍红桃浥露开，旂昏丹雀披烟宿。  
鹧鸪呼雨荔支垂，布谷啼山蓬蔂熟。  
雪深太白脒碧鸡，雾苦瑶台落黄鹄。  
自分衰年已无几，膂力卒单筋脉缩。  
春荣秋悴两茫茫，柳绿花红非所逐。  
天公若复可怜生，乞与寸光分粟菽。  
无劳指点某在斯，不用南阳潭上菊。  

【秋日即事（八首）】  
秋风吹雨冷翛翛，阶下金钱烂漫愁。  
鸿雁不来巢燕去，草虫辛苦独知秋。  
春华秋草两悠悠，素发多情却满头。  
落叶自随流水去，远山空带夕阳愁。  
垂垂密两瑀修杨，点点青苔绘短墙。  
不是雁声天畔过，争知今日是重阳。  
秋气萧条宋玉悲，西风唯有雁相宜。  
秦淮岸上青青草，想见繁霜未落时。  
寒星无数月如钩，槁叶呼风入敝裘。  
人世可怜唯有老，镜中憔悴梦中愁。  
挂壁青缸照不眠，相看到此亦堪怜。  
露寒霜重残萤尽，肠断秋风忆往年。  
病眼昏昏四顾迷，独行浑似雪中鸡。  
花开叶落真成梦，愁听门前过马蹄。  
槿华数树夕阳时，收拾秋光在短篱。  
自紫自红还自碧，只应独有暮蝉知。  
北风吹雁过萧萧，旅馆青灯共寂寥。  
蓬鬓一时成白雪，老来禁得几秋宵。  

【赠杜安道】  
忆昔天兵伐荆楚，舳舻蔽江齐万橹。  
欢声激烈似雷霆，猛气炰烋震貔虎。  
拔蕣皖城犹俯拾，探穴九江无险阻。  
明年大战康郎下，日月坱相吞吐。  
冯夷蹋浪群水飞，巨鳌掉首三山舞。  
云随太乙拥锋旗，鼍为丰隆作灵鼓。  
将军金甲箭攒猥，战士铁衣汗流雨。  
火龙熺焰绛天衢，燧象豗烟煎地府。  
鲸鲵既剪搀抢落，草木熙阳鱼出谷。  
当时从臣皆俊良，近侍共推徐与杜。  
或操陈子之刀镊，或负伊公之鼎俎。  
艰难出入矢石下，鞠躬尽力无摧阻。  
夙兴夜寐事一人，小心不贰帝临女。  
只今四海同车轨，葑菲罔遗遵往古。  
琼琚赤芾簉鹓行，鞍马禄食光门户。  
天鸡一声金阙启，龙颜有喜常先睹。  
顾我愚疏忧患集，病骨崚嶒蒸溽暑。  
兴来怀旧倚长歌，星星两鬓丝千缕。  

【春夜（一首）】  
春夜迢迢，微风不兴。六合无氛，银河欲冰。  
月流素波，星回玉绳。孤坐不寐，忧思相仍。  
壮年已谢，昔非莫惩。如彼老马，心念超腾。  
道路崎岖，励不可能。俯拨红炉，仰剔青灯。  
欲与晤语，谁其我应？  

【青阳（一首）】  
青阳俶载，白日孔昭。草生于野，华发于条。  
随气成形，或蕊或翘。眷眷兴怀，中心飘摇。  
麦有雉雊，藻有跳。嘤鸣在树，磬管箫《韶。  
驾言出游，以犹以陶。皤不可髫，箨不可夭。  
自非松柏，不能后雕。来者弗畏，往者其消。  

【新春】  
昨夜东风来，吹我门前柳。  
柳芽黄未全，草根青已有。  
鹁鸠屋上鸣，劝我尝春酒。  
我发日已白，我颜日已丑。  
开樽聊怡情，谁能计身后。  

【鸡鸣一首赠宗文侄】  
鸡鸣朝晖，草露未晞，巢乌于飞。鸡鸣夕阴，草露淋淫，鸟归于林。鸡鸣匪司时，鸟举匪有期。氓之蚩蚩，盖亦何思。朝露白如玉，我不敢躅，恐湿我足。夕露光如珠，我不敢逾，恐湿我裾。谁谓河弗广？可航可荡。风波无期，不如勿往。谁谓林弗幽？可邀可游。豺虎无虞，不如勿由。中田有禾，园有树麻。发石有泉，可以为家。中田有麦，园有树核。采山有蔬，可以为宅。  

【送金华何生还乡觐省】  
楼外桃花红锦披，当花把酒映花枝。  
慈亲饮酒看儿笑，记摘桃花洗面时。  

【潜溪图歌为宋景濂赋】  
金华山水天下希，潜溪龙门尤绝奇。  
群峰峻极河汉上，一峰独立芙蓉陂。  
先生结庐在其下，文追班扬兼贾马。  
遂令此山增壮观，野有朴樕皆梧矰。  
上清道士方方壶，乘兴为作《潜溪图。  
丹崖翠麓神仙居，东望日出树如苏。  
溪流穿林还度谷，十里一达五里伏。  
龙湫吐景生白虹，藤萝振雨松呼风。  
却忆往时清夜月，帝女乘云下天阙。  
钟镛铿惸萧鼓发，霓裳羽衣飘灭没。  
初平骑羊前启行，长髯牴飞玉霜。  
秦娥吹笙玄鹤舞，牵牛河鼓凝寒芒。  
相思迢迢频入梦，梦驾两鸾从一凤。  
觉来毛发犹爽淅，目送征鸿度空碧。  
山有蔬，水有鱼，幽涧有泉清可晙。  
何时上疏乞骸骨，寄声先遣双飞凫。  

【有泉在山（一首）】  
有泉在山，爰注为壑。膏火自煎，一室之烛。蔚彼茂林，有檀有松，有梓有桐。可以为车，可以为宫。有泉在山，爰注为渊。膏火之烛，维以自煎。蔚彼茂林，有柞有棫，有樗有栎。可以为薪，可以为杙。  

【春日杂兴（五首）】  
春雾冥冥木叶稠，苍鹰拂羽化为鸠。  
莫将松桂夸桃李，柱下先生早白头。  
日自西驰水自东，落花飞絮总随风。  
旧巢燕子今何处，烟雨庭台似梦中。  
细雨冥冥昼掩扉，更无芳草有垣衣。  
人生一世邯郸梦，老病无眠梦亦稀。  
雨隐沧江雾隐山，乡关迢递寄书难。  
病来只盼春风到，不拟春风晓更寒。  
日出江空晓气柔，白筼风起渚烟收。  
夜来一饷三更雨，送尽飞花入海流。  

【感春（三首）】  
日暮东风起，沧江水微波。  
水深不可涉，路远将奈何。  
蘼芜叶已齐，故乡隔山河。  
盛年难再得，芳意其蹉跎。  
朝采山上蕨，暮采涧底薇。  
虽无粱肉味，聊可以御饥。  
羔羊荐美酒，饱食同豢牺。  
玄庐苟未闭，彼此谁是非。  
人生多忧患，死去百患消。  
但恨不便得，无由脱鞿镳。  
浮荣众所贵，何异掠草焱。  
一生与一死，一夕复一朝。  
周器忌盈满，老子戒矜骄。  
园林无恒芳，江海有回潮。  
委心从大化，庶几永逍遥。  

【枯树图歌】  
道傍古树身半枯，白蚁穴根虫穴肤。  
风摧雨撼霜雪冻，断石臲卼无人扶。  
忆昔勾芒肇初政，百卉腾达随呵虚。  
新柯荏苒旧柯壮，雾露膏沐光如濡。  
黄鹂翡翠语娇滑，桑扈戴胜鸣相呼。  
白鹤来巢鹿止荫，匠石愕睨争叹誉。  
宁知忧患生旦夕，野火倏忽起不虞。  
燎原烈焰难向迩，孰问柞栎杉与槠。  
枝燔叶焮根半赤，朽腐瞒液非时须。  
山林摇落岁方晏，聊以薜为荔衣袽。  
呜呼！广厦栋梁具，委弃草莽同薪刍。  
皇天未必替生意，更盼玉烛回旸乌。  

【即事】  
春半余寒似暮秋，掩门高坐日悠悠。  
树头独立知风鹊，屋角双鸣唤雨鸠。  
芳意自随流水逝，华年不为老人留。  
浮花冶叶休相笑，自古英贤总一沤。  

【遣兴】  
江上潮来风卷沙，城头毕逋乌尾讹。  
燕泥半湿昨夜雨，蛛网忽粘何处花。  
孤坐日月自闲暇，出门歧路空交加。  
漫将白发对芳草，目送去鸿天一涯。  
附见  
☆刘参政琏（一十五首）  

【遣兴】  
绿凫水中游，白鹤云间飞。  
霄汉有修程，焉能顾卑微。  
浩荡展羽翰，昆丘以为期。  
雕鹗趋下风，罻罗绝张施。  
倏忽万里余，摧颓不知归。  
空林有故巢，繁霜日霏霏。  
孤雌哺黄口，啁哳将畴依。  
岂如戏筼荇，双栖在涟漪。  

【秋日旅怀】  
秋气生白虹，秋声入高树。  
离离星汉明，杳杳孤鸟度。  
夜坐不觉久，逍遥散余步。  
鬓毛动凄风，罗裳怯零露。  
寒阴日已侵，芳岁聿云暮。  
眷言思我乡，谁与将尺素？  

【白杨河】  
白杨河下春水碧，白杨河边多估客。  
东风二月柳条新，却念行人千里隔。  
岸上居人才数家，茅茨深处见桃花。  
小妇河边汲新水，老翁门外看雏鸦。  
桑苗未青麦苗绿，牛羊散落村墟牧。  
行客年年任往来，居人自住杨河曲。  

【自君之出矣（四首）】  
自君之出矣，金炉烟不袅。  
思君如露桃，红泪堕春晓。  
自君之出矣，蝉鬓枯可燎。  
思君如流萤，持明徒自照。  
自君之出矣，瑶瑟尘满柱。  
思君如回风，旋转无定处。  
自君之出矣，芳香销玉体。  
思君如河冰，坚凝直到底。  

【遣闷】  
天光沉阴岁将暮，客子驱车逐归路。  
塞鸿叫入吴江云，野鸟对立枯桑树。  
茫茫四顾少行人，栝苍之山渺何处。  
愁心如水水复冻，焉得滔滔向东注。  

【自武林至丁郭舟中杂兴（四首）】  
舟行淹宿雨，稍霁泛通川。  
深雾群山没，长天旷野连。  
桃开榆叶小，麦秀菜花鲜。  
却喜升平象，高飞见纸鸢。  
晚来风势歇，又见日临曛。  
远岫留赮彩，疏星耿薄云。  
波流璧月动，舟过镜天分。  
何处危楼上，歌声静夜闻。  
寂寞空江上，渔舟起暮烟。  
明湖天际阔，落日雾中圆。  
宿鹭毛衣洁，归鸦羽翼联。  
故山千里隔，怅望日凄然。  
重到昔游地，茫然惑去途。  
高原深蔓草，沃野浸平湖。  
水阔蛟虬横，山空鸟雀呼。  
凄凉今古意，落日片孤帆。  
集外诗（三首）  

【春日书事】  
雨收春日融，众草丰且碧。  
和风拂轻衣，飞花扑行客。  
晴空摇翠烟，莽苍见山色。  
青年岂长住，感此思夙昔。  

【秋霁】  
积雨霁郊甸，凉风来早秋。  
蒲柳变冶色，寒蛩生暮愁。  
明月艳素光，青山澹如浮。  
游目睇行云，感此身世忧。  
故乡不可见，怅然心悠悠。  

【钱塘遣怀】  
江风吹浪雨冥冥，云暗春山雾压城。  
箭镞不随钱氏化，黍苗还向宋陵生。  
海门潮击千年恨，渔浦帆开万里情。  
昔日繁华总徂谢，苍茫流水乱蛙鸣。  
附见  
☆刘閤门璟（七首）  

【横云山居（为唐伯让知州赋）】  
山苍苍兮欲雨，云横覆兮归汝。  
有龙兮不霖，使云横兮愁我心。  
弦枯桐兮我琴鸣，鸟不闻兮孰为我音？  

【古意（三首）】  
昨夜起观星，北斗悬中天。  
牛女隔河汉，跬步不得前。  
东方有一士，被褐露两肩。  
积雪寒蓬庐，中心常泰然。  
高歌商颂篇，激烈浮云旋。  
士心亦何求，长为知者怜。  
妖蟆蚀明月，玉川欲刳之。  
惜无登天梯，涕泗空涟洏。  
哀哀卞和玉，恻恻鲁女葵。  
桓侯讳其疾，扁鹊乃见疑。  
长啸郭林宗，高风邈难追。  
苌弘殁已久，其血化为碧。  
坚贞逾琼玉，光耀贯奎壁。  
岂惟忠诚著，乃是元气积。  
冰霜恣销铄，劫火屡焚炙。  
不磷亦不缁，还为补天石。  

【向无心下竺维那卷】  
浮屠清净世难伦，细行威仪总是真。  
方外未能无职事，人间应识有君臣。  
灵山一会闲缘了，劫石三生拂性纯。  
从此坦然云水客，木人花鸟度青春。  

【寄葆光子偈】  
秋雨高槐噪暮蝉，芸窗书客思悠然。  
时危已幸身无辱，性达何忧路未便。  
鱼蠹入书循简缺，蛛丝有网遍窗延。  
此时一物无相染，莫是渠家得趣禅。  

【狂夫杂兴】  
平生适兴多闲话，付与时人作浪猜。  
一酌曹溪知水味，白云无意若为来。  
（云门道怤赞《无隐集云：“无隐公虽处仕途，翼赞王公，乃于无隐之法用隐身之述，故能敲空作响，与世混同。若有耳目聪明文字学者，莫能测其涯涘也。吾观閤门公谒见太宗皇帝时，当机一语，声前句后，斩尽葛藤，何等斤两！公又有《杂兴诗云：‘老禅真个野狐精，谈聒滔天信不行。睚到尽头无一物，碧天流水若为情。’此处用得耳目聪明文字学否？请云门老汉再下一语。）  
附见  
☆小诚意刘廌（二首）  

【柬马都指挥】  
樗散承恩贬旧封，全生犹得远从戎。  
朱衣赤绂关河梦，白草黄沙雨露重。  
日月迟回华表鹤，风云愁寂鼎湖龙。  
欲持两泪凭流水，送绕秦淮第一峰。  

【会宁道中别姜惟清主事】  
八千道路边疆去，回首甘凉忆旧游。  
沙塞孤城胡骑接，玉关落日酒泉流。  
哈枌果实供盘馔，苏鲁麻篘解客愁。  
此日故人重会别，秣陵归思不胜秋。  

## ●甲集第二  

袁御史凯一百十六首  

【傅岩操】  
日之将出兮，余趋乎筑之所。杵丁丁而不息兮，汗淫淫之如雨。日既入而始休兮，饭粗粝而不饱。呜呼其命兮，余何辞乎此苦。  

【渭滨操】  
渭之岸盘盘兮，其流汤汤。我居其下兮，于今几霜？朝饮其水兮，莫食其鲤与鲂。我日斯迈兮，于余心以何伤。  

【门有车马行】  
主人堂上坐，门前车马来。  
车马一何广，远近生尘埃。  
好客不厌多，恶客何为乎？  
寄言主人道，结客毋草草。  

【江南曲】  
江南好，流水中有鲤鱼与雁凫。汝出取鱼与雁凫，养我堂上姑。姑今年老，鸣声呜呜。声呜呜，良可哀。生而不能养，死当何时回？死而不回，呜呜良可哀。  

【短歌行】  
昨日旧谷没，今日新谷升。  
壮年不肯住，衰年日凭凌。  
日月行于天，江河行于海。  
海水不复回，日月肯相待？  
日月不相待，自古皆死亡。  
死亡不能免，安有却老方。  
仙人郑伯侨，于今在何方？  
尔骨苟未朽，蝼蚁生肝肠。  
独有令名士，可以慰情伤。  

【鸡鸣】  
鸡鸣双户间，行人出门阑。  
出门一何易，入门一何难。  
君今行远地，妾欲致微意。  
燕赵尚豪侠，杀人为意气。  
邹鲁多儒生，彬彬守经义。  
临歧不惑，古称为明。  
送子远游，听我《鸡鸣。  

【紫骝马】  
君骑紫骝马，远上燕山去。  
老母倚门啼，泪湿门前路。  
泪亦何时干，马去无回步。  
前月附书还，置身在郎署。  
月赐既已多，取得尚书女。  
身荣自可乐，母死无人顾。  
多谢邻里人，将钱治坟墓。  

【从军行】  
烽火塞上来，发卒备戎虏。  
翩翩长安儿，力未胜弓弩。  
幸蒙车骑念，出入在幕府。  
风烟一朝息，归来受茅土。  
番笑李将军，血战自辛苦。  

【独漉篇】  
仰天天无穷，俯地地无垠。  
天地自无尽，谁为百年人？  
百年之中，人复能几。汝不成人，忧我父母。  

【苦寒行】  
雨雪雨雪，凄风如刀，我行中野，而无缊袍。  
我寒我饥，谁复我知。四无人声，但闻熊罴。  
罴欲攫我，罴复夺我。我身茕茕，进退不可。  
进固难矣，退亦何止。还望旧乡，远隔江海。  
江波汤汤，海波洋洋。我思我乡，死也可忘。  

【芳树】  
芳树生后园，棘生芳树傍。  
虫来啮树根，终也被棘伤。  
棘伤虫即死，树叶自芬芳。  
忠贤在君侧，四夷敢陆梁？  
不独君与臣，亦有弟与兄。  
兄弟宜相近，不宜远相忘。  
相忘亦何难，外侮不可当。  
君看《芳树辞，辞短义则长。  

【游子吟】  
游子行万里，母心亦如之。  
陆行有虎豹，水行有蛟螭。  
盗贼凌寡弱，风露乘寒饥。  
谁云高堂安，中有万险危。  
寄言里中子，亲在勿远离。  

【铜雀妓】  
流尘拂还集，絜糒俨然陈。  
歌吹自朝暮，君王宁复闻。  
松柏有时摧，妾非百年人。  
愿为陵上土，岁久得相亲。  

【杨白花】  
杨白花，飞入深宫里。宛转房栊间，谁能复禁尔。胡为高飞渡江水？江水在天涯，杨花去不归。安得杨花作杨树，种向深宫飞不去。  

【送贡先生入闽】  
日月异行，川岳异途。嗟嗟我人，胡能并居。  
衎衎夫子，奕世之儒。婴耽世华，而味道腴。  
伊余后生，固陋荒芜。学匪上达，质为下愚。  
既蒙不鄙，通家视余。朝趋函丈，夕陪座隅。  
话言谆谆，既沾且濡。其沾如何，如彼时雨。  
膏液渗漉，萌芽翘举。庶几有成，实坚实好。  
如何翩然，远迈于道。肃肃王命，孰敢后之。  
峨峨闽关，载驱载驰。汤汤江流，泛泛行舟。  
篽篽仆夫，负担以趋。悠悠长林，萧萧逝波。  
瞻望弗及，为之奈何。昔为长葛，松柏是依。  
今为转蓬，荡然无归。山则有徂，河则有渚。  
嗟嗟我人，独行踽踽。天高无穷，地长茫茫。  
允矣夫子，何时可忘。  

【蒋氏寿萱堂】  
湜湜黄浦，东流为莆。维莆之阳，季硕氏居。  
维季硕氏，夙失其怙。母氏是拊，是复是顾。  
是乳是哺，燥湿易处。不敢笑语，不敢恐惧。  
母也劳苦，既长而教。出就于校，复因复好。  
克荷克绍，母也其耋。嗟嗟我母，如彼昊天。  
何以报之，维以永年。烨烨芳草，树之于阴。  
翼翼高堂，匪高且深。维此芳草，其气扬扬。  
母氏覯止，其忧乃忘。既忘其忧，其乐悠悠。  
无有灾咎，维康维寿。维寿其何，如山如河。  
不竭不磨，寝食具宜。水有游鲤，陆有粳米。  
烹炙淅洗，甘膏氵修。酌此春醴，于堂之北。  
于堂之北，旦旦若是。曷其有既，我歌我诗。  
置之于楣，告尔后来。告尔后来，季也可仪。  

【陶节妇诗】  
维费荣敏，江夏启封。何以世家，户侯县公。  
抑抑节妇，实维其孙。始由旧姻，遂此新婚。  
翁亦大族，内外百口。爰觌令仪，具曰贤妇。  
其贤维何，孝于姑嫜。凡百之为，敬恭是将。  
夫良妻柔，敬之如宾。雍雍闺门，曾无间言。  
姻亲之间，岁时问遗。榛栗枣修，罔敢遗坠。  
孰司其权，降此后灾。昔如雨龙，相随以飞。  
如何中途，羽翼忽乖。又如黄鹄，雍雍喈喈。  
一失其雄，雌将畴依？亦既逝矣，家亦毁矣。  
茕茕孤嫠，将复何倚。婉婉弱女，索索空宇。  
载枝载梧，越此寒暑。维此寒暑，厥维艰哉。  
人维我忧，我宁叹嗟。如彼之白，涅亦不缁。  
如彼之坚，磨亦不亏，蓬首布衣，多历年所。  
不懈不怠，有进无阻。天相厥德，女既有家。  
庶几其门，不堕以遐。昔闻共姜，之死靡慝。  
亦有孝妇，终养不惑。人亦有言，千载一时。  
欲知古人，视此后来。山则有杞，隰则有芷。  
温温淑人，百福是履。我歌此诗，可配《国风。  
实而不浮，观者是恭。  

【徐氏建华亭学诗】  
渠渠新学，徐卿始作。伊谁克完，季子仲宽。  
维此新学，始亦甚隘。爰斤爰构，以就于大。  
其大维何，有门言言。有堂轩轩，有庑骞鞬。  
有阶平平，高墉连连。凿池溅溅，树木芊芊。  
凡民之俊，其来如云。小心鞠躬，不軿以勤。  
维昔玄圣，训言斯明。百工居肆，匪肆不成。  
嗟嗟尔俊，亦既知止。岂徒诵言，厥有微旨。  
其旨维何，曰仁与义。明明仁义，不远甚迩。  
尔求其方，先我孝悌。维此孝悌，为仁之始。  
始于家邦，终于四海。昔为棫朴，今则楩槠。  
昔为碔砆，今焉璠玙。是蓄是储，邦家之需。  
嗟嗟尔俊，克就兹美。谁其始之，徐氏父子。  
徐氏父子，可谓曰贤。我歌我诗，刻于学宫。  
以告后人，以永其传。  

【荒园】  
莽莽荒园，阴阴雾霾。剃以灌木，带以蒿莱。  
鼷鼠踸踔，鸱鸮啸哀。中有一士，憔悴形骸。  
三世不显，终身无媒。冠裳绽裂，毛发毰毸。  
食无余糁，室有浮埃。朝餐井李，夕荫园枝。  
奚有琴册，咏歌喧豗。亦有流泉，载沿载洄。  
岂不辛苦，聊用徘徊。昊天赋命，如彼之材。  
卑不可抗，高其能摧。贵贱贤愚，孰能迁推？  
尼父天纵，回亦奇才。厄陈屡空，曾无叹嗟。  
明明圣轨，烈烈高怀。景行先哲，敢不钦哉。  

【赋耕隐】  
维古四民，次二曰农。虽及我私，岂忘于公。  
沮溺之徒，始为隐沦。滔滔不归，乃洁其身。  
温温黄生，在彼原畛。既耕既芸，遂名为隐。  
其隐维何，无与于世。左釐右粥，聊以卒岁。  
人亦有言，可仕则仕。苟非其时，进退由己。  
嗟嗟众人，不惟其危。朝趋夕奔，终蹈祸机。  
惟生之为，彼善于斯。悠悠我心，乐且无灾。  

【赋许思敬真率朝】  
邃古之初，民性质朴。不侈不靡，燔黍捭豚。  
汗尊抔饮，取足而已。淳风既漓，日趋于卑。  
如彼流水，食必方丈。器必雕镂，荡然无纪。  
其或不然，是有后言。争笑迭毁，洛河之南。  
大贤是居，思整其圮。倡为真率，以究其源。  
以窒其委，真则无伪。率则易成，亦克为礼。  
惟许敬氏，恭俭和易。深用仰止，大书于家。  
朝夕是瞻，庶蹈其轨。悠悠之徒，既沾既濡。  
曾不知此，草木无章。发为声诗，敬赞德美。  

【与倪元镇饮得江上雨】  
亹霂飘无际，凭阑千里阴。  
芳田沾泥泥，清波望沉沉。  
楚客帆已重，吴宫树转深。  
归鸿无肃羽，别渚有哀吟。  
君知此时意，宁识故园心。  

【赋得泰伯庙送倪元镇】  
剪商肇基迹，传季思逮圣。  
兄弟逃荆蛮，让德一何盛。  
千家聿来从，勾吴始开境。  
遥遥至裔孙，欲大心逾骋。  
深宫贮妖丽，高台瞰遐迥。  
既拒伍胥忠，还甘太宰佞。  
邻邦树仇怨，上国肆争竞。  
社稷终变迁，轩楹独完正。  
相传在闾里，洒扫改严净。  
岁时具牡醴，歌舞劳送迎。  
楚鬼久无食，越魄谁将籥。  
强暴有湮晦，圣哲无终竟。  
於焉送将归，舟舻得依并。  
是时春气和，氤氲满芳径。  
渚花动幽彩，汀莆发深靘。  
江水去不息，烟霞日将暝。  
敛衣拜阶下，怀哉起孤咏。  

【赋得绿珠】  
于越山水秀，自古有名娃。  
绿珠虽后来，声名天下夸。  
明珠动盈斛，轻绡亦论车。  
众人不能得，独向石崇家。  
名园临紫陌，高楼隐丹霞。  
文犀饰窗槛，白玉缀檐牙。  
为乐未及终，奇祸忽来加。  
厚意何可忘，微命何足多。  
委身泥沙际，终令后世嗟。  
殷女曾灭国，周褒亦乱华。  
古人已如此，今人将奈何。  
犹胜中郎女，清泪湿悲笳。  

【题陶九成南村草堂】  
多士方见材，斯人乃梧雰。  
秉心自超越，当时识趋舍。  
迢迢溪南村，流水亦清写。  
草木发深润，里俗况淳雅。  
於焉事结构，面势临旷野。  
分明治畦町，日夕供灌洒。  
秋菰已堪煮，春菘行可谢。  
子真久在谷，幼安去诸夏。  
嚣杂既云远，忧患兹为寡。  
愿谢鸾鹄侣，从君鸡豚社。  

【题葛洪移家图】  
当时司马衷，愚呆回不慧。  
牝鸡肆淫虐，骨肉互吞噬。  
渊聪乘时起，诸夏受其敝。  
琅琊遂东来，单弱何由济。  
赖此晋夷吾，草草正神器。  
国步未尽康，祸乱亦遄至。  
王敦反上游，苏峻复凶悖。  
渊袴已云亡，超雅从兹毙。  
葛生当是时，幡然思远逝。  
驾言觅丹砂，神仙或可致。  
青牛载妻子，舁册付奴婢。  
遥遥向南海，盖欲避斯世。  
嬴秦乱黔首，留侯佐高帝。  
婉婉幕中画，取胜千里外。  
韩彭既诛醢，相国下廷尉。  
辟谷谢人间，赤松乃吾契。  
明哲终保身，畴能测其意。  
生也虽后来，心迹颇相类。  
茫茫宇宙中，清风飘无际。  
斯人不可见，抚卷增叹喟。  

【夜经胥浦乡新被寇（丙申冬）】  
枯蒿茫茫雪初集，青泥小岸硬复湿。  
草鞋断尽余两耳，十步九倒何由立。  
空村无人不敢入，野狗龈龈累百十。  
沟中死人血未干，终夜冤魂自相泣。  

【夜归】  
黑风漫天天雨汁，海水荡潏如山立。  
沙头旧屋四角崩，草茅无人不收拾。  
此时归来夜将半，短衣无绵满身湿。  
西邻灯火唤不应，饭冷欲食何由食。  

【老夫（五首）】  
老夫避兵荒山侧，三日无食在荆棘。  
鞋袜破尽皮肉碎，血被两踵行不得。  
于时瘦妻实卧病，十声呼之一声应。  
夜深困绝倚枯树，逐魂啼来雨如注。  
老夫避兵黄浦上，八月秋涛势逾壮。  
蛟龙变化不自谋，鲸鲵偃蹇还漂荡。  
舡中小儿惧且泣，妇女呕吐无人色。  
我独兀坐面向天，篙师疾呼更索钱。  
老夫避兵三江口，江中夜夜蛟龙吼。  
砉然一声脑欲裂，千尺长堤忽如走。  
须臾海门风雨来，江水震荡如奔雷。  
同行百舡半沉溺，无力救之空叹息。  
老夫避兵三泖边，泖水阔绝无人烟。  
恶风三日天正黑，湿云臭雾相盘旋。  
草头飞虫啮人肉，更有青蛇口尤毒。  
小儿无知恣奔走，我欲近前捉其手。  
老夫避兵东海头，海风吹衣夜飕飕。  
黄蒿断岸少人迹，饥鸢无食声啾啾。  
狐狸向人呼姓名，两脚直立当前行。  
自信从来胆力壮，此日对之魂欲丧。  

【赋朱焕章所畜鹈鹕鸟】  
朱家有鸟名鹈鹕，意度自与凡羽殊。  
冥蜚时时近丹穴，夜宿往往归苍梧。  
当时六翮须无禁，何乃困顿来庭除。  
玄云飘萧羽衣碎，俯仰饮啄随人意。  
空檐燕雀亦何心，喧噪迫逐无宁地。  
孤雌孤雌复何所，落日烟波隔吴楚。  
沉思当日伉俪初，岂料如今各羁旅。  
众雏众雏尤痛惜，父既不归无可食。  
纵有弱母汝念深，浪高风急身无力。  
我言鹈鹕君莫嗔，忍耻含悲度此身。  
不见四海干戈际，多少思家失路人。  

【病阿速（阿速，蒙古别号也）】  
杭州阿速病可伤，况复四体多金创。  
口粮开除但乞丐，终日哀鸣行路傍。  
自言家在云中住，兄弟既死惟爹娘。  
往年江南妖贼反，圣旨差我随平章。  
同行二千五百辈，辈辈选用皆精强。  
孰知江南风土异，不比中原尽平地。  
中原地平好驰逐，一人腾骧万人废。  
江南地卑山林密，泥深马滑无由立。  
角弓着雨软如绵，咫尺相看不能射。  
九月十月岁云莫，贼兵突入观音渡。  
平章脱身向东去，太半尽死无人顾。  
我幸不死病已危，丞相被逐无依归。  
异乡此日谁相慰，只似天边孤雁飞。  

【王叔明画云山图歌】  
有客来自高句丽，遗我一幅丈二纸。  
纤白只如松顶云，光明不减吴江水。  
藏之箧笥今七年，妻孥爱惜如纨绮。  
至正乙巳三月初，王郎远来访老夫。  
升堂饮茶礼未毕，索纸为画云山图。  
初为乱石势已大，橐驼连拳马牛卧。  
忽焉披地高入天，欲堕不堕令人怕。  
其阳倒挂扶桑日，其阴积雪深千尺。  
日射阴崖雪欲消，百谷春涛怒相激。  
林下丈人心自闲，被服如在商周间。  
问之不言唤不返，源花莫莫愁人颜。  
老夫见之重叹息，何由致我共绝壁。  
王郎王郎莫爱惜，我买私酒润君笔。  

【观朱泽民所画山水有感】  
朱公画图爱者众，声价端如古人重。  
王卿巨公数见寻，往往闭门称腕痛。  
我时挟册游郡城，朱公爱我诗律精。  
时时沽酒留我宿，共听西窗风雨声。  
清晨起来忘洗盥，短衣飘萧临几案。  
太行中条眼底生，岩岫冥冥气凌乱。  
禹凿龙门疏洚水，根入黄河源不断。  
南及衡阳抵桂林，东入会稽连海岸。  
是中置我一亩宫，正如浮萍在江汉。  
溪流涴涴石齿齿，夹岸桃花途远迩。  
原头烟雾散鸡犬，屋里诗书杂童稚。  
扁舟远来知是谁，岂是昔日鸱夷皮？  
五湖翾菜殊可乐，千古功名何足奇。  
只今四十有三载，公竟不归画图在。  
世间好手岂易得，终日纷纷劳五彩。  
感时念旧心独苦，况我头颅白如许。  
呼儿卷却不忍看，白发高堂泪如雨。  

【徐子修画山水歌】  
夏家高堂生昼寒，徐卿画图墨未干。  
深山大泽贮烟雾，黑处似有龙蛇蟠。  
襄阳小米师董原，妙处不受绳墨牵。  
顷刻万里皆自然，房山尚书世称贤。  
化为白云满晴巅，李家将军极清妍。  
畏避退缩不敢前，至今海内人争传。  
卿惟得此二家意，损益往往无凝滞。  
意思元居造化先，笔力正在苍茫际。  
前年为客写林麓，百道飞泉出幽谷。  
老夫醉来不敢眠，深虑波涛卷茅屋。  
长堤曲阪路如线，远入深林时隐见。  
水上人家不闭门，门外幽花满芳甸。  
徐卿徐卿我所慕，廿载相看发垂素。  
安得潇湘千尺水，更画城东种瓜处。  

【陶与权宅观张于正山水图】  
陶翁画图眼见稀，自言爱之重珠玑。  
清晨挂向草堂上，已觉几案生烟霏。  
苍梧云深众鬼泣，笠泽雨重群龙归。  
崖深谷黝望不极，独有黄鹄摩空飞。  
飞来潭上啄丹实，牵动百尺藤萝衣。  
藤萝飘萧露石角，林西更见幽人扉。  
幽人长年不出户，薇蕨短小身常饥。  
嗟嗟此是谁氏笔？张君吾友精天机。  
君家祖父尽卿相，门户贵显中衰微。  
读书学古有至行，粉墨特用相娱嬉。  
忆昔东城饮春酒，汪家林木含春晖。  
当时挥洒每见及，破屋往往增光辉。  
自从丧乱尽失去，至今梦寐犹依依。  
偶来此处见此本，欲去不忍徒歔欷。  
行当买舡秋浦上，请君同作钓鱼矶。  

【王若水为画秋江众禽图】  
钱唐王宰心思长，欲与造化争毫芒。  
下笔百鸟相趋跄，前身岂是孤凤凰。  
江头芙蓉花正开，花下细浪亦萦回。  
敔鹅贴贴天际来，雄雌相随气和谐。  
一双鸳鸯睡沙尾，野凫翩翩唼菰米。  
群鸥争浴故未已，倾落枯荷叶中水。  
鹡鸰飞飞多急难，雎鸠意度诚幽闲。  
乃知良工有深意，不在丹青形似间。  
姑苏台前秋气孤，五羊城下烟疏疏。  
此时此景真相似，独少扁舟归钓鱼。  
宰也只今成老夫，爱我不辞为此图。  
我今亲老无可养，慎勿重添反哺乌。  

【送曹生从师】  
白沙入泥沙自黑，蓬生麻中岂不直。  
生子当置邹鲁间，礼义薰陶易成德。  
三江雪花没马牛，曹生扣门言远游。  
天地苦寒子何往，负笈从师清泖头。  
鲁君为儒我所知，规矩进退无差池。  
座中弟子十余辈，森森玉立多容仪。  
子往拜之听教诲，师严友亲各从类。  
一篑为山古所闻，百川与海终相会。  
他时还乡拜庭闱，百年门户顿光辉。  
里中父老皆称叹，胜似苏家相国归。  

【送齐文韶归东阿】  
江上晴云晴复湿，落絮飞花满原隰。  
此时君扣主人门，七尺长身如鹄立。  
自言稷下旧诸生，奉命江南宰山邑。  
三年仕宦多变故，八口飘零少收拾。  
只今零落江海边，终日遑遑但忧悒。  
主人闻之不暇沐，握发出户遽延入。  
净扫南轩催下榻，更开西第同宴集。  
时余挟册依主人，升堂再拜还相揖。  
一时爱厚忘尔汝，况肯琐屑论阶级。  
朝向春园恣游衍，暮归雪案同温习。  
迩来倏忽将五载，岁月荏苒如呼吸。  
君居北海我南海，马牛之风岂相及。  
偶然相值若弟兄，信是前生有因袭。  
今晨忽言归故乡，主人错愕余惊惶。  
干戈未息多盗贼，霜露既降无衣裳。  
君言狐死尚首丘，况我先陇安能忘。  
闻君此语良可伤，欲留不留空断肠。  
殷勤劝尔一杯酒，明日思君江水长。  

【大醉后率尔（三首）】〗  
白头儒生何所作，独把尘编海边坐。  
上书格君事已晚，杀贼救民力尤懦。  
四十无闻五十来，不如牛马空长大。  
身是江南儒家子，十五学经二十史。  
低回欲得圣贤心，浩荡更觅先儒旨。  
当时自谓才可重，岂料中年人不用。  
白头总得溪上田，手脚生疏不能种。  
腐儒学经经不明，腐儒欲耕无地耕。  
读书耕田两无成，不如相随剧孟辈，  
博钱吃酒洛阳城。  

【江上送高文起夫分韵得暮字】  
青春送客黄家渡，千里汀洲带芳树。  
烟中历历白鸟来，日晏翩翩彩舟去。  
主人置酒江上屋，远客哦诗水边路。  
明朝花落更思君，海东月上青山暮。  

【将帅】  
将帅多儿戏，朝廷望贼平。  
几人思报国，何处有全城。  
未识龙蛇阵，频遭犬彘惊。  
亚夫军细柳，千古汉家营。  

【闻诛孛罗帖木儿（乙巳十月）】  
国步虽微蹇，天心自可稽。  
爪牙翻噬啖，宗社欲颠挤。  
蔽日朱旗入，连郊铁骑嘶。  
紫垣通猰貐，玉座接鲸鲵。  
圣哲元无惑，晨昏且暂携。  
济河声杳杳，幽蓟色凄凄。  
密诏亲传罢，中军气欲迷。  
登坛惟慷慨，抚剑亦悲凄。  
敌忾心逾切，勤王力自齐。  
义声驱海岳，直气决云霓。  
减灶秋烟薄，吹笳夜月低。  
指麾容草草，进退合祈祈。  
忌器非忘鼠，忧苗更惜稊。  
逆徒从剪伐，元恶待屠刲。  
肘腋能无意，神灵况夹批。  
吕侯初受命，董卓已燃脐。  
云雨苏烦热，江河濯障堤。  
万方深慰望，九庙实安栖。  
天阙归龙种，云山识马蹄。  
问安纡玉趾，视膳入金闺。  
膝下欢仍旧，中宫乐未睽。  
清秋多宴会，仙仗日东西。  
宫女花垂鬓，都人酒满捭。  
里闾闻笑语，灯火杂孩提。  
白日依中道，青春入故畦。  
远人来服食，绝域尽航梯。  
世祖功如在，今王敬日跻。  
鼎彝铭将相，衽席措黔黎。  
淮海休波浪，湖湘尚鼓鼙。  
既闻诛柙虎，莫自学醯鸡。  
桀逆忘身首，忠贤荷璧圭。  
休同隗嚣辈，终误一丸泥。  

【送孔提举航海归曲阜】  
宣尼老孙子，白祼更长身。  
家世谁能念，干戈独爱贫。  
未闻兴礼乐，还似泣麒麟。  
今日乘桴去，鱼龙莫恼人。  

【客中除夜】  
今夕为何夕，他乡说故乡。  
看人儿女大，为客岁年长。  
戎马无休歇，关山正渺茫。  
一杯椒叶酒，未敌泪千行。  

【出三江口有怀钱野人衮】  
处处无归路，悠悠且逝波。  
渚花风外少，江树雨中多。  
吹笛蛟龙听，开窗鹳鹤过。  
高人著书手，头白共蹉跎。  

【送李高士归荆州】  
南京高宴罢，西土遂言归。  
江路犹残雨，荆门正落晖。  
蓬生仲蔚宅，秋入老莱衣。  
明日思君处，萧条鸿雁飞。  

【怀陶叟】  
陶叟今何在，迢迢江水东。  
瓜田连暮雨，荷屋近秋风。  
本在羲皇上，聊游鹿豕中。  
几时春夜饮，还对烛花红。  

【陪杨廉夫登朱泾法忍寺阁次壁间韵】  
伍子行师日，秦皇驻辇辰。  
英雄无处所，楼阁自天神。  
白鸟晴沙远，云山锦树新。  
谁知千载后，凄恻吊斯人。  

【迁居】  
旧屋非吾有，新居亦借人。  
往来皆是客，到处只为邻。  
鸡犬遭羁缚，妻孥厌苦辛。  
长歌灯影下，命也复何嗔。  

【远客】  
野客频经雨，深林独闭门。  
故人俱杀戮，稚子共朝昏。  
城郭无归路，江湖有断魂。  
夜寒灯焰短，呜咽对残樽。  

【书寓所壁】  
野水连斜屋，秋林正压床。  
把书惊眼暗，嗜酒觉身狂。  
王伯功名切，江湖战斗忙。  
分明故园路，岁岁欲相忘。  

【丙申岁书怀】  
素书犹在箧，白发忽盈簪。  
空费千金学，何尝一称心。  
呼鸡秋岸远，饮犊夜江深。  
欲问三迁术，陶朱不可寻。  

【赠张鸣善】  
白帝城中客，清秋碧海旁。  
乾坤方汹汹，身世独遑遑。  
万里空形影，全家堕虎狼。  
悲歌三百首，一一断人肠。  

【寓所即事】  
沙水寒犹浅，江船远未来。  
举家忧米粒，终日走蒿莱。  
骨肉还相弃，交游定莫猜。  
痴儿饥困久，爱父强徘徊。  

【寓所寄何彦明】  
门倚秋沙白，窗含野树黄。  
稍能亲雁鹜，已觉远豺狼。  
旧发从渠短，新诗颇自长。  
何郎最知我，酒熟定能将。  

【游会稽山】  
山实杨州镇，人逾浙水来。  
禹功县白日，秦刻卧苍苔。  
龙起梅梁去，神游石洞开。  
明朝有余兴，更上越王台。  

【怀张叟】  
说剑真无匹，论文亦有神。  
气高真傲兀，头白自漂沦。  
我正思前辈，谁当继后尘。  
江南春草绿，何处觅行人。  

【夜泊镆铘城】  
江水春逾阔，山云夕更深。  
移舟沙树底，拄杖古城阴。  
鸿雁搀人去，蛟龙入夜吟。  
故园双泪眼，拭断更沾襟。  

【登浦上阁】  
高阁春波上，登临独怆然。  
故乡从此去，久客未言还。  
花好谁家屋，帆轻何郡船。  
朝来有微雨，应洒郭西田。  

【送张七西上】  
楚客舟航小，吴门雨雪繁。  
兵戈方浩荡，江海失攀援。  
浊酒非能醉，深交不易言。  
明朝空寂寞，独对野人园。  

【江上早秋（丙申岁作）】  
靡靡菰蒲已满陂，菱花菱叶共参差。  
即从景物看身世，却怪飘零枉岁时。  
得食野凫争去远，避风江鹳独归迟。  
干戈此日连秋色，头白尤多宋玉悲。  

【江上书怀】  
沪渎城边秋气高，敔鹅鸿雁各求曹。  
不眠更识匡床稳，欲去还思小几牢。  
几处尺书俱寂寞，百年双鬓独萧骚。  
秋江欲渡愁难渡，风雨龙吟长怒涛。  

【和王叔善祀天妃有雪】  
酒正初传内府醪，南来河伯避行舠。  
百年祀事崇邦典，半夜神光出海涛。  
花散晓风纷烂熳，礼成春殿肃清高。  
圣躬端为苍生祷，不比乘槎汉使劳。  

【闻笛】  
花发吴淞江上村，隔花吹笛正黄昏。  
风尘远道归何日，灯火高楼合断魂。  
夜静几家无别泪，雨声终日过闲门。  
天边杨柳今无数，短叶长条非故园。  

【沪渎龙王庙晚眺】  
沪渎高城今已残，独余木叶洒惊湍。  
风云浩荡时将暮，江水萧条龙亦蟠。  
千里吴乡多战伐，孤舟蜀客转饥寒。  
弊裘涕泪兼新旧，终日思家敢怨叹。  

【南村】  
南村烟树接蒹葭，白鹭翩翩满白沙。  
此地遂成茅屋计，何人更识老夫家。  
即开断垄行新竹，便接平皋树杂花。  
戎马纷纷终未已，此身泛泛独长嗟。  

【兵后大醉陶与权宅丙申九日也】  
酒到愁肠味颇醇，花因白发更精神。  
儿童休笑灯前舞，老子今存死后身。  
何处江湖为乐土，谁家门户有闲人？  
多情独有陶征士，醉过清秋不厌频。  

【春日溪上书怀（丙申岁）】  
溶溶春水杂蒹葭，袅袅晴风度落花。  
小巷几时佳客至，新诗独向野人夸。  
未闻汗马收诸国，且逐闲鸥坐浅沙。  
春色酒杯俱在眼，底须辛苦欲还家。  

【久雨】  
荒村处处闻流水，草阁时时自掩扉。  
庭树叶深沙鸟宿，野藤花退蜜蜂稀。  
只将书卷消长夏，更倚渔舟送落晖。  
天意未教戎马息，老夫漂泊敢言归。  

【丙申三月一日北山雨望（时张士诚据吴）】  
冻雨萧条江上来，随风沾洒气幽哉。  
陆机茅屋终难住，伍相祠堂亦可哀。  
独客飘飘何处去，孤帆寂寂几时回。  
《竹枝声断沧江暮，短发无辜独受催。  

【池上书怀】  
野水寒冰上曲池，薄云斜日下疏篱。  
黄蒿处处迷归路，沧海年年少故知。  
北望朝廷非昔日，东来儿女更依谁。  
老年拄杖犹无力，况是饥寒气血衰。  

【张叔温诸公携酒至泖滨明日作此奉谢】  
八月风高鸿雁飞，三江潮落蟹螯肥。  
已拚白发如秋水，不厌清尊共夕晖。  
氛膋远连豺虎窟，波涛晴晃芰荷衣。  
扬雄旧宅城东住，骑马归来月满扉。  

【大雨书寓所壁】  
五月六月雨绵绵，东望黄浦水连天。  
小溪漫漫不可渡，高岸兀兀何由全。  
家童种荷已穿壁，野老捕鱼还满船。  
南邻少妇亦可恶，浊酒盈缸须见钱。  

【秋日海上书怀（丁酉岁作）】】  
寡妹城西消息稀，老夫漂泊几时归。  
朝廷计议知何意，丞相征行事已非。  
东去鲸鲵方作横，南飞乌鹊正无依。  
可怜白发孤村里，终日哀哀赋《式微。  

【舟次上海县】  
海上惊风乱鹤飞，千村霜露亦霏霏。  
清砧自是逢秋起，白骨何由远道归。  
戈甲只残蝼蚁命，江山终属虎狼威。  
自怜此日身将老，况复中宵泪满衣。  
孟阳曰：“可谓气骨高妙。”  

【海上书怀（丁酉岁作）】  
十年不见鹳鹅军，千里犹残犬彘群。  
涕泪每从天际老，檄书谁道日边闻。  
荆蛮战克心犹忍，淮寇平来地已分。  
莫怪腐儒东海上，时时哀怨动秋云。  

【寓所二首（丁酉二月）】  
草阁闲庭春水边，雨蒲风柳自纷然。  
邻翁对客还争席，水鸟依人欲上船。  
西北朝廷无使节，东南城郭有烽烟。  
老夫避地非游说，正少苏家二顷田。  
西斋春树日阴阴，下有飞花一尺深。  
幽趣未容他处坐，新诗只向此中吟。  
邻翁小圃春相接，渔父扁舟晚更寻。  
归去故园应念此，他时怀抱亦难禁。  

【登虎溪阁】  
秋深时节雨霏霏，独坐江楼看雁飞。  
烟火数家山郭晚，蓬樯几处野航归。  
谋生计画人皆笑，投老乡关事已非。  
闻道淮南新易将，江湖此日亦沾衣。  

【秋晚东海寓舍】  
落叶寒蝉小巷深，枯藤斜日半墙阴。  
读书稚子当轩坐，为客衰翁倚杖吟。  
沧海未知终老计，白头难忘故园心。  
弊裘零落余双袖，清泪年来似不禁。  

【沙边】  
沙边细路少人行，只有闲花树树明。  
水阁经春尘自满，风帘终日鸟争鸣。  
躬耕岂愿将军顾，肥遁聊成处士名。  
白鹭晴烟满平野，老夫于此最关情。  

【次杨廉夫先辈韵】  
吹笛春江烟雾稀，幽芳小草总相依。  
巫峡宁知云雨梦，沧洲欲拭芰荷衣。  
花间鹳鹤迎人起，波上鱼龙挟棹飞。  
不似南州庾开府，乡关头白苦思归。  

【姚性存将归鹤沙以诗见别次韵】  
十年避地谁知我，此日看君自可人。  
空谷正思驹皎皎，清溪还度石磷磷。  
韩公住处皆荒服，区册归时及早春。  
闻道沙边风俗好，老夫东望欲为邻。  

【壬寅九日】  
野老园篱江水东，溥溥夕露满幽丛。  
已教短发从天白，未厌秋花特地红。  
身世只今惟仗酒，安危从此不关侬。  
神交赖有陶征士，避地休官意颇同。  

【过杨右丞墓】  
铁骑千群下九江，将军才气古无双。  
誓倾淮海鲸鲵窟，痛洗东南礼义邦。  
关羽不防吴寇入，费幰终惑魏人降。  
腐儒忧国思家泪，独向西风洒石缸。  

【寄南台掾朱自明时初复役】  
世祖行台列俊贤，掾郎家世本儒先。  
一时人物青云上，十道风霜白昼前。  
最爱群公交荐日，正逢天子中兴年。  
腐儒饥饿干戈际，欲买山阴雪后船。  

【白燕】  
故国飘零事已非，旧时王谢见应稀。  
月明汉水初无影，雪满梁园尚未归。  
柳絮池塘香入梦，梨花庭院冷侵衣。  
赵家姊妹多相忌，莫向昭阳殿里飞。  
附见  
☆时大本（一首）  

【白燕】  
春社年年带雪归，海棠庭院月争辉。  
珠帘十二中间卷，玉剪一双高下飞。  
天下公侯夸紫颔，国中俦侣尚乌衣。  
江湖多少闲鸥鹭，宜与同盟伴钓矶。  
（杨仪《骊珠杂录曰：“时大本赋《白燕诗，呈杨铁厓，铁厓极称‘珠帘’、‘玉剪’之句。袁景文在坐曰：‘诗虽佳，未尽体物之妙。’廉夫不以为然。景文归作诗，翌日呈之，铁厓击节叹赏，连书数纸，尽散坐客，一时呼为‘袁白燕’。以此得名。李献吉曰：‘《白燕诗最下最传。’非通论也。”）  

【送曹新民归东州】  
十年西浙曳长裾，千里东归指旧庐。  
原上鹡鸰终有托，旅中嬴博近何如。  
朝廷未拟申公使，弟子犹传伏胜书。  
江草江花总无限，为君今日重嗟吁。  

【赋绿珠得车字】  
绿珠初嫁石崇家，细马轻驼七宝车。  
已用明珠为匼匝，更输白璧教琵琶。  
日日东楼倾美酒，朝朝西苑看名花。  
只为恩深不相弃，还将玉体委尘沙。  

【观王生所藏王维画】  
右丞小景树参差，我有林塘实似之。  
日日欲归还蹭蹬，时时借看解愁思。  
恨无黄鹄高飞去，独奈沙鸥静不移。  
明日江头候春水，典衣沽酒待篙师。  

【浦上木芙蓉盛开约黄鹤山人共观】  
江浦芙蓉色正深，清霜点染更沉沉。  
孤舟向日曾亲见，短褐于今欲远寻。  
已拟携樽同野客，不妨展席对沙禽。  
明年臂痛应全愈，移遍东园野木阴。  

【野航为范子俊赋】  
一舸夷犹野水边，渚禽沙鸟各纷然。  
幽花满棹初维岸，春水连堤忽上天。  
世上风波终未已，江南烟雨正堪眠。  
他日匏尊留我饮，更凭孤鹤问坡仙。  

【镜中梅】  
的砾孤芳野水滨，折来应是晓妆人。  
瑶池风暖香初散，银汉春回迹未真。  
奔月定知犹有影，凌波却喜不生尘。  
绿毛么凤无栖处，来往兰房不厌频。  

【题赵王夜宴图】  
玉户金缸夜未央，邯郸宫里奏丝簧。  
郑姬已醉韩姬倦，谁拂君王白象床。  

【题吴王内凉图】  
微月斜侵响歊廊，芙蓉清气满金塘。  
鸳鸯只傍阑干宿，也爱君王水殿凉。  

【题吴宫衰柳图】  
远岸依依落日明，吴王醉处少人行。  
多情独有垂杨树，犹送深宫夜雨声。  

【遣怀】  
白发三江一腐儒，长年耽酒不耽书。  
偶逢世乱无生计，落日烟中自把锄。  

【日莫即事】  
茅屋秋来破不胜，野云沙树自层层。  
老夫生理今抛废，日日江潭去采菱。  

【费夫人】  
官军应贼着红巾，苗獠来时更不仁。  
若道南州无节妇，请看东海费夫人。  

【杨员外】  
群盗南奔日月昏，诸公臣节不须论。  
白头惟有杨员外，不负从来天子恩。  

【闻山东消息三首】  
王事私恩不共天，益都城下枕戈眠。  
鲸鲵戮尽为京观，子孝臣忠亿万年。  
纵道三东柱石倾，华夷黎庶不须惊。  
张皇国势如平日，詹事新来总父兵。  
从今父老不须悲，詹事英名四海知。  
汉室中兴吴楚破，条侯元是绛侯儿。  

【陪郑明德倪元镇游天平山四首】  
官河春水绿悠悠，水上人家尽画楼。  
买取吴娃三日酒，放船直到百花洲。  
高台千尺对层峦，只许吴王醉里看。  
山色不随勾践去，游人还得倚阑干。  
郑监风流老不衰，倪宽头白更应痴。  
吴越英雄已泥土，欲从江海问西施。  
百花洲上百花开，花是吴王旧日栽。  
吴王去后无消息，岁岁看花人自来。  

【醉后口号二首】  
新书欲献帝王家，奈此家贫道路赊。  
醉卧江村风雪里，时时自比贾长沙。  
谁人更识贾长沙，老作江南百姓家。  
但使瓶中有春酒，不劳恸哭与长嗟。  

【马益之邀陈子山应奉秦景容县尹江上看花二公竹枝歌予亦作数首】  
吴淞江上好春风，水上花枝处处同。  
得似鸳鸯与鸂鶒，时时来往锦云中。  
水上花枝日日开，行人头白不能来。  
请看门外东流水，流向沧溟更不回。  
江水东流更不回，行人白发苦相催。  
只恐明朝风雨恶，夜深灯烛亦须来。  
千株云锦照江沙，沙上青旗卖酒家。  
莫怪狂夫狂得彻，吴姬玉手好琵琶。  
吴姬玉手好琵琶，少小声名到处夸。  
但使主人能爱客，年年来此看江花。  
江花红白最堪怜，莫惜看花费酒钱。  
他时白发三千丈，纵使频来不少年。  
黄家渡西多好春，黄家渡上酒能醇。  
看花吃酒唱歌去，如此风流有几人。  
寒食清明正好春，看花须着少年人。  
少年看花花自喜，白发看花花亦嗔。  
松江水碧碧如天，水上行人坐画船。  
记得吴儿《竹枝调，为君高唱百花前。  
日日花前金叵罗，百年能得几经过。  
花开花谢人还老，狂客狂吟莫厌多。  
寄语看花江上人，清明时节好来频。  
清明节后多风雨，风雨颠狂恼杀人。  

【口号一首（丁酉岁作）】〗  
白沙乡里今年熟，清酒家家味颇醇。  
明日杖藜行处醉，只愁齁睡恼比邻。  
集外诗（一首）  

【蚊】  
群蛇戢戢方斗争，虾蟆蝼蛄相和鸣。  
百足之虫行无声，毒气着人昏不醒。  
蚊蚋虽微亦从横，隐然如雷吁可惊。  
东方日色苦未明，老夫闭门不敢行。  

## ●甲集第三  

袁御史凯《在野集古今诗一百八十八首  

【新除监察御史辞贯泾别业】  
侧席念贤俊，旁求逮凡鄙。  
谬当南宫荐，重此柏台委。  
命严孰敢后，中夜去田里。  
邻友赠予迈，切切语未已。  
妻孥独无言，挥泪但相视。  
于时十月交，悲风日夜起。  
轻舟溯极浦，琴瑟向枯苇。  
惊凫乱沙曲，孤兽嗥荒市。  
回首望旧庐，烟雾空迤逦。  
抚膺独长叹，胡为乃至此！  
顾予久纵诞，远迹随鹿豕。  
及兹年已迈，精气固销毁。  
趋事深为难，速戾将在是。  
皇恩倘嘉惠，还归卧江水。  

【下直怀北山隐者】  
载笔侍云陛，向夕始余闲。  
抚彼清冷觞，慰此忧戚颜。  
出轩月才皓，临街露已繁。  
广庭行且止，修槛去复攀。  
幽树蔼深翠，余花发微殷。  
俯仰不知久，星汉勿西还。  
归来空房卧，严城漏欲残。  
鸦呜九井动，剑佩亦珊珊。  
将随夔龙后，祗肃谒重关。  
缅怀息心侣，遗世在云山。  
焉能从之去，逍遥岩桂间。  

【答礼部江主事渐】  
谷鸟嘤其鸣，求友声亦屡。  
况生烝民间，岂不念朋助。  
齐鲁久咨访，梁宋亦驰骛。  
末路值伊人，欢然乐平素。  
文既义驯雅，操存复贞固。  
辅仁将在斯，有挟非所虑。  
欣然得嘉会，终叹少暇豫。  
尔赞宗伯礼，予牵中台务。  
俱限清切地，日夕徒思慕。  
兹辰委篇什，衷情极披露。  
绸缪卜邻意，委曲耕稼诉。  
靖节休官辞，安仁归田赋。  
二子不可见，千载同轨度。  
嗟予甚蹇劣，岂复希高步。  
聊伸菲薄意，用答贤俊顾。  
东归果能遂，林庐得依附。  
杉榆辉映带，鸡犬互来去。  
开园每赏新，散帙共温故。  
兹意幸勉旃，岁久恐迟暮。  

【察院夜坐】  
吏散车马寂，月色东城上。  
敛衣高堂坐，重门静无响。  
文奏屏在箧，朱墨委虚幌。  
檐影望参差，霜气纷荡漾。  
耳目幸无役，心意多遐想。  
园庐日应敝，萝茑春还长。  
况兹纲纪地，王事方鞅掌。  
安得春江棹，东原归偃仰。  

【淮安道中】  
花明野馆静，树暗流莺语。  
行云千里来，凌乱伤心绪。  
伤心复何事，家在江南渚。  
日暮莫回头，脉脉江南雨。  

【适扬州】  
淮海表兹郡，东南诚要津。  
近代亦雄藩，亲王莅斯民。  
荆吴自兹入，燕赵亦来臻。  
舟车无停运，孳货若丘坟。  
冠盖充廛里，歌吹咽城罝。  
美酒既如渑，粱肉夹道陈。  
休养近百年，富庶难具论。  
大道无恒处，荣悴每相因。  
风烟一披拂，奄忽同埃尘。  
空屋啸蹲鸱，崩垣走惊麇。  
帟蒲交四野，骴骼俨若新。  
贵贱不复知，贤愚安能分。  
予有山阳遣，经过属秋辰。  
凭高肆遐览，落日无行人。  
欲继芜城作，薄劣愧参军。  

【京师归别业】  
郊园草已遍，杂卉驻余春。  
游丝牵木杪，孤莺鸣水滨。  
羁人怀旧居，日夕自伤神。  
遥遥千里途，岂复念苦辛。  
欣然入场圃，儿女各来亲。  
当轩释负檐，拂去衣上尘。  
老夫行役久，归来志复伸。  
陶潜爱清风，张生思故莼。  
援笔为此诗，示我邻里人。  

【新得谿上茅屋】  
食肉贱糠核，饥人安敢辞。  
狐貉轻短褐，寒士为固奇。  
自予遭世故，举室尽流离。  
东临沧海岸，北度三江湄。  
蛟螭时作横，鲸鼍屡见欺。  
展转及衰暮，始见此门楣。  
徒壁类司马，上漏似原思。  
既无陈平席，岂有董生帷。  
覆篑或成墙，编苇聊当篱。  
迢迢白沙冈，当户势逶迤。  
遥遥秋浦波，临轩散涟漪。  
翻蜚野鸟群，参差灌木枝。  
赋此平生意，庶为百世规。  
湫隘诚可哂，欣幸方在兹。  

【新治圃成】  
隙壤所自治，剪刜去茏茸。  
幸无棼秽杂，况此清泉涌。  
灌滋竟朝夕，勾萌各森耸。  
青蒲已弥泽，黄瓜方卧陇。  
春菁向堪把，秋梨日应重。  
自余通宦籍，职事劳纷冗。  
禄食虽云美，私心恒自恐。  
归来得萧茅，采撷聊自奉。  
且遂丘园乐，永谢承明宠。  

【出西郊】  
谷阳门西路，瀄汩澍清川。  
舟舻相萦带，蒲荷亦芊绵。  
依依望江渚，漠漠盻湖田。  
湖田今有秋，老稚饭红莲。  
此实父母邦，乱离乃弃捐。  
垂老幸得归，不识陌与阡。  
卜筑愿兹始，逍遥终百年。  

【复出西郊】  
步出城西门，春岸多流水。  
戺戺沙雁去，茷々江云起。  
居民亦何事，南亩将耘耔。  
提携汀沙际，吴语烟雾里。  
自予离兵燹，廿载劳转徙。  
归来展游眺，泫然怀我里。  
余年幸有待，萑菅终可理。  

【游西墅】  
吴王逐兽地，士衡闻筜亭。  
古人不可见，荒原今独行。  
遗堵俨若存，阡陌复纵横。  
依稀望极浦，迢递盼春城。  
江树既晻霭，原花复晶荧。  
长烟覆渔屋，白水乱凫汀。  
山川岂云异，人事有消停。  
即此伤往时，聊复乐其生。  
寄言后来士，此理可自明。  

【怀广西省朱郎中熙】  
洞庭秋色晏，苍梧云气深。  
夫君万里去，山水迥沉沉。  
竟日凌浩渺，连天逃岑崟。  
鼋鼍游近渚，猿狖戏遥林。  
荏苒杜若香，萧条枫树阴。  
皇朝重兹土，远氓方致琛。  
而我将何念，岁莫独离心。  
离心一何极，日夕迟徽音。  
衡阳雁不到，搔首更沉吟。  

【自杨子舍舟步入常熟县】  
水行已兼旬，舟楫苦驰逐。  
晨昏侣鲛鳄，出入同雁鹜。  
黑风无终竟，白浪仍反覆。  
铿惸绝天枢，漰湃折地轴。  
旋渊屡倾坠，利石时抵触。  
沦丧固非远，哀吁宁辞黩。  
皇天实阴骘，兹辰遂平陆。  
神魂息漂荡，手足散顽木。  
徒侣纷来庆，酒胾及奴仆。  
况兹春气和，百草回新绿。  
山桃亦多花，逶迤自相属。  
枌榆已在迩，旷隔无再宿。  
从兹谢奔走，且饭东皋粟。  

【书北山精舍壁】  
夙昔慕幽旷，中年值奔走。  
及兹始知返，顾已成皓首。  
兹为山水选，风气固深厚。  
崒嵂皆巘崿，绵邈尽林薮。  
清泉泻幽磴，白雪被层阜。  
既多缁素流，况有耕钓叟。  
初心已云协，雅言得兼受。  
始来疏梅堕，复此山樱剖。  
庶几去日迟，谁谓行当久。  
挥手谢朋侣，吾将寄衰朽。  

【送吴本立归吴门】  
九月气已肃，蟋蟀入床下。  
戺戺南来雁，寂历江上雨。  
伤哉远归人，斯时不遑处。  
岂惟怀乡里，茔域久蓁莽。  
樵苏无可禁，奠谒旷时序。  
长年抱忧感，鹔郁将谁语。  
兹行遂初志，况复念勤苦。  
勾吴不可见，迢迢望烟渚。  

【久旱雨后行园】  
旱云不可沮，丘园生意穷。  
旨蓄已无遗，何以御吾冬。  
昊天无终极，玄化沛神功。  
密云兴四郊，飞雨蔽遥空。  
涸池既堪荡，长沟复淙蜺。  
衰茄渐回紫，梨亦高垂红。  
堤柳更薄阴，汀花还短丛。  
荒垅爱登陟，平林望青骢。  
即此已愉悦，固知慰疲农。  
愧无诗人德，何由歌屡丰。  

【送县学生顾立夫岁贡入京】  
霰雪殊未已，山川气方沍。  
千里向萧条，胡为事奔赴。  
明廷策多士，岁贡有程度。  
海隅苍生地，慎选恐违误。  
况兹生民秀，声闻见庠序。  
居然瑚琏器，匪但才华富。  
兹行协舆论，拭目俟骞翥。  
朋游极追仰，张设临浦溆。  
疏柳凝晚色，幽花抱寒素。  
嗟余久衰迈，复此动离绪。  
怅望天际帆，徘徊郭西路。  

【池上（二首）】  
秋池行乐去，池树色已暝。  
雾下夕衣凉，月上风帘静。  
饥禽堕疏竹，鸣蛩出深井。  
夜久人事息，萧然诸念屏。  
振衣书斋客，逍遥池上步。  
林隈薄雾起，石隙幽泉度。  
鸥迷夕树返，鱼触秋荷去。  
清声水上来，欲去更延伫。  

【偕友人早出郊】  
离群寡游豫，得朋殊缱绻。  
相将度春水，散漫入芳甸。  
班荆烟乍敛，摘花露犹泫。  
林莺坐未出，沙鸟飞还见。  
遥山浮空翠，晴云曳轻练。  
一听野人言，复起沧洲愿。  

【席上怀吴善卿】  
荒城下余照，高树留残雨。  
林静微花落，梁空孤燕语。  
美人事征讨，日夕严虎旅。  
接袂竟何由，持杯望烟渚。  

【题东斋壁】  
林庐寄幽旷，墟落但烟霏。  
泽葵依废井，秋瓜生故篱。  
左右皆鹿场，水鸟终夜飞。  
我来岁云久，似与世相违。  
读书不闻道，聊复自娱嬉。  
浊酒虽不多，酌之亦忘饥。  
仲父虽云仁，树塞犹见非。  
小人固有分，俭陋乃其宜。  
原思坐鸣琴，允也百世师。  

【乡友携酒至舍下】  
野老何所将，春醪及园蔬。  
遥遥适我舍，相与为欢娱。  
上谈羲皇际，下逮唐与虞。  
秦汉无足论，且复话樵渔。  
樵渔虽微贱，颇似淳古初。  
戒之勿易言，相顾但嗟吁。  
且尽一日乐，焉能念其余。  

【茅宇】  
丘中有茅宇，贱子所自治。  
东西贮筐釜，中堂诵书诗。  
鸡豚各有家，蒲荷亦有池。  
农器更相贷，种树及时为。  
朝出在田中，日暮还此归。  
邻里相往来，春醪亦共挥。  
老夫年既迈，筋力固当衰。  
厚禄非所慕，好爵不愿縻。  
但愿衡门下，长无寒与饥。  

【置酒】  
今日非昨日，置酒衡门前。  
林花发光彩，飞鸟亦翩翩。  
弱女时往来，小儿诵诗篇。  
细君亦不恶，中馈能周旋。  
春荪前后至，炮鳖味亦鲜。  
自我来此居，倏尔已三年。  
终岁不能安，忧患相缠牵。  
乃今得此乐，岂复为偶然。  
壶尽汝当沽，醉来我自眠。  

【咏池上芭蕉】  
亭亭虚心植，冉冉繁阴布。  
既掩猗兰砌，还覆莓苔路。  
卷舒今自知，衰荣随所寓。  
默契方在兹，临轩挹清醑。  

【早出田所】  
愧无经济术，徒有茂异名。  
行游三十年，不见有所成。  
归来得荒地，僶俛始学耕。  
方春多云气，甘雨亦时行。  
大泽含澄澜，沟浍皆满盈。  
清晨出门去，路与烟雾并。  
庶几望秋实，敢怀勤苦情。  
日午有浊醪，挥汗且复倾。  

【耕田】  
窳薄非令器，容受固不宜。  
六籍虽云诵，于道竟何如。  
晚途弃末学，农圃以为师。  
方春治台笠，南亩秉鎡基。  
出入田水间，沾湿岂暇辞。  
但愿秋谷成，童稚有粥糜。  
沮溺自辞世，小人安敢期。  

【古意（二十首）】  
八弦何茫茫，千里复万里。  
六马方骄悍，踸踔终未已。  
东临碣石岸，西涉流沙水。  
炎州气辉赫，幽谷水迤弥。  
白日堕崦嵫，仓惶将何止。  
王良本贱工，善御徒云尔。  
焉能絷其足，伏枥啖刍鼓。  
翩翩为学士，冠带自成群。  
朝去莫来归，终岁常辛勤。  
盈盈发春葩，烨烨竞芳辰。  
飘风倏然来，零落成埃尘。  
黄鹄游四海，日暮集仑仑。  
愿言息尔驾，还居守蓬门。  
团团明月珠，堕此浊水中。  
光彩虽未泯，沦没岂有穷。  
拔山固神力，举鼎亦无双。  
徒有千寻绠，挽之竟何从。  
颜生不远复，斯为盖世雄。  
楚人好鱼目，越人荐明珠。  
一日三至门，主人行徐徐。  
相见才一言，薄送下前除。  
洛阳苏季子，黄金满后车。  
邹轲诵尧舜，白首走道途。  
蓐食出门去，惨惨践严霜。  
问子将何之，千里赴洛阳。  
洛阳有剧孟，任侠世称强。  
我愿从之游，气势相颉颃。  
路逢二三子，被服儒衣裳。  
少长各有礼，讲诵麋鹿场。  
中心忽爱慕，与彼遂相忘。  
中夜治舟楫，越海远游遨。  
游遨将何为，万宝聚岩坳。  
珊瑚七尺余，珠树罗蓬蒿。  
持之向中国，可以金张豪。  
出门忽不乐，欲进心恒慅。  
但恐蛟龙怒，骨肉沦波涛。  
人生亦有命，圣贤莫能逃。  
遗穗尚可拾，言归卧林皋。  
秦师困邯郸，赵氏旦夕危。  
鲁连山中来，排患在重围。  
折冲不复言，辞金忽焉归。  
清风映东夏，千载以为奇。  
我思邹孟氏，处世一何宜。  
被发虽可救，闭户终可为。  
斯言足明训，贤独未之思。  
茫茫古人中，我爱原子思。  
食粟岂云饱，衣裘岂应时。  
憔悴衡门下，弹琴唱逸诗。  
大夫适何来，驷马行。  
入门即长叹，念子病何危。  
贫病固不同，发言忽若斯。  
谁为同门生，白首不见知。  
庄周善著书，汪洋不可禁。  
时时诋仲尼，何况赐与参。  
南金铸刍狗，隋珠弹微禽。  
自昔多横议，言高罪弥深。  
李斯游洛阳，名遂身亦危。  
一人具五刑，于古岂有之。  
呼儿语黄犬，相顾涕交颐。  
斯时夏黄公，商山方采芝。  
段生方逾垣，泄柳方闭门。  
二子岂独善，盖亦避世喧。  
种粟在南野，种葵在东园。  
日夕饭一盘，万钟何加焉。  
周孔有遗书，学士有遗言。  
吟咏荒园里，聊以终岁年。  
朝坐高堂上，白饭鲤鱼羹。  
暮归高堂上，华烛送清觥。  
况有四海人，相爱如弟兄。  
弹琴析疑义，欢乐各有情。  
以兹度一世，聊重不为轻。  
不学狂图子，空山望长生。  
登高望八荒，未见不死人。  
徒看后来冢，累累伤我神。  
伯侨与安期，于今亦不存。  
如何学仙侣，服食正纷纭。  
独羡颜氏子，陋巷以为仁。  
陶潜不愿仕，既仕亦为贫。  
遥遥去乡曲，当时已酸辛。  
衣冠对俗吏，自卯直至申。  
终日惟一飧，浊醪岂沾唇。  
归来荒园里，此志乃复伸。  
清风坐北窗，鸡黍会四邻。  
茫茫宇宙中，我思见其人。  
白日生东海，倏忽堕崦嵫。  
皓月方满盈，斯须亦已亏。  
淮阴有奇功，赫赫在一时。  
焉知束缚去，还为儿女欺。  
天道每如此，人事安足悲。  
独羡鸱夷子，轻舟去江湄。  
迢迢青云上，自昔为亨衢。  
亨衢岂无极，下视乃泥涂。  
商君变法时，宁知裂其躯。  
贵贱更迭来，荣辱在须臾。  
愿为双黄鹄，游戏江与湖。  
关中论功业，相国称发踪。  
一朝清苑地，廷尉忽相逢。  
免冠且徒跣，局促如儿童。  
陆生虽竖儒，进退颇从容。  
文皇好直言，容受无留停。  
郑公在当时，颇得谏诤名。  
□称田舍翁，千载伤我情。  
婴鳞固为难，回天亦非轻。  
先人有薄田，归与长沮耕。  
幽谷有贫士，白发被两肩。  
人事既乖互，年运亦迍邅。  
敝屣久不缝，短褐夙已穿。  
读书虽闻道，好酒况无钱。  
常遭富人笑，岂有贵人怜。  
我闻齐景公，千驷亦徒然。  
夷齐饿西山，后世称圣贤。  
十五志为学，四海访巨儒。  
低回梁宋郊，浩荡齐鲁区。  
庶从父老问，得亲交游徒。  
惜哉戎马起，中道乃趑趄。  
归来卧荒园，白首成下愚。  

【邹园十咏】  

【钓矶】  
白石自团团，春流亦漾漾。  
闲沤两边至，轻丝风外扬。  
既寡羡鱼情，还闻濯缨唱。  
嗟彼磻上翁，投竿复何向？  

【柳堤】  
柔条被晴莎，密阴覆芳杜。  
逶迤起沙际，寂寞连水浒。  
鸥眠雨未歇，莺叫烟初曙。  
还将竹竿去，从尔钓春渚。  

【棋墅】  
矗矗林影静，白石况如砥。  
幽幽青苔色，离离见屐齿。  
岂无橘中叟，还逢烂柯士。  
日入始言归，相送青川涘。  

【瀑布】  
青崖泻流淙，蜿蜒在窗户。  
临风喷轻雪，穿林散飞雨。  
高源出无尽，余涧沾还溥。  
羡彼轩中人，似坐匡庐下。  

【桃蹊】  
繁花亦何言，人至迹愈显。  
因石自高下，缘源屡回转。  
莺啼阴久匝，雨霁苔犹浅。  
渔父欲问津，烟中闻鸡犬。  

【鱼渊】  
幽壑湛虚静，众远来归。  
游泳方自得，沉潜亦其宜。  
既无网罟忧，荇菜复参差。  
辟彼翔集鸟，悠然竟何疑。  

【濯清】  
潭自川上来，泓澄复奫沦。  
涵虚既皛皛，度远方粼粼。  
番番中林叟，长缨久埃尘。  
临风且浩歌，似念沧浪人。  

【蓼滩】  
衍迤近横塘，陂陀间幽渚。  
轻穗含夕霏，丛条偃秋雨。  
纵横覆鱼队，阒寂来鸥侣。  
杖策时一临，逍遥更延伫。  

【松壑】  
矫矫千岁姿，生此众石间。  
微厓度岩阿，殷殷起波澜。  
幽人一壶酒，日夕自怡颜。  
安得川上舟，与子相往还。  

【杏坞】  
窈窕石径深，参差繁英满。  
发采已云奇，生香殊未断。  
依依午桥路，粲粲朱陈阪。  
月色散疏景，时时坐横管。  

【辛酉大醉书东郊主人壁（洪武十四年）】  
人生百年中，疢疾与灾危。  
风雨愆期至，欢乐能几时。  
仲春二三月，桃李正华滋。  
胡蝶满东郊，仓庚鸣且飞。  
招我同心人，策马试轻衣。  
东家饮美酒，西第弹鸣丝。  
鸣丝未及已，四座赋声诗。  
日暮始归来，明旦复如斯。  
君看多财子，计惜在毫厘。  
终夜不能眠，握算至晨曦。  
一朝籍县官，虽悔何所追。  

【采石春望】  
夜泊青山渚，朝登采石矶。  
蜀雪应消尽，吴船犹未归。  
五湖花正落，三江莺乱飞。  
同行王主事，此日亦沾衣。  

【泗上书怀】  
为客山川远，封侯岁月迟。  
后生方尔汝，吾辈复驱驰。  
岂是逢迎倦，深知气力衰。  
还将归老意，先报白鸥知。  

【泗州书怀】  
白发三吴客，清秋泗水边。  
官途随老马，归梦逐风鸢。  
酒尽寻僧舍，书来问客船。  
淮南与淮北，漂泊过年年。  

【思归兼简严八】  
天高风正急，鸿雁傍人飞。  
江外无来使，淮南尽捣衣。  
悲歌聊当泣，远望亦同归。  
为报严夫子，沧洲与愿违。  

【送李千户时将有海东之役】  
中国人俱化，东夷贡未修。  
圣君能大勇，沧海即浮沤。  
貔虎当前队，鱼龙据上游。  
人言汉飞将，今日定封侯。  

【京师归别墅】  
政拙辞骢马，身闲问绿蓑。  
此生人共弃，长日自行歌。  
野圃啼莺满，春江斗鸭多。  
黄家酒垆近，风雨亦来过。  

【春日偶书】  
罢官御史府，屏迹五湖东。  
江水□□□，山花费酒筒。  
野情方浩荡，高论入虚空。  
明日春田事，还寻荷翁。  

【宴王主簿宅】  
故人王短簿，老未即归田。  
宾客尊耆艾，园池有岁年。  
好花留舞蝶，高柳宿啼鹃。  
最爱西亭好，时时得醉眠。  

【怀王道士】  
宣城王道士，爱着芰荷衣。  
一自清江别，三年白雁飞。  
酒徒随处有，沽客向来稀。  
最忆青城夜，狂歌不肯归。  

【王仙人远过】  
闻道神仙侣，来寻野客园。  
谈玄终未悟，对酒且忘言。  
接树朱樱密，缘坡紫笋繁。  
醉余春水上，坐听白鸥喧。  

【春园】  
春园江水上，江雾日昏昏。  
沙暖常垂钓，花深不闭门。  
家童锄垄麦，野客共盘飡。  
衰老仍耽酒，经年懒出村。  

【村居怀京下一二友生】  
罢职非能吏，归田即老农。  
有诗聊度日，无字可书空。  
白发将谁念，黄粱且自舂。  
故人能问讯，家在五湖东。  

【马氏西园宴别吴进士善卿】  
竹阴连水屋，荷气集池台。  
南国佳人去，西园高宴开。  
好风因树起，新月渡河来。  
别后江潭上，离肠日九回。  

【别墅】  
春园含薄雾，野水散轻阴。  
落絮随风舞，啼莺坐树深。  
旅情方自遣，幽意待人吟。  
独少扬雄客，时时载酒寻。  

【送任李二高士归越】  
老去任公子，重来李少君。  
仙凡初不远，江海自离群。  
水绕吴宫树，山连禹穴云。  
汀洲有长笛，日暮不堪闻。  

【饮马氏东园】  
乌衣东苑内，春色正芳菲。  
上客调诗律，佳人试舞衣。  
夭桃连雨发，鹦鹉入帘飞。  
况是多春酒，厌厌夜不归。  

【赋陶与权云所（二首）】  
岂有从龙意，还同野老居。  
覆花初冉冉，度水亦徐徐。  
陇上时相逐，溪边或自锄。  
犹能作霖雨，沾洒及邻墟。  
斯人肥遁士，高卧亦无心。  
野树留余润，春花带远阴。  
近床衣欲冷，拂石坐还深。  
为问陶弘景，何如陇上吟？  

【怀王生】  
王生本静者，郡邑少经过。  
家住清江曲，春来白鸟多。  
亲庖余酒肉，官赋入菱荷。  
岁莫兼相忆，临流独咏歌。  

【立春日饮任氏西园】  
把钓归东海，开筵近北台。  
千林残雪尽，万里好春回。  
中散调琴坐，山公待酒来。  
更须花满树，终日此衔杯。  

【饮田家醉后书王生壁】  
勋业心逾懒，耕锄意颇长。  
牛衣方自卧，麟阁听渠忙。  
瓜果邻家席，诗书野客堂。  
醉余还讲诵，未见老夫狂。  
水乡寒气早，未暮掩柴扉。  
篱落无人过，鸡豚各自归。  
老妻熏鼠穴，稚子卧牛衣。  
安得盈缸酒，深杯日日挥。  

【闻张处士竹林甚盛欲观未能兼简王一秀才】  
闻道南村竹，春来接远坡。  
色侵沽酒旆，声送濯缨歌。  
甚欲敲门看，须凭拄杖过。  
余阴过西沼，应覆右军鹅。  

【陪陈应奉诸公宴马氏西园】  
画楼临晓日，青盖度行云。  
歌吹三春好，宾朋四海闻。  
絮嫌飞燕态，花妒绿珠裙。  
曲误谁能顾，周郎思不群。  

【京师怀吴中黄道士】  
吴下黄师我所怜，江湖离别又三年。  
家贫似为耽诗句，世乱谁能与酒钱。  
溪上瓜田应蔓草，沙边茅屋正风颠。  
稍待东南春水绿，老夫书札寄吴船。  

【治亭寓目】  
百尺孤亭落照间，六朝遗迹草斑斑。  
荣华有尽英雄去，江水无穷鸥鹭闲。  
商女晚来犹自唱，行人春尽不知还。  
故园遥在三江外，烟树微茫独倚阑。  

【喜洪山人恕复至】  
烟巷鸡鸣曙色开，秋林鹊噪远人回。  
老夫自扫风前叶，稚子兼锄雨后苔。  
近市酒浆浑易得，傍溪鱼蟹亦须来。  
鸥边野水明如镜，更坐寒山共一杯。  

【京师归至丹阳逢侯生大醉】  
白下西风吹夜凉，五湖秋草着微霜。  
千家砧杵初凌乱，独客关山正渺茫。  
归去定应残腊尽，飘零犹幸此身强。  
丹阳郭里盈樽酒，且为侯芭发醉狂。  

【归来】  
淮甸西风送客归，江潭落木正飞飞。  
屋边鹳鹤鸣高垤，道上狐狸笑弊衣。  
濯足每嫌秋岸冷，摊书还趁夕光微。  
倦游季子真相似，独有贤妻肯下机。  

【郭外寄王录事】  
白鸥黄鸟动春声，绿树清波称晚晴。  
何用城中走尘土，只消江上过清明。  
深村浊酒还堪醉，野老狂歌亦有情。  
寄语东门王录事，底须辛苦过平生。  

【过黄耳墓有感（陆士衡在洛被祸时，寄书犬也。墓在华亭南）】  
黄耳墓前春日迟，柳条花萼正参差。  
多才已逐浮云去，异物犹令后代思。  
顾养有恩终不背，交游何事独相欺。  
春风绿酒人皆醉，落日孤舟自咏诗。  

【春日溪上谩书】  
白发何烦试鹖冠，清江久欲把渔竿。  
涓涓浊酒须成醉，袅袅晴花已倦看。  
不忍燕莺频往复，且留鸥鹭与盘桓。  
东家野老浑知我，日日相过却自欢。  

【赋黄叶渔村】  
泽国西风霜树多，萧条茅屋倚江波。  
家人酒馔兼虾菜，野老衣裳杂芰荷。  
东海任公时问信，沧浪孺子亦来歌。  
白鸥亦有忘机意，清影相看奈尔何。  

【怀曾彦鲁】  
不见曾公白发侵，酒杯棋局最关心。  
年华冉冉情何限，江海悠悠水正深。  
欲买小舟随雁去，便从幽壑听龙吟。  
明年春满长洲苑，拄杖穿花处处寻。  

【咏溪上所栽桃】  
桃树移栽近浅沙，呼儿插竹护欹斜。  
秋来拟吃垂垂实，春到还看浩浩花。  
旋置酒旗深处挂，更将渔艇密边遮。  
老夫未是文章手，故少新诗对客夸。  

【寄题马氏草堂兼柬黄二秀才】  
江上草堂风物幽，江花红白满汀洲。  
鸣鸠呼妇东西去，麋鹿将儿远近游。  
已有轩窗成晚趣，更无舟楫散春愁。  
东林早晚樱桃熟，应与黄香数劝酬。  

【江上樱桃甚盛而予寓所无有忽苏城友人惠一大盒故赋此】  
野店荒蹊红满枝，暖烟微雨共离披。  
忽思西蜀匀圆颗，正值东吴远送时。  
老子细看方自讶，儿童惊喜欲成痴。  
拾遗门下曾沾赐，此日飘蓬也赋诗。  

【得马叟书作此远寄】  
洛阳马叟世称贤，童稚相看四十年。  
只道诗名传宇内，宁知酒债满江边。  
蓬蒿久没扬雄宅，虾菜聊随范蠡船。  
此日将书付归雁，不胜清泪湿吴笺。  

【浦上寓所】  
我有茅堂南浦浔，回岗千尺昼阴阴。  
繁花映带墟烟密，弱竹留连海气深。  
寂寂轩窗惟鸟下，萧萧风雨亦龙吟。  
东家野老犹淳朴，酒熟瓜香数见寻。  

【横溪寓所】  
高林深竹气冥冥，野色波光更满汀。  
草阁雨晴鸣翡翠，花畦风暖入蜻蜓。  
书成已与山公绝，赋就惟教阿买听。  
犹未忘情是杯酒，尚烦邻里致盆瓶。  

【饮谢氏东园】  
谢氏池台多好春，风帘水槛不凝尘。  
千钟绿酒能留客，满树黄鹂更可人。  
蝶翅乍惊歌扇远，柳花轻触舞衣频。  
醉余荡桨城东去，正值南湖月色新。  

【次圭法师过金秀才隐居（二首）】  
墟里人家烟雾深，背冈茅屋自阴阴。  
不愁逸竹妨嘉谷，自爱繁枝集众禽。  
田父耰锄时得借，渔人舟楫莫相寻。  
旧开鸡犬桃源里，仿佛溪边花树林。  
幽人读书黄浦上，萧条茅屋倚溪傍。  
霜沾木叶深深赤，潮杂溪流混混黄。  
旁舍杯盘多芋栗，秋园门巷亦馨香。  
为语当时仲长统，输君清旷自徜徉。  
程孟阳曰：“金、元人亦多学杜，未有如此翁之自然者。妙在旷达，较刘青田尚多着意。”  

【清明独坐】  
花柳千家郭外村，老夫官屋近荒园。  
晴林渺渺浮云气，细草油油叠浪痕。  
川上画船争载酒，烟中长笛自销魂。  
暮年况复追游倦，落日泥墙独闭门。  

【次广西省朱郎中熙见寄韵（二首）】  
万里苍梧入望长，薇垣新治日馨香。  
已知南去无鸮獍，更拟西郊听凤凰。  
谈笑定应多暇日，羁縻况复有成章。  
幕中还试钟王帖，书遍阑干叶上霜。  
衡阳南去与天长，荔子红椒处处香。  
明月关门无虎豹，清风台阁有鸾凰。  
包茅已入皆三脊，卉服新成有九章。  
幕下文书自稀少，醉余崖蜜啖红霜。  

【次方明谦指挥海上筑城韵（二首）】  
城堞遥连北斗斜，岛夷从此识中华。  
诸侯幕府多春酒，上将歌谣杂暮笳。  
别去几时还下榻，兴来何日欲乘楂。  
为报安期头白尽，更烦重觅枣如瓜。  
旗影翩翩整复斜，中天星月动光华。  
千群貔虎方屯戍，万里鱼龙听鼓笳。  
圣主自多开国老，小夷休恃上天槎。  
却烦上将频思念，时问东门二亩瓜。  

【偕黄叔明王元吉钱伯云张梦辰金彦振元夕观灯会于萧塘隐居景元举酒属客曰七人四百九十岁为首句以灯字为韵予赋此时洪武乙丑也（洪武十八年）】  
七人四百九十岁，吴家堂上看花灯。  
皓首庞眉方满坐，金杯玉碗出清冰。  
三寸黄柑浑似蜜，百壶春酒况如渑。  
今日相逢总知己，老夫欢喜欲飞腾。  

【京师得家书】  
江水一千里，家书十五行。  
行行无别语，只道早还乡。  

【寄家书】  
白发时时脱，青山处处同。  
人行千里外，书到五湖东。  

【龙江夜行】  
细雨过江头，孤篷夜未休。  
归心与烟浪，相逐下扬州。  

【江上（二首）】  
野屋藏春树，江堤倚暮花。  
买鱼留楚客，沽酒问吴娃。  
日暮江风急，江花水上飞。  
吴船三十丈，载得夕阳归。  

【无题（五首）】  
门外青青草，今年更觉深。  
前时玉钗堕，侍婢不能寻。  
海内虽无事，朝中有谏书。  
大家犹未省，不敢候羊车。  
羊车行乐处，歌吹隔萧墙。  
赖有邻房女，时来说故乡。  
月落长门去，千门夜色浓。  
梦间无限乐，不道在宫中。  
春衣裁剪罢，密叶间秾花。  
缝到鸳鸯处，行行线脚斜。  

【因何彦明赋八新效其体】  

【新烟】  
覆堤初冉冉，渡水尚迟迟。  
一树梨花色，犹能似旧时。  

【新水】  
柳外朝朝雨，平添过旧痕。  
往时桃叶渡，今日更销魂。  

【新燕】  
乍拂芳池远，还窥绣幕重。  
莫将花片蹴，飞舞满筵中。  

【新草】  
水边春尚浅，沙际叶才穿。  
拾翠双双女，迢迢度碧烟。  

【新莺】  
芳树何年到，西园梦里惊。  
不须重听汝，只是旧时声。  

【新柳】  
浅色初含雨，轻阴未过池。  
黄昏画楼畔，最是断肠时。  

【新蝶】  
怯露依芳蕙，惊风入绣帏。  
莫将罗扇扑，更待满园飞。  

【新月】  
既从碧云上，复傍绮窗移。  
愿得长如此，教人学画眉。  

【江上（二首）】  
北固城头夜雨，西津渡口烟波。  
白发人人自老，青山处处还多。  
山下旌旗闪闪，江边杨柳依依。  
骑马将军远戍，吹笛渔翁醉归。  

【淮安道中】  
山阳城中细雨，广陵堤上飞花。  
估客时时吹笛，行人处处思家。  

【郊居（三首）】  
西舍槽头溜溜，南园鸟弄关关。  
数觥香醪独酌，一树梨花半残。  
日转花阴傍户，雨余山色沿堤。  
一双蝴蝶对舞，几个莺儿乱啼。  
荒园处处闲步，小阁时时燕居。  
阮籍惟思饮酒，嵇康最懒读书。  

【闲步（二首）】  
春园偶尔独往，晚径萧然自还。  
芳草烟中冉冉，落花风外斑斑。  
半雨半晴天气，半开半落山花。  
半醉半醒游客，半村半郭人家。  

【南京口号（五首）】  
君王观阙倚天开，画出金山复壮哉。  
率土再瞻龙虎气，高台还见凤凰来。  
程孟阳云：“直学李、杜，天机豪放，他人不能及。”  
圣帝明王德业尊，亲为清庙国西门。  
皇心自是超前古，况复贻谋及后昆。  
放牛归马净尘埃，地北天南道路开。  
火鸡驯象时时贡，不数周家白雉来。  
春雨初晴霁色开，天街风雨少尘埃。  
白面郎官调御马，双双骑过午门来。  
驾出东南正好春，山中草木更精神。  
扬雄老去才情减，羞见新来献赋人。  

【即事（二首）】  
洛阳大贾爱名姬，富乐园中饮酒归。  
千步长廊好骑马，不愁春雨夜沾衣。  
天街酒好不须言，弦管春风处处喧。  
旧传北地鸣珂巷，得似南京富乐园。  

【石头城晚望】  
落日依依下石头，乱云东望是苏州。  
人间何似归心切，独有春江不断流。  

【题龙江酒家（二首）】  
金陵美酒玉光浮，父老相传最解愁。  
安得身无官府事，长年高卧竺家楼。  
江上青帘映白沙，垆头美酒玉无暇。  
李白当年曾醉此，桃花落尽不思家。  

【朝天宫观方道士所画三山图（三首）】  
东流弱水不胜尘，汉武楼台空自陈。  
欲借横江孤鹤去，须凭南岳魏夫人。  
巨鱼出没浪波腥，东望三山路杳冥。  
安得秦皇射蛟手，为操强弩下沧溟。  
方壶少小学为仙，笔底三山岂偶然。  
见说麻姑头总白，不知何用得长年。  

【扬州逢李十二衍（二首）】  
与子相逢俱少年，东吴城郭酒如川。  
如今白发知多少，风雨扬州共被眠。  
最忆东家《水调声，花前檀板杂流莺。  
此时我醉君犹醒，舞到梧桐白露生。  

【重过黄渡有感】  
马家宅畔无乔木，徐氏门前芳草多。  
留得白头渔父在，年年长笛送沧波。  

【淮西夜坐】  
萧萧风雨满关河，酒尽西楼听雁过。  
莫怪行人白头尽，异乡秋色不胜多。  

【李陵泣别图】  
上林木落雁南飞，万里萧条使节归。  
犹有交情两行泪，西风吹上汉臣衣。  

【客中夜坐】  
落叶萧萧淮水长，故园归路更微茫。  
一声新雁三更雨，何处行人不断肠。  

【城西送邓生】  
千山风雪正霏霏，君去金陵几日归。  
凤凰台上还吹笛，东望沧溟泪满衣。  

【夜至瓜洲】  
瓜洲人家灯火微，瓜洲波上行人稀。  
敲门买得双清酒，船在西陵逆浪归。  

【寄三江王六秀才】  
沧洲荷屋晚秋时，橘柚青黄满户垂。  
安得扁舟趁潮去，醉看江雨散轻丝。  

【调郑老】  
郑老曾为前代官，江湖相见独饥寒。  
不道夜深霜露重，犹将玉笛倚阑干。  

【送郑老归襄阳】  
我爱襄阳老郑虔，高楼吹笛动秋烟。  
他时若有平安信，即寄江东估客船。  

【淮东逢张十二信】  
少年追逐共西东，吴迈文章马亮弓。  
一自干戈零落尽，白头淮海独相逢。  

【观沙鸥】  
门外群鸥我所知，终朝相见不相离。  
借尔桥东杨柳岸，明年春日更添儿。  

【江上寄严八】  
一春不见严夫子，底事城中不肯还？  
门外白鸥三万个，几时相对绿波间？  

【江上寄书】  
湘南估客发西津，东入姑苏花正春。  
独有相思数行字，欲从江海问情人。  

【醉书壁】  
芙蓉花开满高岸，还如杜老蜀江边。  
田夫野客频来看，白酒黄鸡不用钱。  

【忆南湖（二首）】  
我忆南湖春酒香，百钱亦可解愁肠。  
湖头白藕犹堪爱，正似佳人玉臂长。  
南湖沈叟爱吟诗，诗似当年杜牧之。  
一日干戈不相见，令人双鬓欲成丝。  

【浦口竹枝】  
浦上荷花生紫烟，吴姬酒肆近人船。  
更将荷叶包鱼蟹，老死江南不怨天。  

【寄瓢斋】  
不见瓢斋心自苦，金陵又复上金华。  
茫茫春草兼春水，肠断东风日易斜。  

【访张道士题壁】  
道士门前春日温，千重碧草睡鹅群。  
山风忽送桃花雨，湿遍床头白练裙。  

【归来】  
京国归来老更穷，短衣萧瑟怕秋风。  
不知饥饿填沟壑，日日吟哦江水东。  

【寄钱彦德】  
故人别我山东去，千里长淮复大河。  
此日题诗付儿子，白头清泪不胜多。  

【灌园】  
荒陂渺渺接连筒，葱叶青青芥叶红。  
不道虞卿著书手，白头衣食野人同。  

【送王御史东海监散灶丁工本】  
王郎五月赴盐亭，十丈官船酒满瓶。  
稍待凉风吹木叶，老夫东下看沧溟。  

【赠歌舞女童】  
漳河女子荐良童，名在先朝乐部中。  
记得教坊新队子，江南江北舞春风。  

【己未九日对菊大醉戏作四首（洪武十二年）】  
老夫爱此黄金蕊，儿子须将白酒赊。  
直到残阳下天去，更添灯火照欹斜。  
遮莫邻家酒已无，教儿更往远村沽。  
老夫强健如平日，醉过三更不要扶。  
只今何处无黄菊，醉着茅茨有几人？  
贤妇稍能知此意，杀鸡为黍莫辞贫。  
纵道今年杼轴贫，乃翁才力不超群。  
明朝若卖《长门赋，还尔黄金一百斤。  

【风雨宿萧山】  
东来山郭晚秋时，白酒黄柑兴不衰。  
欲倩山阴王逸少，为书风雨渡江诗。  

【送贺九成归浙东兼简王若水】  
贺老秋来忆鉴湖，荷花杨柳正扶疏。  
西过钱塘见王宰，东门今少种瓜图。  

【瓜步夜泊】  
千里长江雨乍晴，江头灯火夜深明。  
为报高楼莫吹笛，故园东望不胜情。  

【江上逢郑老】  
郑老形容今已衰，江头相见涕涟洏。  
自说琴书零落尽，独余吹笛似桓伊。  

【题老蛟化江叟吹笛图】  
吴头楚尾老髯翁，千里烟波有故宫。  
日暮江亭不归去，犹将玉笛倚秋风。  

【城西送邓生】  
东望沧溟涕泗垂，闺中少妇亦沾衣。  
他时若有相思字，只寄春江燕子归。  

【登阁】  
木落淮南秋色空，闲登高阁送归鸿。  
白头老妇痴儿女，尽在萧条望眼中。  

【调王生】  
门外桃花落渐多，一双新燕又来过。  
寄语城东王贡士，今年春酒味如何？  

【题妓展僧僧像】  
不见秋娘今几年，水光山色自悠然。  
月明楼上天如水，犹忆《梁州第四弦。  

【寄顾文昭】  
最忆顾家池水湄，千株苔石坐题诗。  
如今又是三年别，白发萧萧只怕垂。  

【过浔阳】  
夜泊浔阳江上沙，扁舟何处载琵琶。  
西风不管水流去，依旧满汀开荻花。  

【诸公携酒苏台饯别醉归海上作此奉谢】  
吴王洲上百花开，花下人人劝酒杯。  
醉卧春江三百里，不知月过海门来。  
附见  
☆袁介（一首）  

【检田吏（一作《踏灾行）】  
有一老翁如病起，破衲邅飗瘦如鬼。  
晓来扶向官道旁，哀告行人乞钱米。  
时予奉檄离江城，邂逅一见怜其贫。  
倒囊赠与五升米，试问何故为穷民。  
老翁答言听我语，我是东乡李福五。  
我家无本为经商，只种官田三十亩。  
延祐七年三月初，卖衣买得犁与锄。  
朝耕暮耘受辛苦，要还私债输官租。  
谁知六月至七月，雨水绝无潮又竭。  
欲求一点半点水，却比农夫眼中血。  
滔滔黄浦如沟渠，农家争水如争珠。  
数车相接接不到，稻田一旦成沙涂。  
官司八月受灾状，我恐征粮吃官棒。  
相随邻里去告灾，十石官粮望全放。  
当年隔岸分吉凶，高田尽荒低田丰。  
县官不见高田旱，将谓亦与低田同。  
文字下乡如火速，逼我将田都首伏。  
只因嗔我不肯首，却把我田批作熟。  
太平九月开旱仓，主首贫乏无可偿。  
男名阿孙女阿惜，逼我嫁卖赔官粮。  
阿孙卖与运粮户，即日不知在何处。  
可怜阿惜犹未笄，嫁向湖州山里去。  
我今年已七十奇，饥无口食寒无衣。  
东求西乞度残喘，无因早向黄泉归。  
旋言旋拭腮边泪，我忽惊惭汗沾背。  
老翁老翁勿复言，我是今年检田吏。  

## ●甲集第四之上  

高太史启《缶鸣集乐府诗八十一首、五言古体三十五首、七言杂体三  
启字季迪，长洲人。至正丁酉，张氏开藩平江，承制以淮南行省参政饶介为谘议，参军事。季迪年二十余，介览其诗惊异，以为上客。季迪谢去，隐吴淞江之青丘，自号青丘子。洪武初，召入纂修《元史。寻入内府，教功臣子弟，授翰林院国史编修官。三年七月廿八日，与史官谢徽俱对。上御阙楼，时已薄暮，擢户部侍郎，徽吏部郎中。自陈年少不习国计，且孤远不敢骤膺重任。徽亦固辞。并赐内帑白金放还。退居青丘。先是季迪以史事为祭酒魏观属官，雅相知契。观奉命守苏，为季迪徙居城中夏侯里，接见甚密。观改修府治，季迪作《上梁文，连坐腰斩，洪武七年也，年三十有九。季迪身长七尺，有文武才，无书不读，而尤邃于群史。其诗有《凤台、《吹台、《江馆、《青丘、《南楼、《槎轩《姑苏杂咏诸集，文曰《凫藻，词曰《扣舷。《凤台集则洪武初为史官时作也，诗凡二千余篇。自选得《缶鸣集十二卷，九百余首。季迪没，无后，其妻周氏藏弆其遗稿，授其侄立，永乐元年，镂版行世。景泰中，徐庸用理会梓为《大全集。王子充曰：“季迪之诗，隽逸而清丽，如秋空飞隼，盘旋百折，招之不肯下。又如碧水芙渠，不假雕饰，翛然尘外。”谢徽曰：“季迪之诗，缘情随事，因物赋形，横从百出，开合变化。其体制雅醇，则冠裳委蛇，佩玉而长裾也。其思致清远，则秋空素鹤，回翔欲下，而轻云霁月之连娟也。其文采缛丽，如春花翘英，蜀锦新濯。其才气俊逸，如泰华秋隼之孤骞，昆仑八骏追风蹑电而驰也。”李东阳曰：“国初称高、杨、张、徐，高才力声调过三人远甚，百余年来，亦未见卓然有过之者。”  

【上之回】  
圣主重行幸，六虬法乾旋。  
北巡初避暑，东祠已祈年。  
群官从清尘，粲若星丽天。  
前扬豹尾竿，左靡鱼须旃。  
瀚海通汉月，萧关绝胡烟。  
愿奉千龄乐，皇躬长泰然。  
（元世，每年孟夏驾幸滦京避暑，七月乃还。此诗云“北巡初避暑”，纪元事也。）  

【李夫人歌】  
延年罢歌少翁望，兰芬凄凄销复帐。  
临殁最难忘，欷歔不相向。  
陈杯觞，列灯火。是耶非，幄中坐。  
新宫漏残星欲堕。  

【短歌行】  
置酒高台，乐极哀来。人生处世，能几何哉。  
日西月东，百龄易终。可嗟仲尼，不见周公。  
鼓丝拊石，以永今日。欢以别亏，忧因会释。  
燕鸿载鸣，兰无故荣。子如不乐，白发其盈。  
执子之手，以酌我酒。式咏《短歌，爰祝长寿。  

【宛转行】  
宛转复宛转，宛转日几回。  
君肠鹿卢断，我肠车轮摧。  

【长门怨】  
憎宠一时心，尘生旧屋金。  
苔滋销履迹，花远度銮音。  
暮雀重门迥，秋萤别殿阴。  
君明犹不察，妒极是情深。  

【塞下曲】  
日落五原塞，萧条亭堠空。  
汉家讨狂虏，籍役满山东。  
去年出飞狐，今年出云中。  
得地不足耕，杀人以为功。  
登高望衰草，感叹意何穷。  

【折杨柳歌词（二首）】  
高枝拂翠幰，低枝垂绮筵。  
春风千万树，此树妾门前。  
江头横吹悲，北客休南去。  
闻道武昌门，愁人无别树。  

【将进酒】  
君不见陈孟公，一生爱酒称豪雄。  
君不见扬子云，三世执戟徒工文。  
得失如今两何有，劝君相逢且相寿。  
试看六印尽垂腰，何似一卮长在手。  
莫惜黄金醉青春，几人不饮身亦贫。  
酒中有趣世不识，但好富贵亡其真。  
便须吐车茵，莫畏丞相嗔。  
桃花满溪口，笑杀醒游人。  
丝绳玉缸酿初熟，摇荡春光若波绿。  
前无御史可尽欢，倒著锦袍舞鹆。  
爱妾已去曲池平，此时欲饮焉能倾。  
地下应无酒垆处，何苦寂寞孤平生。  
一杯一曲，我歌君续。明月自来，不须秉烛。  
五岳既远，三山亦空。欲求神仙，在杯酒中。  

【罗敷行】  
陌上三月时，柔桑多绿枝。  
携筐行采叶，日暮畏蚕饥。  
君来驻车马，相逢在桑下。  
谩说同心言，不是知音者。  
君贵多辉光，妾贱无红妆。  
自信田间妇，难从天上郎。  
长安画楼宇，无限如花女。  
使君当早归，莫共罗敷语。  

【当垆曲】  
光艳动春朝，妆成映洛桥。  
钱多自解数，筝涩未能调。  
花如秦苑好，酒比蜀都饶。  
深谢诸年少，来沽不待要。  

【古词】  
妾刀不断机，郎行当早归。  
还将机中锦，作郎身上衣。  

【乌夜啼】  
啼乌惊多栖未久，半起疏桐上高柳。  
灯下佳人颦浅眉，机中少妇停纤手。  
月入空闺夜欲深，数声犹似听君琴。  

【堂上歌行】  
堂上歌，歌南山，主人为欢仰客颜。  
翠帷夜卷出两鬟，移尊更饮花树间。  
花树间，有明月。客不醉，歌不歇。  

【陇头水】  
人间何处无流水，偏到陇头愁入耳。  
夜杂羌歌明月中，秋惊汉梦空山里。  
陇阪崎岖九回折，声随到处长呜咽。  
欲照愁颜畏水浑，前军曾洗金创血。  
回头千里是长安，征人泪枯流不干。  

【少年行二首】  
官侍长杨拜夕郎，况凭内宠在椒房。  
赐金十万身无用，乞作胡姬一日妆。  
下直平明出禁门，笑提博局伴王孙。  
宝刀不敢将输却，明日沙场欲报恩。  

【相逢行】  
沽酒渭桥边，平陵侠少年。  
相逢各有赠，宝剑与金鞍。  

【妾薄命】  
寂寞复寂寞，秋风吹罗幕。  
玉阶有微霜，桂树花已落。  
昔为卷衣女，承欢在瑶阁。  
弃鱼感泪多，当熊惭力弱。  
宁知色易老，难求黄金药。  
宫深去天远，忧思将何托？  
君恩非不深，妾命自轻薄。  
微躯愿有报，和亲死沙漠。  

【结客少年场行】  
结客须结游侠儿，借身报仇心不疑。  
千金买得利匕首，摩挲誓许酬相知。  
白马缦胡缨，行行人尽止。  
朝游洛北门，暮醉秦东市。  
感君在一言，不惜为君死。  
朱家曾脱季将军，田光终酬燕太子。  
君不见魏其盛时客满门，自言一一俱衔恩。  
魏其既罢谁复见，养士堂中尘网遍。  
始知结客难，徒言意气倾南山。  
食君之禄有弗报，何况区区杯酒间。  
结客不必皆荐绅，缓急叩门谁可亲。  
屠沽往往有奇士，慎勿相轻闾里人。  

【君马黄】  
君马黄，我马玄。  
君马金匼匝，我马锦连乾。  
两马喜遇皆嘶鸣，何异主人相见情。  
长安大道可并辔，莫夸得意争先行。  
摇鞭共踏落花去，燕姬酒垆在何处？  

【杨白花】  
杨白花，太轻薄。  
不向宫中飞，却度江南落。  
美人踏踏连臂歌，山长水阔奈尔何。  
奈尔何，春欲晚，何不飞去仍飞返。  
洛阳树，多啼鸦。愁杀人，杨白花。  

【门有车马客行】  
门有车马客，乃是故乡士。  
昔别各壮颜，今见不相似。  
上堂叙情亲，拜跪出妻子。  
对案未能食，历历问桑梓。  
当时同游人，十有八九死。  
松柏长新坟，荆棘生故址。  
欢言方未终，悲感还复始。  
因思兴谢端，叹息不能止。  

【擢歌行】  
溶漾汉潭清，搴荷趁浪平。  
船轻知体弱，簪滑见鬟倾。  
落日悬江思，浮云结浦情。  
去从千叶隐，归爱一花迎。  
吴歈并《子夜，谁似棹歌声？  

【鸡鸣歌】  
北斗城头北斗低，万家梦破一声鸡。  
马蹄踏踏车辘辘，阙下连趋市中逐。  
雄鸡安得噤尔声，利名少息世上争，  
漫漫夜长人不惊。  

【征妇怨】  
良人不愿封侯印，虎符远发当番阵。  
几夜春闺恶梦多，竟得将军军覆信。  
身没犹存旧战衣，东家火伴为收归。  
妾生不识边庭路，寻骨何由到武威。  
纸幡剪得招魂去，只向当时送行处。  

【襄阳乐】  
门前黄柳鸦雏宿，罗幌低垂婢擎烛。  
悬珰结佩略妆成，日莫相邀汉江曲。  
水静花寒月小明，舟中楼上斗歌声。  
肠断年年大堤路，南商行过北商行。  

【饮酒乐】  
七弦五弦角奏，一觞两觞羽行。  
且乐眼中人聚，莫忧头上天倾。  

【长安道】  
长乐钟声动，平津树色开。  
中郎长戟卫，丞相小车来。  
新成赐将第，更筑候神台。  
谁念公车客，空怀作赋才。  

【悲歌】  
征途险巇，人乏马饥。贫少不如富老，美游不如恶归。浮云随风，零乱四野。仰天悲歌，泣数行下。  

【楚妃叹】  
章华台前楚江水，月色堕烟乌欲起。  
六宫不敢解罗衣，猎火照山君未归。  

【白頠词（二首）】  
白頠出自吴女工，著来色与素体同。  
舞时偏向江渚宫，长袖拂起微有风。  
觞催管促四座中，揽裾徘徊惨曲终，  
玉阶夜寒零露浓。  
出后阁，临前楹，舞衣皎皎洁且轻。  
飘如白云向空行，回腰流目君已倾。  
华灯吐焰欺月明，喧哗不闻遗佩声。  
茱萸实，红兰叶。千秋欢乐长如此，  
妾身得向君前死。  

【呵那瑰】  
牛羊草漫野，大帐天山下。  
十万控弦儿，闻箛齐上马。  

【江南意】  
妾本南国姝，父母爱如珠。  
貌岂惭明镜，身才称短襦。  
学成采莲唱，晓出横塘上。  
舟小复身轻，随风两摇荡。  
归时曲岸傍，恰见贵游郎。  
辍歌欲转棹，花浅不堪藏。  
将嗔却成哂，相问那能隐。  
虽怜郎意深，终嫌妾家近。  
回首各盈盈，南湖月又生。  
烟波三十里，都是断肠情。  

【猛虎行】  
阴风吹林乌鹊悲，猛虎欲出人先知。  
目光炯炯当路坐，将军一见弧矢堕。  
几家插棘高作门，未到日没收猪豚。  
猛虎虽猛犹可喜，横行只在深山里。  

【湘中弦】  
凉风袅袅月粼粼，竹色兰香秋水滨。  
一夜猿声流泪尽，黄陵祠下泊舟人。  

【燕燕于飞】  
燕燕何处飞，相见江南路。  
薲香细雨春，柳色芳烟暮。  
才从箔外归，复向舟前度。  
莫入未央宫，身轻有人妒。  

【浮游花】  
宛宛庭中花，狂风忽吹去无涯。  
上入逍遥之云天，下没惨淡之泥沙。  
开落本同何足叹，升沉偶异自堪嗟。  

【野田行】  
白杨树下谁家坟，火烧野草碑无文。  
路傍尚卧双石马，行人指是故将军。  
当时发卒开阴宅，千车送葬城南陌。  
子孙今去野人来，高处牧羊低种麦。  
平生意气安在哉，棘丛暮雨棠梨开。  
百年富贵何足恃，雍门之琴良可哀。  

【邯郸才人嫁为厮养卒妇】  
妾能擫赵瑟，旧得君王眷。  
更衣直夜房，侍酒登春殿。  
出宫非故颜，里妇犹相羡。  
丛台罢往梦，破屋流萤见。  
末路多若斯，纷纷贵成贱。  

【凉州词（二首）】  
蓬婆城下净无花，惨惨黄云漠漠沙。  
卷叶谁将番曲奏，白头都护亦思家。  
关外垂杨早换秋，行人落日旆悠悠。  
陇山高处愁西望，只有黄河入海流。  

【虞美人曲】  
明月帐中泣，悲风营外歌。  
彷徨夜惊起，何事楚人多。  
回灯拥绿髻，向剑蹙青蛾。  
效命自无恨，君王其奈何。  

【筑城词】  
去年筑城卒，霜压城下骨。  
今年筑城人，汗洒城下尘。  
大家举杵莫住手，城高不用官军守。  

【秦筝曲】  
娇弦细语发砑罗，臂动玉钏鸣相和。  
关云陇月愁思多。愁思多，听此曲。  
停蜀琴，罢燕筑。  

【东飞伯劳歌】  
前飞蜻蜓后飞蝶，桃叶杨枝每相接。  
谁家季女弄春妍，披烟映日窗户前。  
金雀双钗翠羽扇，缬屏黼帐文罗荐。  
娇羞年几十五多，将呈复隐奈愁何。  
流晖倏没百花暝，空持可怜谁作并。  

【春江花月夜】  
皓月金波满，奇花玉树新。  
浮辉与流艳，并弄一江春。  
还持谁可比，结绮阁中人。  

【踏歌行】  
香尘和露踏成泥，花下风寒鬓脚低。  
夜静高楼有人听，起头一句唱教齐。  

【子夜四时歌】  
白白复朱朱，芳条罥绣襦。  
摘来随女伴，赛斗不曾输。  
红妆何草草，晚出南湖道。  
不忍便回舟，荷花似郎好。  
堂上织流黄，堂前看月光。  
羞见天孙度，低头入洞房。  
空帏拥垆坐，夜冷微红灭。  
郎意似残灰，无因得重热。  

【寒夜吟】  
月下冻痕生绿井，隔林霜片飞无影。  
树枝风息转迎寒，愁人如鸟栖未安。  
夜短夜长应独觉，荧荧残烛呜呜角。  

【小长干曲】  
郎采菱叶尖，妾采荷叶圆。  
石城愁日暮，各自拨归船。  

【废宅行】  
鸣珂坊里将军第，列戟齐收朱户闭。  
里媪逢人说旧时，有庐被夺广园池。  
今年没入官为主，散尽堂中义宅皃。  
厨烟久断无粱肉，群鼠饥来入邻屋。  
官封未与别人居，日日闲苔雨添绿。  
曲阁深沉接后房，画屏生色暗无光。  
寻常不敢偷窥处，守卒时来拾坠珰。  
春风多少奇花树，又有豪家移得去。  

【青楼怨】  
浴金熏炉镂玉奁，兰香今夜为君添。  
乌栖黄昏乌起曙，才见道来还道去。  

【牧牛词】  
尔牛角弯环，我牛尾秃速。  
共拈短笛与长鞭，南陇东冈去相逐。  
日斜草远牛行迟，牛劳牛饥唯我知。  
牛上唱歌牛下坐，夜归还向牛边卧。  
长年牧牛百不忧，但恐输租卖我牛。  

【捕鱼词】  
后网初沉前网起，夫妇生来业淘水。  
忽惊网重力难牵，打得长鱼满船喜。  
不教持卖去南津，且向江头祭水神。  
愿得年年神作主，无事全家卧烟雨。  
不论城中鱼贵贱，换得酒归侬不怨。  

【养蚕词】  
东家西家罢来往，晴日深窗风雨响。  
二眠蚕起食叶多，陌头桑树空枝柯。  
新妇守箔女执筐，头发不梳一月忙。  
三姑祭后今年好，满簇如云茧成早。  
檐前缲车急作丝，又是夏税相催时。  

【射鸭词】  
射鸭去，清江曙。射鸭返，回塘晚。  
秋菱叶烂烟雨晴，鸭群未下媒先鸣。  
草翳低遮竹弓彀，水冷田空鸭多瘦。  
行舟莫来使鸭惊，得食忘猜正相斗。  
觜唼唼，毛暐暐，潜机一发那得知。  

【伐木词】  
竹担挑多两肩赤，砺斧时寻涧边石。  
老夫气力秋渐衰，易斫喜有枯林枝。  
白云无人暗空谷，远声丁丁如啄木。  
暮归待伴不独行，前途虎多荆棘生。  
长年不曾到城府，闻比山中路尤阻。  

【打麦词】  
雉雏高飞夏风暖，行割黄云随手断。  
疏茎短若牛尾垂，去冬无雪不相疑。  
场头负归日色白，穗落连枷声拍拍。  
呼儿打晒当及晴，雨来怕有飞蛾生。  
卧驱鸟雀非爱惜，明年好收从尔食。  

【采茶词】  
雷过溪山碧云暖，幽丛半吐枪旗短。  
银钗女儿相应歌，筐中摘得谁最多？  
归来清香犹在手，高品先将呈太守。  
竹炉新焙未得尝，笼盛贩与湖南商。  
山家不解种禾黍，衣食年年在春雨。  

【卖花词】  
绿盆小树枝枝好，花比人家别开早。  
陌头担得春风行，美人出帘闻叫声。  
移去莫愁花不活，卖与还传种花诀。  
余香满路日暮归，犹有蜂蝶相随飞。  
买花朱门几回改，不如担上花长在。  

【洞房曲】  
洞房香吐合昏花，月转勾阑啼乳鸦。  
今宵有酒留君醉，不信娼家胜妾家。  

【惜花叹】  
惜花不是爱花娇，赖得花开伴寂寥。  
树树长悬铃索护，丛丛频引鹿卢浇。  
几回欲折花枝嗅，心恐花伤复停手。  
每来花下每题诗，不到花前不持酒。  
准拟看花直尽春，春今未尽已愁人。  
才留片萼依前砌，全落千英过别邻。  
懊恼园中妒花女，画幡不禁狂风雨。  
流水残香一夜空，黄鹂魂断无言语。  
纵有星星在藓衣，拾来已觉损光辉。  
只应独背东窗卧，梦里相随高下飞。  

【田家行】  
草茫茫，水汩汩。上田芜，下田没。  
中田有禾穗不长，狼藉只供凫雁粮。  
雨中摘归半生湿，新妇舂炊儿夜泣。  

【忆远曲】  
扬子津头风色起，郎帆一开三百里。  
江桥水栅多酒垆，女儿解歌山鹧鸪。  
武昌西上巴陵道，闻郎处处经过好。  
樱桃熟时郎不归，客中谁为缝春衣。  
陌头空问琵琶卜，欲归不归在郎足。  
郎心重利轻风波，在家日少行路多。  
妾今能使乌头白，不能使郎休作客。  

【金井怨】  
照水羞见影，汲水嫌手冷。  
闲立梧桐阴，乌啼秋夜永。  

【里巫行】  
里人有病不饮药，神君一来疫鬼却。  
走迎老巫夜降神，白杨赤鲤纵横陈。  
男女殷勤案前拜，家贫无肴神勿怪。  
老巫击鼓舞且歌，纸钱索索阴风多。  
巫言汝寿当止此，神念汝虔赊汝死。  
送神上马巫出门，家人登屋啼招魂。  

【主客行】  
主人楚歌客楚舞，落日黄云雁声苦。  
笑拂腰间宝剑光，美人满堂色如土。  
大儿北海人中奇，小儿能读曹娥碑。  
相逢且莫叹贫贱，但愿有酒无别离。  
君不见平原墓上生秋草，国士无穷道傍老。  

【春夜词】  
杏烟湿鬓秋千下，银蜡光寒曲屏画。  
数漏闲过每睡时，月明微见堕游丝。  
欲归自踏娉婷影，风动玉钗花亦冷。  
屋贮娇愁锁幔纱，青丝嘶骑醉谁家。  
管弦不动空台榭，梦与乌衣语中夜。  

【新弦曲】  
旧弦解，新弦张，冰丝牵愁六尺长。  
宽急频从指边听，金雁参差移不定。  
新弦响高调勿促，不如旧弦弹已熟。  
怜新厌旧妾恨深，为君试奏《白头吟。  
他日愁如旧弦弃，泣向罗裙带头系。  

【竹枝歌（六首）】  
蜀山消雪蜀江深，郎来妾去斗歌吟。  
峡中自古多情地，楚王神女在山阴。  
鱼复浦上石累累，恰似侬心无转回。  
船归莫道上滩恶，自牵百丈取郎来。  
江水出峡过夔州，长流直到海东头。  
郎应若有思家日，应教江水复西流。  
踯躅花红鸭摐飞，黄牛庙下见郎稀。  
大摊钱卖盐去，短钗簪叶负薪归。  
妾爱看花下渚宫，郎思沽酒醉临邛。  
春衣未织机中锦，只是长丝那得缝。  
枫林树树有猿啼，若个听来不惨凄。  
今夜郎舟宿何处，巴东不在定巴西。  

【转应词（二首）】  
双燕双燕，去岁今年相见。往来东舍西家，衔得泥中落花。花落花落，又在暮寒池阁。  
疏雨疏雨，绿满昚芜洲渚。江南相忆故人，远水遥山暮春。春暮春暮，风急画船难渡。  

【闻长枪兵至出越城夜投龛山】  
列藩遏戎乱，驻钺实此州。  
如何杀大将，王师自相仇。  
我来乱始定，城郭气尚愁。  
又闻有邻兵，仓卒岂敢留。  
促还出西门，天寒绝行甗。  
古戍暗雨雪，旌旗暮悠悠。  
野屋闭不守，泽田弃谁收。  
居人且奔逃，游子安得休。  
逶迤苍山去，泱漭玄云浮。  
人虎争夜行，风榛啸岩幽。  
我徒戒相亲，一失未易求。  
饥拾谷口栗，寒烧涧中槱。  
神迷路多迂，再宿达海陬。  
虽尝登顿劳，幸免迫辱忧。  
圣尼畏于匡，嗟我敢有尤。  
但惭去越早，不遂名山游。  

【登凤凰山寻故宫遗迹】  
兹山势将飞，宫殿压其上。  
江潮正东来，朝夕似奔向。  
当时结构意，欲敌汴都壮。  
我来百年后，紫气愁不王。  
乌啼璧门空，落叶满阴障。  
风悲度遗乐，树古罗严仗。  
行人悼降王，故老怨奸相。  
苍天何悠悠，未得问兴丧。  
世运今复衰，凄凉一回望。  

【过奉口战场】  
路回荒山开，如出古塞门。  
惊沙四边起，寒日惨欲昏。  
上有饥鸢声，下有枯蓬根。  
白骨横马前，贵贱宁复论。  
不知将军谁，此地昔战奔。  
我欲问路人，前行尽空村。  
登高望废垒，鬼结愁云屯。  
当时十万师，覆没能几存。  
应有独老翁，来此哭子孙。  
年来未休兵，强弱事并吞。  
功名竟谁成，杀人遍乾坤。  
愧无拯乱术，伫立空伤魂。  

【春日怀十友诗】  

【余司马尧臣】  
列戟卫严关，应无休沐暇。  
群英罢追游，余香掩空榭。  
飞花北郭晚，华月南园夜。  
清景不能同，蹉跎恐年谢。  

【宋军咨克】  
看花西涧寺，忆子昔同行。  
兰入华觞气，波泛绿琴声。  
兹欢随节逝，离恨坐相婴。  
安得重联骑，射雉出东城。  

【陈孝廉则】  
徂春易为感，复此栖孤寂。  
莺啼远林雨，怅望乡园隔。  
客舍换衣晨，僧斋听钟夕。  
知君思正纷，杂英共如积。  

【王隐君行】  
共此一里居，谁令阻良觌。  
惆怅步芳园，山樱还独摘。  
风含驻花意，雨散流池迹。  
尊酒不来同，兹晨端可惜。  

【感旧酬宋军咨见寄】  
我酒且缓倾，听君放歌行。  
君歌意何苦，慷慨陈平生。  
少为斗鸡儿，鲜裘夺春明。  
走马出飞弹，撇捩夸身轻。  
气服诸侠徒，不倚父与兄。  
落花锦坊南，美人理妆迎。  
绿云晚不度，楼上鸣瑶筝。  
酒酣迸五木，脱帽呼输嬴。  
及壮家已破，狂游耻无成。  
太白犯紫微，三辰晦光精。  
金镜偶沦照，干戈起纷争。  
中原未失鹿，东海方横鲸。  
遂寻鬼谷师，从之学言兵。  
石室得《阴符，龙虎随权衡。  
业成事燕将，远戍三关营。  
岩谷雨雪霏，哀兽常夜鸣。  
抚剑起流涕，军中未知名。  
奇勋竟难图，回临石头城。  
石头何壮哉，山盘大江横。  
黄旗想王气，玉树闻歌声。  
晚登临沧观，恻怆怀古情。  
览时识祸机，不因忆莼羹。  
飘然别戎府，震泽还东征。  
归来访乡闾，乱余掩蓬荆。  
旧宅人已改，荒池泉尚清。  
瘦妻倚寒机，正叹伊威盈。  
从兹谢行役，闲园事躬耕。  
懒求荐辟书，傲然揖公卿。  
衰蕙吊蟋蟀，柔桑唤鹂珝。  
闭门节屡变，壮魄空潜惊。  
昔同徒步人，十年拥麾旌。  
鸿毛独未顺，蹭蹬违霄程。  
知音竟为谁，四海嗟惸惸。  
齐竽不解奏，楚璞何由呈。  
顾余虽腐儒，当年亦峥嵘。  
小将说诸侯，捧槃定从盟。  
大欲千万乘，献策登蓬瀛。  
洪澜阻川途，浮云蔽天京。  
终焉困泽畔，日暮吟蓠蘅。  
贱贫此时居，复与丧乱并。  
何殊九月中，严霜折枯茎。  
颇闻君子心，道穷贵益贞。  
己志不获施，安用轩裳荣。  
今晨喜逢君，有壶对前楹。  
风日初澹沲，樱桃作繁英。  
適意不一醉，屑屑徒悲萦。  
达人若相遇，大笑绝冠缨。  

【答衍师见赠】  
衍师本儒生，眉骨甚疏峭。  
轩然出人群，快若击霜鹞。  
早尝垂长绅，挟册诵周邵。  
欲陈兴坏端，往应乞言诏。  
乾纲会中颓，四海起攘剽。  
仰头望天扃，氛祲匿羲曜。  
蕃邦日寻兵，纁玉罢朝頫。  
木颠岂绳维，长往遂沦耀。  
披缁别家人，欲挽首屡掉。  
超哉休远徒，高躅愿追绍。  
初来北城刹，驻锡问宗要。  
相逢共宵哦，篝火树间照。  
篇成出叩钵，锋疾惊楚僄。  
我或劝之冠，不答但长笑。  
留连忽中离，名山赴佳召。  
颇知此行乐，夙志酬历眺。  
吴峰戴襆登，楚水投文吊。  
江秋雨鸣濑，海曙霞发峤。  
灵奇务穷搜，不惮蹑遐徼。  
东归始安禅，幽谷斩蓬藋。  
坐敷云中衾，薜屋一涧缭。  
前年逐戎旃，野出事田獠。  
是时阴飙作，山黑卷狂烧。  
不畏猛虎过，车宿傍枫庙。  
闻师隔烟岭，无寐听猿叫。  
晨兴雪满壑，衣湿寒木燎。  
空林断樵踪，兀兀见来轿。  
相邀至岩扉，山竹穿叫条。  
深房煮山药，干叶焰风铫。  
顿释行旅颜，瓢绿欣饮釂。  
促还不能淹，喧寂叹殊调。  
迩来竟何成，三十匪年少。  
恨无关弧力，结束从嫖姚。  
闲坊借书披，危坐似持钓。  
行忧釜见夺，谒恐冠遭溺。  
逢人戒谈时，涩缩刀在鞘。  
军鼙五月急，市闭无贱粜。  
壮气渐欲磨，妻孥困缠绕。  
堂筵宾履疏，暑夕行熠耀。  
师来赠长句，有誉无鄙诮。  
组章眩芬涘，金奏聆要眇。  
据梧起豪诵，心疢浑可疗。  
回顾平生吟，真咽蚯蚓窍。  
上天宰玄化，乱治方叵料。  
性命如穷鳞，倘或脱罾枿。  
卜居计已决，不待龟灼燋。  
过湖就稻蟹，静处容不肖。  
安能效群女，倚恃斗妍妙。  
泳风或鸣桡，耕月还荷。  
师当重见寻，东皋一舒啸。  

【赋得真娘墓送蟾上人之虎丘】  
色相终坏灭，佳人能久妍。  
断碑山寺里，小冢竹林边。  
兰叶春风带，苔花莫雨钿。  
情留吴苑客，梦逐楚台仙。  
高僧方宴坐，身在散花天。  

【雪夜怀周著作】  
灯照竹林雪，寝斋寒更空。  
窗间成独坐，遥想故人同。  
不有孤吟兴，宁度此宵中。  

【登西城门】  
登城望神州，风尘暗淮楚。  
江山带睥睨，烽火接楼橹。  
并吞何时休，百骨易寸土。  
向来禾黍地，雨露长榛莽。  
不见征战场，那知边人苦。  
马惊西风笳，鸟散落日鼓。  
呜呜城下水，流恨自今古。  

【期家兄宿东湖民家不至】  
东湖欲上月，寒鸟已栖烟。  
何处相期宿，柴门汀树边。  
未尝新漉酒，犹望远来船。  
谁信姜肱被，今宵还独眠。  

【宿幻住栖云堂】  
窗白鸟声晓，残钟度溪水。  
此时幽梦回，独在空山里。  
松岩留佛灯，叶地响僧履。  
余心方正寂，无使群动起。  

【赋永上人纸帐】  
剡藤裁素帱，坐使诸尘隔。  
冬室自生温，寒窗屡更白。  
不随直省被，长覆栖禅箦。  
思曾雪夜时，宿伴山中客。  

【陈氏秋容轩】  
西郊莽迢递，川树凝烟景。  
雨过落红蕖，斜阳半江冷。  
蝉鸣山欲暗，雁去天逾永。  
孤客对萧条，应知镜中影。  

【月林清影】  
疏林逗明月，散乱成清影。  
流藻舞波寒，惊虬翔壑冷。  
云来稍欲翳，风动纷难整。  
圆魄忽西倾，愁看堕空境。  

【闻钟】  
迢迢烟际发，隐隐岩中应。  
初来觉寺遥，乍歇看山暝。  
惆怅未眠人，空斋几回听。  

【醉归夜醒闻雨】  
觉来闻雨声，灯辉耿残夜。  
窗间有危叶，暗助潇潇下。  
不记醉归时，寝斋如客舍。  

【闻晚莺时在围城中】  
昨岁闻孤啭，绿阴山院行。  
今朝寝斋雨，重听独含情。  
西涧多乔木，何为亦到城。  

【西斋池上三咏】  

【葵花】  
艳发朱光里，丛依绿荫边。  
夕同山蕣落，午并海榴燃。  
幽馥流珍簟，鲜辉照藻筵。  
群芳已谢赏，孤植转成怜。  

【荷叶】  
楚服新裁得，吴筒旧制成。  
圆应问荇菜，密欲翳莲茎。  
声中乱雨至，阴下一鱼行。  
桂棹还思折，江南日暮情。  

【桐树】  
晴粉朝英坠，凉琼夏叶舒。  
鸟啼高树早，蟾转薄疏虚。  
朱弦未荐曲，彤管屡题诗。  
坐恐销华泽，商吹起前除。  

【游灵岩赋得越来溪】  
越女游未去，越兵嗟已来。  
青山旧溪上，无复见楼台。  
过客空惆怅，荷花秋自开。  

【立春前一日喜雪】  
一冬才见瑞，三白讵须频。  
未嫌迟送腊，唯怜预占春。  
积砌犹残冻，妆苑已芳辰。  
留更明朝落，梅开欲斗新。  

【始闻夏蝉】  
翾翾才得蜕，咽咽未成喧。  
翳叶谁能见，南风绿绕轩。  
乍惊变节物，还念别郊园。  
何待当秋听，方令羁思繁。  

【我昔】  
我昔在家日，有乐不自知。  
及兹出门游，始复思往时。  
贫贱为客难，寝食不获宜。  
异乡寡俦侣，僮仆相拥持。  
天性本至慵，强使赋再驰。  
发言恐有忤，蹈足虑近危。  
人生贵安逸，壮游亦奚为。  
何当谢斯役，归守东冈陂。  

【泛南溪（二首）】  
山折水暂旋，山开水仍往。  
东陂汇初成，秋色弥然广。  
碧萝花茸茸，月映石壁上。  
此夕试沿洄，一理烟中舫。  
清辉泛悠悠，东与前溪合。  
菱叶间荷花，风来秋飒飒。  
久行愁寂境，忽有人烟杂。  
我欲发棹讴，渔师肯相答。  

【晓卧丁校书轩】  
窗月淡欲失，禋禋逼初曙。  
屋外鸟声多，应知有嘉树。  
残香掩幽寝，未事澄纷虑。  
颇似宿东岩，僧斋竹深处。  

【水上盥手】  
盥手爱春水，水香手应绿。  
沄沄细浪起，杳杳惊鱼伏。  
惆怅坐沙边，流花去难掬。  

【赠漫客】  
畸人诚达生，聱叟亦旷士。  
漫客乃其徒，放意在云水。  
有山即漫游，有竹乃漫止。  
漫吟不求工，漫饮不须美。  
与物无留情，所适皆漫尔。  
人生本漫寄，何事纷戚喜。  
与子作漫交，逍遥论兹理。  

【秋日端居】  
秋意日萧索，郊园霜露余。  
出游无山水，聊复守吾庐。  
巷辙久已断，山瓢仍屡虚。  
非甘寂寞者，谁乐此闲居。  

【梦钟离两兄】  
淮水去不极，淮山与偕驰。  
钟离两迁客，路远归何期。  
孰云归无期，此夕乃见之。  
握手说辛苦，杯觞复同持。  
须臾忽惊别，我梦方自知。  
虽梦亦足喜，况乃归来时。  

【雨中留徐七贲】  
江寒宿雨在，落叶满村湿。  
留君系君艇，莫犯风潮急。  
试问欲归城，谁家借蓑笠？  

【看刈禾】  
农工亦云劳，此日始告成。  
往获安可后，相催及秋晴。  
父子俱在田，札札镰有声。  
黄云渐收尽，旷望空郊平。  
日入负担归，讴歌道中行。  
鸟雀亦群喜，下啄飞且鸣。  
今年幸稍丰，私廪各已盈。  
如何有贫妇，拾穗犹惸惸。  

【晚步游褚家竹亭】  
落日犹半野，闲来潭上游。  
非因恋幽赏，聊欲散烦忧。  
澄波鱼棨夕，荒竹鸟吟秋。  
不是愚溪上，胡为吾久留。  

【太白三章】  
太白初升北斗落，行人早起车鸣铎。  
岂愿身离父母邦，山川路远非不恶。  
贫贱未知生处乐。  
太白正高北斗低，行人出关鸡乱啼。  
他乡无人是知己，欲归未归东复西。  
弊裘愧见家中妻。  
太白犹悬北斗没，行人衣上霜拂拂。  
下马饮酒歌苦声，新丰主人莫相忽。  
人奴亦有封侯骨。  

【中秋玩月张校理宅得南字】  
八月望夜天如蓝，海色卷雾山收岚。  
玉盘元沉龙窟底，忽起万丈谁能探。  
初来空中光尚湿，霜娥寒鬓风旂嵒。  
人言一年此最好，金精水气秋相涵。  
小星尽去大星在，芒角欲吐敢与参。  
天将洗眼照下土，啖食肯纵妖蟆贪。  
穿深窥暗不遗隙，罔两忌影逃岩嵌。  
前年客中忆见之，家人怨别方喃喃。  
荒山不知佳节至，垂首凭案寻书蟫。  
但怪流辉入败户，油灯失焰留孤龛。  
起行阴林不用炬，剥啄独叩峰西庵。  
虬蛇乱踏心胆悸，怪影走石皆枫楠。  
即呼道人共载酒，放舟直下夫容潭。  
翻翻惊鹘落树杪，吹笛正和乌飞南。  
今年在舍反寂寞，暗室困卧如僵蚕。  
乾愁无端负良夜，月固不言我则惭。  
人无贤愚竞玩赏，况我清景性所耽。  
忽忆诸君隔河水，持被就宿聆高谈。  
为呼老婢扫庭宇，一席盘饤梨与柑。  
江城重闭万家寂，楼鼓近听才挝三。  
空阶凄其觉露泫，虚牖窈窕疑烟含。  
婆娑欲留月伴影，素鸾西下烦停骖。  
明宵复出已难似，动别经岁嗟何堪。  
尊前此月又此客，世所难遇心应谙。  
关山几处未解兵，击柝不寐愁丁男。  
南邻歌舞北邻哭，月虽同照异苦甘。  
何人为我挥天戈，乾坤多难俱平戡。  
行者得还居者乐，清光所及恩皆覃。  
悬知此愿未易遂，忧来举盏从沉酣。  
须臾众散晓虫急，古桂吹落自毵毵。  

【刘松年画】  
樵青刺篙胜摇桨，船头分流水声响。  
青山渺渺波漾漾，白鸥飞过时一两。  
载书百卷酒十壶，日斜出游女儿湖。  
邻舟买得巨口鲈，醉拍铜斗歌呜呜。  
此乐除却江南无。  

【练圻老人农隐】  
我生不愿六国印，但愿耕种二顷田。  
田中读书慕尧舜，坐待四海升平年。  
却愁为农亦良苦，近岁征役相烦煎。  
养蚕唯堪了官税，卖犊未足输米钱。  
虬须县吏叩门户，邻犬夜吠频惊眠。  
雨中投泥东凿堑，冰上渡水西防边。  
几家逃亡闭白屋，荒村古木空寒烟。  
君独胡为有此乐，无乃地迩秦溪仙。  
门前流水野桥断，不过车马唯通船。  
秧风初凉近芒种，戴胜晓鸣桑头颠。  
短衣行陇自课作，儿子馌后妻耘前。  
白头虽复劳四体，若比我辈宁非贤。  
旅游三十不称意，年登未具粥与灊。  
便投笔砚把耒耜，从子共赋《豳风篇。  

【听教坊旧妓郭芳卿弟子陈氏歌（时至正己亥岁作）】  
文皇在御升平日，上苑宸游驾频出。  
仗中乐部五千人，能唱新声谁第一？  
燕国佳人号顺时，姿容歌舞总能奇。  
中官奉旨时宣唤，立马门前催画眉。  
建章宫里长生殿，芍药初开敕张宴。  
龙笙罢奏凤弦停，共听娇喉一莺啭。  
遏云妙响发朱唇，不让开元许永新。  
绣陛花惊飘艳雪，文梁风动委芳尘。  
翰林才子山东李，每进新词蒙上喜。  
当筵按罢谢天恩，捧赐缠头蜀都绮。  
晚出银台酒未销，侯家主第强相邀。  
宝钗珠袖尊前赏，占断春风夜复朝。  
回头乐事浮云改，瘗玉埋香今几载。  
世间遗谱竟谁传，弟子犹怜一人在。  
曾记《霓裳学得成，朝元队里艺初呈。  
九天声落千人听，丹凤楼前月正明。  
狭邪贵客回车马，不信芳名在师下。  
风尘一旦禁城荒，谁是花前听歌者。  
从此飘零出教坊，远辞京国客殊方。  
闭门春尽无人问，白发青裙不理妆。  
相逢为把双蛾蹙，《水调、《梁州歌续续。  
江南年少未曾闻，元是当时供奉曲。  
朝使今年海上归，繁华休说乱来非。  
梨园散尽宫槐落，天子愁多内宴稀。  
始知欢乐生忧患，恨杀韩休老无谏。  
伤心不见昔人歌，汾水秋风有飞雁。  
此日西园把一卮，感时怀旧尽成悲。  
含情欲为秋娘赋，愧我才非杜牧之。  

【忆昨行寄吴中诸故人】  
忆昨结交豪侠客，意气相倾无促戚。  
十年离乱如不知，日费黄金出游剧。  
狐裘蒙茸欺北风，霹雳应手鸣雕弓。  
桓王墓下沙草白，仿佛地似辽城东。  
马行雪中四蹄热，流影欲追飞隼灭。  
归来笑学曹景宗，生击黄獐饮其血。  
皋桥泰娘双翠蛾，唤来尊前为我歌，  
白日欲没奈愁何。回潭水绿春始波，  
此中夜游乐更多。月出东山白云里，  
照见船中笛声起。惊鸥飞过片片轻，  
有似梅花落江水。天峰最高明日登，  
手接飞鸟攀危藤。龙门路黑不可上，  
松风吹灭岩中灯。众客欲归我不能，  
更度前岭缘崚嶒远携茗器下相候，  
喜有白首楞伽僧。馆娃离宫已为寺，  
香径无人欲愁思。醉题高壁墨如鸦，  
一半欹斜不成字。夫差城南天下稀，  
狂游累日忘却归。座中争起劝我酒，  
但道饮此无相违。自从飘零各江海，  
故旧如今几人在。荒烟落日野乌啼，  
寂寞青山颜亦改。须知少年乐事偏，  
当饮岂得言无钱。我今自算虽未老，  
豪健已觉难如前。去日已去不可止，  
来日方来犹可喜。古来达士有名言，  
只说人生行乐耳。  

【明皇秉烛夜游图】  
华亭楼头日初堕，紫衣催上宫门锁。  
大家今夕燕西园，高爇银盘百枝火。  
海棠欲睡不得成，红妆照见殊分明。  
满庭紫焰作春雾，不知有月空中行。  
新谱《霓裳试初按，内使频呼烧烛换。  
知更宫女报铜签，歌舞休催夜方半。  
共言醉饮终此宵，明日且免群臣朝。  
只忧风露渐欲冷，妃子衣薄愁成娇。  
琵琶羯鼓相追续，白日君心欢不足。  
此时何暇化光明，去照逃亡小家屋。  
姑苏台上长夜歌，江都宫里飞萤多。  
一般行乐未知极，烽火忽至将如何。  
可怜蜀道归来客，南内凄凉头尽白。  
孤灯不照返魂人，梧桐夜雨秋萧瑟。  

【黑河秋雨引赋赵王孙家琵琶盖其名也】  
胡天夜裂天垂泣，云压鹰低翻翅湿。  
髯王醉影抱寒惊，毡殿嘈嘈箭鸣急。  
红冰泪落衰灯下，倒卷河流入弦泻。  
瘦驼卧碛歇铃车，扑朔阴沙鬼行野。  
汉魂私语鬓风凄，都护营荒咽冻鼙。  
兰山木叶连愁起，散入塞门三万里。  
梦断金蟾隔烟小，青冢埋声秋不晓。  

【答余左司沈别驾元夕会饮城南之作时在围中】  
青帝行春气初播，云沍余阴苦难破。  
江头碧草生未长，战马寒嘶龁残莝。  
炊烟泠落雨中湿，邻屋时闻有啼饿。  
我愁郁郁但欲眠，肯以案书勤自课。  
却思去岁属无虞，元夕共欢人几个。  
高堂细听《落梅歌，手擘黄柑香喷座。  
客酬主劝总忘晓，看尽繁灯逐星堕。  
只今照市但群烽，乐事凄凉谁复作。  
故人念我有二子，省内郎官府中佐。  
别离两月不相逢，身佩弓刀从戍逻。  
欲寻旧赏慰劳役，弄拂尊前且安坐。  
老兵折简走相呼，笑我闭门无乃懦。  
黄昏远就向城南，敢惜春衫冻泥涴。  
军中有会异寻常，牛肉粗肥酒卮大。  
胡奴帐下出琵琶，复拊银筝与相和。  
烛残未听荒鸡号，弦断忽惊哀雁过。  
须臾颜热起叫噱，不纪乱离仍絺轲。  
更声析析绕旗门，剑匣搘头容醉卧。  
归来又辱寄新诗，锦水湔肠珠落唾。  
豪吟自欲继燕歌，悲调岂将同楚些。  
览之几度感深情，曲高和难非懒惰。  
我生无力本何用，衣食自来供马磨。  
虽蒙乡曲假虚名，正似南箕不堪簸。  
君才于世俱可珍，周贾东游抱奇货。  
艰危壮气喜弥激，利器未施宁忍挫。  
颇闻原野多杀伤，风雪呻吟苦无那。  
吾侪斯乐岂易得，应愧皇天恩独荷。  
明年此夕会升平，把酒相邀更相贺。  

【江上晚过邻坞看花因忆南园旧游】  
去年看花在城郭，今年看花向村落。  
花开依旧自芳菲，客思居然成寂寞。  
乱后城南花已空，废园门锁鸟声中。  
翻怜此地春风在，映水穿篱发几丛。  
年时游伴俱何处，只有闲蜂随绕树。  
欲慰春愁无酒家，残香细雨空归去。  

【兵后逢张孝廉醇】  
前年远别君父子，遭乱相传皆已死。  
今朝南陌忽逢君，为识人中语音似。  
君言从亲渡海涛，欲避兵祸辞官曹。  
间关仅得返乡里，脱命罗罔真秋毫。  
问我胡为亦憔悴，十月孤城陷围内。  
艰难两地得俱全，政荷皇天怜我辈。  
相看握手非偶然，痛饮岂得愁无钱。  
城中故旧散欲尽，君来使我忘忧悁。  
还思当年事未改，车马红尘浩如海。  
等闲列第化秦灰，试问主人谁复在。  
请君看此应感吁，世间富贵皆空虚。  
客游且莫更弹铗，读书归卧先人庐。  

【夜饮丁二侃宅听琵琶】  
江月未出明星悬，主人饮客夜不眠。  
坐呼伶儿拨四弦，龙头高撚玉轸圆。  
转关未奏濩索先，劳嘈咽切断复连。  
涩如清涧溜冻泉，细若碧树吟秋蝉。  
忽然繁急何轰阗，风沙满把撒四筵。  
雁行惊起飞不联，浮云落叶俱绵绵。  
一声抹断万里烟，梦入紫塞愁胡天。  
问渠怨恨有几千，口不能说指为传。  
令人怅望思往年，梁园楚榭长周旋。  
帷中曲宴罗绮鲜，夜遣飞骑迎婵娟。  
低鬟出拜绛烛前，文丝香绦搭左肩。  
曲项紫凤抱半偏，枫香一调妙入玄。  
好手正可羞红莲，座间豪客皆词仙。  
举杯邀我赋短篇，赠之醉写蜀锦笺，  
可当十万缠头钱。如今远客江海边，  
欲闻丝音久无缘。故人已散陵谷迁，  
生死流落俱堪怜。今宵听此真偶然，  
顾影憔悴非昔妍。长河毾曙落远川，  
暂当欢娱反忧煎。向隅无言涕泪涟，  
此身如在浔阳船。  

【晓睡】  
野夫性慵朝不出，弊箦萧然掩闲室。  
村深无客早敲门，睡觉长过半檐日。  
林声寂寂鸟鸣少，窗影交交树横密。  
此时欹枕意方恬，一任床风乱书帙。  
昔年霜街踏官鼓，欲与群儿走争疾。  
如今只恋布衾温，悟从前计应多失。  
厨中黍熟呼未起，妻子嗔嘲竟谁恤。  
天能容老此江边，无事长眠吾愿毕。  

【美人扑蝶图】  
花枝扬扬蝶宛宛，风多力薄飞难远。  
美人一见空伤情，舞衣春来绣不成。  
乍过帘前寻不见，却入深丛避莺燕。  
一双扑得和落花，金粉香痕满罗扇。  
笑看独向园中归，东家西家休乱飞。  

【青丘子歌】  
青丘子，泬而清，本是五云阁下之仙卿。何年降谪在世间，向人不道姓与名。蹑厌远游，荷锄懒躬耕。有剑任羞涩，有书任纵横。不肯折腰为五斗米，不肯掉舌下七十城。但好觅诗句，自吟自酬赓。田间曳杖复带索，傍人不识笑且轻。谓是鲁迂儒楚狂生，青丘子闻之不分意，吟声出吻不绝咿咿鸣。朝吟忘其饥，暮吟散不平。当其苦吟时，兀兀如被酲。头发不暇栉，家事不及营。儿啼不知怜，客至不果迎。不忧回也空，不慕猗氏盈。不惭被宽褐，不羡垂华缨。不问龙虎苦战斗，不管乌兔忙奔倾。向水际独坐，林中独行。斫元气，搜元精，造化万物难隐情。冥茫八极游心兵，坐令无象作有声。微如破悬虱，壮若屠长鲸。清同吸沆瀣，险比排峥嵘。霭霭晴云披，轧轧冻草萌。高攀天根探月窟，犀照牛渚万怪呈。妙意俄同鬼神会，佳景每与江山争。星虹助光气，烟露滋华英。听音谐《韶乐，咀味得大羹。世间无物为我娱，自出金石相轰铿。江边茅屋风雨晴，闭门睡足诗初成。叩壶自高歌，不顾俗耳惊。欲呼君山老父携诸仙所弄之长笛，和我此歌吹月明。但愁欻忽波浪起，鸟兽骇叫山摇崩。天帝闻之怒，下谴白鹤迎。不容在世作狡狯，复结飞佩还瑶京。  
（江上有青丘，予徙家其南，因自号青丘子。闲居无事，终日苦吟，闲作《青丘子歌言其意，以解诗淫之嘲。）  

【张节妇】  
谁言妾有夫，中路弃妾身先殂。  
谁言妾无子，侧室生儿与夫似。  
儿读书，妾辟纑，空房夜夜闻啼乌。  
儿能成名妾不嫁，良人瞑目黄泉下。  

【与客饮西园花下】  
一壶酒正满，一树花仍新。  
倾壶对花树，日暮西园春。  
不爱枝上花，爱此花下人。  
相逢莫学花无赖，明日分飞随路尘。  

【吴中逢王才南归】  
江南草长蝴蝶飞，白马新自燕山归。  
燕山归，不堪说，易水寒风蓟门雪。  
朝邸空随使者裾，禁阍不受书生谒。  
一杯劝君歌莫哀，归时应过黄金台。  
不见荒基秋来土花紫，伯图已歇昭王死，千载无人延国士。  

【赠醉樵】  
川钓已遭猎，野耕终改图。  
不如山中樵，醉卧谁得呼。  
采山不采松，松花可为酒。  
酒熟谁共斟，木客为我友。  
木客已去空石床，举杯向月邀吴刚。  
借汝快斧斫大桂，要令四海增清光。  
林风吹发寒拥耳，独枕空尊碧岩里。  
此时忘却负薪归，猛虎一声惊不起。  
世间万事如浮烟，看棋何必逢神仙。  
青松化石鹤未返，酒醒又是三千年。  

## ●甲集第四之中  

高太史启《缶鸣集五言今体一百八首、七言今体五十首、五言绝句六  

【咏夏冰】  
寒收疑冻井，晚荐纳凉宫。  
抱洁存天质，销炎夺化工。  
气蒸金碗润，色映玉盘空。  
弱藻含犹在，纤尘隔未通。  
非山宁可倚，是水复当融。  
照夜何须月，惊秋讵待风。  
制屏应不隐，作佩定难攻。  
客貌清谁并，仙肌莹自同。  
宜涵筠簟素，愁逼桂炉红。  
愿解行人暍，分贻道路中。  

【赋得履送衍上人】  
稳称游方脚，新编楚岸蒲。  
滑欺峰顶石，危怯世间途。  
轻曳愁妨蚁，高飞笑化凫。  
上堂声每众，度岭影还孤。  
著处朝行道，抛时夜结趺。  
空山欲相访，落叶去踪无。  

【效唐人赠边将】  
翩翩越骑将，负勇出山西。  
射虏夸猿臂，封侯赌马蹄。  
候烽河外暗，伏帜草中低。  
欲雪凭陵耻，须禽左谷蠡。  

【送董湖州】  
五马贵专城，花兼赤绶明。  
政条民乍识，赋籍吏初呈。  
山笼输茶至，溪船摘芰行。  
非将茗霅水，谁比使君清？  

【晚次西陵馆】  
匹马倦嘶风，萧萧逐转蓬。  
地经兵乱后，岁尽客愁中。  
晚渡随潮急，寒山旧驿空。  
可怜今夜月，相照宿江东。  

【送顾别驾之边郡】  
故人虽尽别，相去独君赊。  
缘路云千堠，临边树一家。  
渡江船载马，到馆烛惊鸦。  
莫叹孤城废，春来尚有花。  

【送僧恬归灵隐】  
游方应未久，柳色变新年。  
在路逢春雪，还山访冷泉。  
钟催投寺锡，灯照泊江船。  
法意休多问，无言即是禅。  

【江上寄王校书行】  
寥落旧欢违，江边独掩扉。  
邻家闻暮笛，客舍试春衣。  
宿鸟归山乱，行人渡水稀。  
相思比花絮，斜日绕城飞。  

【送越将罢镇】  
楚客佩吴鸿，临边最有功。  
读书围壁里，赌酒射堂中。  
旆出莎城雨，笳吹柳浦风。  
越人相感意，应与暮潮东。  

【送王稹赴大都（至正庚子作）】  
王郎歌莫哀，且酌姑苏台。  
独客自伤别，诸侯谁爱才。  
关河千里去，宫阙五门开。  
未肯轻齐虏，新从下土来。  

【送孙主簿之德清孙善琴】  
山水匝秋城，君行思已清。  
道逢迎吏拜，田杂戍人耕。  
地远知边信，家贫称县名。  
应携一琴去，相和长官鸣。  

【留别李侯】  
梅发津亭壮，春随使节回。  
线多游子服，酒滴故人杯。  
钟送横江雨，车盘出峡雷。  
平生感知己，临别更徘徊。  

【寄熹公】  
禅居紫阁阴，欲去问安心。  
野岸随流曲，山门隐树深。  
千灯燃雨塔，一磬出风林。  
想见跏趺处，云多不可寻。  

【送王才归钱塘】  
南归犹落魄，北上已蹉跎。  
草草官亭酒，劳劳客路歌。  
亲知今日少，山水故乡多。  
匕首空留在，酬恩竟若何？  

【送长洲周丞升吴县令】  
青山隔苑桥，改邑去非遥。  
官食新添俸，民传旧布条。  
稻花迎午放，荷叶待秋凋。  
寂寞长洲路，空闻五瑀谣。  

【冬至夜喜逢徐七】  
君来同客馆，把酒夜相看。  
动是经年别，能辞尽夕欢。  
雪明窗促曙，阳复座销寒。  
世路今如此，悬知后会难。  

【送史丞之海门史淮东人】  
黄茅连雾雨，此地久荒凉。  
月出嵎夷迩，江通渤澥长。  
改官非谪宦，到邑是还乡。  
海上遥闻说，归人已裹粮。  

【夜访芑蟾二释子因宿西涧听琴】  
清夜独幽寻，岩扉落叶深。  
许携陶令酒，来听颖师琴。  
人醉月沉阁，乌啼风满林。  
应留西涧水，千载写余音。  

【钱塘送马使君之吴中】  
樟亭离席散，遥发画幡车。  
飞雉新阡麦，啼莺故苑花。  
望山登郡阁，行水到田家。  
莫道凝香句，前人独可夸。  

【与刘将军杜文学晚登西城】  
木落悲南国，城高见北辰。  
飘零犹有客，经济岂无人。  
鸟过风生翼，龙归雨在鳞。  
相期俱努力，天地正烽尘。  

【和周山人见寄寒夜客怀之作】  
乱世难为客，流年易作翁。  
百忧寻岁暮，孤梦怯山空。  
门掩云峰里，灯明雪竹中。  
无因乘夜访，相慰一尊同。  

【哭临川公】  
身用已时危，衰残况病欺。  
竟成黄犬叹，莫逐白鸥期。  
东阁图书散，西园草露垂。  
无因奠江上，应负十年知。  

【草堂夜集】  
山家具鸡黍，夜与故人期。  
暂喜逢欢会，都忘在乱离。  
火寒移坐密，烛尽得诗迟。  
莫听高城角，明朝别又悲。  

【过胡博士郊居胡善筮】  
头白兰陵客，幽居共一村。  
老来吟力退，贫去告身存。  
夕吹鸣梨叶，秋泉注稻根。  
时因来问筮，独叩树间门。  

【送茅侯】  
欲知难别意，孤棹去还停。  
候吏分遥迩，离人杂醉醒。  
城临秋水渡，树带夕阳亭。  
后夜看吟烛，怜君宿郡厅。  

【孤雁】  
衡阳初失伴，归路远飞单。  
度陇将书怯，排空作阵难。  
呼群云外急，吊影月中残。  
不共凫鸑宿，蒹葭夜夜寒。  

【晓步园池】  
发随秋叶落，心共晓云舒。  
稍改新题句，浑忘旧读书。  
林争移树鸟，池响食萍鱼。  
无限悠然意，凉天独步余。  

【次韵过建平县】  
县虽三户小，地僻罢兵防。  
茶市逢山客，枫祠祭石郎。  
云埋鸣涧斧，沙胶度溪航。  
应爱青山好，经过驻旅装。  

【送胡铉游会稽】  
山水独行遍，苕溪仍剡溪。  
衣逢新火减，舟度杂花迷。  
黄绢寻碑读，红裙赌墅携。  
清游不能共，肠断听猿啼。  

【月夜游太湖】  
欲寻林屋隐，还过洞庭游。  
远水初涵夜，长天尽作秋。  
湖如青草阔，月似白莲浮。  
万壑风传笛，三更斗挂舟。  
叶应随鸟散，山欲趁波流。  
浩荡吾何适，鸱夷不可求。  

【送陈则】  
挟策去谁亲，侯门不礼宾。  
愁边长夜雨，梦里少年春。  
树引离乡路，花骄失意人。  
一杯歌短调，相送欲沾巾。  

【暮春送陈郎中出守醉李】  
出幕方为郡，行车动画轮。  
图书归省吏，风俗问州人。  
塘水龙鳞细，城槐兔目新。  
莫言花已尽，君到自阳春。  

【送杨从事从军】  
南风薰燕麦，送子怅如何。  
迢递戎车役，凄凉横笛歌。  
天笼平野迥，山绕古关多。  
莫笑书生怯，能当曳落河。  

【送王员外迁崇教（崇教典僧官）】  
能书晋公子，清宦称高情。  
海树朝帆远，江风夏服轻。  
官从三省去，僧出万山迎。  
谁说簪缨累，名林得按行。  

【吴中送顾生归海陵】  
凉风初变柳，归兴片帆孤。  
家向三秋到，田经几岁芜。  
旧音犹带楚，新梦未离吴。  
明日江南北，相思有雁无？  

【园中】  
席暖林中憩，衣凉水上归。  
腐瓜虫食遍，空树鹤巢稀。  
邂逅幽寻得，参差薄愿违。  
喜无来往者，秋草没园扉。  

【城西客舍送周著作砥】  
客中寒食后，惆怅送君违。  
花隐归城旆，风吹渡水衣。  
夜窗炊黍散，春苑斗茶稀。  
谁念西斋雨，相思独掩扉。  

【兵后出郭】  
俯仰兴亡异，青山落照中。  
民归邻树在，兵去垒烟空。  
城角犹悲奏，江帆始远通。  
昔年荆棘露，又满阖闾宫。  

【送张羽后夜坐西斋】  
闲斋听钟坐，忧绪怅多端。  
鸣雁雨中急，离人江上寒。  
秋灯下木叶，夜艇隔风湍。  
别后情萧索，方知旧会欢。  

【徐山人别墅】  
茶香孤墅发，竹色四邻分。  
扫地侵虫字，开窗散鸟群。  
树凉池过雨，苔润石生云。  
我出无车马，偏宜访隐君。  

【客馆秋怀】  
独卧愁空馆，墙阴野豆开。  
暑将潮气敛，秋与竹声来。  
身贱多违志，时清少弃材。  
惭非张仲蔚，门户有蒿莱。  

【秋夜宿周记室草堂送王才】  
相别还相恋，秋宵暂对床。  
人情贫后见，客况醉中忘。  
池柳疏含吹，江云薄护霜。  
离舟待明发，愁思剧茫茫。  

【江上雨】  
冥冥众树昏，浩浩一江浑。  
急有回风韵，轻无入雾痕。  
鸟啼丛竹岭，人卧落花村。  
门巷春泥滑，谁来共酒尊。  

【送贾二进士归省】  
年少擅词华，曾看手八叉。  
晨装归路雨，春酒别筵花。  
马带云过岭，人同燕到家。  
罢官趋觐好，不是谪长沙。  

【送钱氏两甥度岭】  
东送投荒去，应归下濑营。  
一家十口散，万里两身行。  
洞獠欺商市，山魈唤客名。  
江边南望泣，不尽渭阳情。  

【送客归闽省觐】  
秋城闻暮砧，归思忽盈襟。  
客久依人遍，亲衰念子深。  
青山分岭路，红荔到乡林。  
菽水还堪乐，何须季子金。  

【圆明佛舍访吕山人】  
怜君不出院，结夏与僧同。  
阴竹行廊远，香花掩殿空。  
饭分斋钵里，书寄藏函中。  
茶宴归来晚，西林一磬风。  

【答宗人廉夜饮王氏池亭见怀】  
遥闻池上酌，凉夜失炎天。  
酒碧倾当竹，衣香坐近莲。  
沿波人弄月，翻树鸟鸣烟。  
座上谁相忆，唯应是惠连。  

【赋得蝉送别】  
疏槐细柳中，凉占一枝风。  
蜕出形犹弱，惊飞响未终。  
雨来林馆静，日下驿门空。  
离管尊前发，凄凉调正同。  

【何隐君小墅】  
移家营别墅，□径竹扉开。  
泉满疏渠放，花多借地栽。  
壁间田器挂，窗里浦帆来。  
自恋居幽乐，谁言是弃材。  

【赠张明府】  
闻道弹琴处，门前柳带沙。  
海珍通估市，湖税减渔家。  
暮港迷荷叶，秋田开豆花。  
乱来无此地，君政亦堪夸。  

【送唐博士肃移家醉李】  
杨柳发初齐，春阴废苑西。  
故人乘醉别，新鸟傍愁啼。  
舟重全家去，诗多一路题。  
杏花开北郭，谁复共招携。  

【赠妓】  
乐籍小名收，侯家旧主讴。  
笑能撩客喜，醉肯逐人留。  
蝶识薰香气，莺惭度曲喉。  
更怜谙酒令，少日住扬州。  

【送顾倅之钱塘】  
之官即胜游，送别漫多愁。  
草色荒宫燕，槐阴远驿驺。  
湖通朝汲井，潮动夜眠楼。  
早向临平过，荷花已欲秋。  

【答高廉同饮后见寄】  
竹林清暑宴，客散独归时。  
愁寄欢余别，醒惭醉后诗。  
蝉催斜景急，鸟度广川迟。  
何事闻钟处，劳君尚远思。  

【沈征士铉野亭】  
清时犹在野，独卧见高情。  
移艇闻烟唱，钩帘看雨耕。  
江晴双鹳下，树晚一牛鸣。  
回首徒相忆，柴车不入城。  

【赠朱山人】  
老来嫌众累，依涧独开房。  
积雨苔生桁，回风叶满床。  
学僧持净律，避客录奇方。  
若问尘中事，无闻不是忘。  

【溪上】  
秋色共溪长，游人笑语凉。  
萍开天倒影，莲堕水流香。  
鱼罶和星漉，禽罝带雨张。  
从今摇桂棹，不必问潇湘。  

【次韵杨仪曹雨中】  
雨中池阁晓，清簟荐文漪。  
阴恐晴期远，寒疑暑候迟。  
荷高擎欲折，柳重舞难欹。  
应阻陪高咏，开帘看散丝。  

【寄钱塘诸故人】  
年少客名都，狂游每共呼。  
荷深筝在舫，竹静矢鸣壶。  
明月潮千里，残阳雨半湖。  
故人能念否，欢意近来无。  

【送乌城冯明府】  
青山若下南，一骑入晴岚。  
县治琴声古，泉香酒味甘。  
竹栏春护鸭，苇箔夏分蚕。  
大小冯君后，传家尔最堪。  

【病目】  
闭目洗黄连，深窗坐兀然。  
未忘听鸟兴，暂绝看花缘。  
问女知檐日，嗔奴畏灶烟。  
愿因无见处，得证定心禅。  

【病目不饮】  
患目未全明，医教谢曲生。  
暂从彭泽止，恐学左丘盲。  
壁下兰尊掩，林间药臼鸣。  
坐听连日雨，何物慰闲情。  

【赋得蟹送人之官】  
吐沫乱珠流，无肠岂识愁。  
香宜橙实晚，肥过稻花秋。  
出簖来深浦，随灯聚远洲。  
郡斋初退食，可怕有监州。  

【江上早发】  
苍苍汀雾起，何处望高城。  
游子晓初发，居人寒未耕。  
犬鸣林月落，鱼跃浦风生。  
已有先行者，烟中闻棹声。  

【客舍喜侄庸至】  
客里逢人喜，相过况阿宜。  
远游惊岁晚，多难惜门衰。  
帆落江桥近，钟来野店迟。  
一杯灯下语，浑似在家时。  

【哭周记室】  
万里一羁臣，悲歌楚水春。  
漫期重会面，竟作永伤神。  
主祭唯孤侄，收诗有故人。  
独挥闻笛泪，斜日下西邻。  

【过永定废寺】  
乱后僧何去，门闲落叶时。  
画昏秋蠹老，斋断午禽饥。  
罢说传心法，犹看赐额碑。  
不知兴坏理，来此岂无悲。  

【枫桥送丁凤】  
红叶寺前桥，停君晚去桡。  
醉应忘世难，归不计程遥。  
山隐初沉日，风催欲上潮。  
离魂来此处，还似灞陵销。  

【盗发汉侍中许彧墓】  
古冢竟谁穿，虚传锢最坚。  
玉鱼宵已出，石兽晓犹眠。  
长夜俄看月，幽台不掩泉。  
须知摸金者，亦到汉陵前。  

【过海昌赠李侯】  
闲厅昼下帘，秋色满疏髯。  
久戍残兵老，多贫长吏廉。  
阴风潮动郭，晴日地生盐。  
三老相逢说，年来户剩添。  

【送易从事祖饮南渚】  
疏杨映老荷，别处最秋多。  
送客年年路，愁人日日波。  
霞明添醉色，风急断离歌。  
莫为官程促，青山易看过。  

【题张静居画】  
楚客写荆岑，秋云隔浦阴。  
人家连橘坞，水庙映枫林。  
乱后清游歇，愁边远色深。  
相看休向晚，怕有峡猿吟。  

【夜怀王校书】  
灯暗独吟余，疏桐月满除。  
虫寒初入户，鼠饿欲侵书。  
河汉三更望，江湖两地居。  
相思无去梦，今夜恨何如。  

【答陈则见寄】  
何由慰远思，独咏寄来诗。  
行路方难日，清秋欲尽时。  
江多惊雁火，树少宿鸟枝。  
早晚如相见，应怜有鬓丝。  

【煮药】  
叶燥井泉清，山窗药在铛。  
灯前看火候，枕上听潮声。  
月上吟方就，香来病已轻。  
何时采芝术，养得羽翰成。  

【夜投西寺】  
江月上秋衣，来敲远寺扉。  
栖禽惊客至，睡仆讶僧归。  
钟度行廊尽，灯留浴院微。  
非无招旅馆，禅寂愿相依。  

【送石明府之昆山】  
茂苑行春罢，携琴又向东。  
潮声数里外，山色半城中。  
帆带桃花雨，衣翻柳叶风。  
岛夷闻善政，为有舶船通。  

【过城西废坞】  
乱前游最熟，乱后问都迷。  
园散栽花坞，林荒采菊蹊。  
废泉流圃浅，斜月下城低。  
唯有烟中鸟，迎人似旧啼。  

【送范架阁赴嘉禾兼简李使君】  
陆相祠前路，孤舟欲上时。  
空江难晚别，荒郡易秋悲。  
月送潮声早，云随雁去迟。  
幕中知有子，太守只题诗。  

【喜吕山人见过江馆】  
非君怜夙契，谁肯顾柴门。  
日短清江路，风高大树村。  
交呈新著稿，同发旧藏尊。  
莫便寻归棹，心怀未尽论。  

【赠邻友】  
同居一坞中，只隔水西东。  
林近书灯露，溪回酒舫通。  
放凫长合队，移竹每分丛。  
只恐君征起，难期作两翁。  

【宿道王兰若】  
借榻到僧扉，虽安未是归。  
瞑禽愁雪意，夜筿助风威。  
烛尽思燃带，衾寒起覆衣。  
不知孤棹去，明夕更何依。  

【与诗客七人会饮余司马园亭居皆在北郭】  
情与酒兼和，园亭驻晚珂。  
家同榆社近，人比竹林多。  
短景催长宴，醒吟杂醉歌。  
乱离欢易失，无厌数相过。  

【登西涧小阁】  
层槛构云牢，清寒洒客袍。  
石棱添涧险，阁势借峰高。  
风竹惊栖鸟，霜藤缒饮猱。  
欲题因境胜，不敢易挥毫。  

【江上答徐卿见赠】  
烟树近松陵，扁舟晚独乘。  
江黄连渚雾，野白满田冰。  
往事愁人问，虚名畏客称。  
无才任萧散，敢望鹤书征。  

【除夕客中与家兄守岁】  
雨雪远村中，猿鸣旅馆空。  
守炉消夜漏，停烛待春风。  
有恨能催老，无文解送穷。  
却怜今夕酒，还与弟兄同。  

【南溪晚归】  
流水出云根，遥通古寺门。  
山深僧少俗，人静市如村。  
马渡知长浅，鱼行见不浑。  
多情溪上月，归路照黄昏。  

【丁孝廉惠冠巾】  
知试山人服，冠巾远寄重。  
佳名因子夏，旧制学林宗。  
裹映秋吟鬓，欹宜晚醉容。  
朝簪今已解，期上华阳峰。  

【西园闲兴（二首）】  
看到竹过邻，园林独卧身。  
鸟声闲似野，人意倦知春。  
残雨惊池树，斜阳照隙尘。  
如何堂上客，不及燕来频。  
当路阙追攀，端居自掩关。  
听钟知近寺，看画忆登山。  
哓栉风林下，宵吟雨阁间。  
天应怜我懒，独与少年闲。  

【送谢恭】  
凉风起江海，万树尽秋声。  
摇落岂堪别，踌躇空复情。  
帆过京口渡，砧响石头城。  
为客归宜早，高堂白发生。  

【步至东皋】  
斜日半川明，幽人每独行。  
愁怀逢暮惨，诗意入秋清。  
鸟啄枯杨碎，虫悬落叶轻。  
如何得归后，犹似客中情。  

【郊墅杂赋（十六首）】  
江水舍西东，邻家是钓翁。  
路痕深草没，井脉暗潮通。  
篱隔蔬边雨，门开竹下风。  
不因时卖畚，何事入城中。  
此乡堪避地，乱后户翻增。  
俗美嫌欺客，年丰爱施僧。  
带星耕处轭，照雪纺时灯。  
且作求田计，元龙岂我能。  
幽事向谁夸，孤吟对晚沙。  
浣衣江动月，系艇岸垂花。  
行蚁如知路，归凫自识家。  
一尊茅屋底，随意答春华。  
春泥桑下路，孤策自扶行。  
身贱知农事，心闲见物情。  
鱼鸣风欲起，牛饭月初生。  
渐喜无人识，何烦易姓名。  
移家到渚滨，沙鸟便相亲。  
地僻偏容懒，村荒却称贫。  
犬随春馌女，鸡唤晓耕人。  
愿得无愁事，闲眠老此身。  
纷纷谢人役，寂寂恋吾居。  
细雨春雩后，斜阳社饮余。  
岸花飞趣蝶，池叶堕惊鱼。  
好了公家事，休令吏到庐。  
路迂桥断处，门静犊眠时。  
孤墅藏群柳，诸田灌一陂。  
僮闲春作少，妇懒午炊迟。  
谁道花源好，还令太守知。  
虚阁近鸣湍，应宜把一竿。  
雨伤春麦烂，风折晚蒲干。  
抱瓮临江汲，携书入寺看。  
自惭何独幸，世难此偷安。  
乱渚交交白，平芜漫漫青。  
卖薪沙店远，祈谷水祠灵。  
密雨侵蓑重，微风过网腥。  
江边多酒伴，春去不曾醒。  
入夜潮侵户，经秋雨坏垣。  
里人淳少讼，田父醉多言。  
稻蟹灯前聚，莎虫机下喧。  
自应耽野趣，不是忘乡园。  
欲沽嗟市远，烟火隔江波。  
客到寒斋少，人归晚渡多。  
污书灯烬落，惊枕橹声过。  
岂敢愁荒寂，时危免负戈。  
野色迥苍苍，开门叶满塘。  
僧来双屐雨，渔卧一船霜。  
静里修香传，闲中录酒方。  
平生当世意，到此坐成忘。  
红树南江近，青山北郭遥。  
江清目渺渺，林冷发萧萧。  
食鲙知晨钓，听歌识暮樵。  
寻常送归客，不过水西桥。  
何处可徘徊，林间共水隈。  
夜归家犬识，春睡野禽催。  
有地唯栽药，无村不见梅。  
兴来惭独饮，时唤老农陪。  
狂多爱出游，日日问江头。  
小草皆春意，遥山自晚愁。  
酒中时有得，物外复何求。  
不咏骚人调，蘼芜任满洲。  
居似临邛宅，耕非鄠杜田。  
已偿输税米，未觅卖文钱。  
把卷怜长日，看花愧少年。  
翛然闭门处，杨柳桔槔边。  

【送何记室游湖州】  
暮雨关城独去迟，少年心事剑相知。  
故人当路轻贫贱，倦客逢秋恶别离。  
疏柳一旗江上酒，乱山孤棹道中诗。  
水嬉散后湖亭废，此去烦君吊牧之。  

【江上寄丁校理昆季】  
望里烟生是子家，草堂应近脊令沙。  
江汀每恨无舟渡，野墅空怜有酒赊。  
半雨暮城风外雪，孤梅春动腊中花。  
相思尚隔前村远，独倚柴门数去鸦。  

【送顾军咨归梁溪】  
新柳休攀短短条，离愁似雪未能销。  
春回废苑还芳草，人渡空江正落潮。  
德曜宅前今独去，平津门下旧相招。  
重来莫在花开后，拟听狂歌醉几朝。  

【白莲寺次韵杜进士喜予见过话旧之作】  
不辞鸣棹远相寻，欲向江斋伴旅吟。  
百事未成年已长，几时才别夏将深。  
萱留倦蝶连池绿，树带残莺满寺阴。  
恐被老僧嫌滞碍，旧游休说更伤心。  

【期徐七游云岩】  
忆与青山别几时，云松应恨鹤归迟。  
少知学道贫非病，闲爱谈禅偈是诗。  
女浣晓江烟渺渺，人行暮苑麦离离。  
明朝风雨还同往，恐负高僧石上期。  

【赋得寒山寺送别】  
枫桥西望碧山微，寺对寒江独掩扉。  
船里钟催行客起，塔中灯照远僧归。  
渔村寂寂孤烟近，官路萧萧众叶稀。  
须记姑苏城外泊，乌啼时节送君违。  

【闻朱将军战殁】  
江浦戈船赤帜稀，孤军落日陷重围。  
镜中蛇堕占应验，牙上枭鸣事已非。  
残卒自随新将去，老亲空见旧奴归。  
闻鸡此夜谁同舞，西望秋云泪洒衣。  

【送何明府之秦邮】（何，淮东人。已三为县令）  
马前风叶助离声，楚驿都荒不计程。  
一令尚淹三县事，几家曾见十年兵。  
夕阳远树烟生戍，秋雨残荷水绕城。  
父老不须重叹息，君来应有故乡情。  

【过野寺次韵徐廉使琰旧题】  
使节城东按部回，曾将从吏到香台。  
秋林数骑萧萧去，晚泽孤鸿噭噭来。  
萝雨湿衣溪路转，柏风吹烛殿门开。  
当年物色难留与，题壁惭无子美才。  

【送荥阳公行边】  
风卷双旌雪覆鞯，远骑白马出行边。  
兵驰空壁三千帜，客宴高堂十万钱。  
屏里旧图鱼复阵，灯前新注《豹韬篇。  
功成他日论诸将，只有荀郎最少年。  

【娄江寓舍喜王七隅见过却送还郭】  
送君只过孝廉桥，不似君来访我遥。  
路未同归鸿杳杳，门方孤掩竹萧萧。  
远愁忽与钟声至，残醉微兼烛烬销。  
莫道扁舟难重过，寒江日日有回潮。  

【送叶卿还陇西公幕兼简周军咨】  
落石关城动鼓笳，远游怜汝尚无涯。  
壮身谩托三公府，归梦难寻万里家。  
投驿暮山灯照叶，待潮秋渡棹粘沙。  
军中记室能相问，只说愁吟对菊花。  

【西坞】  
空山啄木声敲铿，花落水流纵复横。  
松风吹壁鹤翎堕，梅雨过溪鱼子生。  
尚有人家机杼远，更无尘土衣裳轻。  
斜阳已没月未出，樵子归时吾独行。  

【过海云院赠及长老】  
衲拥寒云老一丘，游方无梦转悠悠。  
茶香吹过前林晚，菜叶流来别涧秋。  
旧拂讲余悬壁上，残经定后落床头。  
紫藤坞里归逢雪，煨芋曾烦慰客愁。  

【送钱塘守】  
繁华莫叹异升平，到郡初烦露冕行。  
幕下吏书催署字，湖中妓舫歇歌声。  
潮来两渡皆侵岸，日落诸山半入城。  
休沐南屏烦一到，松间寻我旧题名。  

【张山人见访留宿草堂】  
夕阳欲没静沙墟，喜子能来慰索居。  
生事萧条惭客里，交情契阔叹兵余。  
买鱼急唤临江艇，炊黍深开映竹厨。  
屈指故人能几在，莫辞同醉卧田庐。  

【陪临川公游天池】  
骑马寻幽度岭迟，老僧不识使君谁。  
门开红叶林间寺，泉漫青山石上池。  
残果已收猿食少，枯松欲折鹤巢危。  
壁间不用题名字，无限苍苔没旧碑。  

【客舍岁暮】  
空江寒雨送凄凉，离舍无多即异乡。  
井臼尚勤惭德曜，音书未至忆平阳。  
心轻别岁凭年少，梦喜还家及夜长。  
自笑病来词赋拙，懒从枚叟客游梁。  

【江上晚眺怀王著作】  
渡头西望足离情，晚水寒山雪后清。  
鸥立断冰流渐远，鸦随残照去还明。  
渔人笛过风生浦，估客帆回树隔城。  
范蠡祠前春意动，思君欲放酒船行。  

【答徐七记室病中作】  
空斋孤枕积书间，清瘦怜君变旧颜。  
累少亦忧今日乱，病多应赖此身闲。  
朝辞邻友看花去，晚候家僮买药还。  
知是苦吟犹未废，水边深树掩柴门。  

【游云岩值雨】  
深殿幽廊映竹开，鸟声忽断雨声催。  
藓生偏上题诗壁，花落还临说法台。  
林下闻钟诸客散，涧边汲水一僧来。  
晚晴更好看山色，西阁凭阑独未回。  

【宿张氏江馆】  
极浦荒云一棹行，远投江馆驻宵程。  
客中得酒衔悲喜，乱后逢人说死生。  
木叶未空寒鸟聚，海潮欲上曙鸡鸣。  
政怜此地无惊扰，归梦如何又入城。  

【送李使君镇海昌（州有双庙）】  
海风千里卷双旌，按辔初闻属部清。  
人杂岛夷争午市，潮随山雨入秋城。  
鸣狐不近睢阳庙，突骑犹屯广利营。  
肯扫帐中容我辞，夜深燃烛卧谈兵。  

【赋得惠山泉送客游越】  
云液流甘漱石牙，润通锡麓树增华。  
汲来晓冷和山雨，饮处春香带涧花。  
合契老僧烦每护，修经幽客记曾夸。  
送行一斛还堪赠，往试云门日注茶。  

【寄题张著作菁山隐居】  
霞映青山似赤城，归栖闻已谢时名。  
半湖残雨收虹影，几树斜阳带鸟声。  
竹下逢僧投杖揖，萝间候客抱琴行。  
平生应笑王夷甫，末路方言少宦情。  

【送胡孝廉布东游】  
春色偏伤楚客心，日斜芳草鹧鸪吟。  
山遮故国千重影，云度长江一片阴。  
少妇自挑灯下锦，诸侯谁赠橐中金。  
送行只恨华觞浅，不似同袍别意深。  

【送任兵曹赴边】  
少年耻着惠文冠，幕下时时把剑看。  
官烛未销鸡送晓，军笳忽动马嘶寒。  
关连远树征途迥，塞接霜芜战地宽。  
见说长平门下客，奇材唯有一任安。  

【秋日江居写怀（七首）】  
每看摇落即成悲，况在漂零与别离。  
为客偶当鲈美处，思兄正值雁来时。  
天边暝为秋阴早，江上寒因岁闰迟。  
莫把丰姿比杨柳，愁多萧飒恐先衰。  
葭菼连秋渺渺长，归舟犹叹滞江乡。  
客衣欲冷邻机急，农事初成野饭香。  
千里断云随雁骛，半村残照送牛羊。  
有愁不解登高赋，空使频回宋玉肠。  
舌在休夸术未穷，且将踪迹托渔翁。  
芙蓉泽国弥漫雨，禾黍田苗掩冉风。  
身计未成先业废，心怀欲说旧交空。  
楚云吴树无穷恨，都在萧条隐几中。  
风尘零落旧衣冠，独客江边自少欢。  
门巷有人催税到，邻家无处借书看。  
野虫催响天将夕，篱豆垂花雨稍寒。  
终卧此乡应不憾，只忧飘泊尚难安。  
桑苎翁家次近居，人烟沙竹自成墟。  
移门欲就山当榻，补屋唯防雨湿书。  
贫为湖田长半没，拙因世事本多疏。  
当时亦有求名意，自喜年来渐已除。  
丧乱将家幸得全，客中长耻受人怜。  
妻能守道同王霸，婢不知诗异郑玄。  
借得种蔬傍舍地，分来灌菊别池泉。  
却欣远迹无相问，一棹秋风笠泽边。  
秋塘门掩竹穿沙，为客邻酤未易赊。  
闲里壮年惭白日，愁中佳节负黄花。  
渔村霭霭缘江暗，农径萧萧入圃斜。  
薄俗相轻吾敢怨，鲁人犹自笑东家。  

【寄倪隐君元镇】  
名落人间四十年，绿蓑细雨自江天。  
寒池蕉雪诗人画，午榻茶烟病叟禅。  
四面荒山高阁外，两株疏柳旧庄前。  
相思不及鸥飞去，空恨风波滞酒船。  

【与杜进士寅登白莲阁对雨】  
远愁高树共离离，风逆潮声上浦迟。  
海客市中烟起处，江僧阁外雨来时。  
船归杳霭唯闻橹，店隐苍茫不见旗。  
回首南朝今几寺，可堪重咏牧之诗？  

【与侄常游东庵】  
水树围庵绿几层，阴中敲户昼登登。  
十年重到犹为客，半日才闲且访僧。  
旧履尘生趺后席，乱幡风纮供余灯。  
高斋对作忘言坐，此事堪怜汝亦能。  

【谢周四秀才送酒】  
不忍醒愁只欲眠，几日花发自江边。  
欲沽百钱未易得，忽送一壶真可怜。  
梳头好鸟语窗下，洗盏流水到门前。  
今朝得醉已无恨，不使春光空一年。  

【上巳有怀】  
春寒浑未减征衣，愁对佳辰坐掩扉。  
江上琴书留滞久，水边车马祓除稀。  
闲园细雨梅花落，废苑平芜燕子飞。  
欲觅凉亭会中友，几人边谪未能归。  

【徐记室贲北归见访南渚复送还城】  
初辞楚泽到吴村，访旧嗟君古道存。  
欲治匆匆归后计，难留款款坐中论。  
雪迟似让梅先白，月早如愁树已昏。  
此别终非前别远，孤舟江上莫销魂。  

【被召将京师留别亲友】  
长送游人作远行，今朝还自别乡城。  
北山恐起移文诮，东观惭叨论议名。  
路去几程天欲近，春来十日水初生。  
只愁使者频催发，不尽江头话别情。  

【过故将第】  
甲第如云紫陌东，当年得意负边功。  
美人笑客登楼上，假子将兵卫阁中。  
深计谩夸三窟固，游魂难返九原空。  
门前车马今谁到，零落槐花向晚风。  

【雨中寄刘沈二别驾】  
漠漠春寒水绕城，谁家可作看花行。  
一杯不得三人共，二月都能几日晴。  
梦逐莺声风外断，愁兼草色雨中生。  
画船载妓南湖上，不似年时放浪情。  

【丁校书见招晚酌】  
正坐羁愁不自聊，远烦舟楫暮相邀。  
江悬落日犹三尺，风折垂阳定几条。  
流水入花村杳杳，幽人对酒屋翛翛。  
此乡不得君同客，应是春来更寂寥。  

【梅花六首】  
琼姿只合在瑶台，谁向江南处处栽。  
雪满山中高士卧，月明林下美人来。  
寒依疏影萧萧竹，春掩残香漠漠苔。  
自去何郎无好咏，东风愁寂几回开。  
缟袂相逢半时仙，平生水竹有深缘。  
将疏尚密微经雨，似暗还明远在烟。  
薄暝山家松树下，嫩寒江店杏花前。  
秦人若解种当时，不引渔郎入洞天。  
翠羽惊飞别树头，冷香狼藉倩谁收。  
骑驴客醉风吹帽，放鹤人归雪满舟。  
淡月微云皆似梦，空山流水独成愁。  
几看孤影低徊处，只道花神夜出游。  
淡淡霜华湿粉痕，谁施绡帐护香温。  
诗随十里寻春路，愁在三更挂月村。  
飞去只忧云作伴，销来肯信玉为魂。  
一尊欲访罗浮客，落叶空山正掩门。  
独开无那只依依，肯为愁多减玉辉。  
帘外钟来初月上，灯前角断忽霜飞。  
行人水驿春前早，啼鸟山墙晚半稀。  
愧我素衣今已化，相逢远自洛阳归。  
断魂只有月明知，无限春愁在一枝。  
不共人言唯独笑，忽疑君到正相思。  
歌残别院烧灯夜，妆罢深宫览镜时。  
旧梦已随流水远，山窗聊复伴题诗。  

【观军装十咏·胄】  
黄金胄虎头，乍免走豪酋。  
还有从容处，纶巾按垒游。  

【观军装十咏·铠】  
丝串镂文银，高城日照鳞。  
擐来曾搅阵，一镞不伤身。  

【观军装十咏·纛】  
发乱野牛惊，神专大将营。  
师行当祃祭，坛卜戮番生。  

【观军装十咏·刀】  
大食购千金，妖精泣太阴。  
灯前开匣看，无限许君心。  

【观军装十咏·弓】  
燕角号良材，楼烦劈未开。  
秋风悬臂出，何处一鸧来。  

【观军装十咏·箭】  
流星逐飞羽，镞利能穿札。  
三发定边归，箙中休满插。  

【观军装十咏·麾】  
彩帛曳长虹，悠悠卷塞风。  
三军齐陷阵，应在一挥中。  

【观军装十咏·矛】  
画干似蛇长，谁论半段璟。  
日斜亲斗罢，高宴卓沙场。  

【观军装十咏·袍】  
雕锦剪花团，三边总认看。  
寻常不肯着，风雪念兵寒。  

【观军装十咏·马】  
罗帕覆春风，连鞍赐有功。  
蹄高骑得称，身出万军中。  

【寻胡隐君】  
渡水复渡水，看花还看花。  
春风江上路，不觉到君家。  

【渊源堂夜饮】  
悬灯照清夜，叶落堂下雨。  
客醉已无言，秋蛩自相语。  

【和陈左司夜泊桐江】  
月出钓台树，长滩秋更喧。  
浑如宿巫峡，唯少一声猿。  

【过师子林】  
雨余鸟语凉，斜阳竹深见。  
频来非看花，借读《高僧传。  

【过旧送别处】  
前时送画船，西港柳株边。  
别处愁犹在，鸳鸯不肯眠。  

【怀陈寅山人时居西山昭明寺】  
闻看西涧月，秋阁与僧开。  
正是相思夜，钟声君处来。  

【略上人房竹】  
幽筿半梢横，山窗纮月明。  
上人禅定久，不怕有秋声。  

【别吕隐君】  
孤舟晚溪口，欲去重回首。  
不忍别青山，况此山中友。  

【隔帘闻歌】  
叶逐散声飞，湘云隔妓衣。  
谁能偷卷看，认是小丛非。  

【黄氏延绿轩】  
葱葱溪树暗，靡靡江芜湿。  
雨过晓开帘，一时放春入。  

【端午席上咏美人彩索钗符（二首）】  
臂头长命缕，百结更双蟠。  
怕有痕生肉，教依玉钏宽。  
灵篆贮纱囊，熏风绿鬓傍。  
从今能镇胆，不怯睡空房。  

【江寺雨中访杜二】  
几日缆归舟，同君野寺游。  
旧怀言未尽，不是雨相留。  

【喜从兄远归】  
闻汝归舟到，相迎只恐迟。  
方当见时喜，还忆别时悲。  

【寒夜与家人坐语忆客中时】  
茅屋夜灯青，竹庭寒雪白。  
不对室中人，依然去年客。  

【江上漫成】  
春色到江滨，江花树树新。  
行吟憔悴客，谁道亦逢春。  

【雨中过玉遮山（二首）】  
松头急风回，飞雨不到面。  
何处豁清愁，千山一人见。  
寻钟入苍茫，一涧复一崦。  
落叶去方深，山扉雨中掩。  

【得家兄在远消息】  
江上有归舟，传兄在石头。  
知安虽暂喜，念远更成愁。  

【赴京道中逢还乡友】  
我去君却归，相逢立途次。  
欲寄故乡书，先询上京事。  

【泐禅师室中晚坐】  
绿阴欲满寺，禽鸣春雨余。  
聊因简牍暇，窗下阅僧书。  

【白葵花】  
素彩发庭阴，凉滋玉露深。  
谁怜白衣者，亦有向阳心。  

【马氏东轩】  
阳和受最多，爽气看应少。  
晞发此窗前，鸡鸣海天晓。  

【得家书】  
未读书中语，忧怀已觉宽。  
灯前看封箧，题字有平安。  

【期陈则不至闻宿清隐兰若】  
幽禽雨中响，门掩春塘绿。  
思君暮不来，应伴山僧宿。  

【碧筒饮】  
绿觞卷高叶，醉吸清香度。  
酒泻正何如，风倾晓盘露。  

【晓发山驿】  
风残杏花晓，马上闻啼鸟。  
茅店未开门，山多住人少。  

【焚香】  
斜霏动远吹，暗馥留微火。  
心事共成灰，窗间一翁坐。  

【榴花】  
日炙态常醺，香生若自焚。  
夜来端午宴，淡却美人裙。  

【阶前苔】  
莫扫雨余绿，任满闲阶路。  
留着落来花，春泥免相污。  

【题李迪画犬】  
矰儿偏吠客，花下卧晴莎。  
莫出东原猎，春来兔乳多。  

【僧舍访吕隐君为学上人题墨竹】  
山房竹雨过，帘影霭春云。  
得与幽人会，何殊见此君。  

【题孙卿家小画（二首）】  
高岭冒层岚，疏林逗残照。  
何处觅孙登，云间听长啸。  
前林远杵歇，别院疏钟起。  
行人与居人，同在秋云里。  

【丛竹图赠内弟周思敬就题】  
窈窕复蒙茏，千山万竹中。  
幽人夜惊起，秋雨共秋风。  

【题张来仪画赠张伯醇】  
风起涧声乱，景寒云气深。  
山人归卧晚，诗意满秋林。  

【次韵及禅师怀王水曹】  
千峰一寺远，云满跏趺处。  
无客伴孤禅，悬灯照深树。  

【夜闻雨】  
窗烛泠残夜，闻蛩更闻雨。  
秋馆总多愁，犹胜在羁旅。  

【题方壶小画】  
夕阳数峰远，霭霭江南思。  
烟外有钟声，山僧独归寺。  

【大痴小画】  
溪水虽多曲，舟行不惮赊。  
山山秋树赤，犹复似桃花。  

【扇上竹枝】  
寒梢虽数叶，高节傲霜风。  
宁肯随团扇，秋来怨箧中。  

【吴仲圭枯木竹石】  
丛筿倚乔柯，秋阴雨尚多。  
风霜莫摇落，留荫石边莎。  

【题倪云林画赠因师】  
含晖峰下路，树石尽垂藤。  
欲认莓苔迹，相寻行道僧。  

【题徐山人画赠内弟周思恭】  
复涧兼重岭，云岚处处生。  
君家还可认，为有读书声。  

【访因师而师适诣余两不相值】  
我去寻幽院，师来访小园。  
休信不相见，相见本无言。  

【题张校理画】  
寒色初凝野，秋声忽在林。  
遥山不能见，只为晚烟深。  

【题画赠别】  
扁舟暮归去，别路江南树。  
愁指楚山遥，明朝望君处。  

【龙门飞来峰】  
风吹峨眉云，东依此山住。  
我来不敢登，只恐还飞去。  

【待渡】  
渡子未回舟，立傍沙头树。  
天寒雪欲来，莫滞人归去。  

【西涧访衍上人】  
日暮冒余雪，望烟西涧阴。  
不因师住远，何事到山深。  

【送人游湘中】  
离恨挂帆樯，随君远入湘。  
飞花荡春影，江水不胜长。  

【蔡村田家】  
田中耒声歇，烟火西林起。  
独立候归人，柴门夕阳里。  

【梦中作】  
悠悠众扰去，寂寂孤吟歇。  
雨过满窗凉，高林上明月。  

【马周见太宗图】  
封事朝闻夕拜官，新丰无复客衣寒。  
书生未有鸢肩相，只说君臣际会难。  

【闻旧教坊人歌】  
渭城歌罢独凄然，不及新声世共怜。  
今日岐王宾客尽，江南谁识李龟年。  

【山中别宁公归西坞】  
一上香台看落晖，沙村孤树晚依依。  
老僧不出青山寺，只有钟声送客归。  

【秋柳】  
欲挽长条已不堪，都门无复旧毵毵。  
此时愁杀桓司马，暮雨秋风满汉南。  

【送贾麟归江上】  
别泪纷纷逐断猿，贫交无赠只多言。  
离愁正似蘼芜草，一路随君到故园。  

【秋夜同周著作宿娄浦】  
小廨寒依竹浦云，酒阑相对说离群。  
一声新雁谁先听，今夜江南我共君。  

【方匡师画】  
画图忽见白云峰，茶屋香台树几重。  
身若在师行道处，晚来唯讶不闻钟。  

【送陈秀才归沙上看墓】  
满衣血泪与尘埃，乱后还乡亦可哀。  
风雨梨花寒食后，几家坟上子孙来。  

【送吕卿】  
远汀斜日思悠悠，花拂离肠柳拂舟。  
江北江南芳草遍，送君并得送春愁。  

【答陈校理寻花已落之作】  
君来春去不相期，空有新愁绕旧枝。  
总得花看能几日，最难留惜是芳时。  

【舟中闻歌】  
水栅孤灯照客舟，江南谁解唱《甘州。  
寻常醉赏尊前曲，何似今朝听得愁。  

【春思】  
愁兼杨柳一丝丝，客舍江南暮雨时。  
自入春来才思减，杏花开过不题诗。  

【入郭过南湖望报恩浮图】  
雨过春波柳浪香，布帆归缓怕斜阳。  
渔人为指江城近，一塔船头看渐长。  

【废宅芍药】  
昔年花发要人催，今日无人花自开。  
犹有园丁怜国色，时容闲客借看来。  

【登江阁远怀徐记室与杜进士同赋】  
凭阑两客怨斜曛，此日同吟只欠君。  
江阁虽高犹不见，几重山水几重云。  

【夏夜宿西园酒醒闻雨（二首）】  
飞虫绕烛梦回迟，荷叶齐鸣雨一池。  
不为素纨犹在手，定疑秋夜乍寒时。  
人睡萧萧院落空，未秋愁已怯梧桐。  
夜长犹幸西轩雨，一半听时在醉中。  

【闻笛】  
横吹才听泪已流，寒灯照雨宿江头。  
凭君莫作关山曲，乱世人人易得愁。  

【慰周著作悼亡】  
笑披纱扇忆当年，只有卿卿最得怜。  
今日料应花不住，夜灯相伴室中禅。  

【山寺冒雨还西郭】  
栗叶翻翻满寺秋，出门风雨未全收。  
自惭骑马非闲客，可是山僧不解留。  

【苏李泣别图】  
丁零海上节毛稀，几望南鸿近塞飞。  
泣尽白头相别泪，少卿留虏子卿归。  

【江上偶见】  
阿姬不畏晚寒多，绿舫红衣柳下过。  
满浦秋衣已零落，如何犹唱采莲歌。  

【过保圣寺】  
隔江寒雾隐楼台，远逐钟声放艇来。  
乱后不知僧已去，几堆红叶寺门开。  

【王七招饮余游紫藤坞值雪失期】  
孤舟山水雪晴时，看到梅花一万枝。  
东崦题诗西崦醉，等闲忘却故人期。  

【江上送客】  
春风江上荡舟过，垂柳垂杨拂浪波。  
惆怅今年频送客，长条欲折已无多。  

【期诸友看范园杏花风雨不果】  
欲寻春去怕春休，又值春阴不得游。  
寂寞西园风雨里，杏花比客更多愁。  

【逢张架阁】  
花落江南酒市春，逢君归骑带京尘。  
一杯相属成知己，何必平生是故人。  

【山中春晓听鸟声】  
子规啼罢百舌鸣，东窗卧听无数声。  
山空人静响更切，月落杏花天未明。  

【与亲旧饮散出抵城西客舍赋寄】  
吴王废苑草青青，一骑今朝发野亭。  
谁道别君行路远，去时人醉到时醒。  

【过山家】  
流水声中响纬车，板桥春暗树无花。  
风前何处香来近，隔崦人家午焙茶。  

【云山楼阁图】  
碧树香台锦绣连，画师应见乱离前。  
如今风景那堪写，废寺空山锁暮烟。  

【始自西山移寓江渚夜闻雨有作】  
客身移宿浦云东，孤馆残灯与旧同。  
夜静空江无落叶，雨声惊不似山中。  

【晚过浦西桥】  
春水何长春日短，沙鸭交眠绿莎暖。  
晚过桥西不见人，野梅零落江梅断。  

【叹庭树】  
偶移弱质傍庭皋，风露离离已便高。  
翻笑园中栽树者，十年犹未出蓬蒿。  

【雨中春望（时在围中）】  
郡楼高望见江头，油壁行春事已休。  
落尽棠梨寒食雨，只应啼鸟不知愁。  

【夜斋见萤火】  
拂竹绿莎复点台，夜窗无月见飞来。  
旧书乱后都抛却，懒就微光更展开。  

【湖上见月忆家兄】  
望月思兄意转迷，孤帆应宿楚云西。  
夜深愁向湖边立，为有寒鸿相并栖。  

【逢吴秀才复送归江上】  
江上停舟问客踪，乱前相别乱余逢。  
暂时握手还分手，暮雨南陵水寺钟。  

【送刘将军】  
朔风吹沙复吹雪，笑解吴钩初欲别。  
酒酣击筑和悲歌，将军出关车骑多。  

【次韵春日谩兴四首奉酬外舅达翁】  
老去风情似乐天，恨无张态抹朱弦。  
一春酒病稀游赏，啼鸟莺花共怅然。  
水边帘幕远笼花，游女时时出浣纱。  
记得横塘沽酒处，画船明月载瑟琶。  
雨多池馆草毵毵，酒色寒销旧舞衫。  
燕子似怜花落地，殷勤长带软泥衔。  
菖蒲叶老芷花新，地暖鸳鸯护水纹。  
不上高楼无远恨，江南春尽草如云。  

【回文】  
风帘一烛对残花，薄雾寒笼翠袖纱。  
空院别愁惊破梦，东阑井树夜啼鸦。  

【春日怀江上（二首）】  
一川流水半村花，旧屋南邻是钓家。  
长记归篷载春醉，云笼残照雨鸣沙。  
薪蒲正绿乳凫鸣，水没渔梁宿雨晴。  
看近清明沉种日，野人何事不归耕。  

【醉仙图】  
酒满长生癭木瓢，花开仙馆宴春宵。  
飞琼何事坚辞饮，应恐清都误早朝。  

【观弈图】  
错向山中立看棋，家人日暮待薪炊。  
如何一局成千载，应是仙翁下子迟。  

【江村即事】  
野岸江村雨熟梅，水平风软燕飞回。  
小舟送饷荷包饭，远旆招沽竹酝醅。  

【偶睡】  
竹间门掩似僧居，白豆花开片雨余。  
一榻茶烟成偶睡，觉来犹把读残书。  

【舟归江上过斜塘】  
漫漫村塘水没沙，清明初过已无花。  
春寒欲雨归心急，懒住扁舟问酒家。  

【西斋庭前海棠】  
寂寥银烛与金盘，睡足帘前怯晓寒。  
不是诗人赏幽兴，雨中深院有谁看。  

【次张仲和春日漫兴】  
苏小坟前柳似烟，秋千人静夕阳天。  
独骑款段寻诗去，懒逐看花众少年。  

【与内弟周思敬晚过雁荡僧舍】  
同过溪桥日欲晡，远林残叶似栖乌。  
照公院里堪留宿，已有梅花有酒无？  

【白傅湓浦图】  
相逢沦落总天涯，舟泊湓江近荻花。  
逐客青衫自多泪，伤心不用怨瑟琶。  

【客夜闻女病（时在钱塘）】  
岁尽归期尚杳然，不知汝病复谁怜。  
隔邻儿女灯前笑，客舍愁中正独眠。  

【秋江晚渡图】  
鹧鸪飞尽一洲勣，帆带秋云度远津。  
底事愁看画中景，昨朝曾送渡江人。  

【夜中有感（二首）】  
少壮无欢似老时，身穷宁坐苦吟诗。  
卧思三十年来事，一半间关在乱离。  
倦仆厨中睡已安，吹灯呼起冒霜寒。  
酒醒无限悲歌意，不觅书看觅剑看。  

【过北塘道中（四首）】  
未得看春愁不禁，此日聊复试幽寻。  
行人入村花宛宛，吠犬隔水树深深。  
春水满田如一湖，入田放艇看鹅雏。  
女郎祠下野花杂，老子门前沙树孤。  
若欲看春春色稀，乱后何处有芳菲。  
晚莺啼歇野寂寂，双树溪边人独归。  
渺渺一径两陂间，杨柳初发水潺缓。  
惊鱼忽散人影尽，啼鸟时来春意闲。  

【夜雨江馆写怀（二首）】  
愁解寻人不得辞，小窗疏竹雨来时。  
江湖今夜全家客，犹胜飘零两处思。  
漠漠春寒水绕村，有愁无酒不开门。  
青灯画角黄昏雨，客共梅花并断魂。  

【金征士玟雨中见过留宿（二首）】  
夜窗同听雨中猿，风物凄凉异故园。  
旧事堪愁今懒说，相看不是解忘言。  
莫辞同宿掩书帏，乱后萧条故旧稀。  
预恐明朝风雨歇，满江春水送君归。  

【过流通院（二首）】  
僧懒开门见客迟，空林流水日斜时。  
欲留诗句知曾过，我后来看竟是谁。  
橘柚林中薜荔垣，幽寻几度入秋园。  
虽然老衲无闻见，犹胜相逢俗客言。  

【送丁孝廉之钱塘就简张著作方员外】  
江边同客乱离余，远别那堪近岁除。  
若见故人询旅况，知君解说不烦书。  

【游幻住精舍】  
寒扉斜向竹间推，此日重来是几回。  
行遍空林僧不见，慰人怜有一株梅。  

【效香奁（二首）】  
青琐初空别恨长，绣茸留得唾痕香。  
帘前月出无人拜，只有秋千影过墙。  
开过东窗百叶桃，瑟琶尘满缕金槽。  
欲呼小字敲妆阁，谁出相迎放剪刀？  

【江上逢旧妓李氏见过（四首）】  
玉筝红烛艳春罗，惯向高堂听汝歌。  
今夕相逢为重唱，孤舟江冷月明多。  
多谢停舟共一卮，石州歌罢各低眉。  
南园旧日同听客，零落如今剩有谁。  
谁识能歌旧散声，愁中听处尚分明。  
玲珑酒罢休催去，月落江潮尚未平。  
平常歌舞不能闲，多在青春甲第间。  
借问年来还到否，朱门风雨几家关。  

【九月八日对菊】  
预向离边把一杯，黄花多意已能开。  
不忧风雨明朝阻，懒逐时人斗折来。  

【舟行晚过张林】  
望山几欲去寻幽，此日虽来不暇游。  
一棹黄昏过山下，疏灯络纬满林秋。  

【送叶山人】  
岁晚麻衣冒雪寒，高歌欲去醉长安。  
山瓢行负知何有，半是诗丸半药丸。  

【看梅漫成（三首）】  
江草初生江水流，便觉春色恼人愁。  
雪晴家家扣门去，不见梅花应不休。  
江边寺里一梅树，几度劳人相候开。  
无情今日未肯发，有兴明朝还看来。  
野人不省爱梅好，弃在荒篱荆棘边。  
细雨东风欲零落，我来相见一潸然。  

【夜至阳城田家】  
东津渡头初月辉，南陵寺里远钟微。  
主人入夜门未掩，蒲响满塘鹅鸭归。  

【江村乐（四首）】  
荷浦张弓射鸭，柳塘持烛叉鱼。  
天随子宅同里，陶朱公祠近居。  
一犬行随饷榼，群蛾飞绕缲车。  
江边女去摘芡，城里人来卖茶。  
罾挂渔郎舍外，船维酒媪桥边。  
烟波五湖朝渡，风雨孤村昼眠。  
日斜深坞牛卧，潮落平沙蟹行。  
秋社未开绿酝，夜炊初碓红粳。  

【读道旁旧家碣上题曰宋黄澹翁先生之墓】  
古路斜阳废城，断碑荒草残茔。  
莫嗔童竖樵牧，不识先生姓名。  

【杨氏山庄】  
斜阳流水几里，啼鸟空林一家。  
客去诗题柿叶，僧来供煮藤花。  

【陶秘书广陵送别图】  
暮雨潮生瓜步，春山树绕芜城。  
惆怅离舟欲发，江南烟寺钟声。  
