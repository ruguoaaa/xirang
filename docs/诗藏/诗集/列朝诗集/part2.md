---
title: 第2部分
index: true
icon: editor
order: 2
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●甲集前编第六  

李翰林祁一十四首  

【昭君出塞图】  
朔风吹沙天冥冥，愁云压塞边风腥。  
胡儿执麾背人立，传道单于令行急。  
蒙茸狐帽貂鼠裘，谁言宫袍泪痕湿。  
汉家恩深幸不早，此身终向胡中老。  
此身倘负汉宫恩，杀尽青青原上草。  

【题朱泽民先生画山水图】  
洞庭之南湘水东，青山奕奕蟠苍龙。  
云阳峰高七十一，欲与衡岳争为雄。  
我家近在云阳下，来往看山如看画。  
十年尘土走西风，每忆云阳动悲咤。  
吴中胜士朱隐君，笔精墨妙天下闻。  
画图画出湘江水，青山上有云阳云。  
云阳山高湘水绿，十年不见劳心目。  
只今看画似看山，万里归情寄鸿鹄。  

【和刘梅南见寄】  
先生雅趣耽幽癖，住近云山第几家。  
夜雨暗添原上草，春风晴入路旁花。  
词严自可驱蛟鳄，德厚何妨看蝮蛇。  
珍重先生宜寿考，故应吾道有光华。  

【和王子让韵（二首）】  
老泪纵横忆旧京，梦中歧路欠分明。  
天涯自信甘流落，海内谁堪托死生。  
短策未容还故里，片帆只欲驾沧瀛。  
他年便作芙蓉主，惭愧当时石曼卿。  
城郭人民事事非，空余尘土满征衣。  
君犹有道堪流俗，我已无家不念归。  
天地晦冥龙去远，江湖寥落雁来稀。  
极知此后还相忆，愁见青山映夕晖。  

【和青原寺长老无诘见寄】  
毵毵白发旧儒臣，几见江南物候新。  
问讯枉烦林下士，变衰只似梦中人。  
隔帘听雨常经久，倚石看山不厌贫。  
更欲就依禅榻畔，炉香终日澹絪缊。  

【送非空晦之二上人归青原】  
青原山气郁盘纡，去郭连村十里余。  
洗钵水香晨粥后，读书灯烬晓钟初。  
晴天小阁收摩衲，暖日轻云护苾刍。  
愿得明年筋力健，经寻溪路访深居。  

【和钟德恭见寄】  
江湖风浪日萧萧，鳅蟹鱼虾乱踯跳。  
诸葛有才终复汉，管宁无计谩依辽。  
烟消故国川原净，秋入空山草木凋。  
犹恨归来相见晚，暮云春树碧天遥。  

【送吴俊杰归江东】  
幕下貔貅十万人，幕中宾客罕同伦。  
挥戈略阵天回日，点烛论兵夜向晨。  
水木衣冠仍草草，星源文物故彬彬。  
知君剩有安边策，定约重来立要津。  

【和前韵答吴孟勤】  
不是衰翁爱索居，只缘多病故人疏。  
来依陆氏三间屋，剩得刘公一纸书。  
同辈谩推年齿大，后生应笑老成迂。  
知心赖有通家子，早晚相过意迥殊。  

【和友人见寄】  
碧天如水暮云收，又见江南一片秋。  
乱后年华多荏苒，客中踪迹故淹留。  
露溥金井桐阴薄，月上瑶阶竹影修。  
遥想辕门凉气早，壶浆来往百无忧。  

【和咏海棠韵】  
名花初发爱轻阴，翠袖红妆渐满林。  
步入锦帷香径小，醉扶银烛画堂深。  
妖饶喜识春风面，零落愁关夜雨心。  
多幸凤皇池上客，为抽劳思写清吟。  

【和王子让（二首）】  
万顷烟波一叶舟，更无维楫任飘流。  
此身自合他乡死，争奈狂狐忆首丘。  
我逐郊原鹿豕踪，君如鹰隼挟秋风。  
近闻铁网连山海，不信人间有卧龙。  
丁高士鹤年九十一首  

【赠相者姜奉先（宋忠臣姜才之孙。以下江浙避地时作）】  
德祐忠臣好孙子，烂烂目光岩电紫。  
人间富贵等浮云，琐琐何须挂唇齿。  
滟滪险，蜀道难，曳裾旁人多厚颜。  
留取乾坤双老眼，夕阳牛背看青山。  

【汩汩】  
汩汩在尘埃，羁怀不暂开。  
病将颜玉去，愁送鬓丝来。  
招隐惭高蹈，扶颠乏大才。  
行藏成两失，回首有余哀。  

【送四兄往杭后寄】  
临别强言笑，独归情转哀。  
离魂凄欲断，孤抱郁难开。  
太守堤边柳，征君宅畔梅。  
过逢如见忆，烦寄一枝来。  

【春日海村（三首）】  
地僻嚣尘远，人稀习俗淳。  
花时恒独往，随意踏晴春。  
斑竹过头杖，乌纱折角巾。  
萧然多古意，何愧葛天民。  
门巷绝轮蹄，春深绿草齐。  
风光不相负，泉石且幽栖。  
卷幔通花气，移床避燕泥。  
时时得佳句，自向竹间题。  
每恨韶华晚，仍嗟老病催。  
闭门花落尽，隐几鸟飞回。  
引睡书千卷，消愁酒一杯。  
平生志士气，此日已成灰。  

【寄西湖林一贞先生】  
锦绣湖山世绝稀，东风不放赏心违。  
芙蓉杨柳临清浅，佛刹仙宫绕翠微。  
画舫载春天上坐，紫骝驮醉月中归。  
高情独有林和靖，门掩晴空看鹤飞。  

【海巢】  
海上巢居海若降，三山眼底小如矼。  
已攀若木为华表，更立榑桑作翠幢。  
蛟室夜光晴烛户，蜃楼秋影冷涵窗。  
鹪鹩梦断无因到，唯有同栖鹤一双。  

【送人归故园】  
故园休道已休兵，客里那堪送客行。  
老去别怀殊作恶，乱余归计倍关情。  
孤村月落群鸡叫，绝塞天清一雁横。  
到日所亲如见问，浪游江海负平生。  

【异乡清明】  
十年澒洞家何在，万里清明客未归。  
雨僽风僝花乱落，泥融水暖燕交飞。  
烟生榆柳推迁速，云锁松楸拜扫违。  
旅雁尽回音信断，侧身长望泪频挥。  

【长江万里图（将归武昌，自赋二首）】  
长江千万里，何处是侬乡？  
忽见晴川树，依稀认汉阳。  
长啸还江国，迟回别海乡。  
春潮如有意，相送过浔阳。  

【题落花芳草白头翁】  
草长连朝雨，花残一夜风。  
青春留不住，啼杀白头翁。  

【题梅花扇面寄五十佥宪】  
忆向西湖踏早春，万花如玉月如银。  
一枝照影临清浅，满面冰霜似故人。  

【题林泉野趣图】  
清江白石带疏林，樊口幽居尚可寻。  
梦里草堂无恙在，秋风春雨总关心。  

【岁晏百忧集（二首。以下海滨避乱时作）】  
岁晏百忧集，独坐弹鸣琴。  
琴声久不谐，何以怡我心。  
拂衣出门去，荆棘当道深。  
还归茅屋底，抱膝《梁父吟。  
岁晏百忧集，击节发商歌。  
商歌未终调，泪下如悬河。  
故乡渺何许，北斗南嵯峨。  
有家不可归，无家将奈何。  

【逃禅室述怀十六韵】  
出处两茫然，低徊每自怜。  
本无经国术，仍乏买山钱。  
故邑三千里，他乡二十年。  
力微归计杳，身远客心悬。  
桃李谁家树，禾麻傍舍田。  
鹑衣秋屡结，蜗室岁频迁。  
逝水终难复，寒灰更不然。  
久要成龃龉，多病复沉绵。  
俯仰衷情倦，栖迟野性便。  
延徐谁下榻，访戴独回船。  
耻洒穷途泣，闲修净土缘。  
谈玄分上下，味道悉中边。  
有相皆虚妄，无才幸苟全。  
栖云同白鹿，饮露效玄蝉。  
高蹈惭真隐，狂歌愧昔贤。  
惟余空念在，山寺日逃禅。  

【客怀】  
此生何坎壈，终岁客他乡。  
病骨经秋早，愁心识夜长。  
文章非豹隐，韬略岂鹰扬。  
磨灭余方寸，还同百炼刚。  

【病衰】  
病骨秋增痛，衰容日减华。  
脸霞怜竹叶，鬓雪妒菱花。  
往事嗟何及，归程望转赊。  
少年歌舞地，此日属谁家。  

【自咏十律】  
长淮横溃祸非轻，坐见中流砥柱倾。  
太守九江先效死，诸公四海尚偷生。  
风云意气惭豪杰，雨露恩荣负圣明。  
一望神州一搔首，天南天北若为情。  
腐儒避地海东偏，凤历颁春下九天。  
再拜帝尧新正朔，永怀神禹旧山川。  
庙堂久托君臣契，藩阃兼操将相权。  
只在忠良勤翊戴，万方行睹至元年。  
一夜西风到海滨，楼船东出海扬尘。  
生惭黄歇三千客，死慕田横五百人。  
纪岁自应书甲子，朝元谁共守庚申。  
悲歌抚罢龙泉剑，独立苍溟望北辰。  
羲轩道德久荒唐，荡荡宏图起世皇。  
天入清都逾广大，日临化国倍舒长。  
渥洼万里来骐骥，阿阁千年下凤凰。  
圣子神孙承宝祚，长令亿兆乐时康。  
堂堂至正最多材，万国同文寿域开。  
漠北诸生登第去，越南计吏进贤来。  
凤《韶九奏黄金殿，鹤驾三朝白玉台。  
回首黄尘扬碧海，五云无处觅蓬莱。  
金银宫阙五云乡，曾见群仙奉玉皇。  
济济夔龙兴礼乐，桓桓方虎靖封疆。  
自沦碣石沧溟底，谁索玄珠赤水旁。  
独有遗民负悲愤，草间忍死待宣光。  
千官何处扈宸游，回首风尘遍九州。  
黄竹雪深迷玉辇，苍梧云断见珠丘。  
令威不尽去家怨，精卫岂胜填海愁。  
大禹胼胝天所眷，肯教纶邑久淹留。  
六军遥驻墨河濆，故国丘墟讵忍闻。  
露冷金铜应独泣，火炎玉石竟俱焚。  
虞渊日暮无还景，禹穴秋深有断云。  
草泽遗民今白发，凭高无奈思纷纷。  
皇天辅德本无亲，兴复宁论地与民。  
纶有一成终祀夏，楚虽三户竟亡秦。  
昆虫咸被生成德，草木犹怀化育仁。  
洪运未移神器在，周宣汉武果何人。  
九鼎神州竟陆沉，偷生江海复山林。  
频繁谁在隆中顾，憔悴惟余泽畔吟。  
啮雪心危天日远，看云泪尽岁时深。  
百年家国无穷事，可得忘机老汉阴。  

【故宫人】  
粉愁香怨不胜情，强整残妆对老兵。  
别殿金莲余故步，《后庭玉树变新声。  
眼穿雁字云连塞，梦断羊车月满城。  
天上桃开王母去，世人谁识许飞琼。  

【别帽】  
云样飘萧月样团，百年雄丽压南冠。  
黄金缀顶攒文羽，白璧垂缨间木难。  
刺绣尚期平敌垒，簪花曾梦舞仙坛。  
一从吹堕西风里，谁念蒙尘白发寒。  

【元夕】  
灯火楼台锦绣筵，谁家箫鼓夜喧阗。  
光移星斗天逾近，影倒山河月正圆。  
金锁开关明似昼，铜壶传漏迥如年。  
五云不奏《霓裳曲，空使扬州望眼穿。  

【雪后泛东湖】  
雪后湖山玉作围，小舟乘兴弄清辉。  
贪看月里鸾回舞，不觉风前退飞。  
云母屏空春雰寂，水晶宫冷晚霏微。  
仙家一笑乾坤老，谁驭瑶池八骏归。  

【题凤浦方氏梧竹轩】  
鸣鸟曾闻此地过，至今梧竹满丘阿。  
政怀剪叶书周史，却恨翻枝入楚歌。  
金井月明秋影薄，石坛风细晚凉多。  
中郎去后知音少，共负奇才奈老何。  
（《存斋诗话云：“时作者已满卷，此诗一出，皆为敛衽。”）  

【暮春感怀（二首）】  
杜宇声声唤客愁，故园何处此登楼。  
落花飞絮成春梦，剩水残山异昔游。  
歌扇多情明月在，舞衣无迹彩云收。  
东皇去后韶华尽，老圃寒香别有秋。  
四十无闻懒慢身，放情丘壑任天真。  
悠悠往事杯中物，赫赫时名扇外尘。  
短策看云松寺晚，疏帘听雨草堂春。  
山花水鸟皆知己，百遍相过不厌频。  

【奉寄王宣慰兼呈九灵先生】  
别馆新成足宴游，珊珊环珮总名流。  
独推南郭为高士，共识东陵是故侯。  
天上莺花三月梦，人间春雨五更愁。  
行藏尽付浮云外，烂醉丰年黍稌秋。  

【奉寄九灵先生（二首。先生尝为予作传）】  
挟海怀山谒紫宸，拟将忠孝报君亲。  
忽从华表闻辽鹤，却抱遗经泣鲁麟。  
丧乱行藏心似铁，蹉跎勋业鬓如银。  
万言椽笔今无用，闲向林泉纪逸民。  
花柳村村接海滨，携家随处避风尘。  
衣冠栗里犹存晋，鸡犬桃源久绝秦。  
对坐青山浑不厌，忘机白鸟自相亲。  
也知出处关时运，岂但逃名效隐沦。  

【寄定海故将军邵公辅】  
往事浮云杳莫攀，壮怀未展鬓先斑。  
不闻奉使通银汉，空见将军老玉关。  
故垒荒凉千骑尽，沧溟浩荡一鸥闲。  
风尘随处严诃止，愁杀田间野猎还。  

【逃禅室与苏伊举话旧有感】  
不学扬雄事草《玄，且随苏晋暂逃禅。  
无锥可卓香严地，有柱难擎杞国天。  
谩诧丹霞烧木佛，谁怜清露泣铜仙。  
茫茫东海皆鱼鳖，何处堪容鲁仲连。  

【寄余姚滑伯仁先生】  
独木桥边薜荔门，全家移住水云村。  
猿声专夜丹山静，蜃气横秋碧海昏。  
诗卷自书新甲子，药壶别贮小乾坤。  
陶渔耕稼遗风在，差胜桃源长子孙。  

【寄余姚宋无逸先生】  
龙泉城外绝嚣喧，寄傲全胜在漆园。  
独对江山怀舜禹，每凭风月问刘樊。  
行窝酾酒花围席，野寺题诗竹满轩。  
回首昆冈空劫火，深期什袭保玙璠  

【雨中寄杨彦常先生】  
山中长夏苦淫雨，暂尔出门还不能。  
九天驭日力已竭，两地看云愁倍增。  
怜君畏途久作客，笑我净土常依僧。  
相思倚柱发清笑，旁人不解谷空应。  

【题太守兄遗稿后】  
（太守兄死事之明年，于箧中得遗诗一卷，伏读之次，不知涕泗之横流也。敬题一诗于后，以纪哀思云。）  
海国期年政化成，肩舆随处看春耕。  
正欣鸡犬无惊扰，讵意鲸鲵有斗争。  
遥岛月明虚燕寝，故山云冷失佳城。  
梦回佳句难重得，肠断池塘草又生。  

【题昌国普陀寺（二首。寺在宁波府东南海岛间，即昌国州之故墟也）】  
神鳌屹立戴崔嵬，俯瞰沧溟水一杯。  
积翠自天开罨画，布金随地起楼台。  
祈灵汉使乘槎到，传法梁僧折苇来。  
若使祖龙知胜概，岂应驱石访蓬莱。  
昆明劫火忽重然，宇内名山悉变迁。  
古刹独存龙伯国，丰碑犹记兔儿年。  
三更日浴咸池水，八月潮吞渤海天。  
云汉灵槎如可御，便应长往问群仙。  

【题东湖青山寺古鼎铭长老钟秀阁】  
手开楼阁贮群经，面对湖山卫百灵。  
玉镜夜寒通沆瀣，翠屏秋净倒空青。  
避烟鹤起檐间树，行雨龙归几上瓶。  
我亦逃禅云水客，便应萧散共松扃。  

【寓奉化寺寄菩提寺主】  
菩提岭外空王寺，丹磴行穿虎豹群。  
万壑涛声岩下瀑，千峰雨气屋头云。  
海龙送水金瓶贮，天女怀香宝鼎焚。  
惭愧无缘尘土客，朝朝钟鼓下方闻。  

【奉寄恕中韫禅师】  
曾向名山识异人，心如木石气如春。  
坐禅霜叶秋埋膝，行道天花日绕身。  
有钵相传元是幻，无锥可着本非贫。  
惟余潭底中秋月，对写龙峰面目真。  

【悼湖心寺壁东文上人】  
祗林一叶陨秋霜，回首沧洲泪两行。  
几上残经尘已暗，箧中遗稿墨犹香。  
云迷圆泽三生石，月冷维摩十笏房。  
想像清容何处记，寒梅的的竹苍苍。  

【山居诗二首呈诸道侣】  
日日看山眼倍明，更无一事可关情。  
扫开积雪岩前走，领取闲云陇上行。  
不共羽人谈太易，懒从衲子话无生。  
划然时发苏门啸，遥答风声及水声。  
懒散形骸不自持，黄冠聊束鬓边丝。  
频来猿鹤浑相识，久混龙蛇竟不知。  
养拙最宜情澹泊，全生深藉德支离。  
看云本自忘饥渴，况有冰泉与石芝。  

【逃禅室解嘲】  
久慕陶公卧北窗，还从马祖吸西江。  
扫愁那用千金帚，折慢惟瞻七宝幢。  
日晏卷帘延叠嶂，雨晴欹枕听流淙。  
周妻何肉俱无累，只有诗魔老未降。  

【夜宿染上人溪舍】  
云去禅关户牖空，清溪碧树有无中。  
倒涵天影鱼吞月，逆战秋声犬吠风。  
见性本图先作佛，劳形翻愧早成翁。  
杜陵老去归无计，来往那辞恼赞公。  

【兀兀】  
数茎白发镜中新，兀兀穷年愧此身。  
万里云霄双倦羽，千寻江汉一穷鳞。  
望乡薄暮凭西日，去国中宵礼北辰。  
客路渐遥身渐老，此生何以报君亲。  

【劳劳】  
阊阖排云事已休，劳劳犹耻为身谋。  
数茎白发未为老，一寸丹心都是愁。  
燕代地高山北峙，荆扬天阔水东流。  
英雄已去空形胜，剑气中宵射斗牛。  

【兵后还武昌（二首）】  
避乱移家大海隈，楚云湘月首频回。  
归期实误王孙草，远信虚凭驿使梅。  
天地无情时屡改，江山有待我重来。  
白头哀怨知多少，欲赋惭无庾信才。  
乱定还家两鬓苍，物情人事总堪伤。  
西风古冢游狐兔，落日荒郊卧虎狼。  
五柳久非陶令宅，百花今岂杜陵庄。  
旧游回首都成梦，独数残更坐夜长。  

【过九江追悼李子威太守】  
瓣香遥拜九江城，太守精神日月明。  
叔侄并归忠义传，江山不尽古今情。  
潮回湓浦声犹怒，云起炉峰气未平。  
生死总魁天下士，丈夫端不负科名。  

【过安庆追悼余文贞公】  
将军匹马入舒城，击贼频烦训义兵。  
孝以保家忠徇国，聚而出战散归耕。  
围侔月晕全无隙，捷振天威大有声。  
游说飞书徒间谍，输诚伏节愈坚贞。  
云梯屡却妖氛豁，露布交驰杀气平。  
千里荆扬凭保障，七年淮海赖澄清。  
山深猰貐歼还出，江阔鲸鲵斩更横。  
外援内储俱断绝，裹疮饮血独支撑。  
天昏苦雾埋营垒，日落阴风卷旆旌。  
甘与张巡为疠鬼，肯同王衍误苍生。  
三千将士皆同死，百二山河亦继倾。  
静对风霆思号令，遥从箕尾识精诚。  
颂碑不愧词臣色，哀诏偏伤圣主情。  
愿为执鞭生不遂，临风三酹重沾缨。  

【上明州太守茶子俊（还武昌迁葬告牒而作）】  
汉江东抱楚山流，先垄犹余土一抔。  
庙冷桐乡耆旧逝，田荒栗里子孙愁。  
兵戈隔梦三千里，霜露伤心二十秋。  
荒隧天寒乌鸟下，空林日落白狐游。  
碑焚断石经时变，碗出遗金有夜偷。  
过客尚知来下马，仙翁谁复指眠牛。  
拟从樊口迁京口，遥别沙头下石头。  
高士束刍思致奠，故人惠麦久维舟。  
已知多病垂垂老，敢为长贫故故留。  
为政幸逢宗正恕，申情当念子平忧。  
劬劳罔报生何益，存殁沾恩死必酬。  
愿及清明三月节，一盂麦饭洒松楸。  

【题天柱山图】  
拔翠五云中，擎天不计功。  
谁能凌绝顶，看取日升东。  

【画蝉】  
饮露身何洁，吟风韵更长。  
斜阳千万树，无处避螳螂。  

【敬书宸翰后】  
神龙归卧北溟波，愁绝阴山《敕勒歌。  
惟有遗珠光夺日，万年留得照山河。  
（此云“宸翰”，盖指庚申君手迹也。）  

【题茀郎天马图】  
春明立仗气如山，顾盼俄空十二闲。  
一去瑶池消息断，西风吹影落人间。  

【暮春（二首）】  
杨花榆荚搅晴空，上界春归下界同。  
蜂蝶纷纷竟何在，独留杜宇怨残红。  
一夕春归变九垓，千红万紫尽尘埃。  
韶光淑气逡巡退，暑雨炎风烂熳来。  

【题画】  
江树青红江草黄，好山不断楚天长。  
云中楼观无人住，只有秋声送夕阳。  

【题万岁山玩月图】  
金银楼观郁嵯峨，琪树风凉秋渐多。  
徙倚危栏倍惆怅，月中犹见旧山河。  

【题画葡萄（故人毛楚哲作）】  
西域葡萄事已非，故人挥洒出天机。  
碧云凉冷骊龙睡，拾得遗珠月下归。  

【梧桐】  
井梧彻夜下霜风，锦绣园林瞬息空。  
老尽秋容何足惜，凤巢吹堕月明中。  

【闻箫】  
给丧未必无周勃，乞食谁能辨伍员。  
昨日英雄今日恨，洞箫忍向乱中闻。  

【闻雁】  
月落江城转四更，旅魂和梦到滦京。  
醒来独背寒灯坐，风送长空雁几声。  

【寄武昌南山白云老人】  
（姓卫，字均执。先人时故旧。家居，未尝入城市，闻鹤年辛苦远还，遣子弟问遗不绝。鹤年足疾日剧，弗克往拜床下，谨奉拙诗，少致谢忱云。）  
故人家住南山下，心与白云共潇洒。  
芝草遥赓黄绮歌，莲花近入宗雷社。  
嗟予江海避风尘，白首归来失所亲。  
青眼相看如昔日，只有南山与故人。  

【戏赠刘云翁】  
千金不惜买新声，赢得风流老更成。  
银瓮葡萄浮腊蚁，金屏窈窕啭春莺。  
香凝宴寝频开席，花暗闲房合度笙。  
夜燕未终宾客醉，莫将明烛照华缨。  

【长江万里图】  
右逾越巂左蓬壶，万里提封入壮图。  
断石云屯山拥蜀，惊涛雪立海吞吴。  
蟠桃有实来青鸟，若木无枝驻赤乌。  
秦汉经营人尽去，独留形胜在寰区。  

【戏赠应修吉】  
砚溪居士神仙侣，短发萧萧雪满簪。  
暖老恨无燕赵玉，养生赖有坎离金。  
床头酒熟留僧饮，席上诗成对客吟。  
岁晚山空谁是伴，北窗梅月最知心。  

【钱塘怀古】  
钱塘佳丽冠南州，故国繁华逐水流。  
龙虎已消王霸气，江山空锁古今愁。  
吴臣庙冷潮喧夜，宋主陵荒塔倚秋。  
最是西湖歌舞地，数声渔笛散凫鸥。  

【重到西湖】  
涌金风月昔追欢，一旦狂歌变永叹。  
锦绣湖山兵气合，金银楼阁劫灰寒。  
雪晴林野梅何在，霜冷苏堤柳自残。  
欲买画船寻旧约，荒烟野水浩漫漫。  

【樊口隐居（为武昌李均玉作）】  
万里云霄敛翼回，挂冠高卧大江隈。  
春深门巷先生柳，雪后园林处士梅。  
翠拥樊山邀杖屦，绿浮汉水映樽罍。  
谁能领取坡仙鹤，月下吹箫共往来。  

【题唐申王三骏图】  
三骏英英出渥洼，太平刍粟饱天家。  
谁知百战平河北，汗血功归狮子花。  

【戏题明皇照夜白图】  
天上麒麟天下稀，月中几送八姨归。  
君王寓目应追悔，误看乘鸾度羽衣。  

【送蔡用严还四明】  
四明故旧苦无多，死别生离奈若何。  
老泪暗添江汉水，随人去作海东波。  

【水仙花（二首）】  
湘云冉冉月依依，翠袖霓裳作队归。  
怪底香风吹不断，水晶宫里宴江妃。  
影娥池上晚凉多，罗袜生尘水不波。  
一夜碧云凝作梦，醒来无奈月明何。  

【竹枝词（二首）】  
竹鸡啼处一声声，山雨来时郎欲行。  
蜀天恰似离人眼，十日都无一日晴。  
水上摘莲青滴滴，泥中采藕白纤纤。  
却笑同根不同味，莲心清苦藕芽甜。  
集外诗（三首）  

【次小孤山】  
峡束千雷怒击撞，危峰屹立压惊泷。  
山联庐霍朝三楚，水落荆扬限九江。  
镇海重关当第一，擎天孤柱故无双。  
佩环月夜知何处，露湿蓬莱玉女窗。  

【题风雨归舟图】  
昔向沧浪吊独醒，中流风雨正扬舲。  
江空风卷潮头白，野旷云迷岘首青。  
挂席正思遗珮浦，推篷已过濯缨亭。  
襄阳耆旧今安在，抚几长歌对画屏。  

【奉次虞侍讲先生见贻韵】  
玉堂弃皃若浮云，无奈鸡林远购文。  
推毂近闻推汉士，避名宁计却秦军。  
芝亭花发春醪熟，鸿阁诗成夕磬闻。  
一饭未尝忘北阙，鼓琴谁识和南薰。  
（太学生戴习录其师鹤年先生诗曰《海巢集者，请题其后。鹤年，予友也。其诗忠义慷慨，有《骚、《雅之遗意焉。昔唐之僧有读其友卢仝之诗者曰：“鲸吞海水尽，露出珊瑚枝。海神知贵不知僧，留与人间光照夜。”吾读《海巢集亦云。虎丘澹居老人至仁书。）  
附见  
☆吉雅谟下（五首）  

【赠陈章甫】  
三十年前鬓未苍，曾陪宰相入鹓行。  
解衣换酒寻当醉，跃马看花取次忙。  
乱后已非前日梦，老来那复少年狂。  
黄冠野服好妆束，稳把长竿钓海乡。  

【鹤年弟尽弃纨绮故习清心学道特遗楮帐资其澹泊之好仍侑以诗】  
谁捣霜藤万杵匀，制成鹤帐隔尘氛。  
香生芦絮秋将老，梦熟梅花夜未分。  
枕上不迷巫峡雨，床头常对剡溪云。  
竹罅松火茶烟暖，一段清真尽属君。  

【游定水寺寄杜舜臣】  
木纹藤簟竹方床，山阁重阴雨后凉。  
新月梧桐秋已老，碧梧机杼夜初长。  
白鱼入馔松醪熟，红稻供炊笋脯香。  
云树芝泉随处好，一时清赏肯相忘。  
附见  
☆爱理沙（二首）  

【题九灵山房图（戴叔能读书处，时避地明州）】  
梦里家山十载迟，丹青只尺是耶非？  
墨池新水春还满，书阁浮云晚更飞。  
张翰见几先引去，管宁避乱久忘归。  
人生若解幽栖意，处处林丘有蕨薇。  

【题钟秀阁（为东湖古鼎铭长老作）】  
槛外澄湖平不流，窗闲叠翠屹将浮。  
烟霞五色锦屏晓，风月双清瑶镜秋。  
檐卜浓香吹法席，芙蓉凉影荡仙舟。  
结巢拟傍云林住，回首朝簪愧未投。  
附见  
☆吴惟善（二首）  

【寄武昌诸友】  
黄鹤山前汉水濆，一时英俊总能文。  
金钗佐酒年俱少，银烛钞书夜每分。  
雁杳鱼沉劳远思，狼贪羊狠绝前闻。  
兵戈故国知谁在，目断西南日暮云。  

【寄东海鹤年贤弟】  
鹤皋东望接三山，海上群仙日扣关。  
虎守月炉丹炼就，龙吟霜匣剑飞还。  
故园松菊余三径，老屋烟霞恰半间。  
为问林泉逃世者，如公今有几人闲？  
◎补诗  
☆李翰林祁（四首）  

【同孙彦能游山卷】  
绿厓涉清泚，披草得幽径。  
萧条双桧间，独立一松劲。  
入门听微钟，心垢一时净。  
向来饱干戈，栋宇兀偏正。  
空庭鸟雀喧，坏壁龙蛇瞑。  
徒能起咨嗟，无复耸观敬。  
三叹复出门，乾坤几时定？  

【题王与龄畦乐】  
有客依南浦，长年学种畦。  
才高宜世用，性僻爱幽栖。  
菜甲侵腰长，桑枝刺眠低。  
不因来往熟，那得自成蹊。  

【题梅坡】  
迢递城东路，梅花绕慢坡。  
步随山雪遍，兴入野云多。  
愿影头常侧，怜香手屡挼。  
为君题作画，短句不成歌。  

【和王子让席上韵】  
哀年愁对酒，壮志忆题桥。  
遇事难开口，逢人愧折腰。  
乐传天上谱，心逐莫归樵。  
宴罢骊歌发，蹉跎又一朝。  
◎补人  
☆舒学正頔（一十八首）  

【白槿花】  
素质不自媚，开花向秋前。  
澹然超群芳，不与春争妍。  
凉夜弄清影，缟衣照婵娟。  
佳人分寂莫，零落只自怜。  
鲜鲜碧云树，皎皎万玉悬。  
朝开暮还落，物理乃自然。  
嗤彼壅肿木，徒尔全天年。  

【立春】  
三阳肇开泰，一气回新和。  
百卉已萌茁，光风扇晴波。  
田畴入锄犁，城郭仍干戈。  
而我抱郁郁，居焉万山阿。  
忘言今古事，扣角时悲歌。  
治乱关气化，世情今如何。  
悠然出山去，天阔浮云多。  

【春阴】  
昏昏雾隐山，幂幂云弄水。  
造化如妒春，又酿明日雨。  
寻芳未可期，息战乃所喜。  
花泪愁阑干，柳眼眠未起。  
昔日繁华衢，兹焉变荒址。  
将何测阴阳，默默数甲子。  

【次王和夫避世八都】  
生平性放旷，处世常澹然。  
但恐学未至，读书究其玄。  
时经丧乱际，向慕心益坚。  
仰睇高飞鸿，翱翔入云烟。  
云何杂燕雀，下与鸡鹜连。  
避谤去城市，寻幽适林泉。  
忱流夜雨歇，坐石春风颠。  
徒抱心耿耿，复忧腹便便。  
王君我畏友，时寄五色鲜。  
神鬼泣老笔，风云走长篇。  
文章古所贵，道义今谁传。  
将谓礼乐盛，遽罹干戈年。  
六经既扫地，一物安得全。  
藉甚右军裔，荣让诸郎先。  
依山更带水，问舍仍求田。  
花下鹿濯濯，云门鹤翩翩。  
情怀渺何许，风月浑无边。  
尊酒何时会，醉赓云锦笺。  

【七佛庵三十韵】  
春色如多情，阴云贷游瞩。  
登临不惮劳，孛踤转山谷。  
石磴危欲欹，梯身进恐覆。  
松风响箫笙，花露滴巾幅。  
凿凿石齿连，盘盘山脊伏。  
初疑路不通，似觉地可缩。  
小憩林木深，大观天地育。  
旷胸凌八荒，举手决四渎。  
岁暮历险艰，时危事幽独。  
情深山水佳，兴遣杖屦复。  
七佛庵先登，一人泉可掬。  
誓将寂灭心，受此清净福。  
尘世徒喧啾，山门远荣辱。  
艰难慨诸僧，落木栖老屋。  
江水清入怀，淮山翠凝目。  
花阴覆层檐，鸟语隔幽竹。  
稽首幡幢翻，升阶路径熟。  
禅心絮沾泥，世味蜡煮粥。  
军政期严明，民风慕清穆。  
既兴杨朱悲，复动贾生哭。  
再上讲经台，仍抠御风服。  
凭高气层层，眺远山矗矗。  
石眼松络根，崖腰树飞瀑。  
一泓照须眉，两地映兰菊。  
骨蜕超尘寰，性空问机轴。  
无心云自飞，得趣景何倏。  
绿树啼白猿，青莎卧黄犊。  
川原豁而开，麻麦蔚以蓼。  
游辰风日和，行径花草馥。  
冥冥鹤归来，长笑下山麓。  

【山庄杂咏】  
绕屋阴阴树，通池细细流。  
寄书来故旧，飞梦上神州。  
百两归朝士，千金买坠楼。  
知几谁氏子，一笑过林丘。  

【戴氏楼居次韵】  
山环水绕居之安，图画森列宜晚看。  
翠幕低垂爽气肃，银灯高照书声寒。  
世情颇觉眼界窄，酒量不博诗肠宽。  
湖海平生今白发，掀髯一笑倚朱阑。  

【扬州（明月、皆春，楼名）】  
仙人已骑白鹤去，倦客漫逐红尘来。  
人间又见梧叶落，观里无复琼花开。  
明月皆春罢歌舞，王宫相府俱尘埃。  
江山如此豪华歇，千古岂不令人哀。  

【九日饮侄女家】  
菊花杯泛茱萸酒，杨柳村沿石镜山。  
门掩黄云千百顷，溪藏红叶两三湾。  
欢然自觉情难尽，醉后都忘夜易阑。  
细雨斜风休作恶，岁寒心事正相关。  

【次韵叶实夫西山园饮】  
西山苍翠谁家园，竹树绕屋何森然。  
置酒邀我坐林下，高歌握手行花前。  
偶然得句不在巧，相欢烂醉仍烹鲜。  
世事人情都莫问，百年过去知谁贤。  

【泾川道中】  
青山雨后白云生，云气参差草树清。  
明月出山云弄影，清风吹水树含声。  
人家屋角惊厖吠，官路桥头去马鸣。  
天下之间吾亦客，还将老眼望升平。  

【平林烟雨】  
时人买画千金传，一片景物真天然。  
四时不用舒展看，翠娇绿润当窗前。  
春三漠漠护暖雨，秋九惨惨啼苍烟。  
槎牙古怪云雾暗，屈蟠偃蹇蛟龙缠。  
初见疑是李将军，又是水墨王辋川。  
米家无根与朦，安得活动全吾天。  
明朝雨晴烟就敛，便欲设榻林间眠。  
请回谷口俗士驾，幸无惊我双胎仙。  

【有怀诸公】  
鼋鼍出没黄田荡，龙虎盘蹲白下城。  
才俊满前劳顾问，愚蒙在下冀升平。  
波涛江汉暂时险，烟雾乾坤有日清。  
文士负才徒倚马，武夫挟勇秖谈兵。  
朝廷安用生疑虑，田野何由睹圣明。  
薇露每愁东日上，柳云犹带北风横。  
群公退食方云喜，数子驰心尚慕荣。  
泽国暮春观扑满，江湖深夜炯搀抢。  
乡村落落真堪叹，冠冕峨峨未足惊。  
黄犬东门怜往事，白头南土忆归耕。  

【适耕堂（周禹锡云：“极昌黎。”）】  
芙蓉岭下中平村，中有祝氏居其源。  
文公外家道义门，积善好礼枝叶蕃。  
衣冠济楚信行惇，筑室亢燥依山根。  
摐耕大篆楣扁存，挂经扶耒穷朝昏。  
以摐为乐遗子孙，浮云富贵安足论。  
荒烟衰草金谷园，云关雾谷截来辕。  
烟蓑雨笠远市喧，肯堂有子班篪埙。  
山川瑞气藏浑沦，文光五采朝吐吞。  
月明清夜啼黄猿，不羡变化南溟鲲，  
不贪爵禄何负恩。春兰秋鞠芬幽轩，  
客至谈笑开清尊。任彼轻薄手覆翻，  
退处宁学羝触藩。女及笄嫁男已婚，  
俯仰无愧乾与坤。醉眠老腹摩朝暾，  
至乐百世垂后昆。  

【胡子坑（属大鄣）】  
两仪未判眹不平，巨凸突兀潜幽灵。  
毓秀朵奇挺峭拔，攒峰列壑争伶俜。  
枯槎著藓半身碧，老石迸土千螺青。  
天净森铓列画戟，云开大嶂横青屏。  
临深架木侧足度，飞瀑洒面洗耳听。  
已有仙人浴丹室，宁无烈士磨厓铭。  
玄猿不惊籁寂寂，白鹤下舞花冥冥。  
便欲临风蜕凡骨，来兹绝粒餐仙苓。  
尚闻好事薙荒秽，直上绝顶峨新亭。  
茗碗先春煮碧涧，蓬窗酿腊酾银瓶。  
素衣何必待三聘，白首尚可穷一经。  
空谷时闻尚书履，疏林夜仰处士星。  
时乖狼虎集妖孽，地阔魑魅行真形。  
避世何烦慕清致，忧时且复逃膻腥。  
鄙哉时俗自污浊，喜甚涧谷长清泠。  
秖恐愚公易轻徙，玉皇敕命守六丁。  

【许子仁相招山中叙话】  
许子邀我来山中，我来但见堂户空。  
主人送客过溪去，风吹两岸花蒙蒙。  
屋后万叠金芙蓉，紫气夜吐仙人宫。  
涧泉流香过白鹿，林木挂雨拖青虹。  
羡君筑室读其下，超遥不与世俗通。  
一声黄鸟破幽梦，四顾空牖俱玲珑。  
我爱此地无暑气，重来饱饭谈仙踪。  

【怀京口】  
我昔游北固，飘飘紫霞裾。  
手招云中君，啸傲惊天衢。  
一别回尘寰，于今五载余。  
缅怀城中朱紫客，朝台暮省相催迫。  
东华翏使传宣来，喜动诸公蔼春色。  
偶遭祸乱居山中，衣冠面目尘土蒙。  
儒坑选冷难得调，兀兀且作经年穷。  
不知故人念我否，诗成远寄南飞鸿。  

【过牛伏岭】  
牛伏岭高高且远，崎岖羊肠路百转。  
仲冬跋涉汗流浆，每叹时危历艰险。  
阴厓惨惨生悲风，极目四顾山巃嵸。  
人生能着几两屐，踪迹不异无根蓬。  
我家居山南，别业寄山北。  
群凶势纵横，往返苦行役。  
山中天气温如春，绝壁遥见梅花新。  
梅花年年见春色，不见多少行路人。  

## ●甲集前编第七之上  

铁厓先生杨维桢一百二十四首  

【老客妇谣（臣会稽杨维桢上）】  
老客妇，老客妇，行年七十又一九。  
少年嫁夫甚分明，夫死犹存旧箕帚。  
南山阿妹北山姨，劝我再嫁我力辞。  
涉江采莲，上山采蘼。采莲采蘼，可以疗饥。  
夜来道过娼门首，娼门萧然惊老丑。  
老丑自有能养身，万两黄金在纤手。  
上天织得云锦章，绣成愿补舜衣裳。  
舜衣裳，为妾佩古意，扬清光，辨妾不是邯郸娼。  
（翰林侍读学士詹同文作《老客妇传。别本又作“针线妇”。）  

【不赴召有述】  
皇帝书征老秀才，秀才懒下读书台。  
子房本为韩仇出，诸葛应知汉祚开。  
太守枉于堂下拜，使臣空向日边回。  
老夫一管春秋笔，留向胸中取次裁。  

【上大明皇帝】  
钟山突兀楚天西，玉柱曾经御笔题。  
日照金陵龙虎踞，月明珠树凤凰栖。  
气吞江海三山小，势压乾坤五岳低。  
百世升平人乐业，万年帝寿与天齐。  

【寄宋景濂】  
一代春秋付托颛，龙门太史笔如椽。  
山河大统三分国，正朔中华一百年。  
麒麟阁上登雄将，龙虎榜中收大贤。  
试问阮公高隐传，谁填四十满中篇？  
（景濂《送杨廉夫还吴浙诗云：“皓仙八十起商山，喜动天颜咫尺间。一代辽金归宋史，百年礼乐上春官。归心只忆鲈鱼鲙，野性宁随鸳鹭班。不受君王五色诏，白衣宣至白衣还。”此诗《潜溪集不载。）  

【上左丞相】  
玉帐牙床坐运筹，雄师到处瘴烟收。  
名传冀北三千里，威振山东四百州。  
铁马屯云江渚晓，楼船泛月海天秋。  
殷勤整顿乾坤了，召入金銮侍冕旒。  

【多景楼】  
极目心情独倚楼，荻花枫叶满江秋。  
地雄吴楚东南会，水接荆扬上下流。  
铁瓮百年春雨梦，铜驼万里夕阳愁。  
西风历历来征雁，又带边声过石头。  

【舟次秦淮河】  
舟泊秦淮近晚晴，遥观瑞气在金陵。  
九天日月开洪武，万国山河属大明。  
礼乐再兴龙虎地，衣冠重整凤凰城。  
莺花三月春如锦，兆姓歌谣贺太平。  

【上张太尉】  
上公柱国开藩府，露布朝驰拜冕旒。  
八阵风云闻羽扇，百年江汉见轻裘。  
鲸吹海雨来京口，雁带边声下石头。  
珍重晋公经济手，中兴天子复神州。  

【回上张太尉（一云“谢赐玳瑁笔见征楚国公碑文”）】  
昨夜文星照南极，今朝客省过东维。  
锦囊颖脱千年兔，斑管光摇九尾龟。  
墨卷风云随王气，恩分雨露出天池。  
老夫来草平蛮策，先写新封楚国碑。  

【寄淮南省参谋】  
皇帝万年天统在，人臣八柱地轮回。  
西戎虎旅初传箭，南粤蛮王又筑台。  
斗上龙光红似电，海中蜃气黑成堆。  
白衣上客参谋议，画尽炉中铁箸灰。  

【新省呈右相及藩参诸公】  
大省新开方岳重，人间第二紫微垣。  
丹池凤浴江湖浅，温室花开雨露繁。  
天柱星辰高北极，海门日月远东藩。  
相君大业凭谁赋，白发词臣诏立言。  

【赠王左丞（二首）】  
卧云道人今左辖，当时出岫本无心。  
隆中豪杰征初起，江左苍生望正深。  
星斗一天环北极，山河万里贡南金。  
已闻艮岳无遗胤，况复淮淝有捷音。  
共说淮南王左相，开门下士日忘飡。  
入幕许谁延铁笛，备员寻客奉铜盘。  
长绦掣去饥鹰饱，故道归来老马寒。  
若问东维上书者，五湖今把钓鱼竿。  

【至正廿三年四月淮南王左相微行淞江步谒草玄阁夜移酒船宴阁所】  
微行谁识王丞相，草履过门如野人。  
太史遥遥瞻紫气，老夫急急裹乌巾。  
子陵故友终辞汉，张禄先生又入秦。  
休说五湖天样阔，扁舟何处不容身。  

【寄苏昌龄】  
东吴主者尊师相，师相匡君近若何。  
紫极正宜扶日月，鸿沟未许割山河。  
金台百丈媒燕隗，盖禄千钟客孟轲。  
亦有阳秋成铁史，姓名不必到銮坡。  

【送玉笥生往吴大府之聘兼柬国宝枢相宾卿客省】  
近报淮吴张柱国，楼船遣使聘嘉宾。  
汉家自有无双士，赵客何劳十九人。  
天上琼花回后土，江南杜宇到天津。  
若逢吕相烦相问，应有奇书痛绝秦。  

【王左辖席上夜宴（辛丑冬）】  
银烛光残午夜过，凤笙龙管杂鸣鼍。  
珮符新赐连珠虎，觞令严行卷白波。  
南国遗音夸壮士，西蛮小队舞天魔。  
醉归不怕金吾禁，门外一声吹簸罗。  

【赋拱北楼呈相君（杭州作）】  
伍子山头宋旧宫，龙楼改观倍蜚声。  
天连高柱星辰北，地控穷荒岛东。  
凤引短箫悲落日，鹤归华表语秋风。  
玉龙一曲千宫晓，江汉朝宗万国同。  

【寄苏昌龄】  
雄文曾读平徐颂，光射磨厓百尺长。  
秦府有时容魏徵，韩仇何日报张良。  
青草瘴深鸢跕海，碧梧春老凤鸣阳。  
扬雄识字知何用，只合终身白发郎。  

【送吕左辖还越（名珍）】  
保障南藩第一功，未容若木挂雕弓。  
露书誓剪金床兔，壮气平吞黑槊公。  
万里天威龙虎北，五云佳气凤凰东。  
麦城又报捷书至，江上将军是吕蒙。  

【投来使】  
读书不负万乘君，焉敢挟策干侯门。  
极目姑苏暮云暗，濯足洞庭秋水浑。  
千金不意市骏骨，一饭岂期哀王孙。  
我今拂袖且归去，高卧桐江烟水村。  

【杵歌（七首。有序）】  
（杭筑长城，赖办章仁令两郡将美政洽于民心，以底不日之成。然役夫之谣，有不免凄苦者，东维子录其辞为《杵歌。）  
亟亟城城城亟城，小儿齐唱杵歌声。  
杵歌传作睢阳曲，中有哭声能陷城。  
自古众心能作城，五方取土不须蒸。  
蒸土作城城可破，众心作城城可凭。  
叠叠石石石赘赘，立竿作表齐竿旄。  
阿谁造得云梯子，戋刂地过城百尺高。  
罗城一百廿里长，东藩将此作金汤。  
旧基更展三十里，莫剩西门一树樟。  
杭州刺史新令好，不用西山取石劳。  
拆得凤山杨琏塔，南城不日似云高。  
南城不日似云高，城脚愁侵八月涛。  
射得潮头向来去，钱王铁箭泰山牢。  
攻城不怕齐神武，玉壁堪支百万兵。  
不是南朝夸玉壁，关西南□是长城。  

【毗陵行】  
孟冬四将发勾吴，弯弓誓落双髡颅。  
智谋无过史万叶，嫖姚无加李金吾。  
前茅已作破竹刃，三覆乃里含沙狙。  
常山长蛇一断尾，即墨怒牯齐奔甫。  
玉蕊孤军呼庚癸，皂鸦万甲迷模糊。  
江南长技江北无，蒲牢一吼千鲸呼。  
赤杠卓入铁瓮户，铁翅横截丹阳湖。  
捣虚之策不出此，赤手可缚生于菟。  
当时上将陷江都，至今莫赎千金躯。  
后来飞将慎勿疏，襄王城头啼白乌。  
如何临期易将犯兵忌，何必不读孙吴书。  
乌乎！临期易将犯兵忌，何必不读孙吴书。  

【盲老公】  
（刺拜住哥台长。戊戌十月二十三日，党海寇，用壮士椎杀之。迈里古思将黄中禽拜住，尽戮其家。）  
盲老公，侍御史，崇台半面呼天子。白米红盐十万家，凤笙龙管三千指。门前养客皆天骄，一客解散千黄苗。太阿之枋忽倒掷，槌杀义鹘招群枭。一客死，百客辱。万夫怒，一夫独。生缚老盲来作俘，百口贱良一日戮。独遣小娥年十五，腰金买身潜出户，驮作倡家马。  

【铜将军】  
（刺伪相张士信。丁未六月六日，为龙井炮击死。）  
铜将军，无目视有准，无耳听有神。高纱红帽铁篙子，南来开府称藩臣。兵强国富结四邻，上禀正朔天王尊。阿弟住国秉国钧，僣逼大兄称孤君。案前火势十妖嬖，后宫春艳千花嫔。水犀万弩填震泽，河丁万钟输茅津，神愁鬼愤哭万民。铜将军，天假手，疾雷一击粉碎千金身。斩妖蔓，拔祸根，烈火三日烧碧云。铁篙子，面缚西向为吴宾。  

【周铁星】  
（张氏亡国，亡于其弟士信，趣亡于毒敛臣周侲。侲，山阳铁冶子，以聚敛功至上卿，伏诛日，曰：“钱谷盐铁，籍皆在我。汝国欲富，当勿杀我。”主者怒曰：“亡国贼，不知死罪，尚敢言是耶！速杀之。”吴人快之，或手额谢天曰：“今日天开眼也。”）  
周铁星，国上卿。谈申韩，为法经。钉棰杖，为国刑。千仓万库内外盈，十有三赋争科名。周铁星，鞭算箕敛无时停。开血河，筑血城。血战舰，血军营。刮民膏，嗍民髓，六郡赤骨填刍灵。齐云倚天一日倾，铁星亡国法当烹。尚将六郡金谷数，丐死万一充虞衡。呜呼！周铁星，十抽一椎百万钉，誓刳尔髅作溺罂。铁星碎，地启瞆，天开懵，  

【蔡叶行】  
（刺佞幸臣蔡文、叶德。张氏亡国由大弟，致此实由二佞。丁未春，二佞伏诛于台城，风干其尸于秤刑者一月。）  
君不见伪吴兄弟四六七，十年强兵富金谷。  
大兄垂旒不下堂，小弟秉钧独当国。  
山阴蔡药师，云阳叶星卜，  
朝坐白玉堂，暮宿黄金屋。  
文不谈周召，武不论颇牧。  
机务托腹心，边策凭耳目。  
弄臣什什引膝前，骨鲠孤孤内囚牿。  
去年东台杀普化，今年南垣杀铁木。  
凤陵剖棺取含珠，鲸海刮商劫沉玉。  
粥官随地进妖艳，笼货无时满坑谷。  
西风卷地来六郡，下披竹朽索不御。  
六马奔腐木，郍支五楼覆。  
大越先罪魁，余殃尽孥戮。  
寄谢悠悠佞幸儿，福不盈眦祸连族。  
何如吴门市卖药卖卜，饿死亦足。  

【金盘美人】  
（刺伪驸马潘某。潘娶美倡凡数十，内一苏氏，才色兼美，醉后，寻其罪杀之，以金盘荐其首于客宴，绝类北齐主事。国亡，伏诛台城，投其首于溷。）  
昨夜金床喜，喜荐美人体。  
今日金盘愁，愁荐美人头。  
明朝使君在何处，溷中人溺血骷髅。  
君不见东山宴上琵琶骨，夜夜鬼语啼箜篌。  
（北齐主纳娼妇薛氏，清河王岳尝因其娣迎之至第。主怒，杀其娣。薛甚宠于帝。久之，主忽思其与岳通，斩首藏于怀，出东山宴饮，探其首投于盘，支解其尸，弄其髀为琵琶，复收髀，流涕曰：“佳人难再得。”载尸出葬，主被发步哭送之。）  

【韦骨鲠（并序论）】  
（韦名清，江陵人。性强梗，好怒骂，人号为韦骨鲠。省台大臣有过，辄昌言之无忌。伪张氏太弟夺浙相位，相僚曰寿、曰的，拜其伪太妃。已而复夺台印章，大夫普持印未决，清走普所属语曰：“大夫尚不能殉印一死耶？”普死之。清时为察胥，独航海至京师上书，言寿、的丧节，普完节及陈便宜二十事，上不报，徒步回江陵故里。吴主欲仕之，清力乞骸骨侍亲，遂落魄金陵市中，以诗酒为事。母死后，服道士服，游五岳名山云。予以清非巨卿大吏，而嫉邪愤世，有祢正平之气节，求之于妾妇世，岂不在可咏之列耶？为作《韦骨鲠诗。）  
韦骨鲠，性傄亻密，语轧。眼中有周公孔子，舌底有龙逢比干。见无义汉不律官，怒癭突项髆，芒刺生肺肝。说敢向汉遮栏，驾策不向秦钻。世人不识之，峨独角巾如豸冠。痛吟荡阴里，悲歌清泪滩。左从右衡万妾妇，朝梁暮晋千痴顽。弗弧弗刃劫白日，鈯郎模仿同虷。走毂下，出台端，力陈悖逆不赦金鸡竿。败红一阵逐风去，木駃万驾螺蛳盘。劫来秣陵市，佯狂落魄酒浇舌本黄河干。我有孤竹和君独丝弹，神仙狡狯只在吾人间，倒骑一笑，与尔共访西华山。  

【虞丘孝子词】  
（顾亮，会稽上虞人也。父珪，倡义兵拒海寇，与虏邵仇。至正戊戌冬，迈里古思引兵东渡，珪为虏所害。亮时年十五，每有推刃报仇之志，而未获遂也。阅去十余年，过余道其事，挥涕哽咽，发尽竖。予悲其志，为作《虞丘孝子词以继古乐府云。）  
虞丘孝子，父仇未雪。长剑柱颐，蕺草在舌。  
夜诵《独漉篇，涕泗尽成血。  
呜呼！头上天，戴昏晓，千金去买零陵之匕刃，虞丘孝子心始了。  

【送贡尚书入闽】  
绣衣经略南来后，漕运尚书又入闽。  
万里铜盐开越峤，千般升斗买蕃人。  
香熏茉莉春酲重，叶卷槟榔晓馔频。  
海道东归闲未得，法冠重戴发如银。  

【送贡侍郎和籴还朝兼柬李治书同年（二首）】  
南来使者急兵荒，令下吴侬出盖藏。  
自是酂侯能给饷，从知汲黯可开仓。  
王师刁斗晨连灶，神女旌旗夜直樯。  
我有干时书愿上，草茅望阙九天长。  
吏部论思冠六曹，采言还后采时髦。  
不才何用麒麟揎，奇略须收虎豹韬。  
无奈关梁长扰扰，可堪州县正嗷嗷。  
乌台若见同袍李，为说扬雄老赋骚。  

【挽达元师（辛卯八月，殁南洋）】  
黑风吹浪海冥冥，披甲船头夜点兵。  
报国但知身有死，誓天不与贼俱生。  
神游碧落青骡远，怒挟秋涛白马迎。  
廊庙正修忠义传，词臣执笔泪先倾。  

【闻定相死寇（丙申六月，京口）】  
三朝勋旧半雕零，京口雄藩孰老成。  
可是叔孙祈欲死，喜闻先轸面如生。  
东园草暗铜驼陌，北固潮平铁瓮城。  
珍重子仪谁可继，三军气色倍精明。  

【和卢养元书事（二首）】  
中原烟火半丘墟，楼橹相望白下孤。  
蕃厮夜歌铜钴钅莽，蛮酋春醉锦廜。  
北征解赋卢才子，西事时谈剧霸都。  
莫上姓名丞相府，老夫著论学潜夫。  
（先生有《救时论二首，曰《人心论、《巨室论，及丞相长书一通，皆不出名氏，投于政事堂。）  
年年苛吏伤王政，往往红氓叛教条。  
漳水有时生小草，洞庭无地种余苗。  
伏龙雏凤应劳访，绮季黄公底用招。  
闻道紫枢开锡燕，宝钉大銙赐天骄。  
时哈相招东南三处士。  

【和杨参政完者题省府壁韵（二首。丙申岁）】  
皇元正朔承千岁，天下车书共一家。  
一柱东南擎白日，五城西北护丹霞。  
宝刀雷焕苍精杰，天马郭家狮子花。  
收拾全吴还圣主，将军须用李轻车。  
（张籍《陇头曲云：“谁能更使李轻车，收拾凉州归圣主。”）  
将军三军共甘苦，将军之度吞百川。  
楼兰矫制嗤介子，定远破虏铭燕然。  
相君劝酒春如海，壮士吹笳秋满天。  
谤书不解惑明主，将军努力安三边。  

【书钱唐七月廿三日事（至正丙申）】  
儿童十日报日斗，前夜妖蟆生燧光。  
瓠子势方吞鲊瓮，蕲州血已到钱唐。  
火鳅东掣千寻锁，铁马西驰半段枪。  
紫微老人迷醉眼，彩红犹挂米盐商。  
麋鹿台前春似海，鸳鸯湖上水如汤。  
凶人不有三危窜，义士能无六郡良。  
谩说子仪惊贼胆，已闻□□在戎行。  
东门猛虎穷投井，尚倚九城松桧长。  

【新春喜事】  
开春七日得喜报，便似沉疴一日痊。  
太子抚军衣有纩，相臣忧国食无膻。  
玺书褒重二千石，斗米价平三百钱。  
戴白老人称万寿，吾皇今是中兴年。  

【闻诏有感】  
近报相臣亲奉诏，吾皇今是中兴年。  
江东邺下无三日，岭北湖南共一天。  
诸葛出师机未失，子仪见虏信应坚。  
老臣欲借食前箸，愿与君王策万全。  

【承枢札致祭羊公太傅庙有作率舜章同赋】  
岘山山头一片石，可应文墨解沾襟。  
轻裘缓带神长在，深谷高陵迹自陈。  
南夏山川非故国，睦州香火说遗民。  
惟君独念平吴后，千载丹青忆老臣。  

【渊明抚松图】  
孤松手自植，保此贞且固。  
微微岁寒心，孰乐我迟莫。  
留侯报韩仇，还寻赤松去。  
后生同一心，成败顾随遇。  
归来抚孤松，犹是晋时树。  

【题缪生佚写林塘图和倪元镇韵】  
（常熟缪贞，字仲素，为江浙掾史。次子佚，字叔民，年几冠，读书能画。）  
清流带古郭，中有射鸭堂。  
苔衣画壁涧，石台花雨香。  
之子弄孤翰，相见竹梧苍。  
思幽天机发，虑清尘梦忘。  
会须琴堂夜，共宿破山房。  

【蹋踘歌赠刘叔芳】  
蹋踘复蹋踘，佳人当好春。  
金刀剪芙蓉，纫作满月轮。  
落花游丝白日长，年年它宅媚流光。  
绮襦珠络锦绣裆，草相漫地绿色凉。  
揭门缚彩观如堵，恰呼三三唤五五。  
低过不坠蹴忽高，蛱蝶窥飞燕回舞。  
步矫且捷如凌波，轻尘不上红锦靴，  
扬眉吐笑颊微涡。  
江南年少黄家多，刘娘刘娘奈尔何。  
只在当年旧城住，门前一株海棠树。  

【莲花々在太湖之西蓟氏村】  
（“”，或作“阧”，山川峭绝处。音斗）  
楝花风残子规舌，莲花上春三月。  
上女郎齐踏歌，轻衫白苎飘香雪。  
青山深锁蓟家村，使君艇子泊当门。  
门前满树樱桃子，手摘樱桃招使君。  
使君本是龙门客，身脱宫袍岸乌帻。  
何处江南最有情，新买莲花上宅。  

【甲申腊月廿五日初度】  
去年生旦吴山雪，我食无鱼客弹铗。  
今年生旦逢立春，座上簪花写春帖。  
主人锦筵相为开，烹羊炰羔作春杯。  
柳车昨夜送穷去，羯鼓今日迎春来。  
家人祝词心转急，富贵今年当五十。  
男儿富贵绝可怜，年少光阴胡可及。  
大姬白题作胡舞，小姬吴歈歌《白苎。  
丹穴锦毛飞凤凰，海树红芽语鹦鹉。  
两家公子与玉觞，酒酣起把双银艡。  
胸吞笠泽三万顷，气卷渴鲸千丈长。  
座中有客吾宗老，玉山不受春风倒。  
歌词自作风格高，合乐莺声一时好。  
夜如何其且秉烛，主人奉欢为不足。  
主人交谊晚谁似，四海弟兄同骨肉。  
我歌醉歌君击缶，金抟琵琶勿停手。  
洞庭君献橘双头，饮以洞庭春色酒，  
轮云世事知何有。  

【二月十二日玉山人买百花船泊山塘桥下呼琼花翠屏二姬招予与张渥叔厚于立彦成游虎阜俄而雪霰交作未果此行先以此诗写寄就要诸公各和】  
百华楼船高八柱，主人春游约春渚。  
山塘桥下风兼雨，正值灌坛西海妇。  
桃花弄口小蛮娘，腰身杨柳随风扬。  
翡翠屏深未肯出，蹋歌直待踏春阳。  
喜闻晴语声谷谷，明朝豫作花游曲。  
小蛮约伴合吹笙，解调江南有于鹄。  

【乙酉四月二日与蒋桂轩伯仲诸友同泛震泽大小雷望洞庭之峰吹笛饮酒乘月而归盖不异老杜坡仙游氵美陂赤壁也舟中各赋诗余赋二十韵为首唱】  
江国春归夏云孟，十日五日风雨横。  
具区摆阖浪如山，吴儿善泅并敢榜。  
今朝气候昨不同，湖头无雨兼无风。  
小施祠前棹讴发，楼船下水如游龙。  
大雷不动小雷伏，银海空青光夺目。  
鱼龙百怪暂祓除，平展轻绡三百幅。  
牙樯五两空中举，陈渎村中过挝鼓。  
烧笋既憩彭城湾，采莼复渡杨家浦。  
中流飓发占莫徭，须臾鲸浪吼蒲牢。  
长年捩柁称好手，小腰失箸生寒毛。  
蒋家二仲素奇士，更有登高羊叔子。  
老崖铁笛上青云，玉龙穿空卷秋水。  
船头可奈风水何，拔剑拟斫生蛟鼍。  
人生哀乐固相半，神灵涉意毋过多。  
鸱夷入海人不识，渔媪渔王配寒食。  
乡里小儿舞竹枝，乞与神童舞铜狄。  
我闻洞庭之峰其橘大如斗，剖而食之见奕叟。  
弱水不隔天表流，独我胡为牛马走？  
五湖挂席从此首。  

【谢吕敬夫红牙管歌】  
（吕云度庙老宫人所传物也。沧江泰娘，盖敬夫席上善倚歌以和余天忽雷者，故诗中及之。）  
铁心道人吹铁笛，大雷怒裂龙门石。  
沧江一夜风雨湍，水族千头啸悲激。  
楼头阿泰聚双蛾，手持紫檀不敢歌。  
吕家律吕惨不和，换以红牙尺八之冰柯。  
五丝同心结龙首，曾把昭阳玉人手。  
只今流落已百年，不省愁中折杨柳。  
道人吹春哀北征，宫人斜上草青青。  
吴儿木石悍不惊，泰娘苦独多春情，  
为君清泪滴红冰。  

【红酒歌谢同年智同知作】  
扬子渴如马文园，宰官特赐桃花源。  
桃花源头酿春酒，滴滴真珠红欲然。  
左官忽落东海边，渴心盐井生炎烟。  
相呼西子湖上船，莲花博士饮中仙。  
如银酒色不为贵，令人长忆桃花泉。  
胶州判官玉牒贤，忆昔同醉琼林筵。  
别来南北不通问，夜梦玉树春风前。  
朝来五马过陋廛，赠我胸中五色线，副以五凤楼头笺。  
何以浇我磊落抑塞之感慨，桃花美酒斗十千。  
垂虹桥下水拍天，虹光散作真珠涎。  
吴娃斗色樱在口，不放白雪盈人颠。  
我有文园渴，苦无曲奏鸳鸯弦。  
预恐沙头双玉尽，力醉未与长瓶眠。  
径当垂虹去，此兴吞百川。  
我歌君扣舷，一斗不惜诗百篇。  

【题伏生受书图】  
爪丘崩，科斗藏。《典、《坟孰求楚左相，金丝未坏孔子堂。济南老生教齐鲁，绵蕝礼官何足伍？挟书严禁禁未开，盘诘谁能禁齐语？百年礼乐当有兴，天子好文开太平。百篇大义喜有托，十三女口传霝嘤。太常掌故亲往受，百篇仅遗二十九。河内女儿还可疑，老人屋中有科斗。建元博士孔襄孙，五十九篇为训文。嘉唐悼桀空有诏，孔氏全经谁与论。倪家书生能受学，一篇荐上元非朴。赏官得列中大夫，帝轨皇涂未恢扩。汉家小康黄老余，乌用司空城旦书。盖师言治在何处，后世徒走陈农车。  

【题王粲登楼图】  
临洮水涸铜人毁，西园青青草千里。  
秦川公子走乱离，瘦马疲童面如鬼。  
俊君威名跨海南，虎视走鹿何耽耽。  
可怜膝下尽豚犬，谁复大厦收楩楠。  
落日楼头髀空抚，目断神州隔风雨。  
平生不识大耳公，座上客归丞相府。  
春深铜雀眼中蒿，揽涕尚复思登高。  
江山破碎非旧土，版图何日还金刀。  
荆台高楼已荆棘，丹青写赋工何益。  
君不见袁家有客能骂贼，将军头风重草檄。  

【题陶渊明漉酒图】  
义熙老人羲上人，一生嗜酒见天真。  
山中今日新酒熟，漉酒不知头上巾。  
酒醒乱发吹骚屑，架上乌纱洗糟蘗。  
客来休怪头不冠，巾冠岂为我辈设。  
故人设具在道南，老人一笑猩猩贪。  
东林法师非酒社，攒眉入社吾何堪。  
家贫不食檀公肉，肯食刘家天子禄？  
颓然径醉卧坦腹，笑尔阿弘来奉足。  

【题陶弘景移居图】  
大奴担簦挈壶餐，小奴笼鸡约孤犭屯。  
雪斑鹿前双婉娈，水云牯背三温黁。  
中有玉立而长身，幅巾野服为何人？  
云是永明之隐君，身有黑子七星文。  
自从夜读《葛洪传，便觉白日生青云。  
解冠径挂神武门，蜜灵尚拜君王恩。  
句容洞天元第八，茅家弟兄遁秦腊。  
飞宫三接十二楼，下听华阳海声狭。  
三朝人物半凋零，水丑木中文已成。  
金牛脱络谁得棰，枯龟受灼宁生灵。  
金沙丹饭饥可饷，山中犹嫌呼宰相。  
从此移家金积东，满谷桃花隔秦壤。  
画工何处访仙踪，修眉明目射方瞳。  
可无鸡犬逐牛豕，栗橘葛皆家僮。  
铁厓浮家妻子从，名山亦欲寻赤松。  
华阳礼郎或相逢，清风唤起十八公，  
乞以玉笙双凤吹雌雄。  

【明皇按乐图（二首）】  
大唐天子梨园师，金汤重付轧荦儿。  
何人端坐阅乐籍，三万缠头不足支。  
龟年檀板阿蛮舞，花奴手中花如雨。  
钧天供奉真天人，上亦亲挝汝阳鼓。  
玉奴檀槽倦无力，忽窃宁哥手中笛。  
边风吹入新贡箫，铜池夜梦双飞翼。  
閤门边奏塞黈聪，耳谱更访明月宫。  
渔阳一震万窍聋，梨园弟子散如雨，  
惟有舞马伤春风。  
沉香亭前花萼下，天街一阵催花雨。  
海棠花妖睡初着，唤醒一声红芍药。  
金銮供奉调《清平，梨园旧曲换新声。  
阿环自吹范阳笛，八姨独操伤春情。  
君不见夜游重到明月府，青鸾能歌兔能舞。  
五云不障蚩尤旗，回首烟中万鼙鼓。  
那知著底梧桐雨，雨声已入淋铃谱。  

【题杨妃春睡图】  
沉香亭前燕来后，三郎鼓中放花柳。  
西宫困人春最先，华清溶溶暖如酒。  
雪肢欲透红蔷薇，锦裆卸尽流苏帏。  
小莲侍拥扶不起，翠被卷作梨云飞。  
蟠龙髻重未胜绾，燕钗半落犀梳偃。  
晚漏壶中水声远，帘外日斜花影转。  
琵琶未受宣唤促，睡重黎腰春正熟。  
不知小衤朋思塞酥，梦中化作衔花鹿。  

【题并笛图】  
北溟苍蟠赤有只，何年飞入昭阳里。  
王母抱其首，至尊抚其尾，爱之不啻如己子。  
时复娇嘶作宫徵，宁王窃弄至尊喜。  
一朝踊跃不可收，化作万丈长黄虬。  
腾怒□觞昆仑丘，五城欲崩河倒流。  
老优方作《霓裳舞，朔风忽动渔阳鼓。  
鼓声殷殷来朝阳，六龙西狩剑阁长。  
欢乐极兮成悲伤，马嵬坡下尘土香。  
玉奴弦索花奴鼓，阉奴节腔浑奴舞。  
阿环自品玉玲珑，御手移游亲按谱。  
风生龙爪玉星香，露湿鞍唇金缕长。  
莫倚花深人不见，李摹擫笛傍宫墙。  

【冬青冢篇】  
老羝夜射钱塘潮，天山两乳王气消。  
秃妖尚压龙虎怪，浮图千尺高岧峣。  
文山老客智且勇，夜舟拔山山不动。  
江南石马久不嘶，冢上冬青今已拱。  
百年父老愤填胸，不知巧手夺天工。  
青之木，郁葱葱，六綍更树蒲门东。  

【题钱选画长江万里图】  
神禹划天堑，横分南北州。  
只今天不限南北，一苇绝之如丈沟。  
洪源发从瞿塘口，险峡中擘争黄牛。  
括汉甲湘会沆澧，二妃风浪兼天浮。  
青山何罪受秦赭，翠黛依然生远愁。  
洞庭微波木叶脱，有客起登黄鹤楼。  
老瞒横槊处，酾酒浇江流。  
江东数豪杰，乃是孙与周。  
东风一信江上发，从此鼎国曹孙刘。  
吴南魏北后，倏忽开六朝。  
江南龙虎地，山水清相缪。  
渡头龙马王气歇，洲边鹦鹉才名留。  
新亭风景岂有异，长江不洗诸公羞。  
宫中金莲步方晓，后庭玉树声已秋。  
何如一杯酒，锦袍仙人月下舟。  
解道澄江靓如练，醉呼小谢开青眸。  
铁厓散人万里鸥，拙迹今似林中鸠。  
不如大贾舶，江山足胜游。  
腰缠足跨扬州鹤，楼船不用蓬莱丘。  
平生此志苦未酬，眼明万里移沧洲。  
乌乎！楚水尾，吴淞头，山河一发瞻神州，孰使我户不出兮囚山囚。  

【题跋月山公九马图手卷为任伯温赋】  
任公一生多马癖，松雪画马称同时。  
已知笔意有独得，天育万骑皆吾师。  
房精夜堕池水黑，龙山池中飞霹雳。  
图中九马气俱王，都护青骢尤第一。  
一马饮水水有声，两马龁草风雨生。  
其余五马尽奇骨，蛮烟洗尽桃花明。  
君不见佛郎献马七度洋，朝发流沙夕明光。  
任公承旨写神骏，妙笔不数江都王。  
任公一化那可复，后生画马空多肉。  
此图此马无人看，黄金台高春草绿。  

【衮马图】  
唐家内厩三万匹，画史缣缃都熟识。  
绿蛇连卷骨初蜕，一团旋风五花色。  
湿云乍洗乌龙池，金索掣断愁欲飞。  
奚官独立柳阴下，手把玉鞭将赠谁？  

【饮马图】  
佛郎新来双象龙，鼻端生火耳生风。  
临流饮水如饮虹，波光倒吸王良宫。  
吁嗟！清海头，白碛尾，渴乌一失金井水，长城窟远腥风起。  

【正面黄】  
鼎湖乘黄忽已仙，龙池霹雳飞青天。  
玉台万里在足下，青丝挽住春风前。  
嶷如长鹤静不骞，仗下肯受庸奴鞭！  
主恩一顾百金重，不辞正面当君怜。  

【背立骊】  
首昂渴乌胯山峙，拂阶一把银丝委。  
金羁脱兔势无前，踣铁盘攒忽如掎。  
浅髋大脰方争涂，忍使骊龙老垂耳。  
倚风背立非背恩，驮锦秋高为君起。  

【送王知事迁台架阁】  
河间王郎后王粲，文采风流发奇干。  
十年挟策胄子学，博士先生此邻县。  
登楼作赋少追骚，六代同风扫糜烂。  
孰知王郎气骨高，声处箴官执□弹。  
大朝陈署统乌府，三语从容五行雁。  
案头可但抱成书，簪笔□□曾坐旦。  
浙河以西风纪难，官寺狼残民久散。  
定应敷奏一鸣汤，未数威棱三斗炭。  
且令风裁徒事幕，三尺持平金石贯。  
喜见清出冰雪，又送文溪入秋汉。入秋汉。  
南端文法重检详，架阁名官资主辩。  
皂囊白简不敢咨，如守遗珠剑空盼。  
九重关内急群言，天子英明在东观。  
寄语西来王子渊，早颂贤臣职台谏。  
谏章前一及东南，且为盐租发长叹。  

【题高邮何将军老山图】  
何家将军多爱山，以小比老尤坚顽。  
青山面目元不老，将军却笑须眉斑。  
昆仑何时鳌背裂，将军气高嵩华绝。  
小夫移山良自愚，将军一怒天柱折。  
天山已定三飞髇，凯歌十二和归铙。  
残山剩水在何处，第五桥北南塘坳。  
太平天子方讲道，将军六十便称老。  
黄金雨外弃甲抛，白玉风前醉山倒。  
宣州画生来作图，图中貌得诗人臞。  
银瓶索酒豪尚在，腰间屡解双珠符。  
门前好事复载酒，东山携来散花手。  
戎王子花歌月支，落日平台舞杨柳。  
玉堂醉草写乌丝，时与卢老同襟期。  
将军风韵有如此，何必酷似刘牢之。  
当时尔祖得郑杜，尚带儒酸走风雨。  
何如卢后更逢杨，亦复有客如此不？  

【嬉春体（五首。钱塘湖上作。一云“赋俏唐体，遗钱塘诗人学杜者”。）】  
今朝立春好天气，况是太平朝野时。  
走向南邻觅酒伴，还从西墅买花枝。  
陶令久辞彭泽县，山公只爱习家池。  
宜春帖子题赠尔，日日春游日日宜。  
西子湖头春色浓，望湖楼下水连空。  
柳条千树僧眼碧，桃花一株人面红。  
天气浑如曲江节，野客正是杜陵翁。  
得钱沽酒勿复较，如此好怀谁与同。  
何处被花恼不彻，嬉春最好是湖边。  
不须东家借骑马，自可西津买蹋船。  
燕子绕林红雨乱，凫雏冲岸浪花圆。  
段家桥头猩色酒，重典春衣沽十千。  
入山十里清凉国，三百楼台迤逦开。  
岳王坟前吊东度，隐君寺里话西来。  
接果黄猿呼一个，探花白鹿走千回。  
风流文采湖山主，坡白应须属有才。  
杨子休官日日闲，桐江新棹酒船还。  
叮咛旧客兼新客，漫浪南山与北山。  
好怀急就一斗饮，佳人能作五弦弹。  
君看此地经游辇，仿佛春风梦未残。  
（顾瑛云：“先生所谓嬉春体，即老杜以‘江上谁家桃柳枝，春寒细雨出疏篱’为新体也。先生自谓代之诗人为宋体所梏，故作此体变之云。”）  

【又湖州作（四首。书寄班恕齐。试温生笔，写入前卷）】  
三月三日雨新晴，相邀春伴冶西城。  
即倩山妻纱帽办，更烦小将犊车轻。  
好语啼春秦吉了，仙姿当酒董双成。  
凭君多唱嬉春曲，老子江南最有情。  
五十狂夫心尚孩，不受俗物相填豗。  
兴来自控玉蹄马，醉后不辞金当杯。  
海燕来时芹叶小，野莺啼处菜花开。  
春衫已备红油盖，不怕城南小雨催。  
长城小姬如小怜，红丝新上琵琶弦。  
可人座上三株树，美酒沙头双玉船。  
小洞桃花落香屑，大堤杨柳扫晴烟。  
明朝纱帽青藜杖，更访东林十八仙。  
湖州野客似玄真，水晶宫中乌角巾。  
得句时过张外史，学书不让管夫人。  
棋寻东老林中橘，饭煮西施庙下莼。  
无雨无风二三月，道人将客正嬉春。  

【无题效商隐体（四首。与袁子英同赋）】  
当轩队子立红靴，龟甲屏风拥绛纱。  
公子银瓶分汗酒，佳人金胜剪春花。  
曲调青凤歌声转，觥进黄鹅舞势斜。  
五十男儿头未白，临流洗马走红沙。  
主家院落近连昌，燕子归来旧杏梁。  
金埒近收青海骏，锦笼初教雪衣娘。  
卷衣甲帐春容晓，吹笛西楼月色凉。  
今夜阿鸿新进剧，黄金小带荔枝装。  
二月皇都花满城，美人多病苦多情。  
一双孔雀衔青绶，十二飞鸿上锦筝。  
酒掬珍珠传玉掌，羹分甘露倒银罂。  
不堪容易少年事，争遣狂夫作后生。  
天街如水夜初凉，照室铜盘璧月光。  
别院三千红芍药，洞房七十紫鸳鸯。  
绣靴蹋踘句骊样，罗帕垂弯女直妆。  
愿尔康强好眠食，百年欢乐未渠央。  

【次韵黄大痴艳体】  
千枝烛树玉青葱，绿沙照人江雾空。  
银甲辟弦斜雁柱，薰花扑被热鸳笼。  
仙人掌重初承露，燕子腰轻欲受风。  
闲写恼公诗已就，花房自捣守宫红。  

【寄卫叔刚】  
二月春光如酒浓，好怀每与可人同。  
杏花城郭青旗雨，燕子楼台玉笛风。  
锦帐将军烽火外，凤池仙客碧云中。  
凭谁解释春情重，只有江南盛小丛。  

【和杨孟载春愁曲之什】  
小楼日日听雨卧，轻云作团拂帘过。  
金黄杨柳叶初匀，雪色棠梨花半破。  
东家蝴蝶飞无数，西邻燕子来两个。  
玉关万里尺书稀，羞杀牡丹如斗大。  

【寄小蓬莱主者闻梅涧并简沈元方宇文仲美贤主宾】  
罗浮主者是仙才，东老诸孙亦俊哉。  
风雨春城花落尽，江山故国燕归来。  
酒盟自有乌巾在，笑口应随皓齿开。  
十八仙人重会处，劫灰不到小蓬莱。  

【次韵奉答倪元镇】  
坐断深林事不闻，西窗风日爱余曛。  
旧经高赤寻三传，新咏山王削五君。  
翠筿侵床落苍雪，石池洗砚动玄云。  
东邻书屋最相忆，莫遣草堂移浪文。  

【访倪元镇不遇】  
霜满船篷月满天，飘零孤客不成眠。  
居山久慕陶弘景，蹈海深惭鲁仲连。  
万里乾坤秋似水，一窗灯火夜如年。  
白头未遂终焉计，犹欠苏门二顷田。  

【富春夜泊寄张伯雨】  
春江大汛潮水长，布帆一日上桐庐。  
客星门巷赤松底，野市江郊净雪初。  
柱宿鸡笼山顶鹤，斗量坝头鱼。  
来青小阁在林表，故人张灯修夜书。  

【怀家】  
扬雄有宅郑里庄，某丘某水旧耕桑。  
碧山学士银鱼弃，锦里先生乌角藏。  
自是秦人齐指鹿，未能楚客废屠羊。  
王侯蚁穴一梦觉，归作槐阴审雨堂。  

【赠笔生杨君显】  
杨君缚笔三十年，高艺岂止千人传。  
梁园学士为作传，虎丘道人会乞钱。  
桐叶秋风来古寺，苔花春水放归船。  
白头懒草《长门赋，自写江南踏踘篇。  

【游开元寺憩绿阴堂（为开元寺长老秀石公赋）】  
韦郎句中寻昼寂，劫灰不尽绿层层。  
鸿文重记青城客，内典新传瀑布僧。  
石佛浮江轻似叶，神珠照钵隐如灯。  
杪椤树子风前落，吹傍恩公旧毾。  

【四月四日偕蜀郡袁景文大梁程冲霄益都张翔远云间吕德厚会、稽胡时敏汝南殷大章同游钱氏别墅饮于菊亭僧舍赋此书于壁】  
山公今日饮何处，为爱束池似习池。  
乔木尚传钱相宅，苍苔已上岳公碑。  
井或从双剑出，石人夜逐五丁移。  
中天艮岳为平地，可但平泉草木悲。  

【用顾松江复理斋贰守】  
仙客题来隘九州，身骑黄鹤记南游。  
乌衣故国江山在，铜柱荒台草树秋。  
起舞刘琨空有志，登高王粲不胜愁。  
问君绝境今何在，只忆当年顾虎头。  

【和蔡彦文题虞伯生张伯雨倡和帖】  
髯驾已闻攀鼎水，劫灰又见话昆池。  
剑藏玉几山中记，笔记玄卿天上碑。  
旧谱紫霞吹鹤骨，新章白雪写乌丝。  
逃身我未学仙去，何处还丹日月迟。  

【咏白塔】  
天山乳凤飞来小，东渡衣冠又六朝。  
劫火不焚杨琏塔，箭锋犹抵伍胥潮。  
磷光夜附山精出，龙气春随海雾消。  
独有宫人斜畔月，多情犹自照吹箫。  

【送理问王叔明】  
金汤回首是耶非，不用千年感令威。  
富贵向人谈往梦，干戈当自息危机。  
雄风豪雨将春去，剩水残山送客归。  
闻说清溪黄鹤在，鹤边仍有钓鱼矶。  

【丹凤楼】  
十二危楼百尺梯，飞飞丹凤五云齐。  
天垂翠盖东皇近，地拂银河北斗低。  
花靥秋空戎马顺，神灯夜烛海鸡啼。  
仙童与报麻姑会，应说蓬莱水又西。  

【赠王蒙】  
一夜西郊春草生，草堂吹笛夜挑灯。  
塞雁北飞千里雪，吴波绿泮五湖冰。  
杜陵诗句花无赖，张绪风流柳不胜。  
莫遣检书并看剑，自将鹅帖写溪藤。  

【和黄彦美元帅忧字韵诗赋思邈明府】  
龙飞凤舞九山秋，不掩诸公富贵羞。  
三窟已营何足喜，一城自坏正堪忧。  
楚骚有恨穷天问，晋易何人识鬼幽。  
卧治未宜轻汲直，淮南闻已寝奸谋。  

【夜坐】  
雨过虚亭生夜凉，朦胧素月照芳塘。  
萤穿湿竹流星暗，鱼动轻荷坠露香。  
起舞刘琨肝胆在，惊秋潘岳鬓毛苍。  
候虫先报砧声近，不待莼鲈忆故乡。  

【西湖】  
西湖风景开图画，墨客骚人入咏嗟。  
扇底龙鱼吹日影，镜中莺燕老年华。  
苏堤物换前朝柳，葛岭人耕故相家。  
今日消沉一杯水，两峰长照夕阳斜。  

【赠饶白雪教谕摄怀安尹】  
几年避地客天涯，岊水东边曾卜家。  
乐与诸生谈俎豆，闲从父老问桑麻。  
兵前坤轴延秦火，乱后天河断汉槎。  
仅有蓝田文学椽，摄官不忍剥疮痂。  

【吴咏十章用韵复正宗架阁】  
馆娃宫里落花多，春色撩人可奈何。  
南省风流文架阁，宫才解赋馆娃歌。  
曾侍虚皇第二筵，铁仙轻脱故依然。  
江州坐上初相见，还识人中孟万年。  
杜牧寻春苦未迟，水晶宫里旧题诗。  
小鬟莫讶腰如束，善唱白家《杨柳枝。  
马上郎君出帝城，琼林宴里记相迎。  
吴山吴水新迎送，学唱《阳关第四声。  
淮南八月雁初过，奉使槎回乌鹊河。  
十里杨州花底散，五陵年少已无多。  
夏驾湖头朱雀舟，湖光山色不胜秋。  
丘中不见金银气，台上闲看麋鹿游。  
江上梅花铁石心，江南肠断越人吟。  
南垣阁老多情甚，才见梅花便抱琴。  
鸱夷仙去五湖船，故国何人忆计然。  
昨夜洞庭秋水长，梦闻广乐下钧天。  
黄菊初华客未归，登高自试苎罗衣。  
真娘墓下好红叶，伍相祠前多翠微。  
地行仙子杨权家，曾降山中萼绿华。  
三十六桥明月夜，苏州城里有璚花。  

【飞絮】  
春风门巷欲无花，絮起晴风落又斜。  
飞入画帘空惹恨，不知杨柳在谁家。  

【赋春梦婆】  
黄柳城边风雨多，白头宫女有遗歌。  
东坡哨遍无知己，赖有人间春梦婆。  

【书扇寄玉嵒在瑶芳所书是日食金桃（洪武庚戌夏五月）】  
昨日追随阿母游，锦袍人在紫云楼。  
谱传玉笛俄相许，果出金桃不外求。  
先生以洪武庚戌夏五月辛丑卒，此诗其绝笔也。  
张员外昱六十一首  

【织锦词】  
行家织锦成染别，牡丹花红杏花白。  
作双紫燕对衔春，一匹锦成过半月。  
持来画堂卷复开，佳人细意为剪裁。  
银灯连夜照针指，平明设宴章华台。  
为君著衣舞《垂手，看得风光满杨柳。  
蝶使蜂媒无定栖，万蕊千花动衣袖。  
回回舞罢换新衣，新衣未缝锦下机。  
怜新弃旧人所悲，百年欢乐惟片时。  

【白歌】  
乌桓城下白，雄鸣雌随求饮啄。  
有时决起天上飞，告诉生来毛羽弱。  
西河伶人火倪赤，能以丝声代禽臆。  
象牙指拨十三弦，宛转繁音哀且急。  
女真处子舞进觞，团衫鞶带分两傍。  
玉纤罗袖柘枝体，要与雀声相颉颃。  
朝弹暮弹《白，贵人听之以为乐。  
变化春光指顾间，万蕊千花动弦索。  
只今萧条河水边，宫庭毁尽沙依然。  
伤哉不闻《白，但见落日生寒烟。  

【歌风台】  
世间快意宁有此，亭长还乡作天子。  
沛宫不乐复何为，诸母父兄知旧事。  
酒酣起舞和儿歌，眼中尽是汉山河。  
韩彭受诛黥布戮，且喜壮士今无多。  
纵酒极欢留十日，慷慨伤怀泪沾臆。  
万乘旌旗不自尊，魂魄犹为故乡惜。  
由来极乐易生哀，泗水东流不再回。  
万岁千秋谁不念，古之帝王安在哉？  
莓苔石刻今如许，几度西风灞陵雨。  
汉家社稷四百年，荒台犹是开基处。  
（瞿宗吉云：“豪迈跌宕，雅与题称。”）  

【陪宴相府得芍药花有感】  
醉吐车茵愧不才，马前蝴蝶趁花回。  
玉瓶盛露扶春起，锦帐围灯照夜开。  
垂白敢思溱洧赠，欹红还是庙廊裁。  
杨州何逊空才思，惟对高寒咏閤梅。  

【惆怅（五首）】  
三山梦断彩云空，几把长笺赋恼公。  
画閤小杯鹦鹉绿，玉盘纤手荔枝红。  
春衫汗裛蔷薇露，夜帐香回茉莉风。  
惆怅近来江海上，却将鞍马学从戎。  
画船湖上载春行，日日花香扇底生。  
苏小楼前看洗马，水仙祠畔坐闻莺。  
碧桃红杏浑相识，紫燕黄蜂俱有情。  
惆怅繁华成逝水，尽归江海作潮声。  
惆怅当年使酒来，娼楼红粉夜相催。  
可怜明月二分在，不见琼花半朵开。  
谁复醉翁堂下柳，更堪从事閤中梅。  
杨州一片青青草，谁信春来无雁回。  
惆怅雄藩海上游，武昌佳气接神州。  
东风归思王孙草，北渚愁生帝子洲。  
楚国江山真可惜，刘家豚犬亦何羞。  
不须更问中原事，官柳新栽过戟楼。  
至今惆怅在东城，结伴看花取次行。  
辇道驻车招饮妓，宫墙回马听流莺。  
星河织女从离别，海水蓬莱见浅清。  
不有酒船三万斛，此生怀抱向谁倾？  

【过杨忠愍公军府留题】  
总是田家门下客，谁于军府若为情。  
林花满树莺都散，雨水平池草自生。  
街上相逢惊故吏，马前迎拜泣残兵。  
能言楼上题诗处，犹有将军旧姓名。  

【睡觉】  
满院杨花风力轻，牡丹时月好晴明。  
帘垂不知白日晚，睡觉忽闻黄鸟鸣。  
万斛春光金盏酒，百年心事玉人筝。  
刘伶未到忘形处，枉自闲将畚锸行。  

【别春次杨州成廷圭韵】  
燕语莺啼尽可哀，更无马迹到青苔。  
自从玉树成歌后，曾见铜仙下泪来。  
为晋为秦花几度，行云行雨日千回。  
若教蝴蝶知春梦，尽把黄金付酒杯。  

【湖上漫兴（二首）】  
百镒黄金一笑轻，少年买得是狂名。  
尊中酒酿湖波绿，席上人歌凤语清。  
蛱蝶画罗宫样扇，珊瑚小柱教坊筝。  
南朝旧俗怜轻薄，每到花时别有情。  
湖上新泥雪渐融，门前沟水暗相通。  
裙欺萱草轻盈绿，粉学樱桃浅淡红。  
暮雨欲来银烛上，春寒犹在酒尊空。  
青绫被薄不成梦，又是一番花信风。  

【绣球花次兀颜廉使韵】  
绣球春晚欲生寒，满树玲珑雪未干。  
落遍杨花浑不觉，飞来蝴蝶忽成团。  
钗头懒戴应嫌重，手里闲抛却好看。  
天女夜凉乘月到，羽车偷驻碧阑干。  

【丞相委入姑苏索各官俸米留别幕府诸公】  
不比常年载酒游，杏花时节出杭州。  
粉闱未觉为郎贵，萱草难忘此日忧。  
沙漠帛书空见雁，江湖春水莫容鸥。  
何须折尽垂杨柳，留取他年系别愁。  

【至姑苏呈太尉】  
相君求米若求雨，员外得船如得仙。  
职忝下僚班可耻，情通邻好亦堪怜。  
山中棋局迷樵客，溪上桃花误钓船。  
醉把玉杯无所记，不胜惆怅晚春前。  

【辞答张太尉见招】  
中年晚觉壮心去，涉世颇知前事非。  
若使范增能少用，肯教刘表失相依。  
风云天上浑无定，麟凤人间不受鞿。  
残梦已随舟楫远，五湖春水一鸥飞。  

【秋兴】  
一夜凉风便觉秋，楚人多感易生愁。  
金盘露水何曾见，纨扇恩情未肯休。  
零落梧桐宫井上，稀疏杨柳御街头。  
近来收得麻姑信，说道蓬莱更可忧。  

【次林叔大都事韵（三首）】  
春来长是误佳期，鸩鸟雄鸠不可私。  
错认樱桃悬蟢子，悔将衫袖染鹅儿。  
烧残蜡烛浑成泪，折断莲茎却是丝。  
辜负绿窗闲岁月，只教杨柳妒腰肢。  
何处银鞍白鼻亹，忘将锦瑟数年华。  
渡头水急怜桃叶，陌上春狂信柳花。  
那得芳心到鹦鹉，泣将残泪付琵琶。  
一身已自成惆怅，况似平阳十万家。  
莫谩题情在粉墙，藕丝终日系柔肠。  
不知汉主黄金屋，何似卢家白玉堂。  
好梦自抛桃叶后，闲愁过似柳条长。  
无端收得番罗帕，彻夜蔷薇露水香。  

【侍御周伯温以行台羁留姑苏柬寄之】  
白头岁月付流波，何物虚名在谏坡。  
属国莫嫌持节久，子阳犹谓见天多。  
强梁不见图销印，跋扈如闻欲倒戈。  
一树红梨春事晚，宣文阁下欲如何。  

【邻园海棠】  
自家池馆久荒凉，却过邻园看海棠。  
日色未嫣红锦被，露华犹湿紫丝囊。  
掌中飞燕还能舞，梦里朝云自有香。  
银烛莫辞深夜照，几多佳丽负春光。  

【得编修朱桓海道之音】  
命酒征歌记往年，玉堂遂有梦相牵。  
鱼缄尺素虽云密，事载空言始可怜。  
季世人材思管乐，盛时戎马说幽燕。  
张骞惯识天河路，俯仰乾坤一慨然。  

【感事】  
雨过湖楼作晚寒，此心时暂酒边宽。  
杞人唯恐青天坠，精卫难期碧海干。  
鸿雁信从天上过，山河影在月中看。  
洛阳桥上闻鹃处，谁识当时独倚阑。  

【醉题】  
二月莺声最好听，风光终日在湖亭。  
清宵酒压杨花梦，细雨灯深孔雀屏。  
情在绸缪歌《白苎，心同慷慨赠青萍。  
方平自得麻姑信，从此人间见客星。  

【虎丘寺留题】  
莓苔欲遍盘陀石，知是梁朝古道场。  
陈迹谩惊成俯仰，空门元不预兴亡。  
白漫天上俱兵气，赤伏池中是剑光。  
如会五公重说法，劝教东海莫栽桑。  

【寄松江杨维桢儒司】  
画蛇饮酒合谁先，尘土东华四十年。  
海上岂无诗可和，云间还有事相牵。  
牡丹开后春无力，燕子归来事可怜。  
欲倩铁龙吹一曲，满湖风浪又回船。  

【碧筒饮次胡丞韵】  
小刺攒攒绿满茎，看揎罗袖护轻盈。  
分司御史心先醉，多病相如渴又生。  
银浦流云虽有态，铜盘清露寂无声。  
当年欲博千金笑，故作风荷带雨倾。  

【送丁道士还澧陵】  
丁令还家骨已仙，更无城郭有山川。  
未添白变三千丈，又见铜驼五百年。  
荒草茫茫连故国，孤云冉冉下寥天。  
澧兰歌送潺湲水，望极涔阳思惘然。  

【寄孟昉郎中】  
孟子论文自老成，蚤于《国语亦留情。  
省中醉墨题犹在，阙下新知谁与行。  
纨扇晚凉诗自写，翠鬟情重酒同倾。  
接舆莫更闲歌凤，只可佯狂了此生。  

【赠沈生还江州】  
乡心正尔怯高楼，况复楼中赋远游。  
客里登临俱是感，人间送别不宜秋。  
风前落叶随车满，日下浮云共水流。  
知汝琵琶亭畔去，白头司马忆江州。  

【赠寓客还瓜洲】  
把酒临风听棹声，河边官柳绿相迎。  
几潮路到瓜洲渡，隔岸山连铁瓮城。  
月色夜留江叟笛，花枝春覆市楼筝。  
赠行不用歌杨柳，此日还家足太平。  

【无题】  
灼灼庭花露未收，乐然双燕语绸缪。  
新妆满面犹看镜，残梦关心懒下楼。  
春到自怜人似玉，困来谁问酒扶头。  
狂踪已作风丝断，敢怨流年似水流。  

【长安镇市次赵文伯韵】  
淹遍衣衫犹未干，何如李白醉长安。  
牡丹庭院漙新露，燕子帘栊过薄寒。  
春晚绝无情可托，日长惟有睡相干。  
旧题犹在轻罗扇，小字斜行不厌看。  

【谢僧惠蒲履】  
大夫此日可徒行，蒲履深烦远寄情。  
除是高僧求易得，自非巧手织难成。  
春来见客身差健，老去看花步觉轻。  
他日袈裟如过我，定须着此出门迎。  

【金山寺】  
六鳌捧出法王宫，楼阁居然积浪中。  
门外鸥眠春水碧，堂前僧散夕阳红。  
杨州城郭高低树，瓜步帆樯上下风。  
人世几回江上梦，不堪垂老送飞鸿。  

【演法师惠纸帐】  
银灯夜照白纷纷，四面光摇白縠文。  
隔枕不闻巫峡雨，绕床唯走剡溪云。  
风和柳絮何因到，月与梅花竟莫分。  
塞北江南风景别，却思毡帐旧从军。  

【峡川】  
石与青天近，溪云向客低。  
自然堪下泪，不是有猿啼。  

【水殿纳凉图】  
别殿红绡女，无风亦自凉。  
栏边是湖水，夜夜宿鸳鸯。  

【七夕】  
乞与人间巧，全凭此夜秋。  
如何针线月，容易下西楼。  

【别刘博士】  
只为情如雨，从教醉似泥。  
免看杨柳色，相送出城西。  

【过泖湖】  
泖湖有路接天津，万顷银花小浪匀。  
安得满船都是酒，船中更载浣纱人。  

【柳花词（二首）】  
栏马墙西欲暮春，花飞不复过中旬。  
倚天楼阁晴光里，争扑珠帘不避人。  
满院长条散绿阴，谁家门户碧沉沉。  
地衣不许重帘隔，雪白花铺一寸深。  

【访旧三竺次泐禅师杂兴韵】  
酒馆湖船旧有名，玉杯时得肆闲情。  
至今人说张员外，不是看花不出城。  

【鹦鹉士女图】  
美人应自惜年华，庭院沈沈锁暮霞。  
只有旧时鹦鹉见，春衫曾似石榴花。  

【临安访古（九首）·石镜】  
临安山中古石镜，曾照钱王冕服来。  
天遣紫苔封里后，等闲不许别人来。  

【临安访古·婆留井】  
（钱王初生时将弃井中，婆奋留之，故乳名婆留。既贵，以“镠”代留字）  
旧日婆留井未堙，石阑苔藓上龙文。  
而今率土俱臣妾，莫愿皇天产异人。  

【临安访古·功臣塔】  
峰头石塔表功臣，五百年前是佛身。  
莫问蓬莱水清浅，野藤犹蔓劫余春。  

【临安访古·锦溪】  
钱王功业与天齐，百里旌旗照此溪。  
从自波中铺锦后，至今光景净无泥。  

【临安访古·化成寺】（钱王第十九子出家为僧，赐号普照大师）  
王子能以身施佛，何异生居净梵宫。  
敝屣视他闲富贵，男儿到此是英雄。  

【临安访古·衣锦山】（今县治主山，是王故居，即九龙堂）  
还乡满山都覆锦，富贵应须白昼归。  
设宴九龙堂上日，沛中歌后似王稀。  

【临安访古·将军树】（王平时率群队狂戏此树，还乡以锦幪之号锦树将军）  
将军官重执金吾，不比秦朝列大夫。  
王为锦衣归故里，遂令老树有称呼。  

【临安访古·环翠阁】（今为寺，谢安游处）  
东山尚存环翠阁，谢傅游来经几年。  
可是旧曾携妓到，粉香犹在画阑边。  

【临安访古·净土寺】（东坡作杭倅，行部过于潜回）  
祥符额赐海会寺，四百年来弹指过。  
试问竹林桥下路，往还曾见几东坡。  

【题吴彩鸾写韵图】  
小点红鸾欲下迟，远山浑似画来眉。  
如何一念人间事，上界仙曹便得知。  
集外诗（三首）  

【寄王梧溪】  
仙舟曾记过南堂，鸣鸟高梧日正长。  
胡蝶重来春梦觉，牡丹欲尽燕泥忙。  
当时宾客知何往，此日音书或漫忘。  
犹有白头王粲在，独将词赋动江乡。  

【春日】  
一陈东风一阵寒，芭蕉长过石阑干。  
只消几个瞢腾醉，看得春光到牡丹。  
瞿宗吉云：“此诗刺淮张用事诸人也。”  

【白头翁】  
疏蔓短于蓬，卑栖怯晚风。  
只缘头白早，无处入芳丛。  
◎补诗  
☆张员外昱（二首）  

【题青山白云】  
一个茅庐何处，小桥古木溪湾。  
但见山青云白，不知天上人间。  

【题扬州史左丞扇】  
后土祠前路，金鞍忆旧游。  
春风双燕子，浑似在扬州。  

## ●甲集前编第七之下  

铁厓先生杨维桢一百七十首  

【鸿门会】  
天迷关，地迷户，东龙白日西龙雨。撞钟饮酒愁海翻，碧火吹巢双猰貐。照天万古无二乌，残星破月开天余。座中有客天子气，左肱七十二子连明珠。军声十万振屋瓦，拔剑当人面如赭。将军下马力排山，气卷黄河酒中泻。剑光上天寒彗残，明朝画地分河山。将军呼龙将客走，石破青天撞玉斗。  
（富春吴复曰：“先生酒酣时，常自歌是诗。此诗本用贺体，而气则过之。”）  

【虞美人行】  
拔山将军气如虎，神骓如龙蹋天下。  
将军战败歌楚歌，美人一死能自许。  
仓皇伏剑答危主，不为野雉随仇虏。  
江边碧血吹青雨，化作春芳悲汉土。  

【梁父吟】  
步出齐城门，上陟独乐峰。  
梁父昂雉堞，荡阴夷鬛封。  
齐国杀三士，杵臼不能雄。  
所以《梁父吟，感叹长笑翁。  
吁嗟长笑翁，相汉起伏龙。  
关张比强冶，将相俱和同。  
上帝弃炎祚，将星堕营中。  
抱膝和《梁父，《梁父生悲风。  

【孔巢父】  
孔巢父，竹溪流。竹溪之水可饮牛，胡为去干肉食谋？孔巢父，盍归来？河北虎幸毙，河中虎方威。孔巢父，不归去。十年东海迷烟雾，钓竿空负珊瑚树。  

【警枕辞】  
（吴越王钱镠，自少在军中，夜未尝寐，倦极则就圆木小枕，或枕大铃，寐熟辄欹而寤，名曰警枕。置粉盘于卧内，有所记则书盘中，比老不倦。或寝方酣，外有白事者，令侍女振铃即寤。时弹铜丸于楼墙之外，以警直更者。尝微行，夜叩北门，吏不肯启关，曰：“虽大王来，亦不启。”乃自他门入。明日，召北门吏，厚赐之。）  
不睡龙，醒复醒，珊瑚圆木摇金铃。  
五花宝簟芙蓉屏，铜盘雪粉香浅清。  
楼墙铜弹飞霹雳，夜半更奴起辟易。  
圆木功，无与敌。  
吴越封疆平地辟，四世三王安衽席。  

【三阁图】  
金陵新阁空中起，虎踞龙蟠凤双掎。沉檀雕柱阚玉螭，丽华吹笙彩云里。水晶帘空滤明月，三十六宫白于水。红尘巴马四百秋，五城步障五花球。彩绘山头盖宫殿，山前十二银潢流。健娥五百曳锦缆，金莲吐影上下金银州。二三狎客混歌舞，中有酒悲泪如雨。嘉州讽谏三阁图，秦州别幸千花株。回鹃队，鸦群呼。夜半卷土昌泸渝，黄茅缚髻口衔璧。草降表，王中书。呜呼！《玉树声中作唐虏，门外崇韬是擒虎。  

【澶渊行】  
阳城淀，高阳关，边书告急夕五至，皇帝亲至岢岚山。殿前寇相一斗胆，楚蜀谋臣谋可斩。阳光抱珥已开光，床机一发中挞揽。雄谋独断众勿摇，孤注一掷先成枭。跋河不渡势不止，贾勇况有高嫖姚。千羊万犬锐若隼，望见龙光气俱尽。万岁声呼天可汗，擎天一柱惟付准。飞龙使，修载书，鬼母尚执关南图。君不见汉家玉帛赐单于，何尝割地分边隅。却怜艺祖岁帛二十万，不博黑子一万蕃枯颅。  

【冬青冢（重见）】  
老羝夜射钱塘潮，天山两乳王气消。  
秃妖尚厌龙虎怪，浮图千尺高岧峣。  
文山老客智且勇，夜舟拔山山不动。  
江南石马久不嘶，冢上冬青今已拱。  
百年父老愤填胸，不知巧手夺化工。  
冬青之木郁葱葱，六綍树更蒲门东。  

【李铁枪歌】  
古铁枪，五代烈。今铁枪，万人杰。红蛮昨夜斩关来，防关老将泣如孩。铁枪手持丈二材，铁马突出擒红魁。磔红头，凿红骨。誓红不同生，灭红倒红窟。君不见钱塘城中十万家，十万甲兵赭如血，一夜南风吹作雪。  

【铁枪封万户至正壬辰七月二十日破贼于杭余尝歌以美之是年九月不幸死于昱关复为此歌之】  
李铁枪，人之杰。将之强，手持铁枪丈二长。铁枪入手乌龙骧，龙精射之落搀抢。皇帝十有二载秋七月，红凶西来寇西浙。防关健儿走惶惶，铁枪一怒目眦裂。十万赭衣暗城阙，铁枪乌龙去明灭。须臾化作风雨来，净洗铜城满城血。呜呼！殪猰貐，屠封狼，铁枪之锋无与当。胡为将星昨夜坠昱关，铁枪一折天无光。天无光，人伥伥，云台倚天云潜伤。天子赠忠良，祠以血食冬青乡。呜呼！归来乎？铁枪。  

【铁城谣】  
（张司业有《筑城词，嫌其啴缓，无沉痛迫切之警，今补之。）  
蒸土筑城城上铁，北风一夜吹作雪。  
君不见铜驼关外铁瓮堆，中填白骨外涂血。  
髑髅作声穿鬼穴，铜驼崩，铁瓮裂。  

【南妇还（并序）】  
（南妇有转徙北州者，越二十年复还，访死问生，人非境换，有足悲者，为赋之。）  
今日是何日，恸返南州歧。  
汩汩东逝水，一日有西归。  
长别二十年，休戚不相知。  
去时虿发青，归来面目黧。  
昔人今则是，故家今则非。  
脱胎有父母，结发有夫妻。  
惊呼问邻里，共指冢累累。  
访死欲穿隧，泣血还复疑。  
白骨满丘山，我逝其从谁？  

【饮马窟】  
长城饮马窟，饮马马还惊。  
宁知呜咽水，犹作宝刀鸣。  

【焦仲卿妻】  
生为仲卿妇，死与仲卿齐。  
庐江同树鸟，不过别枝啼。  

【胭脂井】  
昨夜韩擒虎，金陵奏凯回。  
井中人不死，重带美人来。  

【商妇词】  
荡子发航船，千里复万里。  
愿持金剪刀，去剪西江水。  

【杨柳词】  
杨柳董家桥，鹅黄几万条。  
行人莫到此，春色易相撩。  

【采莲曲（二首）】  
东湖采莲叶，南湖采莲花。  
一花与一叶，持寄阿侯家。  
同生愿同死，死葬清泠洼。  
下作锁子藕，上作双头花。  

【赌春曲】  
斗草归来后，开筵又赌春。  
阶前撒珠戏，谁是得双人？  
（《妆楼记：“洛阳有乐姓者，撒真珠为戏，厚盈数寸，以班螺令妓女酌之，仍各具数，以得双者为胜。得双妓乃作双珠宴以劳主人。”）  

【春波曲】  
家住春波上，春深未得归。  
桃花新水长，应没浣花矶。  

【买妾言】  
买妾千黄金，许身不许心。  
使君闻有妇，夜夜《白头吟。  

【玉蹄亹】  
银脑玉蹄亹，金鞭问妾家。  
窗开桃叶渡，小艇在荷花。  

【自君之出矣（二首）】  
自君之出矣，燕去复燕归。  
思君如荔带，日日抱君衣。  
自君之出矣，草青复草黄。  
思君如鱼钥，日日守空房。  

【吴子夜四时歌（录一首）】  
睡起珊瑚枕，微风度屟廊。  
芙蓉□最叶，翻水洗鸳鸯。  

【小临海曲（十首。一名《洞庭曲）】  
日落洞庭波，吴娃荡桨过。  
道人吹铁笛，风浪夜来多。  
道人铁笛响，半入洞庭山。  
天风将一半，吹度白银湾。  
仙橘大如斗，浮之过洞庭。  
江妃浑未识，唤作楚王萍。  
海客报奇事，青天火瓮飞。  
明朝雷泽底，新有落星矶。  
网得珊瑚树，移栽玛瑙盆。  
夜来风雨横，龙气上珠根。  
海上双雷岛，浑如滟滪堆。  
乖龙拔山脚，飞渡海门来。  
潮来神树没，潮归神树青。  
云里天妃过，龙旗带雨腥。  
客入毛公洞，洞深人不还。  
明年探禹穴，相见会稽山。  
太液象圆海，金莲夜夜开。  
水中万年月，照见昆明灰。  
秦峰望东海，云气常飘飘。  
桑田明日事，奚用石为桥。  
附见张简（一十首）  

【和铁厓小临海】  
海静不扬波，仙人鞚鹤过。  
灵峰七十二，何处月明多。  
扁舟下彭蠡，望见古君山。  
只道支机石，移来天汉湾。  
歌罢《霓裳曲，分行舞广庭。  
天坛看星斗，散乱若浮萍。  
海门棹驭出，鲸吼浪花飞。  
孔翠排旍盖，云昏黄鹤矶。  
龙子丹砂鬛，金芒耀水盆。  
真人忽骑去，霹雳破天根。  
夜过洞庭曲，青山玉作堆。  
仙人吹铁笛，白鹤自飞来。  
雨过积金顶，芙蓉万朵青。  
神鱼不飞去，风伏翠涛腥。  
忆坐松根石，相见说大还。  
昆仑云一朵，唤作九华山。  
仙花云万叠，浩劫与春开。  
却笑珊瑚树，焦枯作死灰。  
海上三神峤，尝看羽盖飘。  
玉虹三百丈，嘘气结成桥。  

【宫词（十二首）】  
（宫词，诗家之大香奁也，不许村学究语。本朝宫词者多矣，或拘于用典故，又或拘于用国语，皆损诗体。天历间，余同年萨天锡善为宫词，且索余和什。通和二十章，今存十二章。）  
鸡人报晓五门开，卤簿千官泊帝台。  
天上鴐鹅先有信，九重鸾驾上都回。  
每岁此禽先驾往返。  
开国遗音乐府传，《白翎飞上十三弦。  
大金优谏关卿在，伊尹扶汤进剧编。  
海内车书混一时，奎章御笔写乌丝。  
朝来中贵传宣急，南国宫娥拱凤池。  
薰风殿阁日初长，南贡新来荔子香。  
西邸阿环方病齿，金笼分赐雪衣娘。  
宫锦裁衣锡圣恩，朝来金榜揭天门。  
老娥元是南州女，私喜南人擢殿元。  
北幸和林幄殿宽，钩丽女侍婕妤官。  
君王自赋昭君曲，敕赐琵琶马上弹。  
后土琼仙属内家，扬州从此绝名花。  
君王题品容谁并，萼绿宫中萼绿华。  
十二琼楼浸月华，桐花移影上窗纱。  
檐前不插盐枝竹，卧听金羊引小车。  
金屋秋深露气凉，宫监久不到西厢。  
丁宁莫窃宁歌笛，鹦姆无情说短长。  
露气夜生蒨鹊楼，井梧叶叶已知秋。  
君王只禁宫中蛊，不禁流红出御沟。  
十三宫女善词章，长立君王玉几傍。  
阿婉有才还有累，宫中鹦鹉啄条桑。  
蛾眉颦处不胜秋，长带芙蓉小苑秋。  
肯为君王通一笑，羽书烽火误诸侯。  

【盼盼】  
冢上白杨今十年，楼头燕子尚留连。  
铜台多少丁宁恨，谁向西陵望墓田？  

【西湖竹枝歌（九首。一作“小临海曲”）】  
苏小门前花满株，苏公堤上女当垆。  
南官北使须到此，江南西湖天下无。  
鹿头湖船唱郝郎，船头不宿野鸳鸯。  
为郎歌舞为郎死，不怕真珠成斗量。  
家住城西新妇矶，劝君不唱《金缕衣。  
琵琶原是韩朋木，弹得鸳鸯一处飞。  
劝君莫上南高峰，劝我莫上北高峰。  
南高峰云北高雨，云雨相催愁杀侬。  
湖口楼船湖日阴，湖中断桥湖水深。  
楼船无柁是郎意，断桥有柱是侬心。  
病春日日可如何，起向西窗理琵琶。  
见说枯槽能小命，柳州弄口问来婆。  
小小渡船如缺瓜，船中少妇《竹枝歌。  
歌声唱入箜篌调，不遣狂夫横渡河。  
石新妇下水连空，飞来峰前山万重。  
妾死甘为石新妇，望郎忽似飞来峰。  
望郎一朝又一朝，信郎信似浙江潮。  
床脚支龟有时烂，臂上守宫无日销。  
附见和诗  
（和者数百家，载于《西湖竹枝者一百三十四人）  
潘纯一首  
云髻高梳鬓不分，扫除虚室事元君。  
新糊白纸屏风上，尽画蓬莱五色云。  
黄公望一首  
水仙祠前湖水深，岳王坟上有猿吟。  
湖船女子唱歌去，月落沧波无处寻。  
曹睿一首  
昨夜西湖月色多，照见郎君金叵罗。  
明朝江头放船去，江亭风雨奈君何。  
陈褧一首  
茜红裙子柳黄衣，花间采莲人不知。  
唱歌荡桨过湖去，荷叶荷花风乱吹。  
杨椿一首  
郎去天涯妾在楼，西湖杨柳又三秋。  
郎情莫似湖头水，城北城南随处流。  
顾晋  
顾元臣  
顾佐一首  
阿侬心似湖水清，愿郎心似湖月明。  
南山云起北山雨，云雨朝朝何处晴。  
宋元禧三首  
十三女儿不出门，父娘坟在葛岭根。  
同携女伴踏青去，不上道傍苏小坟。  
湖上采薪春复春，养蚕长见茧丝新。  
老蚕不识人间事，犹趁东风了此身。  
湖光照侬双画眉，鬓边照见一茎丝。  
东家女伴多年别，昨日携来十岁儿。  
马琬一首  
湖头女儿二十多，春山两点明秋波。  
自从湖上送郎去，至今不唱江南歌。  
张田一首  
潮去潮来春复秋，钱塘江水通湖头。  
愿郎也似江潮水，暮去朝来不断流。  
张希贤一首  
孤山脚下三叉路，孤山墓上好梅花。  
不似马塍桃李树，随春供送到人家。  
叶广居一首  
水长西湖一尺过，湖头狂客奈愁何。  
鲤鱼吹浪杨花落，听得橹声归思多。  
周南老二首  
苏公堤上草离离，春尽王孙尚未归。  
风度珊瑚帘影直，一双紫燕近人飞。  
采菱女儿新样妆，瓜皮船小水中央。  
郎心只如菱剌短，妾情谩比藕丝长。  
沈性一首  
侬住西湖日日愁，郎船只在东江头。  
凭谁移得吴山去，湖水江波一处流。  
严恭一首  
湖中女儿不解愁，二三荡桨百花洲。  
贪看花间双蛱蝶，蜻蜓飞上玉搔头。  
强珇一首  
湖上女儿学琵琶，满头都插闹妆花。  
自从弹得《阳关曲，只在湖船不在家。  
士女曹妙清一首  
美人绝似董娇饶，家住南山第一桥。  
不肯随人过湖去，月明夜夜自吹箫。  
士女张妙净一首  
忆把明珠买妾时，妾起梳头郎画眉。  
郎今何处妾独在，怕见花间双蝶飞。  
苏台竹枝词一十首  
姑苏台上月团团，姑苏台下水潺潺。  
月落西边有时出，水流东去几时还。  
馆娃宫中麋鹿游，西施去泛五湖舟。  
香魂玉骨归何处，不及贞娘葬虎丘。  
虎丘山上塔层层，静夜分明见佛灯。  
约伴烧香寺中去，自将钗钏施山僧。  
门泊东吴万里船，乌啼月落水如烟。  
寒山寺里钟声早，渔水江风恼客眠。  
洞庭余柑三寸黄，笠泽银鱼一尺长。  
东南佳味人知少，玉食无由进上方。  
荻芽抽笋楝花开，不见河豚石首来。  
早起腥风满城市，郎从海口贩鲜回。  
杨柳青青杨柳黄，青黄变色过年光。  
妾似柳丝易憔悴，郎如柳絮太颠狂。  
翡翠双飞不待呼，鸳鸯并宿几曾孤。  
生憎宝带桥头水，半入吴江半入湖。  
一緺凤髻绿如云，八字牙梳白似银。  
斜倚朱门翘首立，往来多少断肠人。  
百尺楼台倚碧天，栏干曲曲画屏连。  
侬家自有苏台曲，不去西湖唱《采莲。  

【吴下竹枝歌（七首。率郭羲仲同赋）】  
三箬春深草色齐，花间荡漾胜耶溪。  
采菱三五唱歌去，五马行春驻大堤。  
家住越来溪上头，胭脂塘里木兰舟。  
木兰风起飞花急，只逐越来溪上流。  
宝带桥西江水重，寄郎书去未回侬。  
莫令错送回文锦，不答鸳鸯字半封。  
马上郎君双结椎，百花洲下买花枝。  
罟罛冠子高一尺，能唱黄莺舞雁儿。  
《白翎鹊操手双弹，舞罢胡笳十八般。  
银马杓中劝郎酒，看郎色似赤瑛盘。  
骑马当轩鹄觜靴，西风马上鼓琵琶。  
内家队里新通籍，不是南州百姓家。  
小娃十岁唱桑中，尽道吴风似郑风。  
不信柳娘身不嫁，真珠长络守宫红。  

【羲仲以吴之柳枝词答为赋诗】  
吴中《柳枝伤春瘦，湖中《竹枝湘水愁。  
说与钱塘苏小小，《柳枝愁是《竹枝愁？  

【春情（二首）】  
惜春正是上春时，何处春情可赋诗？  
吴王台下斗芳草，苏小门前歌《柳枝。  
灼灼桃花朱户低，青青梅子粉墙头。  
蹋歌起自春来日，直至春归唱不休。  

【漫兴（七首）】  
学杜者必先得其情性语言而后可，得其情性语言必自其漫兴始。钱塘诸子喜诵予唐风，取其去杜不远也。故今漫兴之作，将与学杜者言也。  
画溪头翠水家，水边短竹夹桃花。  
春风嗾人狂无那，走觅南邻羯鼓挝。  
丈人接白毡裁，花边下马不惊猜。  
环沉溪头买酒去，高堂寺里看碑来。  
长城女儿双结丫，陈皇宅前第一家。  
生来不识古井怨，唱得后主《后庭花。  
杨花白白绵初迸，梅子青青核未生。  
大妇当垆冠似瓢，小姑吃酒口如樱。  
今朝天气清明好，江上乱花无数开。  
野老殷勤送花至，一双蝴蝶趁人来。  
南邻酒伴辱相呼，共访城东旧酒垆。  
柳下秋千闲络索，花间唤起劝胡卢。  
我爱东湖旧广文，更过水口觅将军。  
醉归尝骑广文马，不怕打鼓噤黄昏。  

【冶春口号（七首。寄昆山袁、吕、郭三才子）】  
今年腊底无残雪，却是年前十日春。  
骑马行春桥上路，密梅花发便撩人。  
吴下逢春春思浓，不堪花发馆娃宫。  
吴山青青吴水白，愁杀江南盛小丛。  
见说昆田生玉子，海西还有小昆仑。  
明朝去拔珊瑚树，龙气随飞过海门。  
鲛卵兼金传海上，海人一尺立阶前。  
娄江马头天下少，春水如天即放船。  
南朝宫体袁才子，更说西昆郭孝廉。  
自是《玉台新句好，风流无复数《香奁。  
湖上女儿柳叶眉，春来能唱黄莺儿。  
不知却是青娘子，飞傍枇杷索荔枝。  
西楼美人不受呼，清筝一曲似罗敷。  
可无东厩五花马，去博西楼一斛珠。  

【春侠杂词（一十二首）】  
金丸脱手弹鹦鹉，玉鞭嬉笑击珊瑚。  
侍儿无赖有如此，知是霍家冯子都。  
花袍白面呼郎神，当阶夺花不避人。  
天马乘龙金络脑，贾家贵婿正娇春。  
柘林纵猎金毛鹰，花街行春银面马。  
夜宿倡楼酒未醒，飘风吹落鸳鸯瓦。  
朱提注酒酒如池，大白淋漓吃不辞。  
上楼更衣玉山倒，腰间带脱金犀毗。  
蜀琴初奏双鸳鸯，冘竹和鸣双凤凰。  
夜阑酒散不上马，紫荆月堕西家墙。  
石上叶生青凤尾，阶前花开黄鹄觜。  
美人弄水百花池，水洒花枝双蝶飞。  
宜男草生小院西，阶前锦石与人齐。  
钱塘潮生当午信，丹鸡飞上上头啼。  
凤凰城外横门道，小妓军装金线袄。  
春晖无赖苦撩人，自下雕鞍蹋芳草。  
西江媺人久不见，手把新题合欢扇。  
鲤鱼凭送相思书，灞王门前水如箭。  
美人遗我昆溪竹，未写雌雄双凤曲。  
爱惜长竿系钓缗，钓得江西双比目。  
昨日布衣行九州，今日绣衣拜冕旒。  
马前清道一千步，当街不敢阚高楼。  
关右新来豪杰客，姓字不通人不识。  
夜半酒醒呼阿吉，碧眼胡儿吹笔笛。  

【燕子辞】  
燕子来时春雨香，燕子去时秋雨凉。  
鸳鸯一生不作客，夜夜不离双井塘。  

【小游仙（八首）】  
天上莨常宫又成，文章只数老玄卿。  
五云阁吏亦谪世，牛鬼少年专盛名。  
日落海门吹凤匏，须臾海水沸如炮。  
船头处女来相唤，知是洞庭千岁蛟。  
曾与毛刘共学丹，丹成犹未了情缘。  
玉皇敕赐西湖水，长作西湖月水仙。  
当时笑我去学仙，汝但求金与求田。  
不知昨夜城头鹤，问汝无人识墓阡。  
青旄节卫翠云轩，按部东行过赤城。  
龙女遗珠鸡卵大，结为双佩赐方平。  
若木西来赤岸东，白金城阙碧珠宫。  
天家令急不敢住，折得五花归饭龙。  
东逾弱水赤流深，夜得桃都息羽旌。  
地底日回天上去，金鸡如凤自交鸣。  
金鹅蕊生瑶水阴，锦驼鸟鸣珠树林。  
上皇敕赐龙色酒，天乐五云流玉音。  

【海乡竹枝歌（四首）】  
潮来潮去白洋沙，白沙女儿把锄耙。  
苦海熬乾是何日，免得侬来爬雪沙。  
门前海坍到竹篱，阶头腥臊蟛子肥。  
哑子三岁未识父，郎在海东何日归。  
海头风吹杨白花，海头女儿杨白歌。  
杨白满头作盐舞，不与斤两添铜驼。  
颜面似墨双脚鹴，当官脱裤受黄荆。  
生女宁当嫁盘瓠，誓莫近嫁宋家亭。  
（《海乡竹枝非敢以继风人之鼓吹，于以达亭民之疾苦也。观民风者或有取焉。）  

【览古四十二首（录三十四首）】  
晋师纳天王，大义白日披。  
尹固附孽子，奉籍奔蛮夷。  
道逢秋郊妇，三岁尔为期。  
三言尹固死，妇言如蓍龟。  
出姜哭过市，呼天天实闻。  
市人皆涕下，鲁贼当谁兮。  
出姜不归鲁，麟笔诛其君。  
秦穆饮盗马，楚庄忘绝缨。  
齐景恩一木，触槐有淫刑。  
婧女告齐相，称说辩且正。  
明朝拔槐令，婧妇脱囚名。  
单父七弦琴，为治务感兴。  
十金南门木，立令务必行。  
单父有成言，夜渔若严刑。  
南门能徙木，不能徙民情。  
以此知巧信，不如拙而诚。  
韩厥戮赵仆，不以私害公。  
后人援此义，往往为逢蒙。  
曲逆不背本，事主可移忠。  
伟哉刘公论，吕布真难容。  
应侯刻薄人，须贾得无死。  
飞将杀霸陵，狼狠不足齿。  
如何画眉郎，五日杀掾史。  
齐相善求治，议论人人殊。  
盖翁本黄老，一语盖有余。  
诸儒不足听，醉吏自足呼。  
醉吏狱不扰，诸儒多诈狙。  
恭俭汉天子，取士忌少年。  
未应绛灌徒，庭中肯妨贤。  
徒为宣室召，复有长沙迁。  
不见冯都尉，庞眉竟谁怜。  
田叔作鲁相，王不敢游田。  
痛愧取民物，偿以中府钱。  
汉人重长者，长者岂非贤。  
任安与田仁，同仕将军门。  
厮养恶齿马，实坐贫失身。  
发忿骑奴席，拔刃徒自分。  
不会赵少府，何时别奴群。  
乃知圣贤仕，端不与贱贫。  
郭解本大侠，睚眦杀人威。  
当其出邑屋，独不杀倨夷。  
属吏脱践更，卒感肉袒来。  
此事实近道，可以侠少之。  
汉廷古遗直，免官归田园。  
已闻御史奏，严李有飞言。  
矫制独无罪，加冠礼终存。  
谁谓淮阳召，淮阳为寡恩。  
出关弃繻子，南征笑狂生。  
左右无黄发，淫夫挟之行。  
戮杀汉使者，君臣起大兵。  
尉佗羁汉绶，何曾请长缨。  
成都卖卜士，大易先天心。  
弟子一区宅，桑榆有余阴。  
何为天禄阁，忘身几陆沉。  
门前载酒者，奇字时相寻。  
为谢门前客，从今传酒箴。  
子陵江海客，本非沮溺伦。  
仁义立奇论，岂果忘吾民。  
狂奴作故态，飘然过富春。  
客星犯帝座，太史奏天文。  
故人信符谶，三公等浮云。  
武丁梦良弼，审象极冥搜。  
光武思故人，物色在羊裘。  
彭城有处士，君恩贲林丘。  
股肱不为用，颜色徒相求。  
董卓劫慈明，次以及伯喈。  
子龙独何人，啖笑却啀啀。  
高视梁砀上，片云卷而怀。  
古来高世士，尘埃岂能埋。  
襄阳有高士，生产不曾治。  
何以遗妻子，鹿门有深期。  
籍籍齿牙论，龙凤名诸儿。  
诸葛拜床下，可是圯桥师。  
孔公荐一鹗，义烈争秋霜。  
天心报知己，讨贼尊天王。  
渔阳操英愤，夫岂病悖狂。  
营门三尺棁，杀气披搀枪。  
会稽嵇叔夜，才气浩不群。  
平生癖于锻，余好在琴尊。  
不如一长啸，携琴学苏门。  
可怜《广陵散，奇弄今无闻。  
汝南许文休，丧乱一驽士。  
敢当诸葛拜，合受玄德鄙。  
士论推指南，无乃失臧否。  
乃知郡公曹，排摈有公是。  
洛阳轻薄子，挟弹走春嬉。  
结交金谷友，谄事贾午儿。  
蔑弃慈母训，乾没不知几。  
感已赋闲居，犹以拙自悲。  
弹琴戴安道，焦桐破奇声。  
蔚宗与文季，俱以琴自鸣。  
天子不得屈，王公不能聆。  
独怜褚司徒，银柱老齐伶。  
我爱王怀祖，面壁受人骂。  
不比少掾时，瞋目答米价。  
褊中顿有容，坦之讵能过。  
桓桓大将军，汉业在出跨。  
青青五柳宅，贫无三径资。  
去参建威幕，为贫良亦非。  
彭泽八十日，胡为遽来归。  
乃知决然逝，非为乡里儿。  
首恶王休元，酒亦无所辞。  
华轩欲载我，我心讵能违。  
韩信卜母地，旁置万人庐。  
郭公卜邻水，长洲偶成墟。  
千秋扬子窆，投弃同江鱼。  
裸发何为者，厌魅开群愚。  
孰借神丁火，焚却青囊书。  
郭黁精术数，知晋必亡秦。  
逃秦远归晋，追兵杀亡臣。  
洛阳牛背叟，读书孝其亲。  
凉州未经破，先归忽如神。  
术人不灵己，哲士固全身。  
骚雅去已久，宫体争哇淫。  
洛阳风一变，枳性随人心。  
乡关思萧瑟，作赋哀江南。  
调入金钗臂，亡国有余音。  
郑州跛男子，识者惟客师。  
深沉有容量，不为同列知。  
唾而戒其弟，俯世一何卑。  
君看白水涧，沫额宣驽资。  
姚家有裨将，腰佩双青萍。  
青萍夜脱匣，忽杀程务盈。  
为书报杀床，伏剑随自刑。  
吁嗟古义士，岂复数荆卿。  
厚施而薄望，郭解愧朱家。  
大唐郭氏子，手剑寒奸邪。  
赙金四十万，主名不知夸。  
结交豪侠场，此客实无加。  
昨日满头花，堂上争春妍。  
今朝大风起，花落玉津园。  
旧地易淮陕，取馘谐戍门。  
可怜于期首，不谢永州魂。  
东人送降款，西人纳降城。  
长沙李太守，誓死城下盟。  
高楼一举火，老稚同焦冥。  
要离爇妻子，大盗空沽名。  
峨峨南文山，光焰日月青。  
妇义终一醮，臣道无改要。  
宁戴一天死，不载二地生。  
尚怜广西地，有愧颜家兄。  

【游虎丘与勾曲张贞居遂昌郑明德毗陵倪元镇各追和东坡留题石壁诗韵】  
漾舟海涌西，坡陀缘素岭。  
陟彼阖闾丘，俯瞰千尺井。  
至今井中龙，上应星耿耿。  
居然辟历飞，残腥洗蛙黾。  
已知湛卢精，古愤裂幽矿。  
肯随鱼肠逆，寒锋助残猛。  
后来入郢功，勇志亦驰骋。  
丹台纳娟，金锤碎骨鲠。  
坐令金精气，龙虎散俄顷。  
花凝铁壁坚，木根山骨冷。  
何哉幽独魂，白日歌夜永。  
我从陶朱来，青山异风景。  
岂无西家儿，池头弄风影。  
五湖尚浮桴，烟波不须请。  

【元夕与妇饮】  
问夜夜何其，眷兹灯火夕。  
月出屋东头，照见琴与册。  
老妇纪节序，清夜罗酒席。  
右蛮舞袅袅，左琼歌昔昔。  
妇起劝我酒，寿我岁千百。  
仰唾天上蜍，誓作酒中魄。  
劝君饮此酒，呼月为酒客。  
妇言自可听，为之浮大白。  

【玉莲曲为金陵张氏妓赋】  
芙蓉出五沃，荡漾水中央。  
托根遍七泽，濯影照沧浪。  
亭亭立淤泥，静试岳井妆。  
使君青雀舫，夜夜宿花傍。  
为结明珰盖，覆此并头芳。  
洛妃解瑶珮，王子荐琼觞。  
饥餐玲珑玉，渴饮醍醐浆。  
白日忽成晚，粉面落秋霜。  
窟不结子，柔丝断藕肠。  
波寒沉獭伞，愁杀野鸳鸯。  

【素云引为玄霜公子赋（玄霜，璜溪吕氏月台名也）】  
清河美人姑射神，梦中认得梨花云。  
朝朝暮暮不肯雨，琼枝玉叶光轮困。  
靘妆不染胭脂水，轻歌欲遏鸾笙起。  
五花细马驮春风，罗带飘飖白鹇尾。  
柔情易逐彩霞空，半掩春衣嘶玉龙。  
九点峰前指归路，家住松陵东复东。  
桃叶桃根春已暮，又逐飞花度江去。  
梨园昨夜春雨多，回首孤飞在何处。  
何处孤飞去复来，直是玄霞百尺台。  

【四景宫词】  
漏痕新长莲花斗，龙池草色连沟柳。  
忆春还又怯春来，日日春情殢如酒。  
小床偷制锦回文，落地针声暗惊手。  
梦绕梁三白蝶飞，西园鼓子花开后。  
金刀落雪瓜如斗，小殿风来水杨柳。  
凤窠长簟不成眠，窃饮君王千日酒。  
传宣今夜吹玉笙，十指红蚕捻轻手。  
三十六竿调未齐，小倚琉璃御屏后。  
露下金盘湿星斗，池上乌啼千尺柳。  
秋题未写桐叶笺，春妆尚带桃花酒。  
十二帘开乞巧楼，小队金针穿好手。  
长生殿里记恩私，夜半牵衣挂楼后。  
黛螺新赐量成斗，画眉日画青青柳。  
长得君王一笑看，眠文不敢朝欣酒。  
盘珠夜制衮龙衣，红冰笋软呵纤手。  
坐听灯人报晓筹，二十五声寒点后。  

【古井怨】  
井无水，荒龙死，水底喽喽话红鬼。仰天夜见黄姑星，长绳卷起天河水。  

【城西美人歌（并引）】  
（丙戌花朝后一日，与客游长城之灵山，宴于城东老人所。时偕游者，城中美人灵山秀也。酒酣，作《城西美人歌。）  
长城嬉春春半强，杏花满城散余香。城西美人恋春阳，引客五马青丝缰。美人有似真珠浆，和气解消冰炭肠。前朝丞相灵山堂，双双石郎立道傍。当时门前走犬马，今日丘垄登牛羊。美人兮美人，舞燕燕，歌莺莺，蜻蜓蛱蝶争飞扬。城东老人为我开锦障，金盘荐我生槟榔。美人兮美人，吹玉笛，弹红琴，为我再进黄金觞。旧时美人已黄土，莫惜秉烛添红妆。  

【崔小燕嫁辞】  
阖闾城中三月春，流莺水边啼向人。  
崔家姊妹双燕子，踏青小靴红鹤觜。  
飞花和雨著衣裳，早装小娣嫁文央。  
离歌苦惜春光好，去去轻舟隔江岛。  
东人西人相合离，为君欢乐为君悲。  

【金谷步障歌】  
金谷水派银河流，金谷峙据三神丘。  
太仆卿君十二楼，花草不识人间秋。  
蜀江染丝红五色，紫凤衔丝终夜织。  
剪断鲸涛三万匹，天女江妃不敢惜。  
明珠量斛买娥眉，时时玉笛障中吹。  
红鸾翠鹊飞在地，香尘蹋蹋凝流脂。  
野鹰西来歌吹歇，踏锦未收风雨裂。  
楼前甲士屯如云，楼上佳人坠如雪。  
呜呼！董家郿坞金成泥，鬼灯一点燃空脐。  
齐州奴，何用尔，只须豆粥与萍齑。  
不见只今金谷底，野花作障山禽啼。  

【鸣筝曲】  
断虹落屏山，斜雁著行安。  
钉铃双啄木，错落千珠柈。  
愁龙啼玉海，夜燕语雕阑。  
只应桓叔夏，重起为君弹。  

【长洲曲】  
长洲水引东江潮，潮生暮暮还朝朝。  
只见潮头起郎柁，不见潮尾回郎桡。  
昨夜西溪买双鲤，恐有郎椷寄连理。  
金刀剖腹不忍食，尺素无凭脍还{木女}。  
西水之水到长洲，明日啼红临上头。  

【龙王嫁女辞】  
（海滨有大小龙拔水而飞，雷车挟之以行者，海老谓之龙王嫁女，故赋此辞。率匡山人同赋。）  
小龙啼春大龙恼，海田雨落成沙炮。  
天吴擘山成海道，鳞车鱼马纷来到。  
鸣鞘声隐佩锵琅，琼姬玉女桃花妆。  
贝宫美人笄十八，新嫁南山白石郎。  
西来态盈庆春婿，结子蟠桃不论岁。  
秋深寄字湖龙姑，兰香庙下一双鱼。  
附见匡山人于立  

【和篇】  
东方龙君嫁龙女，雷车彭彭载风雨。  
神奸夜邀髑髅语，碧草无光愁露渚。  
鲛宫绡寒珠泪泣，鸾裙行烟翠痕湿。  
阿环娇小不成妆，帝子霜田作汤邑。  
胭脂蒙土吹海腥，阳侯击浪玻璃声。  
湖边地皮薄如纸，长堤卷作长江水。  

【湖龙姑曲】  
湖风起，浪如山，银城雪屋相飞翻。  
白鼍竖尾月中泣，倒卷君山轻一粒。  
浪中拍碎岳阳楼，万斛龙骧半空立。  
雨工骑羊鞭迅雷，红旗白盖蚩尤开。  
青娥鬒发红蓝腮，紫丝络头双黄能，  
神弦歌急龙姑来。  

【修月匠歌】  
（按《酉阳杂俎：“太和初，有王秀才游嵩山，迷道，见一人枕幞而坐，曰：‘君知月乃七宝合成乎？月势如丸，其影则日烁其凹处也。常有八万三千户修之。予即一数。’”因作《修月匠歌。）  
天公弄丸七宝钿，脆如琉璃拆如线。  
月中斤人八万户，敕赐仙厨琼屑饭。  
什什伍伍入杳冥，妙手持天轻欲旋。  
斤斤宝斧运化钧，混沌皮开精魄见。  
羿家奔娥太轻脱，须臾蹋破莲花瓣。  
十二山河影碎中，轮郭重完冰一片。  
缥缈长悬玉臼飞，坚牢永结妖蟆患。  
封辞何用虮虱臣，功成万古蒙天眷。  
一归兰路不知年，兔子花开三万遍。  

【梦游沧海歌】  
东海之东，去国十万里，其洲名沧洲。地方五百里，上有琼涛玉浪，出没九岫如罗浮。风光长如二三月，琪花玉树不识人间秋。人鸟戏天鹿，昆吾鸣天球。橘子如斗，莲叶如舟。白凤如鸡，红鳞如牛。青瞳绿发紫绮裘，日夕洲上相嬉游。铁厓道人隘九州，凌风一舸来东沤。始青天开月如雪，锦袍著以黄金楼。楼中仙人睨物表，瑶笙引鹤缑山头。戏弄玉如意，击碎珊瑚钩。相招元处士，浩歌海西流。长梯上摘七十二朵之青菡萏，玉龙呼耕三万六千顷之昆仑丘。黄河青浅眼中见，海屋老人为我添新筹。  

【五湖游】  
鸱夷湖上水仙舟，舟中仙人十二楼。桃花春水连天浮，七十二黛吹落天外如青沤。道人谪世三千秋，手把一枝青玉。东扶海日红桑樛，海风约住吴王洲。吴王洲前校水战，水犀十万如浮鸥。水声一夜入台沼，麋鹿已无台上游。歌吴歈，舞吴钩，，招鸱夷兮狎阳侯。楼船不须到蓬丘，西施郑旦坐两头。道人卧舟吹铁笛，仰看青天天倒流。商老人，橘几弈？东方生，桃几偷？精卫塞海成瓯窭。海荡邙山漂髑髅，胡为不饮成春愁？  

【苕山水歌】  
苕山如画云，苕水如篆文。  
使君画船山水里，荡漾朝晖与夕曛。  
中流棹歌惊水鸭，捷如竞渡千人军。  
渡头刘阮郎，清唱烟中闻。  
为设胡麻饭，招手越罗蚡。  
既到车山口，还过水濆。  
东盛前折杨柳，西庄漾下纫香芹。  
东村击鼓送将醉，西村吹笛迎余醺。  
三日新妇拜使君，野花山叶斑斓裙。  
使君本是龙门客，宫衫脱锦披黄斤。  
愿住吴侬山水国，不入中朝鸾鹄群。  
酒酣更呼酒，挽衣劝使君。  
游丝蜻蜓日款款，野花蛱蝶春纷纷。  
君不见城南风起寒食近，老农火耕陈帝坟。  

【张公洞】  
正月八日记游仙，三十六天洞灵洞。  
洞中窗户夜不扃，地底风雷日相哄。  
巉巉灵骨谁手凿，纳纳虚谺曷时澒。  
龙巅虎卧络薜萝，委盖垂旃挂鸾凤。  
茎高玉屑陈金拌，洼陷琼浆流码瓮。  
元田鸦色白于鸥，丹室蛇光红似蝀。  
石函绿字紫泥封，玄圃琼华青子种。  
白骡有迹蹋石田，金虎无声饮银汞。  
樵柯已烂商四朋，蕊辇初过茅二仲。  
牛车望气待著书，螺女行厨时进供。  
胡麻流饭阮郎来，林屋刺船毛父通。  
王生石髓随手坚，吴客求珠空耳缝。  
九灵太妙苞气母，五岳真图特儿弄。  
书传丹篆亦何须，石化黄金本无用。  
玉盆濯发天鸡鸣，铁笛穿空神马鞚。  
符行律令鬼承呵，声出脑宫龙听颂。  
未应片石隔仙凡，溪上桃花自迎送。  

【花游曲】  
（至正戊子三月十日，偕茅山贞居老仙、玉山才子烟雨中游石湖，诸山老仙为妓者琼英赋《点绛唇词。已而午霁，登湖上山，歇宝积寺行禅师西轩，老仙题名轩之壁。琼英折碧桃花下山，予为琼英赋《花游曲，而玉山和之。）  
三月十日春蒙蒙，满江花雨湿东风。  
美人盈盈烟雨里，唱彻湖烟与湖水。  
水天虹女忽当门，午光穿漏海霞裙。  
美人凌空蹑飞步，步上山头小真墓。  
华阳老仙海上来，五湖吐纳掌中杯。  
宝山枯禅开茗碗，木鲸吼罢催花板。  
老仙醉笔石阑西，一片飞花落粉题。  
蓬莱宫中花报使，花信明朝二十四。  
老仙更试蜀麻笺，写尽春愁《子夜篇。  
（玉山才子者，顾瑛仲瑛也。其词云，见本集。时昆丘郭翼、袁华、陆仁、马麐、秦约、匡庐于立属和此词，皆为先生所取。）  
翼曰：  
石池天地花溟濛，芙蓉暖红旗飒风。  
锦艚两帆出云里，玉艳摇溶养龙水。  
宝坊壁堂山入门，琼琚杂□□轻裙。  
馆娃愁绝行春步，青狐泣冷鸳鸯墓。  
铁蛟喷壑风雨来，花宫香送琼英杯。  
玉粒松膏粉云碗，小扇桃歌紫牙板。  
苎萝烟断东海西，双珰缄札近新题。  
青鸟不来如信使，玉雁衔丝啼十四。  
真朱字密愁满笺，为君重赋花游篇。  
华曰：  
烟云扑雾摇空濛，游丝弱絮萦柔风。  
木兰载春石湖里，手弄琼英掬秋水。  
铁笛仙人招羡门，鸾旌小队青霓裙。  
凌波双飞动尘步，冶情谩忆鸳鸯墓。  
踏青挝鼓能几来，便须一饮三千杯。  
血色葡萄凝水碗，郁轮袍催紫檀板。  
云旗缥缈青鸟西，口衔红巾缄旧题。  
琼林宴中采春使，骰子逡巡赐绯四。  
醉携翠袖写银笺，不数公子花游篇。  
仁曰：  
金乌流春春气濛，花云蒸红烂承风。  
星船荡向银河里，手浣银波天在水。  
水光花色照湖门，美人斗倩芙蓉裙。  
松阴冶游驰小步，踏遍湖头青草墓。  
泉台蒿目那起来，长生且进麟蒲杯。  
仰天笑击玉唾碗，美人按度□胡板。  
鹂黄东来燕子西，喃喃交语如雕题。  
不是神仙西母使，汉殿双回青翼四。  
仙人手把五云笺，美人夺得琼花篇。  
麟曰：  
绮楼十二浮空濛，宝衣翠络熏麝风。  
宫装窈窕银屏里，鹦鹉呼名隔江水。  
荔枝木瓜花覆门，珠佩丁东摇曲裙。  
馆娃宫里潘妃步，嬴得一丘红粉墓。  
探花仙子何处来，乳酒百罚行深杯。  
夜阑酒倒挥玉碗，遮莫城头催漏板。  
人生一身东复西，花游日日须留题。  
尚忆题诗动宫使，字落骊珠三十四。  
金花重赐五云笺，制作清平乐府篇。  
约曰：  
馆娃宫殿春迷濛，杂花芳菲娇亚风。  
油壁香车度花里，笑解珠缨祓春水。  
水边小艇忽到门，粼粼绿溅金鹅裙。  
游云腻雨踏歌步，青春唤愁花下墓。  
流光去去不复来，缥酒且进芙蓉杯。  
骊珠串落碧瑛碗，凤槽声催红玉板。  
宴游未终山日西，柔纤奉砚索新题。  
风流文彩琼林使，肯数玉人裴十四。  
宫中分胆衍波笺，更试一曲晓山篇。  
立曰：  
暖云著柳春濛濛，绵航两旗杨柳风。  
美人娟娟锦船里，约烁瞳人剪秋水。  
阿鬟养花花满门，洗花染作真朱裙。  
窈窕行烟踏烟步，野棠乱落麒麟墓。  
东风扑天驱马来，露香翠泣鸳鸯杯。  
玉箸丁东鸣碧碗，鸾箫二尺腥红板。  
琼花起舞歌竹西，铁厓酣春写春题。  
幽绪不凭蜂蝶使，怨绝冰丝弦第四。  
便裁雌霓作云笺，写入花游第几篇？  

【嬉春体四绝】  
燕子冲帘过，胡蜂采蜜归。  
折花香露湿，不惜绣罗衣。  
水暖鸳鸯渡，风寒燕燕楼。  
桃根与桃叶，都在曲江头。  
月过蔷薇架，雕鞍未到家。  
小娃犹殢酒，拦路夺人花。  
花气不成雨，莺声都是春。  
戎装飞上马，疑是汉宫人。  

【湖上感事漫成四小句】  
湖水碧于天，湖云薄似烟。  
鸳鸯不经乱，飞过岳坟前。  
湖水明于镜，湖泥浊似泾。  
只应苌血在，染得水华青。  
海峤浮西日，关梁转北风。  
苏卿书未返，愁杀雁来红。  
将石星空堕，灵山凤不飞。  
惟余霸头水，东去复西归。  

【与客登望海楼（二首）】  
蜒子雨开江上台，江头野老不胜哀。  
蜃将楼阁宫中落，引旌旗月下来。  
保障许谁为尹铎，事谐无复问文开。  
可怜歌舞旧城阙，又是昆明几劫灰。  
袅袅秋风起洞庭，银洲宫阙渺空青。  
客星石落江龙动，神马潮来海雨腥。  
弱水无时通汉使，赭峰何事受秦刑。  
远人新到三韩国，中土文明聚五星。  

【席上赋】  
萝洞兰烟绕烛徽，三更三点妓成围。  
鱼吹绿酒常双跃，雁列瑶筝不独飞。  
隔座送阄喧中射，当筵呼掺促更衣。  
鸡鸣乐极翻凄断，阙月纤纤照影归。  

【悼李忠襄王】  
罗山进士著戎衣，泪落神州事已非。  
百二山河惊易改，三千君子誓同归。  
天戈已付唐裴度，客匕那知蜀费祎。  
赖有佳儿功业在，东人重望捷淮淝。  

## ●甲集前编第八之上  

顾钱塘德辉二十六首  

【金粟冢中秋日燕集】  
绰山古佳城，左股接昆丘。  
水作青龙来，九派盘遭周。  
道人金粟冢，在彼山之幽。  
团团青桂树，枝叶相蜷樛。  
石削华表立，碑刻金窠锼。  
人身无百年，胡乃三彭仇。  
四大偶一失，九丹不能瘳。  
肉血溃臭腐，不朽唯髑髅。  
弃之道路傍，行者得溺溲。  
狐狸与蝇蚋，食嘬纷相仇。  
欲贻后之人，以掩面目羞。  
乌兔互出没，急行不入邮。  
继有万丈绳，谁能系之留。  
暖穴竞蝼蚁，凉风灭蜉蝣。  
荣名乃何物，汲汲将奚求。  
金谷珊瑚树，天捆一夕收。  
美人化黄壤，燕子巢空楼。  
大印佩六国，散金驰八驺。  
一朝不得志，车裂徇九州。  
秦皇与汉武，灵药采仙洲。  
玉棺葬地底，金凫出海陬。  
梨花自寒食，夜雨鬼啾啾。  
飞钱化蝴蝶，走磷惊鸺鹠  
混沌凿不死，倏忽何能休。  
丈夫不解事，老大伤白头。  
何如种秫米，压酒日日篘。  
今夕三五夕，我已为君谋。  
长瓶置十斛，百结青丝兜。  
截江取紫蟹，攀树摘红榴。  
周垣设茵席，矮几陈脯修。  
步登白云屏，待月豁醉眸。  
划然白虾蟆，抱出黄金球。  
又若摩尼珠，跃出骊龙湫。  
吐吞大地影，晃漾东南浮。  
老兔玉杵臼，捣作人间秋。  
宝城三千里，缩景归遐搜。  
宫殿鱼鳞骞，林木秋云稠。  
素娥骑彩鸾，舞雪翻霓裘。  
手折琼树花，竞拂金精流。  
化为五素芒，落我白瑶瓯。  
持满向君语，借箸请为筹。  
十载苦国难，豪杰纷戈矛。  
鸿门碎玉斗，桃园宰乌牛。  
战血溅野草，饿莩填荒沟。  
我时挈妻孥，夜泛苕霅舟。  
有儿握兵符，承乏万户侯。  
三年效忠归，身作抱官囚。  
平生万卷书，怒焚遭郁攸。  
庐墓读内典，守节事清修。  
亲友散如雪，云树空悠悠。  
独尔数君子，艰棘见何由。  
今闻王师出，卒伍皆兜鍪。  
弄刀走官马，千里风飕飕。  
桓桓李将军，大旗画蚩尤。  
去秋夺汴城，今复追大酋。  
屯兵泗水上，添灶扼贼喉。  
东南贡米粟，连纲起歌讴。  
我曹幸无恙，坐见恢皇猷。  
酒旗指南斗，今兹会绸缪。  
请起各称寿，我亦相劝酹。  
群才尽敏捷，用作钓诗钩。  
青山忽大笑，此意君知否？  
呼童酌大白，酹此土一抔。  
他时盖棺了，神随和气游。  
中插空中华，撒手鞭苍。  
东海招若士，西池访阿缑。  
共看麻姑爪，当座劈箜篌。  
不必儿女泪，暗洒窀穸愁。  
达哉司空图，吾今乃其俦。  
大书勒崖壁，永绝生前游。  

【花游曲同张贞居游石湖和杨廉夫韵】  
真娘墓下花溟濛，碧梢小鸟啼春风。  
兰舟摇摇落花里，唱彻吴歌弄吴水。  
十三女子杨柳门，青丝盘髻郁金裙。  
折花卖眼一回步，蛱蝶双飞上春墓。  
老仙醉弄铁笛来，琼花起作回风杯。  
兴酣鲸吸玛瑙碗，立按鸣筝促象板。  
午光小落行春西，碧桃花下题新题。  
西家忽遣青鸟使，致书殷勤招再四。  
当筵夺得凤头笺，大写仙人蹋踘篇。  

【白云海辞】  
（郑元祐记曰：“丙申春，界溪顾君仲瑛，奉其母陶夫人，辟地于吴兴东南之商溪。居无何，母病，气决而卒。君奉亟骨归葬绰墩，结楼于堂后，名曰白云海，以寄其念母之思。新朝闻君才名，将授以爵秩，坚辞弗获，乃祝发家居，日诵大乘经以荐母。”）  
虞山几千叠，千叠白云飞。  
出山变苍狗，入山为白衣。  
不如化作双白鹤，飞向白云深处落。  
向予能解说前身，不是当初旧城郭。  

【白云楼歌三叠】  
白云深，白云深，白云飞来知我心。  
笑看触石起肤寸，斯须变作漫天阴。  
山人驱云飞出牖，一道龙光射南斗。  
大星落落小星明，万物区区等刍狗。  
举手招归怀抱里，三日颠风吹不起。  
怒排雨脚走空来，卷入银河一泓水。  
四野纷纷未倒戈，其奈山人不出何。  
有时乘云钓东海，世上空寻张志和。  
万松岭上云如絮，天赐山人作□注。  
明朝说与云中君，白云之楼是常住。  
白云深，白云深，高楼结在云中心。  
楼中之人白云友，日日醉卧梨花阴。  
大笑白衣对户牖，肘后黄金大于斗。  
草间逐兔纵得之，九鼎热油烹走狗。  
争如高卧高楼里，未听催归听唤起。  
钓竿不钓北溟鱼，酒杯倒吸西江水。  
何须逐日怒挥戈，其若花开雪落何。  
空将朽索驭快马，{尔}云放辔追羲和。  
楼外晴云擘飞絮，手拍阑干目如注。  
青山排闼四海来，面面青山白云住。  
玉山盘盘窈且深，中有楼兮居山心。  
白云不断护岩壑，下与梧竹连秋阴。  
天风吹云夜开牖，城下乌啼击刁斗。  
芒砀长途断白蛇，上蔡东门叹黄狗。  
主人醉坐阑干里，云影时看酒中起。  
赏春不折背岩花，烹茶自汲当门水。  
战国纷纷竞挽戈，纵横辩口夸隋何。  
黄钟不化大雅调，五弦谩尔张云和。  
君不见水上浮萍元柳絮，也趁桃花流水注。  
不似白云日日闲，只伴幽人在山住。  

【天宝宫词十二首寓感（《草堂雅集题云“唐宫次铁雅先生无题韵十首”）】  
天宝鸡坊宠贾昌，宫中蝴蝶上钗梁。  
锦绷昼浴天骄子，绛节朝看王大娘。  
芍药金栏开内苑，蒲萄玉盏酌西凉。  
月支十万资胭粉，独有三姨素面妆。  
莲花池衅暑风凉，玉竹回文宝箪光。  
贪倚画屏调翡翠，误开金锁放鸳鸯。  
轻绡披雾夸新浴，堕髻欹云衒晚妆。  
笑语女牛私语处，长生殿下月中央。  
五色卿云护帝城，春风无处不关情。  
小花静院偷吹笛，淡月闲房背合筝。  
凤爪擘柑封钿合，龙头泻酒下瑶罂。  
后宫学做金钱会，香水兰盆浴化生。  
龙旂翠盖拥鸾幢，步辇追随幸曲江。  
鸟道正通天上路，羊车直到竹闲窗。  
桃花柳叶元无匹，燕子莺儿各有双。  
中贵向人言近事，风流阵里帝先降。。  
秘阁香残日影移，灯分青玉刻盘螭。  
琶琵凤结红文木，弦索蚕缫绿水丝。  
金屋有花频赌酒，玉枰无子不弹棋。  
传宣趣发明驼使，南海今年进荔支。  
近臣谐谑似枚皋，侍宴承恩得锦袍。  
扇赐方空描蛱蝶，局看双陆赌樱桃。  
翰林醉进《清平调，光禄新呈玉色醪。  
密奏君王好将息，昨朝马上打围劳。  
虢国来朝不动尘，障泥一色绣麒麟。  
朱衣小队高呵道，粉笔新图遍写真。  
宝雀玉蝉簪翠髻，银鹅金凤踏文茵。  
一从羯鼓催春后，不信司花别有神。  
五王马上打球归，赢得宫花献贵妃。  
乐起阁门边奏少，祸因台寺谏书稀。  
侍儿随幸皆颁紫，骰子蒙恩亦赐绯。  
姊妹相从习歌舞，何人能制柘黄衣。  
新制霓裳按舞腰，笑他飞燕怕风飘。  
玉簪倒卧蟠条脱，金凤斜飞上步摇。  
云母屏开齐奏乐，沉香火底并吹箫。  
只因野鹿衔花去，从此君王罢早朝。  
宫衣窄窄小黄门，踯躅初开赐缥盆。  
夜月不窥鹦鹉冢，春风每忆凤皇园。  
爱收花露消心渴，怕解金诃见爪痕。  
只有椒房老宫监，白头一一话开元。  
五家第宅近天家，侍女都封系臂纱。  
池上桃开销恨树，閤中香进助情花。  
风回辇道鸾铃远，日射龙颜雉扇斜。  
韩虢并骑官厩马，醉搀丞相踏堤沙。  
十三女子擘箜篌，选作梨园第一流。  
却道荷花真解语，岂知萱草本忘忧。  
红鸾不照深宫命，翠凤常看破镜羞。  
舞得太平并万岁，五年谁赐锦缠头。  

【尧文文学过访赋别兼简鹤斋薛真人（名毅夫）】  
草堂五月少人过，门巷春泥奈雨何。  
满树枇杷莺窃尽，一阶芳草蚁行多。  
因思诸葛吟《梁甫，却笑苏秦谩揣摩。  
老我衰年无白发，从今也合号涪皤。  
忆昨相过寂寞滨，白头倾盖岂如新。  
惊回赤壁三更梦，开遍桃花一树春。  
顾我老为思枥马，怜君远作倚楼人。  
黄公垆畔三株树，留待来时醉挂巾。  

【题宋徽宗仙山楼观图】  
宣和天子昔神游，凤驾行空过玉楼。  
此去有人言赤马，归来无处逐青牛。  
分明艮岳通玄圃，想像方壶接祖洲。  
莫把仙山作图画，琼花琪树不胜秋。  

【夜宿三塔次陈元朗韵】  
水落南湖不露沙，又牵舫子到僧家。  
春浮大斗娟娟酒，寒隔虚棂薄薄纱。  
半夜檐铃传梵语，一林江月照梅花。  
坐来诗句生枯吻，指点银瓶索煮茶。  

【次韵观帖之什】  
水如燕尾出湖分，合入长溪且到门。  
韦杜桑麻元两曲，朱陈鸡犬却通村。  
换羊卖马囊中帖，刳癭悬匏竹里樽。  
昨日烦君来阅赏，扁舟短缆系篱根。  

【自赞】  
儒衣僧帽道人鞋，到处青山骨可埋。  
还忆少年豪侠兴，五陵裘马洛阳街。  

【往凤阳次虎丘】  
柳条折尽尚东风，杼轴人家户户空。  
只有虎丘山色好，不堪又在客愁中。  

【湖光山色楼避暑口占】  
天风吹雨过湖去，溪水流云出树间。  
楼上幽人不知暑，钩帘把酒看虞山。  
附见  
☆顾元臣（三首）  

【和铁厓竹枝词】  
牡丹开时花满阑，芍药开时春已残。  
等过三春今半夏，重楼日日倚阑干。  

【玉山佳处分韵得堂字】  
玉山有佳趣，张筵竹梧堂。  
翠气动空碧，绿阴生暗芳。  
蔗浆银碗冻，莼缕翠丝凉。  
最爱纤歌罢，虚庭月似霜。  

【又得凰字】  
梧竹绕高堂，清阴满坐凉。  
春风人似玉，芳草句生香。  
绿酒倾鹦鹉，瑶笙引凤凰。  
诗成欢未撤，月色转回廊。  
附见  
☆顾晋（四首）  

【和铁厓竹枝词】  
杨白花开风满天，花开成絮不成绵。  
不如落向西湖水，化作浮萍个个圆。  
郎子别时秋月明，说道归时春水生。  
晓起门前听过马，马嘶都是别人行。  

【玉山佳处雅集得草字】  
客从桃源游，爱此玉山好。  
清文引佳酌，玄览穷幽讨。  
流莺答新歌，飞花落纤缟。  
分坐有杂英，醉眠无芳草。  

【芝云堂得生字】  
石根云气暖，坐看紫芝生。  
诗酒共为乐，竹梧相与清。  
仙人同跨鹤，玉女对吹笙。  
过雨添凉思，停杯待月明。  
附见  
☆顾佐（一首）  

【和铁厓竹枝词】  
阿侬心似湖水清，愿郎心似湖月明。  
南山云起北山雨，云雨明朝何处晴。  
黄鹤山樵王蒙一十八首  

【玉山主人书画舫】  
乱后重登旧草堂，主人延客晚樽凉。  
风摇竹影书签乱，花落池波砚水香。  
离别顿惊年岁改，梦魂愁杀路途长。  
欲知阮籍何由哭，四海兵戈两鬓霜。  

【客中感怀】  
十年踪迹厌红尘，功业无成白发新。  
梦里不知身是客，觉来惟有影随身。  
夕阳衰草梁园暮，细雨闲花楚水春。  
马足经行今几度，溪山应笑未归人。  

【闲适二首】  
绿杨堪系五湖舟，袖拂东风上小楼。  
晴树远浮青嶂出，春江晓带白云流。  
古今我爱陶元亮，乡里人称马少游。  
不负平生一杯酒，相逢花下醉时休。  
自笑愚公住翠微，长年无事掩荆扉。  
苔深绿绮闲棋局，花落严陵旧钓矶。  
紫木旋舂明日饭，白云堪制暮春衣。  
溪南千树碧桃下，醉倒东风夜不归。  

【宫词】  
南风吹断采莲歌，夜雨新添太液波。  
水殿云廊三十六，不知何处月明多。  
（仁和俞友仁见此诗，叹赏曰：“此唐人得意句也。”遂以其妹妻之。）  

【过姑苏】  
山围平野绿烟中，江苇萧萧两岸风。  
谁种阖闾门外柳，年年飞絮入吴宫。  

【茌平县西门邮亭废圃中有花名玉珑瑽枝叶与琼花无异但花蕊层生与叶相间远望如翠烟笼玉幽香扑人遂呼浊醪痛饮花下陈令取纸笔索诗乘醉走笔赋二律】  
谁司后土作花王，忍置瑶华官道傍。  
衣袂不经尘世染，梦魂犹带广寒香。  
孤蟾照破琼林雪，飞蝶栖残珠树香。  
天上人间惟有此，好将阑槛护荒凉。  
何年碧海会琼仙，云制衣裳雪作钿。  
醉锁素虬缠宝树，闲骑白凤下瑶天。  
鹤林寺废空流水，后土祠荒起暮烟。  
惭愧邮亭一株雪，春风犹得路人怜。  

【题画】  
虎斗龙争万事休，五湖明月一扁舟。  
绿蓑衣上雪飕飕，雪月光中垂钓钩。  
钓得鲈鱼春酒熟，仙娃酒酣娇睡足。  
雕胡炊饭斫鲈羹，一缕青烟燃楚竹。  
篷窗晓对洞庭山，七十二峰青似玉。  

【陈维允荆溪图】  
太湖西畔树离离，故国溪山入梦思。  
辽鹤未归人世换，岁时谁祭斩蛟祠。  

【海子桥】  
暮登海子桥，西绕红门归。  
霜风著宫树，叶叶带红飞。  
据鞍吹短笛，乘月捣征衣。  
江南冰雪里，音信寄来稀。  

【有感】  
驯龙若御马，下上何足奇。  
飘摇海东鸐，司晨不如鸡。  
白云本无心，每与仙人期。  
悠然岩壑姿，卷舒岂无时。  
偶来还自赏，倏去令人思。  
燕台十二月，雪没黄金基。  
正月河冰泮，二月下流澌。  
江南三月暮，落花舞晴丝。  
归帆天际来，烟雨渡江迟。  
渌波映吴树，双飞锦鹈。  
相思极春水，一夕到天涯。  

【留别】  
调古世寡和，材高自无群。  
种玉秘奇术，还丹隐玄文。  
披裘负薪士，拾金非所闻。  
虽无箕颍节，亦不慕高勋。  
石田长芝草，暮春自耕耘。  
曲肱枕耒耜，长歌至日曛。  
所乐良在兹，没齿伤何云。  

【姑苏怀古（和陈惟寅韵）】  
崔嵬灵岩山，突兀姑苏台。  
具区若明镜，曾照西子来。  
玉容今寂寞，苍海飞尘埃。  
金精发奇气，剑去虎亦无。  
鸱夷已浮江，滕王不可呼。  
沉沉数千载，一鸟下平芜。  
英雄千岁后，春草没古墓。  
王气霄间电，富贵薤上露。  
百战争山河，埋骨只数步。  

【钱塘怀古】  
青山俯碧海，南狩建行都。  
卫人悲鹤乘，楚国赏羊屠。  
雌雄不可辨，千载叹城乌。  
烟草埋鸿钟，劫灰隐金关。  
玉殿空明月，春潮去不还。  
十二白玉阑，当年有谁攀。  
阁道流华月，环佩空中行。  
吹笙露台夜，桂殿待潮生。  
千秋尘世换，惟有大江横。  
（至正辛丑十月三日，与惟寅征君同宿愚隐老师丈室，明烛烹茶，作怀古诗。老禅方兀坐在大觉清净海中，包涵虚空，生在心内，千古万古，皆属前尘，何暇乃作苍蝇声悲嘅之耶？顾我局蹐弹丸之地，不暇自悲，复悲往世，我不为愚，乃令老禅反号为愚，可笑也矣。因写所和诗，为尘中之尘耳。）  
云林先生倪瓒七十九首  

【春日云林斋居】  
池泉春涨深，径苔夕阴满。  
讽咏紫霞篇，驰情华阳馆。  
晴岚拂书幌，飞花浮茗碗。  
阶下松粉黄，窗间云气暖。  
石梁萝茑垂，翳翳行踪断。  
非与世相违，冥栖久忘返。  

【雨中寄孟集】  
英英西山云，翳翳终日雨。  
清池散圆文，空林绝行屦。  
野性夙所赋，好怀谁共语。  
烧香对长松，相与成宾主。  

【赠天宁福上人】  
荆溪霜落后，铜官日出初。  
自栉头上发，更理箧中书。  
上人从定起，咏言方绕除。  
邂逅发微笑，幻身同太虚。  

【听袁子方弹琴】  
蕙帐凝夕清，高堂流月明。  
芳琴发绮席，列坐散烦缨。  
回翔别鹄意，缥缈孤鸾鸣。  
一写冰霜操，掩抑寄余情。  

【双蛾精舍新秋追和戎昱长安秋夕】  
秋暑晚差凉，茗余眠独早。  
清风振庭柯，寒蛩吟露草。  
晨兴面流水，西望吴门道。  
不知人事剧，但见青山好。  

【送高太守之秦邮】  
秦汉置牧守，犹古之侯伯。  
封建而郡县，仁政固不易。  
汉宣知所本，留意二千石。  
慎哉高侯车，愿循古辙迹。  

【为方厓画山就题】  
摩诘画山时，见山不见画。  
松雪自缠络，飞鸟亦闲暇。  
我初学挥染，见物皆画似。  
郊行及城游，物物归画笥。  
为问方厓师，孰假孰为真？  
墨池挹涓滴，寓我无边春。  

【奉谢张天民先生】  
鸣雁将北归，裴回旧栖处。  
江湖春水多，欲去仍回顾。  
稻粱岂余谋，缯缴非所虑。  
犹为气机使，暄冷逐来去。  
寥寥天宇宽，彼此同一寓。  
风萍无定踪，易散聊为聚。  
君看网中鱼，在疚犹相煦。  

【夜泊芙蓉洲走笔寄炼师】  
芙蓉犹满渚，疏桐已殒霜。  
泊舟菰蒲中，吴山隐微阳。  
因怀静默士，竹林惣玄房。  
煮茗汲寒涧，烧丹生夜光。  
忆与郑郯辈，闲咏步修廊。  
时子有所适，顾瞻重尚羊。  
庭下生苔藓，牖间翻诗章。  
弈势郑老胜，酒榼郯生将。  
雅歌杂诙谐，列坐飞羽觞。  
子归日已晚，枣栗亦倾筐。  

【述怀】  
读书衡茅下，秋深黄叶多。  
原上见远山，被褐起行歌。  
依依墟里间，农叟荷筿过。  
华林散清月，寒水澹无波。  
遐哉栖遁情，身外岂有它。  
人生行乐耳，富贵将如何。  

【丙子岁十月八日夜泊阊门将还溪上有怀友仁陆征君】  
明发辞吴会，移舟夜淹泊。  
空宇垂繁星，微云暝前郭。  
沉沉抱冲素，悄悄伤离索。  
归扫松径苔，迟君践幽约。  

【听袁员外弹琴（一首。有引）】  
（至正四年十一月，袁员外来林下，为留兼旬。腊月十七日，快雪初霁，庭无来迹，与仆静坐，因取琴鼓之，古音萧寥，如茂松之劲风，春壑之流冰。员外时年八十有二，颜貌筋力未如四五十许人。为言甫弱冠，遭逢盛明，初宰当涂，过九华山，道逢神人与枣食之，后数数见梦寐间，若冥感玄遇者。员外韫耀蕴真，仕禄以自给，不为人所知，岂郭恕先之流欤？为赋五言一首。）  
郎官调绿绮，谷雪赏初晴。  
两忘弦与手，流泉松吹声。  
问言逾八十，云尝见河清。  
挂帆望九华，神人倏相迎。  
啖以海上枣，欢爱若平生。  
玄遇宁复得，惜哉遗姓名。  

【己卯正月十八日与申屠彦德游虎丘得客字】  
余适偶入城，本是山中客。  
舟经二王宅，吊古览陈迹。  
松阴始亭午，风气忽敛夕。  
欲去仍裴徊，题诗满苔石。  

【古诗一首奉送友仁贤良之京师】  
吴山朝霭外，阊门春雨余。  
超忽孤帆远，天末浮云舒。  
君今北阙游，我栖南山庐。  
荷锄事耕作，闭户咏诗书。  
高林鸣禽曙，青苔行迹疏。  
还期茅檐下，一枉故人车。  

【怀寄强行之常州学官】  
君在西溪上，年年杨柳春。  
提壶坐柳下，邀我见情真。  
青叶已垂带，白花还覆瑽。  
别来今见柳，思尔采芳芹。  

【赠陈惟寅】  
隐几方熟睡，故人来扣扉。  
一笑无言说，清坐澹忘机。  
衣上松萝雨，袖中南涧薇。  
知尔山中来，山中无是非。  
三十不娶妻，四十不出仕。  
消摇岩岫间，翳名以自肆。  
何曾问理乱，岂复陈美刺。  
高怀如汉阴，终老无机事。  

【对春树】  
端忧对春树，影落身上衣。  
美人手所成，纫缝愿无违。  
步庭悲往躅，瞻景惜余晖。  
芳襟沾露湿，兰珮委风微。  
凝思自的的，染泽尚依依。  
晨鸡催梦短，夜鹊逐魂飞。  
欢爱自兹毕，憔悴损容辉。  

【送马生】  
送子淮南行，系舟江岸柳。  
翠影舞晴烟，落我杯中酒。  
举杯向落日，春水浮天碧。  
时见白鸥飞，雪光翻绮席。  
应笑披羊裘，独钓江边石。  

【寄杨廉夫】  
吴松江水春，汀洲多绿瑽。  
弹琴吹铁笛，中有古衣巾。  
我欲载美酒，长歌东问津。  
渔舟狎鸥鸟，花下访秦人。  

【次韵陈维允姑苏钱塘怀古】  
酿酒剑池水，玉壶清若无。  
挥杯送落月，山鬼共歌呼。  
松间灯如漆，白骨漫寒芜。  
耕凿古隧穿，乃吴桓王墓。  
金雁随冷风，黄肠毕呈露。  
悲歌异今昔，蜘蹰缓归步。  
仙人悲世换，宴景在清都。  
寒暑自来往，英雄生钓屠。  
钱塘江畔柳，风雨夜啼乌。  
江山国破后，吊古一经行。  
辇路苔花碧，御沟菰叶生。  
古迹今宁有，新城江上横。  

【送吕养浩之绍兴】  
贺监宅前路，荷花今亦无。  
空余湖上月，照见水中蒲。  
送尔作官幽绝处，钱塘江头飞柳絮。  
听事临堤满夕岚，时有沙鸥自来去。  

【徐氏南园对雨】  
樱桃花欲落，风雨暮凄迷。  
忽忆郊园日，竹林通涧西。  
弱蔓滋野援，兰叶长芳畦。  
念我当时友，蒿莱没旧蹊。  

【题画赠九成】  
故人郯掾史，邀我宿溪船。  
把酒风雨至，论诗烟渚前。  
晨兴就清盥，思逸爱春天。  
复遇武陵守，共寻花满川。  

【送徐君玉】  
闽江之水清涟漪，隔江名园多荔枝。  
闽中女儿天下白，越波飞桨逐凫珝。  
棹歌清绝洲渚阔，荡桨落日令人悲。  
蛮烟怪雨忽冥密，蒋芽蒲叶相参差。  
此中胜事不为少，徐郎远游牵我思。  

【对梓树花】  
去年梓树开花时，美人明珰坐罗帷。  
今年梓树花如雪，美人死别已七月。  
梓花如雪不忍看，沉吟怀思泪阑干。  
鸣鸠乳燕共悲咽，柳绵风急烟漫漫。  

【题元朴上人壁】  
萧条江上寺，迢递白云横。  
坐待高僧久，时闻落叶声。  
鸱夷怀往躅，张翰有余情。  
独棹扁舟去，门前潮未生。  

【贻文举】  
波光浮翠阁，苔色上春衣。  
杨柳莺啼笛，樱桃鸟啄稀。  
荣名非所慕，登览意忘归。  
泖水宜修禊，重来坐钓矶。  

【赋得机征君荆南精舍图】  
结庐溪水南，胜处足幽探。  
夏果落山雨，春衣染夕岚。  
石欹招鹤磴，门俯射蛟潭。  
日日萦归梦，萧条雪满簪。  

【北里】  
舍北舍南来往少，自无人觅野夫家。  
鸠鸣桑上还催种，人语烟中始焙茶。  
池水云笼芳草气，井床露净碧桐花。  
练衣挂石生幽梦，睡起行吟到日斜。  

【山园】  
春水凫珝野外堂，山园细路橘花香。  
栖栖身世画盈箧，漠漠风烟酒一觞。  
岂为任真无礼法，也须从俗着冠裳。  
不营产业人应笑，竹本桃栽已就行。  

【林下遣兴】  
眼见藤梢已过墙，手拈书卷复堆床。  
闲临水槛亲鱼鸟，欲出柴门畏虎狼。  
冠制不嫌龟壳小，衣裾新剪鹤翎长。  
从来任拙唯疏懒，一月秋阴不下堂。  

【春日】  
闭门积雨生幽草，叹息樱桃烂熳开。  
春浅不知寒食近，水深唯有白鸥来。  
即看垂柳侵矶石，已有飞花拂酒杯。  
今日新晴见山色，还须拄杖踏青苔。  

【二月十日玄文馆听雨】  
卧听夜雨鸣高屋，忽忆陂塘春水生。  
何意远林饥独鹤，若为幽谷滞流莺。  
成丛枸杞还堪采，满树樱桃空复情。  
二月江头风浪急，无机鸥鸟亦频惊。  

【雪后过陈子贞隐居】  
陶公卜宅南村里，快雪初晴思一游。  
树辨微茫来独鹤，橹摇欹侧散轻鸥。  
墨池绕溜春冰满，尘榻翻书夕照收。  
相见惘然如有失，掉头吟咏出林丘。  

【赠别益以道书记】  
一笑相逢岂有期，因怀西崦话移时。  
李公祠畔空余月，陆子泉头旧有诗。  
旅思凄凄非中酒，人情落落似残棋。  
云涛眼底三生梦，鸥影秋汀又远离。  

【寄张贞居】  
不但入城踪迹少，南邻野老见犹稀。  
狂歌衰凤聊自慰，旧学屠龙良已非。  
苍藓浑封麋鹿径，白云新补薜萝衣。  
羊君笔札谁能继，欲读灵文一扣扉。  

【春日试笔】  
喜看新酒似鹅黄，已有春风拂草堂。  
二月江南初变柳，扁舟晚下独鸣榔。  
苔生不碍山人屐，花发应连野老墙。  
美酒已拚千日醉，莫将时事搅离肠。  

【寄天民张先生】  
清溪演漾绿生瑽，溪上轩楹发兴新。  
只欠竹阴垂北牖，尽多山色近南津。  
湖鱼入馔长留客，沙鸟缘阶不避人。  
愧我萍踪此淹泊，片云回首一伤神。  

【居竹轩】  
翠竹如云江水春，结茅依竹住江滨。  
阶前迸笋从侵径，雨后垂阴欲覆邻。  
映叶黄鹂还自语，傍人白鹤亦能驯。  
遥知静者忘声色，满屋清风未觉贫。  

【寄张德常】  
身世萧萧一羽轻，白螺杯里酌沧溟。  
逍遥自足忘鹏鷃，漫浪何须寄姓名。  
石鼎煮云听夜雨，玉笙吹月和松声。  
凭君为问张公子，曾到良常梦亦清。  

【题张以中野亭】  
人境旷无车马杂，轩楹只在第三桥。  
开门草色侵书幌，隔水松声和玉箫。  
一榻云山供夏簟，满江烟雨看春潮。  
君能撷取飞霞珮，天际真人近可招。  

【次韵奉答德常别驾初夏见怀一首】  
隔浦鼍鸣似打衙，云涛城郭夕阳斜。  
汀前露冷鱼鳞屋，窗里烟轻蝉翼纱。  
沛泽风雷时绕几，谈空衣裓不沾花。  
欲分香饭能来否？菩萨如今只在家。  

【送张炼师游七闽】  
高士不羁如野鹤，忽思闽海重经过。  
舟前春水它乡远，雪后晴山何处多。  
觳觫卧云芳草细，钩筜啼树野烟和。  
武陵九曲最清绝，落日采瑽闻棹歌。  

【杭人有传余死者贞居闻之怆然因赋此以寄】  
果园橘熟谁分饷，茅屋诗成懒寄将。  
衰谢皆传余已死，迂疏真与世相忘。  
夜分风雨鸡鸣急，天阔江湖雁影长。  
寥落百年能几面，论文犹及重衔觞。  

【题孙氏雪林小隐图】  
天地飘摇一短篷，小窗虚白地炉红。  
翛然忽起梨云梦，不定仍因柳絮风。  
鹤影褵衤徙檐上下，鹿迒散漫屋西东。  
杜门我自无干请，闲写芭蕉入画中。  

【送杭州谢总管】  
南省迢遥阻北京，张公开府任豪英。  
守臣视爵等侯伯，仆射亲民如父兄。  
钱庙有碑刓夜雨，岳坟无树着秋声。  
好将饮食濡饥渴，何待三年报政成。  

【上巳日感怀】  
石梁破屋路欹斜，僻似华阳道士家。  
漠漠春云飞别鹤，潺潺夜雨杂鸣蛙。  
闲看稚子翻书叶，时有邻翁汲井花。  
日莫伤心江水绿，共舟人已蹑飞霞。  

【赠张玄度时方丧内】  
吴松江水似荆溪，九点烟岚落日西。  
寂寂郊园寒食过，萧萧风雨竹鸡啼。  
蕙花委砌心应折，芳草归途意转迷。  
曾得鲁连消息否，春潮随雨到长堤。  

【寄熙本明】  
在山无事入城中，每问归樵得信通。  
松室夜灯禅影瘦，石潭秋水道心空。  
幽扉独掩林间雨，疏磬遥传谷口风。  
几度行吟欲相觅，乱流深涧隔西东。  
白首遥知得道余，不闻诗思近何如。  
高斋夜雪同谁话，古木寒山独自居。  
梦里只寻行去路，愁时聊读寄来书。  
夕阳溪上多飞鸟，若个能看影是虚。  

【三月一日自松陵过华亭】  
竹西莺语太丁宁，斜日山光澹翠屏。  
春与繁花俱欲谢，愁如中酒不能醒。  
鸥明野水孤帆影，鹘没长天远树青。  
舟楫何堪更留滞，更穷幽赏过华亭。  

【寄卢士行】  
阖闾浦口路依微，笠泽汀边白板扉。  
照夜风灯人独宿，打窗江雨鹤相依。  
畏途岂有新知乐，老景空思故里归。  
拟问桃花泛春水，船头浪暖鳜鱼肥。  

【送徐子素】  
山馆留君才一月，梅花无数倚霜晴。  
垂帘幽阁图云影，贮火茶炉作雨声。  
深竹每容驯鹿卧，青山时与道人行。  
归舟载得梁溪雪，惆怅邻鸡月四更。  

【别章炼师】  
方舟共济春江阔，访我寒烟菰苇中。  
鼓柁斜冲薲叶雨，钩帘半怯杏花风。  
仙人坛上芝应碧，玉女窗中桃未红。  
拟趁轻帆数来往，缥壶不惜酒如空。  

【寄养正】  
得君佳句清如玉，秋色惊人换物华。  
老境侵寻真有感，故园隔绝更兴嗟。  
女萝绿遍牵茅屋，乌桩红明映落霞。  
欲酌一尊浇磊块，几时邀子过田家。  

【喜谢仲野见过】  
阶下樱桃已着花，窗前野客独思家。  
故人携手踏江路，拄杖敲门惊梦华。  
藉草悲歌声激烈，停杯写竹字欹斜。  
新蒲细柳依依绿，西北浮云望眼遮。  

【送僧游天台次张外史韵】  
四明山水名天下，师去那知客路遥。  
雪霁惊麕腾宿莽，月明寒鹊集疏条。  
坐寻云顶千峰石，归趁江头八月潮。  
说与住山光老子，送宾也合过溪桥。  

【过许生茅屋看竹】  
舟过山西已夕曛，许生茅屋远人群。  
凿池数尺通野水，开牖一规留白云。  
煮药烟轻冲灶出，碓茶声远隔溪闻。  
可怜也有王猷兴，阶下新移少此君。  

【寄顾仲瑛】  
江海秋风日夜凉，虫鸣络纬尚綀裳。  
民生惴惴疮痍甚，旅泛依依道路长。  
衰柳半欹湖水碧，浊醪犹趁菊花黄。  
知君习静观诸妄，林下清斋理药囊。  

【思归】  
久客怀归思惘然，松间茅屋女萝牵。  
三杯桃李春风酒，一榻菰蒲夜雨船。  
鸿迹偶曾留雪渚，鹤情原只在芝田。  
他乡未若还家乐，绿树年年叫杜鹃。  

【中秋脾疾不饮有感】  
经旬卧病掩山扉，岩穴潜神似伏龟。  
身世浮云度流水，生涯煮豆爨枯萁。  
红螺卷碧应无分，白发悲秋不自支。  
莫负尊前今夜月，长吟桂影一伸眉。  

【竹枝词二首】  
春愁如雪不能消，又见清明卖柳条。  
伤心玉照堂前月，空照钱塘夜夜潮。  
噰噰归雁度春江，明月清波雁影双。  
化作斜行筝上字，长弹幽恨隔纱窗。  

【三月廿日题所寓屋壁】  
梓树花开破屋东，邻墙花信几番风。  
闭门睡过兼旬雨，春事依依是梦中。  

【闻竹枝歌因效其声二首】  
钿山湖影接松江，橘叶青青柿叶黄。  
要写新愁寄音信，西风断雁不成行。  
江流不住楚山青，船到浔阳几日程。  
不忍寄将双泪去，门前潮落又潮生。  

【题画赠僧】  
笠泽依稀雪意寒，澄怀轩里酒杯干。  
篝灯染笔三更后，远岫疏林亦耐看。  

【自题小画】  
逸笔纵横意到成，烧香弄翰了余生。  
窗前竹树依苔石，寒雨萧条待晚晴。  

【吴中】  
望中烟草古长洲，不见当时麋鹿游。  
满目越来溪上水，流将春梦过杭州。  

【题画】  
僦得城东三亩居，水光竹色照琴书。  
晨起开门惊宿鸟，诗成洗砚没游鱼。  

【题画】  
罨画溪头唤渡，铜棺山下寻僧。  
水榭汀桥曲曲，风林云磴层层。  
集外诗（六首）  

【碧云林壑图奉赠南琛长老住碧云禅寺】  
碧云林壑杳重重，此去风流似简公。  
春药碓闲湍激下，吟秋蛩响月明中。  
结茅拟候芝三秀，眠鹿应遗地一弓。  
闻道重居开竹牖，待余艇子过溪东。  

【疏林远岫图写赠子素征】  
已从沤鸟狎云深，老我无机似汉阴。  
采采菊花犹满地，萧萧霜发不胜簪。  
南游阻绝伤多垒，北望艰危折寸心。  
家在吴淞江水上，清猿啼处有枫林。  

【烟雨中过石湖（三首）】  
烟雨山前度石湖，一奁秋影玉平铺。  
何须更剪松江水，好染空青作画图。  
姑苏城外短长桥，烟雨空濛又晚潮。  
载酒曾经此行乐，醉乘江月卧吹箫。  
愁不能醒已白头，沧江波上狎轻鸥。  
鸥情与老初无染，一叶轻躯总是愁。  

【自题设色山水赠孟肤征】  
秋潮夜落空江渚，晓树离离含宿雨。  
伊轧中流间橹声，卧听渔人隔烟语。  
虞广文堪二十五首  

【看帆二首】  
（襄阳丘彦童侨居笠泽数年，辟小轩，与摇成江直，风帆沙鸟如在几席间。余尝为扁曰“看帆”，而为之记。今从海上还，重过轩中，留住屡日，乃相与徘徊，间关而乡情客思，共有感焉，故复赋之以诗。）  
蚤觉浮生类转蓬，江湖元不恨西东。  
十年敛迹居林下，万里游情付梦中。  
开阖岂嫌梅子雨，往来难信石尤风。  
青山坐老堆黄发，奈尔滔滔泣路穷。  
一日几番云作阵，百年都若蚁旋堆。  
南金逐翠登燕埒，北罽随貂到楚台。  
采药已将童女去，浣纱曾送美人来。  
名奔利役何休歇，日落长天数去回。  

【自画万壑松风图歌赠天迨朱秉中梅花巢】  
天台万八千丈山，桃花久不流人间。  
上当牛斗开天关，仙人几度招我穷幽攀。  
琼台玉阙迥寂寞，石桥且滑空潺湲。  
曾识高人姓朱者，读书缚屋莲峰下。  
一从画得龙马神龟文，走献天子登天阍。  
天子莫可官，归来老田野。  
最喜两儿郎，绿发更潇洒。  
大者赋远游，不肯卑微休。  
仲也谁与俦，爱我画沧洲。  
聊将水墨趣，写此空岩秋。  
雁荡云连赤城暮，潇湘雨里苍梧愁。  
我爱仲也琴，倾耳大赏音。  
南风散五弦，为我开烦襟。  
栖乌夜啼秋月堕，黄鹂晓转春花深。  
君不见画中绝是琴中趣，万壑秋风满松树。  
应有梅花可结巢，随意青山看云去。  

【自画山居图歌赠宜春朱隐君地理专门】  
朱侯有隐居，乃在宜春间。  
东游久未已，浩荡忘其还。  
山川神气具在眼，穷幽赜隐知何限。  
黄河之源出昆仑，千里万里盘旋屈折支天根。  
自从开辟分九州，大噫嘑生气浮。  
绵延直接无尽头，奔澎不息入海流。  
海门限水回蛟蜃，碣石排风驻马牛。  
从此山川极瓯粤，秦王之石禹王穴。  
朱侯朝览赤城霞，暮看山阴雪。  
山阴溪中钓鱼者，旧庐亦在青城下。  
胸中丘壑浑天成，手把风云目挥洒。  
窅霭外，鸿濛前，来龙起伏顷刻真宛然。  
长松古桧亦偃蹇，不似草草生风烟。  
朱侯长相见，谈笑共刮目。  
脱屦白石上，沧浪歌濯足。  
爱山之癖奈侯酷，聊以寻幽画茅屋。  
青山隔溪转，白云就檐宿。  
不短挂猿藤，颇长栖凤竹。  
画成送侯当早归，越来溪傍花正飞。  
春山蕨长荠菜肥，何待满树风雨钩筜啼。  
朱侯，朱侯，此别勿叹惜，一饭劝君当努力。  
但将鸡犬深入云，莫管桃花尽狼藉。  
此画挂向草屋壁，读书万卷守勿失。  
从教门前泥潦三尺深，深掩柴门莫轻出。  

【朱叔仲山水引为邹生作】  
看山朝不饭，画山夜不眠。  
西蜀书生有此过传癖，呼镫索酒忘青年。  
东吴朱家叔仲子，爱画更觉入骨髓。  
清晨起来头不梳，快展溪藤泼秋水。  
长年买船上会稽，耶溪云门随所之。  
越人煮海竞取富，孰肯相逐探幽奇。  
归来自喜胸腹饱，磊磈峥嵘挥不了。  
东家祯子高丈寻，落笔唯嗔烟嶂小。  
邹生拜揖长衣裾，得画一纸七尺余。  
就中貌得戴安道，一丘一壑松两株。  
前年我亦画匡庐，还有松巢安读书。  
昔年李太白，最爱云端蕖。  
焦桐不著童子抱，先生自是乘篮舆。  
仙人自在第九叠，牧竖樵夫皆可居。  
朱叔子，邹阳生，世俗那辨关与荆。  
齐君不好瑟，王子自吹笙。  
何当与子坐待海晏风尘清，更作昆仑顶上行。  

【瓢隐画歌】  
溪山昨日风雨来，溪上船子冲潮回。  
白鸥微茫度岛屿，绿树恍惚迷尘埃。  
烟昏气黑夜滂渤，石梁茅屋多倾颓。  
壶公画里何悠哉，写此世外之蓬莱，  
弱水不渡良可哀。  

【朱泽民山水歌】  
江山青青江水绿，市上何人吹紫竹。  
避暑宫前不见春，落花满地游麋鹿。  
千古江山列画图，朱侯解写咫尺烟模糊。  
扁舟依然在洲渚，应可自此归五湖。  
昔人去者今有无，昔人去者今有无？  

【旅怀】  
野阁篝灯独夜时，苦愁风雨失归期。  
梦回蜀道关山险，行尽江南草木衰。  
纵酒为怜花落去，懒眠重恨月来迟。  
不知鸣凤飞何处，老却梧桐第一枝。  

【春兴】  
十日寒风剪落梅，东西撩乱雪盈堆。  
王孙何处寻芳草，野老多情踏旧苔。  
须觉繁华随水去，断无行迹过桥来。  
黄昏寂寞徘徊久，安得清樽为尔开。  

【十月十七夜舟中作】  
江汉月辉辉，孤舟一夜归。  
白沙渔聚火，清露客沾衣。  
橹约寒潮响，鸥联宿雁飞。  
人间成底梦，吾独转忘机。  

【春兴】  
原头芳草绿如茵，寒食江南已过春。  
飞絮漫天兼绕路，落花如海倍愁人。  

【夜雨水竹居听弹筝】  
繁溜响檐牙，深堂静不哗。  
坐来听夜雨，歌起酌春霞。  
烛小银花坠，筝低玉柱斜。  
俄闻关塞曲，飘忽思如麻。  

【南城祚真精舍寓宿呈熙哲二公】  
尘世竟忘情，还来访惠明。  
一灯悬夜榻，万竹起秋声。  
虎啸风连屋，乌啼月满城。  
坐忘浑不寐，相对话无生。  

【寄马民立在越上并简孟季成】  
半生书剑各飘零，千里相思望窅冥。  
春水鸥边吴树绿，夕阳马上越山青。  
依刘已是同王粲，适度何由似管宁。  
故旧见君还问我，钓船只说寄烟汀。  

【题盛子昭临吴兴公溪山钓船图】  
著我春江听雨眠，沤波亭下水如天。  
当时度得参差玉，吹起春风满钓船。  

【午日访沈元圭席上次黄舜臣韵】  
一帘葵锦烂晴霞，五色丝虹映臂纱。  
玄药自消头上雪，绛榴谁插鬓边花。  
茶烹石鼎从施禁，诗写蛮笺学破邪。  
不是西山黄石叟，难逢东老地仙家。  

【次韵答公权见贻之句】  
一日风尘澒洞时，百年身世转堪悲。  
岂无怀抱同千古，谁共登临望八垂。  
为客谩投鹦鹉赋，伤春多在杜鹃诗。  
穷途覆辙迟徊久，莫道为轮不用规。  

【题赵松雪画四首】  
江上晴天锦绣纹，丹崖红树思纷纭。  
毫端染得秋无际，犹是苍梧几片云。  
王孙今代玉堂仙，自画苕溪似辋川。  
如此青山红树底，那无十亩种瓜田。  
玉箫吹断几黄昏，南国风流竟莫论。  
帝子不悲秋色晚，墨痕何以著啼痕。  
竹色萧萧木叶齐，石边芳草迥凄迷。  
断猿月落愁人去，正在黄陵庙里啼。  

【成都使君王季野席上次韵奉呈橧巢初庵云林玄素子素诸公】  
隐者分湖住，高士云林栖。  
蒹葭散汀看鸥去，桃花隔屋闻鸡啼。  
每同杖屦踏春堤，诗筒酒榼前后提。  
公子风流乃相爱，缕引婵娟生叆叇。  
纤歌细舞交欢从，翠珰玉佩花茏葱。  
兰亭之下暮春会，飞觞列坐千载同。  
莫讶眉山长帽翁，高谭雄辨颜酡红。  
颓然自谓谪仙侣，欲举石象超鸿濛。  
丹丘子，陶朱公，人间岁月驹过隙，不饮莫待两鬓成衰蓬。  
君不见东风晓作梨花梦，白雪飞来已半空。  

【赠笔生施廷用】  
苕人艺者多艺笔，冯陆当年称第一。  
冯陆之前谩有人，良工若个当俦匹。  
吴兴遗老旧王孙，忆昔被诏游帝阍。  
白玉堂中留补衮，冯也陆也此日其艺皆其抡。  
玉堂仙去冯陆死，遂有时名落人耳。  
后来温生杨生皆擅场，乡里而今有孙子。  
几家有艺如有田，侯门曳裾笔满船。  
先生兄弟懒归去，更有施生争后先。  
施生施生良独苦，一棹江湖正风雨。  
雪满头颅尘满髯，过我烟江阖庐浦。  
吾侪自顾非华阳，奚足为尔分强良。  
聊复临池扫硬黄，云烟脱手生光芒。  
快马追风忽当陈，銛戈利剑森交张。  
跳龙卧虎畏颠素，便欲掇出参钟王。  
甫知老髯绝艺得精法，差可辟易数辈又于陆也相翱翔。  
宣州兔，越州竹，慎勿贪书瘗筠簏。  
竹已废萌茁，兔亦饱狼腹。  
春管秋毫取次生，应待山中气清肃。  
作歌赠君归计促，不足传人喻珠玉。  
重来过我烟江曲，为君展破鸥波绿。  

【读饶介之遗徐允中书】  
（介之善张旭、怀素书，妙一时，人往往争得之，以为奇玩。而徐所蓄尤多，装辑成卷，视若名言世宝。然皆务夸张矜满之辞，略无一语能及国及民。如云：“当年仆过吴陵时，知有诸豪杰，今日乃得为刎颈交。”又云：“允中人杰，肯与仆领此夙志矣。”噫！观夫此得不为果亡必败之谶耶？今此卷散落民间，使人一展览便殊不满。）  
挥毫草草入狂颠，岁月犹题破国前。  
郭隗不言才漫尔，田单失计事徒然。  
穴中虎子终探物，梦里麟儿底诧贤。  
总为有生钟祸谶，绝怜无处托楼船。  

【为王允同题陈惟允画荆溪图】  
好山都在太湖西，满路风烟棘刺迷。  
华屋燕飞今在否，市桥官柳不胜题。  
白羊山樵张简二十五首  

【醉樵歌】  
东吴市中逢醉樵，铁冠欹侧发飘萧。  
两肩矻矻何所负，青松一枝悬酒瓢。  
自言华盖峰头住，足迹踏遍人间路。  
学书学剑总不成，惟有饮酒得真趣。  
管乐本是王霸才，松乔自有烟霞具。  
手持昆岗白玉斧，曾向月里砍桂树。  
月里仙人不我嗔，特令下饮洞庭春。  
兴来一吸海水尽，却把珊瑚樵作薪。  
醒时邂逅逢王质，石上看棋黄鹄立。  
斧柯烂尽不成仙，不如一醉三千日。  
于今老去名空在，处处题诗偿酒债。  
淋漓醉墨落人间，夜夜风雷起光怪。  

【春日斋居即事】  
垂帘觉春静，水槛幽情多。  
兰香舞双蝶，渌涨浮群鹅。  
激激晴云度，辉辉野气和。  
新柳带长阪，飞花泛轻波。  
闲居违佳景，芳事俱凋讹。  
忽忽已初夏，绿暗青山阿。  

【初夏偶成】  
清风度虚阁，飞花集罗帏。  
方欣昼晷永，不觉春光归。  
鸣琴发逸响，嘉树含清辉。  
幽情多默悟，淡景宁相违。  
览书感澄寂，独闭南斋扉。  

【次韵落日墟上晚眺】  
荒墟属晚眺，日暮烟华消。  
落花散芳渚，孤云度晴霄。  
感物微情切，怀人幽思遥。  
辛夷花未发，难寄最长条。  

【题赵彦徵画】  
吴兴佳山水，远近蓄清光。  
岧峣金盖峰，秀色独苍苍。  
烟云互出没，草木生风香。  
长桥接回溪，积石倚崇冈。  
樵渔识径幽，于以乐深藏。  
击鲜列鲂鲤，启翳理松篁。  
晨雨况可锄，春泉亦堪湘。  
既已长孙子，所愿安是乡。  
嗟哉风尘中，何由得尚羊。  
赵君钟祁秀，挥洒发奇章。  
卷图思旧游，掩抑不能忘。  

【送王子充归金华】  
春入长洲苑，东风已及时。  
苑中垂杨树，吹作黄金丝。  
送君出春城，舣舟折柔枝。  
以此聊赠远，相别仍相期。  
君归金华山，当逢牧羊儿。  
毋因入山去，遂尔来迟迟。  
杨柳飞花日，待君同赋诗。  

【送徐教授晓山归武林】  
三年言子邑，寂寞鼓鸣琴。  
官舍冷如水，杏花春满林。  
化风敦薄俗，清气集虚襟。  
归去吴山下，青青草正深。  

【次韵答强仲端】  
花落红云岛，风生白玉题。  
真人不出户，芳树自成蹊。  
扫地雨初歇，开帘莺正啼。  
此时不一见，春思转萋迷。  

【阅真诰】  
长史昔好道，炼真三秀峰。  
夜感紫微仙，降集华房中。  
鸾鸟鸣素月，翠旌扬琅风。  
摛辞托讽寓，赞扬皆真宗。  
中有飡霞人，可以回婴童。  
刻之白玉检，藏之华阳宫。  
真人有仙气，乃得探其踪。  
我生慕玄素，无由启愚蒙。  
啸咏金玉章，灵音朗九空。  
怀仙起冥想，飒然精灵通。  
焉能出嚣滓，倏忽骖云龙。  

【次韵庆云衲二首】  
数竿修竹便为邻，有力任舂未是贫。  
世事空随流水驶，闲心自与白鸥驯。  
更招辽海传书鹤，为问玄洲种玉人。  
还有佳期同晚岁，白头相对岂无因。  
东来孤鹤下林梢，破屋萧条不剪茅。  
洗玉池头云气合，繙经台上树阴交。  
闲心讵遣神为马，辟世方惭祝代庖。  
忽寄新诗到玄圃，清歌复藉玉壶敲。  

【次韵范德原与倪元镇城南倡酬之作】  
高士叩门方倚马，先生与客正争棋。  
也知溪上多佳集，亦到山中传好诗。  
满地绿阴敷坐处，隔林黄鸟把杯时。  
城南我欲相寻去，买下扁舟恐后期。  

【次韵范景逸立春日病中之作】  
岁莫西岑雪未晴，范公祠下少人行。  
探梅踏冻烦丹使，扶病迎春问曲生。  
石灶茯苓和雪煮，云根流水似冰清。  
瓜田数亩春泥暖，好课岩中子弟耕。  

【送吕惟清归耕芜湖】  
芜湖郭里野田花，曾见南朝旧将家。  
九月荒茨飞社燕，千年乔木噪寒鸦。  
江山风雨殊今昔，文武衣冠起叹嗟。  
扶策归耕有孙子，宁辞辛苦答春华。  

【次韵张田秀才见寄】  
树杪青虫晴扬丝，春城风物似年时。  
贫余许迈飡金法，闲有陶潜《饮酒诗。  
芳草青青连野阔，征鸿历历度江迟。  
长洲故苑烟花外，千里怀人入梦思。  

【长句寄叔方先生】  
卢橘花开梓树疏，故人安稳在楼居。  
翠眉狎坐春行酒，绛帐悬灯夜读书。  
未必醉来忘简寂，只缘老去尚高虚。  
离群应念任舂者，道远天寒欲命车。  

【破山涧上听水】  
破山龙去雨初歇，坐听飞泉溅石岗。  
万壑风雷喧地轴，九秋云露泻天潢。  
好从细草陈瑶席，更趁飞花送羽觞。  
饮犊上流奔轶者，何年来此结茅堂。  

【寄阿山】  
最忆凤雏年十四，临池爱学汉中郎。  
西斋旧种樱桃树，今岁还应共汝长。  

【游石湖治平寺用唐人许浑所题诗韵】  
湖上春云挟雨来，楞枷山木尽低摧。  
吴王废冢花如雪，犹自吹香上舞台。  

【和杨铁厓小临海四首（重见七卷下）】  
歌罢《霓裳曲，分行舞广庭。  
天坛看星斗，散乱若浮萍。  
雨过积金顶，夫容万朵青。  
神鱼不飞去，风伏翠涛腥。  
忆坐松根石，相看说大还。  
昆仑云一朵，唤作九华山。  
仙花云万叠，浩劫与春开。  
却笑珊瑚树，焦枯作死灰。  

【题云林竹】  
笠泽庄头道士家，书窗风竹翠交加。  
新梢便有凌云势，高出墙檐扫落花。  

【周玄初来鹤诗（洪武己巳）】  
手把芙蓉摄羽裙，飞书南启魏元君。  
祝融峰顶云初起，借与长风送鹤群。  
陈处士汝秩一首  

【题王叔明溪山图】  
前身定是王摩诘，黄鹄溪山似辋川。  
薜荔十寻悬绿树，芙蓉千仞倚青天。  
长歌不用来招隐，闭户当应疏草《玄。  
怪底西风波浪恶，披图莫上五湖船。  
周山人砥二十八首  

【山西涧过龙岩途中瞻眺】  
适意穷山水，览物春时候。  
兰薄迷烟孕，桐林仰云逗。  
却立驻幽躅，前临纵遐覯。  
谷鸣振嘤嘤，川响复浏浏。  
冲飚激高竹，晴曦艳寒溜。  
崖复翠羽戢，石触金鳞皱。  
妙合理无遗，心怡兴难究。  
逼仄缘石磴，岧峣陟云构。  
岂惟庐霍期，揽此岩崿秀。  
素履非行险，逸想仍冒诟。  
遥遥此中情，庶以谢纷揉。  

【登西冈望龙池诸峰赠马二山人】  
登临不陟险，缓步情始畅。  
振衣西冈头，矫首一长望。  
朝阳匿光彩，宿雾犹隐嶂。  
山灵忽不斳，连峰汹波浪。  
何许芙蓉青，龙池半天上。  
铜官从中起，磅礴气愈壮。  
回风过林莽，草木皆振荡。  
青锦十万缯，钿车五千两。  
山人地志熟，指顾名所向。  
穷历吾岂能，高情倚疏放。  
平生烟霞志，配此丘壑尚。  
思欲逃喧卑，结茅计非旷。  
缘知兵革后，已恐淳朴丧。  
萧条采芝意，临流重惆怅。  

【桃溪泛舟寻士玄】  
放舟千山里，岚气满晴川。  
歌辞理《白雪，水禽栖绿烟。  
苍苍野阴变，萧萧风景妍。  
寻僧转回塘，望云极遥天。  
万事宁有素，一行欣偶然。  

【官军后还西涧草堂】  
丈夫志四海，立身自有余。  
安能事一室，遂欲逃空虚。  
嘉遁盖贞吉，圣人不予愚。  
况当艰难际，行止岂欲迂。  
若为动干戈，爰及此林闾。  
风气混六合，理难静一隅。  
奔走固不恤，邻里谁安居。  
所恤罔悔吝，类为时所驱。  
出门已忧劳，入门复欢娱。  
一欣朋徒合，再喜景物殊。  
绿竹洒秋色，疏花耀前除。  
开轩坐林杪，更取琴与书。  
西山澹相对，落日号惊乌。  
忍闻濮阳血，草木渍模糊。  
杀戮本群盗，哀矜为无辜。  
三叹观化初，人生亦须臾。  

【游龙岩三洞之间】  
商颜紫芝久不采，淮南丹书竟安在。  
仙人劝我三洞游，身如骑龙到东海。  
海气茫茫云雾回，白波卷雪连山来。  
双童手弄海底日，红光一道金莲开。  
瑶草绿可折，琼树花冥冥。  
昔人炼丹丹灶在，锦苔绣石光清荧。  
雷行半空中，逢逢击天鼓。  
玉女鸾笙时下来，前头四足神鱼舞。  
醉拂珊瑚鞭玉虎，我欲因之穷洞府。  
闻访八公五云里，为说苍生受辛苦。  
不然飞出西华巅，太极总仙之洞天。  
安得周回更二千，直与龙岩之洞相钩连。  
莲花峰上重携手，笑揽霞觞窥八埏。  

【张公洞】  
倏忽凿混沌，兹事岂其余。  
不知几何年，云古仙人居。  
嗟我至此为踌躇，洞天诸宫窅兮黑。  
试命烈火烛空虚，森森怪石相对立，如口欲语手欲抾  
前有紫翠房，白云惣丹书。  
鹰扬燕舞化为石，芝田久矣不复锄。  
可怜仙人常恍惚，虽欲相从已超越。  
昆仑阆风吁太高，时亦幽潜到岩窟。  
青泥烂烂浮土润，绿髓涓涓映山骨。  
吾闻仙人不食而长生，何得有此盐米之空名。  
岂伊往来真戏耳，簸弄物化令人惊。  
颇疑壶公壶，楼阁中峥嵘。  
摩尼珠色常青色，千奇百怪谁所营。  
须臾眼暗烛欲尽，惟以拄杖相敲铿。  
松中漻漻呼我出，耳中微吟白玉笙。  
竦身欲上不可登，绠引鱼贯相支撑。  
归来此景若梦寐，俯仰宇宙惟清明。  

【过任昉钓台】  
雪树参差短，寒山迢递明。  
深春钓台没，残照夕岚轻。  
万化同斯尽，孤名如水清。  
谁悲范仆射，千载见交情。  

【过西涧】  
放鸐白石上，曳履青林间。  
近竹门自掩，采樵人未还。  
草生西涧雨，云敛南湖山。  
游咏以终日，相依道者闲。  

【望颐山】  
曾着颐山屐，穿云古洞归。  
松浮仙峤日，花落女萝衣。  
翠壑晴蜺饮，丹房玉燕飞。  
烟尘此时路，长望一歔欷。  

【春日西涧独立】  
涧房松竹静烟霏，径里苍苔行迹稀。  
相与寻君遂初赋，江花欲落换春衣。  

【拟古】  
迢迢远别离，相去几万里。  
月照鲁阳关，风吹汉江水。  
宵梦不可托，路迷复中止。  
登山还有屐，涉水亦有舟。  
我心如县旌，摇摇独亡休。  
常恐瑶华落，春风不能留。  
岂君弗识察，故此长悠悠。  
安得白鹦鹉，衔书东海头。  
翡翠栖兰苕，鸳鸯上锦机。  
物固各有类，寸心独何依。  
春色来几日，海燕忽双飞。  
迎风不须入，尘满青楼扉。  

【经杜樊川水榭故基】  
落花风里酒旗摇，水榭无人春寂寥。  
何许长亭七十五，野莺烟树绿迢迢。  

【放歌行赠宋君（仲温。辛丑）】  
今日非昨日，今年非去年。  
天地不同老，日月岂停旋。  
寸心遥遥颜色改，只似秋蓬与夏莲。  
柏梁赋诗不早上，长楸走马未得前。  
阊阖九重虎豹守，我欲上诉无因缘。  
荆山泣玉徒自苦，夷门抱关谁复贤。  
宝剑夫容拂秋月，高歌对酒声哽咽。  
当时轻意千古事，幽愤于今向谁雪。  
兰台公子天下奇，心胆岂足他人知。  
荆卿不答鲁句践，项羽岂顾齐安期。  
东吴市上花漠漠，相逢意气倾山岳。  
笑说秦关百二重，舒卷风云不盈握。  
一生不识平阳奴，况是霍家冯子都。  
明珠白璧等粪壤，玉环翠袖皆虫蛆。  
甘心廓落事屠钓，矫如游龙不可拘。  
宋公子，尔弹琴，我放歌，白昼苦短夜何多。  
黄金台，几千尺，翳日浮云奈若何。  

【题画】  
水阔天低欲尽头，柳花如雪暗归舟。  
平生解识沧洲趣，何处飞来双白鸥。  

【对春雪一首】  
琼叶缀玄圃，玉羽翔伊川。  
翻霙九霄下，呈芳二月前。  
低佪隔帘翠，玲珑入绮钱。  
欲消不自驻，已断复成连。  
珠帏凝华洁，花池舞影妍。  
相思梁园暮，曾赏雒城年。  

【尚朴斋】  
言甘知有吝，味旨闲其多。  
居恒属念虑，抱朴心靡他。  
淳风返元化，至体适平和。  
意胜惟自然，道存谅不磨。  
营营彼浇俗，机巧滋烦苛。  
身偕百忧长，奄忽其奈何。  

【风雨一首用高季迪韵】  
贫富不相值，衰荣固有时。  
行哉徒自速，止尼未为迟。  
崎岖千万涂，辛苦岂要辞。  
风雨群鸡鸣，坏屋起晨炊。  
一日不解醉，千古有遗悲。  
如何屠钓人，敢为帝者师。  

【赠叶秀才】  
日莫登高台，浮云结远阴。  
树木何蒙茏，野雀噪繁林。  
驱车涉关塞，歧路郁且深。  
借问子何之，故乡阻崎嵚。  
曷不暂栖息，蓬藿非所任。  
隐悯□不发，威迟既前临。  
脆管促飞觞，鹍弦奋逸音。  
仗剑从此别，秋风满怀襟。  
寡立步非窘，薄游志不沉。  
策马欲俱去，我无当世心。  

【送赵一阳真士归霅】  
渺渺晴湖白鹭飞，青山迢递夕岚微。  
闲操桂楫云生腋，欲采芙蓉露满衣。  
紫翠房深丹灶暖，松杉秋静鹤巢稀。  
明年去觅封君达，应驾青牛说息机。  

【次韵介之梦山中】  
松花金粉落春晴，白鹤看棋如客行。  
疏雨竹窗缘是梦，隔林茶臼只闻声。  
繁华久困心何得，澹泊相遭思亦清。  
不有鹿门高世志，山中几日道能成。  

【送李用和之常熟知州（至正二十年）】  
落日孤城近海边，川流七道直如弦。  
朱幡到邑歌来莫，玉帐论兵思去年。  
楚水南回多贾舶，虞山北去少人烟。  
从来惠化同甘雨，还使残民得洒然。  

【惟寅徵君踏雨过林馆为留终日因诵近赋绝句三首辄走笔奉和】  
野花疏竹媚幽姿，翡翠帘前雨散丝。  
最爱陈琳诗句好，玉盘春露捧金芝。  
秋来长掩竹间扉，过客谁能识道机。  
惭愧庐山陈处士，时来共葺薜萝衣。  
晚风吹雨过林庐，柿叶飘红手自书。  
无限萧条江海意，一尊相对忆鲈鱼。  

【读故友徐幼文诗集有怀】  
欲与评诗恨久违，楚云吴树两依微。  
读阑北郭平生稿，秋晚空斋掩落晖。  

【玉山草堂】  
忆女草堂何许在，辟疆园里玉山陲。  
方床石鼎高情远，细雨茶烟清昼迟。  
鸿雁来时曾会面，枇杷开后更题诗。  
山中容易年华暮，书史娱人总不知。  

【顾仲瑛芝云堂】  
芝云主人绝萧散，燕坐草堂门不扃。  
古鼎隔帘香袅袅，新篁拂几玉亭亭。  
十年苦思耽书卷，三日清斋写道经。  
邀我醉眠书画舫，月明吹笛看云汀。  

【题宫人行乐图】  
金宫游素女，玉笛弄清晖。  
月殿龙香度，风帘翠影飞。  
云开移彩仗，花落卷春衣。  
莫买相如赋，长门事已非。  
马建昌治二十四首  

【罨画溪】  
积雨洗崖嶂，奔泉会空曲。  
流为千丈溪，泓停深似玉。  
霞吟发彩翠，花艳分红绿。  
浦云自点缀，岸峰相映烛。  
旁穿震泽口，直泻颐山腹。  
日暮扁舟来，渔歌出湖洑。  

【张公洞】  
张公古仙伯，不乐云间游。  
骑骡穴山腹，洞天开清秋。  
空青凝丹室，积翠结石楼。  
玉女跪而化，银浆冷不流。  
芝田水精盐，华屋珊瑚钩。  
神界杳莫测，鬼工信难侔。  
势轻壶公壶，量狭禹九州。  
绕出具区底，仰出昆仑丘。  
烟然一束缊，吾欲穷其幽。  

【任公钓台】  
伊人不可见，古台临野水。  
惟应公事闲，意钓还来此。  
城门日色暮，郡舍秋风起。  
鸟飞绿芜上，猿啼碧山里。  
宦情方淡如，野性或偶尔。  
巉巉云溪石，其下亦清泚。  

【牧之水榭】  
牧之信奇士，纵横见当时。  
著书亦有兵，岂惟工赋诗。  
画船张水嬉，禅榻悲鬓丝。  
广陵罢走马，阳羡亦解龟。  
芳树竟寂寞，清淡自沦漪。  
斯人向千载，陈迹宛如兹。  

【出西涧过龙岩途中瞻眺】  
山泽春明丽，林树郁峭蒨。  
游步何从起，涉涧行屡转。  
幽泉响层曲，蔓草绵芳甸。  
在岸心已遂，经丘始回面。  
岩崖骤谁创，岚岭遥自荐。  
苍梧凝阴吹，彤霞散晴电。  
庵蔼蒙笼间，一水光练练。  
沉沉潭洞古，潜龙不复见。  
观颐委物育，解作凝神变。  
临深备戒慎，登高欲瞑眩。  
游目信虚无，探已有常恋。  
灵芝事暧昧，采薇庶游衍。  
行已东郊归，祈年急视膳。  

【登西岗望龙池诸峰赠周履道】  
远游虞风波，托好常在迩。  
朝来遇君出，兴与西冈起。  
日薄川野阴，徐行杳然喜。  
登身坡陀上，瞻望入百里。  
浮云忽避眼，十嶂来填委。  
巉岩龙池头，宛转鹅山趾。  
铜官大居正，顾盼雄彼此。  
夏绿纷以劳，林峦粲成绮。  
回头指明镜，近见练水。  
一州信峥嵘，东北才演迤。  
自多岩洞胜，衡庐可肩比。  
危危松间石，跪立驯虎兕。  
前瞻忽长啸，幽响久乃已。  
桃源果何以，兹景清且美。  
穷探非予乐，所乐有偶尔。  
周子宜数来，逍遥自今始。  

【桃谿泛舟寻方崖士玄】  
身行沙岸曲，隐见远人村。  
初罢桃溪雨，寒山响翠繁。  
薄云凝遐思，微风吹古原。  
登稼已云乐，欣欣田父言。  
予心亦何事，访旧试寻源。  

【官军后还西涧草堂】  
干戈一为用，十室九不完。  
东西南北人，坏屋敢求安。  
昨闻府兵下，徒跣入荆菅。  
一市人尽虚，衡门驻旌竿。  
还家动盈月，瓶粟久已殚。  
幸兹西涧西，草堂适平宽。  
竹林最无恙，秀色雨始干。  
石梁不可援，更造酾风湍。  
扫地山气润，开轩水声寒。  
留榻依故处，援琴较初弹。  
宾客稍稍来，畦蔬亦朝飡。  
坐中谈时事，废食各永叹。  
西峰数里外，草窃除岂难。  
盛夏兵既集，翱翔彼河干。  
乃知荆扬交，蝶血原野丹。  
频年劳人马，未得贼肺肝。  
憧憧往来地，供亿困百端。  
我生固其时，飘飖愧飞翰。  

【过任彦升钓台】  
寂寂山水郡，依依今古名。  
斯人同化尽，系缆旧台倾。  
汀树烟中没，寒禽沙际鸣。  
无人坐垂钓，永念彼平生。  

【过西涧】  
虚舟信所往，行止若无端。  
适此清秋日，幡然悲路难。  
竹林夜来雨，茅栋已惊寒。  
一幸朋俦接，空山予少安。  

【望颐山】  
斜日水南行，苍然云景清。  
远山时在望，仙洞故知名。  
枫叶凝秋色，藤花落晚晴。  
西阳亭不见，惆怅翳榛荆。  

【经杜樊川山水榭故基】  
风烟淡淡水冥冥，杜榭桥西伤我情。  
闲倚溪楼望山色，鹈飞处晚钟声。  

【春夜怀重居字】  
寺中虚阁每曾登，忽欲看花往未能。  
夜色萧条门半掩，独依寒烛忆高僧。  

【五月廿日雨中饮南楼】  
共爱风泉淙玉涧，故人虽雨亦能来。  
琴床昨暮移高阁，茶灶经旬生绿苔。  
性懒边韶唯有睡，忧深王粲自多才。  
酒酣竞起思归兴，世难飘零心欲摧。  

【与华景彰游惠山】  
华陂春水绿漪漪，二月西山雪后时。  
旧宅重寻孝子传，新年又赴故人期。  
鹤鸣竹日当窗澹，僧定茶烟出阁迟。  
我欲同修清净业，泉头来记四贤祠。  

【追和柯丹丘所藏坡翁诗帖五首（洪武辛酉九月）】  
东阁小诗书梦破，后堂残醉烛花明。  
春风客散茶香在，寂寞人间万古情。  
红入两颧春意满，翠笼双袖晓寒尖。  
虽知别后情难识，也觉愁中醉易添。  
彩笔诗成举座惊，素衣新剪凤毛翎。  
多情应是莲花女，留得银筝金字经。  
透海丹砂一粒红，前身宜与后身同。  
就中只换神仙骨，尘业何由到素风。  
沧海桑田复几尘，东风惟见落花春。  
须知剩水残山后，冰雪肌肤别有人。  

【又追和虞奎章韵四首。】  
蜀人文采相先后，多在西湖载酒船。  
肠断至今湖上柳，空残眉翠锁连娟。  
三百年来此两翁，诗人情性道人风。  
醉中还似毗耶老，花雨纷纷一笑中。  
梅花香冷返冰魂，往事茫茫迹未论。  
宝剑已随龙化去，谁怜水上刻舟痕。  
赋罢仙人萼绿华，金声玉色众中夸。  
归来世上空尘土，云白江清月满沙。  
张布衣田一首  

【题陈惟允荆溪图】  
人家绿树绕孤城，溪上风波落日明。  
三害祠存人已去，只今豺虎却纵横。  
◎补诗  
☆黄鹤山人王蒙（二首）  

【登泰山（有引）】  
（余过奉高，谒岳祠，见郝伯常山三诗刻于庑下。明日，登日观峰，下瞰沧海，尘世苍茫，青、徐在衽席间耳。因成此诗，以补郝公之所未道者云。）  
飞仙挟我游天门，足蹑万壑云雷奔。  
凌虚直上数千尺，适见混沌兮乾坤。  
巨鳌左折蓬莱股，鲸波东注榑桑根。  
地高俯瞰沧海日，天近仰叩清都阍。  
古帝何年辟下土，九点青烟散寰宇。  
翠菸孔盖此登封，盛德神功照今古。  
人间瞬息三万年，七十二君何茫然。  
秦皇汉武踵遗躅，镂玉坎瘗山之巅。  
金宫翠陛苦不乐，遣使碧海求神仙。  
羲和龙辔不稍贷，岂料海水成桑田。  
试向封巾一回首，六合坱莽空云烟。  
千秋谁识当时事，五松大夫知此意。  
岩前长揖大夫松，数子胡乃干秦封。  
高标直下鲁连节，避世不及商山翁。  
雪髯雪干如屈铁，涛声瑟瑟吟悲风。  
松本无心偶然耳，人情好恶多弥缝。  
欲倾箕颍一瓢水，为汝净洗羞惭容。  
为君解嘲君勿怒，万事转首成虚空。  
帝子绛节朝丹穹，神灵婀娜群仙从。  
嘘呵紫焰开芙蓉，光景上属超鸿濛。  
玉女夜降骑青龙，鸾匏凤笙声噰噰。  
霓裳舞袖飘长虹，琼音间作鸣丝桐。  
《白云清谣曲未终，泠风命驾归崆峒。  
千峰万峰浸明月，恍惚身在瑶池宫。  
明朝稽首下山去，翠嶂突兀青霞中。  

【天竺日章法师得旨还山画泉石闲斋图赠行并题此诗】  
冲怀澹如水，万境犹虚空。  
忽闻还山诏，喜入衰颜红。  
山中何所有，手种石上松。  
茅屋雰无人，恒有云气封。  
青灯照佛龛，炉烟袅松风。  
砯崖喷飞泉，赴壑如撞钟。  
群响自起灭，闻心本无穷。  
尘销诸念寂，梦觉非有踪。  
九旬谈一妙，政尔开盲聋。  
孰持去来影，观作真实同。  
去随流水远，归与云相从。  
无心任玄化，泊然齐始终。  
秋风动江汉，波浪皆朝宗。  
云帆挂海月，渺渺五湖东。  
◎补人  
☆王都司畛（五首）  

【早春咏二首】  
东风生庭隅，拂拂翻衣浪。  
仁及红绽柯，德布绿回望。  
芳情达金闺，诵声递书幌。  
池塘溢波澜，柔条欣骀荡。  
蹁跹先春雀，风暖喧晴檐。  
惊人鲜得食，阚阶无停瞻。  
不趋太仓中，小腹恣属厌。  
高秋寒露下，大水须深潜。  

【自遣】  
江湖肆鲛鳣，沟渎难容身。  
人情不千日，世事有两心。  
朝暮有显晦，日月常升沉。  
天道我欲问，其理幽且深。  

【放慵】  
愁到心常结，事过心自凉。  
幽忧漫成疾，慵放且何妨。  
笼鹤声难出，床龟忽稳藏。  
浮生付天地，澄虑博山香。  

【晚思】  
薰风向晚急，吹动一身愁。  
意合情终美，心离事只休。  
鸟衔残日度，云逐暮天流。  
今古无穷恨，令人早白头。  

## ●甲集前编第八之下  

送郑同夫归豫章分题诗  
（陈基序曰：“同夫，豫章人，尝登清江范公、蜀郡虞公、丰城揭公之门，而余故人危君太朴、揭君伯坊、杨君季子、邹君鲁望、张君宣仲皆其友也。余与同夫遇于吴之隐子顾仲瑛所，行且归矣，余与仲瑛宾客，以吴中山水分题为同夫赠，余辱为之序，至正十一年八月五日也。”）  
张田（字芸己，吴人。见前编）  

【分题沧浪池】  
沧浪池上水，无日不东流。  
披竹寻幽径，携壶趁小舟。  
杂花分两岸，丛树掩双丘。  
旭日金波乱，微风碧雾收。  
登临增慷慨，笑语漫夷犹。  
野老闲相过，渔人自对讴。  
芙容晴彩落，菡萏晚香浮。  
乐事连长句，忘机狎众鸥。  
时逢采芹士，为说故园秋。  
翠影侵棋局，晴光漾酒瓯。  
醉深偏缱绻，义合愈绸缪。  
席故儒官冷，堂升弟子优。  
年华欺短发，霜落暗征裘。  
画鹢行将去，骊驹唱未休。  
柳疏萦马首，帆饱出江头。  
别思随烟浪，悬怀倚柁楼。  
山昏云尽宿，林暮鸟相投。  
今夜中吴月，分光照薄愁。  
刘西村  

【分题枫桥】  
凉风起蘋末，送子过枫桥。  
落日闻征雁，空江生暮潮。  
星沈吴渚阔，云入楚山遥。  
归去秋堪把，芙容叶未凋。  
郯韶（字九成，吴兴人。见甲集）  

【分题虎丘】  
青山阖闾墓，荒草起秋风。  
古隧苍精化，阴房玉雁空。  
夕阳明野寺，远渚落霜枫。  
送子难为别，无情楚水东。  
张简字仲简，吴人。见前编  

【分题姑苏台】  
崇台去千载，风日丽飞甍。  
漠漠春洲草，宁知歌舞轻。  
香泥污鹿迹，婵娟若为情。  
登览犹悒怏，况乃送君行。  
沈明远（字自诚，吴兴人。一云沈性，字自诚）  

【分题龙门】  
峭拔终同禹凿存，折盘双磴竦云根。  
青天鸟没仙人掌，黑骨龙归箭栝门。  
寒落云泉摇暝影，晴开石镜见秋痕。  
诗成待刻嶙峋上，迟子重来与细论。  
俞明德（字在明，钱塘人）  

【分题馆娃宫】  
吴王歌舞地，千载一登临。  
犹有颓基在，空余秋草深。  
香销珠珮化，土蚀玉钗沈。  
楚客今朝别，仍多感慨心。  
周砥（字履道，吴人。见前编）  

【分题百花洲】  
洲上百花明，春流日夜生。  
秖看维客棹，无复渡霓旌。  
落日山如旧，东风鸟自鸣。  
萧条千古意，离别暗伤情。  

【分题送周仕宣南台典吏】  
顾瑛（本名德辉，字仲瑛，昆山人。见前编）  

【分得芙容堂】  
芙容并开开满堂，堂中美人倾玉觞。  
画船鼓吹弄白日，回风惊起双鸳鸯。  
鸳鸯双飞出城去，池上花开知几度。  
不闻娇燕语雕梁，惟有栖乌啼碧树。  
空城夜夜明月光，照见乌台台上霜。  
翠幕芙容大如斗，盈盈绿水明新妆。  
钟山蜿蜒若龙走，送子春江一壶酒。  
他时戴花归故乡，莫忘江头折杨柳。  
瞿荣智（字睿夫，嘉定人。见甲集）  

【赋得姑苏台】  
高台嵬嵬插天起，势压雄城三百里。  
云窗雾閤迷烽烟，日日吴王醉西子。  
桂膏兰烬烧春云，锦丝瑶管空中闻。  
甲兵重来破歌舞，粲齿修眉散如雨。  
双钩带血不敢飞，城荒草碧春风吹。  
秪今惟有台前月，曾照吴宫花发时。  
慷慨悲歌叹陈迹，霜乌怨啼霜叶赤。  
明朝送客过钟陵，西望茫茫五湖白。  
殷奎（字孝章，昆山人。见甲集）  

【赋季子祠】  
让王开国江之左，尚父周王十三世。  
僣王一变变于夷，至德巍巍谁复继。  
有美季子才且贤，历聘上国何翩翩。  
东游纵观太师乐，王风帝德皆能言。  
周旋齐鲁说诸子，无愧古人相警意。  
衣酬献著交情，佩剑终县见高谊。  
使车焞焞尚未还，鱼中之刀机已先。  
去之宁附子臧节，不忍父子兄弟戕其天。  
世人躗言何足数，类云辞国兆亡土。  
不知自古皆有亡，曾有遗风振千古。  
春秋大义昭日星，特笔表墓幽光明。  
故国遗祠神戾止，吴民世世丰粢盛。  
周之孙子乌台彦，烈日秋霜映颜面。  
阖闾城边春水波，荡漾兰舟过淮甸。  
高台凤舞大江东，孰作乌台气势雄。  
明年台前霜叶红，归陪骢马观吴风。  
观吴风，歌至德，季子祠前照秋色。  
卢昭（字伯融，昆山人。见甲集）  

【赋采香径】  
遥怜采香径，还忆种香时。  
绿水萦兰棹，青娥驻彩旗。  
盈盈春满把，冉冉碧含滋。  
持赠钟陵去，芬芳慰所思。  
金翼（字敬德，赤城人）  

【赋响屟廊】  
深宫风日静，鸣屟忆当时。  
花衬珠嫔步，春随彩仗移。  
锦凫云窈窕，香佩玉葳蕤。  
我正惭趋步，台郎赴远期。  
柯九思（字敬仲，天台人。《元史有传）  

【姚娄东往玉山因书以寄】  
相逢何事且徘徊，泽国桃花岸岸开。  
见说衡阳南去路，秋深无雁寄书来。  

【索阳庄瓜寄玉山】  
谷雨初干可自由，荷锄原上倦还休。  
醉迷芳草生春梦，谁识东陵是故侯。  
于立（字彦成，南康之匡庐人。学道会稽山中，得石室藏书。放浪江湖间，与仲瑛友善，于玉山草堂有行窝焉）  

【观玉山中牡丹有感】  
摇摇红雾一枝斜，看舞东风两髻娃。  
堪笑年年未归客，借人池馆赏春花。  

【白鹤观写寄】  
我住城中五十日，念子终日不相忘。  
驿回陇首梅未发，雁过沙头书几行。  
田间鸡黍酒正熟，霜后园林橘半黄。  
后日东归同一醉，酣歌不减少年狂。  
张天英（字楠渠，温州人。征为国子助教，再调皆不就。游西湖，多居吴下）  

【夏日寄玉山】  
赤日行天气欲焚，树根群蚁正纷纷。  
道人心在羲皇上，睡杀青松一枕云。  

【武陵春晓曲】  
武陵春晓花冥冥，渔歌兰枻摇残星。  
溪涵山气绿如酒，幽禽啼破松烟青。  
天上时闻凤凰曲，金门飞梦人初醒。  
长啸银台月将落，空翠著衣香雾薄。  
忽见安期蓬海东，剑佩从风降玄鹤。  
阳乌衔火悬扶桑，袖卷红云朝帝旁。  
手揽龙车睹天光，下视蚁国空千霜。  
黄公望（字子久，常熟人。时年八十三）  

【次所和竹所诗奉柬（四首）】  
片玉山前人最良，文章体物写谋长。  
古来望族推吴郡，直到云仍姓字香。  
花槛香来风入座，雕笼影转月穿棂。  
钩轩平野连天碧，排闼遥山隔水青。  
竹里行厨常准备，浊醪不用恼比邻。  
文章尊俎朝朝醉，花果园林处处春。  
人生无奈老来何，日薄崦嵫已不多。  
大抵华年当乐事，好怀开处莫空过。  

杨维桢（见甲集前编）  

【奉谢僦屋】  
玉山长者有高义，乞与山人僦屋金。  
驷马一时皆上客，青娥三日有遗音。  
西山涌海当秋后，南斗流江入夜深。  
更报大茆张外史，兴来须抱小雷琴。  

【怀玉山一首书珠帘氏便面】  
五月江声入阁寒，故人西望倚阑干。  
珠帘新卷西山雨，第一峰前独自看。  

【玉山以诗见招用韵奉答（二首）】  
君泛脂江我泛娄，沙棠小桨木兰舟。  
醉吹铁笛珠帘底，端为风流刺史留。  
沧楼诗招箫史凤，莲艇或踏琴高鱼。  
卷尽芙容秋万顷，瀛洲信有玉人居。  
熊梦祥（字自得，江西人。以茂才举教官，辄弃去。以诗酒放浪淮浙间，卜居娄江上，号松云道人）  

【客怀奉柬玉山】  
我昔离家七月强，只今十月陨清霜。  
可惭浊酒黄花兴，应悔青镫白发长。  
翠褒天寒修竹暗，绮窗日暖唾茸香。  
夜长枕上扬州梦，江北江南是故乡。  

【玉山戏答】  
秋水蓝桥一尺强，愁闻玉杵捣玄霜。  
东篱老子乌纱薄，西郭佳人翠袖长。  
古寺竹深禅榻静，晴窗花落砚池香。  
西风鹤背三更梦，笑看璚花作醉乡。  
倪瓒（字元镇，无锡人。见前编）  

【八月廿三日芙容花下留南宫岳山人饮明日岳山人过玉山南宫老矣不知复几聚首观花听琴情不能堪因赋长句并柬玉山】  
芙容著花已烂熳，浊酒弹琴聊少停。  
数声别鹄隔江渚，一醉秋天空玉瓶。  
况当宾客欲行迈，忍使风雨即飘零。  
攀条掇英重惆怅，但愿花开长不醒。  
陈基（字敬初，天台人。见前编）  

【寄玉山人兼柬匡庐外史】  
美人不见已三月，日日相思赋角弓。  
兴发颇疑诗有助，忧来翻讶酒无功。  
未须结客游樊上，却拟移家住瀼东。  
与报匡庐于外史，新醅宜压荔枝红。  

【笠泽有怀】  
碧梧翠竹郁参差，艾纳流薰绣幕垂。  
琼管隔花闻度曲，画屏烧烛看围棋。  
坐延太乙青藜杖，倒著山公白接。  
何日彩舟还荡桨，为判同饮习家池。  

【别后闻入杭赋寄】  
柳洲寺下丝竹繁，苏小墓边风日暄。  
天开十里水如镜，雨过六桥花欲言。  
画船夜听孤山鹤，铁笛晓惊西竺猿。  
归来相迟桃源上，为唱《竹枝倾绿尊。  

【有怀梧竹主人山阴道士云台外史兼柬龙门开士】  
碧梧翠竹日扶疏，长夏高堂可宴居。  
霅上故人时载酒，山阴道士近无书。  
苍头拂石安棋局，释子穿花奉版舆。  
若见惠休烦问讯，碧云诗句定何如。  
张师贤（字希颜，昆山人）  

【次郭羲仲韵柬玉山人】  
故人一隔红云岛，相见银屏七夕前。  
花近小山当鹤广，溪深嘉树覆书船。  
参差清吹流银汉，餮殄文彝散玉烟。  
更拟此君亭子上，醉欹纱帽会群贤。  
顾敬（字思恭，吴人。见前编）  

【寄芝云亭主人】  
云暖幽亭长紫芝，昔年曾许鹤来期。  
短筇空倚清江上，满目春愁两鬓丝。  

【次廉夫韵寄玉山】  
玉山幽深草堂好，翠竹森森映白沙。  
栗里归来陶令宅，桃花开处杜陵家。  
风来野树留歌鸟，雨入溪流送落花。  
我欲问津从此去，天涯何处有星槎。  
郯韶  

【闻夜来醉过春梦楼赠小芙容乐府恨不得从游戏成廿八字以寄】  
金鹊香销月上迟，玉人扶醉写新词。  
胜游不记归来夜，春梦楼前倚马时。  

【秋夜独坐有怀玉山徵君】  
庭树叶初落，鹊飞惊早秋。  
玉绳犹未转，星汉忽同流。  
杨柳离亭思，芙容别浦愁。  
美人隔烟渚，沧海信悠悠。  

【次玉山分题韵（二首）】  
频年种豆绕幽居，深巷萧条意自如。  
日宴炊烟分井臼，春前草色上阶除。  
清时自分耽诗癖，白日首嫌生事疏。  
秪忆桃源种桃者，秋江多致鲤鱼书。  
玉山树色倚青冥，洒阁风微酒易醒。  
移席绝怜江柳碧，钩帘更爱竹书青。  
白云尽日春团盖，灵石何年夜陨星。  
却笑虎头痴绝甚，尽将诗句写秋屏。  

【律诗二首奉寄玉山】  
仙人爱向桃源住，曲曲云林胜辋川。  
秋水到门船似屋，青山当槛树如烟。  
常时待月溪边立，最爱梳头竹里眠。  
我有好怀清梦远，题诗还到草堂前。  
征君一月不出屋，客来喜值清秋时。  
会稽录事应当别，笠泽高僧定赋诗。  
新月忽从溪上出，清尊还向竹间移。  
殷勤持寄于高士，切莫愁吟两鬓丝。  

【虞山道中有怀】  
言偃宅前湖水东，千门杨柳绿摇风。  
一篷山色斜阳外，半夜雨声春梦中。  
独客年年如旅雁，行人草草似惊鸿。  
芳洲杜若凭谁采，心逐寒潮处处同。  
郭翼（字羲仲，昆山人。见甲集）  

【过绰墩舟中奉寄】  
绰墩树色青如荠，荡里张帆晓镜开。  
乌目峰高云北下，沙湖波阔水西来。  
菰{蒋水}打雨鸣还止，皞鳷迎船舞却回。  
好入桃源张渥画，秪惭杨马是仙才。  

【春日有怀】  
客里看春愁不禁，月头月尾雨阴阴。  
海棠结巢花匼匝，杨柳满门红浅深。  
竟日笙囊寒未解，临池盘盏晚才斟。  
诸郎怕有乘舟兴，怪杀喧喧雀报音。  

【南湖有怀】  
玉山之诗尚清省，草堂缃帙动星光。  
儿郎个个荀文若，宾客人人马季良。  
月里吹箫眠复阁，花间移艇过渔庄。  
酒酣侧近江头别，独坐南湖意不忘。  

【漫兴一首】  
前月海寇入郡郭，病里移家愁杀人。  
桃花野屋苦多雨，杨柳清江无好春。  
谁似庞公居陇亩，自惭杜老在风尘。  
草堂梦寐惊相见，把酒论诗月色新。  
沈明远  

【漫兴用郭羲仲韵】  
近知消息苦难真，一日千回忆故人。  
极目风烟迷黑海，惊心花鸟惜青春。  
清谈王衍休挥麈，多事元规已污尘。  
重上高堂见君面，碧梧翠竹喜青新。  
秦约（字文仲，崇明人。见甲集）  

【娄上纪兴奉柬】  
放船晓发娄之濆，袅袅挐音何处闻。  
巴王庙下树如戟，黄姑堂前花似云。  
河流虹影向江去，日落王气隔林分。  
凭高登远应有思，自数秋风鸿雁群。  

【修城口号】  
春城连海亘虹霓，雉堞桓桓补甑泥。  
总谓军储仰吴下，只怜边衅起淮西。  
千旗影逐流云动，万杵声高落日低。  
安得韩彭为上将，载光大业抚黔黎。  
陆仁（字良贵，昆山人。见甲集）  

【柬玉山征君兼五老贞士】  
玉子冈头雪未消，玉山池馆郁岧峣。  
美人词赋宗枚乘，仙客风流似子乔。  
竹里行厨通一径，柳边飞阁度双桥。  
澧兰沅芷思无那，心与车旌日在摇。  

【奉怀玉山】  
马鞍山色两峰尖，时送飞云落画檐。  
金鹊焚兰烟娜娜，银鹅舞队月纤纤。  
语调鹦鹉花连屋，影拂鳷水动帘。  
缘想清游共于鹄，定多赋咏照牙签。  

【漫兴一首奉呈玉山】  
萱草葵花五月繁，清游频过辟疆园。  
艰危避贼愁仍绝，感激逢君思欲骞。  
信有谗人如巷伯，岂无佳士报平原。  
坐深池阁偏幽寂，更浣寒泉为涤烦。  
王巽  

【正月八日诣草堂不遇舟中录记】  
鼓枻溪头动晓行，衣裳润浥露华清。  
东风移帆浪花起，幽鸟避人霜羽轻。  
片玉峰寒松倚秀，草堂春早柳含情。  
山人领鹤之何处，惆怅归来雨满城。  
卫仁近字叔刚，华亭人。从杨铁崖游，常以才子称之  

【承遗竹枝辄赋近体以寄】  
草堂只在玉山西，未识风流顾恺之。  
鸳冷绣衾春病酒，蜡销银烛夜敲棋。  
每怀凤鸟栖梧树，辄倚乌几唱《竹枝。  
昨夜阑干明月上，恼人箫管不胜吹。  
吕恒（字德常，璜溪人）  

【东玉山人】  
玉山佳处玉人居，闻道方壶一事无。  
万个琅玕巢翡翠，千年琪树倍珊瑚。  
瑶台酒醉金茎露，珠阁香烧鹊尾炉。  
何日来看金粟景，月明花影倩人扶。  
瞿荣智  

【和羲仲晞颜】  
莫怪清狂似谪仙，乘凉远过玉山前。  
剑箫夜动黄姑渚，翠被风生越鄂船。  
云树亭台全却暑，蓉花帘幕半浮烟。  
赋诗刻烛良宵饮，知是衣冠不乏贤。  
吴克恭（字寅夫，毗陵人。诗格古淡，多游云林及玉山间）  

【元璞过江郊言归赋七言一首通问】  
玉山长夏草堂幽，老爱从君十日留。  
醉语欢呼乱不记，归来烂熳忆相求。  
风回柳□摇歌扇，月出荷花映彩舟。  
可念江湖搔白首，还将衰朽问汤休。  
文质（字学古，甬东人，居娄江。诗好为长吉体）  

【和韵奉寄二首】  
我爱虎头公子贤，高怀历历泻长川。  
酒尊花底分秋露，茶灶竹间生白烟。  
日落渔庄听雨坐，风微草阁看云眠。  
西凉进士曾留别，应说相逢十日前。  
玉山之堂风日好，高居共喜值清时。  
紫箫度曲频行酒，彩扇分题即赋诗。  
溪树积阴疑雨过，水花流影若云移。  
白头有约渔庄上，我亦归来理钓丝。  
聂镛（字茂宣，蒙古氏。幼警悟，从南州儒生问学，通经术。善歌诗，尤工小乐章，其音节慕萨天锡。以宫词称于时）  

【前题】  
美人昔别动经年，几见娄江夕月圆。  
怪底清尘成此隔，每怀诗句向谁传。  
桃溪日暝垂丝坐，草阁秋深听雨眠。  
安得百壶春酿绿，寻君还上木兰船。  
虎头公子最风流，只看仙人紫绮裘。  
筑室爱临溪侧畔，钩帘坐见水西头。  
当时把笔题江竹，最忆看山立钓舟。  
爱有高才于逸士，清秋不厌与君留。  
张渥（字叔厚，淮南人。明经，善属文。能用李龙眠法为白描，前无古人）  

【欲过草堂未果奉寄】  
片玉山中结草堂，门前流水似沧浪。  
竹阴覆几琴书净，花气薰窗笔砚香。  
四海诗名唐李杜，一时文彩汉班杨。  
近闻高士增新传，好纪淮南老更狂。  
琦元璞（吴人。见闰集）  

【七月十五夜醉卧三贤阁梦玉山隐君会稽外史与迂生来山中觞咏松石间乐甚予拟太白写长句一章及寤山月在床林声萧瑟惘然若有所失因足成梦中语以记神交云耳】  
龙门与天通，鸟道当绝壁。  
青天挂石镜，倒影太湖碧。  
飞亭压清湍，幽谷时游观。  
千崖古雪积，六月松风寒。  
仙人挥玉麈，扣门避秋暑。  
不意麋鹿群，忽识鸾凤侣。  
脱巾长松阴，展席风满林。  
青苔委玉珮，白石鸣素琴。  
凄清草树色，照映璚瑶质。  
山灵献神异，鹿女将花入。  
斑棘促诗成，玉手飞金罂。  
岩花与涧草，鲜新□才情。  
会稽足风流，支遁非谑浪。  
因逢许询辈，气宇稍跌宕。  
浮生百年期，绿发易成丝。  
生当圣明世，不乐复奚为。  
古人皆黄土，感慨心欲折。  
何如杯中物，醉倒石上月。  
月出山雾开，天香下空来。  
酒罢上马去，木末清猿哀。  

【正月四日夜宿溪上有怀】  
白日西没江东注，客子舟航暮城住。  
自缘旧好数经过，颇为微名早驰骛。  
风前野碓响初夜，雨外渔灯映深树。  
美人不归烟水寒，耿耿何由写心素。  

【夏五月过玉山见娄江诸故人漫兴之作】  
梅风发时海寇去，相见要令怀抱开。  
乍喜岂论生理事，空言独叹济时才。  
桐花金井莺声过，月色凉台凤吹回。  
不得清吟会诸老，履痕犹在竹间苔。  
李廷臣（字仲虞，宁海人。幼从丁仲容游。有声江湖间）  

【奉同铁崖赋寄玉山】  
玉山溪路接仙源，渔郎系舟老树根。  
望海楼台浮远市，开门湖水落清尊。  
珠光弄月寒丹室，石气酣云暖药园。  
闻说铁仙曾此宿，吹箫清夜洞庭翻。  
陈聚（字敬德，天台人）  

【玉山中即景】  
杨柳丝丝一径斜，碧溪循绕野人家。  
东风二月春如海，开遍一山桃杏花。  

【戏{艹閒}草堂主人】  
嘉树萧森六月凉，上有凌霄百尺长。  
秋风莫剪青青叶，留取清阴覆草堂。  
◎玉山纪游（汝阳袁华子英编）  
△顾瑛  

【游天池】  
萦纡白云路，窈窕青山联。  
秋风吹客衣，逸兴良翩翩。  
扪萝度绝壁，蹑蹬穷层巅。  
崖倾石欲落，树断云复连。  
两峰龈牙门，中谷何廓然。  
大山屹堂堂，直欲摩青天。  
小山亦磊落，飞来堕其前。  
阴阴积古铁，粲粲开青莲。  
神斧削翠骨，天沼涵灵泉。  
玉龙抱寒镜，倒影清秋县。  
忆昔张贞居，寄我琳琅篇。  
逝者不可作，新诗徒为传。  
举酒酹白日，万壑生凄烟。  
幽欢苦未足，落景忽已迁。  
美人胡不来，山水空清妍。  
于立  

【响屟廊】  
山中老禅寂，同坐说吴王。  
时有风前叶，铮然下屟廊。  
顾瑛  

【和】  
日日深宫醉不酲，美人娇步踏花行。  
钃镂赐与忠臣后，叶落君王梦亦惊。  

【西湖口占（三首）】  
湖山堂上看荷花，乱舞红妆万髻丫。  
细雨沾衣凉似水，画船五月客思家。  
（右观荷值雨）  
薄薄红绡映雪肤，玉纤时把髻鬟梳。  
风流得似贞期子，添个芭蕉画作图。  
（右题叔厚画素云小像）  
十九韦娘著绛纱，金杯玉手载春霞。  
清歌未了船头去，笑买新妆茉莉花。  
（右戏赠杜姬）  
袁华（字子英，昆山人。见甲集）  

【次韵（二首）】  
乳燕初飞藕作花，秋娘二八髻双丫。  
臂甿红露珍珠络，疑是钱塘旧内家。  
细雨微风透碧纱，酒痕横面上朝霞。  
君行不唱阳关曲，听取尊前陌上花。  
张渥  

【次韵（四首）】  
清晓移舟及暂晴，水花明媚照娉婷。  
银筝玉柱纤纤手，翻得新声醉里听。  
水光承雨乱银花，柳外双峰出碧丫。  
我便欲寻蓑笠去，断桥湾里是渔家。  
浅綘笼纱白玉肤，鬓云双軃映犀梳。  
尊前自有丹青手，描取崔徽入画图。  
舞衫歌袖奏红纱，一朵春云带晚霞。  
尽日无人见纤手，小屏斜倚笑簪花。  
顾瑛  

【泊垂虹桥口占（二首）】  
三江之水太湖东，激浪轻舟疾若风。  
白鸟群飞烟树末，青山都在雪花中。  
江风吹帆倏数里，野花笑人应独行。  
更须对雪开金盏，要听邻船搊玉筝。  
郯韶  

【次韵（二首）】  
洞庭之西湖水东，客行三日上江风。  
行行塞雁青天外，个个轻鸥白浪中。  
鸬鹚皞鳷总多情，荡漾春江取次行。  
日日沙头候归雁，为郎搊得小秦筝。  
顾瑛  

【发齐门】  
东方晨星如月明，舟人捩舵听鸡鸣。  
自怜不合轻为客，莫厌秋风搅树声。  

【泊阊门】  
枫叶芦花暗画船，银筝断绝十三弦。  
西风只在寒山寺，长送钟声搅客眠。  

【发阊门】  
阊门西去是阳关，叠叠秋风叠叠山。  
便是早春相别处，如今杨柳不堪攀。  
（今春送于外史归越上。）  
周砥  

【次韵发齐门】  
西风洲上荻花明，秋水船头落雁鸣。  
谁抱琵琶凉月里，为君弹作断肠声。  
于立  

【次韵泊阊门】  
渌水秋风荡桨船，白蘋洲上月初弦。  
清光半入红窗里，照见羁人夜不眠。  
顾瑛  

【晚泊新安有怀九成】  
夜泊新安驿，西风八月天。  
人家溪树里，晚饭柁楼前。  
水落星移石，云开月堕船。  
遥思佩韦者，痴坐不成眠。  
于立  

【次韵】  
过雨收残暑，西来水似天。  
秋风生柁尾，明月落尊前。  
惨澹依山寺，欹斜下濑船。  
清歌不成调，思尔枕书眠。  
郯韶  

【次韵】  
长林夕露下，一雁过秋天。  
月照风灯外，星沉夜水前。  
美人隔烟渚，清梦落江船。  
孤坐闻城漏，迢迢夜不眠。  
沈明远  

【次韵】  
溪行仍水宿，夜坐散秋天。  
月出青枫里，乌啼古驿前。  
间关怀枉路，泙漫问邻船。  
想忆同心者，裁诗不待眠。  
顾瑛  

【舟中作】  
自爱玉山书画船，西风百丈大江牵。  
出门已是三十日，到家恰过重九天。  
青山白水与君赏，翠竹碧梧惟我怜。  
近闻海上鲸波净，烂醉草堂松菊前。  
于立  

【次韵】  
落日清江好放船，西风满棹未须牵。  
鲸鲵已静波澄海，鸿雁初来水接天。  
过眼风光如隔梦，近人风月也堪怜。  
归来尚有黄花在，暂醉佳人锦瑟前。  
周砥  

【观音岩】  
白鹦鹉小穿云幕，碧海波澄浸石扉。  
一片岩前秋月影，凉风吹上藕丝衣。  

【石湖】  
烟中白鹤独飞还，相伴孤云尽日闲。  
落日放船湖水上，一帘秋色看青山。  

【新郭】  
泛舟越来溪水旁，溪边暮色何苍苍。  
主人张筵挥羽觞，吴姬唱歌声抑扬。  
船尾挑灯大鱼出，船头洗盏秋波凉。  
夜如何其夜未央，万壑不起星煌煌。  
酒阑客过别船去，木叶萧萧下如雨。  
船中醉卧忘西东，睡觉犹闻梦中语。  
此时月落天将曙，隔屋鸡啼欲起舞。  
西风满天鸿雁声，瑟瑟菰蒲响秋渚。  
陈基  

【新郭】  
扁舟夜泊新郭市，石湖水深清且泚。  
长啸一声天地秋，万壑惊风泣山鬼。  
匡庐生，玉山子，意气相倾誓终始。  
呼童沽酒烹锦鲤，醉入芦花月如水。  
周郎放歌踏船尾，我亦和之声亹亹。  
明月照我心，秋水洗我耳。  
富贵亦何为，人生行乐尔。  
城中黄尘眼为眯，安得置我丘壑里。  
顾瑛  

【次周履道韵】  
夜泊石湖湖水傍，芙蓉露白蒹葭苍。  
画舡酒行飞急觞，美人罗袖随风扬。  
长檠翠幕高高张，浩歌起坐秋夜凉。  
明月已在天中央，大星小星光烨煌。  
酒酣不记过舡去，但听秋声响疏雨。  
梦中化作蝴蝶飞，飞入花间听春语。  
邻鸡喔喔东方曙，船尾浪花风起舞。  
为君起和梦中诗，水气如烟度秋渚。  

【舟中联句】  
行春桥下看山回（瑛），  
翠幕红帘面面开（基）。  
一夜水风吹不断（立），  
蜻蜓飞入画船来（瑛）。  

【次龙门琦公见寄韵（二首）】  
扁舟远适越溪滨，双桨惊飞白鹭群。  
要趁秋江三尺水，去看山寺九峰云。  
西风网罟沿村集，落日钟声隔水闻。  
好对黄花同一醉，故园晴色晚如熏。  
秋花枫叶暗江濆，万里西风雁叫群。  
谩是羁情浓似酒，独怜世事薄于云。  
九龙山色船头看，半夜钟声枕上闻。  
料得高僧禅定处，松窗柏子起浓熏。  

【三月廿日陈浩然招游观音山宴张氏楼徐楚兰佐酒以琵琶度曲郯云台为之心醉口占蝶恋花一阕】  
春江暖涨桃花水，画舫珠帘，载酒东风里。四面青山青似洗，白云不断山中起。过眼韶华浑有几，玉手佳人，笑把琵琶理。狂杀云台标外史，断肠只合江州死。  

【九月七日复游寒泉登南峰有怀龙门云台（二首）】  
春游忆得到寒泉，正值莺花过禁烟。  
杨柳楼中金错落，琵琶船里玉婵娟。  
潘郎别去浑多病，道士重来是有缘。  
今日登高能作赋，云台不见使人怜。  
又向江头载夕晖，好怀每与世相违。  
客中重九明朝是，眼底故人今日稀。  
过雨黄花千蕊发，经霜紫蟹两螯肥。  
秋江更待澄如练，击楫中流缓缓归。  

【陆仁】  

【次韵（二首）】  
支硎山中濯寒泉，洗马池头草若烟。  
石拔两关开岝崿，云迷万竹秀联娟。  
下方钟鼓长时发，绝顶藤萝且自缘。  
东去三江流不尽，浮生如此也须怜。  
飞龙开口日晖晖，放鹤亭前路不迷。  
谩说支郎林下少，未缘神骏眼中稀。  
繁霜著树榴房坼，危石悬藤瓠子肥。  
看遍吴中好山色，太湖明月棹船归。  

【周砥】  

【次韵（二首）】  
美人开宴酒如泉，满目风光碧似烟。  
半岭暮云犹掩冉，一林秋竹自娟。  
新诗每荷邀同赋，短棹相将恨未缘。  
会面几时还别去，百年人事总堪怜。  
秋波漠漠静朝晖，画舫开筵兴不违。  
浊酒清歌香缥缈，青山黄叶路依稀。  
夜凉金雁筝声细，雪滑银盘鲈鲙肥。  
顾我惭为尘俗累，不能同载月中归。  

【玉山名胜集诗】  
（太湖西南下绕阳山海虞山麓东流，汇为阳城湖。湖之上有大林棷神秀融结者，是为界溪。顾仲瑛家界溪之上，为园池别墅，治屋庐其中。名其前之轩曰钩月，室曰芝云。东有斋曰可诗，西有舍曰读书。后累石为山，而亭其前，曰种玉。山之上曰蓬莱。山偏之楼曰小游仙。后有堂曰碧梧翠竹，楼曰湖光山色之楼。过浣花溪，曰玉山草堂，以茅茨杂瓦盖之，栉比数百楹，缭四檐遍植梅竹及珍异之石。仲瑛读书诵经之所也。又其东为渔庄柳塘春，傍池之轩曰金粟影。又有书画舫以藏书画，春晖楼以奉母。亭曰秋华、澹香、君子、绛雪、绿波，池曰春草，斋曰听雪，轩曰来龟。见于题咏者，凡二十四，合而名之曰玉山佳处。仲瑛遂褒集一时高人胜流分题宴集之作，名之曰《草堂名胜集。又第其箧笥所藏，都为一集，曰《草堂雅集。又有《玉山草堂饯别寄赠诗及《玉山纪游诗，则汝阳袁华所编也。《名胜之集久已流传人间，《草堂雅集得之于文起阁学，盖征仲太史旧本也。今年新安汪权奇，用钱数十文易《玉山诸集于买糕家，余取阅之，则《寄赠、《纪游二编，实吴下所未睹者。余以此深叹昔人之遗文故迹放失良多，而风流儒雅不应使其泯灭也，庸并录而存之，俾后之好事君子得有考焉。）  

【寄题玉山诗一百韵】  
晋宁张翥仲举  
治理逢熙运，钦明仰圣皇。  
至仁侔覆载，上德配轩唐。  
大业勤弘济，元臣协赞襄。  
贤科收俊造，庭实粲珪璋。  
入贡徕符拔，仪韶下凤凰。  
普天均雨露，绝域总梯航。  
每念京师食，遥需漕府粮。  
神妃所庇护，敢飞扬。  
前队貔貅发，先驱惘象藏。  
泠飙鼓万柂，朱火耀连樯。  
帝敕申嘉惠，祠官按典常。  
赏劳兼湛濊，旌烈特巍煌。  
仆本中林□，入陪东观郎。  
遂叨乘驿传，遍与礼灵场。  
簜节雕龙饰，华旗画隼翔。  
冲流度鄞越，陟险过泉漳。  
缅彼湄洲屿，崭然巨海洋。  
蛟穿崖破碎，鲸蹴浪撞搪。  
震鼓轰空阔，奔帆截渺茫。  
岛衣迎使舸，瘴雾避天香。  
嘉荐歆芬苾，阴功助翕张。  
精诚致工祝，景贶答祯祥。  
贾舶倾诸国，舆图奄八荒。  
身虽距闽峤，志已略扶桑。  
裴洞三生梦，温陵十月凉。  
兹游平昔冠，夙愿一朝偿。  
女髻皆殊制，蛮音各异乡。  
地偏宜荔子，人最贵槟榔。  
酿鹿肥漂酒，蛲蠔液满房。  
招贤簇车骑，挥扫积缣缃。  
穷臈才竣事，暄春始趣装。  
剑津传警急，汀贼起玃猖。  
獠寨旋戡定，藩垣慎捍防。  
思亲弥切切，行役更遑遑。  
狐死嗟奚首，龟占喜允藏。  
封崇宴坞内，木栱计峰旁。  
薄宦秪牵率，孤踪易感伤。  
暂为江左客，谁洒墓头浆。  
逝矣川涂阻，凄其涕泪滂。  
南辕恰啼鴂，北路复鸣螀。  
粤若娄东邑，由来汉太仓。  
机云存故宅，吴会画雄疆。  
遁迹晞高士，遗风挹让王。  
厥田尤沃衍，比岁适丰穰。  
老我张承吉，新知顾辟疆。  
闻君占形胜，筑室恣徜徉。  
铁笛留严客，青钱乞泰娘。  
杏鞯红叱拨，兰柱绣鸳鸯。  
辟径通佳处，栽桃带柳塘。  
修梧羽葆盖，美竹碧琳琅。  
列岫浓螺色，澄湖净镜光。  
鸟边岚漠漠，鱼外水泱泱。  
鹤驻游仙馆，鸾鸣种玉冈。  
投竿钓月槛，隐几读书床。  
云结芝英秀，花团桂树苍。  
舫斋青筿箔，渔舍绿苔墙。  
栋宇环相属，园池郁在望。  
直疑金谷墅，还似辋川庄。  
未获窥诗境，相邀到草堂。  
开樽罗绮馔，侑席出红妆。  
婉态随歌板，齐容缀舞行。  
新声《绿水曲，秾艳《大堤倡。  
宛转缠头锦，淋漓蘸甲觞。  
弦松调宝柱，笙咽炙银簧。  
倚策骖联辔，钧帘烛绕廊。  
僰僮供紫蟹，庖吏进黄獐。  
卜昼宁辞醉，留欢正未央。  
分司莫惊坐，刺史欲无肠。  
是集俱才彦，虚怀共颉颃。  
珠玑散咳唾，律吕应宫商。  
郑老经术富，于仙词翰长。  
琦初灯并照，郯华骥同骧。  
壁也笺毫健，吟篇彩绘彰。  
拈题争点笔，得句倏盈箱。  
劲敌千钧彀，精逾百炼钢。  
语奇凌鲍谢，体变失卢杨。  
瑛甫蚤有誉，亨衢那可量。  
抟扶看怒翼，腾踏待蜚黄。  
既笃朋情重，仍持雅道昌。  
披襟视肝胆，刻琰播文章。  
永契欣依托，衰踪顿激昂。  
盍簪承伟饯，授简藉余芳。  
自鄙冥搜拙，徒令对属忙。  
端如享弊帚，何异贮奚囊。  
谈笑聊堪接，赓酬曷足当。  
吾犹郐以下，公等楚之良。  
瓠落浑无用，艰难实备尝。  
拟为{西乏}驾马，竟作触藩羊。  
箸力频驰骛，功名几慨慷。  
不嫌成晚合，深幸际时康。  
邂逅因斯会，睽违又一方。  
匆匆把别袂，眷眷赋河梁。  
鸿雁清秋日，蒹葭昨夜霜。  
关山凝朔气，星斗丽寒芒。  
疾病家多难，归休岁亦阳。  
苦心甘寂寞，短发任苍浪。  
漏屋愁荷盖，尘衣惜蕙纕。  
杜陵非固懒，贺监岂真狂。  
回首长追忆，缄诗远寄将。  
乾坤浩今古，此意讵能忘。  

【玉山草堂（蜀郡虞集隶颜，遂昌郑元祐为记）】  
会稽杨维桢廉夫  
爱汝玉山草堂好，草堂最好是西枝。  
浣花杜陵锦官里，载酒山简高阳池。  
花间语燕春常在，竹里清樽晚更移。  
无奈道人狂太甚，时□红袖写乌丝。  
华亭朱熙（国朝广西省郎中袁海叟有怀朱郎中诗）  
玉山主人清且妍，标格噭々中仙。  
对花时复得诗句，爱客每能挥酒钱。  
寒镫巢雪歌暖响，春水桃源放画船。  
我将载酒即相觅，与尔醉倒薰风前。  
顾瑛  

【口占】  
临池醉吸杯中月，隔屋香传蕊上花。  
狂杀会稽于外史，秋风吹堕小乌纱。  

【玉山佳处（马九霄篆颜，杨廉夫、陈敬初记）】  
匡庐于立彦成  
春风昨夜起，吹荡沧江水。  
幽人渺何处，乃在玉山里。  
玉山秀色何崔嵬，沧江之水长萦回。  
萦回不尽绕山去，但见满谷桃花开。  
草肥青野鹿呦呦，花下残棋暮不收。  
邻家野老长携酒，溪上渔郎或舣舟。  
幽人读书忘世虑，结屋山中最佳处。  
世上红尘空白头，携书我亦山中去。  
清河张天英楠渠  
玉山有佳处，乃在昆仑西。  
蓬莱数峰小，上与浮云齐。  
云中飘飘五色凤，只爱碧梧枝上栖。  
芝草琅玕满玄圃，群仙共蹑青云梯。  
太湖三万六千顷，水水流入桃花溪。  
溪头浣花如濯锦，百花潭边浮紫泥。  
紫皇拜尔山中相，闲把丝纶草堂上。  
渔庄一钓得龙梭，龙女吹箫书画舫。  
西风玉树金粟飞，东风柳浪金波漾。  
岁岁年年乐事多，绿野平泉何足尚。  
十二楼前看明月，太乙明星夜相访。  
酌霞觞，瑶台露湿芙蓉裳。  
我亦桃源隐居者，握手一笑三千霜。  
◎雅集志  
△会稽杨维桢廉夫  
（右《玉山雅集图一卷，淮海张渥用李龙眠白描体之所作也。玉山主者为昆丘顾瑛氏，其人青年好学，通文史及音律、钟鼎、古器、法书、名画品格之辨。性尤轻财喜客，海内文士未尝不造玉山，所以风俗文彩出乎辈流者，尤为倾倒。故至正戊子二月十又九日之会，为诸集之雅。冠鹿皮，衣紫绮，坐案而伸卷者，铁笛道人会稽杨维桢也。执笛而侍者，姬为翡翠屏也。岸香几而雄辩者，野航道人姚文奂也。沉吟而痴坐，搜句于景象之外者，苕溪渔者郯韶也。琴书左右，捉玉麈从容而色笑者，即玉山主者也。姬之侍，为天香秀也。展卷而作画者，为吴门李立。傍侍而指画，即张渥也。席皋比，曲肱而枕石者，玉山之仲晋也。冠黄冠，坐蟠根之上者，匡庐山人于立也。美衣巾束带而立，颐指仆从冶酒者，玉山之子元臣也。奉肴核者，丁香秀也。持觞而听令者，小琼英也。一时人品疏通俊朗，侍姝执伎皆妍整，奔走僮隶亦皆驯雅，安于矩矱之内。觞政流行，乐部皆畅。碧梧翠竹与清扬争秀，落花芳草与才情俱飞。矢口成句，落豪成文。花月不妖，湖山有发。是宜斯图一出，为一时名流所慕用也。时期而不至者，句曲外史张雨、永嘉征君李孝光、东海倪瓒、天台陈基也。夫主客交并，文酒赏会，代有之矣，而称美于世者，仅山阴之兰亭、洛阳之西园耳，金谷、龙山而次弗论也。然而兰亭过于清则隘，西园过于华则靡，清而不隘也，华而不靡也，若今玉山之集者非欤？故予为撰述，缀图尾，使览者有考焉。是岁三月初吉，客维桢记。）  

【吴龙门山释良琦元璞】  
（至正戊子二月十九日，杨侯铁厓宴于顾君玉山，赋咏叠笔，淮海张渥为图，传者无不叹美。余后半月，与吴兴郯九成复至玉山，顾君张乐置酒，清歌雅论，人言不减杨侯雅集。时既醉，顾君征余诗，然予于声乐诗咏何有哉。适其所寓而不违者，乌乎寓，乌乎非寓，故作诗以道其事，卒反乎正云耳。）  
玉山窈窕集琼筵，手拨鹍鸡十二弦。  
巢树老僧狂破戒，散华天女醉谈禅。  
鹅儿色重酴醾酒，桂叶香深翡翠烟。  
最爱碧桃歌扇静，长瓶自煮白云泉。  

【以爱汝玉山草堂静七字分韵诗成者五人】  
娄江姚文奂子章得汝字（昆山人。辟浙东帅阃掾。自号娄东生）  
仲春会桃源，青年映霞举。  
道人吹铁笛，主者捉玉麈。  
野航晨不渡，溪渔来何许。  
欹坐蟠根阴，匡庐故仙侣。  
众宾各雅兴，辞适忘尔汝。  
怀哉张李辈，明月在空渚。  
复念东海迂，云林夜来雨。  
顾晋得草字  
客从桃源游，爱此玉山好。  
清文引佳酌，玄览穷幽讨。  
流莺答新歌，飞花落纤缟。  
分坐有杂英，醉眠无芳草。  

【金华王子、充夜饮芝云台上以丹桂五枝芳分韵】  
顾瑛得五字  
南州孟秋月，维日二十五。  
回风吹层霄，飞云过疏雨。  
客从金华来，款曲置樽俎。  
况有匡庐仙，貌古心亦古。  
襟期事萧散，笑傲忘宾主。  
哀弦发秦声，长眉善胡舞。  
秋辉能娱人，夜色满庭户。  
翛翛风叶鸣，泫泫露花吐。  
眷彼杯中月，不照坟上土。  
缅怀琦龙门，扁舟下南浦。  

【钓月轩（京兆杜本隶颜）】  
蜀郡虞集伯生  
方池积雨收，新水三四尺。  
风定文已消，云行影无迹。  
渊鱼既深潜，水华晚还出。  
幽人无所为，持竿坐盘石。  
丹丘柯九思敬仲  
谈笑从吾乐，相过罢送迎。  
凭栏看月出，倚钓待云生。  
蝶化人间梦，鸥寻海上盟。  
轩车稳适意，何物更关情。  
匡庐于立彦成  
夕息西轩阴，颇惬濠上景。  
持此月明钩，投竿钓清影。  
流萤飞暗度，幽鸟栖还警。  
游鳞亦复来，露下芙蓉冷。  
于立得雨字  
七月凉軿初破暑，秋声萧萧在庭户。  
清新故人忽见过，契阔有怀何足数。  
□夏郎官好词翰，中州美人妙歌舞。  
悬知野衲解谈天，况有仙人能噀雨。  
□刀削翠藕丝长，绿房破茧莲心苦。  
诗成脱颖或有神，酒令分曹聊可赌。  
□匆素手累行觞，潇洒清谈藉挥麈。  
纷纷市上聚蚊貌，昌黎先生噀如土。  

【芝云堂（吴兴赵子昂篆颜）】  
遂昌郑元祐明德  
仙家芝草烨五色，海日一照蒸成云。  
结为楼观霄汉上，千门万户春氤氲。  
斑龙□骑有谪籍，云旂夜下星宫君。  
忽焉堕地变为石，昆吾有刀切不得。  
岩壑高深翠涛积，卿云轮囷瑶草碧，  
永镇金粟仙人宅。  

【芝云堂分韵】  
顾衡得玉字  
今日新雨霁，山光净如沐。  
晚香浮水花，秋声在庭竹。  
高堂张绮席，谈笑皆雍穆。  
兴酣杂觥筹，诗成粲珠玉。  
清时多遗才，白驹在空谷。  
今者不为乐，逝者良不复。  
呜呜咽洞箫，袅袅度清曲。  
更待月明生，金尊照醽醁。  
顾进得生字  
石根云气暖，坐看紫芝生。  
诗酒共为乐，竹梧相与清。  
仙人同跨鹤，玉女对吹笙。  
过雨添凉思，停杯待月明。  
顾瑛纪事一首  
（是日秦淮海泛舟过绰湖，向夕未归，予与桂天香坐芝云堂以伫之。堂阴枇杷始华，烂炯如雪，乃携席树底，据盘石相与弈棋，遂胜其紫丝囊而罢。于是小蟠桃执文犀盏起贺，金缕衣轧凤头琴，予亦擘古阮，酒甚欢，而天香郁郁有潸然之态。俄而淮海归，且示以舟中所咏，予用韵以纪乃事云。）  
玉子冈头秋杳冥，石床摘阮素琴停。  
枇杷花开如雪白，杨柳叶落带烟青。  
每闻投壶笑玉女，不堪鼓瑟怨湘灵。  
酒阑秉烛坐深夜，细雨小寒生翠屏。  

【小蓬莱（赵子昂篆颜）】  
会稽杨维桢廉夫  
仲瑛所藏《步虚词四章，青城虞翰林所作。仙风道气，可厕之杨许间洞玄隐文也。仲瑛藏于玉山小楼，余遂扁之曰小蓬莱，为书《小游仙四章于后云。  
东华尘又起瀛洲，十屋今添第几筹。  
阿母西来骑白凤，蛾眉相见不胜秋。  
麻姑今夜过青丘，玉醴催斟白玉舟。  
莫向外人矜指爪，酒酣为我擘箜篌。  
会与毛刘共学丹，丹成犹未了尘缘。  
玉皇敕赐西湖水，长作西湖水月仙。  
西湖仙人莲叶舟，又见石山移海流。  
老龙卷水青天去，小朵莲峰共上游。  

【碧梧翠竹堂】  
（吴兴赵子昂篆颜，杨廉夫记，高明则诚后记）  
释良琦题碧梧翠竹堂  
碧梧翠竹之高堂，乃在玉山西石冈。  
浓阴昼护白日静，翠气夜含清秋凉。  
堂中美人双鸣珰，不独痴绝能文章。  
北海李生共放旷，东林惠远同徜徉。  
张骞乘槎下银潢，奉诏远降天妃香。  
帷中灵风神欲语，坛上五色星垂光。  
舟回鲸涛溯长江，故人宛在江中央。  
入门相见各青眼，花间促席飞霞觞。  
清歌遏云锦瑟张，亦有众宾相颉颃。  
祢衡赋就惊满座，宽饶酒深真醉狂。  
黄河东流雁南翔，轺车明朝归帝乡。  
玉堂掖垣梧竹长，题诗寄远毋相忘。  
太拙生聂镛茂宣  
青山高不极，中有仙人宅。  
仙人筑堂向蹊路，莺啼花落迷行迹。  
翠竹罗堂前，碧梧置堂侧。  
窗户堕疏阴，帘帷卷秋色。  
仙人红颜鹤发垂，脱巾坐受凉风吹。  
天青露叶净如洗，月出照见新题诗。  
仙人援琴鼓月下，枝上栖乌弦上语。  
空阶无地著清商，一夜琅玕响飞雨。  

【湖光山色楼（吴兴赵奕仲光篆颜）】  
豫章熊梦祥  
移舟界溪上，忽见海虞山。  
山接空青外，湖当惨淡间。  
松声听欲近，帆影坐看还。  
何处西风起，渔歌下别湾。  
楼之主人顾瑛仲瑛  
（至正十年五月十八日，余与延陵吴水西、龙门僧元璞、匡山于外史避暑于楼中，时轻云过雨，霁光如秋，各占四绝句云。）  
晴山远树青如荠，野水新秧绿似苔。  
落日湖光三万顷，尽随飞鸟带将回。  
雨随牛迹坡坡绿，云转山腰树树齐。  
江阁晚添凉似洗，隔林时有野莺啼。  
紫茸香浮檐卜树，金茎露滴芭蕉花。  
幽人倚楼看过雨，山童隔竹煮新茶。  
释良琦元璞  

【避暑湖光山色楼（二首）】  
回溪断岸柳阴疏，酒舍渔家竹径迂。  
一片湖光暮云隔，荷花荷叶带平芜。  
重重楼户燕穿风，曲曲红桥绿水通。  
薄暮钩帘对凉雨，一时秋思在梧桐。  

【秋华亭槜李鲜于伯几篆颜）】  
释良琦元璞  
片玉山西境绝偏，秋华亭子最清妍。  
三峰秀割昆仑石，一沼深通渤澥渊。  
鹦鹉隔窗留客语，芙容映水使人怜。  
桂丛旧赋淮南隐，雪夜尝回剡曲船。  
北海樽中常潋滟，东山席上有婵娟。  
紫薇花照银瓶酒，玉树人调锦瑟弦。  
醉过竹间风乍起，吟行梧下月初悬。  
一声白鹤随归珮，何处重寻小有天。  

【浣花馆联句（吴兴赵雍仲穆篆颜，馆之主人顾仲瑛记）】  
（至正戊子六月廿四日，维桢与卫辉高智、匡庐于立、清河张思贤、汝南袁华、河南陆仁燕于浣花馆，酒阑，主客联句，凡廿四韵。主为玉山顾瑛也）  
大厦千万余，小第亦云甲。  
马山分玉昆（桢），鲵津类清霅。  
湖吞傀儡深（立），江泻吴淞狭。  
地形九曲转（贤），峰影千丈插。  
斜川万桃蒸（华），小径五柳夹。  
仙仗撞石检（仁），灵洞开玉匣。  
云停清荫初（瑛），凉过小雨霎。  
鹤舞竹衤离衤徙（桢），珝乱萍喋啑。  
风颠帽屡欹（立），暑薄衣犹夹。  
花从嬴女献（贤），酒倩吴姬压。  
帘卷苍龙须（华），盘荐紫驼胛。  
戎葵粲巧笑（仁），文瓜印纤掐。  
白{髟戟}鱼乍刲（瑛），红莲米新臿。  
急觞行葡萄（桢），清厨扇簠箑。  
火珠梅烨熿（立），冰丝莼浃渫。  
云雷摩乳彝（贤），珌琫玩腰氵甲。  
伶班鼓解秽（华），军令酒行法。  
弓弯舞百盘（仁），鲸量杯千呷。  
腔悲牙板擎（瑛），调促冰弦擫。  
客欢语噂遝（桢），童酣鼻  
酒彻给泓颖（立），诗成缮书札。  
呕句投锦囊（贤），披图出缃笈。  
骊驹歌已终（华），青蛾情尚狎。  
永矢交友盟（仁），铜盘不须歃（瑛）  
◎柳塘春马九霄篆颜  

【昆山郭翼羲仲】  
阴阴覆地十余亩，袅袅回塘二月风。  
雨过鸥眠沙色里，花飞莺乱水声中。  

【河南陆仁良贵】  
晴雪散河堤，春云晚复迷。  
鲤鱼跳藻叶，燕子拂兰荑。  

【汝南袁华子英】  
鸭绿波摇舰，鹅黄柳覆堤。  
飞花如白雪，流出武陵溪。  

【临海陈基敬初】  
扁舟二月傍溪行，爱此林塘照眼明。  
芳草日长飞燕燕，绿阴人静语莺莺。  
临风忽听歌《金缕，隔水时闻度玉笙。  
更待清明寒食后，买鱼沽酒答春晴。  

【西夏昂吉起文】  
春塘水生摇绿漪，塘上垂杨长短丝。  
美人荡桨唱流水，飞花如雪啼黄鹂。  

【玉山卢昭伯庸】  
黄柳华香水上衣，褰帘亭上挹春晖。  
兰桡一道微风入，却逐金塘燕燕归。  

【淮海秦约文仲】  
弱柳金塘上，春浓岸岸连。  
树深停野骑，花送渡江船。  
燕蹴初晴雨，乌栖欲暝烟。  
沿洄正延伫，落日掉歌还。  

【四明黄玠伯成】  
江南二月柳条青，柳下陂堂取次行。  
兰杜吹香鱼队乐，草莎成罽马蹄轻。  
小蛮多恨身今老，张绪少年春有情。  
得似东吴顾文学，风前雨后听莺声。  

【义兴岳榆季坚】  
二月风柔雨霁初，芳塘流水碧珊瑚。  
欲维画舫丝犹弱，稍扑湘帘絮已无。  
微影扬波惊鲤队，新阴分色映鹅雏。  
调筝莫按《阳关曲，时到藏鸦兴未孤。  

【吴郡顾达】  
垂丝拂波迥，沉影带云流。  
莺啼渚烟净，燕飞帘雨收。  
萍开双桨荡，花浮群鲤游。  
东风约朝暖，晞发面轻鸥。  

【范阳卢熊公武】  
千步垂杨柳，阴连喜水生。  
华深吹落絮，叶密坐流莺。  

【口占诗序】  
匡庐于立彦成  
（至正十二年正月下浣，春雪方霁，饮酒柳塘上，水光与春色相动荡，因咏王临川“鸭绿”、“鹅黄”之句，各口占四绝，以纪时叙。嗟乎！世故之艰难，人事之不齐，得一适之乐如此者，可不载之翰墨，以识当时之所寓。况东西南北，理无定止，后之会者谁欤？赋诗者三人，主则玉山主顾君，客子英袁君，予匡庐于立彦成也。）  
于立  
江浦雪消杨柳春，槛下新水碧粼粼。  
嫁得东风最轻薄，吹荡柔条拂著人。  
正月已尽寒未收，柳塘曲曲带平流。  
青丝银瓶送美酒，赤栏画桥横钓舟。  
日落大堤杨柳明，栖乌也复可怜生。  
若待清明花似雪，风光多属上林莺。  
嫩绿新生杨柳枝，轻风故故向人吹。  
春波不画东流意，折得柔条欲遗谁。  
顾瑛  
二月看看已过半，春雨尚尔不放晴。  
杨柳长堤飞鸟过，鸬鹚新水没滩平。  
溪上草亭绝低小，春来有客日相过。  
便须对柳开春酒，坐看晴色上新鹅。  
鸟啼残雨适平皋，鱼逐轻波趁小舠。  
独爱大堤杨柳树，又牵春色上柔条。  
小亭结在瀼西头，况复春半雨初收。  
柳垂新绿枝枝弱，水转回塘漫漫流。  
袁华  
横雨狂风二月馀，柳塘犹未动春锄。  
花明兰渚宜垂钓，月暗芸窗好读书。  
细雨初晴暖尚微，小亭帘幕护春晖。  
曲尘波动鱼初上，金缕条长燕未归。  
漠漠轻风雨乍收，方塘水生不胶舟。  
慈乌将子避人去，返照正在柳梢头。  
春塘杨柳未飞绵，已有清阴覆画船。  
好倩吴姬歌《水调，不辞有罚酒杯传。  

【款歌序】  
河南陆仁良贵  
（至正辛卯秋九月十四日，玉山燕客于渔庄之上。芙蓉如城，水禽交飞，临流展席，俯见游鲤。日既夕，天宇微肃，月色与水光荡摇棂槛间，遐情逸思，使人浩然有凌云之想。玉山俾侍姬小琼英调鸣筝，飞觞传令，欢饮尽酣。玉山口占二绝，命坐客属赋之。赋成，令渔童樵青乘小榜倚歌于苍茫烟浦中，韵度清畅，音节婉丽，则知三湘五湖，萧条寂寥，那得有此乐也。赋得二十章，名之曰《渔庄款歌云。河南陆仁序。）  
诗成者十人。  
陆仁  
湾湾流水曲栏干，皞鳷芙蓉不耐寒。  
玉手为开银屈膝，举头却见月团团。  
日暮休凭斗鸭阑，落霞飞去水漫漫。  
秋光都在重屏里，东面青山是马鞍。  
袁暠  
秋水芙蓉面面开，锦云低护小蓬莱。  
夜深莫把珠帘下，恐有青鸾月底来。  
玉人花下按凉州，白雁低飞个个秋。  
弹撒骊珠三万斛，当筵博得锦缠头。  
周砥  
傍水芙蓉未著霜，看花酌酒坐渔庄。  
花边折得芭蕉叶，醉写新词一两行。  
秋月团团照药阑，水边帘幕晚多寒。  
素娥不上青鸾去，借得银筝花里弹。  
秦约  
公子渔庄秋气高，湾湾野水曲塘坳。  
隔林月出车轮大，照见华间翡翠巢。  
金菊粉蕖秋水滨，恰如生色画屏新。  
荡舟直过红桥去，小队游鱼不避人。  
顾瑛  
金杯素手玉婵娟，照见青天月子圆。  
锦筝弹尽鸳鸯曲，都在秋风十四弦。  
袁举（江阴人。见前编）  
红白芙蓉照画屏，秋波如镜照娉婷。  
并头花似双蛾脸，一朵浓酣一朵醒。  
于立  
芙蓉千树齐临水，橘柚满林都是霜。  
饮罢玉人归别院，只留明月照渔庄。  
对酒清歌窈窕娘，持杯劝客手生香。  
袖中藏得双头橘，一半青青一半黄。  
超珍  
绣户芸窗八面开，渔庄酒色净如苔。  
鲤鱼三尺丹砂尾，听得清歌出水来。  
雨后芙蓉霜后枫，渔庄只在画桥东。  
不知前面花多少，映水残霞烂熳红。  

【渔庄】（白野达兼善隶颜，柯九思记）  
袁华  
公子不好猎，小庄濠上居。  
长船载大炬，清夜看叉鱼。  
于立  
二月春水生，三月春波阔。  
东风杨柳花，江上鱼吹沫。  
放船直入云水乡，芦荻努芽如指长。  
船头濯足歌沧浪，兰杜吹作春风香。  
得鱼归来三尺强，有酒在壶琴在床。  
长安市上人如蚁，十丈红尘埋马耳。  
渔庄之人百不理，醉歌长在渔庄底。  
释自恢（见闰集）  

【题顾仲瑛渔庄】  
君家渔庄在何处，江波迢迢隔烟雾。  
清秋独钓芦花风，明月长歌白蘋渡。  
高堂丝管延嘉宾，举网得鱼皆锦鳞。  
小奴鸾刀出素手，金盘斫鲙如飞银。  
走也山林老释子，拄杖行吟嗟未已。  
平生雅有濠上游，相思弥弥东流水。  
姑苏李瓒子粲（幼从余元明学，资性旷达多才，能读书）  
芙蓉开遍锦云低，夜饮渔庄月满池。  
按得新词倚红袖，桃花便面写乌丝。  
纤纤新月上帘钩，枫叶蘋花隔水秋。  
一曲清歌来送酒，双鬟小妓木兰舟。  
义兴岳榆季坚  
文竿比目出清波，翠袖香醪金叵罗。  
凉月团团当槛白，秋花冉冉隔帘多。  
黄华丹树绕渔庄，锦瑟秋风子夜长。  
惊起水禽栖不定，背人飞去不成行。  

【金粟影】（白野达兼善隶颜）  
释良琦元璞  
幽香栏槛绝低小，浑似毗耶丈室空。  
金粟花浮双树月，白莲香散一池风。  
每闻天鹤乘云下，莫遣仙姝入座中。  
却愧袈裟留住久，钓船犹系柳桥东。  
顾瑛  
飞轩下瞰芙蓉渚，槛外幽花月中吐。  
天风寂寂吹古香，清露泠泠湿秋圃。  
金梯万丈手可攀，居然梦落清虚府。  
庭中捣药玉兔愁，树下乘鸾素娥舞。  
琼楼玉宇千娉婷，中有臞仙淡眉宇。  
问我西湖旧风月，何似东华软尘土。  
寒光倒落影娥池，的砾明珠承翠羽。  
但见山河影动摇，独有清辉照今古。  
觉来作诗思茫然，金粟霏霏下如雨。  

【书画舫（濮阳吴孟思篆颜，杨廉夫为记）】  
（仲瑛引娄水其居之西墅为桃花溪，厕水之亭四楹，上篷下板，傍棂翼然似舰窗，其沉影与波动，若有缆而走者。杨廉夫尝吹铁笛其中，客和小海之歌，不异扣舷者之为。中无他长物，唯琴瑟、笔砚，多者书与画耳。遂以米芾氏所名书画舫命之云。）  
◎联句诗  

【三月三日杨铁厓顾仲瑛饮于书画舫侍姬素云行椰子酒遂成联句如左】  
龙门上客下骢马（瑛），洛浦佳人上水帘。  
玛瑙瓶中椰蜜酒（厓），赤瑛盘内水晶盐。  
晴云带雨沾香炧（瑛），凉吹飞花脱帽檐。  
宝带围腰星万点（厓），黄柑传指玉双尖。  
平分好句才无劣（瑛），百罚深杯令不厌。  
书出拨镫侵茧帖（厓），诗成夺锦斗香奁。  
臂鞲绦脱初擎砚（瑛），袍袖弓弯屡拂髯。  
期似梭星秋易隔（厓），愁如锦水夜重添。  
劝君更覆金莲掌（瑛），莫放春情似漆粘（厓）。  
郑元祐  
雪舫夜寒虹贯日，溪亭腊尽柳含春。  
将军祝发闻全武，隐者逃名愧子真。  
醉里都忘诗格峻，灯前但爱酒杯频。  
芼羹青点沿墙荠，斫鲙冰飞出网鳞。  
稽古尚能窥草圣，送穷端欲致钱神。  
周南老去文章在，同谷歌终手脚朘。  
戳鳖归来还自笑，闻鸡起舞意谁嗔。  
盍簪岂料有今夕，明日桃源又问津。  
四明黄玠伯成  
扣舷击节起歌呜，一榻横舟小结庐。  
篆籀古文三代上，丹青妙手六朝初。  
虹光贯月夜将半，江影涵秋凉有余。  
零落宣和旧时谱，无情汴水正愁予。  

【淡香亭】  
（秦约尝得赵文敏公所篆淡香二字，以遗仲瑛，仲瑛遂作亭以颜之）  
昆山郭翼羲仲  
别馆间将掷果车，淡香亭下赏春华。  
东阑恰好清明节，千树都开烂熳花。  
绮席霏霏吹雪暖，霓裳叠叠舞风斜。  
魏公翰墨秦家得，一字千金未足夸。  
三山卢昭伯庸  
玉山佳处野亭分，千树梨花白似云。  
仙袂倚风林下得，淡香和月夜深闻。  
生憎蛱蝶迷春色，不待狻猊换夕熏。  
西郭东阑已陈迹，总传芳扃重鹅群。  

【春草池（周雪坡篆颜）绿波亭（吴兴沈明远隶颜）】  
汝阳袁华子英  
为爱玉山好，放舟玉山去。  
绿波亭边春入池，况据玉山最佳处。  
时当二月春正美，曲尘摇波草如绮。  
雨惊残梦未鸣蛙，风漾飞花见游鲤。  
大谢文章迥绝尘，江淹词赋亦清新。  
得句池塘怀别远，伤情南浦送行人。  
何如此亭乐赏适，石脚插入鱼龙宅。  
临流行酒水浮阶，俯槛鸣琴光照席。  
君不见山川极目楚囚悲，北望神州泪满衣。  
又不见昆明一夜飞劫灰，汉代衣冠委草莱。  
但愿无事长相见，春草池头日日来。  
吴郡顾达  
浮飙偃兰薄，飞烟生水涟。  
红沾雨花湿，翠侵衣桁鲜。  
翡翠晚迷径，蜻蜓酣倚船。  
援笔摅藻思，临流怀惠连。  
（右赋春草池。）  
碧色涨春云，圆文生暮雨。  
稍平杨柳岸，已没渚。  
锦鳞唼萍游，兰棹隔烟语。  
曲栏倚东风，怀人渺南浦。  
（右赋绿波亭。）  
天台陈基敬初  
眼明忽见此亭新，公子诗成思入神。  
坐爱秋波十顷绿，梦回芳草一池春。  
每倾鹦鹉留佳客，欲采芙蓉寄远人。  
燕子不来秋已算，倚栏无语独逡巡。  

【白云海（范阳卢熊公武篆颜）】  
（郑元祐记云：丙申春，界溪顾仲瑛奉其母陶夫人避兵于商溪。商溪在吴兴东南僻绝处，人以君平昔尊贤下士，裹粮具舟，相从于溪上者不绝。夫人甘脆之味，温凊之奉，一切如家庭。居无何，病气决而卒。奉函骨归葬绰墩之先陇。仲瑛念母不见结楼于碧梧翠竹之堂，后名之曰白云海。新朝闻君才名，将授以禄秩，君以衰绖固辞，祝发家居，日诵大乘经以荐母。）  
玉山顾瑛仲瑛（有白云海歌四叠，见本集）  
虞山几千叠，千叠白云飞。  
出山变苍狗，入山为白衣。  
不如化作双白鹤，飞向白云深处落。  
向予能解说前身，不是当初旧城郭。  
雁门文质和  
白云深，白云深，白云深处元无心。  
眼空瑶海一万里，山光不动秋阴阴。  
虚白盈盈启扃牖，袖拂天开落星斗。  
尽随玉气化为龙，不逐西风变苍狗。  
道人高居白云里，九重丹书征不起。  
三生石上话因缘，春梦梨花隔秋水。  
风尘日横干戈，龙吞虎噬奈尔何。  
断蛇神器未出匣，海宇无复春光和。  
世事纷纷如落絮，百岁流光水东注。  
白云与我有深期，我亦相依白云住。  
瞿荣智和  
白云深，白云深，白云深护山之心。  
有时随龙去东海，倏焉永宇团秋阴。  
英英不来入我牖，直上璇霄掩箕斗。  
或贯日色流玉虹，或漏雷声堕天狗。  
山人学禅草庵里，静看白云朝暮起。  
此心欲与云俱闲，又逐溪风过溪水。  
纷纷武士尚操戈，格斗东南未决何。  
安得此云化霖雨，洗兵甲，散为玉烛，四海皆阳和。  
云兮云兮如擘絮，奈尔东流复如注。  
山人秪在玉山中，长绕山人草庵住。  
范阳卢熊公武和  
山中山中白云深，丈人看云悟云心。  
挂冠笑傲白云外，结楼面势西山阴。  
琼户璇题玉为牖，朝暮白云栖拱斗。  
下视醯鸡瓮里天，车如鸡栖马如狗。  
昆仑方壶图画里，长风吹云海波起。  
青鸾白鹿满芝田，目送归云心似水。  
惭予执笔此操戈，暮下驰驱将奈何。  
雨雪沾衣去家远，寒谷正待嘘春和。  
此身如云等飘絮，日夜归心水东注。  
负郭能分二顷田，我亦还依白云住。  

【拜石坛诗】  
（仲瑛尝于东城庵假山废基得一石，上有苏子瞻题识。石理莹润类璧，虽左旁缺损，然尚奇甚。博士柯敬仲见而奇之，再拜题名而去，字曰拜石御史，白野达兼善为作古篆书之。后仲瑛偶得子瞻答维扬王忠玉提刑饮快哉亭帖，与石上题识相合，仲瑛谓此石即忠玉家快哉亭物也，特不知何以至此。仲瑛遂为记其事，倩朱伯盛刻之他石，而与河南陆仁、汝南袁华各为诗咏之。）  
坛之主人顾瑛仲瑛  
好事久伤无米颠，清泉白石亦凄然。  
快哉亭下坡仙友，拜到丹丘三百年。  
袁华  
眉山三苏宋儒宗，长公矫矫人中龙。  
南迁儋耳西赤壁，文章光焰超洪濛。  
快哉之亭雪初霁，领客登览山川雄。  
自云平生不解饮，胡乃一举觥船空。  
和诗宽限见真率，凿崖题石摩苍穹。  
功名富贵一丘土，断碑残素传无穷。  
吁嗟异物神所卫，玉山合璧俄相逢。  
奎章博士丹丘翁，江南放逐惊秋风。  
见之即下米芾拜，二颠痴绝将无同。  
筑坛山中加爱护，树以松桂连椅桐。  
雨窗云户湿寒翠，朝阑暮槛开青红。  
白野御史龙头客，青年献赋蓬莱宫。  
戏将秃颖写匾，断钗折股流星虹。  
只今风尘暗河岳，王侯第宅皆蒿蓬。  
牙签玉轴映竹素，好事独传吴顾雍。  
娄东朱珪铁作画，字字玉屈蟠蝌虫。  
嗟哉昔人今已矣，惨澹故国风烟中。  
如何二子复嗜古，策勋儒墨收奇功。  
我来再拜重太息，苍苍古雪吹长松。  
登坛绝叫浮大白，酒酣目送孤飞鸿。  
◎周山人砥马建昌治荆南唱和诗集五十三首  

【南涧听水声送别太古禅师】（治）  
汩汩石上语，浏浏风中琴。  
清晨南涧流，似是太古音。  
出谷乍喧冗，入林杳深沉。  
后来自相续，前者既难寻。  
问客何缘起，悠悠伤别心。  

【赋得晚晴送禅师】（砥）  
浮云暮褰霁，空宇湛然清。  
复念还山客，迟迟南涧行。  
新禽响丛木，残照入孤城。  
即此闲来往，方纡尘外情。  

【过任彦升钓台】（治诗见本集）  

【同前】（砥诗见本集）  

【对新柳】（砥）  
才弄新春色，已有萦愁意。  
欲倚不成眠，待扶还似醉。  
疏雨飘枝湿，草雀衔花坠。  
脉脉独含情，故园那得至。  

【同前】（治）  
萦萦初月柳，撩乱愁边见。  
阴忆武昌门，高想灵和殿。  
金塘承日映，绮陌迎风转。  
学舞未能休，缨情欲谁眷。  

【春寒慰瓶中杏花】（治）  
玉瓶春水晓犹添，红萼无言对卷帘。  
莫为桃花翻自恨，梅花时节更清严。  

【同前】（砥）  
银瓶春静竹风来，愁向花前把一杯。  
不得幽人相伴住，西园雨里亦须开。  

【闻笛声送任掾】  
柳条拂水已堪折，梅花照□如欲言。  
翻向溪桥成久立，春风吹笛黯销魂。  

【同前】（砥）  
春水绿波生柳塘，横吹掩抑复悠扬。  
今朝送别已惆怅，前时渡江犹断肠。  

【经杜樊川水榭故基】（砥诗见本集）  

【同前】（治诗见本集）  

【晏起一首】（砥）  
晏起望南郭，依微见远岑。  
疏花消夜雨，啼莺罢秋林。  
偶有适道意，本无遗世心。  
不能勤四体，聊用写瑶琴。  

【同前】（治）  
樵牧久已出，惊禽噪初阳。  
寝扉南涧伴，疏竹晓风凉。  
夜永道机熟，秋清人意强。  
居山幸一载，晏起适徜徉。  

【夜坐怀孝常】（砥）  
待月下石壁，罢琴竹间亭。  
坐绝百虫响，旅怀才夜宁。  
天高玉露泻，草木流晶荧。  
四山湛秋色，万物无隐形。  
风蝉抱叶落，雪鹄迎云停。  
此时西涧人，柴门久已扃。  
谁同展清会，念此风泠泠。  
世难避空谷，忧思同醉醒。  
偶适不为贵，人生易漂零。  
茫茫河汉流，荧惑光众星。  
干戈未衰息，前途杳冥冥。  
岁晏有结托，东去浮沧溟。  

【酬前】（治）  
东斋见微月，露坐稀华星。  
感物增惋伤，怀人在岩扃。  
高情沐垂照，寤寐不遑宁。  
中夜梦良觌，君歌谓予听。  
清商随风起，虚箔转琴泠。  
款密松下室，踟蹰水边亭。  
常时往来处，目击心已冥。  
觉闻西涧流，离合方悟形。  
鸡鸣空山曙，开户竹林青。  
忽枉蓬荜信，芳缄耀云屏。  
凄凄贫贱交，恻恻秋露零。  
昔如双飞鹄，于今两枯萍。  
诗中语再四，年运不暂停。  
道术尚迂邈，焉能事仙灵。  
骑鲸倘可望，同日戏沧溟。  

【宝粹二上人值两留宿西涧草堂明日赋此以赠】（治）  
相访竹林茅屋下，不因风雨岂留连。  
栖迟尚辱诸公问，来往深惭二子贤。  
落叶下山逢虎迹，疏钟隔水见人烟。  
旧游空忆钱塘去，闻道如今异昔年。  

【同前】（砥）  
萧条黄叶山中寺，回首松萝满夕曛。  
丈锡遽行三十里，一风相送两孤云。  
竹堂听雨惊秋晚，木榻留灯语夜分。  
在昔山林忧患等，应修白业益精勤。  

【过西涧】（砥诗见本集）  

【酬前】（治诗见本集）  

【雨中一首】（砥）  
凄凉怀故旧，寂寞卧丘园。  
溪冷风蒲折，林高雨竹喧。  
渔人留野渡，田犬吠衡门。  
无限清秋意，何从制一言。  

【次韵酬前】（治）  
蝉鸣秋雨里，山舍竹林园。  
政尔无来迹，非关久避喧。  
坐看高士传，梦往故人门。  
生意唯萧索，心知自不言。  

【桃溪泛舟寻方厓士玄】（砥诗见本集）  

【同前】（治诗见本集）  

【读书】（砥）  
读书易为感，时节已徂秋。  
行游固可适，岁月不留。  
高斋旷而寂，人务罕相酬。  
千载事了了，宁不慕前修。  
道在无今古，天运每周流。  
万理由我具，消摇极冥搜。  
为乐不在兹，况复储怨尤。  
予本楚狂士，意气迈九州。  
偶然似有契，持身寓林丘。  
万钟非所辞，一毫非所求。  

【同前】（治）  
窜身丹厓下，灭迹浮云端。  
余事既不闲，冥心以游观。  
读书南山日，秋气浩漫漫。  
悲商扣庭柯，四座鸣风湍。  
已与清景晤，乐哉此盘桓。  
餐和遗糟粕，饮胜入肺肝。  
隐几俄万古，其人梦交欢。  
携手逍遥墟，乾坤欻高寒。  
顾谓尘世子，斯道自平宽。  
胡为在荆棘，方寸生波澜。  
向无问津者，悲尔后来难。  

【孝常西斋守岁读王临川除夜寄舍弟诗爱其词致清远因用其韵各赋一首】（砥）  
残雪半窗春意动，余香一榻夜忘眠。  
灯前对酒须今夕，客里题诗尚旧年。  
风竹萧萧还自语，寒梅的的竟谁怜。  
知君剩有沧浪趣，待约秋风上钓船。  

【同赋】（治）  
岁云暮矣天涯客，今夕能来慰不眠。  
坐久依依思远道，气酣往往说当年。  
春游吴苑君常惯，雪咏钟山我自怜。  
惆怅情悰那再得，荆溪漫有酒盈船。  

【元日试墨（二首）】（治）  
竹雪寒声泻，山禽好语来。  
空余腊月酒，拟访石亭梅。  
野水宜舟楫，春云费剪裁。  
从前江海上，今日意悠哉。  
白发形归梦，青灯照隔年。  
远惟诸弟忆，贫幸老人怜。  
四海孤飞鹤，东湖二顷田。  
谁能论心迹，出处事皆天。  

【同前】（砥）  
金鸭香犹吐，风帘影自飘。  
轻冰生墨沼，余雪缀寒条。  
茅屋行堪赋，山云坐可招。  
且无轩冕意，随分乐渔樵。  
萼绿花开未，春醪已满缸。  
不须嗟往事，且复醉幽窗。  
采笔云千朵，青霄鹤一双。  
平生江海兴，渐觉片心降。  

【因泉公归{艹閒}王二秀才】（治）  
泉公相见即言归，因忆王生住翠微。  
诗卷或留禅榻畔，酒船还傍钓鱼矶。  
春来物色偏愁思，老去人情愿息机。  
欲折芳馨遗远者，劳心东逐片云飞。  

【次韵同前】（砥）  
千岩春静一僧归，相送空林夕景微。  
茶具等闲抛石阁，钓竿行已卧苔矶。  
草生南浦牵诗梦，沤下轻波识道机。  
若见王乔因借问，双凫何日向南飞。  

【绝句五首】（治）  
秋至衣裳薄，思归未有涯。  
得如江巨孝，处处自将车。  
一从蔷薇绿，经秋忆故庐。  
乡书夜来到，只是更愁予。  
有弟天涯隔，无人消息稀。  
何时比鸿雁，一道向南飞。  
蚤学屠龙技，三年望有成。  
朝来鉴海水，华发已先明。  
得志有偶尔，居贫方晏然。  
君观纸上墨，一日是千年。  

【同前】（砥）  
朝朝感霜露，昔昔梦乡关。  
何以慰亲念，空悲行路难。  
东城三百里，南雁一封书。  
整待今晨发，秋风吹弊庐。  
失身红尘里，世路转愁深。  
不汲寒泉井，何由清我心。  
朝露涂野草，颜色暂辉光。  
不知秋节去，朝露变为霜。  
操弧力不任，弹琴知者稀。  
白驹空谷里，吾道此焉依。  

【官军后还西涧草堂】（治诗见本集）  

【同前】砥（诗见本集）  

【雨后偶题】砥  
诗酒尚堪忘世虑，陶然且复咏闲居。  
园林几日清秋好，风雨一番黄落初。  
翳翳荒村烟景寂，迢迢虚阁暮钟疏。  
经时不得故乡信，谁道雁来能寄书。  

【次韵酬前】治  
竹里新泉绕屋除，长年吾得乐闲居。  
道心澹泊诸尘外，山意微茫邃古初。  
风雨满檐松子落，夕阳穿树橘林疏。  
可怜原宪闲来往，犹自生涯不废书。  

【食茯苓粥】砥  
荷穿云得茯苓，作麋从此谢膻腥。  
齐厨自启添松火，香韵初浮满竹庭。  
时忆紫芝歌旧曲，尚寻黄独制颓龄。  
今晨暂辍青精饭，与洁方坛味玉经。  

【同前】治  
颇闻学士防风粥，曾吃诗人锦带羹。  
岂谓茯苓宜岁晚，已收粳稻得霜晴。  
腥膻习漫从教洗，禽鸟形残不忌烹。  
饱食未须论月给，石杉偕坐听松声。  

【纵笔一首】砥  
数卷《楞伽一缕香，门前尘土浩茫茫。  
何人尚觅安心法，此处真堪选佛场。  
寒月流为千嶂雪，晚风惊散一林黄。  
可怜结习消除尽，笔舌纷纷故未忘。  

【次前韵】治  
多罗树下昔徜徉，尘世归来已渺茫。  
犹有狂吟三百首，逢人大笑亿千场。  
西风雪气纷纷白，夜雨河流混混黄。  
忽对青山嗟岁晚，知君纵笔兴难忘。  

【暂违老亲陪履道泛湖归省无锡】治  
湖口仓忙别老亲，东行且就雨吟身。  
烟波渺似鸿荒世，舟楫轻宜澹荡人。  
几处青山牛马饮，一行白雪鹭鸥驯。  
沙头击鼓曈曈日，知有闲官尚守津。  

## ●甲集前编第九  

郭参军奎三十九首  

【拟古思友】  
鹖鸣岁将晏，蒹葭凄以霜。  
思君隔山海，道路悠且长。  
睇彼参与辰，清夜悲未央。  
狂飙西北至，一雁方南翔。  
言念畴昔欢，与子同衣裳。  
安知异寒暑，日月不我将。  
天高则有斗，川涉愁无梁。  
忧心隐如惄，出户徒彷徨。  

【寄李彦端】  
嘉树蔼夏绿，清风动虚襟。  
念君有高趣，劳我径寸心。  
伫立东城曲，日夕见云岑。  
以兹世多故，忘彼升与沉。  
聊乐在书籍，佩玉怀所钦。  
华池散帙步，当户鸣幽禽。  
兰生已覆井，泉响迥出林。  
醉将山口月，弹作弦上音。  
明月照别鹤，遗音戛南金。  
何当坐松石，从尔听瑶琴。  

【次钱子贞苏门感怀】  
燕支木叶落，卢龙秋色来。  
空闺有思妇，清夜悲且哀。  
锦书为君寄，宝镜谁敢开。  
膏沐不复容，绿发栖浮埃。  
团团皎月辉，照彼单于台。  
驰心在万里，出户聊裴回。  

【长相思】  
长相思，小山下。蘼芜秋深没行路，  
王孙年年归不去。江南木落天色寒，  
鸿雁沧波连日暮。我思昔兮金佩环，  
美人座上花如颜。紫芝丛桂纷两间，  
下有流水清潺湲。吹笙鼓瑟心长闲，  
别来岁久鬓发斑。青云猿鹤不可以企及，  
魂飞梦往愁乡关。长相思，何时还？  

【乌夜啼】  
石头城上乌，遥夜鸣相呼。  
紫清道士有两树，乌啼不离树高处。  
千声哑哑复万声，中堂酒阑梦未成。  
呼童把烛起开户，照树惟恐邻人惊。  
庭前再拜为尔说，我家旧住长淮北。  
慈亲已老返哺违，零落犹为异乡客。  
严霜满天江月辉，东方未白群星稀。  
明朝日出当早飞，莫使涕泪沾裳衣。  

【夜坐吟】  
江风萧萧吹古树，关月苍茫海生雾。  
北斗渐落明河微，城头乌啼天欲曙。  
客子不寐忧无衣，东征三年犹未归。  
蟋蟀在户岁将暮，洞庭霜白芙蓉稀。  
男儿生当百战死，不执金吾即挟匕。  
闭门勿用长夜歌，骐骥终能致千里。  

【次刘仲孚韵】  
地远孤云白，秋深一雁过。  
泪因明月下，心在故乡多。  
列郡方传檄，连营未息戈。  
羁危万里思，江上逐驰波。  

【送孙良玉还同安】  
送君江上去，山路雨初晴。  
落日平淮树，春潮带皖城。  
酒因今日醉，人是故乡情。  
莫说王孙怨，芳洲绿草生。  

【送王素行】  
昔日从游处，舒州阿那边。  
宁亲依故国，辟地到何年。  
月出潮平渚，江深树接天。  
同门知己在，应问孝廉船。  

【客枕】  
客枕睡不着，天高秋气清。  
寒灯照四壁，孤泪滴三更。  
霜落芙蓉悴，江空鸿雁鸣。  
无衣复无褐，忽忽岁徂征。  

【寄孙伯融】  
吴树绿如盖，越山天下奇。  
遥知戎事暇，总是雅歌时。  
国士曾持节，将军已建旗。  
西宛有名骥，安得为君驰。  

【蕲州营作】  
树暗啼莺困，春余一日残。  
愁随花片减，梦逐雨声寒。  
毁誉惟耽酒，辛勤亦枕鞍。  
令人惭陆抗，四十未封官。  

【出昌山峡遇雨】  
山雨冻欲雪，谁怜被褐徒。  
手持和氏璧，袖有太公符。  
勋业归明主，衰迟笑腐儒。  
年年此时候，行役在长途。  

【寄陈检校】  
遥想紫薇省，郎官直禁楼。  
琼花天上去，清夜忆扬州。  
二十四桥月，玉箫吹两头。  
秋风挂帆席，几度大梁游。  

【秋兴（三首）】  
月下清砧响夜阑，征人不寐忆长安。  
雾迷南国游魂泣，草没中原战骨寒。  
直望明河临象阙，谁沾零露捧金盘。  
十年关塞无家别，仗策犹悲行路难。  
龙门疏凿禹时功，江汉滔滔亦汇东。  
万古山河今异域，百年礼乐旧同风。  
忽思鲈鲙惭张翰，将学丹砂就葛洪。  
只恨兵戈犹在目，秋来衰鬓对飞蓬。  
露气凄凉草木衰，倚楼看镜不胜悲。  
秦王警跸瞻天远，汉武旌旗出塞迟。  
江国再逢南雁信，乡关掞倚北风思。  
那知人事同摇落，醉里狂歌《九辩词。  

【早秋旅夕】  
初月凉风夜向阑，倚楼愁到笛声残。  
天高阊阖银河白，露滴梧桐金井寒。  
多病马卿犹是客，几时张翰也辞官。  
年年怕近清秋日，忆杀湖边旧钓竿。  

【当途客舍】  
姑孰溪边独倚楼，江城二月似深秋。  
孤云无处求亲舍，先陇何人祀首丘。  
花落始知寒食过，雁归浑是夕阳愁。  
故山应有王孙怨，春草凄凄没尽头。  

【腊日】  
腊日三年为异客，今年霜雪未全饶。  
风尘暗满淮南路，雾雨寒生江上潮。  
乡梦有时逢骨肉，此身何处托渔樵。  
共来吴楚交兵地，烽火依稀似六朝。  

【山中喜晴】  
山中十日苦风雪，雾雨作寒才放晴。  
千涧水从松杪落，半空云逐马头行。  
居人向暖分茶树，啼鸟知春唤客名。  
不惜看花兼问酒，东风归路布袍轻。  

【对砚感怀因悼叶宗海】  
南州叶汇旧情亲，石砚相贻色尚新。  
长忆论诗兼嗜酒，不堪睹物忽思人。  
树深黄鸟哀秦士，浦暗青蓠泣楚臣。  
妻子冤魂应共语，定将忧愤诉江神。  

【重吟】  
重吟《梁甫自悲嗟，为惜流年鬓有华。  
马上折残官路柳，雨中过尽野墙花。  
秦原万里经图远，楚泽三湘眺望赊。  
人物尚思羊叔子，岘山归骑咏清笳。  

【秋夜偶赋】  
汉高曾唱《大风歌，壮士无衣奈岁何。  
永夜蛩声偏近枕，深秋木叶未辞柯。  
鹡瑽毛羽嗟零落，骐骥精神困蒨轲。  
尚慕信陵公子客，几时报德在山河。  

【过富州赠权伯文】  
章江寒夜泛舟初，岸曲沙平月色虚。  
兵气未销吴楚分，剑光犹射斗牛墟。  
明公偶国专封拜，使者交邻奉简书。  
为喜丰城知己在，别来怀抱定何如？  

【宿雨】  
宿雨潇潇悴客心，高窗连日滞秋阴。  
一枝未遂鹪鹩托，四壁应愁蟋蟀吟。  
家在淮南青桂老，门临湖水白蘋深。  
鲤鱼风熟香粳早，钓艇谁撑近竹林？  

【答王克让】  
南朝冠盖富才华，谢朓新诗五色霞。  
江水东来归渤海，河源西上接流沙。  
如今骏马谁收骨，自古牵牛不服车。  
每忆故人王逸少，沧洲拾翠折疏麻。  

【重忆西岩访旧】  
摐甗声中宿雨晴，白云闲傍马头生。  
东邻茅屋新烟起，南涧石桥春水平。  
野鸟见多还问姓，山花开尽不知名。  
故人宅近青松下，未到柴门已出迎。  

【亡家】  
夜看群星指太微，东南豪气眼中稀。  
每言富贵心如铁，才说英雄泪满衣。  
杖策邓生犹未遇，亡家韩信定谁依。  
凌风欲便乘槎去，天上秋虹跨海飞。  

【送文景宗】  
海内干戈未解纷，明朝歧路又离群。  
他乡岁暮萍逢水，此去江东树隔云。  
白面书生多国士，黑头宰相是将军。  
宝刀聊用酬知己，同郡名家赖有君。  

【答王克让】  
万国烟尘海沸波，夕阳谁复倒回戈。  
华戎杂处衣冠少，吴楚封疆壁垒多。  
说客成名惟季子，功臣改辙在隋何。  
故山猿鹤应相诉，桂树丛生带薜萝。  

【寄刘彦基同知（二首）】  
南浦登楼一曲歌，江花潭影照青蛾。  
谢安不与人同乐，天下苍生奈若何。  
九月征人未授衣，年年书到故园稀。  
无情恨杀湘东雁，不带平安一字飞。  

【开岁卧病（二首）】  
多病文园渴未消，自从人日遇花朝。  
不知杨柳将春色，绿到淮南第几桥。  
一朝卧病药相扶，才倚晴窗阅地图。  
莫说江南风景好，王孙头白怨蘼芜。  

【富池江口夜泊（二首）】〗  
华发青灯共一船，闻鸡独起看龙泉。  
风云未遂平生志，惭愧周瑜长十年。  
草昧英雄望列侯，梦中三十六春秋。  
功名总被儒冠误，两岸啼猿一夜愁。  

【南康除夜（二首）】  
去年马上折梅花，今夕匡庐度岁华。  
风雪苦寒如北土，每因时节恨无家。  
十年客泪不曾干，丘垅成行骨肉残。  
为报淮南兄与弟，紫髯憔悴未为官。  

【早发分宜县】  
夜半荒鸡鸣远村，板桥斜出县西门。  
征人衣上霜如雪，犹未曾承国士恩。  
刘典签炳七十二首  

【左掖门朝退呈吴待制诸公】  
谬忝金闺籍，联班趋晚朝。  
逶迤西上门，窈窕长安桥。  
残雪带远树，夕阳在山腰。  
不有同袍者，畴能慰寂寥。  

【得汉彝简周伯宁索香灰】  
古彝多款识，蟠螭汉篆存。  
黄金销土色，翠羽饮雷文。  
绮席流寒月，银屏度彩云。  
兰灰能裹寄，长吟尽夜分。  

【春夕直左掖怀周侍御】  
晚雨池上晴，逶迤淡将夕。  
金茎华月生，绮树流云湿。  
窗虚漏声永，幔卷炉烟袭。  
忆我同袍人，何由共瑶席。  
（铁厓曰：“仿韦也。”）  

【忆园庐】  
种园在东皋，草荒瓜蔓长。  
日落秋树凉，褰衣独还往。  
时逢野老憩，自足田园赏。  
沿溪暝忘归，古寺烟钟响。  

【经汝弼叔故馆有感而作呈汝尚叔及彦常弟】  
山馆澹将夕，寒灯对炉熏。  
墙阴古梅落，池深芳草春。  
疏棂带斜月，连床非昔人。  
履綦无往迹，琴册有余尘。  
坐感岁时改，心悲文采湮。  
缄题不忍写，凄恻泪沾巾。  

【哀傅子初】  
柴门对青山，茅屋俯流水。  
伊吾夜无眠，寒灯堕红蕊。  
声名一朝振，车马动闾里。  
书台凄暮烟，过客犹仰止。  

【哀辛好礼（敬）】  
王风委蔓草，《大雅何微茫。  
嗟哉逮梁宋，孰能继虞唐。  
鸾凤著文彩，云汉昭天章。  
九原不可作，悲风摧栋梁。  

【哀蒋师文（易）】  
道南万书楼，文藻冠闽土。  
早起揭文安，子史深汲古。  
束帛贲丘园，高卧守环堵。  
便便五经腹，皓首心自苦。  

【哀周白士（上清人）】  
阴洞悬乳泉，石沁古苔峭。  
绀粉落秋红，芙蓉澹斜照。  
孤吟白日晚，叠嶂玄猿叫。  
高怀谁与俦，天风递长啸。  

【哀赵子常】  
晨樵歙山青，暮汲歙水渌。  
闭户动一纪，守道不干禄。  
平生《春秋传，疑义如割竹。  
哀哉青城翁，心丧三年哭。  

【哀高季迪】  
阖闾门前树，鸟啼华月圆。  
诗吟倚楼上，午鼓未成眠。  
翠袖添雕鸭，乌丝写粉笺。  
每怀经济念，鸾镜感芳年。  

【哀方方壶】  
蓬莱五云宫，金粉饰椒壁。  
醉时卧氍毹，酒醒洒墨汁。  
傲世双眼高，鬼谷白云湿。  
玉堂寄书来，落月梦相忆。  
野鹤吊孤松，衰萤照荒陌。  

【哀黄季伦】  
折节委荣宠，顿将生死齐。  
秋荷补坏衲，空林旅幽凄。  
悬灯礼绣佛，清斋烹露葵。  
虎溪流古月，自与远公期。  

【哀叶楚庭】  
船头酒百壶，船尾书百册。  
闲骑桃花马，醉弄西湖月。  
狂吟卷秋涛，声撼扶桑折。  
沧海无还期，哀魂楚云结。  

【哀吴用晦（其祖月湾先生也）】  
沧湾俯空寒，老月悬古色。  
残花漂断沼，野径绕荒宅。  
王珣称短簿，牙笏犹故泽。  
文藻遗江山，苍茫暮烟隔。  

【东武吟】  
壮年投笔去，手提三尺棰。  
戎衣才至骭，短剑光陆离。  
国士每自许，独赖相公知。  
解衣衣我寒，推食充我饥。  
心怀犬马报，未有涓埃施。  
十年在幕府，徒将文墨持。  
前星一夜落，天地黯无辉。  
功勋都若梦，部曲各分违。  
春草门前绿，空遗枥马嘶。  
月痕弓尚挂，云影旆犹垂。  
霸气风云散，姓名谁复题。  
落日将军树，凄凉过客悲。  
长哀波浩荡，不尽泪如丝。  

【行路难】  
奉君五彩凤凰之绮幄，七宝鸳鸯之锦床，  
博山氤氲之冰屑，金盘沆瀣之琼浆。  
春风无情不相待，朱颜绿鬓年年改。  
姑苏台上鼓如雷，四时歌舞百花开。  
当年意气今安在，鬼火如灯秋似海。  

【桃叶青】  
桃叶青青杏花吐，楼头吹笙教鹦鹉。  
红牙象版按《梁州，金缕衣裳美人舞。  
离情不似月常圆，桃叶青青似去年。  
美人不来鹦鹉怨，杏花零落画楼前。  

【双桐生空井】  
井上双梧桐，秋风易摇落。  
绿叶堕鸣珰，清阴卷重幄。  
纹甃生旅葵，银瓶响空索。  
疏枝覆乌台，交柯临凤阁。  
美人矜容仪，照影伤今昨。  
铅华逐波逝，欢赏随年薄。  
行客攀辘轳，哀声隔帘箔。  

【燕子楼同周伯宁赋】  
宝瑟凝歌绕珠箔，流苏结带黄金索。  
翠红香里宿鸳鸯，春风人间无此乐。  
杏梁尘暗麝兰篝，黛锁眉峰掩画楼。  
灯残枕冷梨云断，秋雨人间无此愁。  

【寒夜怨】  
月来愁亦来，心怜月去愁应改。  
楼高月转迟，停筝坐倚熏笼待。  
月落却成眠，谁知枕冷愁仍在。  

【经抚河遇雪舟中睡午方起】  
沙溪风寒飞雪狂，风大不敢开篷窗。  
蒙头裹被睡过午，柁底浪急声舂撞。  
岸上枫林茅屋小，新年家家无米粜。  
土灶作炊烟满船，灰压湿薪蚯蚓叫。  
山僮不愔途旅艰，靴绽衣薄双眉攒。  
艰难末路乃如此，富贵有梦真邯郸。  
却忆琼林侍宫膳，雪花不入黄金殿。  
酒上朱颜万国春，花簪乌帽千官宴。  
锦笺彩笔赐题诗，仙仗频移出苑迟。  
衣惹御香罗袖窄，马蹄归踏杏花泥。  

【吊晋安将军歌】  
荔枝城头花簇簇，王孙不归春水绿。  
黄金台前烟草荒，伤心独倚青云哭。  
泪洒銮江江倒流，楚魂暮咽枫林秋。  
蕉黄绿醑湘竹语，岘山石断行人愁。  
信陵门下簪缨会，珠履筵前几人在。  
军中击鼓夜不眠，珠翠成行鸣剑佩。  
王孙王孙真贵人，落笔龙蛇惊鬼神。  
千金散士马蹄尽，铁甲昼卧双麒麟。  
桑柘阴阴连大路，野市书声晚当户。  
部曲凄凉白发稀，甘棠犹指将军树。  
玉凫金雁漆镫残，化鹤千年何日还？  
有酒谁浇赵州土，碧血化雨苔斑斑。  
王孙王孙不可招，仰天击碎青桐瑶。  
寸心何处写哀素，江上年年生暮潮。  

【承承堂为洪善初题（善初，三洪诸孙也）】〗  
天狗蚀月岁靖康，血战于野龙玄黄。  
神鳌夜泣九渊沸，翠华日薄寒无光。  
主忧臣辱誓万死，直以只手支扶桑。  
燕山六月雪花大，节旄零落肌肤伤。  
关河萧条月色苦，秋风扬沙吹雁行。  
子卿归来典属国，茂陵树老愁云荒。  
至今勋业昭简册，大书特书遗典章。  
承承堂前春昼永，牙笏金鱼堆满床。  
芝兰玉树竞娟秀，陶令松菊凝秋荒。  
盈缸酿酒介眉寿，槐阴覆阶萱草长。  
忠宣盛泽实具美，宜尔子孙宜尔昌。  

【题方壶画为斯贞侄赋】  
巨然画与书法同，纵笔所至生秋风。  
墨飞原气泻沆瀣，青摩斗角连崆峒。  
远岫平林断还续，苔根斜迸山泉绿。  
钓倚丹枫野老矶，门垂碧柳幽人屋。  
壶公骑鲸白云乡，垅树绿泫烟草黄。  
风流文采今寂寞，对画泪痕沾我裳。  

【题蔡宗文赵氏谱牒后】  
苔连椒壁云痕湿，霓旌无色金仙泣。  
杏花依旧落胭脂，梁苑凝烟春草碧。  
相逢仿佛说前朝，谱牒香遗古锦幖。  
前代王孙今老矣，天潢如发际云涛。  

【汉之季哀故御史余公阙守舒城死节而作】  
（汉之季，洪流何汤汤。赤子为龙蛇，蔓于汉以淮，割我城邑图不祥。天子曰嘻予何以奉宗庙，朝群臣，登明堂？曰予近臣御史阙，咨尔抚师古舒国，阃以外，尔制之。赐尔三百卫士斧与节，毋黩民，毋究刑，苟附而安，文武并用礼之经。臣阙昧死顿首泣，主忧臣辱敢不力。御史骑马来，万姓泪落喜且悲。子我涂炭民，汉官威仪今见之。东市牵牛羊，西市罗酒浆，纷纷列道左，御史下马相扶将。谕以天子圣且爱，明见万里外，宵旰不遑食，兵尔饥尔苦颠沛。御史虽愚颇知忠与慈，惟尔患难相扶持。鼓尔鼓，旗尔旗，疾则疾，徐则徐，壮者战守老者居，俾尔农桑毋夺时。桑青青，麦茫茫，牛羊走丘墟，御史城上行。茅屋人家闻读书，以心感人心，敌至辄败不敢窥。城东啼虎豹，城西啸熊罴。蕲黄攻始退山越，什什伍伍来相围。裹疮战城南，吮血战城北，大船小船捍江列。嗟城中如流鱼，御史奋臂城上呼。悲风扬，尘沙起，白日无光士争死。廪无粟，士气衰，朝食城上草，暮煮城下萁，疠疫相枕何流离。御史斩爱马，士卒不忍食。日久援不来，矢尽兵残益危逼。枭骑死野战，乌鸢衔肉流尸僵。孤城坐殄瘁，土山地道不可当。御史诚不德，握手谢父老，尔民多杀伤。御史登城北面拜，称臣万死无以报陛下，阖室竟与城俱亡。楚山苍苍，楚水洋洋，御史之节，功烈显彰。天之奎壁，地之河岳，人之纲常，千载弗渝。日月普光，谁能置庙复立社，享尔祀尔百世及天下。）  

【题夏博士晋王羲之右军像】  
上东门外胡雏啸，万里尘飞洛阳道。  
潜龙东渡晋中兴，群马南浮国重造。  
石城巃嵸昔所都，庶事草草嗟良图。  
衣冠简傲礼乐废，朝廷放旷君臣疏。  
大令平生最超卓，早年门第居台阁。  
内史新除典要枢，右军任重参帷幄。  
擅场翰墨出神奇，蔡卫钟张早得之。  
昼长燕寝森兵卫，日暖鹅群戏墨池。  
来禽青李囊盛寄，裹鲊《黄庭醉后题。  
春风三月山阴曲，群彦流觞映修竹。  
一时簪冕属高风，百年文藻怀芳属。  
流落斯文慨古今，后代宸聪复购寻。  
小字昭陵传玉枕，数行定武抵千金。  
忽见画图双眼失，采采丰神惊玉立。  
羽扇萧疏晚日晴，乌纱仿佛秋尘袭。  
繁华如梦转头非，典午山河几落晖。  
唯有凤凰台上月，春风依旧紫箫吹。  

【予昔与孟思鲁参戎事于三衢监司宋公幕府及兵溃得间道还乡遂归休之志故历叙之】  
嗟嗟汉燧昔沉耀，横流版荡糜中畿。  
鬼母啼烟赤电走，天狗堕地金石飞。  
志士勤王涕沾臆，义旆悬云昭白日。  
剑击风云向夜悲，楫誓山河仰天泣。  
君当少年功节殊，短衣倒骑生马驹。  
蛮笺草檄墨惨淡，宝刀斫血腥模糊。  
奏凯对花歌窈窕，量沙卧雪宿氍毹。  
运筹制胜常轻敌，凭轼降城不顾躯。  
幕泛碧油陈雅乐，漏残银烛合兵符。  
孤军转战经千里，萧条榆塞尘沙起。  
秦树关河落日低，汉营鼓角西风里。  
婺女妖氛压断墙，严滩杀气连重垒。  
羽书援绝斗兵稀，古道行人畏蒺藜。  
霜衔白骨饥乌下，秋入金疮败马嘶。  
虞姬帐下将军死，公子门前壮士归。  
去国共怜王粲赋，望乡同拟杜陵诗。  
壮志无成还故里，城西茅屋苔痕紫。  
钩帘听雨更焚香，拄笏看云时隐几。  
自信胸澄渤海清，宁怜气与嵩华倚。  
破浪谁擒北海鳌，穿林学射南山雉。  
笑傲行将下泽车，经纶懒取圯桥履。  
草荒三径掩衡门，旧事相逢不忍论。  
两鬓缁尘销岁月，一双蜡屐信乾坤。  
湖上雨晴飞落木，与子登临散幽独。  
杖藜出郭踏江沙，一笑寻僧看修行。  

【浔阳行】  
江头女墙啼野鸟，乱石如垒惊涛呼。  
浔阳九派控吴泽，匡阜千峰回楚墟。  
当时形胜夸强土，连云宫苑旌旗树。  
庾亮楼船赴国仇，黥王版籍归英主。  
盛年一去水流东，冠盖繁华处处空。  
两岸芦花浸明月，满汀烟树鸣秋风。  
古戍何人晚吹笛，客船莫向城边系。  
翠袖琵琶梦已寒，青衫易洒天涯泪。  

【寄徐宗周兼柬杨焕文阮宗泰】  
李家池头去年别，大风扬沙天欲雪。  
赠我鲤鱼三十腮，杨柳穿来带寒血。  
今年八月芝山楼，我欲少住君不留。  
蹇驴落日冒秋暑，鬓丝汗溢黄尘流。  
近过阮公茅屋底，说君沉疴几不起。  
九月十月方离床，强健近来差可喜。  
相望片云危石山，来往每嫌消息艰。  
斯文凋谢少知己，恨不连墙相往还。  
却忆少年从义日，闻鸡不眠追祖逖。  
杀敌风吹宝剑腥，打围雪压雕鞍湿。  
诸葛曾怀汉室忧，包胥亦有秦庭泣。  
投老相看海岳清，夙昔患难同离情。  
归来庐井有桑梓，拜扫丘墓除榛荆。  
传家书在晚还读，负郭田深春自耕。  
爱君窗前修竹大，听雨何时对床卧。  
却扶藜杖过杨兄，使酒怕渠时骂坐。  
气略颇与常人殊，天经地轨谈《阴符。  
黄冈溪头懒垂钓，未央殿前思上书。  
功名定有国士报，肝胆好将民瘼苏。  
黄金之台一千尺，白日横飞虎生翼。  
吕望八十方致身，五十富贵朱买臣。  
时来勋业自有待，岂得甘作渔樵人。  

【题李陵苏武泣别图】  
臣有千古哀，覆水一去难再回。  
臣有三寸舌，染丝一黑难再白。  
丈夫瓦裂声名亏，汉不我得将安为？  
吞声长哀送苏武，忠肝惟有青天知。  
烟沙萧条压冰雪，心事凄凉泪成血。  
谁怜冤魄老胡尘，空有丹心瞻汉阙。  
目断关河夕照迷，茂陵烟树草萋萋。  
将身不似云边雁，犹得年年故国归。  

【过南湖觜】  
城头开船北风起，帆轻直过南湖觜。  
上水欢呼下水嗟，龙王庙前准烧纸。  
小妇攀罾杨柳矶，淮盐换得鳜鱼肥。  
沽来新酒不成醉，卧听邻船歌《竹枝。  

【义士歌】  
番阳胡公，字振祖。当元之季，以义起兵，克复郡治，纪功，授饶州府判。后从官军转战至浮梁，与敌相拒，粮尽矢绝，义不辱，愤骂，以身死之。乡贡蔡渊仲先生为之立传，予作歌以表其节义焉。至正甲午也。  
昆仑昼裂黄河决，京畿地毛白于雪。  
鬼母啼秋天雨鱼，武库兵鸣剑飞血。  
黄屋播越烟尘张，四海感激思勤王。  
鄱阳胡公躯七尺，义旗塞路寒无光。  
鸢肩火色万里壮，虎气电目千夫强。  
城头阵云压鼙鼓，酾酒椎牛显露布。  
破釜沉船晓更征，囊沙壅水宵还渡。  
万乘千旟骠骑营，转战直薄浮梁城。  
孤军粮尽朝飡草，间道人稀夜煮冰。  
铁甲照霜弓影曲，宝刀磨月水痕腥。  
旄头芒射前星落，恃勇骁腾身不却。  
凄凉马革裹尸归，谁复声名写麟阁。  
郡侯纪绩笔如椽，父老相传泪泫然。  
三尺荒坟何处是，忠臣后代子孙贤。  

【琼姬墓宋仲珩同赋】  
野花凝粉钿，琼姬醉时面。夕露柳丝长，琼姬晚黛妆。行人坟上莫回首，一顾春风一断肠。  

【田家乐寄张师孟】  
田家乐，今年庄农好秋作。  
蛰龙蜕骨桔槔悬，五谷咸登时雨若。  
官家更忧民力疲，公田折布能轻赍。  
小姑携筐懒梳洗，拾得绵花如雪肥。  
大姑轧轧催机杼，疏帘树影寒蛩语。  
鬓云笼雾扬西风，眉月生凉褪秋暑。  
山径牛羊下夕墟，萧萧榆柳草堂虚。  
野老杖黎邀小酌，诸孙灯火读残书。  

【七夕对月怀蓝明之黄彦美蒋师文先生】  
碧梧金井生早秋，北斗斜挂银河流。  
鹊桥灵车俨若渡，织女有约期牵牛。  
古传此事不可诘，五云仿佛闻笙球。  
搴衣举酒酹明月，起舞激烈心悠悠。  
但恨玉兔捣灵药，不能医此万古之闲愁。  
眼看明月年年好，古人逝矣今人老。  
今人还是后人哀，绿鬓朱颜岂堪保。  
自怜年少心志狂，赤手直欲扳扶桑。  
琅玕披腹抉云汉，拟致尧舜垂衣裳。  
岂无苍生待霖雨，命与时蹇空昂藏。  
弃官归来守乡土，破砚凝尘百无补。  
时时引领送飞云，天华当空秋一羽。  
今年种豆南山阿，斜日荷锄仍浩歌。  
木叶脱落霜露降，时不我延将奈何。  
明年拟结溪头屋，乱石环墙种修竹。  
扁舟载酒弄沧浪，看雪寻梅剡溪曲。  

【郊居杂兴（二首）】  
桃李谩成蹊，茅堂习隐栖。  
泉声溪碓急，山色野墙低。  
相颔原非燕，围腰底用犀。  
不嫌生理拙，抱瓮灌吾畦。  
风雨行人少，柴门午尚扃。  
土花沿砌碧，山果坠枝青。  
病眼耽书癖，衰颜托酒醒。  
经邦方用武，寂寞抱遗经。  

【题朱涧槃卷】  
遥峰连碧涧，茅屋俯青林。  
径晚花粘屐，松寒雨润琴。  
酒甘和菊酿，诗苦带茶吟。  
却忆文园老，归来雪满簪。  

【夜直呈翰林诸友】  
中使传金钥，严兵戒紫扉。  
月高旂影直，风急漏声微。  
鹊倦惊龙烛，萤闲缀凤帏。  
不眠瞻北斗，拜舞敢迟违。  

【经白将军故第】  
粉墙将暖日，依旧柳条新。  
上马台边路，春风无一人。  
画梁暗巢雀，绮席委芳尘。  
桃李东园夜，余香敛翠颦。  

【青楼曲刘子雍胡伯清程伯羽同赋（四首）】  
画阑落尽绛桃花，依旧寻芳小径斜。  
鬓黛压钗金有晕，臂酥凝钏玉无瑕。  
三千弱水波清浅，十二巫云树碧遮。  
郎马不来春已暮，泪痕香断湿琵琶。  
绣剩鸳鸯午睡长，体娇无力浴兰汤。  
生憎宝镜鸾成匹，死恨银筝雁作行。  
舞罢《柘枝低拜月，歌残桃叶懒添香。  
愁来自学秦宫女，帘底吹笙引凤凰。  
楚腰纤细锦缠头，秋怯珠帘半搭钩。  
云恋阳台双作梦，月生湘浦独成愁。  
鸾梭折齿花粘髓，螺粉添眉柳带羞。  
雁过碧天书帛断，误教人倚小红楼。  
寒锁妆台粉怯匀，步莲金小不生尘。  
径迷花雨莺莺月，枕压梨云燕燕春。  
衾剩半床闲翡翠，钗分一股擘麒麟。  
玉梅好似郎颜色，只见东风不见人。  

【简戴彦硕】  
故人结得草堂低，老圃连城近市西。  
碧注砚池荷叶露，红粘屐齿杏花泥。  
书悬牛角朝耕地，饭饲鱼苗晚灌畦。  
只恐长安云路近，马蹄催梦听朝鸡。  

【旅中除夕简刘子宪助教张左司】  
麝煤凝鸭锁窗虚，虎卫严城禁漏疏。  
乡梦牵情千里远，客愁随腊一年除。  
酒痕酿暖春连瓮，梅粉吹香晚近厨。  
自写桃符烧短烛，壮怀那厌食无鱼。  

【早春呈吴待制】  
上林春早陌尘香，紫禁觚棱射日光。  
新绿御河摇柳黛，小红宫树试桃妆。  
山连晓气蟠龙虎，台枕东风忆凤凰。  
心折故园幽兴独，寻僧看竹过邻墙。  

【春寒寄魏居敬】  
上苑春寒花信迟，东风不放镇帷犀。  
柳塘沙冷回鸳梦，草阁梁深落燕泥。  
苔蚀井楣蜗触角，篝连香灺麝凝脐。  
典衣剩欲销尘鬓，暖日城南信杖藜。  

【寄许永明公冕昆季得夫先生】  
少年曾共请长缨，云压旄头剑气腥。  
诸葛有心扶汉室，包胥无泪哭秦廷。  
九鳌夜掞龙沙黑，八骏秋迷鸟道青。  
一别关河俱白首，断肠烟树满长汀。  

【寄贾文彬巡检】  
故人为别动经春，野渡维舟送夕曛。  
银烛照窗秋听雨，角弓悬壁晚看云。  
山城旗影中流见，草阁书声隔岸闻。  
江汉茫茫多旧识，犹能俎豆说将军。  

【文楼早朝柬程邦民诸公】  
紫禁觚棱曙色微，五更三点听朝鸡。  
门开凤阙鸣鞭肃，驾备鸾舆簇仗齐。  
玉座衮衣银烛烂，金罂汤铒翠帘低。  
小臣簪笔还朝晚，路绕芙蓉小苑西。  

【与子升弟观捕鱼】  
柳条风脆已梳黄，潮落溪毛石露梁。  
帆脚压霜寒杀网，柁牙移月夜鸣榔。  
载车有猎曾占渭，鼓枻无歌岂濯湘。  
叉得锦鳞长尺半，邻翁新酒正吹香。  

【呈西平侯沐公】  
股肱竭力定皇都，开国功成与众殊。  
玉带朱缨持虎节，翠支金钺护龙车。  
秦关柱石风云会，汉室山河日月扶。  
惭愧腐儒无补报，得从门下曳长裾。  

【寄表弟朱永容永实昆季】  
渭阳河畔画楼西，红粉阑干柳树齐。  
窗底折花骑竹马，街头笼草斗山鸡。  
银屏褥隐鸳鸯并，绮户香凝翡翠栖。  
回首繁华成旧梦，对床今雨不堪题。  

【燕城怀古】  
广寒宫殿玉为楼，万岁鳌峰压九州。  
番国胡僧青鼠帽，天魔宫女彩龙舟。  
钩陈苍阙山南拱，太液红桥海北流。  
唯有泸沟沟上月，年年鸿雁不胜秋。  

【过钱朝阳故居有感柬程伯羽汪宗彝】  
短墙依旧草堂深，兰径重过思不禁。  
芍药红残花漂雨，甘棠绿嫩树成阴。  
帖临青李池遗墨，曲奏朱丝壁忆琴。  
回首风流陈迹冷，山阳邻笛泪沾襟。  

【拜外舅陈公禹谟墓柬陈原辅】  
贰馆东风忆昔年，笙歌如沸酒如泉。  
麒麟锦帐销银烛，孔雀云屏列玳筵。  
井塌铜瓶浑卧雨，香阑琼佩已迷烟。  
伤心孤冢枫林外，寒食残花堕纸钱。  

【和九日韵寄朱见中】  
野树荒台带晚阴，昔年歌舞忆登临。  
桃花纨扇西风冷，蔓草铜驼夕露深。  
旧梦青云连馆阁，多情华发老山林。  
江南庾信伤秋倦，疏雨檐栊怯暮砧。  

【次秋日韵奉汝弼叔（二首）】  
墨池秋净水痕澄，曲几焚香袖手凭。  
霜煞柳条清栗里，雨荒瓜蔓覆东陵。  
战余赵壁车还列，说下齐城轼独凭。  
因忆少年随骠骑，西风笳鼓醉呼鹰。  
三径归来菊未荒，半凋杨柳弄春凉。  
银屏纨扇题秋句，金鸭罗衣换夕香。  
老忆风云趋北阙，梦无花月待东墙。  
狂游尚记秦楼别，翠袖红绵拭泪行。  

【鄱城归舟同何希宪共载剧谈悲歌有感】  
霜落长河见远洲，天晴归棹喜同舟。  
青连碧树山回转，白涌寒砂水倒流。  
弓影浮杯疑老病，鸡声牵梦动离愁。  
英雄过了前三十，晚景桑榆愧白头。  

【同周伯宁连榻剧谈悲歌有感】  
醉来拔剑砍珊瑚，懒向侯门更曳裾。  
夜半闻鸡眠不着，草堂秋雨读《阴符。  

【闻鲁志敏讣音】  
故国犹传箭，中原未解戎。  
遥闻故人死，双泪落秋风。  

【秋词】  
广寒楼阁玉为梁，月里姮娥百宝妆。  
流水莫题红叶句，人间天上隔宫墙。  

【题叶楚庭醉渔卷简彭敬宗刘子原子载子明】  
落尽荼皞草覆裀，二分流水一分尘。  
小车都载鹅黄酒，苏小坟前醉过春。  

【泊瓜洲怀旧寄顾利宾王又新隐居】  
潮声月色满江船，回首春风十六年。  
忆得石桥杨柳巷，珠帘银烛听歌眠。  

【望丹阳郭经杨子桥（二首）】  
杨子桥边杨柳新，青帘斜照送行人。  
明日扬州看花去，只怜不似旧时春。  
暖风晴日丹阳郭，处处东风是旧游。  
记得杏花寒食候，紫箫红袖宿江楼。  

【同周伯宁连榻剧谈悲歌有感】  
漂零书剑愧无成，日夜秋风白发生。  
倘得黄金三万两，肯将筹策让陈平。  

【东湖忆旧简刘子雍胡伯清汪宗彝】  
萧家巷口花如雾，红粉阑干酒旆斜。  
记得少年曾系马，如今无树可啼鸦。  

【离怀寄汪宗彝杨孟瑄魏居敬】  
垂垂江雨作春波，江上行人晚唱歌。  
莫遣青灯照衣袂，酒痕不似泪痕多。  

【暮春写怀四绝】  
晴雪飞绵柳树斜，雨余紫陌净无沙。  
春衫日日骑官马，两袖东风看落花。  
官筵题就送春诗，簪笔承恩出殿迟。  
病目涂鸦不成字，粉笺香墨惜乌丝。  
扬州书记鬓苍苍，每向春归欲断肠。  
剩欲典衣酤酒饮，风流无复少年狂。  
青梅煮酒蕨芽肥，倦客怀家入梦思。  
想得故园风景好，一庭香雪落荼皞。  

【秋词】  
紫电宫嫔晓贯鱼，静鞭当殿肃金吾。  
近臣知有天颜喜，东殿疏囚有谏书。  
吴万户讷五首  

【战昱岭关】  
鼓角声雄队伍齐，扬兵晓战昱关西。  
黄金匣动双龙出，赤羽旗开万马嘶。  
露布不烦诸将草，诗篇还效古人题。  
沙溪春酒甜如蜜，醉卧花阴听鸟啼。  

【东归】  
跃马东归古歙州，铁衣如雪照清秋。  
半生叨食君王禄，百战深遗母氏忧。  
城上彩旗翻白虎，帐前金络控黄骝。  
英雄出处缘忠孝，岂为人间万户侯。  

【破红巾】  
君不见蕲黄儿，纷纷白马张红旗。  
去年陷湖北，今年陷淮西。  
遂令深山之民皆带甲，四海澒洞含疮痍。  
堆金积玉亦何有，略地攻城徒尔为。  
又不见黄连寨，左带溪山右淮海。  
天兵如日照雪霜，百万红巾一朝败。  
亲王按剑定中原，丞相分兵救吴会。  
边人不识韩将军，极口争夸铁元帅。  
八座东开昱岭关，群偷欲度愁跻攀。  
奇兵间道绝归路，可怜白骨高如山。  
桂林老臣再征起，坐镇西垣几千里。  
昨闻余党犯其锋，血作龙沙半江水。  
南方猺獠勇莫当，自谓效义收蕲黄。  
贼徒一见惊丧胆，坚壁不出知天亡。  
诸君力尽在此举，巢穴不平鼠为虎。  
相期麟阁画丹青，却忆虞廷舞干羽。  
（杨铁厓曰：“克敏谒予七者寮，出其所为诗，予奇其人。适垣府相臣招致名士，讲及三关之事，克敏慨然有击楫中流之志。无几遂统士会诸军于昱关，予闻而益奇之。其才勇忠义实得于天性，则知向所为诗，皆笔椟之余耳。”）  

【李将军歌】  
太仓积粟皆红腐，群猫昼眠鼠变虎。  
前锋不见李将军，何人为发千钧弩。  
去年我从昱岭来，匹马驰突三关开。  
北平未入卫青幕，郭隗独上燕昭台。  
近闻西府罗俊彦，人人自谓能酣战。  
谁似当年背水军，赤帜才临赵城变。  
英雄报国如等闲，马革裹尸铜柱间。  
明朝按剑收中山，谤书慎勿回天颜。  
◎补诗  
☆孔从善（一首）  

【续龙爪石壁题句】  
（方行以元义兵万户守昱关，与天兵再战不利，退守札溪，题怪石落花一联于石壁，遂自刎。永嘉孔从善为足成之。）  
万里西风起马蹄，金戈回日塞云低。  
未为豫让先亡赵，欲效田单独报齐。  
怪石有痕龙已去，落花无主鸟空啼。  
至今天与英雄恨，呜咽泉声下札溪。  

## ●甲集前编第十  

周侍御史伯琦二首  

【答复见心长老见寄（二首）】  
浙水东头佛舍连，蒲庵上士坐忘年。  
五云古衲层澜涌，百宝浮图列宿躔。  
床上贝书多译梵，门前海舶直通燕。  
比丘喜得阶兰秀，应种菩提满法田。  
九载违离得远书，几更岁历斗旋枢。  
华星秋月超元白，峻岭重江限越吴。  
柏子树阴浮碧砌，莲花漏水响铜壶。  
老夫素有林泉癖，一曲何当乞鉴湖。  
陈学士基五十一首  

【寄姚子章】  
闻君又作钱塘客，多在青楼少泉石。  
佳人姓苏名小小，占断西湖好春色。  
沙棠为舟桂为桨，惊起鸳鸯飞两两。  
有时醉倒百花间，不记六桥新月上。  
行乐须当少壮时，英雄自古皆堪悲。  
归来莫负张京兆，鹦鹉窗间唤画眉。  

【偶成（二首）】  
武陵溪水碧湾湾，窈窕幽期不可攀。  
戴胜桑间飞自得，王雎洲上语相关。  
歌成桃叶临流和，采得蘋花带月还。  
见说荔枝浆已熟，不分涓滴到人间。  
南州五月尚兼衣，白苎窗间未脱机。  
青李来禽书不至，荔枝卢橘赋多违。  
水晶帘箔围晴昼，艾纳罅薰逗夕霏。  
为问上都城里客，菖蒲花发几时归？  

【赋杨花】  
巷南巷北昼冥冥，摇荡春风未肯停。  
薄命不禁巫峡雨，前身曾化楚江萍。  
已于谢女诗中见，更向刘郎曲里听。  
肠断不堪回首处，并人飞过短长亭。  

【次钱伯行韵】  
五月东林水竹凉，新荷叶小柳丝长。  
且临大令鹅群帖，不恋尚书鸡舌香。  
走客谩夸千树橘，杜陵共爱百花庄。  
满天风露枇杷熟，归奉慈亲取次尝。  

【次沈仲说韵】  
楝树飞花雪打蓬，居人行乐四时同。  
波涵太泽平如掌，云割西山半入空。  
金刹远瞻楼阁壮，画船争载绮罗红。  
如何越女承恩后，不逐吴王住甬东。  

【织锦篇】  
佳人织锦深闺里，恨入东风泪痕紫。  
三年辛苦织回文，化作鸳鸯戏秋水。  
秋水悠悠人未归，鸳鸯两两弄晴晖。  
料应花发长安夜，不见闺中肠断时。  

【次韵赵君季文赠杜宽吹觱篥吟】  
寒竹初裁芦叶秋，夜吹百花洲上楼。  
千金纵有狐白裘，难买杜宽一艺优。  
妙知音律能周鳷，薛家小童安敢侔。  
江空月白烂不收，冥搜罔象悲阳侯。  
哀泉呜咽秦陇头，何年变曲为《凉州。  
神工太古开黄牛，惊浪出峡风飕鋋。  
落叶秋随渭水流，渭水有尽情无休。  
绵绵又若茧绪抽，要眇宁以智力求。  
须臾水激龙腾湫，熊罴夜咆魑魅愁。  
劝君不用皓齿讴，侧耳听此消百忧。  
宽也胡为淹此留，自合天上参鸣球。  
飘然我欲归帝丘，仙人张乐烟雾浮。  
苍龙为车挟翠虬，千秋万岁迟子同遨游。  

【寄友人】  
扁舟三月到江城，匹马先寻北郭生。  
雨过小楼春寂寂，鸟鸣修竹晓嘤嘤。  
家无黄耳传乡信，门有苍头记客名。  
见说终南真可隐，剩判秋色为君清。  

【寄匡山人】  
早春相见又经秋，秋水迢迢阻泛舟。  
每见玉山问消息，荔浆何日寄江楼？  

【再题葛仙翁移家图】  
列仙之人，其道无为，超然物表，游于希夷。厚禄不足致，好爵不足縻，所以许由辞尧不受禅，巢父闻之犹为洗耳河之湄。奈何葛仙翁，与世犹支离，求为勾漏令，所欲何卑微。观翁此行亦良苦，妻子辛勤童婢饥。翁知学仙不学吏，委以民社将安施。仙家虽云足官府，奈此人间小黠并大痴。君不见陶潜弃官归故里，又不见马援谤兴由薏苡。纵得丹砂亦不多，谁信翁心澹如水。云门山，有灵药。归去来，山中乐。牛羊任所之，鸡犬从人缚，急将印绶送还官，变却姓名称抱朴。  

【题杏花斗鹊】  
尔鹊莫逐朝飞雉，双雌争雄俱斗死。  
尔鹊莫逐营巢燕，吴宫失火难相见。  
饮啄不离碧山阿，栖止还依嘉树柯。  
王孙纵有黄金弹，红杏花间奈尔何。  

【题徽庙马麟梅】  
内家春色少人知，玉蕊冰蕤看转宜。  
说与宫中小儿女，画楼琼琯莫轻吹。  

【鸿雁篇】  
鸿雁双双度雁门，相呼相唤不离群。  
昼衔芦藋缴，夜宿关河同梦魂。  
稻粱既足江南阔，秋水增波叶微脱。  
洞庭湖畔云卧沙，彭蠡矶头弄烟月。  
一朝无事忽相违，一向东飞一向西。  
西飞渺渺秦山曲，东去悠悠沧海湄。  
秦山沧海遥相望，顾影徘徊各惆怅。  
山有猩鼯与网罗，水有蛟鼍与风浪。  
回头却恨不同栖，辛苦皆因独自飞。  
不问天南与天北，何时相见得同归。  

【遣怀】  
策杖江皋每独行，园林二月未闻莺。  
红尘陌上应千尺，白发春来又几茎。  
自分才疏甘屏迹，久判人弃任浮萍。  
汉庭亦有中常侍，安得才如马长卿。  

【次韵钱伯行飞云楼小集怀王季野】  
为惜春光一半过，如渑美酒泛金波。  
共知此会情偏重，独恨平生饮不多。  
鼓瑟欲终仍缓节，投壶才罢即高歌。  
却怜燕子楼中客，苏小桥边奈乐何。  

【寄葛子熙杨季民】  
（去年客京师，与江西葛子熙、杨季民饮于济南张署令家，以樱桃荐酒，时季民将赴滦阳，属予赋诗，而子熙为之书。予还江南一载，而二子尚留京师，张君亦未离太常，感时抚事，怅然兴怀，因赋长句一首奉寄。）  
去年京国樱桃熟，公子亲沾荐庙余。  
色映金盘分处近，恩兼冰酪赐来初。  
酒酣惜与杨生别，诗罢叨从葛老书。  
今日江南春雨歇，乱啼黄鸟正愁予。  

【次韵吴宗师生日感恩诗】  
化国真人庆日长，五云晴色映金堂。  
草征汉室芝房瑞，露浥尧时宝瓮浆。  
桂观燕居陵倒景，行宫斋宿候朝阳。  
咏歌恩泽期天保，传到人间雨露香。  

【简郑山人】  
国士文章海内传，丘园风雨故依然。  
空闻太守延徐稚，犹喜诸生礼郑玄。  
官树莺啼初系马，讲堂雀下或衔鳣。  
广文方筑招贤馆，肯使先生老一毡。  

【送庸田司宝惟善经历】  
籍甚中朝彦，翩然万里情。  
礼从莲幕重，诗到水曹清。  
未雪辞吴会，先春入蓟城。  
殷勤黄阁老，能不问苍生。  

【八月十三夜泛姚城江（二首）】  
画船挝鼓唱回波，皓齿青蛾不用歌。  
好月爱看轮未满，清秋莫问夜如何。  
明将织女机丝动，寒恐姮娥白发多。  
天上清光应更足，羽衣安得共婆娑。  
何年江水出姚城，转觉东南地势倾。  
彩月夜当河汉动，客星秋入斗牛明。  
一波不起鱼龙静，百谷初登海宇清。  
生喜太平身少壮，浩歌击楫岂无情。  

【陈湖秋泛】  
平湖秋色晓苍苍，鼓枻声传浦溆凉。  
鸿雁欲来天拍水，蒹葭初老露为霜。  
菊荒甫里人何在，鲈入松江兴转长。  
不用临流重怀古，苇花菱叶满沧浪。  

【云文阁为邹伯常赋】  
公子爱修洁，宴坐焚椒兰。  
朱火生青烟，絪缊升博山。  
矞云成五色，佳丽不可殚。  
忽然为芝盖，轮囷殊未阑。  
轻风散纷郁，流芳花竹间。  
曲户春叫枿，绮疏日阑珊。  
霏霏萦舞袖，欢乐有余闲。  

【次韵钱伯行江上春暮】  
太湖之水近当门，荇叶芹芽暖正繁。  
不问主人还看竹，每逢邻叟为开尊。  
燕归王谢江边宅，犬吠朱陈柳外村。  
步屟春风归去晚，野童篝火候篱根。  

【送范德煇赴缙云教谕兼简高则诚】  
不逐扁舟泛五湖，一官迢递缙云墟。  
遗民世守轩辕鼎，博士家传魏国书。  
夜月定闻邻县鹤，秋风莫忆故乡鱼。  
到州为谢高书记，日日相思赋索居。  

【秋怀（六首）】  
寒暑有代谢，人事亦推移。  
蹉跎慨畴昔，俯仰念复兹。  
篱落委秋蔓，余葩含夕姿。  
物化谅难穷，吾生知有涯。  
皎皎碧山侣，依依青桂枝。  
相从恐迟莫，怅望起遐思。  
梧桐堕金井，寒棨栖露丛。  
离居在万里，一夕生秋风。  
秋风忽已暮，离居邈何处。  
独寐在重帏，相从乃中路。  
秋夜何迢迢，摇摇不能寐。  
起坐弹孤琴，写此千古意。  
《鸣凤久寂寥，《猗兰亦憔悴。  
往圣既莫作，后贤孰当继。  
独怜商山翁，去去复遐逝。  
空谷亦何有，紫芝聊可饵。  
如何末路中，亦堕留侯计。  
羽翼倘不成，鸿鹄将垂翅。  
苟可利生民，宁辞暂纡辔。  
区区后世名，于翁胡足记。  
秋水不可涉，美人安得从。  
眷彼芙蓉花，盈盈秋水中。  
非无舟与楫，所畏蛟与龙。  
临流不能采，零落委芳丛。  
群动夜已息，秋声适何从。  
仰视天宇高，微云浩无踪。  
明月在庭户，河汉上横从。  
既莫知所始，何由究其终。  
我独弦我琴，微风入疏桐。  
写作清商调，感激意无穷。  
昨日值炎暑，端居厌烦渴。  
手短河汉高，井深辘轳折。  
此夕秋已清，一洗尘世热。  
纨扇委深笥，轻罗换疏葛。  
天运无停机，人生自悲悦。  
急景一以迁，流芳遂衰歇。  
洞庭生微波，明河湛初月。  
落叶辞故枝，惊鸿亦飘忽。  
为谢同心人，胡为久离别。  

【通州】  
渡江潮始平，入港涛已落。  
泊舟狼山下，远望通州郭。  
前行二舍余，四野何漠漠。  
近郭三五家，惨澹带藜藿。  
到州日停午，余暑秋更虐。  
市井复喧嚣，民风杂南朔。  
地虽江海裔，俗有鱼盐乐。  
如何墟里间，生事复萧索。  
原隰废不治，城邑靳可托。  
良由兵兴久，羽檄日交错。  
水陆飞刍粟，舟车互联络。  
生者负戈矛，死者弃沟壑。  
虽有老弱存，不足躬钱嵒。  
我军实王师，耕战宜并作。  
惟仁能养民，惟善能去恶。  
上官非不明，下吏或罔觉。  
每观理乱原，愧乏匡济略。  
抚事一兴慨，悲风动寥廓。  
（以下皆辛丑岁张士信出镇淮安，敬初以左右司员外郎往参其军事而作也。）  

【如皋县】  
晓行过如皋，草露凄已白。  
井邑无人烟，原野有秋色。  
缁褐两三人，牢落徒四壁。  
似讶官军至，拱立衢路伊。  
伊昔淮海陬，土俗勤稼穑。  
澙卤尽桑麻，闾阎皆货殖。  
及兹值兵燹，道路纷荆棘。  
十室九逃亡，一顾三叹息。  
王师重拯乱，主将加隐恻。  
戒吏剪蒿莱，分曹理盐策。  
眷眷恤疮痍，迟迟历阡陌。  
上天合助顺，九土期载辟。  
白首忝戎行，临风增感激。  

【海安】  
淮海水为利，转运有常程。  
积渠如积金，守防如守城。  
近闻渠堤坏，水决剧建瓴。  
我军赖神速，戮力障颓倾。  
旧防幸已复，新修亦宜兴。  
古人重举众，日费千金并。  
克敌务给粮，足边资力耕。  
矧兹淮甸间，沃野富吴荆。  
草莱日加辟，馈饷岁弥增。  
勿使土遗物，坐令储偫赢。  
东南力可舒，根本计非轻。  
欲弘中兴业，斯事力当行。  
陋儒无良算，触物有深情。  
冉冉趋畏涂，戚戚慎宵征。  

【烂泥洪】  
猛虎尚可搏，蛟龙亦易屠。  
惟有烂泥洪，蚊虻天下无。  
蚊觜甚蝎螫，虻声殷雷如。  
壮士不敢触，触者无完肤。  
一啮使筋露，载咂令骨枯。  
牛马啮尽死，矧兹甿者躯。  
造物仁万类，稔此独奚需？  
得非庶草蕃，变化剧蚍蜉。  
譬如虮与虱，所贵日爬梳。  
否则必滋蔓，蔓草苦难图。  
我欲诉真宰，愤切拟包胥。  
上帝必震怒，下令行天诛。  
蓐收将中军，风伯为前驱。  
一鼓清八极，斯丑谅安逋。  
尔虻法必歼，尔洪理难潴。  
听甿秉耒耨，庶草悉诛锄。  
要令众蚋都，化为粳稻区。  
作贡奉明祀，庶足报锱铢。  

【泰州】  
吴陵古名邦，利尽杨州域。  
旧城虽丘墟，新城如铁石。  
昔为鱼盐聚，今为用武地。  
国经百战余，士耻一夫敌。  
征人还旧乡，下马问亲戚。  
蹢躅慨蒿藜，徘徊忍阡陌。  
桓桓霍将军，出入光百辟。  
位重言益卑，功高志弥抑。  
誓欲报仇雠，不肯怀第宅。  
人羡过家荣，惊喜争太息。  
白日照旌旗，闾里有颜色。  
皓首《太玄经，虽勤竟何益！  

【听歌水调有感】  
江流清复清，江草接江亭。  
何人歌《水调，余韵入青冥。  
歌者不知苦，听者有余情。  
坐令离别客，白发镜中生。  

【群珠碎伤吴帅潘元绍众妾作】  
（潘七妾皆青年绝色，善纂组歌词，因潘出军，恐致疑，皆自经）  
绣纹刺绮春纤长，兰膏鬌鬓琼肌香。  
芳年艳质媚花月，三三两两红鸳鸯。  
翠靴踏云云帖妥，海棠露湿胭脂朵。  
冶情纷作蝶恋春，新曲从翻玉连琐。  
画堂银烛天沉沉，扬眉一笑轻千金。  
明珠买得绿珠心，欲挥鱼肠扫妖彗。  
主君勿疑心似醉，一宵痛击群珠碎。  
门前铁骑嘶寒风，奇勋解使归元戎。  

【织锦篇】  
络纬秋啼金井根，佳人当窗织凤麟。  
流云拂拭春无痕，顷刻化作鸳鸯文。  
银汉含风星斗摇，虚空迸出黄盘雕。  
为君裁作宫锦袍，夺得当年卢肇幖。  
妾家本住牵牛渚，与君误结同心缕。  
人间怪多离别苦，梦落阳台不成雨。  
肠断无心为君织，向君抛却支机石。  
何时头戴莲花巾，相伴双成礼白云。  

【谢从义参军自京还言危中书见问且讶无书因寄谢】  
参军过我夷白庵，为言廊庙高岩岩。  
故人谁为国柱石，临川先生危大参。  
猥蒙问及且见讶，十载尺书无一缄。  
忆昔相从客燕赵，削去崖岸无猜嫌。  
辱陪五更佐三老，劝讲《六经陈二南。  
御史不容丞相忌，司隶侧目宫臣谗。  
脱身党籍走吴楚，托迹丘园求孔聃。  
孰令展禽三见黜，自分嵇康七不堪。  
平生不解带刀剑，晚岁强使闲韬钤。  
髀消怕骑将军马，面皱羞着从事袒。  
折冲师旅非夙习，奔走戎行真可惭。  
危言重畏速官谤，微禄不逮供亲甘。  
慰情屡抱鞶丝女，与国未办添丁男。  
胡为长年在道路，席不暇暖突不黔。  
几回乞身向藩省，未许曝背归茅檐。  
终当投核谢寮友，径去结屋依山岚。  
鄙夫出处盖如此，为报先生聊口占。  
先生事业则异是，论道经邦民具瞻。  
早令四海偃兵甲，尽遣百姓趋农蚕。  
时和岁丰我所愿，功成身退公当谙。  
它年若访赤松子，一笑相逢掀紫髯。  

【送侄让还吴】  
西风萧萧鸿雁鸣，行子悠悠随旆旌。  
百年衣食仰奔走，四海甲兵纷战争。  
猥将笔札事卿相，叨备戎行陪俊英。  
军中草檄吾何有，马上操觚汝所能。  
人称阿买八分好，我爱永兴戈法精。  
吾女咿嚘学言语，汝儿读书知姓名。  
中年窃禄正为此，使有石田归力耕。  
汝今还家我羁旅，各劝加餐调寝兴。  
升堂再拜谒从母，儿妹踉跄欣走迎。  
扁舟石湖上先陇，霜露既降草木零。  
丁宁为我戒樵牧，慎勿剪伤松柏青。  
我欲还山结茅屋，五岳逍遥期向平。  
乞身时宰苦未许，南望白云劳我情。  

【孟冬观淮水】  
孟冬日日东风狂，长淮水与风争强。  
层涛如山势欲立，怒潮逆上相颉颃。  
大舟乱流流转急，人马蚁集骇欲僵。  
篙师捩柁夸好手，迎风簸浪抑且扬。  
小舟径渡矜勇捷，翩如一叶凌空翔。  
须臾掀舞浪花里，回澜百折争低昂。  
我闻夏后分四渎，百川受职皆循良。  
迩来洪河恣陆梁，清浊混淆隳旧防。  
昨者王师搤淮口，坐制鲸鲵如犬羊。  
天吴罔象不敢动，河失故道谁之殃？  
汉武当年塞瓠子，劳民兆乱纷抢攘。  
中原父子化鱼鳖，至今千里无耕桑。  
我欲诉帝敕河伯，使复故道安天常。  
清者自清浊者浊，勿冒约束干明章。  
不然帝怒速致讨，河伯戮死吁谁伤。  

【送高元善太守赴任杭州】  
高侯别我钱塘去，雨暗江城秋欲暮。  
忆从倾盖楚公门，握手论交如有素。  
羡君家世为牧守，出典方州人爱慕。  
楚公宾客君最先，日把诗书佐神武。  
折冲师旅文字间，饮马长江竟飞渡。  
戏下三军皆虎勇，幕中一掾惊鸾翥。  
开口澜翻说刘项，抵掌纵横论迁固。  
我时落魄大布衣，公亦招徕俾驰骛。  
西枢上马常并辔，南省闻鸡复联步。  
我曾记侯松云巢，侯亦醉我芙蓉署。  
交情过辱如兄弟，话别愁闻戒徒御。  
南风九月无秋声，积雨三吴霭氛雾。  
侯乘高车驾五马，方面公卿加礼数。  
钱塘兵革嗟屡经，民社诛求尚无度。  
省中郎署尽知己，左右枢机当要路。  
虽云势分有上下，若语同寅实亲故。  
古来太守二千石，今则藩翰深倚注。  
东南所重在保障，丝茧区区何足务。  
曲令市井复承平，莫遣湖山废游豫。  
为谢分垣马左司，使便无令惜书疏。  

【阚乡驿用故翰林宋显夫韵】  
为问西来使，长安去几何？  
檄书飞僰道，征戍动交河。  
鹦鹉承恩旧，葡萄入贡多。  
平生二鸟赋，感慨未能磨。  

【次韵怀华幼武】  
滑滑春泥满郡城，出门骑马不堪行。  
未能学道从缑母，且复忘忧对曲生。  
流水小池垂钓影，春风深巷卖花声。  
停云赋罢心如渴，安得沧浪濯我缨。  

【与学古文仲游至正观】  
西郭维舟水满津，从容郑圃得寻真。  
蓬莱路隔人间世，桃李花开劫后春。  
风雨或闻鲛杼响，弦歌曾与草堂邻。  
交游不忝羊求辈，岁晚相期迹未尘。  

【次韵答秦文仲郭羲仲联句见寄】  
客路寻常江海上，春光强半雨声中。  
习池无酒醉山简，莲社有心期远公。  
香烬旋温婆律火，茶烟轻扬石楠风。  
不因二仲联诗至，安得从容一笑同。  

【春日邵氏园池】  
寂寞园林带夕晖，昔年曾此恋芳菲。  
柳塘水暖鸳鸯浴，花径风酣蛱蝶飞。  
蔓草拂衣人不剪，画梁无主燕空归。  
洛阳池馆关兴废，我欲春山赋《采薇。  

【次韵蔡彦文寄谢省院诸公（二首）】  
西山雪后色逾妍，拄笏相看每自怜。  
岂有异才参庙略，谩陪时俊列宾筵。  
玉笙锦瑟留人醉，翠叶银花压帽偏。  
却笑当年潘骑省，为谁双鬓早皤然。  
此日东湖接胜游，风流欲与古人俦。  
城南官酒春初熟，湖上渔罾晚未收。  
才愧机云遥入洛，功高绛灌重安刘。  
谋参帷幄输公辈，巢父归欤盍掉头。  

【秋日杂兴（五首）】  
弹铗归来叹薄游，西风吹老黑貂裘。  
裁诗见慰惭钱起，扫榻相延愧隐侯。  
拟学楚人归种橘，虚劳蜀客望牵牛。  
五湖烟景依然在，还许扁舟伴白鸥。  
关山摇落雁飞迟，江汉飘零有所思。  
倦客自怜苏季子，故人谁问介之推。  
露催络纬窗间织，风缉騕蛸户外丝。  
独荷慈亲念游子，倚门日日数归期。  
江头久客日思家，坐觉微霜上鬓华。  
节序又催秋后燕，风光争发雨前花。  
倦游已梦庄生蝶，不饮何忧广客蛇。  
怪底朝来衣袖薄，一川白露下蒹葭。  
一夕西风木叶飞，画梁落月淡余辉。  
银灯夜照还家梦，金剪秋裁寄远衣。  
霜信早随新雁至，素书深讶故人稀。  
无因为谢东曹掾，鲈美莼香莫便归。  
明河如练月娟娟，坐对清光只自怜。  
夜久不知沾白露，梦回犹记到钧天。  
汝南遗老推黄宪，海内诸公忆郑虔。  
万里归来无寸补，论交惭愧到忘年。  

【寄沈仲说（二首）】  
欲采芙蓉寄所思，秋江风露正离离。  
每因见月怀玄度，可但看诗说项斯。  
溪上燕辞华屋早，槎头鱼上碧波迟。  
太平无事差科了，归共原泉理钓丝。  
野人篱落并江濆，竹里流泉竹外云。  
好学橐驼惟种树，莫夸司马最能文。  
小桥斜接渔樵路，落日争呼雁鹜群。  
独忆咏归亭上客，久留城府思纷纷。  

【十一月晦与同幕诸公登南高峰因过湖上小集（二首）】  
共上南屏第一层，海风吹鬓雪鬅鬙。  
山盘地脉来天目，地抱江流似蒋陵。  
近郭昼行多畏虎，并湖寒尽未收冰。  
倚阑闲说承平事，知是昆明劫外僧。  
落日湖头舣画船，买鱼沽酒不论钱。  
共过天下登临地，却忆官家全盛年。  
绿水映霞红胜锦，远山凝黛澹如烟。  
相携此夕干戈际，一听笙歌一慨然。  

【淮阴杂兴（四首）】  
千里相逢淮海滨，一枝谁寄岭梅春。  
老来易感山阳笛，年少休轻跨下人。  
失侣雁如秦逐客，畏寒花似楚遗民。  
每过百战疮痍地，立马西风为损神。  
落水萧萧雁度河，西风袅袅水增波。  
甘罗营里秋声急，韩信城头月色多。  
淮市有鱼聊可食，楚山无桂不须歌。  
古今无限关心事，付与当年春梦婆。  
江左妖氛扫未尽，山东豺虎又纵横。  
欲令斥堠收烽火，须挽天河洗甲兵。  
老马独嘶时北望，宾鸿相唤尽南征。  
腐儒愧乏匡时术，搔首风前百感生。  
兵火烧残百草根，人烟无复万家村。  
黄金莫铸忠臣骨，白马空招帝子魂。  
易水有情人已逝，睢阳无援事难论。  
何当亲斩楼阑首，仗节还朝报至尊。  

【福山港口待潮】  
吴山如画楚江平，消得孤帆半日程。  
潮落沙头才一尺，舟停江口复三更。  
时清不识风波险，世乱方知性命轻。  
坐拥貂裘待明发，临流空愧鲁连生。  

【癸卯二月十一日官军发吴门】  
去年移戍秋将半，今岁渡江春正分。  
晋国偏裨归宿将，汉庭旗鼓属元勋。  
戈船十万尽犀弩，铁骑三千皆虎贲。  
却笑高阳老狂客，谩凭口舌下齐军。  

【二十日福山港寄省院张思廉陈惟允诸友】  
汉将西征肃羽仪，简书日日有程期。  
东溟潮上犀船发，南斗星横虎节移。  
青入楚封山点点，白添吴镜雪丝丝。  
美人宴罢芙蓉署，一色银花翠压枝。  

【舟中看虞山有感】  
一望虞山一怅然，楚公曾此将楼船。  
间关百战捐躯地，慷慨孤忠骂寇年。  
填海欲衔精卫石，驱狼愿假祖龙鞭。  
至今父老犹垂泪，花落春城泣杜鹃。  
此诗为张士德被禽而作，余别有记，甚详。“孤忠骂寇”，亦指斥之词也。  

【二十二日狼山口观兵】  
官军野次狼山口，铁骑犀船尽虎灊。  
杼轴万家供馈饷，旌旗千里亘江湖。  
膝行拟伏诸侯将，面缚行申两观诛。  
淮海父兄争鼓舞，将军恐是汉金吾。  

【游狼山寺（三首）】  
天风吹上狼山顶，看见扶桑日出初。  
淮海北来吞两楚，江湖南去控三吴。  
珠宫贝阙冯夷宅，古木苍藤帝释居。  
为访祖龙鞭石处，拇窠履迹定何如。  
鲸波渺渺四无涯，阊阖天低手可排。  
一塔倚空凌浩劫，两潮争港撼层崖。  
半晴半雨龙归海，冲暖冲寒雁度淮。  
安得乞身依佛日，遍寻灵迹访齐谐。  
五峰相顾若枝撑，力障狂澜与海争。  
下界人居龙伯国，上方僧住梵王城。  
佛庖香讶山无蕨，公膳腥嫌市有蛏。  
王事匆匆骑马去，落花啼鸟总关情。  

【二十六日自通州赴淮安】  
海虞城外经旬泊，狼五山前信宿留。  
六计西来思挠楚，三军左袒欲安刘。  
龙光夜吐雌雄剑，鱼尾朝衔甲乙舟。  
今日南风催挂席，浪花飞雪打船头。  

【二十九日至淮安城南十五里述怀】  
欲向江湖觅钓矶，此心长与事相违。  
添丁未办卢仝计，算老空知伯玉非。  
淮甸草肥宛地马，楚州人着汉官衣。  
将军奏罢平西捷，还许山翁倒戴归。  

【分省诸公邀西湖宴集】  
湖上相逢宴屡开，紫薇花下约同来。  
水光酿绿凝歌袖，山色分青入酒杯。  
蛱蝶影随罗扇动，琵琶声逐画船回。  
独怜英骨埋芳草，南拱枝头蜀鸟哀。  

【送于彦成次玉山韵】  
著屐溪头日日过，骊驹歌断奈君何。  
虎丘山下东流水，争似春愁一半多。  

【次韵虞隐君堪潘阃掾谷雨中见寄】  
吴笺新制玉鸾纹，冲雨殷勤寄荜门。  
燕子不来人独立，自拈湘管认啼痕。  
饶右丞介八首  

【与虞山人胜伯陈山人惟寅谈及仙游事醉后赋诗三首兼呈二贤】  
扫除狡狯蓄神机，开顶葫芦不置扉。  
人物已从垣外见，真形渐向市中微。  
杯成白鹤冲霄去，剑化双龙破浪归。  
自此更无毫发累，绿毛绕体欲成衣。  
独据胡床醉不移，坐深檐露滴髭眉。  
萧萧风水成音乐，澹澹星河起鹭鸶。  
语罢欲乘黄鹤去，兴来忽使白云驰。  
火龙□傲烹茶□，不析扶桑一气炊。  
幂幂松阴布网罗，鹤巢松顶吸天河。  
是何道士围棋坐，若个樵夫对酒歌。  
看月也知为尔好，凭风无奈欲归何。  
送君直过桥西去，还记垂杨叶不多。  

【病中对梅花一株欣然有作录似西塾孟载季迪两先生一笑】  
病中雅量岂堪论，澄水能清挠即浑。  
除却妙香无长物，只应静坐洗烦言。  
几丛晚菊今耆旧，一树寒梅老弟昆。  
曾住钟山安石里，旁人犹恐我争墩。  

【夜坐】  
学默三年漫不应，流光一去意无征。  
缘如发白因循染，道似山青自在凝。  
犹有形骸生影迹，却将文字寄名称。  
一川月色多于水，更着秋霜见底澄。  

【梦中】  
流水无心竞，孤云与我同。  
坐深明月下，行尽乱山中。  
花落闻啼鸟，松凉爱御风。  
悬知皆梦境，一笑万缘空。  

【藜科（藜科丛生庭中，白露日，割而为帚。是日取藜无蚁。谚云）】  
堂下生旅藜，堂上秋风起。  
藜生何重重，秋风落无子。  
子落尚复生，根枯为谁死？  
朝乘白露降，采割辞蝼蚁。  
但知伤藜根，谁治藜生地。  
我非厌为羹，为帚为厥始。  

【送秦文仲博士还三沙】  
东望大瀛海，影落扶桑弓。  
三洲直如矢，正射三山中。  
三山负晓日，晓日波浪红。  
仙人不骑鹤，所适多御风。  
秦君家三洲，长与仙人通。  
即之不可见，忽尔能相面。  
翩翩头上巾，举举尘中扇。  
高谈清溽暑，知子不贫贱。  
闲居寡良俦，有酒不自荐。  
此日亦足醉，况得邦之彦。  
小醉须解酲，大醉不用醒。  
平生慎许可，只有一刘伶。  
太湖三万顷，七十二峰青。  
颇贻山水秀，闭门修酒经。  
白云生砚石，疏雨洒窗棂。  
子上三洲去，手杯犹未停。  
玉笥生张宪七十四首  
吴亡，变姓名走杭州，寄食报国寺。旦暮手一编，人不得窥。死后视之，其平生所作诗也。杨廉夫云：“吾用三体咏史，古乐府不易到，吾门惟张宪能之。”又曰：“吾铁门称能诗者，南北凡百馀人。求其似宪及吴下袁华辈者不能十人。”  

【琴操（有序）】  
（干戈不息者殆十年，余流连江湖间，幽忧奋愤，不见中兴涯际。四方诸侯，又无小白、重耳之举。思欲终老深山大泽中，且所不忍。将欲仗剑军门，而可依者何在？作《琴操十二以寄意焉。俾能琴者寻声而鼓之，余倚歌而和之，或者可以少泄余梗梗云。）  
瀍水东奔兮涧水攸同，禾黍离离兮荠麦蓬蓬。周召不作兮桓文告终，王曰以公兮雅降为风。乌乎！平既自夷兮赧宁得不穷！  
右悯周。  
秋草兮芊芊，黄金台兮夷为渊。怅广宇兮裂瓦，望离宫兮生烟。泪可尽兮目可穿，思昭王兮不可言。  
右怀燕。  
渭水渊渊兮函谷嶙峋，我马西逝兮意将涉秦。  
父老止我兮子宜爱身，子毋遽西兮秦其有人。  
右涉秦。  

【古有所思行】  
我思古之人兮不可从，乃在黄土之底，青编之中。青编几帙载名姓，黄土万冢埋英雄。重泉黯黯隔白日，宰树飒飒生悲风，虽我有语谁为通。皇天不肯惜人物，百年转眼如飘蓬。秦皇汉武气焰盖一世，彭殇丘跖俱成空。黄帝升鼎湖，桥山葬遗弓。虞舜死九疑，銮舆不还宫。明王圣主只如此，纷纷余子真蝼蚁。二女泣兮湘竹斑，群臣归兮弓剑闲。吊古昔兮望远，见江上之青山。白玉椁，黄金棺，千年滞魄生辛酸。功名震主亦闲事，不若樽前且破颜。  

【行路难】  
行路难，前有黄河之水，后有太行之山。车声宛转羊肠坂，马足蹭蹬人头关。白日叫虎豹，腥风啼狗犴，拔剑四顾使我摧心肝。东归既无家，西去何时还？行路难，重咨嗟。乞食淮阴市，报仇博浪沙。一剑不养身，千金徒破家，古来末际皆纷拏。行路难，多歧路。马援不受井蛙囚，范增已被重瞳误。良禽择木乃下栖，不用漂流叹迟莫。  

【将进酒】  
酒如渑，肉如陵。赵妇鼓宝瑟，秦妻弹银筝，歌儿舞女列满庭。珊瑚案，玻璃罂，紫丝步帐金雀屏。客人在门主出迎，莲花玉杯双手擎。主人劝客客勿停，十围画烛夜继明。但愿千日醉，不愿一日醒，世间宠辱何足惊。珠万斛，金千籝。来日大难君须行，胡不饮此长命觥。君不见刘伯伦王无功，醉乡深处了平生。英雄万冢瘗黄土，惟有二子全其名。  

【杨花词】  
东风吹春春不醒，桃花杏花空娉婷。  
万丝剪绿暗如雾，千里相思长短亭。  
亭前女儿十六七，手挽长条惜春日。  
六街马蹄腾黄尘，雪花漫天愁杀人。  

【发白马】  
朝发白马津，莫及陈留县。  
兵事急星火，驿程疾雷电。  
左挟弓，右擎箭。  
独飞一骑报军书，百里王城驰急变。  
丞相真静才，清谈白羽扇。  
天子蔽九重，张乐绛霄殿。  
内门三日不得朝，咫尺天威无路见。  
三十万众解甲降，锦绣封疆成广荐。  
明日腥风虏骑来，背城借一谁堪战？  
嬖幸窃鲁弓，奸谀卖纪甗。  
衔璧牵羊事已非，束手蕃臣忘入援。  
抆泪踏边尘，含愁别宫院。  
回首东南汉月高，淅沥风沙破颜面。  
白草黄云望莫穷，西楼尚隔汤城淀。  
木叶山前下马时，背水始悟降王贱。  
使者来，君早见！  

【神弦十一曲】  
朝行青溪曲，莫宿青岩阿。  
女萝施长松，白蘋依绿荷。  
神来水生风，神去水无波。  
朝云不为雨，夕露将如何。  
右宿阿。  

【子夜吴声四时歌】  
朱雀街头雨，乌衣巷口风。  
飞来双燕子，不入景阳宫。  
为问秦淮女，还知玉树空。  
瓦上松雪落，灯前夜有声。  
起持白玉尺，呵手制吴绫。  
褭得征袍缝，边庭草又青。  

【莫种树】  
莫种树，种树枝叶多。  
枯杨易生稊，钝斧难伐柯。  
秋风动悲思，春月夜如何？  

【估客行（二首）】  
发舟石头城，系舟梅根渚。  
江月夜寥寥，照见家人语。  
割裳作家书，刺指题日月。  
不知何时到，但记今朝发。  

【房中思】  
红象作小梳，髻龙盘漆发。  
香泥捣守宫，染透桃花骨。  
白马不归来，倚床弄红拂。  
桂阴绿团团，坐对玲珑月。  

【铜雀妓】  
陵树日沉西，秋风石马嘶。  
芳樽倾纟惠帐，讵肯湿黄泥。  
惨惨笙歌合，遥遥望眼迷。  
玉人脆如草，能得几回啼。  

【出自蓟北门行】  
出自蓟北门，遥望瀚海隅。  
黄沙落寒雁，衰草号雄狐。  
河水血成冰，土冢碑当涂。  
乃知古战场，本是贤王都。  
武皇昔按剑，一怒万骨枯。  
半夜下兵帖，六郡皆欢呼。  
将军各上马，百道追匈奴。  
羊马满大野，万帐收穹庐。  
英英长平侯，六骡走单于。  
至今青史上，犹壮武刚车。  

【当垆曲拟梁简文帝】  
初八月上弦，十五月正圆。  
当垆设夜酒，客有黄金钱。  
欢浓易得晓，别远动经年。  
相送大堤上，举杯良可怜。  

【胡姬年十五拟刘越石】  
胡姬年十五，芍药正含葩。  
何处相逢好，并州卖酒家。  
面开春月满，眉抹远山斜。  
一笑既相许，何须罗扇遮。  

【春昼迟】  
楼观参差半空起，缥缈阑干烟雾里。  
绿萍一道浸鸳鸯，笑声只隔桃花水。  
柳下粉墙斜靠街，当昼红门半扇开。  
游丝冉冉挂檐角，燕子一双何处来。  

【江南弄】  
茭尾蒲芽新水足，沙暖小桃红夹竹。  
谁家燕燕倦东风，戢翼画梁春睡足。  
螭头舫子载醽崿，勿惜千金买词曲。  
明朝风雨蔽九川，千里江南芳树绿。  

【哀亡国】  
买桑喂蚕丝不多，凿洼种藕莲几何。  
广陵夜月琼花宴，结绮春风玉树歌。  
君不见黑头江令承恩早，白发萧娘情未了。  
狎语淫人梦不醒，宫城绿遍王孙草。  
昏昏黄雾塞宫门，白练寒生玉颈痕。  
锦绣江山春似画，几伤风雨吊迷魂。  

【瑶池曲】  
曼倩啼饥桃未熟，绮窗珠树层阴绿。  
上清童子昼临关，鸾尾扫云方种玉。  
芙蓉画阑春昼长，箫《韶一派起回廊。  
八龙未暇送周穆，三鸟遽能迎汉皇。  
风雨苍苍隔玄圃，不劳西望祠王母。  
赠君桃核大如杯，归植茂陵陵上土。  

【火府告斗】  
黄巾骑马腾红云，绿章细书天篆文。  
芙蓉小冠切白玉，伏地夜奏中天君。  
灼灼桃花映羊首，电绕魁罡百怪走。  
九皇一笑帝车移，银鹿作巴霞注酒。  
玉衡闪烁招摇光，人间尘土何茫茫。  
石家买得绿珠笑，五云踏地椒壁香。  
短衣吹秋车武子，乾抱流萤照书纸。  
虚空喉舌政司权，杳杳冥冥注生死。  

【卖卜翁】  
三月长安道，雨过街树绿。  
下有卖卜翁，危坐营握粟。  
举日讲仁义，旋式推祸福。  
不学贾大夫，忧来方赋鵩。  

【圣母神皇词】  
东风未燥昭陵土，感业尼称天下母。  
唐室山河忽变周，李氏儿郎更姓武。  
洛水泱泱出宝图，黄金烂烂铸天枢。  
五王不入迎仙院，二竖能忘受命符。  
君不见汉家元后号文母，庙食从来侄祀姑。  

【匡复府】  
扬州都督开三府，十万强兵猛如虎。  
骆生长檄魏生谋，大义精忠照千古。  
山东豪杰望旌旗，蓄缩江淮立霸基。  
莫指金陵图王气，石梁鸦噪髑髅悲。  

【双庙词】  
睢阳战败血漂杵，力屈犹思为厉鬼。  
玄元祠前哭一声，朝食爱姬暮罗鼠。  
唐家宫殿秋草生，二十一陵如掌平。  
独遗双庙门前石，日有行人来系牲。  

【厓山行】  
三宫衔璧国步绝，烛天炎火随风灭。  
间关海道续萤光，力战厓山犹一决。  
午潮乐作兵合围，一字舟崩遂不支。  
樯旗倒仆百官散，十万健儿浮血尸。  
皇天不遗一块肉，一瓣香焚海舟覆。  
犹有孤臣卧小楼，南面从容就刑戮。  

【烛龙行】  
烛龙烛龙，女居阴山之阴，大漠之野。视为昼，瞑为夜。吸为冬，嘘为夏。蛇身人面发如赭，衔珠吐光照天下。天地宽，日月小，乌兔盘旋行不了。穷阴极漠无昏晓，女代天光补天眇。女乃不知日被黑子遮，月为妖蟆食，五纬无精光，万象尽夺色，下民媕菼皆昏惑。烛龙烛龙代天职，胡不张尔鬛，奋尔翼，磨牙砺爪起图南，遍吐神光照南极。补缺兔，无损伤。正畸乌，不倾昪。妖蟆黑子纷诛殛，重光重轮开万国。胡为藏头缩尾穷阴北，坐视乾坤黯然黑？乾坤若崩摧，吾恐女龙有神无处匿。  

【白翎雀】  
真人一统开正朔，马上鞮絺手亲作。  
教坊国手硕德闾，传得开基太平乐。  
檀槽朅呀凤皇腭，十四银环挂冰索。  
摩诃不作兜勒声，听奏筵前《白翎雀。  
霜翙翙，风肸肸，白草黄云日色薄。  
玲珑碎玉九天来，乱撒冰花洒毡幕。  
玉翎琤珄起盘礴，左旋右折入寥廓。  
崒嵂孤高绕羊角，啾啁百鸟纷参错。  
须臾力倦忽下跃，万点寒星堕丛薄。  
泬然一声震龙拨，一十四弦喑一抹。  
敔鹅飞起暮云平，鸷鸟东来海天阔。  
黄羊之尾文豹胎，玉液淋漓万寿杯。  
九龙殿高紫帐暖，蹋歌声里欢如雷。  
《白翎雀，乐极哀。节妇死，忠臣摧，  
八十一年生草莱，鼎湖龙去何时回？  

【怯薛行】  
怯薛儿郎年十八，手中弓箭无虚发。  
黄昏偷出齐化门，大王庄前行劫夺。  
通州到城四十里，飞马归来门未启。  
平明立在白玉墀，上直不曾违寸晷。  
两厢巡警不敢疑，留守亲侄尚书儿。  
官军但追上马贼，星夜又差都指挥。  
都指挥，宜少止。不用移文捕卒李，  
贼魁近在王城里。  

【二月八日游皇城回华门外观嘉孥弟走马歌】  
春风压城紫燕飞，绣鞍宝勒生光辉。  
软莎青青平似镜，花雨满巾风满衣。  
潜蛟双绾玉抱肚，朱鬛分光散红雾。  
金龙五爪蟠彩袍，满背真珠撒秋露。  
生猿俊健双臂长，左脚拨镫右蹴缰。  
铜铙四扇绕十指，玉声珠碎金琅珰。  
黄蛇下饮电掣地，锦鹰打兔起复坠。  
袖云突兀鞍面空，银瓮驼囊两边缒。  
西宫彩楼高插天，凤皇缭绕排神仙。  
玉皇拍阑误一笑，不觉四蹄如迸烟。  
神驹长鸣背凝血，郎君转面醉眼缬。  
天恩剪下五色云，打鼓归来汗如雪。  

【伍拏罕元帅斩新李行】  
中原恶少称新李，八尺长躯勇无比。  
铁枪丈二滚银龙，白面乌骓日千里。  
攻州劫县莫敢撄，乌羊浑脱缦胡缨。  
轻车壮士三十两，战则为陈屯为营。  
殿前将军不敢搏，羽林孤儿甘受缚。  
柳林道上剠宝车，独树堆边札毡幕。  
吐蕃老帅西南来，虎头不挂三珠牌。  
弊裘羸马失故态，宝刀绣涩盔生埃。  
步入中书谒师相，愿借长缨三百丈。  
生缚凶魁献至尊，不使朝廷乏名将。  
相臣入奏大明宫，玉音特赐天厩骢。  
亲军百骑备两翼，彩旗尽出东华东。  
硬弓二石力逾弩，长驱夜走涿城下。  
土冈无树着伏兵，两阵相当如怒虎。  
弯弯弓弰抱团月，点点枪尖飞急雪。  
神骓未随白羽仆，贼颅已逐青萍缺。  
一骑平原报捷归，天狗有声流作血。  

【北庭宣元杰西番刀歌（此刀乃江浙平章等教化公淮西所佩者）】  
金神起持水火齐，煅炼阴阳结精锐。  
七月七日授冶师，手作钳锤股为砺。  
一千七百七十锋，脊高体狭刀口洪。  
龙飞蛟化岁月久，阮师旧物今无踪。  
呱哇绣镔柔可曲，东倭纯钢不受触。  
贤侯示我西番刀，名压古今《刀剑录。  
三尖两刃圭首圆，剑脊苾苾生黑烟。  
朱砂班痕点人血，雕青皮软金钩联。  
唐人宝刀夸大食，于今利器称米息。  
十年土涮松纹生，戎王造时当月蚀。  
平章遗佩固有神，朱高固始多奇勋。  
三公重器不虚授，往继王祥作辅臣。  

【橘洲行】  
太湖之水分三支，注为长泖，东去无已时。泖湾之口有大橘，一树盘盘荫门楣，里邻呼为橘洲众所知。洲之上，橘之下，矮屋六七间，皆茅茨。孝子万生，三世以来皆居之。生衣无绫锦华，食无肉作糜。读书谈道操履步，步以古哲自砺不肯苟。为堂有老母白发垂，必须甘旨备二膳，家贫不常得，十年客寄为人训其儿。所得金，悉以为奉母资。母病下痢，不能自洁，生即弃业归。取中裙湔溲秽，手奉虎子，昼夜伺母，不使床席沾淋漓。母有女赘狠，婿不识孝义惟务利，日思剥取生家赀，甚至汤药之费亦来掊克，生即与之无吝词。惟恐致斗伤母慈，使母不得差，以陷终天无穷悲。卒能护持母病无恙，以终天年之寿期。噫吁閟！橘洲之水清且漪，橘洲之实硕且饴。饮洲之水，食洲之橘，谁无父母思？嗟哉！万生孝义今古稀，我诗直欲追韩奇。  

【抱遗老人玉带生歌（有序）】  
（玉带生，端人也。事文山丞相为文墨宾，与同馆谢先生翱友善。宋革，丞相殉国，死讣闻，生与翱哭于西台之下。复悯宋诸陵暴露，私相盖覆，识以冬青木而去。后翱道卒，生今归会稽抱遗老人，与秋声子辈为寮中七客。初，宋上皇以丞相恩赐生紫衣玉带，至今不改其旧服，故作《玉带生歌。）  
銮刀夜割黑龙尾，碾作端溪苍玉砥。  
花镔铁面一尺方，紫雾红光上书几。  
银丝双缠玉腰围，翡翠青班绣紫衣。  
金星雊眼不敢现，案上墨花皆倒飞。  
景炎丞相魁龙榜，抚玩不殊珠在掌。  
背铭刻骨四十四，血录至今犹可想。  
谢公古文今所师，西台一恸神血垂。  
独持老瓦出门去，冬青树边书愤词。  
天翻地覆神鬼怒，九庙成灰陵骨露。  
庐陵忠魄上骑箕，流落端生何所寓？  
抱遗老人生计拙，爱把文章写忠烈。  
霜毫一夜电光飞，不必矮桑重铸铁。  

【夏盖山石鼓谣】  
（鼓高一丈，径三尺，下有盘石为足。谚云：“石鼓鸣，三吴兵。”）  
临平石鼓不自鸣，直待蜀桐鱼作形。  
陈仓石鼓载文字，徒有鼓形无鼓声。  
夏盖之石或自鸣，盖石一鸣三吴兵。  
呜呼！三吴十年厌干橹，不缘夏盖鸣石鼓。  

【汶阳道中】  
汶水东入海，疾流无已时。  
可怜齐与鲁，荒草秋离离。  
日淡野水黄，风高木叶飞。  
系舟闲吊古，不觉泪沾衣。  

【秋日古城叶希圣见访】  
夫君沧江来，访予清溪曲。  
清溪窈而深，佳气散天旭。  
塘蒲泽新雨，秋意冷可掬。  
鸟鸣万山静，猿下双树绿。  
朅来晤语清，余响起空谷。  
坐久神宇闲，斜阳在高木。  

【临安道中先寄赛京初】  
朝入临安山，暮上由拳岭。  
周道无行踪，晴空断飞影。  
严关固高栅，叠嶂列危屏。  
荒坰斜日淡，虚市野烟冷。  
息肩坐茂树，瞑目发深省。  
何事马蹄尘，兵锋迭驰骋。  

【送铁厓先生归钱塘】  
团花染累吴蚕茧，五色文绫出金剪。  
海风吹度滕王宫，南浦西山画帘卷。  
天狗夜吠声如雷，东奎西璧昏煤炱。  
上洲自可驾黄犊，铁箸何用画寒灰。  
牛酥愬花春未老，湖上同谁剪芳草。  
真珠酒泻紫葡萄，金错刀镌红玛瑙。  
六桥杨柳香雾深，吴娃一笑千黄金。  
莫邪不作老龙舞，铁管自成丹凤吟。  
软舆送别湖源道，江花照人日杲杲。  
长风吹送书画船，先生眼空方醉眠。  

【唐五王击球图】  
兴庆宫前春正热，绿杨夹道花如雪。  
球门风起日西斜，五马归来汗成血。  
潞舟别驾醉眼缬，双袖倾欹拥岐薛。  
申王按鞚宋王驰，杖扑球囊手亲挈。  
草平如掌马力均，玉鞭十里不动尘。  
黄门扶入五花帐，大衾长枕姁家人。  
花萼相辉雨气寒，楼中歌管渐阑残。  
紫骝不踏球场路，万里青骡蜀道难。  

【中秋碧云师送蟹】  
天风吹绽黄金粟，檐前老兔飞寒玉。  
客窗不记是中秋，但觉邻家酒浆熟。  
泖田秋霁稻未镰，苇箔竹断收团尖。  
红膏溢齿嫩乳滑，脆美簇簇橙丝甜。  
无肠公子夸铄，两戟前驱终受缚。  
靥心昼暖白玉脐，夔牟夜泣红铜壳。  
曲生风度亦可怜，且对霜娥供大嚼。  
酒后高歌绕碧云，九峰一夜霜华落。  

【青山白云图】  
青山青青白云白，一尺小溪千里隔。  
扁舟舣岸不见人，鸡声何处秦人宅。  
桃花流水春粼粼，不识人间有战尘。  
待得紫芝如掌大，归来甘作太平民。  

【李嵩宋宫观潮图】  
磁州夜走泥马驹，卧牛城中生绿芜。  
炎精炯炯照吴会，大筑钱塘作汴都。  
玉殿珠楼连翠阁，七宝帘栊敞云幕。  
生移艮岳过江南，不数东京旧帷乐。  
茂树盘盘迷绿云，龙飞凤舞峰峦奔。  
玉床下压大江小，海水正入东华门。  
木樨花开秋可数，紞紞灵鼍振天鼓。  
海门一线截江来，雪壁银城昼飞舞。  
吴商楚估千万艘，黄龙战船头尾高。  
岂无海道走中土，长驱逐北乘风涛。  
烟雾苍苍绕城郭，屋瓦鱼鳞互参错。  
百万骄民事醉醺，坐使中原厌羊酪。  
因循六帝不复仇，西风八月凭江楼。  
攒宫人饮白骨恨，洪波不洗青衣羞。  
邦基削尽师臣逐，轵道人降子婴哭。  
绣胸文颈踏浪儿，反首谁能报君辱。  
庙子沙头卓大旗，天吴缩颈不敢驰。  
行人指塔话杨琏，三十六宫秋草飞。  

【周昉横笛图】  
一妇跨镫如习骑，一妇鹄立类勇士。  
一妇横笛坐胡床，客貌衣裳略相似。  
鸑松云髻作懒妆，丫鬟手擎红锦囊。  
人言天宝宫中女，我意梨园旧乐倡。  
忆昔承平生内荒，宫中消息渐难藏。  
昨宵一曲宁哥笛，明日新声满教坊。  
春娇满眼情脉脉，唤起红桃亲按拍。  
不将三弄作伊凉，潜把闲情诉秦虢。  
声凄调低承索索，泬然有声如裂帛。  
月落长安天四更，六宫一夜梨云白。  

【太真明皇并笛图】  
黑奴弦索花奴鼓，惮奴抚掌阉奴舞。  
阿环自品玉玲珑，御手夷犹亲按谱。  
风生龙爪玉星香，露湿樱唇金缕长。  
莫倚花深人不见，李谟侧足傍宫墙。  

【赠镌碑王生歌】  
太湖之水通吴淞，绿波冷浸青芙蓉。  
巨灵神斧斫不去，帝命留与历代贤圣镌奇功。  
奇功旷世信希有，至德乃可齐不朽。  
嗟哉王生习此艺，功德不逢长袖手。  
虞黄欧揭牛毛多，笔端佞语如悬河。  
银钩铁画衒奇丽，天下匠石劳砻磨。  
王生手握三寸钢，肥深瘦浅能自量。  
神椎轻重心应手，白蠹食铁森成行。  
词严笔劲逼晋汉，学士何人美词翰。  
窅亭五彩护龟趺，峙立通衢人不看。  
人不看，恐泪垂，晋朝羊公今为谁？  
高山深水苦自置，后世谁人想见之。  
王生王生女当知，功德岂在多文辞？  
君不见延陵季子碑上仅十字，千载万载生光辉。  

【寄天香师】  
圆帽顶红毳，方袍搭绛纱。  
海龙邀早饭，山鹿进秋花。  
试墨探倭纸，寻泉斗建茶。  
时抛红豆粒，竹下唤频伽。  

【赠西僧】  
西离五印度，东渡独绳桥。  
海若擎双足，天花上七条。  
胡经函贝叶，饭钵系椰瓢。  
回首流沙路，程途十万遥。  

【灯下有怀】  
忆昔童婆店，高屯生夕曛。  
树声呼出月，石角碍回云。  
野雉穿花见，清猿隔涧闻。  
马头三四子，曾缚故将军。  

【客问湖源风土】  
湖源源上路，东与浦阳连。  
地胜藏春坞，民居小有天。  
秋山红入画，晴野白浮烟。  
一道桃花水，如今泊战船。  

【取青楼夜饮戏叶子肃】  
酒令传觞急，灯花啮烛低。  
山人清似水，老子醉如泥。  
天黑月堕地，水寒星在溪。  
犹吹赤蹄纸，照道画楼西。  

【送哲古心往吴江报恩寺】  
兰若压江桥，长廊昼寂寥。  
鸟啼春后树，龙定起中潮。  
花雨随风散，茶烟隔竹消。  
客程他日路，清话借通宵。  

【寄中山隐讲师】  
问讯山中隐，中山第几重？  
风廊巡夜虎，云钵听经龙。  
流水千溪月，寒岩一树松。  
无因净查滓，来共上堂钟。  

【柬顾明府】  
水国差徭重，江城庐舍稀。  
晓星悬印出，春雨劝农归。  
官马哦新月，公庭散夕晖。  
欲知通守瘦，但视野人肥。  

【次赵伯温韵】  
共是越州客，同为庄舄吟。  
潮来鳗井沸，龙起镜湖阴。  
烽火临边急，池塘入梦深。  
兰亭修禊处，无复旧携琴。  

【立仗马】  
照夜玉狻猊，霜毛铁凿蹄。  
春风金络脑，小雨锦障泥。  
御驾驰天上，军封受海西。  
日供三品料，缄口不闻嘶。  

【次钟君来韵】  
我爱山中好，全无俗事牵。  
秋霜溪口树，春水渡头船。  
豆熟白鹇聚，花开锦雉眠。  
官闲僧舍近，棋罢又诗篇。  

【投赠周元帅十韵】  
玉帐临江近，金城镇海遥。  
鼓声秋动地，剑气夜冲霄。  
露下星河白，风高草木凋。  
山寒旗猎猎，沙净马萧萧。  
左广初传驾，西船已畏烧。  
五离才散鼠，六博又成枭。  
豪杰乘时奋，贤材早见招。  
紫枢虚上座，黄闼待清朝。  
会见擒奸操，归来醉小乔。  
恩波门外柳，长拂富春潮。  

【春登永安寺】  
宿雨忽开雾，凭高散旅愁。  
野烟啼翠鸟，庭草卧青牛。  
怪石尖于剑，长杉高过楼。  
尚怀登绝顶，东北望杭州。  

【井西丹房】  
葛井西头更向西，丹房高与白云齐。  
铅田虎下飞红电，汞海龙沉结紫泥。  
山鬼俯栏窥火候，炉神伏地丐刀圭。  
饮余一纮中黄酒，坐听鹃声松上啼。  

【与宁子廉马敬常饮酒得移字】  
我爱中州双国士，尊前为我解金龟。  
南山石烂歌逾缓，铜柱沙沉迹未移。  
割土有人窥汉鼎，磨崖无客颂唐碑。  
狂生雅抱澄清志，况是闻鸡起舞时。  

【次韵赠张省史从军南征】  
震天金鼓紫驼骄，皂纛连珠画斗杓。  
甲马鱼鳞开晓日，锦袍花萼上春潮。  
桄榔雨暗汤泉溢，茉莉风暄海瘴消。  
幕下何人专草檄，共夸谋议得张昭。  

【王氏小桃源】  
一簇林塘隐者栖，天然画出武陵溪。  
循墙流水湾湾曲，匝屋桃花树树低。  
春雨闭门山犬吠，炊烟隔竹午鸡啼。  
幽深直待秦人避，但恐渔郎自路迷。  

【留别赛景初】  
暖云将雨骤阴晴，四月罗衣尚未成。  
万点愁心飞絮影，五更残梦卖花声。  
方空越白承恩厚，绣衤屈诸于照道明。  
自笑穷途不归去，空怀漫刺阖闾城。  

【临安军前】  
寂历荒城遍野蒿，昔人事业已徒劳。  
雁将秋色催归马，枫引霜华入战袍。  
地阻东南乡信远，天昏西北阵云高。  
不堪屡作还家梦，起向西风抚大刀。  

【良宵】  
良宵情绪不堪题，立遍阑干意欲迷。  
铁拨顿敲壶口破，金刀频剪烛心齐。  
绿分杨柳湘帘细，红压樱桃斗帐低。  
仿佛第三桥畔宿，月明珠树夜乌啼。  

【江雁初飞图】  
雁将边信拍江飞，人倚阑干立翠微。  
山色忽随云影换，秋声暗向树头归。  
可怜上国多戎马，怅恨中原又落晖。  
於悒客怀仍对画，不胜老泪湿征衣。  

【赠宋仲温】  
江南羽化张天雨，海上神交宋仲温。  
楷法钟繇称独步，草临皇象已专门。  
折钗未坠风前股，漏屋先凝雨后痕。  
寄语临池诸俊彦，蚓蛇鸡鹜莫须论。  

【题画】  
晴川渺渺停春水，怪石峨峨插乱山。  
最爱夕阳烟寺里，千株古木伴僧闲。  

【赵集贤枯木竹石】  
槎牙老树响天风，寂历幽篁泣露丛。  
惆怅玉堂旧公子，故家陵庙月明中。  
陈学士秀民二十七首  

【滦阳道中】  
晨出建德门，暮宿居庸关。  
风鸣何萧萧，月出何团团。  
短辕驻空野，悲笳生夕寒。  
我本吴越人，二年客幽燕。  
幽燕非我乡，而复适乌桓。  
前登桑乾岭，西望太行山。  
太行何盘盘，欲往愁险艰。  
寓形天壤间，忽如水上船。  
役役何所求，吾将返林泉。  

【送强彦栗归吴】  
蓟门秋月白，城头夜啼乌。  
城中良家子，半是南征夫。  
或从张都护，或属李轻车。  
道傍别妻子，泣下如迸珠。  
自非英雄具，孰使祸乱除。  
戎马暗中国，游子将何趋？  
君归慰父母，繄我独何如。  

【燕京客舍送友归天台】  
雁鸣沙漠风，秋入燕陵树。  
客子衣裳单，宁不畏霜露。  
驱车国东门，迢迢怀往路。  
尺璧横道周，谁能一回顾。  
登山豺虎雄，入海鲸鲵怒。  
天台隔三江，丹霞夹玄雾。  
黄精或可寻，胡麻庶当遇。  
明时有遗佚，归哉保贞素。  
我马病已久，东西厌驰骛。  
逸驾如可攀，吾将执其御。  

【题王长史所画天平龙门图】  
月黑山鬼号，苍龙斗折角。  
仙人一掌擎，不令堕深壑。  
秋高势崚层，日暮气惨错。  
阑干冰柱悬，凌乱雪花落。  
路狭仅通人，峰寒不栖鹤。  
王侯天机峻，跻攀故盘礴。  
写作龙门图，奇气低五岳。  
神鱼息天池，有待风雷作。  

【壬午九月九日与郭希仲纪叔维马希远饮周景父晚香堂上纪画墨菊马鼓琴既而各赋一首】  
去年登堂三月三，主人置酒浇春衫。  
今年登堂九月九，堂上主人复多酒。  
马生弹琴纪生画，郭子题诗美如炙。  
四明狂客醉欲倒，菊花插帽秋光好。  
百年节序能几逢，人生会合何其少。  
人生会少将奈何，为君起舞为君歌。  
歌残酒尽更须酌，莫待他年白发多。  

【题幻住庵中峰和尚莲池野亭小像】  
亭前池水生莲花，亭中老禅方结跏。  
双枝作供净瓶里，仿佛玉井衔丹霞。  
世上莲花亦常有，玉堂不比丹青手。  
水底冰蚕已化龙，绝世于今故无偶。  
师是莲花花是师，亭亭净植涅不淄。  
胸中五色舌上吐，烂熳写出莲花词。  
世间物物皆为幻，我把斯图作真看。  
君不见中峰峰上十丈莲，吹香夜夜到诸天。  

【送远曲】  
谁令车有轮，去年载客西入秦。  
谁令马有蹄，今年载客过辽西。  
车轮双，马蹄四，念君独行无近侍。  
妇人由来不下堂，侧身西望涕沾裳。  
恨不化为双玉珰，终日和鸣在君旁。  

【至武冈】  
家居犹旅食，儿子复南征。  
娄县千江隔，都梁百日行。  
雁书天外远，马角梦中生。  
食禄非吾愿，何时复旧耕。  

【至岳州宿岳阳楼】  
荡桨溯流光，登楼望八荒。  
江山出图画，天地入舟航。  
夜静星文动，秋高月色凉。  
题诗怀李白，搔首鬓沧浪。  

【山居杂咏】  
好山看不尽，游罢更须登。  
石屋晴犹雨，天池夏亦冰。  
寻仙碧霞里，飞步白云层。  
松花飘满地，归路喜逢僧。  

【登灵岩】  
宝殿压崔嵬，华池顶上开。  
山从太白出，水自洞庭来。  
阁树联珠塔，岩花照石台。  
吴王清暑地，那得有尘埃。  

【怀古和陈惟寅韵（三首）】  
范蠡已霸越，功成淡若无。  
扁舟五湖上，乌喙不敢呼。  
冥鸿在寥廓，燕雀下莱芜。  
兔走要离坟，狸啼阖闾墓。  
宝剑生土花，银池浴秋露。  
迢迢郭西门，玉辇迷金步。  
海门潮不至，昱岭掩空关。  
龙随白雁去，何时复南还。  
萧萧禁中树，尽为樵牧攀。  

【邳州】  
青山一发见邳州，落日云迷故国愁。  
父老空传黄石在，仙人已伴赤松游。  
乾坤不信无清气，河水胡为尚浊流。  
野树昏鸦栖未定，数声哀角起高楼。  

【漷州望古北居庸诸山】  
古北居庸一望中，风沙满眼乱芙蓉。  
曦车夜转昆仑脊，华盖阴移太乙峰。  
金口水流终到海，玉泉云起又随龙。  
两京形胜今如此，可拟秦关百二重。  

【湘乡道中】  
日暮倦趋山市远，解衣聊复憩岩阿。  
云迷险道藤穿石，水落悬崖草乱坡。  
木客下时人迹少，鹧鸪啼处客愁多。  
向南言语凭谁辩，莫问蛮方事若何。  

【五月九日调军入绥宁是夜宿风门岭值雨】  
五月官军入不毛，重冈复岭接天高。  
小臣报国宁辞死，大将行兵无乃劳。  
漠漠野烟啼魍魉，阴阴山木挂猿猱。  
二更风雨来关峡，自喜挑灯看宝刀。  

【西湖竹枝词】  
鸳鸯宛在水中央，恰似阿侬初嫁郎。  
掷却郎君金弹子，劝郎切莫打鸳鸯。  

【姑苏竹枝词】  
吴门二月柳如眉，谁家女儿歌《柳枝？  
歌声袅袅娇无力，恰如杨柳好腰肢。  

【吴中柳枝（四首）】  
长洲宫苑草离离，中有吴王旧沼池。  
至今二八吴中女，为人歌舞学西施。  
馆娃宫中花似云，馆娃宫外酒如春。  
花前把酒花下醉，莫遣春愁恼杀人。  
姑苏城边杨柳丝，千丝万丝垂参差。  
柳丝虽长不禁手，难织回文锦字诗。  
棠梨花开郎出门，宜男草生妾思君。  
如何宜男草上露，不湿棠梨花底云。  

【岳阳楼夜宿】  
湘灵瑟鼓潇潇夜，龙女笙吹淡淡秋。  
楚曲吴歌互相答，岭猿巴鸟不胜愁。  

【寄绍兴吕左丞】  
（《辍耕录云：“张氏据有平江，部将吕珍守越，参军陈庶子、饶介之在左右。一日，陈赋此诗，饶染翰题扇以寄吕，词翰双绝。吕倩人诵罢，大怒曰：‘我为主人血战守封疆，岂爱一女子不忍惊乎？见则必杀之！’”）  
后来江左英贤传，又是淮西保相家。  
见说锦袍酣战罢，不惊越女采荷花。  

【周玄初来鹤诗（洪武己巳）】  
天外谁呼众鹤来，坛前道士本仙才。  
月明辽海通三岛，能载飞琼数往回。  
附见  
☆陈雷（一首）  

【早春寄周致尧（梨林，致尧所居之地）】  
百年身世浑如寄，何处他乡是故乡。  
柳态正须春弄色，梅花自与雪生香。  
扬雄寂寞玄犹白，贺监风流醉亦狂。  
倘许胜缘同晚岁，梨林风致即柴桑。  
陈经历汝言五十首  

【杂兴（三首）】  
皎皎秋夜月，流光鉴薄帷。  
忧思不能寐，况此蛩声悲。  
揽衣起徘徊，四顾安所之？  
故乡渺何许，身在天一涯。  
秋风起兰皋，萧萧坠霜叶。  
空庭坐无眠，清漏何时彻。  
美人胡不来，慰我经年别。  
相思复相思，中肠九回折。  
黄鹄四海志，良马千里心。  
丈夫誓努力，奚可终陆沉。  
感此秋节至，砌下蟋蟀吟。  
愁来不能写，且复皪吾琴。  

【从军（八首）】  
萧萧戎马鸣，悠悠赴遐征。  
洒涕别亲戚，前行有期程。  
骨肉恩难断，负戈且吞声。  
开边报明主，宁顾死与生。  
我非将门子，生本良家儿。  
少年事驰骋，射猎南山陲。  
邦家有急难，诏书下丹墀。  
跨马出门去，立身当及时。  
平沙浩漫漫，行迈不遑歇。  
父母生我时，岂知从战伐。  
风吹陇头树，月照原上骨。  
成功勒燕然，千载名不没。  
笳声与陇水，呜咽夜复朝。  
后队来何驶，前军去已遥。  
天高月皎皎，野阔风萧萧。  
宁知主将略，不在弓与刀。  
去年灭龟兹，今年斩楼兰。  
不忧道里远，但念衣裳单。  
北风卷沙雪，凄凄日夜寒。  
安边在今日，焉敢辞苦难。  
将以勇而决，兵以炼而精。  
信赏乃必罚，置死而后生。  
勿云古人长，勿视今人轻。  
一念苟忠义，活人有令名。  
下马沧海头，磨洗刀上血。  
翻思杀敌时，奋勇肝胆热。  
丈夫身许国，此心久已决。  
生当树功勋，死当立忠节。  
从军二十年，岁月忽已久。  
百战幸不死，朱颜成老丑。  
王事尚纷纭，故乡空转首。  
千人万人中，谁人无父母。  

【制衣词】  
妾把春蚕丝，动向寒窗织。  
织成鸳鸯纹，洗花染春色。  
谁知裁剪时，为郎三叹息。  
郎身别已久，长短今未识。  
聊将梦中见，仿佛试刀尺。  
霜天万里途，特寄泪沾臆。  
愿郎衣着时，细看针线迹。  

【题春山图】  
春雨正霏霏，春林笋蕨肥。  
鱼惊花下艇，犬吠柳间扉。  
溪水浓如酒，山云白似衣。  
悠然玩清景，虑淡已忘机。  

【亭上】  
汲清漱晨齿，沐发冠新帻。  
闲来历亭上，对此南山色。  
天高云鸟空，秋净水花白。  
悠然淡忘归，孤怀聊自适。  

【荆溪舟中次子素潘先生韵】  
二月过荆溪，扁舟思欲迷。  
家家芳草绿，树树早莺啼。  
水接遥天阔，云横远岫齐。  
张公洞前石，记得昔年题。  

【端居】  
端居息尘情，春明昼初永。  
风来池上树，云度檐前影。  
处世欲何为，感时聊自省。  
闲将箧中纸，谩写江南景。  

【送黄尚书之江西】  
驿路花如雾，春江水似苔。  
尚书今日去，从者几时回。  
解缆听潮落，张帆趁晓开。  
相思南浦上，明月满苏台。  

【秋闺】  
华月初生夜，高楼独倚时。  
天长人去远，秋半雁来迟。  
宝瑟凄凉调，银笺宛转词。  
应知愁似海，不解鬓成丝。  

【登溪山第一楼有怀倪元镇】  
清晨独倚楼，秋色净如洗。  
山青云弄姿，江白风初起。  
心随沙鸟闲，目送征帆驶。  
对景每怀人，相看隔千里。  

【秋夜】  
虫鸣秋夜永，木落众山秋。  
客馆一窗月，故乡千里愁。  
不才深自省，何术为身谋。  
慈母遥相忆，应添雪满头。  

【送僧之越】  
江柳絮濛濛，游方入剡中。  
山藏神禹穴，草长越王宫。  
线衲春沾雨，蒲帆晓趁风。  
禅心已无碍，去住本来同。  

【夜宿吴中承天寺】  
因过城北寺，似与世相违。  
疏雨生秋思，微云漏月辉。  
鹤惊林外磬，萤点竹间衣。  
悦悟谈玄旨，萧条共掩扉。  

【秋兴（二首）】  
暝色上高楼，砧声处处秋。  
月从今夜满，人在异乡愁。  
乌鹊栖难定，星河影欲流。  
邻家莫吹笛，归思不能休。  
渺渺空江上，孤城起莫烟。  
艰难逢此日，烽火又经年。  
兴逐秋风起，愁随夜月悬。  
故乡千里隔，回首正凄然。  

【奉陪遂昌郑明德锡山倪元镇宴潘仲昭左丞园亭分得雾字韵】  
林园春雨余，竹色浮绿雾。  
美酒生微波，残梅杂芳树。  
尘暄隔清池，玄赏惬幽趣。  
偶同文翰游，及此良时遇。  

【寄倪云林】  
高人只在南湖住，未踏扁舟往见之。  
诗到每惊陶谢句，别来空负范张期。  
花明晓日啼黄鸟，谷暖春风长紫芝。  
此日幽居想无事，水光山色满帘帷。  

【题灵岩寺】  
灵岩之山山木稠，山僧结庵居上头。  
苍松风里作龙吼，白云窗前如水流。  
凭阑始悲人世迫，举目更感江山秋。  
千年霸业俱陈迹，落日寒烟生客愁。  

【过彭城】  
画角吹残晓月明，官船挝鼓发彭城。  
山峰北去青如染，河水东来势若倾。  
两岸菰蒲天共远，几家村落屋初成。  
长歌激烈空怀古，亚父墙头草又生。  

【送谢从义知杭州分题岳王坟】  
荒坟秋树影萧萧，只有孤僧伴寂寥。  
二帝游魂归不得，百年枯骨恨难消。  
山空永夜愁寒雨，江阔悲风起暮潮。  
若到钱塘逢故老，伤心切莫问前朝。  

【为吴明远作南野图并赋】  
冉冉庭树春，盈盈原野绿。  
鸟弄昼初长，人耕雨新足。  
闲时一册书，坐对南山读。  
岂不乐吾真，淡然忘世俗。  

【秋夜（二首）】  
萧寺钟声到枕边，客怀牢落正无眠。  
才疏自合当时弃，亲老惟惭故旧怜。  
虫语草根秋欲暮，风摇梧叶夜如年。  
揽衣起坐空庭月，百感令人思惘然。  
喔喔荒鸡唱五更，起瞻北极大星明。  
佳人捣练秋如水，壮士吹笳月满城。  
江海久惭生计拙，干戈深动故园情。  
尺书望断南来雁，怅惘空令涕泗横。  

【题溪山图】  
峰峦清翠高千丈，织女机丝手可攀。  
万壑云生春冉冉，一溪花落水班班。  
人行樵径苍萝里，犬吠谁家绿树间。  
今日看图怀旧隐，石田茅屋几时还。  

【奉同潘友石左丞霅溪泛舟得人字韵】  
溪水绿生鳞，溪山雨后新。  
草藏眠渚鸟，花隐浣沙人。  
意适忘舟远，情欢藉酒频。  
碧云莫将合，回首隔风尘。  

【送周仲瞻架阁使高丽】  
万里三韩国，南风几日程。  
海平蛟室净，天近使星明。  
玉帛通新好，梯航续旧盟。  
归时应不远，还与雁南征。  

【九日】  
客逢佳节每堪嗟，忽遇君来共忆家。  
醉里他乡今日酒，眼中篱菊去年花。  
解吟一老头如雪，学舞双童脸似霞。  
更忆明年会何处，不知谁复在天涯。  

【余久不与文勉聚语忽薄暮见过评论近诗余甚有得也且言明日欲还里中特以云别为留觞酌明月在地微风动林吾二人者情真意适或饮或咏而不知夜之分矣既酣偶得七言律诗一首遂用援笔走书为赠】  
好客评诗过草堂，琴尊留共晚风凉。  
天边云气不成雨，地上月华浑似霜。  
渠碗羹浮芹叶嫩，碧筒酒吸藕花香。  
明朝别我城西去，水色山光引兴长。  

【军中】  
风咽悲笳送夕晖，辕门寂寂令严威。  
十年骨肉多离别，万里乡关有梦归。  
寒雨萧萧冤鬼哭，黄沙漠漠战尘飞。  
将军肯念苍生苦，早决雌雄在此机。  

【秋日寄王叔明】  
吴门又是经年别，杨柳花飞两度春。  
君去定应归旧隐，我今仍复走红尘。  
天涯战血流荒草，江上秋风起白蘋。  
日暮凄凉对城郭，相思独立转伤神。  

【奉美南台大夫福寿公（一首）】  
柏府高寒仰大臣，南来秋气肃苍旻。  
威行江汉风烟净，力挽山河雨露新。  
虎帐城头悬海月，龙戈马上扫边尘。  
他年太史书功绩，应是云台第一人。  

【泊江上】  
卸帆今夜泊洲渚，飒飒凉风起绿蘋。  
月底扣舷惊水鸟，船头打鼓赛江神。  
青青芳草悲游子，落落浮云识故人。  
我亦少年淹泊旅，聊将浊酒慰情亲。  

【睡起】  
匡床午梦鹤惊破，帘外柳花飞白云。  
漠漠茶烟当户起，丁丁樵响隔林闻。  
诗成自刻庭前竹，酒熟还羹涧底芹。  
春尽江南新涨绿，扁舟何处狎鸥群。  

【归来】  
春城踏踏马蹄轻，醉里归来鼓二更。  
月满青楼人不寐，政将新曲按银筝。  

【杂咏】  
空庭清昼永，花落见春莫。  
谁念未归人，草色江南路。  

【姑苏钱塘怀古诗次韵（六首）】  
吊古上灵岩，日暮下琴台。  
萧萧红叶落，采香人不来。  
鸱夷称得计，句践亦尘埃。  
吴宫事已远，王珣宅亦无。  
山鬼话亡国，松关夜相呼。  
白露泣红兰，青灯照碧芜。  
荒丘坏古隧，言是孙策墓。  
墓草生辉光，零零泫清露。  
想当立国时，英雄称独步。  
南渡中兴日，君臣此建都。  
共愤太宰谗，子胥终见屠。  
武穆何由死，欲听延秋乌。  
国亡乔木在，鸟鸣自关关。  
人随归雁远，春从沙塞还。  
怨别惟宫柳，长条复谁攀。  
山僧讲经地，玉辇昔曾行。  
寝殿野花落，空岩云气生。  
败亡犹得士，千古让田横。  
张府判经二首  

【次铁厓先生韵】  
春风满袖折花回，高卧云间百尺台。  
天上赐袍香雾湿，河东献赋日华开。  
频烦太守高轩过，屡见元戎小队来。  
我欲将军侍亲去，彩衣花底学提孩。  

【周玄初祷雨诗】  
昆仑之西东海东，中有一士巢云松。  
朱颜黑发神所钟，服食雨露乘天风。  
朝骑黄鹤天门穹，夜被紫霞栖崆峒。  
人间有急岁有凶，裨补造化多其功。  
己酉之岁夏五中，连月不雨何当烛。  
祝融司令百怪丛，妖精吐焰天地雺。  
火星出走穹壤红，海水欲竭山为童。  
官僚揭虔士庶恫，焚尫剪爪百虑穷。  
大龙酣睡痴且聋，小龙戢戢潜其踪。  
君能独出超凡庸，拔剑起指天南虹。  
嘘阴吸阳神且恭，囊括万象罗心胸。  
有书直达上帝聪，泥金倒写不暇封。  
当空举手祝未终，霹雳直下西南峰。  
道人足踏金芙蓉，口呼六甲丁与从。  
龙神不兴吾不容，纵以烈火焚其宫。  
须臾龙伯施乃工，海波竖立银河通。  
桑麻菽粟青且葱，野花石竹俱纤秾。  
道人之术孰与同，调和燮理偕孤公。  
方今海内殊未雍，焦头烂额愁边烽。  
烦君为提九节筇，直上阊阖跻九重。  
凌风大笑招群雄，一洗宇宙皆冲融。  
钱参政用壬二首  

【题赵仲穆彦徵画马】  
吴兴画马名天下，文采风流美无价。  
子孙两世皆绝奇，笔意经营亦相亚。  
分明双马如双龙，玉花对立连钱鬃。  
圉人缓辔不敢鞚，矫矫似欲鸣长风。  
却想当年落笔时，省郎侍彩初来归。  
深庭花落白昼静，红门草绿春风微。  
回首光阴既非昔，老者已逝难再得。  
中原武骑更驰奔，展卷令人三叹息。  
苏编修大年三首  

【雷塘二首】  
吴公台下雷塘路，锦缆牙樯行乐处。  
当年玉树后庭花，梦里相逢惜春暮。  
君不见东家北舍人未归，落花满地蝴蝶飞。  
雷塘春雨绿波浓，古冢寒烟蔓草空。  
斜日欲沉山色近，行人无处问隋宫。  

【长桥】  
绿阴高树映清潭，一舸夷犹酒半酣。  
最爱西城城下路，长桥烟雨似江南。  
刘左司仁本一十五首  

【戍妇吟】  
夫君在边戍，妾身守孤帏。  
欲往备纫栉，不如频寄衣。  
衣到恐迟迟，不到妾不知。  
欲知衣到无，明年鸿雁归。  
将军功未成，持牛劳军士。  
将军岂无家，为妾语夫主。  
勿为贱妾生，宁为将军死。  
贱妾欲从之，军中无女子。  

【蕨萁行（闽清县饥，不报，民采蕨萁为食而多死者，作《蕨萁行）】  
东山有蕨萁，南山有蕨萁。西山有蕨萁，北山有蕨萁。采采蕨萁，晨露未晞。荆棘离披，筐筥携持。长镵深入土，短褐寒风吹。采采蕨萁，可以疗饥。以簸以炊，为饧为饴。食少不下咽，食多伤人脾。去年岁歉食无糜，橡栗拾尽民流离。今年岁歉田无稗，蕨萁食尽将安之？美食大官馔，仁心宁汝悲？但见昨日奏麦两歧，今日进五色芝，呈祥献瑞无休时，载膏载脂，驿骑驱驰。蕨萁蕨萁，官独不汝知！已而已而，岁云莫矣。  

【述言】  
黄河失故道，横流奔四驰。  
楮币更新法，世乱不可支。  
承平日既久，弛张教乃堕。  
变故始有作，虽多亦奚为。  
是用干戈起，民生未可期。  
胶柱难鼓瑟，甚者当解弦。  
造车不合辙，出门行莫前。  
弦更紊古调，车徒反旧辕。  
姚虞世既远，雅奏不复宣。  
姬公指南作，矩度谁能传。  
波颓四海沸，势危天下竞。  
大夫拥专城，陪臣干国政。  
布衣操刃梃，亦执生杀柄。  
边将总兵戎，朝廷孰号令。  
何日能底平，拯溺跻民命。  
桓桓杨将军，落落真英杰。  
亹亹却红巾，凛凛持金节。  
保障东南区，边疆靡蹉跌。  
大功曾未成，身名遽磨灭。  
谁令养虓虎，逾圈乃自啮。  
东南有壮士，矫激如飞鸿。  
手持三尺铁，腰悬两石弓。  
去年曾射海，今年能杀红。  
归来在麾下，主将不论功。  
吁气为我言，世道何由隆。  
吕秦御大柄，国富兵亦强。  
耽耽为虎视，黔首愚莫当。  
一夫忽作难，鹿走中原场。  
云胡万年业，乃止二世亡。  
王纲尽崩裂，狂羁乌能长。  
经营百尺构，抡才须豫章。  
驱驰万里道，驾驭必乘黄。  
君看樗枥姿，壅肿诚匪良。  
驽骀但刍秣，不可以服箱。  
工师与从御，取舍当审将。  

【过枫亭驿和周草庭巡检韵就寄】  
馈粮千里又南征，笑犯弓刀拥将星。  
汗血沙尘前后骑，檄书烽火短长亭。  
天连闽海团团白，山绕彭湖点点青。  
遥想环峰三十六，将军晏坐对沧溟。  

【再往三山】  
去岁才从上海还，今年又复戴南冠。  
榕阴巷陌春风老，荔子楼台宿雨乾。  
几处旧游重载酒，十年往事一凭阑。  
回头却羡天台道，有客吹箫跨玉鸾。  
方参政行一十六首  

【清丽曲】  
江花绕琼阙，绿水带朱楼。  
开宴坐清夜，飞觞凌素秋。  
美人明月佩，仙客紫云裘。  
生世真飘忽，应当秉烛游。  

【题吴彦嘉所藏张秋蟾龙图】  
张公画龙人不识，笔法远自僧繇得。  
挂向高堂神鬼惊，恍惚电光来破壁。  
夜当渤澥开笔力，元气淋淫浸无极。  
吞吐日月天地昏，摩荡云雷太阴黑。  
江翻石转窈莫测，雪涛卷空铜柱侧。  
洞庭扶桑非尔谁，颠倒沧溟为窟宅。  
乃知前图只数尺，坐令万里起古色。  
何当置我君山湖上之高峰，听此老翁吹铁笛。  

【东归谣送贝仲琚回吴中】  
天目青逾蓝，上有危峰横空插汉高巉岩。沧海深莫测，下有六鳌迭负蓬壶方丈于其侧。山峻极兮水波澜，千盘万折行路难。愁看混沌开凿处，尚有斧迹留人间。殳山仙翁发如雪，脑蟠太和吐日月。手中炼石轻女娲，五色曾将补天裂。忆闻羽客从之游，青霞光乱云锦裘。金鸡叫海白日惨，桂树四落空山愁。昔年寒月照樽俎，明珠百斛轻于土。君山铁笛悲向人，羞杀堂前柳枝舞。君归东吴怀故庐，明星古宅非吾居。会稽泱漭浙江险，谁探千载太史禹穴之遗书。兴因东归发，遂作《东归谣。他年相忆五情热，应知泪湿双龙绡。  

【和马贯五松小龙女歌】  
五松小姑龙帝女，绰绰飞珰夜行雨。  
天吴移海醉不归，江色千年作谁主。  
漂星辗月流翠滑，青霓曳裾玳窗八。  
同心镂结寄玉郎，复叠毾制霞袜。  
玉罂转水月独漉，綷縩香裾蹙兰屋。  
闲掷明珠赠宓妃，一片长眉写新绿。  
罦罳瑶殿罩何年，排空凤管冲九天。  
割鲜不食起鸣弦，水波帖玉无惊烟。  

【复和五松小龙女歌】  
东方龙君降灵女，腾飙曳烟轧腥雨。  
扑花扫海神为悲，玉帝封为九河主。  
贝宫铜龙刺云滑，彤台斗玉蛟柱八。  
琼丝络凤骑紫霞，金帖珑珑水晶袜。  
鳌头牵波月簌漉，翠幄银屏沓珠屋。  
倒窣天瓢浇火龙，九点齐州一时绿。  
挝钟欢饮邀万年，花宫盘盘象青天。  
湘妃献乐鼓冰弦，下窥四海销氛烟。  

【赠相虚中上人】  
一室安禅久，三生结愿频。  
传经来帝子，送食下天神。  
水月虚空相，山云自在身。  
慈航如可渡，应许姓庞人。  

【过太湖】  
震泽留遗号，行人指太湖。  
封疆连旧垒，形势压全吴。  
水落鱼龙蛰，天寒雁鹜呼。  
扁舟思范蠡，吾亦老樵苏。  

【登秦住山】  
此地曾经驻跸来，秦皇遗迹尚崔嵬。  
采穷沧海无灵药，归到骊山有劫灰。  
万里黑风迷鬼国，一杯弱水隔蓬莱。  
诗人吊古应多思，落日高丘首重回。  

【登子胥庙因观钱塘江潮】  
吴越中分两岸开，怒涛千古响奔雷。  
子胥不作忠臣死，勾践终非霸主材。  
岁月消磨人自老，江山壮丽我重来。  
鸱夷铁箭俱安在，目断洪波万里回。  

【送贾彦德训导霍丘】  
中都会面得从容，两载同听长乐钟。  
天近君门严虎豹，地宽人海混鱼龙。  
承恩自合归宣室，论道安能老辟雍。  
江柳春花增别恨，白头何日更相逢。  

【送殷文学（奎）之关中】  
博士才名成老翁，又随声教向关中。  
百年礼乐今重见，万国车书喜会同。  
泰华云开仙掌出，昆明水冷劫灰空。  
他时太史瞻星地，应说奎光聚井东。  

【杨柳词（二首）】  
韶华无限暗中消，摇荡春光几万条。  
却怪晚来风定后，雪花飞满赤栏桥。  
曲江南陌乱垂烟，勾引春风入管弦。  
惆怅几株憔悴尽，与人长系别离船。  

【题美人图】  
白玉帘开露气浮，芙蓉花近紫金钩。  
阳春一曲无人识，空拂银筝下翠楼。  

【闲居】  
弦管春深绕画楼，微风吹动玉帘钩。  
倡条冶叶俱无恙，相伴丁香结暮愁。  

【江南词】  
暖风晴娇杜若洲，沙头狂客系兰舟。  
采蘋多少江南女，摇荡春光不自由。  
陈平章有定二首  
元末，张士诚据吴，方谷真据庆元，皆能礼贤下士。而闽海之士，归于有定。一时文士遭逢世难得以苟全者，亦群雄之力也。有定起佣伍，目不知书，卒能通晓文翰。其子宗海，善骑射，佐友定据闽十年，亦能宾礼文士。友定被执，宗海自将乐来就死，父子称完节焉。  

【送赵将军】  
纵横薄海内，不怆别离颜。  
几载飘零意，秋风一剑寒。  

【被收后作诗】  
失势非人事，重围戟似林。  
乾坤今已老，不死旧臣心。  
王总管翰二首  

【灵源洞】  
旭日照高岑，天风振远林。  
不分沧海色，那识白云心。  
瑶树空香满，珠林积翠深。  
坐来明月上，何处起潮音。  

【雁湖（在观猎山之巅，群雁所栖集也）】  
雁去湖空野水深，秋风吹客上遥岑。  
丹枫尽逐孤臣泪，黄菊空怜处士心。  
雨后诸峰浮夕霭，霜前一叶送寒阴。  
停车欲问当年事，尺素何由到上林。  
郑记室定四首  

【南风谣】  
南风吹河河水满，百丈牵舟牛力挽。  
逆流巨浪如登天，牛罢轭重舟不前。  
作书投河讼风伯，多助南商疏北客。  
北客家居南海堧，来时南风吹北船。  
武夷清冷过九曲，匡庐叠嶂闻清猿。  
片帆摇摇出京口，夜倚淮云瞻北斗。  
南风五月经吕梁，两岸青山如马走。  
今年作客还南游，南风正尔当船头。  
风神与我若相识，十日五日成淹留。  
南风何多北风少，南北人生如过鸟。  
早晚回船望北归，直候南风吹到晓。  

【高邮女儿歌】  
高邮湖水清且幽，高邮女儿能荡舟。  
十八梳妆好高髻，二十嫁夫长远游。  
青菱镜破宝钗折，翡翠衾寒叠香雪。  
芳草王孙去不归，蟪蛄啼处秦楼月。  
楼前杨柳飞絮多，门外蛛丝成网罗。  
高邮湖水增夕波，高邮女儿将奈何。  

【渭上观猎】  
草折渭门霜，萧萧猎气黄。  
飞弓秋万里，纵马日千场。  
雕雾藏沙回，鹰风入树长。  
将军骄意气，射杀白河狼。  

【六如亭怀古】  
香魂艳骨瘗崇阿，瘴雨蛮烟奈尔何。  
苔上旧碑行客吊，萝深荒径野僧过。  
山花寂寂留妆靥，堤柳青青想翠蛾。  
落日平湖风乍起，余情并入采菱歌。  
玉峰山人赵善瑛一首  

【锦里卜筑诗】  
锦里幽栖处，悠然远俗嚣。  
地偏车马少，山近市城遥。  
松竹连蹊径，藤萝掩屋茅。  
闭门穷典籍，修业问刍荛。  
见小忘蛙秬，忘机梦鹿蕉。  
白头宜此乐，青眼莫相嘲。  
种菊开三径，横琴咏九皋。  
黄葵舒永日，紫芋待终朝。  
守道居颜巷，嫌喧弃许瓢。  
薄田多种秫，平阜广栽荞。  
鹅鸭游深沼，牛羊牧近郊。  
芝兰香满砌，枸杞翠连坳。  
采药携轻筥，观莲涉小舠。  
《考槃时讽诵，得句自推敲。  
丘壑从兹稳，弓旌谩远招。  
茗瓯供伏腊，土簠荐溪毛。  
牧子吹羌笛，仙童品玉箫。  
南山曾采鳖，左手惯持螯。  
麋鹿为新侣，松筠是故交。  
烟霞情浩浩，诗酒乐陶陶。  
宠辱都忘却，功名尽已抛。  
唐虞今在宥，许我学由巢。  
◎补诗  
☆饶右丞介（一首）  

【松石轩（在吴城中）】  
苍松郁郁石嵯峨，上下因依有女萝。  
虎魄凝流千岁少，羊群分跪一拳多。  
所须为地期相向，遂以名轩示不磨。  
宾客定如东阁盛，或来醉卧或吟哦。  
刘左司仁本三首  

【南宋故内怀古】  
山抹微云锁凤腰，御沟流水海鲜桥。  
西番杖锡居中阙，南渡衣冠尽北朝。  
九庙山陵孤塔雨，千年城郭半江潮。  
向南古木何人墓，岳将忠魂黯未消。  

【大慈寺史丞相墓】  
山行十里乱峰回，相国坟茔紫翠堆。  
石马秋风两翁仲，杜鹃春雨几亭台。  
慈云塔下苍苔满，旌德观前红杏开。  
为忆当年莼菜美，短篷蘋末过湖来。  

【宫词】  
舞靴轻转玉阶前，忆昔承恩已十年。  
记得当时供奉曲，上皇新自月宫传。  
