---
title: 第9部分
index: true
icon: editor
order: 9
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●乙集第八  

刘西江绩三十一首  

【放歌行】  
铜驼故国风烟惨，谱牒煌煌犹可览。  
军壁焚烧纪信车，谏台攀折朱云槛。  
当时圭组盛蝉联，世泽相承五百年。  
城中甲第连云起，楼上歌钟镇日悬。  
人生富贵如翻手，万事纷纶无不有。  
国步艰难徒扼腕，世情猜忌唯钳口。  
乱离家业散无遗，环堵萧然隐在兹。  
门前屡揖经济士，眼底不挂屠沽儿。  
十载飘零寄他县，懒将衣食看人面。  
橐里长嗟无酒钱，床头却喜留诗卷。  
东邻恶少斗鸡回，白璧黄金满屋堆。  
也知六博无高手，时至君看好采来。  

【去妇词】  
去妇两眼泪，为君滴平生。  
一滴致妾意，再滴感君情。  
三滴眼欲枯，血点淋香缨。  
不滴堂前花，死株有时荣。  
不滴阶畔草，苦心展芳萌。  
请滴桥下水，长煎呜咽声。  

【宕妇怨】  
宕子行天涯，行行日云赊。  
讵知闺中妇，夙昔减容华。  
忆夫上青山，下车逢狭邪。  
路遥不可见，拭泪徒怨嗟。  
慎勿令妇嗟，宕子蚤还家。  
不应蘼芜草，竟作菖蒲花。  

【阿那瑰】  
夜雪没毡城，闻箛三两声。  
漫山是猎火，照着汉家营。  

【结客行】  
结客千金尽，酬恩一剑存。  
羞为狗盗伍，不傍孟尝门。  

【莲塘谣】  
叠翠参差水容净，兰芽半吐蒲根冷。  
腻极红莲怨脸明，霞绡委坠千重影。  
藕肠断处丝暗牵，荷露学珠那得圆。  
小姑罗袂拂秋月，镜里红妆只自怜。  
《吴歈响断平桥晚，沟水漾愁愁不浅。  
摇荡轻桡泛滟光，银塘鸂鶒双飞远。  

【秋清曲】  
吴纱织雾围香玉，八尺银屏画生绿。  
睡鸭掞氤惹梦长，重城漏板声相续。  
西风淅淅吹兰唐，云波微茫连洞房。  
芙蓉腻脸啼秋露，怨绿愁红俱断肠。  
交河万里知何处，啁哳金鸡报天曙。  
玉鬃骏马归不归，含情自折相思树。  

【题宋院人画着色苔梅】  
浓露洗花骨，苑空劳劳春。  
绿罽叠仙帔，粉姿疑笑人。  
画屏罥幽梦，夜苦香不歇。  
楚竹裂凤膺，恨魄如悬玦。  

【送沙门继彻游京寺】  
芳兰不怨秋，幽桂不媚春。  
拂拭片月心，斗薮孤鹤身。  
采珠须采蒨，怀玉休怀珉。  
当思镜中渌，归濯屐底尘。  

【送王廷桂还姑苏】  
王郎入骨爱风雅，自言生长姑苏下。  
一片清冰映玉壶，判知不是栖栖者。  
越王台畔偶相逢，握手高谈意颇浓。  
西陵缓辔吟秋霁，北瑽西杯坐日舂。  
酒酣击节因怀古，壮心磊落嗟谁仵。  
却笑将军类沐猴，每轻丞相称仓鼠。  
即今身世两悠悠，浪迹翻成汗漫游。  
谁信魏牟偏恋阙，自怜王粲数登楼。  
故国繁华寂如扫，送君只欲伤怀抱。  
子胥墓下但白杨，泰伯祠前空绿草。  
三十男儿宜远图，功名富贵等樗蒲。  
且须一舸还三泖，莫作扁舟泛五湖。  

【清夜西窗独坐有怀】  
杯罄烛花残，沈沈夜向阑。  
吟兼邻笛怨，坐怯客毡寒。  
露蕙虫争缉，风枝鸟畏弹。  
未能消侠气，时拭剑镡看。  

【送周兴化还郡】  
中朝人共说，未见已相知。  
此别又千里，再逢还几时。  
雨来崖树暗，风静浪花迟。  
归到公堂里，停云合赋诗。  

【送友人归番阳】  
芳草绿尚浅，故园春又残。  
平生为客惯，今日别君难。  
短棹吴郎曲，哀弦楚女弹。  
江花正满眼，且莫下长干。  

【送王内敬重戍辽海】  
别泪不可忍，杯行到手空。  
风尘重作客，寒暑易成翁。  
曙色连关树，秋声起塞鸿。  
天涯见亲友，还与故园同。  

【分题得帆山夕照送顾大往辽海】  
落景石帆秋，余红挂树头。  
斜憎樵笛送，迟赖估樯留。  
鸦背光犹闪，霓边彩渐收。  
依依映征旆，远过驿西楼。  

【早春寄京师白虚室先生】  
帝城佳气接烟霞，草色芊芊紫陌斜。  
霁雪未消双凤阙，春风先入五侯家。  
歌钟暗度新丰树，游骑晴骄上苑花。  
独有扬雄才思逸，应传丽句满京华。  

【次韵愚士兄壁间留题之作（初闻留大宁，后却从李曹公西征）】  
常共鹪鹩守一枝，忽随搏击过天池。  
当君仗剑西游日，是我登楼北望时。  
华岳天青云叶断，葱河风黑雪花垂。  
白身万里参戎幕，马上题诗最忆谁。  

【题西陵送别图送姚进士】  
悠悠复悠悠，风吹江上舟。  
今朝天色好，送客西陵头。  
西陵在何许？幂春郊树。  
搔首望行人，迢迢上京路。  
京路一千程，官梅照眼明。  
春风浓似酒，难浣别离情。  
别离余几日，伫得君消息。  
折取杏园花，慰我长相忆。  
相忆梦相仍，高楼只自登。  
春潮知我意，日夜向西陵。  

【过柯亭怀内敬】  
生怕柯亭路，扁舟况独行。  
见人防泪下，不敢问君名。  

【自题诗本】  
幼小工刺绣，极知针线难。  
只缘花样古，不耐入时看。  

【忆原上人】  
一两棕鞋八尺藤，广陵行遍又金陵。  
不知竹雨松风夜，吟对秋山那寺灯。  

【经钱塘故址】  
潭潭第宅俯长衢，杏阁桐窗似画图。  
三十年来陵谷变，耕人犹识旧铜铺。  

【忆蔡维中】  
璧破珠沈剑掩光，此生无地见中郎。  
刚留南堰门头月，长为愁人照屋梁。  

【月夜独坐忆钱唐暹师房听施彦昭摘阮】  
忽思吴客四条弦，出谷新莺咽洞泉。  
一曲醉翁何处听，冬青树底佛堂前。  

【寄内敬】  
草没龙城不见家，远随毡骑猎平沙。  
知君五载思乡泪，滴损营前苜蓿花。  

【画马】  
双驹汗血已班班，蹀躞春风意态间。  
闻道千金求骏骨，不应龙种在人间。  

【蓬莱小游仙】  
仙子新从紫海归，酒香浮着五铢衣。  
卧看白鹿吃瑶草，满地琼云凝不飞。  

【听胡琴】  
胡弦轻轧语星星，破入《甘州便泪零。  
一种尊前沉醉客，解听争似不曾听。  

【李迪画庐雁】  
远别胡天趁稻粱，秋风吹断不成行。  
夜深独宿江南渚，梦怯黄庐叶上霜。  

【钱唐怀旧】  
眉易生愁脸易消，一声歌断碧云遥。  
只今惟有西湖柳，留得残枝似舞腰。  

【咏筝雁】  
弦弦相趁不相离，入调频将玉手移。  
最恨曲终人散后，影分行断各参差。  
张助教经一首  

【寄孟熙高隐】  
投老留京国，相思数倚楼。  
江山迷故郡，风雨送残秋。  
黄菊谁同赏，丹枫我独愁。  
西陵渡头月，遥驻木兰舟。  
刘驿丞恕一首  

【喜从弟孟熙偕唐愚士杨思齐过宿山斋】  
净扫松间榻，孤怀得重陈。  
清尊今夜月，华发去年人。  
病欲抛诗卷，闲思理钓缗。  
殷勤二三友，相过莫辞频。  
刘教授师邵六首  

【送张孝廉】  
别离知不远，情至亦潸然。  
树引投京路，鸥随出浦船。  
去程秋雨里，归梦晓霜前。  
亲旧如相问，卑栖似往年。  

【寄虞衡王郎中】  
倏忽三载别，故园春又残。  
因风数问信，见月每凭阑。  
野服从相笑，尘冠未许弹。  
惟余千里梦，夜夜绕长安。  

【秋塘】  
烟水微茫漾远愁，采菱歌断夕阳收。  
鹭鹚不省红衣老，犹恋银塘十里秋。  

【萍】  
乍因轻浪叠晴沙，又趁回风拥钓槎。  
莫怪狂踪易漂泊，前身不合是杨花。  

【四皓奕棋图】  
云霄万里羡冥鸿，曾为储皇出汉宫。  
数着残棋犹未了，五陵松柏已秋风。  

【夜雨】  
海风吹雨夜潇潇，一滴愁魂一种消。  
自是客边听不得，不关窗外有芭蕉。  
王待诏谊一十首  

【古意】  
献玉无良媒，漂沦寡欢豫。  
壮龄已非昔，驰晖日西鹜。  
嘉木无荣柯，修条亦成故。  
一感《式微吟，吁嗟在中路。  

【秋夜思】  
北风凄凄寒雁飞，明月皎皎穿罗帷。  
空闺思妇不能寐，起望明月临清池。  
清池隐映高台侧，月明正照交河北。  
锦帐连营梦不同，同心百结空相忆。  
相忆相思春复秋，月明应在望乡楼。  
妾心便是交河水，日夜随君向北流。  

【关山别意】  
莲叶未青时，沙头话别离。  
舟行期早发，日晏未曾移。  
迟回一何久，念我平生友。  
莫问去程遥，且尽杯中酒。  
君今往何处，万里长城路。  
路远人迹稀，黄云黯朝莫。  
陇阪历欹倾，双轮不暂停。  
时闻呜咽水，流作断肠声。  
驱车无少息，又度长芦北。  
八月雁南飞，天山草俱白。  
横笛在高楼，关山月里愁。  
离人听此曲，白尽少年头。  

【秋日怀孟熙先生】  
倏忽成远别，幽栖仍薜萝。  
草芳经雨歇，虫响入秋多。  
夜月柯亭市，凉风镜水波。  
相期尽一醉，何日重经过。  

【初秋】  
片雨晓初过，青桐陨素柯。  
客衣身上薄，乡泪枕边多。  
水落牵牛渚，机催织女梭。  
玉门班定远，归兴欲如何？  

【九日稽山怀古】  
山水自如昨，古人今复谁。  
云烟谢家墅，松柏禹陵祠。  
圣代身全老，秋天景易悲。  
毋将摇落意，相对菊花枝。  

【宫词】  
花树重重隔翠华，玉颜无事驻羊车。  
碧纱笼里银缸影，照见深宫夜合花。  

【春思】  
山映帘栊水映窗，浣纱人在苎萝江。  
年年三月梨花雨，门掩东风燕子双。  

【画梅】  
扬州诗阁掩芳尘，万萼千葩冷照春。  
十里珠帘一声笛，东风肠断倚楼人。  

【班婕妤】  
玉簟夜凉新，秋蛾暗里颦。  
如何天上月，独照掌中人。  
王溧水怿七首  

【江南意】  
郎居横江口，妾住横江上。  
生小惯风波，莲舟喜摇荡。  
荡舟莲花湾，花红照人颜。  
举头见郎来，低头隐花间。  
花疏不成隐，相见还相哂。  
都缘春意深，留连夕阳尽。  
前洲伴将稀，那能不相违。  
抛情明月下，各自唱歌归。  

【关山月】  
汉月孤生瀚海头，迥临荒野照边州。  
光残金柝声中晓，晕满雕弓影外秋。  
漠北征人齐倚剑，城南思妇独登楼。  
那堪今夜关山月，况有胡笳引泪流。  

【秋夕有怀】  
洛浦遗衾未可将，露蛩凝思满中堂。  
鹊桥已散银河影，雁柱初传玉宇凉。  
灯近暗窗星有焰，扇归秋笥月无光。  
怀人不寐多惆怅，更耐悠悠漏点长。  

【段七娘（二十韵）】  
度曲千金贱，凝妆一面红。  
声迷铜雀妓，艳夺馆娃僮。  
白雪飘朱阁，香尘散绮栊。  
泪湔司马袖，肠断使君骢。  
秋水涵瞳润，春山入黛浓。  
弄箫惊紫凤，拂轸怨离鸿。  
镜展金鸾月，钗横玉燕风。  
谢娘收钿匣，嬴女掩香筒。  
石竹珝芳髻，夫容隐绣幪。  
灯然珠树侧，人醉锦莲中。  
粲粲星辉户，微微露洗空。  
几年怜宋玉，今夕遇韩冯。  
密意蜂攒蕊，芳心蝶恋丛。  
春笺封豆蔻，罗带绾芎皞。  
步障重抛锦，门钟叠缀铜。  
曲阑装翡翠，高榭璪花虫。  
莺睡烟蒙柳，乌栖月浸桐。  
银觥休凿落，琼箭起丁东。  
客散歌屏冷，香昏睡阁融。  
日高春梦觉，娇缬散花緵。  

【石城晓】  
城角晓呜呜，城西月痕堕。  
城中春思慵，楚梦熏兰火。  
玲珑金马门，玉珮声琐琐。  
红日压宫垣，千花眠贴妥。  

【隔谷歌】  
兄羁囚，弟露宿。兄弟本连枝，谁令隔山谷。兄受饥寒日困辱，弟欲救之力不足。力不足，可奈何？愿作高飞鸿，衔之出网罗。  
（此诗为其兄适戍而作。）  

【歌妓】  
银烛前头见楚莲，雪香轻袂掌中旋。  
章华台上春风起，一片杨花拂玳筵。  
钱文昌逊七首  

【春词（二首）】  
宿霭溟蒙曙色新，牡丹凝露晓妆匀。  
楼台乳燕轻翻雨，帘幕游丝不动尘。  
黄鸟唤醒中酒睡，绿窗愁损惜花人。  
软红深径香埃里，走马题诗正及春。  
红杏萧墙翠柳遮，重门深锁属谁家。  
日长亭馆人初散，风细秋千影半斜。  
满地绿阴飞燕子，一帘晴雪卷杨花。  
玉楼有客犹中酒，笑拨沉烟索煮茶。  

【胡人醉归图】  
貂帽锦靴明绣衣，调鹰射虎捷如飞。  
紫髯寒作猬毛磔，碧眼夜看霜月辉。  
筚篥声中传汉曲，琵琶帐底醉明妃。  
更深宴罢穷庐雪，乱拥旌旄马上归。  

【闺思】  
望断伤春眼，湘帘懒上钩。  
落花深院静，鹦鹉对人愁。  

【琵琶士女】  
下马陵西是妾家，十三曾学理琵琶。  
自从流落商船上，几度春风怨落花？  

【班鸠】  
斗草归来女伴寻，游丝飞絮恼春心。  
紫鸠声歇垆烟冷，门掩梨花莫雨深。  

【杏花画眉】  
红杏花开好鸟啼，章台走马未归时。  
螺青钿合蛛丝满，谁画春山八字眉。  
白黄州范二首  

【蓟州】  
西来山尽处，始见蓟州城。  
地拱三门峻，天回一面平。  
人烟多戍卒，市语杂番声。  
回首松亭道，秋风几日程。  

【八月廿三日夏店驿遇国公入奏得云字】  
玉塞函封上紫宸，清秋使节净埃氛。  
寸心已近长安日，万骑犹屯朔漠云。  
丹陛敷陈天语问，青蒲奏对史臣闻。  
老夫白首辕门下，惟待将军蚤策勋。  
蔡学究庸三首  

【挽宪上人（六韵）】  
旧禅栖古越，旅榇隔新亭。  
社散莲犹白，吟余草自青。  
鸟鳷行道路，蛙产灌畦瓶。  
雨湿眠来石，风翻读半经。  
补衣荷片片，照佛火星星。  
听绝晨参磬，寥寥人杳冥。  

【徐氏席上闻歌有感（二首）】  
休遣双鬟唱《竹枝，听来浑不是当时。  
自从梦隔巫山雨，嬴得秋风宋玉悲。  
暗将罗扇递新声，巧似东风柳树莺。  
唱彻梨园谱中曲，内中一曲最关情。  
毛学录铉一首  

【剡溪霁雪送原上人】  
积雪蔽招提，虚室夜生白。  
开门不见人，鸟栖山正寂。  
疏星带长汀，澹月照幽壁。  
远树看欲无，近水闻更滴。  
傍观云外峰，忽现青莲色。  
此境足安禅，何为迷所适。  
郑柿庄嘉五首  

【木芙蓉】  
绿岸芙蓉花，花秾叶逾翠。  
影落空潭秋，新妆镜中媚。  
朝来白露浓，胭脂堕红泪。  

【题阳关送别图】  
漠漠杨柳花，青青杨柳树。  
带花折长条，将送行人去。  
灞陵勿淹留，明日发沙洲。  
沙洲连塞路，望望使人愁。  
愿推双车轮，推过寿昌县。  
寿昌何蔚蔚，边城如眼见。  
别曲歌且停，春醪香更清。  
一杯歌一曲，曲尽两含情。  
含情岂无语，别离心更苦。  
懊恨别离多，欢娱能几许。  
万水复千山，人去几时还。  
谁言功名好，侬道不如闲。  

【秋日怀孟熙先生】  
故人丘壑隐，尘路往来迟。  
寒暑空相忆，云山不可期。  
古碑梅福寺，荒井石郎祠。  
旧日同游处，偏劳入梦思。  

【送辰长老住横山寺】  
紫檀烟凝鹤回翔，清磬泠泠出上方。  
岩畔异花熏讲席，涧边修竹护禅房。  
东林结社莲初种，南岳分春茗乍香。  
三伏炎蒸应不到，绿萝风洒石龛凉。  

【幼女词】  
下床着新衣，初学小姑拜。  
低头羞见人，双手结裙带。  
李布衣勖三首  

【长安道】  
层城迢递入云赊，处处春风面面花。  
长乐钟声催漏箭，新丰树色拥行车。  
妖姬舞榭留明月，贵主妆楼结绮霞。  
日莫芗尘连九陌，鸾舆传幸五侯家。  

【送春】  
强对东风酒一尊，留君无计黯消魂。  
绿波芳草汀边路，飞絮残阳柳外村。  
莺倦语时浑寂寞，客伤离处又黄昏。  
寒灯孤馆何曾寐，山雨潇潇独闭门。  

【山水便面】  
峰峦迢递水微茫，葭菼连天雁噭霜。  
仿佛湘南旧行路，短篷秋色近斜阳。  
陈县丞端二首  

【夏日游龙山寺】  
永日厌驰驱，于焉此游息。  
苔径匝清溪，松廊连峭壁。  
经声出远林，泉响逗幽石。  
长啸倚茂松，钟残景方夕。  

【以剡笺寄赠陈待诏】  
云母光笼玉楮温，得来元自剡溪澒。  
清涵天姥峰头雪，润带金庭谷口云。  
九万未充王内史，百番聊赠杜参军。  
从知醉里纵横墨，不到羊欣白练裙。  
张处士璨一十九首  

【深宫春日行】  
汉家飞楼凌紫烟，盘空复道云相连。  
箫《韶一声落九天，彩凤惊起双联翩。  
离宫三十六台馆，百花丛里迂游辇。  
柳色初迷太液池，莺声正绕宜春苑。  
美人如花舞娉婷，手调朱弦弹玉筝。  
内庭曲宴仙乐鸣，歌曲共和升平行。  
六龙时巡出龙城，还过崆峒寻广成，王母酌以瑶池九酝之霞觥。  
三千彩女踏歌笑，他日随龙归紫清。  

【吴宫怨】  
水殿新凉生白苎，紫金鸳鸯锦云里。  
吴王醉拥捧心人，七宝床中娇不起。  
粉黛三千锁别宫，画船相忆采芙蓉。  
芙蓉未老白露浓，馆娃袅袅生西风。  

【宫人斜】  
雷霆绝响山陵起，三十六宫土花紫。  
委环遗佩总成尘，一抔黄土埋艳春。  
蓬科栖烟窜狐鼠，萧飒酸风迷楚雨。  
三更磷火作纱灯，冢上喽喽话红鬼。  

【龙姑庙作神弦曲】  
香熏画壁光如漆，旋风吹幡海腥入。  
龙姑佩马夜铃钉，飞裙织翠兰叶湿。  
海童骑鱼归杳冥，鱼鬛鼓浪玻璃声。  
鳞堂曲宴鼍鼓鸣，燕酣喝潮潮倒行。  
玉皇无敕催行雨，渊都群蛟眠贴尾。  
庙下谁歌白石郎，共贺雌龙产龙子。  

【君子有所思行】  
骋驾向名都，纵观极西京。  
煌煌九衢里，列第起雕甍。  
虹梁驾层汉，翚阁凌紫清。  
高槐荫金沟，弱柳垂雕楹。  
前扬许史镳，后拥金张旌。  
燕姬抚瑶瑟，赵女弹鸣筝。  
欢娱岂终极，为乐拟千龄。  
清川去悠悠，白日光易倾。  
金谷叹绿珠，上蔡悲苍鹰。  
繁华会当歇，大运有亏盈。  
勿嗤黔娄室，寂寞掩柴荆。  

【壮士篇】  
腰怀七尺剑，思欲从沛公。  
项籍妇人仁，不足与成功。  
乾坤动杀机，惨淡斗蛇龙。  
纵观天下势，形胜惟关中。  
据险临诸侯，孰敢当吾锋。  
古来豪杰士，不识刀与弓。  
良平真壮夫，筹画在心胸。  
樊灌鹰犬劳，萧何为发踪。  
君看帷幄里，实有万夫雄。  

【洞房曲】  
鸦雏夜宿迷蒙柳，斗帐烧灯蜡光透。  
银罂注酒芙蓉香，金丝檀槽为君奏。  
歌喉筿筿莺儿语，象口吹香凝碧缕。  
盘龙绣带结同心，牵惹巫云随峡雨。  
歌声未阑香未灭，曲屏生香晕眼缬。  
小玉催铺蜀锦衾，纱窗影转桐花月。  

【春晓曲】  
蒙蒙碧柳垂轻烟，露花千朵胭脂鲜。  
东风无力飏罗幕，晓阁香温人正眠。  
春眠更比春酣重，情深每作相思梦。  
间关黄鸟莫惊啼，正是离人相见时。  
海棠娇多扶不起，帘外日高花影移。  

【杨白花】  
轻盈杨白花，风吹渡江去。  
金屋闭重重，莫锁杨花住。  

【婕妤春怨】  
太液柳垂丝，昭阳花满枝。  
如何长信草，独是见春迟。  

【金井怨】  
照井怨憔悴，顾影莫垂泪。  
犹胜张丽华，怆惶井中坠。  

【社庙观巫师降神】  
灵风吹坛毛发竖，老巫跳踉作神语。  
千轮万马空中来，东海神君许行雨。  
急酾椒酒祭神兵，黑旗鋋日阴云兴。  
鼓声冬冬未彻鸣，纸钱灰湿天瓢倾。  
须臾雨歇神归去，神鸦犹噪坛前树。  

【梅竹图】  
鲛绡数尺卷烟雾，谁剪琼瑶贴轻素。  
湘灵夜弹五十弦，博罗小凤来翩翩。  
翡翠旌幡矗空影，珠衱生辉夜光炯。  
澄凝古月冰潭冷，紫凰叫断眠龙醒。  

【恼公诗题游春士女图】  
眉黛弯新月，瞳人剪碧波。  
态浓娃馆妓，腰细楚宫娥。  
缓踏金莲步，新翻《白雪歌。  
轻颦迷下蔡，妙舞绝阳阿。  
寝阁珠为网，妆楼锦作窝。  
梨花香玉破，柳穗郁金拖。  
瑟柱锵鸾凤，尊罍列象牺。  
宝钗横玉燕，彩帔砑银鹅。  
小汗肌香腻，微酣脸晕酡。  
樱唇朱滴滴，鸦髻黑峨峨。  
司马怜琴癖，周郎顾曲讹。  
喜窥韩寿户，怒掷幼舆梭。  
晓睡啼莺唤，春游细马驮。  
宓妃临洛浦，汉女出江沱。  
拾翠烟堤蕙，搴芳露渚荷。  
画船青雀舫，彩骑玉蹄枿。  
虢国输妆靥，罗敷避翠蛾。  
使君逢调笑，丞相近嗔呵。  
绝艳方如此，幽怀定若何？  
琵琶劳问卜，乌兔恐蹉跎。  
睡鸭频添火，牵牛奈隔河。  
几愁鸳浦隔，偶借鹊桥过。  
蝶思迷芳蕊，蜂情恋蜜窠。  
封缄书豆棨，密意托丝萝。  
锦被薰浓麝，霞浆酌巨螺。  
流苏垂袅娜，蜀绮叠陂陀。  
井树栖乌鹊，筠笼睡翠哥。  
更壶催漏箭，火树烂琼柯。  
的的缘思合，蒙蒙与醉和。  
曲屏嫌夜短，斗帐得春多。  
海誓宁教爽，山盟讵有它。  
两情成比翼，万事付蛮蜗。  
兰带同心绾，菱盘照胆磨。  
岂徒消夙恨，顿觉起微疴。  
画里肠犹断，桑中句厌哦。  
始知倾国貌，能作合欢魔。  
丽玉埋馨地，秋娘瘗粉坡。  
至今游冶客，犹为酹蓬科。  

【紫虚观】  
紫峰坛上鹤成群，碧洞灵芝产石根。  
云引昼阴归竹坞，水流春色出花源。  
药炉伏火仙留诀，茶灶生烟客到门。  
欲就上清传宝箓，未知何日谢尘喧。  

【西溪晚步】  
空阔川原入望平，晚来天色弄阴晴。  
虹边残雨疏疏下，鸦背斜阳闪闪明。  
浅渚微波群鹭浴，断堤高柳一蝉鸣。  
行吟泽畔非憔悴，渔父无劳咏濯缨。  

【明皇贵妃上马图】  
七宝妆鞍蜀锦堆，黄门扶控踏红埃。  
君王只顾蛾眉笑，末路谁知到马嵬。  

【宋徽庙画兰】  
御墨淋漓写楚兰，披图却忆政宣间。  
分明一种湘累怨，万里青城似武关。  

【韩世忠湖上骑驴图】  
神州难复旧山河，散尽熊貔事讲和。  
驴背看来犹铄，朝廷谁说召廉颇。  
朱教授纯一十七首  

【古宫怨】  
浓妆耀日罗帏晓，鸦髻盘云金凤小。  
春花一面恼人红，长恨海棠娇艳少。  
绣被重重覆锦茵，麝脐龙脑香氤氲。  
蜀弦新调作莺语，小莲频候羊车尘。  
秋风吹散填河鹊，深情竟负良宵约。  
化作妖云逐楚王，金鱼空锁重门钥。  

【杂诗（二首）】  
子房有奇志，功高不自居。  
晚从赤松游，窃笑淮阴愚。  
煌煌汉家业，终焉成霸图。  
神人固难遇，授书非典谟。  
浮云起山泽，霭霭敷重阴。  
回薄遍太虚，肤寸即成霖。  
飘风使之漓，迹灭不可寻。  
伟哉贤达士，泽物固其心。  
遭时为卷舒，陆沈讵无因。  
谁言击磬声，不及南薰音。  

【登龛山】  
长江限吴越，形势一何雄。  
夷岛苍茫外，乾坤浩荡中。  
江连埋日雾，汀暗走沙风。  
忽起乘桴叹，沧洲不可穷。  

【湖上】  
寥落暮天迥，苍茫湖水平。  
秋云开雁路，凉雨静蝉声。  
坐石忘收钓，临流爱濯缨。  
自缘耽野趣，不是为逃名。  

【观灯】  
春色满侯家，金莲夜吐花。  
香膏融绛液，细烬落金沙。  
闪闪明珠箔，荧荧映碧纱。  
烟凝微作晕，焰暖欲成霞。  
绾结流苏重，缤纷宝带斜。  
人看隘珠翠，月出让光华。  
遍列雕阑护，高张绣幄遮。  
休言非敕送，吟对亦堪夸。  

【赋段七娘次娱清先生韵】  
步窄倚娇容，霞裾拂地红。  
艳歌惊越女，曼舞压巴童。  
衢柳笼朱阁，湘桃灿绮栊。  
调人抛锦字，揖客驻花骢。  
翠軃鸦鬟重，黄涂蝶粉浓。  
箫声清引凤，筝柱密排鸿。  
篝暖沉檀火，衣翻茉莉风。  
金丝绡佩带，碧玉镂脂筒。  
臂冷新笼钏，肌香薄护幪。  
诗留红叶上，曲度彩云中。  
长拟文鸳并，宁愁绣幄空。  
含娇迎李白，誓死逐韩冯。  
思结丁香蕊，情缄豆蔻丛。  
醉传金错落，笑撷碧芎皞。  
宴罢楼扃翠，妆残镜掩铜。  
帐罗垂掩冉，漏板送丁东。  
霭霭花凝雾，离离月挂桐。  
扇间抛画蝶，簪滑褪青虫。  
重覆霞衾暖，疑熏雪体融。  
巫山妖梦断，云雨湿衣緵。  

【读余忠宣公传】  
羽书无路达深宫，力障孤城势转穷。  
卞壸一门甘死难，张巡千载凛英风。  
空期戎马收江左，又见真龙起泗中。  
试看尽忠池上水，当年剑血尚流红。  

【游丝】  
紫陌遥看一缕微，笼烟曳日转依依。  
不随蛛网萦钿合，肯逐鸾梭上锦机。  
香罥落花低趁蝶，暖随柔絮欲沾衣。  
无由系得东君驾，空向春风上下飞。  

【春词】  
瑶瑟声沉闭绿窗，月明空吠隔花厖。  
彩幡零落宜春字，绡帐低回照夜缸。  
好梦每嫌莺唤醒，伤心况对燕飞双。  
奢云艳雨情多少，远逐杨花渡楚江。  

【天宝宫词（四首）】  
长安胡骑正啾啾，尘暗宫花粉黛愁。  
凤辇不知何处去，野乌啼月上延秋。  
赏月看灯乐未央，忽惊鼙鼓动渔阳。  
太真莫更思鲜荔，飞骑于今幸蜀忙。  
落尽宫花辇路荒，銮舆西狩岭云长。  
词臣休望金鸡赦，蜀道艰难胜夜郎。  
玉环忍弃马嵬坡，南内归来意若何。  
落尽梧桐秋雨夜，凄凉更比寿王多。  
罗处士纮一首  

【题画】  
入山采灵药，山深愁日短。  
空林独自行，木客时为伴。  
术肥晨露滋，芝秀春泥暖。  
荷暮归迟，前溪白云满。  
罗周二首  

【寓怀（二首）】  
为山在终蕢，凿井须及泉。  
弱龄昧所适，中道遂弃捐。  
穷庐耻衰朽，肝肠日忧煎。  
我思古达人，亦以文辞宣。  
不聆南山歌，谁知宁戚贤。  
有兔正爰爰，雉乃罹于罗。  
福善与祸淫，此理今则那。  
醇风日浇漓，笑谈生矛戈。  
陆行畏巉岩，水往多风波。  
兀坐若无觉，秋风振庭柯。  
罗颀二十首  

【艾而张】  
艾而张罗，鹰鹯罔过。但我欲致云间鸿，奈尔群雀啾啾何。鸿之飞，极天池。掩浮云，<矢敫>罔施。畴能顿天纲，恢地网，鸿飞冥冥逝将往。  

【上陵】  
上陵巍哉中有窟，楚拊生堂枝郁郁。野有乔松斧奚从，赤乌飞逝不来叶，鸱枭昼鸣我心悲。  

【芳树】  
芳树，曷以花自贼？树何贵？贵有质桂之香靡嘉实。桃以妍，根则蚀。柳以枝攀，桑以叶摘。俱不如松与柏，挺孤直。物性固不同，芳菲谅何益。  

【思悲翁】  
思悲翁，在彼西山，我心悹。谓我癙忧，孰可终？楸梧郁郁，松柏依依。翁归曷之？所莫知。凤鸟不至枭于飞，昕不旦出目无辉。已焉哉！陆行舟，水行车，复何归祸夫腾骧？雅人微我思也，悯先人云胡亡，哀我生遘二丧。呜呼！苍天曷有常？悲夫！  

【巫山高】  
巫山高，犹可陟。江之永，限南国。我欲西游，谁为泛舟？我陆无舆，我行安休？翩翩悠悠。郁郁阳台，霭霭朝云。有所思，思美人。美人不可见，猿狖今为群。猿狖隐尔形，鸣声还独闻。黯山谷，惨晨昏。泫予泪，盈衣巾。嗟彼嗷嗷愁杀人。  

【野田黄雀行】  
十亩之间雀啾啾，止蒿集莱鸣相酬。  
远川遥陌路孔修，原田茫茫禾黍稠。  
秋来古树风飕嵒，夕阳惨淡沉西丘。  
群飞群下不相求，衔穗食谷安无忧。  
南有樛木在芳洲，雌雄迫暮共依投。  
咄哉兹禽多诡谋，性行佻巧谁与俦。  
穿屋作巢于高楼，食彼粢盛令人愁。  
非罗非丸致无由，草窃奸宄将何尤。  
吁嗟此鸟毋久留，愿汝化蛤湮东流。  

【杂诗（二首）】  
凤凰游北极，金风袭郊扃。  
众秽俱零落，芳草亦不生。  
徘徊幽岩中，但见松枝青。  
托根未得所，叹息此孤英。  
凤雏不能翔，鸿鹄自高举。  
遗身中林间，羞与众鸟侣。  
羽翼谅未成，不复思故宇。  
惜哉无知音，灊騑难与语。  

【从军行（八首。并序）】  
（正统十四年，瓯闽皆叛，里中有从南讨者归，言其事，颀因感夫军中苦乐，援笔写其道路之思，作《从军诗。）  
日旰陟高山，山高鸟不飞。  
徒步愁力弱，策马畏险巇。  
猱狖随我行，豺豕怒我啼。  
轻身先俦侣，勇往多捷蹊。  
去去莫复留，被甲平东夷。  
山行穷深林，林深人迹稀。  
五里一荒村，十里无涧溪。  
路逢饥老翁，投杖向我啼。  
宣言盗贼暴，民庶久流离。  
我惜为徒卒，对之空伤悲。  
贼盗布山冈，往来森若麻。  
捐生寇我垒，咆哮肆爪牙。  
俦侣委壑死，将军窜水涯。  
匹身御劲敌，奋首挥镆铘。  
虽获猛盗归，援甲自悲嗟。  
建施徂瓯野，整阵严三军。  
开榛创戎垒，斩木守要津。  
贼来相格战，志已无东闽。  
可惜将校愚，退止间道滨。  
未战先土溃，坐使黎庶湮。  
冒暑行山阿，日赫草木焦。  
溪兽苦炎热，独行向我号。  
南望建岭巅，嵬嵬一何高。  
暖炽白日融，冈阜自不毛。  
持谢邦族间，远役无乃劳。  
独行越荒溪，尸积溪流丹。  
四郊何萧条，惨戚秋日寒。  
回顾望修途，妻风集高峦。  
掩泪自流涕，哀郁伤朱颜。  
悲哉《城南诗，古今同所叹。  
军动自无律，刑杀杂伪真。  
滥诛及黔黎，勘夷被齐民。  
日晚入山隅，有客泣水滨。  
哀哀一何苦，卬首诉苍旻。  
泣尽赴修川，甘之涧溪濒。  
里中遇故人，相与语畴昔。  
归家门户静，阶除少行迹。  
蚯蚓穴砌间，絺蛸网四壁。  
抚事多踟蹰，不知时节易。  
上堂拜双亲，入室长太息。  

【游仙诗（二首）】  
蟠木倚沧溟，花开隐耀灵。  
高临四海碧，下视九州青。  
地远无风雨，天低动日星。  
不须乘鹤去，三岛亦浮萍。  
幽径赤城颠，松萝九曲连。  
千林喧药杵，一嶂起茶烟。  
深窦源通海，层岩树隐天。  
携琴就猿鹤，同种玉峰田。  

【送下洋客】  
积木连樯杳，烟涛绝域均。  
星河插天秤，日月转波轮。  
地坼炎洲迥，山横昧谷邻。  
岩鸡半夜晓，海树隔年春。  
玳瑁沙笼蜃，珊瑚窟聚滨。  
风帆摇鲎媚，霜杼响鲛人。  
五色翻鲸浪，三花渡鹤津。  
乡心看斗近，旅梦怯潮频。  
灯远明南极，舟移按北辰。  
刀书藩俗古，行说上皇民。  
高瓛一首  

【陇头水】  
陇坂崎岖陇水长，征人陇上望家乡。  
停车驻马不能渡，呜咽声中欲断肠。  
抽刀斩水水不绝，拔山塞川川更咽。  
前军洗疮血尚存，后军滴泪水复浑。  
丈夫有志沙场死，未到陇头愁塞耳。  
高璧一首  

【秋日逆旅送友人】  
七泽波涛险，三边道路穷。  
同悲迹类梗，独咏首如蓬。  
晚色平芜外，秋声落木中。  
毋将衰飒泪，临别洒西风。  
朱显一首  

【岁暮柯亭道中】  
行旅正纷然，危亭古道边。  
晚峰千树雪，寒陇几家烟。  
孤棹荒城外，归心去鸟前。  
浮踪未能定，况复值残年。  
张闽县倬二首  

【寄龚大章】  
半生心迹任虚舟，风雪飘萧一弊裘。  
独抱龙门太平策，沧浪亭下看沙鸥。  

【画竹】  
黄陵祠下月明多，不见湘灵翠辇过。  
留得萧萧数竿竹，至今肠断楚人歌。  
丁岳二首  

【送沈彦修】  
江上秋风吹客衣，江边把酒对斜晖。  
江鸥不解离人意，故作三三两两飞。  

【送客】  
芦花飞雪水增波，一曲尊前感慨歌。  
客里可堪频送客，眼中知己渐无多。  
漏瑜  

【古风】  
麒麟四灵长，群兽孰敢当。  
木精著文彩，肉角仁且良。  
生草既不折，生虫亦不伤。  
在鲁何成悲，来周乃致祥。  
一去余千载，中原有豺狼。  
平藤县显二首  

【谢寄符】  
百道仙符下武当，电光随绕读书堂。  
诗魔惧挟文穷遁，酒圣灵驱疟鬼藏。  
墨汁润分瑶草色，篆文清带榔花香。  
壁琴自此如神助，长觉风霆响洞房。  

【题黄鹤山人王叔明画】  
我昔见之湖上居，当门万朵翠芙蕖。  
承平公子有故态，文敏外孙多异书。  
闲吮彩毫消白日，梦骑黄鹤上清虚。  
此图定倚吴山阁，醉点南屏春雨余。  
施敬一十一首  

【题梅得芳杏林图】  
梅仙炼丹处，山杏栽无数。  
卖药到人间，衣裳带红雾。  
花开不知岁，子落还成树。  
我欲与之言，飘然骑虎去。  

【送人还广陵】  
会晤情方洽，暌违意更长。  
天涯同是客，秋杪各还乡。  
黄叶飞杨子，青山绕夜郎。  
分襟即万里，相顾两茫茫。  

【归燕】  
已知秋社近，更绕画梁飞。  
主意岂不念，天时难独违。  
双归辽海远，对语夕阳稀。  
花雨重来日，故巢还是非。  

【沙津送客登望江亭】  
沙市津头送客行，西风江树数蝉鸣。  
夕阳霭霭千山暝，秋水迢迢双鹭明。  
蔓草已芜王粲宅，乱云长绕吕蒙营。  
登临不用携尊酒，若个能平感慨情。  

【寄伯瞻】  
别后悠悠渺所思，使来浑不寄新诗。  
云林一去无多地，风雨相违又许时。  
芣苜绿深江路草，枇杷黄尽客窗枝。  
多情惟有西斋月，曾照清宵醉酒卮。  

【秋塘曲】  
莲谢秋塘晚，风来野水香。  
采莲休采叶，留盖睡鸳鸯。  

【巴阳夜泊】  
独棹三巴夜，秋高片月孤。  
滩声将客梦，万里下东吴。  

【塞上曲】  
八月秋高塞草斑，将军千骑猎前山。  
弯弓不射南飞雁，恐有征人附信还。  

【南行途中寄钱塘亲友】  
万里移家入瘴烟，故乡音耗若为传。  
衡阳自古无来雁，况去衡阳又八千。  

【读程原道昆阳诗怅然有怀】  
昆阳市上美人家，饮酒曾停过客车。  
万里相思不相见，东风吹尽蜜檀花。  

【试笔】  
试笔山窗竹影凉，闲临小字换鹅章。  
定巢燕子时飞过，带得残花落纸香。  
杨子善二首  

【江上秋怀】  
水国风高木叶霜，满舟山色入荒凉。  
小孤残照收江左，大别寒烟锁汉阳。  
新饭软炊菰米白，浊醪香泛菊花黄。  
故乡千里空回首，云树茫茫鬓发苍。  

【书怀】  
舵楼空阔望京华，芦荻江枫岸岸花。  
山色淡浓昏雾薄，水光浮没夕阳斜。  
故乡鸿雁书千里，远浦牛羊屋数家。  
边塞柳营多苜蓿，石田空忆旧桑麻。  
胡右史粹中三首  

【昨夜】  
昨夜霜初重，他方叶又黄。  
蛩声悲月冷，客意怯风凉。  
孤屿渔村外，荒邮野戍傍。  
因思旧游处，鱼稻满江乡。  

【挽光古逯先生】  
独骑玄鹤上丹丘，为记钧天白玉楼。  
诗板刊成应自校，草书零落有谁收。  
可能觅酒府中去，无复携筇寺里游。  
欲寄东风一行泪，蜀江不肯向西流。  

【挽鉴机先和尚】  
曾将一苇渡瀛洲，信脚中原万里游。  
日出扶桑极东处，云归滇海最西头。  
经留翙几香犹炧，棋敛纹楸子未收。  
老我飘蓬江汉上，几回中夜惜汤休。  
周昉一首  

【寄杨子东】  
钱塘旧友知谁在，万里滇南见子东。  
夜市斗茶凉雨后，晴湖载酒夕阳中。  
龙梭织锦翻新样，凤绣萦丝记旧工。  
不是吾侪不归去，六桥行处草茸茸。  
韩副都宜可二首  

【题蓬莱深处】  
闻道蓬莱别有春，五云深处隔凡尘。  
松迷鹤径浑无路，花暗箫声不见人。  
沧海日华翻贝阙，三山霞气逐飙轮。  
刘郎自是神仙侣，何用天台更问津。  

【登秀山咏云（宜可在谴谪时，故托寓如此）】  
突兀峰峦入翠微，白云如练久相依。  
只堪仙子裁春服，曾与君王补衮衣。  
风里卷舒还有态，眼前聚散本无机。  
一从醉抱山头石，未得从龙万里飞。  
杨彝一首  

【蚤起】  
一声残角数声鸡，南斗高悬北斗移。  
多少行人度关去，东方曙色尚凄迷。  
逯昶七首  

【访友人居】  
携书访故人，岂惮往来频。  
潭净开天镜，山昏着雾巾。  
林居常扫叶，石径不吹尘。  
幽僻宜沦隐，时时得句新。  

【郊墟池馆】  
何人小池馆，闲得在郊墟。  
花晚留栖蝶，萍朝见跃鱼。  
幽墀滋藓晕，老竹带虫书。  
自计无钱买，凭谁可借居。  

【游广东清远峡山寺】  
寂寂长林下，僧房锁碧苔。  
树枝猿挂折，花片鸟衔来。  
池溢流过水，炉存爇后灰。  
赋诗殊未就，徙倚故迟回。  

【登浪穹县护民寺】  
浪穹西阜寺，独眺有余情。  
落日秋山色，西风古树声。  
征衣怜旧弊，客路喜新晴。  
洗钵焚香事，谁能了此生。  

【古渊房闲书和韵】  
禅房碧树深，坐久语幽禽。  
叶罅日穿透，林端云过阴。  
笔新微蘸墨，书故少生蟫。  
僧有思乡者，时时亦起吟。  

【月堂室中闲题】  
清心投静室，童子启云关。  
秋色老着树，夕阳明在山。  
高崖泉落响，远汉鸟飞还。  
扰扰红尘里，无如僧最闲。  

【简泽雨田】  
花时曾惜别，菊候又相逢。  
落日深山道，清风古寺钟。  
往来非定迹，彼此是衰容。  
何日随师去，栖禅共竹松。  
朱綝一首  

【题淘金驿丞谢子良清隐书房】  
驿官近日逢迎少，清隐何妨结草堂。  
门对好山苍雾湿，窗连修竹翠云凉。  
侍童解诵《闲居赋，过客求书《急就章。  
愧我驱驰尘满面，濯缨为尔咏沧浪。  
黎教授扩一十一首  

【行路难】  
行路何难？尘沙如霰。  
尘以涅衣，沙以垢面。  
行路何难？路行多阻。  
水渡无梁，山行有虎。  
我欲行路，路苦难行。  
虽有尘沙，尚全吾生。  
水虽无梁，不渡由我。  
我遭猛虎，曷为而可？  

【拟古】  
乘此日少霁，辞君将远游。  
所游虽云远，前途契深求。  
鸟归认旧林，狐死怀故丘。  
微物尚有知，吾心安所尤。  
清时不屡得，欲往步难北。  
回首仰日光，复被浮云隔。  
鬓发变秋霜，衣带减畴昔。  
此意难重陈，重陈复何益。  

【西灞草堂为庐陵宋内翰赋（二首）】  
闻说西溪上，春风小院开。  
野蚕成茧尽，江燕引雏回。  
竹里围棋局，荷香沁酒杯。  
晚凉疏雨过，随意步苍苔。  
闻说西溪上，波光映远天。  
吟蛩催急杵，落雁近渔船。  
红树斜晖淡，黄花晓露鲜。  
田家新酿熟，共醉月明边。  

【送人还旴江】  
新凉生白苎，游子倍凄然。  
客思秋砧外，乡心旅雁前。  
西风千里道，斜月五更船。  
亦有还家梦，随君到汝川。  

【山茶】  
叶苦寒摧绿，花愁雪妒红。  
自知荣适晚，不敢恨春风。  

【洞庭秋月】  
湖上清秋夜，扁舟泛碧波。  
紫箫吹不断，无奈月明何。  

【渔樵耕牧（四首】）】  
渔水心情淡淡，鸥波身世悠悠。  
清风杨柳一曲，明月芦花满洲。  
窈窈径穿林下，丁丁斧彻云间。  
耳惯猿惊鹤怨，迹穷红树青山。  
南村北村雨足，十亩五亩秧齐。  
带月肩犁未出，催人布谷先啼。  
芳草茸茸暖碧，乌犍湿湿春肥。  
满蓑烟雨朝出，一笛斜阳暮归。  
苏布衣大二首  

【感讽】  
兵刃何最贵？七首同干将。  
所铸皆匪凡，用有祥不祥。  
荆柯信国士，未抵专诸勇。  
阖庐因成功，燕国几亡种。  
所托若匪雄，不如投闲余。  
免令将军头，不及筵中鱼。  

【山房睡起】  
砌草茸茸石径斜，竹篱茅舍带江沙。  
昼长睡起多情思，看遍林阴商陆花。  
唐纪善子仪一首  

【泊雷港】  
晚泊豁吟绪，行行步渚沙。  
雨添新柳耳，水减嫩蒲芽。  
乌鬼来渔艇，青蚨付酒家。  
微风吹短褐，倚杖数归鸦。  
任学官道二首  

【孟秋陪祀】  
亲王代祀抚松楸，玉座金门敞素秋。  
日月丽文深睿想，风云齐仗俨神游。  
钟离树老幻宫壮，芒砀山高王气浮。  
此日彤庭瞻拜地，祠光应彻五城楼。  

【画菜】  
露芽烟甲曙光寒，紫翠漙香湿未干。  
记得花开曾病酒，玉人纤手荐春盘。  
石博士光霁一首  

【太学夜宿】  
蜡炬烧残夜二更，高斋萧爽客怀清。  
山林只在虚檐外，错把风声作雨声。  
谢山人绩一首  

【东浦夜泊】  
日落潮生浦，天空月上沙。  
归舟与飞鸟，相趁入芦花。  
周学官启二首  

【春日杂兴（二首）】  
门对江村八九家，红尘昼静寂无哗。  
凤巢遥傍新移竹，鱼浪轻吹细落花。  
春剪未开深院响，野壶时过短墙赊。  
少年几许须行乐，莫惜芳尊赏物华。  
一片残红落紫苔，笙歌无梦到楼台。  
溪山昼锁石桥断，山雨夜添春水来。  
江上客扶归马醉，柳阴人唤打鱼回。  
不知上苑花开否，无路行看羯鼓催。  
周台州榘二首  

【吊席心斋炼师和少师姚公韵】  
冠裳已葬海虞峰，竹下茶瓯不复同。  
华表人归身是鹤，葛陂仙去杖成龙。  
七星桧老瑶坛静，午夜猿悲蕙帐空。  
徒遣友朋怀远致，驿亭惆怅立西风。  

【王均章画虞山图】  
中阳山人思超逸，图写江山用金碧。  
沧海红尘几度飞，尚有人间留妙迹。  
层峦万叠烟雾浮，禅宫道院当山头。  
浮屠屹立遥汉外，危石正瞰清溪流。  
平桥渡水西林去，草屋茅亭隔烟树。  
童子携筇独鹤随，仙人背立溪桥路。  
前山矗矗知几重，悬崖怒瀑飞晴虹。  
渔舟影没汀树远，牧童声断江天空。  
中阳妙手谁复拟，咫尺依稀如万里。  
仙岩有路疑可到，便欲振衣凌拂水。  
君不见吴山吴水南海堧，随闇老人留七年。  
红桥画舫姑苏市，晚稻香粳湖上田。  
江山千里总奇绝，我昔思归情惘然。  
还君此画一长叹，花外声声啼杜鹃。  
侯助教复一首  

【题樱桃翠羽图】  
几点丹砂照绿阴，瑶池内使翠霞襟。  
东风何处曾相识，沉水香消午院深。  
彭镛一首  

【送玉笥王道赴京有代祝岳渎之行】  
王子缑山载碧笙，远随丹诏觐神京。  
秩宗祀典虞书在，封禅坛泬汉畤平。  
玉笥云连龙虎气，金陵天近凤凰城。  
祝官拜望承恩早，小朵楼西散佩声。  
董儒一首  

【凤凰台】  
台上吹箫作凤声，凤凰相应共和鸣。  
一从仙侣乘云去，几听遗音傍月明。  
芳草洲前闲宿鹭，乌衣巷口语流莺。  
可怜虎踞山边土，频筑南朝六代城。  
黄褧二首  

【客夜（《诗删作郑起）】  
西风萧萧木叶稀，秋深作客何时归。  
城头月出照击柝，江上露白催捣衣。  
雁鸿附书远莫致，鸟鹊绕树还惊飞。  
三更不眠欲起舞，跃马卧龙谁是非。  

【南阁病中兼寄黄玄之】  
水市南头昼掩扉，衰容垂柳共依依。  
雁来高阁春归尽，雀下闲门客过稀。  
对酒花枝怜独卧，盍簪芳草念多违。  
凭君为问清吟处，何日相从赋《采薇。  
徐璲一首  

【秋日江馆写怀】  
水国天寒树影稀，西风又见雁南飞。  
郢中《白雪无人和，湖上青山有梦归。  
独对浮云伤往事，惊看秋草又斜晖。  
十年浪迹烟波外，满眼尘氛未拂衣。  
周铉一首  

【送人】  
越河腊尽雪澌流，千里离心醉未收。  
今夜山城闻笛恨，断肠那似古梁州。  
陈副都泰一首  

【题班姬秋扇图】  
摇落秋梧十二阑，掌中心事扇中看。  
君恩不似齐纨薄，无奈瑶台风露寒。  
金主事诚二首  

【江行秋兴（一作董纪）】  
江水悠悠行路长，雁声啼月有微霜。  
十年踪迹浑无定，莫更逢人问故乡。  

【闺情】  
欲剪红霞作舞衣，薄云凉雾共霏霏。  
玉箫吹冷天边月，只待乘鸾子晋归。  
赵不易二首  

【棠梨双白头】  
万骑西行日已斜，咸阳宫阙锁烟霞。  
梨园弟子知何处，啼鸟凄凉怨落花。  

【杨柳双禽】  
千树垂杨绕汴堤，锦帆去后草萋萋。  
迷楼红粉俱尘土，野鸟逢春空自啼。  
任彪一首  

【隋堤柳】  
剪彩池边杨柳条，垂金拂翠逞春娇。  
不知亡国多遗恨，犹自风前舞细腰。  
李佥事龄一首  

【挽山云都督】  
当年匹马剪天骄，南靖诸蛮翊圣朝。  
灞上共传周太尉，军中惟数霍嫖姚。  
辕门角断秋凄切，玉帐香销夜寂寥。  
遥望龙江遗庙下，满庭落叶雨萧萧。  
钟沔阳顺一首  

【清夜闻笛】  
小楼人静月初斜，归思迢迢隔海涯。  
短笛谁吹肠断曲，满庭香雪落梅花。  
郭文二首  

【常州旅宿】  
堤边流水高于城，摇摇孤艇如空行。  
欲晴未晴小雨外，断虹落日争鲜明。  
峨峨塔势远凌汉，隐隐雁行斜堕汀。  
游人夜向酒楼宿，月明风冷吴歌清。  

【竹枝词】  
金马何曾半步行，碧鸡那解五更鸣。  
侬家夫婿久离别，恰似两山空得名。  
谢贞一首  

【咸阳古堞】  
咸阳古帝宅，雉堞何崔嵬。  
积石隐雪色，金银云中开。  
咸阳昔日称百二，函谷鸡鸣客如雾。  
秦王按剑叱风雷，天下诸侯尽西顾。  
三户萧条易水空，齐歌赵舞入秦宫。  
龙旂五丈金楼下，凤吹千门驰道中。  
璇霄阁道通天极，仙掌芙蓉正相直。  
月过文窗宝扇移，星临绣户妆奁密。  
绣户文窗拂采霞，黄山翠绕绕宫斜。  
王孙挟弹影台树，游女回舟绿岸花。  
岸花蹙绣连阡陌，十万朱门色相射。  
玉检登封贶岳灵，金垆铸冶销锋镝。  
风驰万国秦威声，四夷惕息敢横行。  
金汤千里扶王业，犹遣将军北筑城。  
可惜繁华不知极，三十六年如一日。  
楼船童女望蓬莱，玉琢轩窗五云色。  
童女成仙去不归，咸阳古堞空崔嵬。  
黄云卷雪城头路，城下行人叹落晖。  
谢复二首  

【暮春怀本厚读书西峰寺】  
雨水连三月，风光又一年。  
桃花余满地，柳叶渐迷烟。  
幢影翻灯外，钟声落枕边。  
怀君读书处，寂寞伴寒禅。  

【山居】  
衰疾朝慵起，荆扉午未开。  
云闲不飞去，鸟倦却归来。  
果熟从人摘，松疏拟自栽。  
狂歌白日永，独步前山隈。  

## ●丙集第一  

李少师东阳古乐府一百一首、古体诗五十六首  

◎拟古乐府  
谢铎、潘辰评何孟春注  
（拟古乐府引曰：“予尝观汉、魏间乐府歌辞，爱其质而不俚，腴而不艳，有古诗言志依永之遗意，播之乡国，各有攸宜。嗣是以还，作者代出。然或重袭故常，或无复本义，支离散漫，莫知适归，纵有所发，亦不免曲终奏雅之诮。唐李太白才调虽高，而题与义多仍其旧，张籍、王建以下无讥焉。元杨廉夫力去陈俗而纵其辩博，于声与调或不暇恤。延至于今，此学之废盖亦久矣。间取史册所载忠臣义士、幽人贞妇奇踪异事，触之目而感之乎心，喜愕忧惧愤懑无聊不平之气，或因人命题，或缘事立义，托诸韵语，各为篇什，长短丰约，惟其所止，徐疾高下，随所会而为之。内取达意，外求合律，虽不敢希古作者，庶几得十一于千百讴吟讽诵之际，亦将以自考焉。其或刚而近虐，简而似傲，乐而易失之淫，哀而不觉其伤者，知言君子幸有以正我云。弘治甲子正月三日，西涯李东阳书。  
王元美《书西涯古乐府后云：“余向者于李宾之先生拟古乐府，病其太涉议论，过尔剪抑，以为十不得一。自今观之，奇旨创造，名语叠出，纵未可被之管弦，自是天地间一种文字。若使字字求谐于房中铙吹之调，取其字句断烂者而模仿之，以为乐府如是，则岂非西子之颦、邯郸之步哉！余作《艺苑卮言时，年未四十，方与于鳞辈是古非今，此长彼短，未为定论。至于戏学《世说，比拟形似，既不切当，又伤狷薄，行世已久，不能复秘，姑随事改正，勿令多误后人而已。”嘉、隆之际，握持文柄，跻北地而挤长沙者，元美为之职志。至谓长沙之启何、李，犹陈涉之启汉高。及其晚年，气渐平，志渐实，旧学销亡，霜降水落，自悔其少壮之误，而悼其不能改作也。于论西涯乐府，三致意焉。今之谈艺者，尊奉弇州《卮言，以为金科玉条，引绳批格，恐失尺寸，岂知元美固晚而自悔，以其言为土苴唾余乎？平津刻舟之人，知剑去已久，未有不爽然自失者也。微元美之言，将使谁正之哉！）  

【申生怨】  
十日进一胙，君食不得尝。  
谗言岂无端，儿罪诚有名。  
儿心有如地，地坟中自伤。  
儿生不如犬，犬得死君傍。  
天地岂不广，日月岂不光。  
悲哉复何言，一死以自明。  

【绵山怨】  
五蛇上天一蛇蛰（叶），绵山经月火不灭。  
君侯恩重翻为仇，不如放作山中囚。  
君候有臣一非少，贪天之徒但自保。  
臣心见如不见君，谁言如死非君恩。  
今辰何辰夕何夕，留与千年作寒食。  

【屠兵来】  
儿勿啼，屠兵来，赵宗一线何危哉。  
千金卖儿儿不死，真儿却在深山里，妾今有夫夫有子。  
死兵易，立孤难，九原下报无惭颜。  
赵家此客还此友，穿何故亡盾何走。  
谁言赵客非晋臣，当时婴杵为何人？  

【筑城怨】  
筑城苦，筑城苦，城上丁夫死城下（叶），长号一声天为怒，长城忽崩复为土。长城崩，妇休哭，丁夫往日劳寸筑。  

【避火行】  
夫人避火，避火不可。妇人不下堂，下堂羞杀我。夫人避火，避火不可。我身有傅还有姆，傅姆不来心独苦（叶）。君不见宋姬一卒春秋悲，文姜辱死《南山诗。  

【挂剑曲】  
长剑许烈士，寸心报知己。  
死者岂必知，我心元不死。  
平生让国心，耿耿方在此。  

【渐台水】  
渐台水，深几许？使者来，谁遣汝？不见君王符，空传君王语。渐台水，行宫不可度。妾死犹首丘，君行在何处，平生委质身为君，此时重信轻妾身。君不还，妾当死。台高高，水弥弥。  

【卜相篇】  
家贫思良妻，国乱思良臣。  
荐成成不知，告璜璜不嗔。  
克也与国论，此国尚有人。  
能令汝卜相，谁使汝为君。  
东周一失驭，全晋遂三分。  
但知晋国乱，不念周家贫。  
史官谨初命，千载伤彝伦。  

【国士行】  
漆为疠，炭为哑，彼国士，何为者？  
赵家饮器智家头，一日事作千年仇。  
报君仇，为君死。  
斩仇之衣仇魄褫，臣身则亡心已矣。  

【昌国君】  
齐城下，即墨守。燕将代，昌国走。  
卑辞累使招不归，臣心上有先王知。  
先王知，心独苦。义君臣，邦父母。  
当时誓死却齐封，更忍还兵向燕土。  
终不似信要刘胥报楚。  

【树中饿】  
山深雪寒路坎坷，两死何如一生可。  
桃才自信不如哀，君若有功何必我。  
楚王好士得燕才，燕家未筑黄金台。  
当时周室何为哉？  
吁嗟乎树中饿死安足惜，何似西山采薇食。  

【邯郸贾】  
邯郸奇货千金抵，阳翟贾儿双睥睨。  
掌珠飞堕华阳宫，宫中老蚌光如虹。  
关门不开玉符剖，秦人河山赵人手。  
邯郸种玉玉不死，移向宫中生玉子。  
长安宝气横九州，贾儿身贵封为侯。  
匹夫怀璧尚不可，何怪贪儿死奇货。  

【易水行】  
田光刎头如拔毛，于期血射秦云高。  
道傍洒泪沾白袍，易水日落风悲号。  
督亢图穷见宝刀，秦皇绕殿呼且逃。  
力脱虎口争秋毫，荆卿倚柱笑不咷。  
身就斧锧甘腴膏，报韩有客气益豪。  
十日大索徒为劳，荆卿荆卿嗟尔曹！  

【鸿门高】  
鸿门高，高屹屹（叶）。日光荡，云雾塞。双舞剑，三示玦。壮士入，目眦拆（叶）。谋臣怒，玉斗裂。网弥天，龙有翼。龙一去，难再得。  

【新丰行】  
长安风土殊不恶，太公但念东归乐。  
汉皇真有缩地功，能使新丰为故丰。  
人民不异山川同，公不思归乐关中。  
汉家四海一太公，俎上之对何囱囱，当时幸不烹若翁。  

【淮阴叹】  
营门昼开齐犬吠，蒯生相人先相背。  
古来鸟尽良弓藏，近时刎颈陈与张。  
功成四海身无地，归楚楚疑归汉忌。  
极知犹豫成祸胎，时乎时乎不再来。  
君王恩深辩士走，淮阴胸中血一斗。  
妇人手执生杀机，赤族不待君王归。  
君王归，神为恻。  
独不念秋毫皆信力，舍人一嗾彭王殂。  
淮阴之辞真有无？噫吁！淮阴之辞真有无？  

【臣不如】  
刘氏盟，吕氏争。  
臣不如陵吕氏獗，刘氏绝臣不如勃？  
平乎平乎智有余，胡为甘此两不如。  
兹言非智还非愚，平乎竟尔为身图。  

【殿上戏】  
殿上戏，丞相嗔，丞相勿嗔吾弄臣。  
臣可弄，不可狎，节使不来臣已杀。  
君王有道臣职遂，细柳营中亲按辔。  

【宜阳引】  
宜阳小儿身姓窦，弟为佣，姊为后。  
山中岸崩压不杀，自言相有封侯法。  
朝上书，夕召见，生不记家犹记县。  
眼前喜极翻作悲，一朝富贵从天来。  
左图书，右宾友，兄弟贤名世希有。  
古来宠禄易骄奢，今人尚忆贫时否？  

【颍水浊】  
魏其侯家客醉舞，一语不回丞相怒（叶）。  
相家贵人半膝席，斩首穴胸那复惜。  
籍郎按项项不俯，颍川诸豪同日捕（叶）。  
魏其眦裂东朝东，首鼠不决辕驹穷。  
颍川水浊灌灭宗，谁令并杀老秃翁。  
相门白日啸二鬼，越明年春武安死。  
谁言死速不如迟，幸未淮南语泄时。  

【数奇叹】  
匈奴七十战，战战不得当。  
一当遂失道，愤激摧肝肠。  
君恩念数奇，将令抑不扬。  
白头耻下狱，饮泣横干将。  
敢也报父仇，宁为刺客死路傍。  
陇西世节气，此志亦可伤。  
陵乎尔诚才，胡为辱死天一方？  

【文成死】  
文成封，五利封，神仙只在东海东。  
文成死，五利死，天下神仙皆妄耳。  
汉家武皇帝者英，昔何懵矣今何明。  
君不见百年身，万年计，前秦皇，后唐帝。  

【牧羝曲】  
嗟汝陵，咄汝律，羝可乳，节不可屈。  
咄汝律，嗟汝陵，宁为我死，不作汝曹生。  
生入朝，身已老，有泪犹沾茂陵草。  
天遣生还入画图，不然谁识冰霜貌。  

【问喘词】  
少阳用事春犹浅，道傍死人春不管，丞相停车问牛喘。君不见陈平辩，周勃免，谁曾问春浅深牛近远。  

【冯婕妤】  
圈门昼开熊不守，婕妤当前众嫔走。  
荷君光宠捍君危，不然安用贱妾为。  
君身如山妾如叶，君有不虞安置妾。  
亦知仓卒非贾恩，恩多妒深翻在睫。  
冯婕妤，昔非勇，今非怯，掖庭佞儿何喋喋！  

【明妃怨】  
莫倚朱颜好，妍媸无定形。  
莫惜黄金贵，能为身重轻。  
一生不识君王面，不是丹青谁引荐。  
空将艳质恼君怀，何似当时不相见。  
君王幸顾苦不早，不及春风与秋草。  
却羡苏郎男子身，犹能仗节长安道。  
休翻胡语入汉宫，只恐伶人如画工。  
画工形貌尚可改，何况依稀曲调中。  

【九折阪】  
九折阪，七尺身。回车为孝子，叱驭为忠臣。孝子身为亲，忠臣身为君。七尺身，九折道，叱驭归来人未老。回头试问回车翁，何曾得葬琅琊草？  

【尚方剑】  
中书势重儒臣轻，天下善类皆为朋。  
汉家贤傅生负气，死不再逢刀笔吏。  
君王奋怒威莫当，宫掖才容免冠地。  
汉家佞臣多戴头，借剑不报萧公仇，当时只问安昌侯。  

【四知叹】  
故人知君，君不知故人。  
下有厚地兮，上有苍旻。  
纵不吾知兮，吾心有神。  
金独何为兮至吾门，吾闭吾门兮省吾身。  

【美新叹】  
昭阳祸水喷火灭，贼莽势炽哀平折。  
宫中腊日椒酒芳，金縢策秘符命昌。  
汉家老妇不姓吕，犹握汉符为汉主。  
遗民独有龚胜存，饿死不入新都门。  
美新大夫那肯死，元是五侯门下史。  

【两虎斗】  
中原野龙斗未休，两虎私斗真龙忧。  
雌虎哮风雄虎避，龙颜一开天为霁。  
君不见邯郸虎斗龙不知，关中祖龙不敢欺，当时岂复争雄雌？  

【严陵山】  
刘文叔，加我足。侯君房，瞋我目。  
平生若遣吾丧我，有目如盲足如跛。  
安能城市复山林，朝往暮还无不可。  
君不见严陵山水高复深，谁哉更识先生心？  

【弄潮怨】  
莫弄潮，潮水深。  
杀人莫射潮，中有孝女魂。  
魂来父与游，魂去父与沉。  
潮能杀人身，不能溺人心。  
潮水有盈缩，人心无古今。  

【断弦曲】  
晨听焦桐声，夜闻断弦音。  
阿女有父资，家学在一琴。  
生书五经石，死给十吏札。  
阿女有父能，八分乃遗法。  
司徒坐上叹，胡雏别时哭。  
阿女有父情，情钟为谁笃。  
有书何必教，有女翻为辱。  
君看筍爽女，一死万事足。  

【缚虎行】  
布将骑，公将步，天下粉纷可横鹜。  
卿为客，我为虏，卿为一言无不可（叶）。  
下邳域南绳缚虎，曹公不怒刘公怒。  
董卓丁原在何处，布乎布乎嗟汝布。  

【鹦鹉曲】  
大儿孔文举，小儿杨德祖，余子碌碌不足数。身著岑牟前击鼓，祢生狂呼老瞒沮。我辱衡，衡辱我（叶），我欲杀之犹雀鼠。一投荆，再送楚，黄鹤矶头赋鹦鹉。鹦鹉才多为舌误，举世何人不相妒。生莫逢，仇主簿。  

【汉寿侯】  
汉寿侯，义且武。冠三军，振华夏（叶）。  
斩仇将，报知者（叶）。  
身不可留臣有主，老瞒不追犹有度。  
谁其仇者吴陆吕，岁十二月侯出走（叶），吴人缚侯生缚虎。  
生缚虎，死犹怒。髯如虬，眼如炬。吁嗟汉乎天不祚，有马不践中原土，侯身虽亡神万古。  

【五丈原】  
五丈原头动地鼓，魏人畏蜀如畏虎。  
营门不开呼者怒，挥戈指天天宇漏（叶）。  
将星堕空化为土，炼石心劳竟何补。  
侯归上天多旧伍，羽为前驱飞后拒。  
忠魂不逐降王车，长卫英孙朝烈祖。  

【东门啸】  
上东门，东羯雏啸。  
宁馨王郎识奇兆，单车快马追不还。  
宁知夜死排墙间，当时预恐乱天下。  
天下苍生竟谁误，一家三窟本身图。  
青州非羯还非胡，何须更叹东门雏。  

【南风叹】  
夕阳亭前车不发，南风吹尘暗城阙。  
凌云醉客噤不言，蛙声乱起华林园。  
城头簏车走<车录>々，洛阳少年美如玉。  
宫中夜半牝鸡啼，千门万户皆翻覆。  
金墉城，城近远（叶），朝来暮去谁能免？  
九原若见杨家姑，应问妇来何太晚。  

【闻鸡行】  
城头鸡鸣声不恶，祖生夜舞司州幕。  
南来击楫向中流，杀气横秋尽幽朔。  
手提一剑驯两龙，黄河以南无战锋。  
十州父老皆部曲，谁遣吴儿作都督。  
中原未清壮士死，遗恨吴江半江水。  

【晋之东】  
西晋盛，南风竞，二十四友皆为佞。  
北师来（叶），东海追，四十八王皆不归。  
前奉觞，后执盖，忠臣洒泪翻就害。  
万里中原士马空，铜驼尚在宫门外。  
宋家二帝俱入金，神州陆沉古犹今。  
黄旗紫盖渡江水，碧嵩清洛愁人心。  
晋之东，非失据。宋之南，竟何处？  

【伯仁怨】  
呼伯仁，百口累。卿卿不闻伯仁出（叶），醉叱群奴杀诸贼。卿负我，我负公，军中应对声如钟。三言不答二贤死，义未灭亲先杀士。君不见王彬哭友不拜兄，幽冥未必无知己。  

【氐带箭】  
秦鞭断江江逆流，八公草木皆为仇。山头鹤唳争回首，城南老氐带箭走。雄兵百万如倒山，三十年来一翻手。君不见扪虱翁，遗言莫遣西师东。妇人孺子徒为忠，燕山饥鹰思弄风，归来但哭阳平公。  

【五斗粟】  
五斗粟，不屈人。五株柳，不出门。举世不我容，上作羲皇民。羲皇梦不见，一枕三千春。  

【燕巢林】  
胡马来，饮淮浦。春燕归，巢江树。  
石头城，立不住。狼居胥，在何处？  
耕问奴，织问婢，谁遣书生论兵事？  
万里长城元自弃，生不逢檀道济。  

【<宁毛>狗叹】  
石头城中镇将死，父忠臣，儿孝子。  
袁家小儿匿不住，乳母怒，门生喜。  
杀郎君，要贼利，天地鬼神须鉴汝。  
斗场开，<宁毛>狗戏，狗噬狂生如噬矢。  
狗亦有知能报主，齐朝司空空姓褚。  

【鲜卑儿】  
鲜卑胡，汉儿是汝奴。夫为汝耕，妇为汝织纑。使汝温饱相歌呼，胡为虐彼无宁居？汉土著鲜卑汝客作一匹绢一斛粟（叶）。为汝擎，贼使汝乐，胡为疾彼同剽掠？高丞相，三军主。能胡言，能汉语。胡为爪牙汉肝腑，奸雄桀骜不足数，犹能虎视中原土。君不见鲜卑小儿难共事，河南行台征不至。  

【高凉洗】  
刺史召，君勿行。妾不知兵，能知刺史情。刺史反，君勿战。妾先请战，归与君相见。吁嗟乎！高凉娶妇得妇力，不见刺史但见贼。太原亦有娘子军，谁道军中无妇人？  

【凉风台】  
凉风堂前池水赤，赤星射空虹贯日。  
斛律美人生把玦，死向青天待明月。  
君不见晋阳书中临绝语，曾为乐陵求乐处。  
百年无罪君莫冤，济南何在是谁言，不须更问华林园。  

【归母怨】  
母告儿：“饥不得汝食，寒不得汝衣，汝身荣盛吾何为？”儿告母：“寒不见母寒，暑不见母暑，死若有知应得睹。”齐使还，周兵起。天遣来，来送死，洛阳不死长安死。殿前一杀数十人，母身在否无儿存，丁宁莫遣齐师闻。  

【晋州急】  
晋州告急君莫归，劝君更为杀一围。  
晋州城陷君莫拔，阁里浓妆待时发。  
晋州城败君莫退（叶），马上著袆犹按辔。  
琵琶弦绝为何人，啼声呜呜舂向晨。  
当时同生愿同死，各向长安作胡鬼。  

【和士开】  
五杂组，二美女。往复来，和士开。  
不得已，出刺史。五杂组，一帘珠。  
往复来，侍中庐。不得已，降诏书。  
五杂组，娄领军。往复来，赂余珍。  
不得已，出国门。  

【吴老公】  
吴老公，薄心肠。夕河南，旦贞阳。  
诈书实报恩作殃，一身非魏还非梁。  
彼穷归义弃不祥，公心不薄尔可忘。  
梁家养客如养狼，狼入彼室坏彼堂。  
当时许媾惟朱张，溧阳公主谁家郎，乐游丝竹令人伤。  

【长江险】  
长江险，天可恃。齐三来，周再至。  
隋兵强，竟何事。兵入城，吾有计。  
楼高入天井入地，生同欢娱死同避。  
国有二嫔无一士，回首长江如屣弃。  
君不见古来人和方地利，天为吴王还魏帝。  

【奸老革】  
奸老革天下，宁有多许贼？  
潼关以东大有人，悔不尽杀江都民。  
民不欲多多即乱，安得龙舟数千夫八万。  
君不见江都城外人图侬，那能更到丹阳宫。  

【太白行】  
太白经天照城阙，甲光侵肌冷如铁，秦王袍沾楚王血。龙攀凤附不自由，何乃弃君来事仇，危言逆耳谁为谋？古来天子不观史，饰词佞笔徒为耳，胡不自修为谤弭。  

【誉树行】  
莫爱庭前树，一爱百誉随。  
向非谏臣言，不知佞者谁。  
不知尚自可，不去安用知。  
甘言终幸怜，逆耳先防辱。  
那将君王树，不及太尉足。  

【亡赖贼】  
亡赖贼，逢人杀。难当贼，不平杀。  
为佳贼，临阵杀。为大将，见贼杀。  
少年作贼不爱身，逢时幸作干城臣。  
宫中一言后宫易，终负先朝为国贼。  

【机上肉】  
李唐天下犹有主，儿欲与韦母欲武。  
武家庙食唐为周，唐宗肉骨皆仇雠。  
周廷酷吏开告密，白头司空反是实。  
司空不死唐不亡，天意岂在庐陵王。  
中兴功业回天地，尽是司空门下吏。  
二凶虽除五王族，痛恨当年存机肉。  

【韩休知】  
内家伎乐喧歌酒，外庭宰相还知否，语罢封章惊在手。君王对镜念苍生，一身甘为韩休瘦。呜呼！曲江以后无此贤，梨园羯鼓声震天，何由再见开元年。  

【卿勿言】  
卿勿言，朕自思，南诏覆师君不知。  
卿勿忧，朕自保，范阳弄兵苦不早。  
卿邪谁邪高与杨，非姚非宋还非张。  
有言如此尚不用，岂有药石针膏肓。  
君不见咸阳老人能直谏，何曾得睹君王面。  

【腹中剑】  
腹中剑，中自操，一日不试中怒号。  
构仇结怨身焉逃，一夜十徙甘为劳。  
生无遗忧死余恨，恨不作七十二冢藏山坳。  

【青岩山】  
青岩山，甄郎高风不可攀，禄山使者封刀还。入东京，见黄盖，帝敕伪官阶下拜。郑虔贬死王维生，故人独有苏源明。君不见舞象悲啼乐工哭，贼斫工尸分象肉。  

【马嵬曲】  
唐家国破君不守，独载蛾眉弃城走。  
金瓯器重不自持，玉环堕地犹回首。  
前星夜入紫微垣，王风净扫长安膻。  
上皇卷甲三川外，父老含悲长庆前。  
世间万事多反覆，自古欢娱不为福。  
君不见西宫露刃迎，何如坡下屯兵宿。  

【曳落河】  
曳落河虽多，如我刘秩何，幕中击剑笑且歌。回纥意已轻唐家，朔风卷火随尘沙（叶），牛车载甲空倒戈。义军四万同日死，野老痛哭陈涛斜。陈涛斜，为谁哭，明日上书甘放逐，  

【睢阳叹】  
将军有齿嚼欲碎，将军有眦血成泪。  
生为将星死为厉，尽是山川不平气。  
二人同心金不利，天与一城为国蔽。  
强兵坐拥瞋相视，孝子忠臣竟谁是。  
千载功名亦天意，君不见河南节度三日至。  

【河阳战】  
裨将退，元帅怒。  
先取廷玉后仆固，牙旗鋋地高掣空。  
将军号令如雷风，逆贼夜散潼关东，  
元功独冠中兴中，营蝇斐锦难为忠，  
空令愤死田神功。  

【令公来】  
令公死，回纥至。令公来葛罗拜（叶），后却三军前一骑。回纥盟，吐蕃退，令公度量包天地。君不见长安城章敬寺，眼中那有军容使，  

【司农笏】  
司农手中无寸铁，夺笏击贼贼脑裂。  
贼未死气虽已折，奉天天子双泪横。  
十年弃卿真负卿，臣身区区劳记忆。  
平原太守曾未识。  

【养儿行】  
朝廷养公公养儿，儿为心腹股肱谁？  
当时意气各相许，儿不负公公负主。  
养儿至死心不易，宁不为儿不为贼。  
君不见入朝告变，归杀身此儿非养。  
宁非真养儿，身死名不腐，惟有真儿心独苦。  

【问中使】  
问中使，几日发，长安老臣当死。死不难，中使答，言从大梁至，大梁贼耳。胡称使，君不见，吐蕃使者中道亡。相臣节度死凤翔，老奸有貌幸不扬。三年饱食居庙堂，澧州客死非人殃。  

【侍中走】  
平凉坛西鼓声吼，伏兵大呼侍中走。  
君王正喜边兵休，武将尽贺书生忧。  
邠宁飞书夜半至，西平老臣先掩涕。  
君心多猜谋不足，平凉不伏长安伏。  
枉伐大安园上竹。  

【永贞叹】  
王郎索饭黄扉里，郑州相公呼不起。  
六街鬼魅夜攫人，公门白日成官市。  
纷纷逐客不足嗟，河东司马文章家。  
江湖浪客河间妇，世事荣枯一翻手。  
诗翁莫赋永贞年，后来何代无此贤。  

【郑歇后】  
郑歇后，登台司。国事去，嗟何为？  
唐之衰，风不竞，天下纷纷非一郑。  
君不见宋家养士得士力，无数忠贤水中溺。  

【白马河】  
白马河，河水深可投，清邪浊邪同一流。万古不涤衣冠羞，人生到此纷鸿毛（叶）。纷鸿毛，竟何益？唐之亡，非此日。  

【王凝妻】  
妾生爱身如爱玉，玉可玷，身不可辱。生不逢，鲁男子，彼氓何知妾为耻。挥刀断臂不自谋，已看此臂为妾仇。不恨妾身出无主，但恨妾身为妇女。君不见中原将相夸男儿，朝梁暮周皆逆旅。  

【十六州】  
契丹助晋兵，一号三十万（叶）。晋家报契丹，一数一匹绢。三十万绢未足惜，一十六州空弃掷。遂令宋统成偏安，中原以北无幽燕。金元相承二百载，恸哭衣冠化兜铠。至今五镇接三边，不备西陲备东海。  

【锁继恩】  
小事糊涂，大事不糊涂，继恩一锁成鸿图。太宗雄鉴绝代无，武功刎颈秦王殂，当时赵相非吕徒。谁复糊涂如此乎，宗乎善矣为孙谋。  

【急流退】  
吕丞相，眼欲穿。钱枢密，兴已翩。  
君有轻士心，臣有制命权。  
命在我，不在天，明日拂衣游华山。  

【城下盟】  
澶州城南见黄盖，澶州城北胡兵退，南朝相公方鼾睡。谗言后出功臣猜，城下一盟成祸胎，孤注之说何危哉。城下盟，君不辱，犹胜金陵与西蜀。当时若耻城下盟，纵寇不追真大错。  

【金陵问】  
王安石，还圣人，熙宁天子空称神。程夫子，真圣徒，一言非讦还非谀。世更有人如此无？古来君相关气运，河南不问金陵问。一时言，千载恨。  

【昆仑战】  
昆仑关头战骨枯，龙衣裹血红模糊。  
军中喧言老侬死，不是彼侬安有此。  
将军贵实不尚功，世上安有将军忠。  
君不见汉皇一赦云中守，武将纷纷皆藉口。  

【安石工】  
端礼门，金石刻，丞相手书奸党籍。长安役者安石工，不识人贤愚，但识司马公。卑疏不敢预国事，幸免刻名为后累。匹夫愤泣天为悲，黄门夜半来毁碑。碑可毁，亦可建。盖棺事，久乃见。不见奸党碑，但见奸臣传。  

【夹攻误】  
夷狄自相图，古称中国利。  
辽亡金已猖，金灭元愈猘。  
如何夹攻策，竟蹈前车弊。  
惜哉鹬蚌功，误为唇齿累。  
一误国不支，再误国不祀。  
咄哉宋君臣，千载伤失计。  

【奇才叹】  
奇才复奇才，二圣一语孤臣哀。孤臣哀，泪如雨，众欲杀臣臣有主。不然安得梦中身，天上语？  

【兀术走】  
金山庙前鼓声起，江头走却四太子。  
绯袍玉带坠复跳，华人顿足胡儿喜。  
君不见和尚原头走秃胡，天为中原留逆雏。  
他时再作江南图，韩公吴公还有无？  

【两太师】  
和议是，塞外蒙尘走天子。和议非，军前函首送太师。议和生，议战死。生国仇，死国耻。两太师，竟谁是？  

【金字牌】  
金字牌，从天来。将军恸哭班师回，士气郁怒声如雷。声如雷，震三陲，幽蓟已复无江淮（叶）。仇虏和，壮士死。天下事，安有此。国之亡，嗟晚矣。  

【三字狱】  
朋党谪，天下惜。惜不惜，贬李迪。三字狱，天下服。服不服，杀武穆。奸臣败国不畏天，区区物论真无权。崖州一死差快意，遗恨施郎马前刺。  

【参谋来】  
新将代，旧将去。参谋来，军有主。受命犒，不受战。参谋行，真独断（叶）。宋家养兵二百秋，大功竟属书生收，翻令愧死刘扬州。君不见陕西归来笏画地，遗恨他年六州弃。  

【千金赠】  
相门深深夜不扃，百年恩重千金轻。二人辞受本同情，君王但赏辞金名。呜呼！一桧死，一桧生。君王孤立臣为朋，谁哉更问胡邦衡。  

【济阳怨】  
宫中快行过巷门，巷中皇子心如焚。  
相臣引入旧班里，我胡为犹在此？  
殿头烛影坐者谁？殿帅捽头听诏词。  
君为臣，臣就国，父子幽明不相白。  
湖州义兵翻作殃，身死犹贻谏官谪。  
济阳冤，冤不极。  

【金大将】  
汝何官？金大将。汝何名？陈和尚。  
好男子，明白死。生金人，死金鬼。  
胫可折，吻可裂，七尺身躯一腔血。  
金人愤泣元人夸，争愿再生来我家。  
吁嗟乎！衣冠左衽尚不耻，夷狄之臣乃如此。  

【戚里婿】  
戚里婿，城贵妃。社内侍，董丞相。无私交，难共事。台兵不待章奏批，丞相出城君不知。丞相出，天下惑。君不知，竟何国。  

【木绵庵】  
多宝阁中欢不足，木绵庵前新鬼哭。  
裂肤拉胁安足论，天下苍生已无肉。  
君王不诛监押诛，父仇国愤一时摅。  
监押死，死不灭，元城使者空呕血。  

【冬青行】  
高家陵，孝家陵，鳞骨尽蜕龙无灵。  
唐义士，林义士，野史传疑定谁是？  
玉鱼金粟俱尘沙，何须更问冬青花。  
徽钦不归梓宫复，二百年来空朽木。  
穆陵遗骼君莫悲，得葬江南一抔足。  

【赵承旨】  
赵承旨，谁家子？  
王维诗画钟繇书，不独行藏两相似。  
文山令子燕京臣，临川贡士官成均。  
名家大儒亦如此，雪楼之徒安足齿。  

【刘平妻】  
谁谓虎力猛，赤手亦可屠。  
谁谓妾无身，妾身虽在不如夫。  
妾身与夫争虎口，生同道涂死川薮。  
呼儿拔刀儿不怖，厉声摧山虎为沮。  
携夫夜归车下宿，蓐食趋程烹虎肉。夫身有死死不孤，生当为君西击胡。  

【尊经阁】  
尊经阁，阁高不可攀。前有文宣宫，后有钟陵山。  

【花将军歌】  
花将军，身长八尺勇绝伦，从龙渡江江水浑。提剑跃马走平陆，敌兵不能逼，主将不敢瞋。杀人如麻满川谷，遍体无一刀枪痕。太平城中三千人，楚贼十万势欲吞。将军怒呼缚尽绝，骂贼如狗狗不狺。樯头万箭集如猬，将军愿死不愿生作他人臣。郜夫人，赴水死，有妻不辱将军门。将军侍婢身姓孙，收尸葬母抱儿走，为贼俘虏随风尘。寄儿渔家属渔姥，死生已分归苍旻。贼平身归窃儿去，夜宿陶穴如生坟。乱兵争舟不得渡，堕水不死如有神。浮槎为舟莲为食，空中老父能知津。孙来抱儿达行在，哭声上彻天能闻。帝呼花云儿，风骨如花云，手摩膝置泣复叹，云汝不死犹儿存。儿年十五官万户，九原再拜君王恩。忠臣节妇古稀有，婴杵尚是男儿身。英灵在世竟不朽，下可为河狱，上可为星辰。君不见金华文章石室史，嗟我欲赋岂有笔力回千钧。  

【拟古出塞（五首）】  
总戎戒行旅，器仗贵坚完。  
典衣买刀剑，胡地多苦寒。  
公家例颁与，私债复相干。  
儿出贫尚可，亲老无盘餐。  
灯前背面啼，强语达夜阑。  
鸡鸣鼓角动，上马各据鞍。  
潜行始出境，面别情实难。  
逢人语妻孥，堂上有舅姑。  
军行视旂旐，闻向黄河曲。  
相顾问姓名，同伴为骨肉。  
星分良乡爨，月傍井陉宿。  
民贫苦供给，县官告不足。  
掾吏饱肥羊，马饥奴无粟。  
营门号令肃，鸡狗不敢挶。  
起居有常节，幸得免笞辱。  
河曲二千里，外险中广夷。  
胡儿十万骑，倏忽路无歧。  
边军戒轻入，壮士气不持。  
帷幄计深密，功成在何时。  
粮储日不继，淹留惧愆期。  
边疆古有患，上将重兴师。  
吾知荷戈礻殳，生死长相随。  
逻骑朝出塞，胡来屡冲突。  
我军摧其锋，杀气满川窟。  
将骄闻裹疮，战胜多白骨。  
兵家贵万全，岂足较毫发。  
十金买首功，百金纪勋伐。  
京军得先升，边卒长独没。  
卑情思上达，疏贱不得谒。  
日暮独无言，岧峣见宫阙。  
频年讨北虏，往岁征南蛮。  
七年六出师，师出无空还。  
将军尽封侯，铁券誓河山。  
白衣领荫袭，立在执戟班。  
先朝麒麟画，位次迥莫攀。  
功疑古惟重，此义故不删。  
君恩实浩荡，感泣徒潸潸。  
诸公固当尔，而我独何颜。  

【夜过邵伯湖】  
苍苍雾连空，冉冉月堕水。  
飘飖双鬓风，恍惚无定止。  
轻帆不用楫，惊浪长在耳。  
江湖日浩荡，行役方未已。  
羁栖正愁绝，况乃中夜起。  

【藤蓑次陈公甫韵】  
采藤复采藤，日夕费斤斧。  
制为身上蓑，人古衣亦古。  
借问制者谁，白沙乃蓑祖。  
冉冉绿蓑衣，萧萧白沙渚。  
披蓑向江水，顾影还独语。  
爱此勿轻捐，春江正多雨。  

【玉堂下直】  
岸帻斜阳下，疏林开远山。  
新凉洒衣袂，爽气清容颜。  
林端见初月，素彩生云间。  
褰裳步花影，欲动愁阑珊。  
向来竹林游，暂到已复还。  
宁知一亩内，迥若离市闤。  
浮生且为乐，及此一日闲。  

【平阴武愍王挽诗】  
十有四年秋八月（己巳），胡笳吹尘暗城关。  
汉家天子亲出师，旌旗如山令不发。  
将军意气如蜚熊，腰间宝剑双白虹。  
长戈一麾四十万，六合惨淡多悲风。  
胡天冥冥夜飞雪，将军奋呼山石裂。  
平生铁石旧肝肠，化作乌鸢口中血。  
君王龙驳今在途，臣身已死谁为扶。  
中兴功业吾岂敢，君王独归臣不返。  
裕陵松柏自年年，臣归祔葬桥山边。  
英魂或助天飙起，长为狼山扫夕烟。  

【捕鱼图歌】  
贫家捕鱼多用罾，富家捕鱼多用网。  
贫家不如富家利，一网得鱼长数丈。  
江花夹岸江水深，此时尺鱼如寸金。  
岸高罾小扳不足，渔歌哀咽愁人心。  
家家卖鱼向江浦，大船小船不知数。  
大船鱼好多得钱，小船悠悠竟朝暮。  
长沙游子思故乡，安得坐观江水傍。  
买鱼沽酒对明月，我虽不饮强举觞。  
我家海子桥西住，中使馈鱼长比箸。  
居民未识忍独尝，自倚阑干放教去。  
吾生有兴不在鱼，披图见画已有余。  
无家无业岂足问，但愿四海赤子同鲜腴。  

【题丁御史同年墨竹走笔长句】  
浙江之东县新昌，乃在千岩万壑之中央。  
侧身重足恐无路，五步一涧十步冈。  
君家茅堂此卜筑，白石丛抱青璟勣。  
西接林薄南通塘，低者出地高出墙。  
江南此物贱如草，买种不费锸与筐。  
野生石迸小如指，一夜风吹还尺强。  
烟锄雨栉岁屡改，旧叶换尽新梢长。  
青苔白石净如扫，吴甿越罗生雪霜。  
脱巾箕踞坐其下，野叟林夫相与狂。  
吹洞箫，飞羽觞，鸣玉琴，舞《霓裳，  
阴风飒飒左右至，耳热不受秋山凉。  
醉中恍惚无定所，颠倒万籁随宫商。  
忽如壮士入沙场，铁骑夜蹙阴山疆。  
不闻鼓角动，但见矛戟森开张。  
忽如仙人来帝傍，翠环金节声锵锵。  
不闻鸾鹤叫，但见云中双凤凰，蛟龙起舞鬼陆梁。  
复如扁舟渡潇湘，九疑山前鹧鹄泣，二女闻之双断肠。  
是时骚人醉半醒，孤棹万里回沧浪。  
十年宦游隔江海，此兴落落何由偿。  
深知良工心独苦，爱画不减青琳琅。  
往时王孟端，近者夏太常。  
二公之画世所藏，此物胡为在君堂？  
君心自有百炼刚，见此意气俱飞扬。  
乌台退食宴佳客，看竹不碍肩舆郎。  
我当携琴载双鹤，坐子林间青石床。  

【题程亚卿所藏刘进画鱼】  
刘生亦是丹青豪，近来作画无此曹。  
平明退直呼浊醪，半酣脱却宫锦袍。  
戏将秃笔作鳞介，已觉四壁生风涛。  
风涛汹涌向何处，岸阁江空起烟雾。  
东风一夜吹水浑，翠鬛红鬐不知数。  
桃花柳絮时吐吞，轻蘩乱荇交缤纷。  
圆光倒射日成凸，灭影下没天无痕。  
群嬉若共众芳狎，远逝忽与洪波奔。  
千形万态极幻化，仓卒逢之安可论。  
就中巨者称赤鲤，卓荦颇似鲸与鲲。  
仰窥河汉若咫尺，俯视江海如罂盆。  
岩峦变，风雨作，走天吴，驱海若。  
流云掣电同挥霍，喷沫浮沤满寥廓。  
锋镝参差见龈腭，剑戟峥嵘露头角。  
直遣飞腾动鬼神，宁夸震撼倾山岳。  
若非溟渤即洞庭，不然岂得通幽灵。  
幽灵汗漫入恍惚，始信丹青有奇骨。  
刘生刘生良已工，谁其爱者司徒公。  
华堂锦轴粲盈丈，仿佛坐我龙门中。  
龙门高，高几许？  
叶公画龙龙出走，此物胡为在庭宇？  
知公自是人中龙，会向人间作霖雨。  
玉如意，金叵罗。激高堂，扬练波。  
文王在沼民共乐，君子有酒吾当歌。  
我生解诗不解画，潦倒不觉双颜酡。  
吁嗟乎！吾当奈尔丹青何！  

【画松为顾良弼主事题】  
画松不必真似松，风骨略与画马同。  
毕宏曹霸两奇绝，妙意止在阿堵中。  
君家素壁光如雪，上有虬枝老垂铁。  
晚岁长同怪石寒，炎天耻受高云热。  
江翻树转争喧豗，十步九战何时开。  
阴房半扃山鬼啸，海水不断天风来。  
城南野人颇醇古，坐爱凉秋满虚宇。  
安得移来十丈青，高价如山弃如土。  
知君此兴迥莫攀，谓予苦绊风尘间。  
携琴载鹤招使去，我家自有徂徕山。  

【题邵容城所藏幽松图】  
种松谿边长十丈，高云对屋团青障。  
中有幽人爱读书，苎袍纱帽秋萧爽。  
青苔白石坐移时，衡门晏起独开迟。  
山中繁实雨初落，下面垂萝风倒吹。  
十年南北江湖梦，野树孤云递迎送。  
此地材同新甫良，多居官比蓝田重。  
酌君美酒听我歌，东园桃花能几何。  
丈夫功业在晚节，君今尚壮非蹉跎。  

【蒋御医黄头月桂图】  
一月一花开，开时月常好。黄头少年何翩翩，每见花开被花恼。红颜绣羽纷葳蕤，暖风吹春春力微。芳心艳影莫相妒，共保春光在迟暮。君不见江花欲落江水深，凭仗黄头过江去。  

【沈刑部所藏墨竹歌】  
沈郎之貌古不妍，满怀清思如涌泉。  
手中墨竹风袅袅，坐我一片潇湘天。  
贪愁吟鬓洒霜雪，已觉纱帽随风偏。  
人道湘灵解鼓瑟，此中似有泠泠弦。  
自言得此意萧索，中夜不敢高堂眠。  
问谁作者夏太常，平生翰墨江海传。  
雪堂无人老可死，此物价重黄金钱。  
近来画竹有数家，世人皆爱我不怜。  
我非能画却能看，别有苦思通幽玄。  
病眼挥毫不成字，小者如栗大者拳。  
西邻奚老发半白，东邻陆郎美少年。  
清歌苦调两不厌，为子和我沧浪篇。  

【早朝遇雨道中即事】  
长安五月霖雨多，六月更急如翻河。  
通宵到晚不得寐，茅屋欲破愁嵯峨。  
揽衣当户未能出，却坐蓬窗听疏密。  
纵道君恩屡放朝，端居未敢忘巾栉。  
九衢灯火迷西东，轻蓑瘦马随疲童。  
道傍行子顾且笑，谓予亦在泥涂中。  
感渠相念不相识，问之不答还匆匆。  
如闻身是营中卒，畚锸欲赴朝天宫。  
古来王事称靡盬，予亦勤劳竟何补。  
为渠惭愧久低回，雨急严城听鸣鼓。  

【荷鹭图为薛御史作】  
秋山泬寥秋水阔，一夜天风起蘋末。  
万籁凋余锦树空，繁花落尽红衣脱。  
鸂鶒俱无声，沙边白鹭如有情。  
幽禽相呼落日暝，尺鲤下避寒潭清。  
寒潭直下几千尺，落羽回波共萧瑟。  
独立遥怜海屿青，低飞不碍江云白。  
诗家画格还相宜，却忆江南初见时。  
雍陶池上风雨集，摩诘田中烟火迟。  
吾生颇似巢笼鸟，十年尘土长安道。  
万里沧浪一片秋，安得闲身此中老。  

【题朱仪中雨图】  
菰丛苍苍集烟渚，山头湿云半为雨。  
垂萝绕屋茅覆墙，石燕林鸠似相语。  
桃花落尽梅子黄，南湖北泖俱茫茫。  
黄泥道路白头浪，知是江南烟水乡。  
长安溽暑秋过半，雨湿书床尽糜烂。  
三年诗逋坐盈案，拂君画图为君叹。  
闭门觅句无人催，呼童卷送休徘徊。  
君看白石最深处，纸背犹湿青莓苔。  

【鳜鱼图为掌教谢先生作】  
泮池雨过新水长，江南鳜鱼大如掌。  
沙边细荇时吐吞，水底行云递来往。  
其间种类多莫辨，短者如针细如线。  
三年养得鳞甲成，万里空嗟画图见。  
一官蓟北复巴西，丹青不改鬓成丝。  
遥怜天路飞腾地，长记春风长养时。  
宦途萍水纷无迹，再见此图三叹息。  
远行珍重寄双鱼，鱼中定有长相忆。  

【彭学士先生所藏刘进画鱼】  
鱼为水族类最稠，近时画手安成刘。  
生绡如云笔如雨，恍惚变态不可求。  
大者独立为豪酋，小者列从分奴驺。  
翻身煦沫日弄影，一一如在空中游。  
风鬐雾鬛卷复散，顷刻巨浪高山丘。  
上摩虚无拂倒景，下逐远势归长流。  
初疑聚石作九岛，咫尺之地皆汀洲。  
又如然犀照牛渚，海若露叫群灵愁。  
问渠类象谁指示，或者神授非人谋。  
画图贵似不必似，却恐有意伤雕锼。  
拟将天地作画笥，此语吾传苏子由。  
江湖茫茫隔尘土，吾欲远挂珊瑚钩。  
临渊之羡亦徒尔，况乃物幻无停眸。  
诗成日暮酒半醒，萧萧落木高堂秋。  

【王世赏席上题林良鹰熊图】  
坡陁连延出林麓，孤鹰盘拏熊蹜伏。  
金眸耀日开苍烟，健尾捎风起平陆。  
由来异物乃同性，意气飞扬两撑矗。  
山跑野掠纷路歧，何事相逢辄相肉。  
侧睨翻疑批亢来，迅步直欲空壁逐。  
乾坤苍茫色惨淡，落木萧飕满空谷。  
群豺敛迹百鸟停，万里长空齐注目。  
是谁画者诚崛奇，笔势似与渠争速。  
坐间宾客皆起避，阶下儿童骇将蹴。  
当筵看画催索诗，卷帙不待高阁束。  
平生搏击非我才，欲赋真愁成刻鹄。  
微酣对此发双竖，酒令诗筹复相督。  
顿令拙劣成粗豪，一饮步兵三百斛。  

【刘尚质南楼题王舜耕山水图】  
溪声潺湲杂林壑，山势蜿蜒去还却。  
浮云欲起未起时，半在溪头与山脚。  
入空高鸟飞欲尽，背屋斜阳惨将落。  
更无剩地与闲人，纵有红尘何处著。  
南亩老翁双鬓斑，笔法颇似高房山。  
少年豪宕老疏放，往往醉墨留人间。  
平生画癖兼山癖，一见此图三叹息。  
愧我不如楼上人，日日开窗看秋碧。  

【题画鹰送罗缉熙南归】  
大鹰狰狞爪决石，侧目高堂睨秋碧。  
小鹰倔伏俯且窥，威而不扬岂其雌。  
雌雄起伏各异态，意气相看出尘堨。  
独立羞将众羽群，高飞怕有浮云碍。  
山寒木落天始风，日色惨淡川原空。  
人间狐兔自有地，慎勿反击伤鹓鸿。  
画图仿佛是谁作，宛似悬蠙臂间落。  
高堂匹练长风生，万里炎荒尽幽朔。  
我生奇气空嶙峋，挥毫对此不无神。  
送渠羽翼朝天去，亦是云霄得意人。  

【徐用和侍御所藏云山图歌】  
何人醉写云山图，浮云澒洞山模糊。  
空明射地日漏影，稍觉树林开扶疏。  
平原苍莽不知处，忽有细路通榛芜。  
茅堂枕山半阁水，卷幔正对前峰孤。  
幽人深居不出户，纵有邻舍无招呼。  
低头把卷苦吟讽，语暗不辨楚与吴。  
中流棹歌似相答，欲断未断声呜呜。  
云多水阔望不见，知是沧洲旧钓徒。  
长安六月晴复雨，若非尘土还泥涂。  
城中见山如见画，刚可仿佛求形模。  
山犹可见水莫涉，尺潦岂足容长舻。  
十年旧游忆南国，岁月催人非故吾。  
鹦鹉洲前汉阳树，此景此诗今有无？  
因君此图意披豁，便欲买棹游江湖。  

【题鲁京尹所藏双鹰图】  
霜风摵摵空林响，朔气随空入萧爽。  
两鹰意气殊绝群，俯视平川如一掌。  
玄云著树凝不飞，野日照地寒无辉。  
褵身欲下不肯下，似觉深山狐兔稀。  
丹青落手翩欲活，蠙上惊看锦绦脱。  
江湖浩荡水烟深，万里阳台渺天末。  
时维八月炎暑空，两鹰角立如争雄。  
周旋九弦隘八极，此意岂在风尘中。  
知公有才非搏击，我意亦欲辞樊笼。  
只应共逐鹓鸾去，去上丹山十二重。  

【题陆宽瘦竹卷】  
江南陆郎瘦于竹，种竹城东玉河曲。  
未论千尺势能长，刚道两竿轩也足。  
耻随桃李斗芳腴，只共松杉伴幽独。  
茅茨可奈霜雪冷，韦布不受风尘辱。  
平生幽赏底须多，爱此清风不盈掬。  
绝胜长安酒肉徒，醺花褷月空迷复。  
近从画竹得篆法，坐对凉阴刻寒玉。  
终教笔硬可通神，且赏骨多能胜肉。  
江左诗翁太瘦生，墨竹篆书皆绝俗。  
莫言汝瘦不如渠，好为名家继清躅。  

【题画（二首）】  
霜枯古树秋飒飒，枝间老猿罢腾踏。  
戏将长臂扑游蜂，半似相欺半相狎。  
冈峦高下路东西，由来异类不同栖。  
应怜野径穿花去，不作空山抱树啼。  
君不见场中有果房有蜜，共趁园林好风日。  
丁宁慎勿采桃花，留结山中千岁实。  
玄猿倦向青林坐，声断长空碧云破。  
林间疏网落蜘蛛，正向连蜷掌中堕。  
丝轻臂软如不胜，欲掣未掣还腾腾。  
极知物性解人意，应向画图观世情。  
由来异类有强弱，幸是相逢不相虐。  
犹胜虚堂万缕丝，无数飞虫挂檐角。  

【画禽】  
高栖野雀低飞燕，长在峰头与溪面。  
竹鸡啼彻雨初晴，山脚泥深路如线。  
崖根老树回余青，树间双鹊闲无声。  
只应识得山中乐，无复人间送喜情。  

【四禽图】  
樛枝老树幽岩里，山鹧双栖掉长尾。  
高鸣俯搦势不停，似向春风矜爪嘴。  
山头锦鸡金作冠，身披五采成斑斓。  
远从红日霁时见，更向碧山深处看。  
人言此物真绝特，同是山禽不同格。  
休将绿水照毛衣，只恐桃花妒颜色。  
空山雨过枇杷树，黄颗累累不知数。  
金衣公子正多情，惊堕金丸欲飞去。  
海榴花残红子新，沙上凫珣来往频。  
每从水浅花深处，遥见隔花临水人。  
山禽关关水禽语，脉脉幽期似相许。  
莫负天晴日暖时，一春江上多风雨。  
碧林红叶惊飞鸟，江上秋风下来早。  
雁去鸿辞烟水空，蒹葭落尽芙蓉老。  
原头鹡鸰如有知，应怜岁暮得同栖。  
枝间戴胜声不住，应忆春园初降时。  
山林动物各有托，野雉分明出丛薄。  
见说丰年少网罗，低飞不及高飞乐。  
江南山深冬日暖，湖冰无澌湖水满。  
幽林晚径断人行，落尽梅花春不管。  
山茶花发争芳菲，翠翎蜡觜相光辉。  
烟生锦屿寒犹恋，雪满银塘夜未归。  
疏林落羽纷凌乱，回首青霄各分散。  
溪上鸳鸯独有情，春来冬去长为伴。  

【题画】  
风林不定惊枝袅，上有修翎两山鸟。  
溪边独鹭短丝垂，影落晴波秋渺渺。  
鸳鸯鸂鶒似争春，锦毛绣翼相鲜新。  
寒乌数点寂相背，颇学山翁避贵人。  
山鸡两翼花如剪，未胜鹅群娇宛转。  
曲水亭前路有无，黄陵庙下湖深浅。  
穷崖老树猿倒悬，彼何色者白与玄。  
山中麛子未生角，错立不知谁后前。  
世间飞走各有性，诗人自古歌鱼鸢。  
莫将藻绘作物假，此物自是无声篇。  

【悼竹】  
园南旧植千竿绿，高者如墙大如屋。  
风狂雨急墙屋翻，干折丛低共倾覆。  
忽惊舞罢鸿门会，怒斗纷纷碎苍玉。  
复似骊山坠石余，数百书生葬坑谷。  
初疑凤羽堕当空，更讶箨龙身在陆。  
翠落琼飞不复完，顿使泥沙汗人目。  
忆昔新移近水隈，瘦骨棱层不盈束。  
晨浇恐被风日燥，晚护幸免霜雪酷。  
十年长养成亦艰，一旦摧颓势何速。  
我时夜半惊水至，崛起苍黄问僮仆。  
彼呆不识人意劳，只顾囊衣与甔粟。  
观里桃花何足论，堂前楠树犹堪录。  
无家更欲买山林，有径谁当伴松菊。  
前轩好竹只数个，颇觉幽怀看未足。  
春来拟欲探萌芽，苍苔慎勿迷双躅。  

【左阙雪后行古柏下有作】  
长安城中雨成雪，退食冲寒过东阙。  
苍然古柏势横空，数尺盘拏成百折。  
玉龙战罢缠碧绡，流涎喷沫凝不飘。  
仙人掌上露初冻，五老峰头冰未消。  
飞花拂面吹还转，步屟穿林印犹浅。  
鹤氅衣轻动欲翻，水精帘重寒初卷。  
风骨昂藏敻出尘，俨如佩玉拖长绅。  
须知世有后凋质，元是仙家不老身。  

【题夏仲昭墨竹横卷盖陈缉熙先生故物也】  
昆山夏老能笔耕，开云种玉看峥嵘。  
千条万叶入霄汉，世间草木空有名。  
来持琅玕叫阊阖，坐使燕石无光晶。  
北人贵竹如贵玉，直以高价酬丹青。  
衡开丈幅直逾咫，不见枝梢见根柢。  
恍疑湘浦推篷行，飒雨惊飙过双耳。  
九疑山高望不极，影落洞庭清彻底。  
灵籁时来天乐风，钓竿不动珊瑚水。  
珊瑚水冷鱼龙藏，此翁一去魂茫茫。  
江山有神故物在，环珮无声凉夜长。  
东吴老子图书散，南国诸生思未忘。  
重向玉堂修竹谱，须将偃竹记璟勣。  

【学士柏】  
翰林后堂有二柏，竹岩柯先生所种也。东阳承诏受业，今三十年，柏已郁然，而先生弃诸生久矣。间出题课诸吉士，弋阳汪俊抑之有‘一日百匝行树底’之句，怅然感之，因衍为一篇，以识不忘。  
我行树阴日千匝，雨叶风枝自萧飒。  
惟有诸生识我情，傍人不解空嘲狎。  
我见先生种树年，我身尚短树及肩。  
枝蟠江山地可缩，手斡造化天无权。  
琼台翠阁何森爽，院柳庭花敢争长。  
芘荫长留六月阴，盘回直与孤云上。  
材堪五凤难为用，根到九泉终不枉。  
零落青袍几故人，琮琤玉佩空遗响。  
当时院长文安公，柯亭刘井相西东。  
百年遗爱岂独此，此树欲比人中龙。  
树犹如此我何似，已愧斑白非儿童。  
名收榱桷有先后，寿比金石无终穷。  
下堂再拜想颜色，仰面正拂长髯风。  

【四禽图】  
叚鹆色不如鹦鹉，强向筵前学人语。  
网罗西下陇山空，毛羽虽佳不如汝。  
铁衣金觜双雕楹，世间无处无弓矰。  
试听内苑笼中语，空诵弥陀六字名。  
珊瑚出海海见底，谁掣长竿临海水。  
黑风驱雾卷冥蒙，化作禽飞向空起。  
北人未熟南禽名，岭外方言如鸟声。  
由来珍异非国宝，须识君王却贡情。  
金堤柳色黄于酒，枝上黄鹂娇胜柳。  
歌声宛转色娉婷，种种春光无不有。  
春来何迟去何速，回首红颜忆骑竹。  
急须携酒听黄鹂，莫待杨花眯人目。  
春山泼黛青淋漓，山际春禽双画眉。  
山光物色两浓淡，苦欲问春春不知。  
古来尤物皆成怪，谁遣山禽入图画。  
西京京兆今不归，林郎为了风流债。  

【画鹰】  
卑枝诘屈高枝举，小鹰低回大鹰怒。  
杀气森森动碧寥，千山落叶纷无数。  
云霄意概风霜姿，傲睨六合无雄雌。  
梦迷东海未归路，兴在秋原初下时。  
吁嗟乎！巢有羽兮穴有肉，莫遣鹓鸾空侧目。  

【题沈启南所藏郭忠恕雪霁江行图真迹】  
洛阳老狂眼双白，挥豪醉呼声裂帛。  
手持造化夺天工，顷刻云烟变朝夕。  
有时点染入毫忽，决眦未须论寸尺。  
平看侧睨部位匀，叠见层分了无隔。  
更闻篆法书绝伦，二物殊科乃同格。  
前身合是颜平原，骨蜕空山两无迹。  
君看雪霁江行图，杳若张帆向空碧。  
沙明水净天地阔，远树平川晴历历。  
两舟供载百物具，细者铢藏巨山积。  
老稚相看宛有情，佣工仆夫皆受职。  
世间画手自有数，此狂一去难再得。  
宣和旧物出内局，书题瘦箸印方石。  
风尘澒洞河洛空，流落江南岁三百。  
天球河图庙不守，微物犹关世因革。  
富家珍袭何足论，终作贫儿一朝食。  
姑苏沈郎亦好奇，袖里黄金轻一掷。  
定知仙笔可通神，恐有六丁随霹雳。  
桓玄窃取吾所笑，一月为君频拂拭。  
还君颇觉未忘情，摹本为予君莫惜。  

【长江行】  
大江西来是何年，奔流直下岷山巅。长风一万里，吹破鸿蒙天。天开地辟万物茁，五岳四渎皆森然。帝遣长江作南渎，直与天地相周旋。是时共工怒触天柱折，遂使后土东南偏。女娲补天不补地，山崩谷罅漏百川。有崇之叟狂而颠，坐看万国赤子沦深渊。帝赫怒，罚乃罪。神禹来，乘四载。驱大章，走竖亥。黄龙夹舟稳不惊，直送驰波到东海。朝离巴峡暮洞庭，九派却转浔阳城。萦纡南徐万余里，更万余里通蓬瀛。君不见黄河之水天上下，其大如股空纵横。长游清济出中境，曷敢南向争权衡。千流万派琐琐不足数，虽有吐纳无亏盈。下亘厚地，上摩高空。日月出没，蛟龙所宫。奇形异态，不可以物象，但见变化无终穷。或如重胎抱混沌，或如颢气开穹窿。或如织女拖素练，或如天马驰风鬃。空山怒哮饱后虎，巨壑下饮渴死虹。或如轩辕铸九鼎，大冶鼓动洪垆风。或如夸父逐三足，曳杖狂走无西东。或如甲兵宵驰，聚啸满山谷。或如神鬼昼露，万象出入虚无中。吁嗟乎长江！胡为若兹雄，人不识，无乃造化之奇功。天开九州，十有二山。南北并峙，江流其间。尧舜都冀方，三苗尚为顽。魏帝倚天叹，征吴但空还。吁嗟乎长江！其险不可攀。古来英雄必南骛，我祖开基自江渡。古来建国惟中原，我宗坐制东南藩。如知天险不足恃，惟有圣德可以通乾坤。长江来，自西极，包人寰，环帝宅。我来何为？为观国。泛吴涛，航楚泽。笑张骞，悲祖逖。壮神功，歌圣德。圣德浩荡如江波，千秋万岁同山河。而我无才竟若何，吁嗟乎，聊为击节长江歌。  

【风雨叹（吴江舟中作）】  
壬辰七月壬子日，大风东来吹海溢。峥嵘巨浪高比山，水底长鲸作人立。愁云压地湿不翻，六合惨澹迷乾坤。阴阳九道错白黑，乌兔不敢东西奔。里人苍黄神屡变，三十年前未曾见。东村西舍喧呼遍，牒书走报州与县。山豗谷汹豺虎嗥，万木尽拔乘波涛。洲沉岛灭无所逃，顷刻性命轻鸿毛。我方停舟在江皋，披衣踞床夜复昼，忽掩青袍涕双透。举头观天恐天漏，此时忧国况思家，不觉红颜坐凋瘦。潼关以西兵气多，胡笳吹尘尘满河，安得一洗空干戈？不然独破杜陵屋，犹能不废啸与歌。世间万事不得意，天寒岁暮空蹉跎。呜呼！奈尔苍生何？  

【夜过仲家浅闸】  
日维乙未月丙戌，青天无云月东出。  
舟人喧豗夜涛发，翻沙转石纷出没。  
是时水浅舟在地，闸门崔嵬昼方闭。  
闸官醉睡夫走藏，仓卒招呼百无计。  
民船弃死争赴闸，楫倒樯摧动交碎。  
舟人号豗乞性命，十里呼声震天地。  
我时兀坐惊舂撞，揽衣而起心徬徨。  
同行无人仆隶散，独与船月相低昂。  
攀崖陟磴不得上，咫尺如在天一方。  
流行坎止信有数，向来蔑视淮与江。  
霜风欺人衣袂薄，呼童酌酒累数觞。  
灯残酒醒闸亦过，北斗堕地天茫茫。  

【徐州洪苏墨亭书坡老石刻后（有序）】  
“郡守苏轼、山人张天骥、诗僧道潜月中游”题名十六字，在徐州百步洪岸石，石半入水，水落辄隐隐见沙沫间，篙师渔人不能识，而崖石险绝，又非士大夫所暇寻阅者，故于世无传焉。成化壬辰，予过徐，放舟洪下，畏险岸行，偶见此字，尝为诗纪之。又八年庚子，予与洗马罗君明仲校文南畿归，工部主事尹廷用实理洪事，邀坐苏墨亭，则此石已为君所伐致，置之亭壁矣。因与明仲各赋一诗遗尹君，留之亭中。九月望日。  
我昔彭城初泊舟，岸行百步观洪流。  
手披荒藓看古石，上有坡翁旧时刻。  
沙冲水啮四百年，字画半灭风神全。  
我行见此三叹息，此物乃在风尘间。  
冬曹尹君真好事，自扫巉岩凿苍翠。  
山灵助喜河伯愁，白日骊珠照平地。  
孤亭素壁高巃嵸，登堂见字如见翁。  
山人在前僧在后，尚忆扁舟游月中。  
崖端刻颂唐宗业，水底沉碑杜预功。  
直将谈笑为故事，似与百战争豪雄。  
高才直节古今少，片石价比千金同。  
由来一代不几见，况我异世怀高踪。  
凭君一拓数千本，遍使四海扬清风。  

【坠马后柬萧文明给事长句并呈同游诸君子】  
我在黄门夜燕归，径驱健马疾若飞。  
马蹄翻空身堕地，岂独尘土沾人衣。  
徒行却叩黄门宅，主翁醉睡惊倒屐。  
东轩大床许借我，筋骨屈强眠不得。  
二郎拥臂下中庭，左曳右挈蹒跚行。  
西邻乞药走僮仆，东家贳酒来瓶罂。  
大郎慰问不停口，以手熨抑重复轻。  
黄门对床卧答语，独夜沉沉何限情。  
黄门朝回我起坐，南屏潘郎跨驴过。  
西台骢马随东曹，复有同官两寮佐。  
周郎哭子涕未干，闻疾赴予如拯堕。  
群嗟众唁增我忧，独喜南屏向予贺。  
忆当堕马城东阿，前有深渠后坡陀。  
置身隙地不盈丈，或有神鬼相袴诃。  
兹行未必不为福，对酒尽醉且复歌。  
诗成臂病不能写，黄门健笔如操戈。  
庭空客散日在户，夜踏肩舆代徐步。  
道逢东曹送我归，举袂却之犹返顾。  
入门强作欢笑声，实恐衰颜惊老父。  
闭门稳卧病经月，幸是闲官寡书簿。  
高吟朗讽犹舌存，欹坐仄书书屡误。  
故人入坐时起迎，拄杖徐行转愁仆。  
黄门父子时过问，爱我情多岂予助。  
平生骨肉欣戚同，世上悠悠几行路。  
宦途夷险似有数，堕马为君今两度。  
作诗病起谢黄门，各保千金向迟暮。  

【文敬坠马用予韵见遗再和一首】  
我马西行东客归，归心落日争分飞。  
长安城中一掌地，颠倒鞭鞚随裳衣。  
君时别向中书宅，两日吾门断双屐。  
宁知此厄忽相遭，怪事惊从武昌得。  
东曹旧僦尚书庭，当阶跛曳止复行。  
曲身正自凭几杖，伸臂强可持杯罂。  
拳如崔家独足鹭，风雨不动垂丝轻。  
谁其赏此句独苦，吾荷武昌无限情。  
四当轩前花下坐，病足蹒跚为花过。  
诗才与病应力争，酒兴乡心复相佐。  
归来病剧吟愈工，作势犹疑马前堕。  
故将奇事发高怀，众口慰君君可贺。  
忆当散发林中阿，扫石自坐青盘陀。  
肩行板舆步筇竹，左麈右箑随麾诃。  
风樯浪楫见亦惯，仓卒不废啸与歌。  
谁令冠屦执羁策，顿觉平地生筼戈。  
安乐窝中长闭户，万事茫然入推步。  
如何物理异人情，堕甑有时犹却顾。  
羊家臂折登三公，塞上髀伤欢老父。  
定知时运迭乘除，或者神灵司籍簿。  
南人漫作知章嘲，北客善骑宁免误。  
嗟予亦是长安人，二十年来几颠仆。  
向来病卧苦岑寂，剧饮豪吟赖君助。  
言酬德报理则然，况是前车覆同路。  
世间堕者亦无数，共说郎官好风度。  
即看走马向亨衢，莫待驱驰岁云暮。  

【文敬携叠韵诗见过且督再和去后急就一首】  
苦欲留君君又归，翻然上马力欲飞。  
与君未罄连夕话，复遣僮仆牵君衣。  
问君坠卧城东宅，病足几时能著屐。  
仓皇不肯戒前车，道上泥深行岂得。  
君时坐笑当空庭，笑予亦怯泥涂行。  
有如醉者醉初醒，戒客不遣操樽罂。  
当时我悔不子戒，我足子肩谁重轻。  
世间岂独我与子，慎勿局促伤高情。  
黄门筵中客满座，回首光阴如鸟过。  
宦途颠蹶亦有之，不见黄门已州佐。  
人言官重不如身，我身幸全何害堕。  
自断吉凶皆付天，不须重问梁丘贺。  
闻君此语唯复阿，如病得医逢扁陀。  
亦知身世等梦幻，实恐名教遭讥诃。  
孙膑刖膝尚酣战，幼舆折齿还高歌。  
何如乐正一伤足，忧心抱痛如创戈。  
君方大笑复出户，五十漫劳嗤百步。  
试教鲍老复当场，岂免狐疑更狼顾。  
昔闻达奚走奔马，曾说此儿还此父。  
吾曹岂是驰驱才，自合儒官守文簿。  
前言戏君君不知，极辩为予无乃误。  
今宵且作风月谈，莫更尘途论兴仆。  
君归我坐时独吟，颇觉诗成少神助。  
知君此兴正不浅，却似轻车随熟路。  
歌长韵险亦有数，我已三赓君两度。  
急须走笔偿我逋，莫道诗来天已暮。  

【得文敬双塔寺和章招之不至四叠韵奉答】  
问君朝回胡不归，西驰急脚走若飞。  
云承部檄籍戎伍，岁给纩布颁冬衣。  
浮图东望瑜伽宅，尺地西垣懒回屐。  
只应官事了痴儿，怪底可人招不得。  
想当岸帻坐公庭，东曹号令方风行。  
直穷妙思入权度，岂有暇日消盘罂。  
栖迟鞅掌自有地，向来笑口未可轻。  
闲官饱食太仓粟，使我刺促难为情。  
埋头日向书堆坐，岁月都将病中过。  
久知筋力负驱驰，我已愧子郎官佐。  
今年堕马复病目，目病虽轻不如堕。  
并抛笔砚委尘埃，且免墓谀兼厦贺。  
两旬面壁西檐阿，禅心不动如祇陀。  
门前索文如索债，逊谢不敢加嗔诃。  
官稽私负两不办，为君重和堕□歌。  
兴来作字大如掌，眼暗仅辨点与戈。  
尘多路长不出户，茧足还思堕□步。  
淖险真停疋马迎，情深屡枉高轩顾。  
卧无小吏惊报衙，行爱娇儿解随父。  
拟借东曹度支手，记取玉堂风月簿。  
从知身病是闲时，病里不闲诚大误。  
嗟予病起身亦健，又被君诗压将仆。  
我兼二病君但一，宁不少留为我助。  
知君尚有逸驾才，我马虺筜当避路。  
七擒八克古有数，白战共君今几度。  
我歌又竟君不来，欲效鲁阳挥日暮。  

【若虚诗来欲平马讼五叠韵答若虚并柬文敬佩之】  
冯郎堕马长安归，身病在床思奋飞。  
我时病堕忽两月，几度为渠惊倒衣。  
邵郎近堕桥头宅，右足独拳愁蹑屐。  
三人堕马渠最伤，毕竟堕同谁失得。  
西涯书屋东曹庭，诗筒络绎东西行。  
木缘诗堕不为酒，玉山自倒非金罂。  
冯郎谈虎色独变，闭口不问重与轻。  
吾宗白洲不堕马，亦作堕语真多情。  
喧争浪谑两当坐，颇觉风流成罪过。  
向来曲直未分明，旁引诸家为证佐。  
讼当坐人不坐马，胜负在诗宁在堕。  
冯郎欲作旁观人，负汝何悲胜何贺。  
白洲老吏直不阿，手持三尺无坡陀。  
欲令虞芮成礼让，不遣秦越相讥诃。  
不然健讼化劲敌，只恐吴侬围楚歌。  
南山一判不可改，昨夜东坛闻止戈。  
诗家纷纭各门户，尔我不须分跬步。  
世间夷险自有途，騄駬驽骀竟谁顾。  
古来相马独孙阳，有子分明不如父。  
白洲乃欲卖我马，却付东邻酒家簿。  
人虽千虑有一失，我马虽驽亦应误。  
君看三马二马良，冯马最良先我仆。  
白洲有马夸健强，纵免堕伤为盗助。  
诗成我亦判渠归，良马勿与驽争路。  
佳辰美景亦有数，莫遣闲情嬲襟度。  
急呼邵李招冯郎，下马共醉西涯暮。  

【读柳拱之员外严宗哲主事杨应宁舍人倡和长句戏次韵一首】  
诗坛森严升复楯，白战雄呼气难忍。  
西邻有客兴亦酣，睥睨重围目双眕。  
居然地隔如秦越，或者神交同白稹。  
故知宫角本谐声，复恐圆方不相准。  
向来蹇钝费鞭策，已分驽骀谢祇牝。  
灰余万念偶一生，腐木经秋发孤菌。  
诸君才力各强健，东飞俊鹘西飞隼。  
拟随磅礴共盘旋，弱羽真愁向空陨。  
霜天闭门坐不出，背拥寒炉曲成蚓。  
强呵冻墨吟小诗，力困冰毫如荷盾。  
枯肠夜渴吻亦干，绠短瓶空谁为引。  
回首不如年少时，满堂坐客夸聪敏。  
韩公道德日已负，后山精力空应尽。  
逢场作戏亦偶然，不觉诗成为韵窘。  
文章同时不易得，三杰古称吴富尹。  
君今并是湖南英，乡邑吾犹限封畛。  
闲官未免铅椠累，户外催逋时接轸。  
长歌终曲谁使予，歌罢独吟还自哂。  

【石鼓歌】  
昔闻石鼓在太学，鼓形穹窿石荦嶨。  
髫年释褐随班行，未识研覃与扬搉。  
始官翰林岁分献，晚以代祀观尤数。  
我思古人不可见，健笔雄词两超卓。  
宣王谟烈继成康，况有文章存古朴。  
是时风俗盖浑灏，其臣拜诵俱坚确。  
勒功太庙告中兴，讲武岐阳犹猎较。  
于时旋凯奏綍歌，于时扬言播声乐。  
灵祇地不爱图书，列石天然谢雕琢。  
垂垂股折屋漏痕，隐隐昏星露芒角。  
初如淮徐振师旅，壮士当场鸣剑槊。  
又如申甫端冠绅，摈相联阶舞于箾。  
年深岁长世运改，谁向鸿荒究绵邈。  
嬴刘以后无此文，直与混沌分清浊。  
骤看笔势寻风骨，细剔苔痕认斑驳。  
原抛野掷堕榛菅，冬经雪霜夏冰雹。  
疑隳大鼎存铭识，似毁明堂露榱桷。  
当时十鼓一为臼，犹幸农家事舂戳。  
爱惜应劳神护诃，搜寻不厌山硗确。  
暗中摸索亦可知，辨口尚烦泣楚璞。  
圣朝天子方好儒，森列戟门护重幄。  
闻之兴慕且兴敬，以手摩挲防击扑。  
我生学篆希前踪，下视俗书羞龌龊。  
家藏旧本出梨枣，楮墨轻虚不盈握。  
行年七十始研求，老臂支撑目昏眊。  
拾残补缺能几何，以一涓埃裨海岳。  
太原宋生生好奇，铁笔为予亲刻斫。  
吁嗟往者不复还，庶免方来尽漫剥。  
请从祭酒告诸生，诵此衣冠日薰濯。  

## ●丙集第二  

李少师东阳今体诗一百九十首  
此日真何日，阴云掩上台。  
晦冥天色变，呜咽水声哀。  
旧恨齐山岳，遗恩遍草莱。  
万方同一恸，痛哭转成雷。  
圣德同天纵，皇图与日升。  
乾维中断绝，坤轴乍崩腾。  
辇盖辞双阙，河山护六陵。  
生成真罔报，攀送竟何能。  
恭己同虞帝，祇台比夏王。  
内廷无女谒，外囿绝禽荒。  
富有天和养，终期历数长。  
彼苍何弗吊，民物共摧伤。  
圣道通三极，王言似六经。  
面开天日表，书作虎龙形。  
杞国忧方剧，华胥梦不醒。  
万年金匮在，遣训炳丹青。  
鹤发承颜日，龙楼问寝辰。  
宁宫同奉养，九庙极精禋。  
孝可通金石，诚能动鬼神。  
徽称高万代，垂宪及千春。  
畎亩苍生念，闾阎白屋情。  
览章时昃日，露祷必深更。  
岁旱忧疑狱，天寒悯戍兵。  
尚遗宽恤诏，朝野共吞声。  
极意穷幽隐，虚怀仰治平。  
近臣常造膝，阁老不呼名。  
道合君臣义，恩深父子情。  
化机元不偶，天意竟何成。  
玉几终宵坐，彤闱彻晓通。  
孙谋思祖训，家教托储宫。  
天语丁宁际，龙颜仿像中。  
此身真隔世，地下倘相从。  
海宇熙平日，乾坤梦幻间。  
虹流始华渚，龙卧已桥山。  
尧荚惊新换，湘筠忆旧斑。  
翠华天上去，无路可追攀。  
灵驾归何处，茂陵西更西。  
日轮埋地轴，云路隔天梯。  
月迥鸣鉴静，山围簇仗齐。  
玄宫松柏里，赡望转凄迷。  

【南京谒孝陵有述】  
礼乐千年会，腥膻四海空。  
商周终愧德，唐汉敢论功。  
凤历归真统，龙山绕旧宫。  
秋风霸陵树，落日鼎湖弓。  
万国讴歌在，余生覆载中。  
小臣瞻拜地，江汉亦朝东。  

【重谒孝陵有述】  
龙虎诸山会，车书万国同。  
星躔环斗极，王气绕江东。  
地涌神宫出，桥分御水通。  
丹炉晨隐雾，石马夜嘶风。  
日月无私照。乾坤仰圣功。  
十年瞻望地，云树郁葱葱。  

【胡忠安公挽诗（四十韵）】  
文庙临朝日，英皇复辟年。  
我公台鼎贵，臣职始终全。  
旧锡恩荣榜，仍居侍从员。  
皂囊繁出入，彤陛俨周旋。  
扰扰群疑会，皇皇《四牡篇。  
路应穷地轴，岁屡变星躔。  
晓谒班留笋，宵归炬拥莲。  
至今天上语，不遣外人传。  
少海惊波定，金縢密疏虔。  
论功同李泌，辱命岂张骞。  
南国非旁郡，东僚亦左迁。  
献陵贻睿想，宣室问遗贤。  
典礼烦咨岳，为舟亿济川。  
庙廊资治理，帷幄赞兵权。  
讨逆东平汉，从征北过燕。  
从容陈俎豆，谈笑却戈筼。  
仗钺风尘际，留司雨露边。  
两曹兼掌握，三少累登延。  
紫诏蛟龙织，珍羞玳瑁筵。  
篆分银印细，花簇锦袍鲜。  
棨戟城西第，桑麻海上田。  
云霄三接近，优遇一时专。  
绿野家山在，丹心圣主怜。  
挂冠双凤阙，归棹五湖船。  
老子元知足，陶朱不爱钱。  
弟兄头总白，宾客户常阗。  
面受娄公唾，身无董氏弦。  
恩鱼随网散，驯犬上阶眠。  
碑板寻常见，医方次第诠。  
瓮留京口酿，瓶引惠山泉。  
寿恺堂何愧，忠安谥有焉。  
相台秋正坼，卿月夜虚圆。  
异骨殊凡品，前身本解禅。  
浮生过九十，空界出三千。  
海内文章伯，人间富贵仙。  
姓名儿女说，簪笏子孙联。  
桃李当时盛，葭莩后代连。  
高山嗟仰止，先辈已茫然。  
日月居诸里，江湖涕泪前。  
赋诗裨国史，讵有笔如椽。  

【立春日车驾诣南郊】  
暖香和露绕蓬莱，彩仗迎春晓殿开。  
北斗旧杓依岁转，南郊佳气隔城来。  
云行复道龙随辇，雾散仙坛日满台。  
不似汉家还五畤，甘泉谁羡校书才。  

【元日早朝】  
九门深掩禁城春，香雾笼街不动尘。  
玉帐寒更传虎卫，彤楼晓色听鸡人。  
帘前乐应红灯起，阶下班随彩仗陈。  
朝散东华看霁日，午烟晴市一时新。  

【雪后早朝】  
六日长安雪满城，五更钟鼓一时晴。  
冰精宫冷云犹冻，鳷鹊楼高月正明。  
朝马不嘶金勒静，院灯无影玉堂清。  
只应天上寒如许，怪底人间梦不成。  

【元日早朝】  
紫殿朱阑白玉坡，天风吹乐下云和。  
城头星斗知春早，苑外旌旗拂曙多。  
龙集载看新岁纪，凤池初暖旧恩波。  
拟将无逸陈周戒，咫尺君门奈远何。  

【郊祀喜晴有述】  
碧消烟尽露华凝，目极瑶坛第九层。  
清珮缓随驰道月，绛笼高应午门灯。  
风传广乐声初下，天近燔柴气已升。  
人意可占神意悦，万年灵祚永堪膺。  

【十八日听传胪有作】  
金莲影与赭袍明，华盖前头次第行。  
黄纸数行丹诏字，鸿胪三唱甲科名。  
云边晓日中天见，梦里春雷昨夜声。  
归向长安听人语，圣朝罗网尽豪英。  

【十九日恩荣宴席上作】  
队舞花簪送酒频，清朝盛事及嘉辰。  
星辰昼下尚书履，风日晴宜进士巾。  
围撤汉科三日战，苑看唐树九回春。  
丹心未老将头白，犹是当年献策身。  

【赐藕】  
只向名花看画图，忽惊仙骨在泥涂。  
轻同握雪愁先碎，细比餐冰听却无。  
郭北芳菲怀故里，江南风味忆西湖。  
渴尘此夜消应尽，未羡金茎与玉壶。  

【院中即事】  
砚冰呵墨印开封，独坐高檐落叶中。  
筹唱有声催短日，氅披无力御长风。  
羸骖向晚还思秣，老鹤惊寒欲唳空。  
遥羡玉堂诸院长，酒杯能绿火能红。  

【分献次青溪太宰韵（时青溪分得星辰二，是日立春）】  
星坛对立本联班，复磴凭空不易攀。  
良久夜方移斗柄，早时春已到人间。  
朱旗影隔天门静，玉佩声随阁道还。  
旧日同年今并命，共从光霁识威颜。  

【斋居和舜咨侍读院署见寄韵】  
绿槐庭馆坐春风，十九年前此兴同。  
未老身犹书卷里，不眠人在漏声中。  
大鹏南去云连海，群鹤西飞日绕空。  
灯火忆君连夕话，不胜幽思满斋宫。  

【斋和居世赏编修韵】  
半夜开门雪满坡，清吟无奈玉人何。  
人间路与红尘隔，天上春随翠辇过。  
灵吹下时神语寂，琼楼高处晓寒多。  
笙箫本是虞廷乐，不为秋风遣棹歌。  

【大行皇帝挽歌辞（二首）】  
北阙南都象镐丰，我皇身自际时雍。  
只应龙种如高帝，何止虹髯似太宗。  
草木有情皆长养，乾坤无地不包容。  
因思二十年前事，长蹑仙班侍九重。  
圣朝偃武修文日，共道王言似六经。  
宋史重施新衮钺，孔庭增饰旧笾鉶。  
垂衣共仰升龙象，赐墨皆成翥凤形。  
回首茂陵松柏树，春来还向裕陵青。  

【五月七日泰陵忌晨（二首）】  
曾上銮坡侍玉堂，朝衣新惹御袍香。  
传宣暖阁天颜近，奏近年台午漏长。  
化国有人悲短梦，幽都无地仰余光。  
从容顾命分明语，一日伤心泪万行。  
秘殿深严圣语温，十年前是一乾坤。  
孤臣林壑余生在，帝里金汤旧业存。  
舜殿南风难解愠，汉陵西望欲销魂。  
年年此日无穷恨，风雨潇潇独闭门。  

【答奚元启次韵】  
诗老龙门昼不关，东坛西社几人还。  
看君秃笔何曾住，笑我高眠尽日闲。  
实怕行尘多似雨，更怜官马瘦如山。  
无因一见春风面，空把清诗对病颜。  

【黄土道中李员外同年留宿】  
雨澹荒溪野水昏，萧条鞍马入空村。  
平沙问渡逢渔子，深树闻钟隔寺门。  
白饭青刍非旧主，细泉嘉果得名园。  
东曹一榻分灯意，夜下虚庭白露繁。  

【九峰书屋和曹时和韵】  
江上草亭新卜筑，已闻扬子著书成。  
每逢社日聊随俗，久住青山却有情。  
霜入晚松经岁老，雨繁春笋过邻生。  
小堂若许临江阁，杖屦无须匹马迎。  

【次韵答邵户部文敬】  
葛巾芒屦坐题诗，只欠江边一钓丝。  
药检旧囊书欲遍，梦回春枕事多遗。  
人情更与新年别，草色宁知要路私。  
独在卷帘深处望，西山无数雨晴时。  

【和若虚郎中赠行韵】  
赤日黄尘马倦行，石桥山店有官程。  
城头路尽千峰隔，袖里诗来两腋清。  
蝉杂柳风秋渐远，鹤翻松露夜还惊。  
欲知小吏将诗意，记取柴门剥啄声。  

【与顾天锡夜话和留别韵（时天锡谪永州府同知）】  
路转三湘去更深，潞河西岸浙东浔。  
潜鳞自足波涛地，别马长怀秣饲心。  
湘女庙前山似黛，柳公亭下石如林。  
征科亦是公家事，民力江南恐未禁。  

【和韵寄答陈汝砺掌教】  
寂寞天涯叹所依，海风江月意俱违。  
茱萸岁改身仍健，苜蓿秋荒马不肥。  
白雪屡传新调寡，青云半觉旧人非。  
家山不隔长安路，应倚南楼望夕晖。  

【游城西故赵尚书果园与萧文明李士常陈玉汝潘时用倡和（四首）】  
漫忆江湖万里游，西园风景似南州。  
青苔地湿频经雨，白苎凉生不待秋。  
尘事已醒前日梦，岁华空白几人头。  
松醪载得浑拚醉，莫遣飞花浪作愁。  
官曹无计可招寻，坐爱林风满素襟。  
醉后颇思醒酒石，贫来须办买山金。  
花蹊柳径稀疏见，茗碗冰壶次第斟。  
欲问五陵歌舞地，几家园树得成阴。  
句入西园字字清，葛衣纱帽称闲行。  
苔侵翠壁应全遍，果熟青林已暗生。  
流水断堤人共远，片云孤鸟意俱轻。  
闲官爱说山中话，为有归田录未成。  
残樽系马立斜阳，忽送秋声满树凉。  
花落始知留客久，雨来偏为作诗忙。  
山堂竹户寒犹闭，石径苔泥滑不妨。  
独有园人爱沾洒，不随僮仆问归装。  

【予素不善饮文明诗来有西涯烂醉欲人扶之句且以二樽见惠步韵答之】  
梦断高阳旧酒徒，坐惊神语落虚无。  
若教对饮应差胜，纵使微醺不用扶。  
往事分明成一笑，远情珍重得双壶。  
次公亦是醒狂客，幸未粗豪比灌夫。  

【饮士常新居和席上联句韵】  
寂寞官曹似隐居，清风时动一床书。  
花应旋种栏将满，客不频来席尚虚。  
诗好忽惊传锦字，酒狂真欲换金鱼。  
多情愧有东邻卜，已办城西款段车。  

【游白秉德西园次韵】  
行逐溪流过野亭，望疑山色绕空冥。  
池鱼自跃非因饵，园蝶还飞不受扃。  
傍渚幽花怜寂寞，舞风疏柳爱娉婷。  
郎君门地清如水，不待平泉石已醒。  

【次韵体斋病起见寄】  
坐倚孤筇卧拥衾，重门未放野寒侵。  
疑蛇已辨杯中影，病鹤长怀海上心。  
诗券负来应渐释，方书验后懒重寻。  
灯前细认银钩笔，不待平安报好音。  

【雪后饮胡彦超冬官归叠席上韵】  
马蹄冲雪叩君门，坐爱飞花扑酒尊。  
帘未卷时先作阵，屐曾来处已无痕。  
寒檐叶落蛛丝堕，老树巢倾鹤梦翻。  
今夕定知何夕是，好风明月未堪论。  

【和王世赏韵】  
石门惟许白云留，我亦何心恋此游。  
竹里行厨烟未午，水边萧寺叶先秋。  
行贪觅句忘吹帽，醉怯登高不上楼。  
诗景满前谁会得，野僧名是远公流。  

【邵东曹堕马伤足次武昌韵】  
十年双足躏词场，我亦怜君坠后伤。  
历块敢夸千里俊，乘船翻笑四明狂。  
扶颠老仆空随路，学仆娇儿更倚堂。  
应似崔家亭下鹭，独拳秋雨向寒塘。  

【次韵贺彭阁老先生（二首）】  
吏部衔清带翰林，路随仙步转高深。  
人间别有登云地，天下空劳仰斗心。  
瀛海新波添夜雨，玉堂乔木长春阴。  
归来更觉门如水，不受车尘半点侵。  
半生名行重儒林，吏隐官曹岁月深。  
文靖旧无旋马地，敏中元有耐官心。  
川原暖入三春雨，殿阁凉分六月阴。  
欲效禹偁书院壁，向来官序敢相侵。  

【次韵答愧斋先生】  
历历星霜岁屡移，病来双鬓几茎丝。  
故人别久翻疑梦，往事心劳尚有期。  
天上浮云初变日，江南芳草未青时。  
只应千里神交地，不识人间是路歧。  

【次韵寄题镜川先生后乐园（二首）】  
药栏花圃背堂开，一日朝回几度来。  
范老心终念廊庙，寇公家不起楼台。  
海边钓石鸥盟远，松下棋声鹤梦回。  
多少旧题诗句在，碧纱笼底认青苔。  
绿阴繁处小堂开，野蝶园蜂自去来。  
细草有情双驻屐，远山无数一登台。  
幽花坐爱栽时满，俗客空教到后回。  
病起三年犹未赏，短垣多雨长莓苔。  

【次夏提学韵】  
衣袖归时雨尽沾，卧闻凉叶响虚檐。  
鸟情幽寂将依树，苔意夤缘欲上帘。  
静里只应闲尚在，病来长与懒相兼。  
读书自笑成何事，细取虫鱼几字添。  

【得匏菴观造雨絪诗辄次韵】  
结构亲劳较短长，栋材应不弃余良。  
平分屋角三重溜，巧借檐阴二尺凉。  
闼外青山犹可送，帘前紫燕莫愁妨。  
从今稳作城东客，雨笠烟蓑不用将。  

【佩之馈石首鱼有诗次韵奉谢】  
夜网初收晓市开，黄鱼无数一时来。  
风流不斗莼丝品，软烂遍宜豆乳堆。  
碧碗分香怜冷冽，金鳞出浪想崔嵬。  
高堂正忆东邻送，诗句情多不易裁。  

【谢原博惠笋叠前韵】  
翠笼清笋一时开，为有清风竹巷来。  
池凤羽毛应比秀，箨龙鳞甲漫成堆。  
袜材有派分洋谷，绷锦无心斗马嵬。  
莫笑北人曾煮箦，久从湘客问烹裁。  

【佩之惠笋干自称玉版老师谓原博冬笋为吴山少俊叠韵奉谢】  
玉版山深石路开，东轩真被笼盛来。  
饱谙南国烟霞味，不入长安酒肉堆。  
老觉禅心终苦淡，瘦看诗骨共崔嵬。  
丛林年少休相笑，脱却缁衣更懒裁。  

【谢于乔送杨梅干无诗用前韵奉索】  
深夜柴门阖更开，杨梅香送满罂来。  
霜干浅带层冰结，红烂纷成万粟堆。  
坐爱春盘装磊落，忆从秋树采崔嵬。  
莫教俗却先生馈，佳句重烦答后裁。  

【寄应宁提学用留别韵】  
天上词垣近省闱，十年毛羽爱追飞。  
南池水暖鹍重化，西华风高雁未归。  
绝足风尘须独步，初心道德肯相违。  
网罗剩有求才意，未放山林老布衣。  

【代石留别用前韵】  
钝质亲劳琢更锼，又随筐篚过旁州。  
相逢却有搏沙恨，欲往先防见玉羞。  
君义比金谁合断，我心非水亦分流。  
如闻翰苑将移篆，愿与钤封一处收。  

【用韵答邃庵】  
岳麓峰前湘水阴，思归无计豁烦襟。  
亦知吴越非吾土，未必功名是我心。  
地上青山随处有，镜中华发逐年深。  
故人只在邻州住，空谷他时听足音。  

【用韵答邵国贤】  
种树长安不作阴，幽居何处解冠襟。  
闲逢北客论山价，老向南枝识鸟心。  
江水纵平终是险，惠峰虽好未为深。  
只应棹入荆溪去，遥听吴歌答楚音。  

【陵祀归得赐暖耳诗和方石韵四首（时和者颇众，类为骑字所苦）】  
乌纱巾上透凉芃，一发君恩力未辞。  
赐暖宫貂同日戴，冒寒郊马有人骑。  
耳闻明主如丝诏，心似穷民挟纩时。  
明向玉阶还再拜，羔羊重续退公诗。  
轻华弄日暖含芃，短发蒙茸乱不辞。  
狐掩敝裘惭并价，马惊寒影怯初骑。  
宁同赵服随胡制，不似齐冠污肉时。  
寄语春风莫吹却，多情长诵感恩诗。  
拂面寒生雪后芃，十金貂价岂容辞。  
鵕鸃只解戎冠着，狐貉空随猎马骑。  
礼重鄘人歌鼠日，功多杨子拔毛时。  
君恩不与炎凉变，欲和唐宫赐葛诗。  
午门晴旭飏轻芃，拜领温纶竟莫辞。  
八座敢夸三珥贵，千金不换五花骑。  
休论孟德头风事，绝胜杨侯耳热时。  
老去毛君头未秃，玉堂闲写赐貂诗。  

【厓山大忠祠（二首）】  
国亡不废君臣义，莫道祥兴是靖康。  
奔走耻随燕道路，死生惟着宋冠裳。  
天南星斗空沦落，水底鱼龙欲奋扬。  
此恨到今犹不极，厓山东下海茫茫。  
宋家行在日南迁，虏骑长驱百万鞭。  
潮海有灵翻佑贱，江流非堑枉称天。  
庙堂遗恨和戎策，宗社深恩养士年。  
千古中华须雪耻，我皇亲为扫腥膻。  

【闻狼山捷】  
北风吹卷洞庭波，飞舸还经孟渎河。  
今日胜兵方有算，向来遗孽本无多。  
中宵驿使传书捷，两岸欢声入棹歌。  
闻说西南犹转战，几时甘雨洗天戈。  

【京都十景（录八首）】  

【琼岛春云】  
瑶峰独立倚空苍，云去云来两不妨。  
旋逐春寒生苑树，更随晴日度宫墙。  
玉皇居处重楼拥，太史占时五色光。  
若与山龙同作绘，也须能补舜衣裳。  

【太液晴波】  
太液池头春水生，更无风雨只宜晴。  
鸟飞不动朱旂影，鱼跃时惊彩枻声。  
天上银河非旧路，人间瀛海是虚名。  
何如周囿开灵沼，长与君王乐治平。  

【居庸叠翠】  
剑戟森严虎豹蹲，直从开辟见乾坤。  
山连列郡趋东海，地拥层城壮北门。  
万里朔风须却避，千年王气镇长存。  
磨崖拟刻燕然颂，圣德神功未易论。  

【蓟门烟树】  
蓟丘城外访遗纵，树色烟光远更重。  
飞雨过时青未了，落花残处绿还浓。  
路迷南郭将三里，望断西林有数蜂。  
坐久不知迟日霁，隔溪僧寺午时钟。  

【卢沟晓月】  
霜落桑乾水未枯，晓空云尽月轮孤。  
一林灯影稀还见，十里川光澹欲无。  
不断邻鸡催短梦，频来征马识长途。  
石栏桥上时翘首，应傍清虚忆帝都。  

【金台夕照】  
往事虚传郭隗宫，荒台半倚夕阳中。  
回光寂寂千山敛，落影萧萧万树空。  
飞鸟乱随天上下，归人竞指路西东。  
黄金莫问招贤地，一代衣冠此会同。  

【南囿秋风】  
别苑临城辇路开，天风昨夜起宫槐。  
秋随万马嘶空至，晓送千旓拂地来。  
落雁远惊云外浦，飞鹰欲下水边台。  
宸游睿藻年年事，况有长杨侍从才。  

【东郊时雨】  
鸣鸠将雨过东林，细草青郊望转深。  
润入土膏春脉脉，暝含山色昼沉沉。  
寻花问柳游人兴，荷锸扶犁野老心。  
见说帝城多景物，春晴未必胜春阴。  

【河灯】  
火里莲花水上开，乱红深绿共徘徊。  
纷如列宿时时出，宛似流觞曲曲来。  
色界本知空有相，恒河休叹劫成灰。  
凭君莫话然犀事，水底鱼龙或见猜。  

【横塘春水】  
君家住在横塘北，长见洲边春水生。  
窈窕斜通山涧曲，分明直与钓矶平。  
比邻鹅鸭应无数，近渚凫珣亦有情。  
明日看花到南岸，小舟摇荡不须撑。  

【团墩秋月】  
庾亮楼前月正明，谢公墩上雨初晴。  
清光照我双吟鬓，此夜怀人万里情。  
隔竹流萤看不见，绕枝羁鸟宿还惊。  
天涯一望乡心切，肠断秋山笛里声。  

【梅涧】  
僻地沙寒水更清，老梅偏向涧边横。  
风吹落瓣仍低陨，石压傍枝却倒生。  
野鹤对人轻欲舞，蹇驴冲雪瘦能行。  
山翁只在山中老，看尽春光不入城。  

【题敷五菊屏】  
先生深卧菊花丛，曲几围屏杳窕通。  
本为红尘辞俗眼，岂因多病怯秋风。  
交情尽付炎凉外，身计聊凭吏隐中。  
相过不嫌憔悴质，只应风味与君同。  

【体斋西轩观玉簪花偶作】  
小园纡步玉堂阴，堂下花开白玉簪。  
浥露余香犹带湿，出泥幽意敢辞深。  
冰霜自与孤高色，风雨长怀采掇心。  
醉后相思不相见，月庭如水正难寻。  

【风雨种竹（以下次陈锦衣廷用韵）】  
石栏沙路雨声干，为欠萧萧一两竿。  
深带土膏从地底，暝移茅屋过江干。  
方于辰日依时种，影待晴天拂翠看。  
试倚蓬窗听疏密，布袍沾尽不知寒。  

【夜窗听雨】  
潇潇残雨入深更，半洒疏窗半拂楹。  
芳草池塘应有梦，落花庭院不胜情。  
听疑野寺昏钟远，望忆江船夜火明。  
明日晓晴须出郭，葛衣藜杖一时轻。  

【柳岸垂纶】  
钓鱼矶上晚风多，拂拂垂杨渺渺波。  
行过酒家来别岸，坐移林影下前坡。  
聊将短日供长线，又见新条绾旧蓑。  
老去只应家在此，不须盘石更垂萝。  

【糁径杨花】  
漠漠杨花带远天，舞如轻雪糁如毡。  
行当僻处随人到，风向多时著意偏。  
地湿似沾前夜雨，日斜犹扬隔溪烟。  
春光到此真须惜，莫爱床头沽酒钱。  

【幽怀（四首）】  
雨深门巷半苍苔，十日幽怀郁未开。  
刚道官闲忙又惜，偶教身健病还来。  
酒杯尚籍驱除力，诗债惭非应答才。  
犹有旧堂堪系马，水边鸥鹭莫惊猜。  
坐看幽意满青苔，雨径烟扉湿不开。  
药裹半封尘未扫，棋声欲定鸟还来。  
为园每课山僮业，弄笔先怜稚子才。  
我瘦不缘诗思苦，骚人相见勿频猜。  
墙根老树碧生苔，门卷疏帘一半开。  
岩影乍晴云欲散，雷声忽动雨还来。  
长堤隔水疑无路，瘦马冲泥念不才。  
朝往暮归缘底事，只须形影自相猜。  
懒携行杖踏莓苔，寂寂残樽对雨开。  
开口只应心独语，闭门休问客谁来。  
幽居有道堪藏拙，巧宦逢时亦自才。  
试问白头冠盖地，几人相见绝嫌猜。  

【自笑】  
鼓角声寒不出楼，一灯无语照春愁。  
苍茫却醒并州梦，寥落真停汉水舟。  
事偶随人翻自笑，吏非知己戒轻投。  
闭门只合昏昏醉，强饮无过一盏休。  

【卜居一首东南屏】  
目下园亭秋气阴，故人相见暂开襟。  
买田阳羡苏公计，客舍并州贾岛心。  
老至尚夸诗力健，病回犹怯酒杯深。  
归来谩作镫前话，却喜妻儿是赏音。  

【九日盆菊盛开将出郭有作】  
买得长安担上秋，南山只在屋西头。  
花开正好逢佳节，身病那堪复远游。  
昨夜月明空对酒，晚来风急怕登楼。  
多情重有镫前约，为报花神作意留。  

【重经西涯】  
缺岸危桥断复行，野人相见不通名。  
辘轳声里田田水，杨柳枝头树树莺。  
看竹东林无旧主，买山南国有新盟。  
不知城外春多少，芳草晴烟已满城。  

【再经西涯】  
拂树穿云二里堤，绿阴深处鹁鸠啼。  
背城古路车尘少，隔岸人家酒幔低。  
清爱野僧来紫衲，醉扶童子当青藜。  
相逢却恐知名姓，不向慈恩寺里题。  

【重经西涯】  
渺渺平田水满湖，早秋天气雨晴初。  
滩声赴壑如相竞，鸟影凌空半欲无。  
未采蘋花怜寂寞，旋栽松树见扶疏。  
经过自与行吟约，未觉何颙此兴孤。  

【西山和许廷冕刘时雍汪时用三兵部韵（四首）】  
鉴泉鳞石照无泥，细草青蒲意欲齐。  
寂寂坐溪看雨到，亭亭驻勒近莺啼。  
社中诗友惊频换，湖上山名问不迷。  
兴发便须呼笔札，酒酣欹侧雁行题。  
春流曲折去还来，细路萦回合更开。  
花落幽人愁未到，日斜归鸟并相催。  
祇园绀老双林树，古洞青缘半璧苔。  
红袖碧笼俱寂寞，新诗读罢重怜才。  
几家烟火隔林微，林下相逢尽衲衣。  
老树欹危当野径，片云轻薄驻岩扉。  
金床宝刹无年岁，碧海红尘有化机。  
可待白头成敛翼，高林未倦已知非。  
半岭香台石磴斜，诸空缥缈送天花。  
新开塔寺雄西郭，旧赐经幢出内家。  
避暑亭前泉带雨，回龙殿下水明霞。  
太平天子无巡幸，头白山僧诵《法华。  

【西山（三首）】  
日日车尘马足间，梦魂连夜到西山。  
近郊地在翻成远，出郭身来始是闲。  
云里荡胸看缥缈，溪边洗耳听潺湲。  
秋风忽散城头雨，先为游人一解颜。  
下马溪桥散步行，暑风絺纻入林清。  
村殽野饭匆匆发，碧水青山面面迎。  
踏尽平堤怜草绿，到来幽谷见云生。  
西湖胜事年年别，几日愁多不出城。  
望尽孤云入杳冥，翠微深处一茅亭。  
高台地迥秋先至，古榻僧闲昼亦扃。  
诗思更随流水远，醉魂还为碧山醒。  
凭虚试彻凌云调，应有游人下界听。  

【己亥中元陪祀山陵道中奉和杨学士先生韵（四首）】  
十年三赴四陵朝，又逐诸公一举镳。  
龙尾道瞻回辇近，马蹄尘送入山遥。  
天开野色川原净，日出城头雾雨消。  
无数晚花秋树里，未须风物向春饶。  
夜深灯火下斋宫，路转西岩却向东。  
四塞河山今古在，诸陵云雾往来同。  
烟丛簇簇溪藤暗，秋叶萧萧岭树红。  
独愧两都词赋手，玉堂椽笔待名公。  
马头残梦不成酣，似觉薰风为指南。  
官烛罢烧犹有月，朝衣初脱尚余风。  
回鞭懒赴城东宴，挥尘聊同石上谈。  
记得曩时曾宿地，翠微深处一禅庵。  
路尽邮亭始入京，水村山郭几经行。  
逢人借屋宁知姓，信马题诗不记程。  
沙浦雁回风忽断，石梁鱼落水初清。  
琼楼合在层霁外，莫遣微云缀月明。  

【春兴（八首）】  
尘沙无日不春阴，伏枕偏惊抱病心。  
忧国暗催青鬓改，避名翻爱碧山深。  
水禽声动寒犹咽，风柳条长弱未禁。  
客去客来门自掩，老夫浑欲谢冠簪。  
柳丝花片满芳洲，长为溪山感旧游。  
急雨过窗醒短梦，惊风入树搅离愁。  
归帆欲挂三江水，病脚难登百尺楼。  
老去不知春兴减，向来一月罢梳头。  
高歌曾扣隔江船，楚泛吴游兴渺然。  
山寺夜钟眠里月，洞庭春水坐中天。  
翠笼鹦鹉空愁思，碧海鲸鱼几岁年。  
一语故人三叹息，始知清庙有朱弦。  
病怀愁绪冗难栽，空望单于万里台。  
月落平沙南雁下，雪残荒戍北花开。  
关山远带风尘色，阃幄谁当节制才。  
胡马不肥春草细，过河消息几时来。  
六年书诏掌泥封，紫阁春深近九重。  
阶日暖思吟芍药，水风香忆种芙蓉。  
登台未买千金骏，补衮难成五色龙。  
身病益愁愁转病，老来归思十分浓。  
帝城芳意入春浓，快马轻车处处逢。  
宫树巧藏莺百啭，苑云深护月千重。  
愁来拟断杯中物，病起还支石上筇。  
得似玉堂风月地，少时游赏几从容。  
瓮山西望接平坡，匹马双童几度过。  
十载衣冠朋旧少，五更风雨梦魂多。  
湖边渔榜惊鸥鸟，树里僧房隐薜萝。  
飞尽桃花还燕子，一年春事竟如何。  
小叠峰峦浅作池，幽堂长是见春迟。  
风传翠筿声先到，雨换青松叶未知。  
江上帆樯经几驻，城南第宅已三移。  
君恩若放山林去，始是云霄得意时。  

【病中言怀（四首）】  
三年病后强趋朝，又拥重门卧寂寥。  
梦绕千山心不定，枕欹双臂力全消。  
笼灯月暗疑无影，园雪风稀未满条。  
睡起忽然忘握髻，不胜愁鬓晚飘萧。  
瓦炉初冷更添香，更漏沉沉月转廊。  
身老病随年共至，愁多心与夜争长。  
尘编倦拂时防蠹，垅树新移尚怯霜。  
自笑闲情缘底在，向来公事已全荒。  
身病何如目病难，极知昏眊胜衰残。  
愁来强阁东门泪，老去从欹杜甫冠。  
新酒纵篘仍断饮，好书虽借懒开看。  
枕边莫道无余事，犹有诗成字未安。  
门掩疏篱雪满池，夜寒惟有病先知。  
冰轮影薄当窗近，竹叶声稀到枕迟。  
三径业荒秋去后，十年心苦梦醒时。  
一身经济元无术，医国如今合付谁？  

【郊行二首柬张遂逸亲家】  
楼头钟鼓报新晴，又是城南一度行。  
刚得闲时身已老，未曾经处路犹生。  
平沙远水如江色，落叶疏林似雨声。  
欲问郊园幽寂地，野桥山寺不知名。  
芒鞋随意踏青莎，一日溪头几度过。  
高树夕阳人影乱，断桥幽涧水声多。  
思乡拟作东都赋，远俗犹闻隔院歌。  
不向晚凉移席坐，好怀佳赏奈君何。  

【游岳麓寺】  
危峰高瞰楚江干，路在羊肠第几盘。  
万树松杉双径合，四山风雨一僧寒。  
平沙浅草连天在，落日孤城隔水看。  
蓟北湘南俱在眼，鹧鸪声里独凭栏。  

【与赵梦麟诸人游甘露寺】  
涧筿岩杉处处通，野寒吹雨堕空蒙。  
垂藤路绕千年石，老鹤巢倾半夜风。  
淮浦树来江口断，金陵潮落海门空。  
关书未报三边捷，万里中原一望中。  

【泛南池有怀南溪圣公】  
轻舟别浦路迢遥，危石虚亭影动摇。  
云去好山争入座，雨来新水欲平桥。  
多情留客空杯酒，旧事伤心但柳条。  
今日我来还我去，小山丛桂竟谁招。  

【次王古直哭兆先韵柬方石（二首）】  
刚道人琴一夜亡，故人明日报哀章。  
才如卞玉元居楚，业比童乌不姓杨。  
华表城头真浪语，干将地下有遗光。  
画图指点趋庭事，恨杀多情杜古狂。  
极知世事如春梦，不信人生是昼游。  
今日眼看埋玉树，当年心许撞烟楼。  
空烦挂剑来吴季，却悔藏书似邺侯。  
回首西湖湖上水，一时和泪共东流。  

【闻孔氏女至】  
南风吹送北河舟，有女东来慰白头。  
病里心情无那老，别来风景又经秋。  
鹊声报日书先到，雨脚干时泪始收。  
预想离程还在眼，难将一笑解千忧。  

【寄庄定山】  
六峰东面一江横，此老逃名竟得名。  
山屋到秋惊雨破，野舟终日任潮生。  
消愁物已杯中办，得意诗还枕上成。  
三十年前携手地，寺门斜月晚钟声。  

【寄庄孔旸（二首）】  
买断溪南十顷烟，还家无复梦朝天。  
身如元亮归田日，诗似东坡过岭年。  
蓬岛谪来仙骨在，钓台高处客星悬。  
十年未洗红尘耳，谁听清风石上弦。  
背郭诛茅草盖堂，边江种柳树为墙。  
舟中梦醒闻春雨，楼上诗成坐夕阳。  
南纪壮游余岁月，北扉遗草旧封章。  
清时例有逃名客，见说严陵本姓庄。  

【送李提学若虚侯佥宪公矩】  
十载同官别更同，一朝分送两青骢。  
湖南使节经江右，浙上行船过泖东。  
面带冰霜生朔气，手栽桃李待春风。  
他年冠佩还朝地，谁奏天曹第一功。  

【送储静夫主事之南京吏部兼寄夏廷章】  
万里晴空一鹤飞，野云溪雪避光辉。  
不应银海妨回棹，未许缁尘得上衣。  
南国地夸山水丽，东曹官爱簿书稀。  
多情定与吾乡彦，石假峰前咏落晖。  

【送范秋官以贞谪凤翔判得真字（吏部拟谪广南，特改兹郡）】  
早闻长策动枫宸，十载郎官谪命新。  
家远漫为秦岭客，恩深不作播州人。  
一身且向闲时病，万事还从定后真。  
萧索郡斋山树里，坐看黄叶渐回春。  

【送唐都宪出镇蓟州诸关】  
居庸东下接榆关，千尺层城万仞山。  
秋有桑麻生事足，夜无烽火戍楼闲。  
帐前貔虎知严令，岁晚风霜识壮颜。  
略试一方经济手，归来重补旧朝班。  

【送蒋宗谊推官之金华】  
北来南去几星霜，又见分符出帝乡。  
三入越山身更远，重游京国梦难忘。  
也知吏法兼诗老，未必才名与命妨。  
台省只今须俊杰，看骑骢马问豺狼。  

【闻刘东山司马致仕之命是日得谢方石祭酒到家日所寄诗感而有作】  
十年两度送君归，听说乡山兴欲飞。  
岁久儿孙头角变，日长宾客往来稀。  
平桥着板通樵径，老树盘根作钓矶。  
强欲相从无旧业，定于何处解朝衣。  

【木斋先生将登舟以诗见寄次韵（二首）】  
十年黄阁掌丝纶，共作先朝顾命臣。  
天外冥鸿君得志，池边蹲凤我何人。  
官曹入梦还如昨，世路论交半是新。  
仄柁欹帆何日定，茫茫尘海正无津。  
暂从中秘辍丝纶，同是羔羊退食臣。  
偶为庭花留坐客，岂知宫树管离人。  
杯余尚觉情难尽，棋罢惊看局又新。  
极目春明门外路，扁舟明日定天津。  

【东山先生有两广之命奉寄】  
听漏西堂黯不眠，忆君如在夜灯前。  
可堪环堵三年病，又上南州万里船。  
缩手未闲终坐巧，逾垣欲避转愁偏。  
行藏在我今须识，纵不由人也属天。  

【少保商先生寿七十】  
白头归老荷君恩，一代勋名众所尊。  
自古年华稀七帙，本朝科甲重三元。  
海中仙子长生箓，洛下先生独乐园。  
怪见台光映东壁，郎官又侍紫微垣。  

【哭商裛衡侍讲】  
科甲文章有父风，词林接武更谁同。  
讲经春殿炉烟暖，校艺秋闱烛影红。  
门阀并高缘有弟，头颅未白早称翁。  
生年五十还非夭，不道人间是梦中。  

【哭青溪倪太宰先生】  
握手藤床肉未寒，重来不觉泪汍澜。  
山川一代英灵尽，人物三朝作养难。  
班史旧编家继有，山公新启世传看。  
平生爱国忧民意，仕路谁堪语肺肝。  

【再哭青溪】  
海内衣冠失老成，梦中精爽尚平生。  
杏园醉后千花拥，柳院归时一字行。  
旧事苍黄空过眼，暮年幽独转伤情。  
不须更作三同会，又听城西《薤露声。  

【章恭毅公挽诗】  
极知天下无难事，闻道先朝有直臣。  
万死不输三寸舌，一生谁是百年身。  
英灵地已归河岳，遗草天应护鬼神。  
欲殉朱云借时剑，九原重斩负恩入。  

【杨武选挽诗】  
（杨名仕伟，文敏公之孙，谪台州通判，卒于途。其妾建安朱氏，遣使乞诗）  
十载长安梦未醒，离堂风雨思冥冥。  
书随洛下舟中犬，身逐台南水上萍。  
卫国精灵应寂寞，郭家池馆半凋零。  
寡妻稚子衔哀意，谁作张圆死后铭。  

【苏台曲（五首）】  
秋水光于黛，新妆爱日斜。  
隔溪深不语，孤棹入菱花。  
草深香径合，花冷屟廊空。  
惟有吴宫水，春城四面通。  
楼台春后掩，环珮月中行。  
莫上胥门望，寒潮昨夜生。  
国亡身亦虏，却载五湖槎。  
借问西施女，何如张丽华。  
张王旧时宫，零落数枝柳。  
不是春风生，芳菲讵能久。  

【西湖曲（五首）】  
湖波绿如剪，美人照青眼。  
一夜愁正深，春风为吹浅。  
不信湖中好，侬身别有家。  
翻愁岁华尽，不敢采莲花。  
风落平沙稻，霜垂别渚莲。  
西湖三百亩，强半富儿田。  
草碧明沙际，霜红试雨初。  
官船荡素桨，惊散一双鱼。  
莫唱西湖曲，湖边歌舞稀。  
侬家年少日，游冶误芳菲。  

【玉簪花】  
昨夜花神出蕊宫，绿云袅袅不禁风。  
妆成试照池边影，只恐搔头落水中。  

【题赵仲穆挟弹图】  
东风挟弹小城春，游骑飞缰不动尘。  
道上相逢休借问，卫家兄弟霍家亲。  

【读汉史】  
绿囊方底殿屏东，密使潜书昼夜通。  
落尽仙桃春不管，更教双燕舞西风。  

【燕】  
绣户朱帘有路歧，别时嫌早到嫌迟。  
主家只解怜毛羽，涴尽雕梁不自知。  

【柯敬仲墨竹】  
莫将画竹论难易，刚道繁难简更难。  
君看萧萧只数叶，满堂风雨不胜寒。  

【黄莺】  
柳花如雪满春城，始听东风第一声。  
梦里江南旧时路，隔溪烟雨未分明。  

【春园杂诗（四首）】  
桔槔庭边非我家，城南小园缲水车。  
直恐此身终是客，门前有地不栽花。  
庭下狝猴如小儿，攀花折果不停时。  
为怜野意厌羁馽，放著林间高树枝。  
手插河边杨柳枝，眼看成树复成丝。  
不见雪花飞满地，岂知春去已多时。  
病来无力与春争，看尽花开草又生。  
莫道东君不识面，旧红新绿也关情。  

【漫兴（四首）】  
纵酒由来不爱身，吟诗对局总伤神。  
若教此事浑抛却，枉作山林解绶人。  
井口辘轳闻水声，园中菜畦浑欲平。  
呼童引水放教去，一夜池头蛙乱鸣。  
老眼昏花懒看书，犹将朱墨校虫鱼。  
闲心自是难抛得，抛得闲心便有余。  
衡岳山高鸿雁稀，荆溪水深鱼蟹肥。  
此身若问归何处，我已无家何处归。  

【茶陵竹枝歌（十首）】  
溪南溪北树萦回，洞口桃花几度开。  
枫子鬼来天作雨，云阳仙去水鸣雷。  
杨柳深深桑叶新，田家儿女乐芳春。  
刲羊击豕禳瘟鬼，击鼓焚香赛土神。  
银烛金杯映绮堂，呼儿击鼓脍肥羊。  
青衫黄帽插花去，知是东家新妇郎。  
绿鬓荆钗双髻螺，青裙高系小红靴。  
阿{弥女}旧是茶城女，教得娃儿能楚歌。  
拍拍东风燕子寒，卷帘花絮若为看。  
夜深雨脚何曾睡，春水平于养鸭栏。  
侬饷蒸藜郎插田，劝郎休上贩茶船。  
郎在田中暮相见，郎乘船去是何年。  
春尽田家郎未归，小池凉雨试絺衣。  
园桑绿罢蚕初熟，野麦青时雉始飞。  
白纸黄坟野草生，柳烟桐火照清明。  
楚娥不识秋千戏，两两沙头接臂行。  
渚兰汀芷不胜春，极浦遥山岂解颦。  
谁在长安褷花柳，山中闲煞采芳人。  
溪上春流乱石多，劝郎慎勿浪经过。  
莫道茶陵水清浅，年来平地亦风波。  

【长沙竹枝歌（十首）】  
三十六湾湾对湾，人家多住白茅间。  
直过洞庭三百里，长沙城北是彤关。  
南船北船满洞庭，萧公祠前牲酒馨。  
二妃枉作君王后，君看君山山自青。  
汨罗江头春水生，汨罗江上楚歌声。  
人间若解三闾苦，水底鱼龙亦有情。  
马殷宫前红水流，定王台下暮云收。  
有井犹名贾太傅，无人不祭李潭州。  
江头彩旗耀日明，船上挝鼓不停声。  
湖南乐事君记取，五月五日潭州城。  
潭州城边多野田，黄茅白苇远连天。  
莫言楚国无生理，亩地如今倍直钱。  
湘江女儿愁落晖，湘江江上鹧鸪飞。  
行人试看君山竹，竹不成斑君始归。  
戎门旌节拥高台，军士南边戍未回。  
红巾小儿齐击鼓，知是官船江上来。  
湘江水深天下清，何如陇头秋月明。  
离人到此不得醉，况是高楼吹笛声。  
长沙少年无奈春，青衫白面不生尘。  
劝君莫向湘潭住，江燕衔泥解涴人。  
李秀才兆先八首  

【送人】  
南国骚人忆薜萝，每逢尊酒一酣歌。  
隔年乡信春前至，入夜归心梦里过。  
旧路渐随燕树远，故山偏傍越溪多。  
阳和到处流澌尽，时送东风与碧波。  

【送李士纶南还】  
碧水长衫映黑头，归时还及洞庭秋。  
家山别后无乡信，霄汉从来有壮游。  
惭我屋庐占上国，送君魂梦绕中洲。  
东园甘旨堪供养，正值西风白稻秋。  

【漫兴】  
小园散步暂徘徊，黯霭阴云去复来。  
深树欲秋黄落叶，断阶经雨碧生苔。  
频搔短发和愁乱，静掩蓬门待客开。  
无限幽怀酣睡里，日华亭午梦初回。  

【春日答所知】  
草堂无事起常迟，闲爱逢春静爱诗。  
十日浓阴常带雨，一池空碧漫生漪。  
青回院柳莺犹涩，开到园花蝶未知。  
三尺短墙君共我，韶光如此合分谁。  

【绝句（四首）】  
酒家高楼临水边，门前柳枝好系船。  
北人过来醉一晌，南人住此又经年。  
堤上茅房已可怜，中流无家更泊船。  
去住彼此两不顾，日落荒城生暝烟。  
行人折柳寄相思，又见春风换故枝。  
若问无情闲岁月，恰是新条未出时。  
秋来贾客泪沾巾，路草墙花各自春。  
莫向中流歌楚调，舟中多是赣州人。  
谢侍郎铎一十二首  

【次儒珍韵】  
莞海东头去路赊，独乘羸马到君家。  
十年梦里相寻处，依旧青山两岸花。  

【病中有怀呈十五叔父】  
夕阳西下隔秋阴，三径门前旧竹林。  
无复惊尘随别梦，独怜多病损闲心。  
绝交书在从人弃，漫兴诗成每自吟。  
此路近来休更问，欲将青鬓谢朝簪。  

【题扇面寄郭筠心】  
建水南行旧路斜，石桥青竹野人家。  
相思不及双飞鸟，红雨溪头又落花。  

【长信词】  
芍药春深映曲栏，海棠枝上雨初残。  
合欢扇在君须记，莫放秋风一夜寒。  

【新寒】  
十月风高冷欲凝，近阳楼阁怯先登。  
浑河水落初尝骑，漕驿星驰已报冰。  
上将驱麾还笔札，内庭恩渥但金缯。  
深愁薄力知何赖，浊酒新寒漫不胜。  

【病中怀黄世显李宾之】  
十日高眠昼起迟，缓寻方药得中医。  
不才岂是官无事，多病惟应志未衰。  
门巷雪深妨过马，江湖岁晚益多歧。  
衣冠论说今如此，旧简残灯亦自疑。  

【古木寒鸦图】  
悬崖老树如悬藤，虬枝屈铁相崚嶒。  
阴风昼号不作雨，众鸟辟易争奔崩。  
寒鸦何来色悲壮，两两枝头屹相向。  
仰参寥廓失狐疑，熟视烟云欲狼抗。  
有时飞上朝阳殿，许身愿逐雕梁燕。  
朝阳老凤噤不鸣，鹤种鹓雏纷斥谴。  
君不见江都日暮杨柳花，至今腐草羞啼鸦。  

【有旨百官带暖耳陆庶子廉伯限韵用柬西涯】  
九陛门深障晓芃，暖寒初致感恩辞。  
争先敢羡偷狐手，再拜真同赐马骑。  
掩耳功高知不世，续貂名在愧乘时。  
炎凉几作班姬扇，恋恋谁存赠别诗。  

【汤婆次韵】  
老来无复念专房，净扫蛾眉只素妆。  
提瓮未能忘出汲，抱衾空自热中肠。  
守宫分在聊随例，团扇恩深岂有常。  
一点贞心只如水，不妨人世几炎凉。  

【邸报】  
北窗幽梦正逡巡，忽听南来邸报频。  
鸣马一空还立仗，震雷百里尚惊人。  
痴心敢自浑忘世，浪迹犹怜未绝尘。  
感慨不知图报地，白头羞杀老词臣。  

【捩船】  
捩船又报五更开，浪静风恬亦快哉。  
归路早知如此稳，莼鲈未熟已归来。  

【次西涯春兴韵】  
云满青山水满池，可堪归思转迟迟。  
光荣在我真何益，愧负平生只自知。  
闲忆野芳春兴灭，坐怜庭树午阴移。  
路歧堪恨还堪笑，病骨生从未老时。  
张修撰泰四十首  

【伤春曲】  
东风吹春染柳条，晴花卷雪烘不消。  
陌头小辇轻遥遥，绿波无情漫蓝桥。  
小雨生寒暖犹薄，尽日无眠倚朱阁。  
昨夜梨云入梦香，腰肢舞困秋千索。  

【春寒曲】  
秋千索上颠风生，侬家小院寒轻轻。  
柳眼低徊晓凝碧，花颜欲破春无情。  
半卷朱帘罗袖薄，芳尘妒绣窗间落。  
安得巫山十二屏，飞入瑶台护香幕。  

【河仙谣】  
银河迢迢界秋昊，碧沙两岸生瑶草。  
冰轮半浸练影寒，兔杵声干桂花老。  
锦鸡宫对乌鹊桥，鸾车辗云天女娇。  
河西郎君双髻小，牵牛耕烟种兰苕。  
翠帔仙裙笑相遇，星罗斗帐秾香护。  
嬴女吹箫庆合欢，羿姬独宿啼清露。  
天上恩情惟此夕，求巧女儿那刺促。  
踆乌不管经年思，须臾入上扶桑枝。  

【初寒曲】  
金钱弄霜寒浅浅，小阁云帘朝不卷。  
飘风赴闺罗袂单，翠袄出箱香冉冉。  
薰炉试手龙媒温，半床衾被愁黄昏。  
芙蓉落瓣荷干秃，幽凫还傍南塘宿。  

【雨沙】  
老鲲呼乾北溟水，烛龙衔火烧余滓。  
一片狂沙乘断飙，飞度江南数千里。  
谁言天上无行人，空中乱落车马尘。  
青皇严令禁不得，掩却人间明媚春。  
羲和想迷西崦路，午景徘徊愁作暮。  
鼎湖神后拟重来，鬼蚩妒口吹黄雾。  
阴气野霾韬百灵，烟埃眯眼花冥冥。  
海天月浪洗一夜，明朝水绿山还青。  

【采莲曲】  
翡翠楼临鸂鶒水，朱帘卷晓香风起。  
靓妆摇荡湖色澄，一样芙蕖镜光里。  
蒲深柳暗人迹稀，麦歌声里双凫飞。  
攀红采绿日易晚，夕灯愁对文君机。  
金羁白马谁家醉，桂楫迎秋减芳意。  
荷叶经霜缺旧圆，藕肠欲断丝还系。  

【元旦】  
天上寒星敛曙钟，海隅佳气溢晴空。  
东华涌出瞳眬日，南极吹来长养风。  
丹凤历端观夏正，瑶华枝上见春工。  
体元天子调元相，管领民归玉烛中。  

【和武季丈早春游宴】  
日满寒塘冰渐开，细泉声里觉春来。  
物华天与新双眼，酒量吾应长一杯。  
野色放青回冻草，暗香凝雪上晴梅。  
病躯方藉风光慰，敢问朝簪染素埃。  

【游仙词（十七首）】  
扶桑帝子快弯弓，百发金丸赤水东。  
惊起北溟双巨翮，等闲飞到九光宫。  
十二琼楼丽紫清，银河隔座泻秋声。  
翠鸾扶起瑶台月，人在仙家第五城。  
海风吹绉蔚蓝天，山涌芙蓉月涌莲。  
对对凌波尘袜小，相逢多是水中仙。  
蓬莱水浅不容舠，欲借瑶池养六鳌。  
王母裁书报龙伯，仙源只好灌蟠桃。  
龙女携筐到日南，扶桑摘叶饲冰蚕。  
缫丝倩得鲛人手，为织红绡制舞衫。  
仙人天上好楼居，门外离离种白榆。  
一曲洞箫吹向月，夜深惊起海中乌。  
鱼轩碾破水中天，雾鬓风鬟从列仙。  
鼍鼓冬冬敲向月，洞庭君女嫁泾川。  
碧沙瑶草带银潢，天女停梭夜采香。  
也觉九霄风雾冷，不裁云锦寄牛郎。  
熊盈娘子董双成，王母前头一对行。  
天陌偶逢秦弄玉，相将凤管和鸾笙。  
蟠桃熟酝九华浆，阿母临池不自觞。  
已赚穆王驰八骏，又教青鸟报刘郎。  
广寒宫殿月中开，谁奉君王到上来。  
朝士无缘攀逸驾，只听归唱紫云回。  
二妃天上遇重华，锦瑟瑶琴乐帝家。  
世上狂夫休浪想，对樗蒲斗紫兰花。  
鹤笙鸾驾隔苍烟，天上那知更有天。  
不向九霄歌《白雪，怕人知是小诗仙。  
金阙西厢玉案前，众中谁是掌书仙。  
欲披小券支风月，借与琅函五色笺。  
紫泥坛上火流红，夜半天神降竹宫。  
玉器七千陈湛露，翠蛾三百舞灵风。  
白雀主人乘白龙，老刘翻领太山封。  
天翁亦自让捷足，莫怪凡夫争长雄。  
杨回不嫁倪君明，东岛西池各自行。  
从女九千公有伴，任他青鸟自逢迎。  

【吹笛士女图】  
冰簟银床倚石屏，芭蕉凉露湿秋庭。  
贞心试托湘江竹，吹向流云与凤听。  

【长门月】  
昭阳歌吹晚风移，金屋春寒独睡迟。  
何事西宫杨柳月，一弯犹似妒娥眉。  

【海城春望】  
一带浮光界远田，数村花柳簇春烟。  
谁家酒幔招人醉，摇荡东风出树颠。  

【长门春思】  
露重花垂泣，烟深柳暗颦。  
如何清禁里，有此断肠春。  

【春日睡起】  
春眠仍值酒初酣，奈可梁间燕二三。  
好梦断来何处续，落花风雨满江南。  

【足梦中句】  
挟笙吹鹤度瀛州，雾湿云窗玉女留。  
夜半酒醒人不见，满庭明月桂花秋。  

【东风】  
最是东风管别离，年年吹发绿杨枝。  
行人去日曾攀折，每到春来有所思。  

【宿雁图】  
理卷霜毛宿晚汀，旅魂应自绕秋冥。  
西风莫搅蒹葭水，月苦沙寒易得醒。  

【汉宫词】  
被寒烧尽郁金香，侍女无言立近床。  
一样玉壶传漏点，南宫夜短北宫长。  

【舟中暮归】  
断柳残沙不掩堤，苇丛幽称水禽栖。  
半江斜照将秋色，相送归船到竹溪。  

【若耶溪】  
南风雨过若耶深，莲女菱歌乱别心。  
后夜繁霜凋绿盖，洞房归去理秋砧。  

【二陆来酌闻邻家弦索声（二首）】  
夜阑烧烛对残樽，欲罢犹怜客未醺。  
邻舍儿童能解事，琵琶声里惜离群。  
酒浅灯寒醉不成，隔墙弦语若为情。  
太平儿女中原乐，不是蛾眉出塞声。  

【溪上】  
溪上闲行日未斜，石桥南北见桃花。  
避人鱼入深深水，傍母凫眠浅浅沙。  
渡口孤舟依野店，矶头一径到渔家。  
何时谢却尘中事，来就田围学种瓜。  

【江南春和杜牧韵】  
细雨轻烟酿翠红，年年川谷自春风。  
伤心莫话南朝寺，多在吴王禁苑中。  
陆太常釴三十六首  

【明仲鸣治师召亨甫宾之同过得复字】  
李君愿有携，陈谢欣迫促。  
开门候轩车，罗张亦相逐。  
展席蔽我轩，衣袂颇连屋。  
往事一笑中，闲言坐成福。  
止吟惜幽情，折翰不远复。  
为谋知未谐，破戒诲不速。  
向来驰数笺，空费两家仆。  
犹怜君子争，胜负各清淑。  
暮雨过西山，清风动遐谷。  
盘飧愧交情，终宴无余馥。  
但喜有文辞，明珠动成掬。  
人情苦难常，世事易反覆。  
所嗟二三子，慰我颇暄燠。  
何当维白驹，于此看信宿。  
春初，闻宾之以诗止诗，不觉失笑，乃戏以《八止诗简之，而宾之遂有鸡酒之约。予初未尝止诗，亦不承约，姑俟其破戒。未几，宾之果渝约，予乃征前物，宾之以诗分理不能直，因归咎于鸣治、师召督责之过，令各助费，二公欣然从之，实闰二月二十六日也。是日退朝，遇明仲、孟阳于直庐，约当俱来。已而明仲果来，亨甫近予舍，亦为予至。分韵赋诗，凡得六首。退而罗、李二公皆有纪述，复有校雠，增予卷轴。是虽一时之戏谈，然他日林壑之间发而视之，有不胜其感者矣。丁酉岁六月九日雨中病逸识。  

【西山诗次李宾之韵（壬辰年十二月）】  
蚃蚃分阴阳，乾清已高发。  
顺哉地漫衍，乃复有凌越。  
于地起峰峦，如人有筋骨。  
敷与意何休，敦圉势不杌。  
靡始亦靡终，谁驱复谁拔。  
敢言肘腋超，未信靴尖蹶。  
正看如扆屏，侧睨像重褐。  
山经漫连渠，禹贡只□□。  
要是上界府，允为真人窟。  
参差绿玉簪，窈窕青□□。  
尧阶疋凤仪，汉野巨鳞崒。  
密云暗西郊，万骑宿□□。  
溃围虓阚降，赐胙诸侯谒。  
掷盖稷门悬，分兵井陉□。  
开张华夷分，隐蔽星月汩。  
颠林遭披翻，丑虏受□□。  
藏禽澒虞围，露玉眇目醿。  
群牵罥幅媵，毒斧施□□。  
狼狐瞫莫羁，夔魍趡难罚。  
祭星赘癭疣，金界□掘。  
山屐惣胡靴，马柳（昂）系牛橛。  
汲幽踝落阱，□□膝阽屼。  
岩空覆堂虚，石烂蒸火孛。  
嶂作尻尾高，泉为曼倩咄。  
旋砂铜霡零，寸碧磨心凸。  
蹲踞虎贴乙，轩举翅连鹘。  
胡元偶包怀，秽气尚郁孛。  
应惭受非封，有意恶人讦。  
今将诗洗汗，犹以椎弹蝎。  
幸留元放徒，且住金堂阀。  
已为明时峰，秀比谢家羯。  
天池水色澄，玉女窗烟馞。  
雄来意将回，势走靳复呐。  
<含含><含牙>襜何玲珑，剜剥非剞劂。  
檐匐香中林，幽偏刚十笏。  
弱语旧契中，懒残曾接篸。  
十年隔云霓，方寸已尘暍。  
相谐磁与针，相别火与沷。  
白题局盐车，赤鲩跂泥淈。  
终缠组绶区，未离琅当□。  
轻烟幂秋冠，短树暗春袜。  
因花想其容，闻吹骇其艴。  
焦枯笑头童，伛偻疑膑<兀骨>。  
或时蔚色浮，有似釜羹鬻。  
枸杞老化庞，梗楠大遮寔。  
木客时出侦，经僧闹无歇。  
云宫熛阙开，藓壁白坿没。  
深拗□□填，众风为哱。  
龟趺屃屃存，榜额珠露揭。  
神肩□□蛇，涧尾架小筏。  
愿子携永行，临危镇胆臲。  
垂悬□□苏，环珥帝畿巘。  
当夫直径间，时有车载跋。  
中□□□弓，殪兕驮黑<舟发>。  
任马衔负嬴，高蛩载跛蟨。  
屋少□□稠，民慵牛代垡。  
金碧涂么麽，膏脂用轻忽。  
銮舆□□年，梐枑近犹兀。  
珮多照乘遗，骨鲜专车殁。  
夭蛇尚屈郁，异事诚恍惚。  
野实名玉皇，嘉形如小月。  
□□黄流离，尖嵕青斧钺。  
掇拾未周详，张皇愧孤孑。  
盖以三千兵，坐收西突厥。  
何当考舆图，罗缕尽毫发。  
钩帘水种传，入思心兵愲。  
遥怜此时形，冻合如拳蕨。  
彼情方休休，吾意使矻矻。  
安得百贲育，肩致不吾伐。  
却笑愚公愚，留渠且遮阏。  

【傅检讨席上得乐字】  
西飞白日谁能缚，岁月长驱蛇赴壑。  
今日梨花族零落，昨日红颜已消索。  
江头柳丝浑绰约，儿女要肢不胜弱。  
水面凫珣白雪毛，云中冠盖黄金阁。  
风和云暖万物遂，闭门不出真大错。  
君看杨花在苑墙，朝来飞作谁家泊。  
上蔡黄犬宁复来，银海玉鱼那更跃。  
高歌取酒为君酌，东牛未胜西邻禴。  
花外铜壶两箭多，天边碧瓦烟光薄。  
青春留连笑语传，高情正作蓬麻托。  
开图指点认前辈，正始风流宛如昨。  
已知叔夜不自堪，应放祖生先我着。  
功名得失非所愕，世事浮云付辽漠。  
敬言森然敛挥霍，亦复大语相唯诺。  
忘情不复鼓胡咙，百事倾倒何其乐。  

【斋居阅东坡定惠院诗次韵遣兴】  
前岁青绫卧玉堂，今年桦烛春坊夜。  
美景良朋往事中，清香宴寝疏帘下。  
天空月白久不寐，雪重枝高坐闻泻。  
门外材官护卫严，城头乌尾依栖亚。  
新春人事懒不出，斋阁诗情谁复借。  
归扇玉帛未足夸，抚景丰穰端可谢。  
天王垂诚在竹宫，齐民望驾窥茅舍。  
促办谁催入夜齑，大烹已压官槽蔗。  
出陪正怯病躯免，宣劝还思巨觥怕。  
贪荣恋宠不知极，官谤纷纷得无骂？  

【再次】  
庭窗月落窗户幽，灯影离离照良夜。  
吾侪口业不容己，白战相凌未相下。  
兰焚膏灭不自惜，绿发红颜暗中泻。  
隔床颓呼喜弥明，当坐相讥畏陈亚。  
少年心事老人身，风情一夕聊相借。  
僵僮误触屏风倒，腊泪半欹灯晕谢。  
黄纸红旗竞世尘，青蹊布袜抛江舍。  
可怜麋鹿强冠裳，横出终应似姜蔗。  
百年勋业安可期，四十头颅那复怕。  
郑虔樗散与时违，犹幸曾无官长骂。  

【同寮诸公会饮倪侍读宅】  
东阁朝回踏晓骢，垂鞭并过玉河东。  
烟笼红日三株树，寒近清霜五柞宫。  
诸儒未醉黄封酒，唇干舌强清容皱。  
呼觞炽炭烦主人，未脱杯盘棋在手。  
长围纵猎骋心目，势促情穷甘自守。  
不知朱颜坐此消，反虑追欢落人后。  
满堂宾客议论雄，妙论何曾默相受。  
聪明正愧刘光伯，人事所遭十遗九。  
淹留转觉白日静，鞍马尽回僮仆剩。  
故人坐我胶漆中，杯深不复知予病。  
侵晨赴宴夕未归，人影在东犹挽衣。  
可怜契分宛莫逆，海内知心似此稀。  
堪嗟世人多贵耳，贺监高楼忆刘子。  
岘山千古悲无名，岂知高名长不已。  
当为诸公面服膺，不须沈石勒山铭。  

【送邵文敬主事】  
珊瑚木难世所罕，才华见羡难为款。  
日短天寒客欲行，诗坛别后谁为伴。  
用之非宜复可惜，千仓万庾尘初满。  
淮河涛澜九月高，研豪陈墨犹余浣。  
西归汝弼南行邵，草圣一时谁付管。  
黄门萧郎不苟作，罗赵前头觉余懒。  
七辰滞下出无力，自送邵君情不暖。  
白日风沙忆放筹，幽人宴坐渐樗散。  

【走笔戏赠若庸司训】  
故人别我有所往，手提木铎犹余响。  
郑虔本是樗散翁，永新之行愁鞅掌。  
官卑濩落携二子，阿奴络秀随行李。  
向非怀抱如江河，谁能落日秋风里。  
朅来遗我两翼鹅，荔枝满盘堆红螺。  
继以少陵村雨诗，感君思意何其多。  
我腹内痞不堪俯，残书剩纸空如堵。  
诗成欲遣雪儿歌，酒贱无因为君酤。  
细雨黄花岂送行，秋来并作愁人苦。  
猗嗟人生好事稀，吴塘路上牵君衣。  

【题画】  
万里青天起崖石，韩愈城南之寸碧。  
孤云欲去且为留，转眼蛟龙忽狼籍。  
崖中独树挽青铜，崖下流泉掷飞帛。  
峰峦屈折隐高贤，花木萧疏隔飞翮。  
合浦洲前落日明，东风吹散笛中情。  
芙蓉半老胭脂苑，杨柳轻笼翡翠城。  
轻舟细马平生愿，画里题诗眼更清。  

【范启东哀辞】  
先生昔为子弟员，戏笔画花花蒐然。  
少师索将送画苑，惜哉妙质亲朱铅。  
朱铅万斛回高堑，壮士狂歌不成陷。  
一时丹青坐颓靡，独有先生不营缮。  
明朝皂帽紫绒衣，杖藜还看白云飞。  
功名过眼如掣电，叹息斯人古亦稀。  

【次韵王元勋主事】  
一饭栖贤地，居然久约中。  
微凉庭过雨，乱碧草生风。  
荷叶遮门近，檐花映水空。  
若非簪组系，便可老农同。  

【泊舟】  
远道孤舟客，荒村独树烟。  
浅沙寒映水，轻漱暗鸣船。  
淡月遗墟里，春灯断梦前。  
绿林豪客在，童仆夜妨眠。  

【题画】  
芙蓉城外锦生香，楼阁凭虚晚更凉。  
欲把书筒乞南使，不知何处是金堂。  

【寄绢陈云泉】  
白米新炊夜夜香，糟床应听雨琳琅。  
只愁湿却陶公葛，为寄官家压酒囊。  

【送李善宝】  
灯火高堂夜坐移，情亲应惜报归期。  
梅花别路春愁尽，舟到渝东柳暗时。  

【寄郭用常】  
鸟栖残叶梦回时，月满关山有所思。  
无数人家吹玉笛，未应俱是断肠辞。  

【三月十八日与亨甫归自城西并玉河而北见宫树参差山日隐映时已薄暮无人声独二骑云】  
差参宫树殿东西，树里青山落日低。  
回首旌旗犹未定，晚来风起玉河堤。  

【琼林醉归图】  
金羁细马出明光，碧色罗衣锦绣香。  
行过玉河三百骑，少年争说李东阳。  

【四时词（四首）】  
满地花阴翡翠凉，半帘红雾水晶香。  
黄鹂似惜春无主，啼遍宫门不过墙。  
柳花台榭汗销香，荷叶池塘趁晚凉。  
十里翠萍鱼点破，软沙深处见鸳鸯。  
架上絺衣卷翠丝，手中团扇怯风吹。  
侍儿不识人心别，还把红盐洒竹枝。  
梦断巫山独拥衾，笙歌声迥夜沉沉。  
无情不似铜龙漏，滴碎长门一寸心。  

【玉河】  
玉河桥下断水流，流尽西风不见鸥。  
纵然收得霜红叶，磨灭多情一半愁。  

【寄亨甫】  
送别无诗却有情，看山犹记别时程。  
沧洲隐隐连河间，落日城头一骑行。  

【玉堂视篆送王学士赴南京】  
玉堂清迥似仙家，竹石丛中吏守衙。  
视篆只应成故事，汲泉还为浣陈砂。  
琪花夜静流金液，槐树春深集乳鸦。  
岂向东山长吏隐，北门犹待制黄麻。  

【次韵答刘郎中席上之作】  
光阴倾与篆烟消，十八年华似昨朝。  
久负君恩惭老大，已衰心力叹飘萧。  
官闲自可从乡饮，情至因忘对客谣。  
一笑春红真漫耳，傍人已道色全饶。  

【次韵答亨甫】  
水绕城围二万家，市门潮落露寒沙。  
桥怜白塔吟风叶，路忆新堤卧雨花。  
自愧儿童辞邑里，每因朋旧惜年华。  
他时归卧吴江上，应借沧洲十顷霞。  

【三月三日大雪同亨父次前韵（亨父名雪为水精霞）】  
楼前寒蝶过东家，阶下春江走白沙。  
静里移灯疑有影，酒边吹白半无花。  
深随柳色添芳絮，巧与诗人斗鬓华。  
老眼平生贪素雨，不知更有水精霞。  

【戏简文量】  
连娟新月照黄昏，无事知君静掩门。  
醉里无功应自适，愁来仲孺与谁论。  
金鱼定想娇儿觅，鸾镜难忘舞影存。  
昨夜天风欺独客，青绫吹透不成温。  

【戏简文量】  
樽前谁遣雪儿歌，司马风情晚更多。  
银蜡影偏人已醉，紫檀声断欲如何。  
归来尚想桓伊笛，醒后空惭学士波。  
戏问韦娘今健否，青楼元自不曾过。  
十月二十八日，予与文量晚酌朱懋暹处，懋暹以教坊弟子王秀侑觞，夜深风冽，琵琶弦屡断，而懋暹以洞箫继之，已而秀舍弦按拍清歌数曲，中有所谓学士波者，余不解，文量哂之曰：“此方言也。”文量醉甚，戏问秀：“杜韦娘安否？”秀茫无以对，因相与抚掌而罢云。  

【次韵文量留别之作时文量有俵马之役（三首）】  
玉署词臣未赐茶，閤铃刚被吏人挝。  
论心旧喜来今雨，抚掌新闻报落霞。  
使节川河怀远道，朋簪诗酒惜春花。  
无缘更作联床话，空对宫槐看暮鸦。  
渔阳草树不逢茶，柳外春声听掺挝。  
浅水菰蒲寒带雨，远村庐舍晓衔霞。  
内臣大仆连行色，竹耳风蹄起玉花。  
明日郊原见芳事，牧人旟梦拥归鸦。  
和林匹马百斤茶，羸小如羊不受挝。  
内地百年蕃字育，春原一片总云霞。  
伤心远地无偿力，失喜当官印有花。  
好念穷檐残枥下，尚余疮尾啄寒鸦。  

【斋居次鸣治韵】  
秀句修然洗黛红，也应斋閤万情空。  
只知圆泽缘将尽，不谓芳卿恨尚同。  
梦里芙蓉归别殿，海中桃竹寄书筒。  
相思何限西垣兴，犹记分泉落月中。  

【集句答若庸用来韵（二首）】  
经旬出饮欲空床，自笑平生为口忙。  
战退玉龙三百万，人间惟有鼠拖肠。  
去岁兹晨捧御床，词头夜下揽衣忙。  
北窗高卧君休笑，剩有千山入肺肠。  

## ●丙集第三  

王威宁越一十五首  

【与李布政彦硕冯佥宪景阳对酌】  
相逢无奈又离群，樽酒休辞饮几巡。  
自笑年来尝送客，不知身是未归人。  
马嘶落日青山暮，雁度西风白草新。  
别恨十分留一半，三分黄叶二分尘。  

【次赵广文韵】  
欲问黄花借落英，老从篱下避虚名。  
可怜世态如云变，安得人心似水平。  
终日遣怀唯仗酒，几年绝口不谈兵。  
溪山只在衡门外，嬴得清闲了此生。  

【次韵答马大理天禄】  
几经破虏战场中，回首微劳总是空。  
乐水我常惭智者，移山谁不笑愚公。  
闲来爱饮三杯酒，老去羞谈两石弓。  
虚负圣恩无以报，葛衣何敢怨凄风。  

【独坐感怀】  
倚遍曲阑愁似海，满庭风雨昼冥冥。  
呼门有客怜孤注，竞醉无人问独醒。  
离恨春随芳草绿，归心暮入远山青。  
旧时学得幽兰操，弹与钟期一段听。  

【走笔送谢大参】  
卷地风寒声洌洌，夜深吹落关山雪。  
夫君何事远相过，一片冰花冻髯结。  
便呼斗酒浇离肠，谈笑气吞胡海热。  
三十年来契阔情，无端又作匆匆别。  
屈指长安多故人，见君应问天涯客。  
为言两鬓已婆娑，独有此心犹似铁。  
吁嗟我老不足怜，塞上征夫泪成血。  

【丁亥中秋】  
瑟瑟西风吹雨晴，可怜佳节在边城。  
百年人有几时健，一岁月无今夜明。  
鲁酒为谁浇战骨，商歌空自怨和盟。  
睢阳已死汾阳老，羞对儿曹说用兵。  

【寄王宗贯冢宰】  
谪居古郢两年多，往事伤心可奈何。  
正是贾生方忌器，不知曾母已投梭。  
闰年我值黄杨厄，下里谁听《白雪歌。  
寄与同年老冢宰，平生才气半消磨。  

【自咏】  
自叹儒官拜将官，谈兵容易用兵难。  
世间惟有征夫苦，天下无如边地寒。  
发为胡笳吹作雪，心经烽火炼成丹。  
朝廷公道明如日，俯仰无惭处处安。  

【春寒】  
二月边城雪尚飞，年年草色见春迟。  
不知上苑新桃李，开到东风第几枝。  

【谢安图】  
高卧东山岁月多，放情声妓欲如何。  
后来始为苍生起，却听桓伊席上歌。  

【长安怀古】  
渭水桥边独倚阑，望中原是古长安。  
斩蛇赤帝留神剑，堕泪铜仙泣露盘。  
宫锦为帆天外落，霓裳成队月中看。  
不堪回首风尘后，北斗城荒雁塔寒。  

【过红石山】  
冬来天气正严凝，红石山高策马登。  
风向眼中吹出泪，霜于髯上冻成冰。  
平胡岂止如擒虎，用将何须似养鹰。  
记得去年经此地，铁衣流汗苦炎蒸。  

【夜坐】  
感昔怀今坐夜深，悠悠身世任浮沉。  
三缄已锢金人口，百炼难消铁汉心。  
春瓮有天藏酒圣，草堂无地着书淫。  
不知谁是钟期耳，乘月时来一赏音。  

【寄王司马公度】  
坎止流行总付天，功名何用苦忧煎。  
樽中有酒宜欢饮，世上无人再少年。  
六国竟销苏子印，万金空铸邓通钱。  
悠悠世事俱成梦，但得清闲即是仙。  

【村乐】  
爱饮村醪懒赋诗，此中真趣有谁知。  
教成白鹤如人舞，买个黄牛当马骑。  
除草涧边春意足，衔云洞口夕阳迟。  
吟成独坐空庭久，正是纱窗月上时。  
倪尚书谦三首  

【童戏图】  
曲阑护春小园内，芳草芊绵织新翠。  
屏山牡丹开暖风，吹堕轻红粉香碎。  
谁家儿女蜀锦裆，柔发初剃靛色光。  
两两三三戏晴昼，欢呼竞出花台傍。  
秋千木架双旗插，彩绳低垂画板滑。  
向前推送身转高，架上连环韵鸣轧。  
脚尖背蹴香尘飞，珠汗微沾金缕衣。  
丹青假面恣涂抹，舞腰更把斓斑围。  
娇娥并坐遗针线，手弄折枝情恋恋。  
花腔小鼓闲不敲，竹马金铙抛地遍。  
玉蜺扑蝶意自痴，紫兰缘叶纷离披。  
君不见圣主仁恩致蕃育，四海民物陶春熙。  

【雪景为毗陵陈公懋赋】  
江天雨雪路尽迷，层峰壁立琼瑶梯。  
苍松冻合玉髯老，翠筿寒压银梢低。  
屋底幽人常闭户，最爱银华绝纤污。  
碧窗半启卷书帏，手把青编映轻素。  
村南有客隐者伦，一肩壶榼来叩门。  
遥知相对饮五斗，红光满面春风温。  
人间此景良不恶，林泉似傍兰陵郭。  
会须乘兴访元龙，共倚江楼招白鹤。  

【南郊草堂为陈天锡赋】  
选胜南郊结草堂，幽清绝似午桥庄。  
林鸠唤雨山光暝，畦稻舒花水气长。  
携酒秋清观纳稼，杖藜春晚看条桑。  
粢盛献享修祠罢，合族筵开乐未央。  
柯詹事潜二首  

【山水图为兵部郎中王恕题】  
玉堂清署春风前，焚香看画皆神仙。  
画中风物得真意，峰峦隐约披云烟。  
大山如龙欲飞去，小山盘盘如虎踞。  
奔流一道破山来，散作涛声满江树。  
远村微茫三两家，古渡无人横断槎。  
近村茅屋荫榆柳，门前沃土饶桑麻。  
别有高亭向洲渚，斜日满帘水禽语。  
沧波浩浩欲吞天，蜃气昏昏欲成雨。  
初疑匡庐山下落星湾，又似洞庭湖上之君山。  
琼宫贝阙倚霄汉，无乃蓬莱方丈非人间。  
我生惯识山中乐，随意云楼与山阁。  
故乡一别今十年，石洞梅花几开落。  
临图忽忆旧游踪，便欲沿溪上丘壑。  
此身留滞未应归，回首江天云漠漠。  

【仙溪龙华寺】  
宝幢山下烟霞古，老树如龙欲飞舞。  
花气薰成五色云，泉声散作千林雨。  
我爱溪山事事幽，锦袍醉踏东风游。  
题诗净扫岩头石，把酒还登竹外楼。  
空门自与人间别，夜榻焚香卧清绝。  
明朝长啸拂衣归，闲却溪风与山月。  
杨侍郎守陈三首  

【不寐】  
客夜耿无寐，其如钟漏稀。  
入帘霜气重，当户月华微。  
切切候虫语，萧萧寒叶飞。  
拥衾成永叹，不是为无衣。  

【送僧归吴】  
一锡南飞度碧空，宝坊遥在白云中。  
定知门外青松树，别后新枝已向东。  

【春寒】  
二月燕城暖渐回，北风吹雪遍楼台。  
春寒毕竟无多日，桃李何须怨未开。  
刘读学俨一首  

【宫词】  
霜月照帘栊，开帘独凝伫。  
玉阑花敛房，金井桐垂乳。  
风传百和香，羊车往何许。  
嘿嘿整云鬟，鸦啼俄向曙。  
彭宫保华一首  

【明妃曲】  
抱得琵琶不忍弹，胡沙猎猎雪漫漫。  
晓来马上寒如许，信是将军出塞难。  
丘少保濬八首  

【挽伏羌伯】  
一代知名将，三边屡建功。  
帝怜何力义，人比<禾它>侯忠。  
异鸟鸣牙上，盘蛇堕镜中。  
九原终不作，大树起悲风。  

【座中有搊筝者作白翎雀曲因话及元事口占此诗】  
胡运消沉汉道兴，毡车宵遁土城平。  
兴隆无复残笙谱，劈正谁知旧斧名。  
起辇谷前驼马迹，居庸关外子规声。  
不堪亡国音犹在，促数繁弦叫白翎。  

【得过且过】  
得过且过，多福何如少遭祸。纥干山头冻羽干，真信凤凰不如我。得过且过。  

【行不得也哥哥】  
行不得也哥哥，十八滩头乱石多。东去入闽南去广，溪流湍驶岭嵯峨。行不得也哥哥。  

【不如归去】  
不如归去，中华不是胡居处。江淮赤气亘天明，居庸是汝来时路。不如归去。  

【过会通河有感】  
清江浦上临清闸，箫鼓丛祠饱馂余。  
几度会通桥上过，更无人说宋尚书。  

【客中对月】  
万里思归客，伤心对月华。  
欲凭今夜影，回照故园花。  

【金陵即事】  
六朝宫阙久蒿莱，紫盖黄旗帝运开。  
沄鹊漏传云外观，凤皇箫奏月中台。  
千山峰势连吴远，万里江流自蜀来。  
此日金陵非昔日，子山词赋莫兴哀。  
何尚书乔新五首  

【秋怀（二首）】  
惊飙撼庭树，秋气惨悲凉。  
玄鸟已远逝，群鸿亦南翔。  
幽人抱遐思，揽衣起徬徨。  
念昔少壮日，志轻杜与房。  
淹留竟何成，鬓发倏已苍。  
平津为汉辅，汲生老淮阳。  
感彼积薪叹，凄然令心伤。  
篱菊翘芳花，井梧堕轻碧。  
荣悴谅有时，世情何役役。  
寒蛩亦何求，嘒嘒号永夕。  
端居澹无营，玩物聊自適。  
春华虽可娱，适口美秋实。  
得马未足欣，亡羊亦非戚。  
生年知几何，抚卷悼往迹。  
乃知满圃郤，不若道傍栎。  

【题苏李泣别图】  
黄云黯欲暮，归骑惨将发。  
酾酒上河梁，羞与故人别。  
后会不可期，请与君永诀。  
祁连山前箭，沙漠窖中雪。  
君心与我志，各欲效忠节。  
老亲坐诛夷，此志遂蹉跌。  
今君获生还，竹帛炳贞烈。  
顾我坠家声，有怀共谁说。  
韩王昔降虏，茅土世不绝。  
念我先飞将，守边号瑰杰。  
臣罪固当诛，臣族讵宜灭。  
嗟嗟全躯臣，谁肯为论列。  
我心岂忘归，望乡心如爇。  
亲族靡孑遗，念之肝肠裂。  
恸哭送归旌，哀哀泪成血。  
君归谒茂陵，毋为遂结舌。  
寄语霍将军，此心宜识察。  

【题金人出猎图】  
阴山寒飙卷晴雪，白草萧萧冻欲折。  
戎王校猎晓合围，万骑蹴冰如蹴铁。  
狐裘狐帽紫绒绦，上凌大碛下深壕。  
虏骑咆哮声震地，毛群无计可潜逃。  
驾鹅戛戛来何许，一片晴云蔽天宇。  
海青直上鸷且雄，顷刻平芜洒红雨。  
纷飞鹍鹳与鹙鸧，雨血风毛堕猎场。  
群酋献获戎王笑，割鲜野食驼蹄香。  
金轮半坠西山缺，绕管嘲轰向区脱。  
解鞍絷马未肯眠，笑击黄獐饮其血。  
白旗忽动斡难河，猛士更比金源多。  
柴潭已涸蔡州破，狡兔虽肥奈尔何。  

【柴潭楼（在汝宁）】  
金源立国雄且武，蹴宋歼辽跨中土。  
岂知中叶渐陵夷，虓阚凭陵有蒙古。  
燕京南迁到汴京，花帽不守杏花营。  
黄河已失合达死，犹欲假息悬瓠城。  
悬瓠頟頟近荆楚，京湖亦有复仇举。  
长围已合效鱼丽，痴心尚恃柴潭固。  
柴潭楼下碧漪漪，上有伏弩下潜螭。  
一朝决之入汝水，螭亡潭涸竟奚为。  
幽兰轩中苦复苦，分取遗骸藏宋圄。  
当年忠烈冠华夷，惟有忠臣忽斜虎。  
马少师文升一首  

【秦陇道中】  
问俗昔曾过陇山，西征今复出秦关。  
雁声叫日迷寒渚，枫叶经霜带醉颜。  
世路羊肠千里曲，功名蜗角几人闲。  
林间鹦鹉能言语，笑我年来两鬓斑。  
刘宫保大夏一首  

【西山道中】  
晓来联骑踏晴沙，风景苍苍一望赊。  
几处白云前代寺，数村流水野人家。  
莺啼别墅春犹在，马到西山日未斜。  
回首不知归路远，九重宫殿隔烟霞。  
倪宫保岳一十一首  

【题胡马图】  
大碛飞沙白于雪，北风怒号海冰裂。  
髯胡把控正愁寒，地上骐驎汗成血。  
骐驎元出洼水中，朝刷天河暮崆峒。  
飘飘四骏尽龙种，风神各异筋骨同。  
紫燕飞兔思腾踏，走狗苍鹰气萧飒。  
雄姿自足画图传，奇材岂与驽骀合。  
一匹虽瘦标格存，试出还空冀北群。  
伏枥谁能保终惠，行边犹解策高勋。  
可怜共饱沙场草，无由一骋千里道。  
天涯霜露莽萧条，只恐骅骝易衰老。  
髯胡髯胡不敢骑，好从重译献彤墀。  
玉台阊阖阅清峻，却看黄帕盖鞍时。  

【孟春奉陪庙享纪事而作】  
祠殿森严楯陛重，雍歌初彻燎烟浓。  
虞周典礼千年合，文武衣冠百辟从。  
日影渐移高阁漏，露华犹拂御街松。  
却瞻天仗东风里，冉冉霓旌导六龙。  

【孟冬时享斋宿院中和韵答克勤宾之二同年】  
玉署沉沉隐画墙，柳阴深覆御沟傍。  
钩陈天近通三接，奎璧星明共一堂。  
地迥自惊尘土隔，云深翻觉路歧长。  
叨参此会元非偶，二十年余白鹭行。  

【甲辰正元奉命南郊看牲】  
漏转重城夜不扃，两街高炬烛青冥。  
影连貔虎麈随路，香拂牺牲月满庭。  
已信卜郊嗤鲁史，却看在涤重周经。  
明朝复命红云殿，鹄立金门候曙星。  

【弘治纪元戊申二月十三日侍从亲耕籍田用程学士韵二首】  
南郊晴旭晃銮仪，天路无尘进辇迟。  
京兆青箱依耒耜，教坊花鼓应旌旗。  
明禋早致先农享，粒食仍歌后稷诗。  
圣主重民亲稼穑，此生何幸际昌期。  
貔貅万灶绕城坳，礼重亲耕指近郊。  
丰稔早占种稑种，泰和端叶地天爻。  
弄田何足论钩盾，劳燕真看出大庖。  
诏许三农瞻日表，不须前蒲纛拥梢。  

【斋宫候驾次西涯学士韵】  
银河如璧护重关，翠辇初临大祀坛。  
映日牙旗环禁旅，连空甲骑拥祠官。  
风云已觉争春丽，雨雪先惊入夜寒。  
礼罢天门重整佩，欢腾万国正回銮。  

【新春感事】  
烽火边城鼓角悲，黄沙漠漠北风吹。  
关山远隔云中戍，车马新屯霸上师。  
贾谊有才思报国，杜陵多病为忧时。  
侍臣谁有如椽笔，拟撰燕然第二碑。  

【同寅章德懋黄仲昭庄孔易以言事去职为之太息书此自示不寄三人】  
悠悠往事不堪论，默默穷愁泪暗吞。  
敢向明时伤远谪，独怜壮志付空言。  
楚人但识湘闾去，汉室谁知汲黯存。  
愧我同官未同事，端居真已负君恩。  

【厓山大忠祠】  
人间恶鸟栖金屋，海上楼船驾飓风。  
国破忠臣惟有死，天亡卷土亦无功。  
英雄俯仰成遗恨，元气分明托数公。  
千古翔龙何处是，精魂依旧绕行宫。  

【芳池春水】  
芳池一曲接银河，分得天家雨露多。  
新涨受风牵翠縠，好山随月堕青螺。  
百年蘋藻沾余泽，三月鱼龙涌漫波。  
犹记临流泛春酌，倚阑同和濯缨歌。  
章尚书懋一首  

【禁中闻莺】  
禁苑花深昼漏迟，莺声遥在万年枝。  
不随舞袖歌《金缕，却伴仙《韶奏玉墀。  
长信梦回欹枕处，琐闱吟罢倚阑时。  
东风空费如簧舌，不道明廷有凤仪。  
董尚书越二首  

【和彭先生入阁述怀韵】  
鹍翮凌摩在绛霄，玉清高处领群僚。  
宁无尺五归时论，会有登三报治朝。  
商弼夜深方入梦，尧衢日出已闻谣。  
头颅自信多公道，白发从渠不肯饶。  

【和师召太常留别韵】  
地近蓬莱尺五天，青绫番直记当年。  
多才已献《长杨赋，感旧频歌《伐木篇。  
烛秉夜阑真梦寐，车当明发且留连。  
晨霜匹马趋朝路，却忆南州正晏眠。  
谢少傅迁二首  

【偶兴】  
曲径疏篱拥薜萝，晚风红落豆花多。  
南山夜半牛堪饭，东海门深雀自罗。  
遗恨未酬三顾宠，清时谁解《五噫歌。  
谩将旧砚临池洗，莫遣余生待墨磨。  

【习静】  
一尘不到水边亭，扫石焚香昼掩扃。  
方沼萍开鱼掉尾，高崖松动鹤梳翎。  
窗临绝涧涵虚白，山隔重湖送远青。  
更是晚来群动息，空庭仰卧数流星。  
梁少师储一首  

【元夜】  
尊前休问夜如何，且听佳人达曙歌。  
圆月向人偏皎洁，绪风吹面正清和。  
星从左个将春至，雁向南楼带字过。  
翘首五云最深处，千觞应助圣颜酡。  
刘少傅忠一首  

【武庙哀词和鲁南韵】  
千古桥陵旧竁开，断鳖无力挽天回。  
三边曾纳戎王款，九庙亲俘汉濞来。  
泪竭华夷枯海渎，神游冥漠驭风雷。  
十年讲幄承恩泽，白首荒山不尽哀。  
费少师宏六首  

【次邃庵西涯两公先帝忌辰悲感倡和之韵】  
伤心垂矢与和弓，此日哀思九宇同。  
花压玉栏应厌世，鸟依金粟自呼风。  
物资干始疑天坠，忧切丰亨在日中。  
禁苑久叨供奉职，至今泪血洒残红。  

【南吏侍罗圭峰考满赴京至良乡以折臂乞归中批遽从之作此奉寄】  
咫尺论心恨未能，蓟门南望睇空凝。  
忧时定复添华发，医国真应属折肱。  
归喜冬檐支睡枕，行当霜路蹴层冰。  
欲知诸老拳拳意，不减韩翁惜孔丞。  

【十二日早发良乡复雨】  
出郭朝来正喜晴，通宵飞雨又纵横。  
泥污厚土干何日，雷殷秋山怒未平。  
老马识途空有志，寒蝉抱叶欲无声。  
云师尔罪真难赦，何敢常韬日月明。  

【雪中崇之送麻姑一尊谢以前韵】  
醒眼寒窗对白虚，马军夜值卧瓶初。  
呼童旋觅团脐蟹，谋妇方烹巨口鱼。  
蕉叶浅斟能稍稍，梅花开放正疏疏。  
心交久矣醇醪醉，岂必旴泉味有余。  

【谢姜宽送芋子】  
芋魁相送满筠笼，应念冰盘苜蓿空。  
此日蹲鸱真损惠，当年黄独漫哀穷。  
蒸时不厌葫芦烂，煨处还思榾柮红。  
自是菜根滋味好，万钱谁复羡王公。  

【食梅】  
夏木阴阴雨气寒，半黄肥颗摘林端。  
齿输赤子先扌弃软，眉为苍生故自攒。  
调剂功微惭玉铉，赐沾恩重忆金盘。  
一株留取当阶树，嬴得花时索笑看。  
杨少师廷和二首  

【送周少宰秦府分封】  
少宰分封出御批，二函新册烂金泥。  
恩波入渭天潢近，使节临关华岳低。  
铨事暂辞流内外，民风兼问陕东西。  
肩舆不觉驱驰倦，余兴犹能及品题。  

【送神武蔡千户致仕还湖州（进士中孚之父）】  
神武挂冠归旧隐，赤松相伴话长生。  
车前紫气青牛引，天上新声彩凤鸣。  
军务不关惟白战，醉乡何处是乌程。  
太湖合是逃名地，画舫弦歌自在行。  
毛少保纪二首  

【武庙挽歌（二首）】  
玉辇今何处，宸游事已空。  
泪多湘水竹，悲切鼎湖弓。  
汗简千年后，钧天一梦中。  
空余旧戎帐，金甲凛霜风。  
北伐威方震，南征驾始回。  
永违天日表，独使肺肝摧。  
帐殿三秋迥，铃歌万国哀。  
羊车空永巷，寂寂望重来。  
杨少师一清四首  

【将至凉州】  
雉堞连云十里城，将臣开府此屯兵。  
山连虎阵千年固，地接龙沙一掌平。  
塞上马嘶春草绿，村中人和凯歌声。  
只因边徼无烽火，忘却关山是远行。  

【五月七日先皇帝忌辰次涯翁先生诗韵】  
白头攀望鼎湖弓，犹忆含香侍从同。  
周咏恩深余《湛露，虞弦响绝更薰风。  
伤心遗诏龙沙外，注目宸容豹尾中。  
六载归朝无寸补，轻车空踏软尘红。  

【希大司马扈驾至淮安便道过江访余石淙精舍感今忆昔口占一首】  
停云回首意如何，杨子江头一棹过。  
老去多情怜水石，闲来开眼看风波。  
门墙旧侣雕应尽，灯火通宵话转多。  
更约扁舟和月宿，荻花深处听渔歌。  

【嘉靖四年奉诏督师西征再蒙温旨有赵充国马援之褒感而有述】  
西北风尘帝顾多，老臣承诏出岩阿。  
便宜欲上赵充国，矍铄还非马伏波。  
十乘戎行新节钺，三边精采旧关河。  
极知君命如山重，感激浑忘两鬓皤。  
林宫保俊二十一首  

【兵书峡（在归州芗溪口）】  
巫峡山，西来昂伏知几变。  
扶舆转磅礴，浑沌开生面。  
中擘行悬流，晴碧天一线。  
石根浪文摺，龛窦相贯穿。  
最高壁斗间，衣褶横素练。  
参差缀红雪，黄云覆葱蒨。  
其巅翳丛木，深窈兀古殿。  
三窍连嵚崟，残简隐约见。  
世传此兵书，异人之所撰。  
大始留至今，文字磨灭半。  
坤灵护取将，赤日下雷电。  
吾闻蜀汉地，吴魏经百战。  
赵宋亦后服，俘囚始郡县。  
皇明取明升，旋凯不遗箭。  
急峡掌为平，安流歌禹甸。  
只今芗溪航，上下日百遍。  
谁悲蜀道难，烟景有余恋。  
理极乱恒倚，黄巾焰微煽。  
飞书数上闻，宵旰重西眷。  
素翁久收局，诏起填行院。  
兵寄老一身，支撑出门倦。  
仗剑追昔游，征衫泪为溅。  
辞家日千里，许国心一片。  
濒春雨绵密，溯峡风良便。  
愿言扫妖氛，黄石授终卷。  

【铁门扇】  
瀼西一舍许，两山势回合。  
巨石状城门，铁衣护周匝。  
楚蜀相犬牙，乾坤互辟阖。  
当关一夫守，万马不敢发（叶）。  
云龛入玲珑，元气深吐纳。  
风搜群窍开，水树声互答。  
推蓬暂此清，巫山事杂沓。  

【严田王节妇纪】  
十九入君门，一岁不曾满。  
夫君事远征，临别意款款。  
鸿雁各有归，水流不复返。  
繁华一春梦，命薄遭世短。  
姑边犹遗孩，妇影灯长伴。  
嫁被双鸳鸯，相随穴中暖。  

【严田仇节妇纪】  
晴时一转瞬，花开不常好。  
委身事夫君，百岁期长保。  
梅实犹未仁，孤坟已青草。  
帘前语春燕，未与伤怀抱。  
有生终有灭，值幸迟与早。  
孤存亦夫存，念之忧心捣。  
为植坟上松，松长妾应老。  

【东林寺】  
初日上苍凉，峰峦接大荒。  
懒云依鸟径，驯虎卧僧廊。  
水碧聪明井，灯青慧远堂。  
禅心秋共寂，徙倚近香床。  

【别乡人】  
驿路迷燕浦，官梅动越吟。  
相看今日意，同是故乡心。  
鹤径寒沙口，渔船绿柳阴。  
沧洲有奇事，未老欲抽簪。  

【题清上人山房】  
乱松深古寺，衰谢白云期。  
生灭慧灯尽，晴阴定磬知。  
檐虚江色远，日薄鸟声迟。  
杖锡西来意，曹溪亦几支。  

【瑞州行台除夕】  
彩仗泥牛罢晓鞭，春来岁去重相怜。  
客途风雪庚申夜，官烛文书癸亥年。  
经略才疏悬铸错，诛求政苦望更弦。  
东巡叵作澄清地，具纸归心到上前。  

【文峰书院次韵】  
太平端合老人龙，卧隐城南江上峰。  
笔讶草《玄高起冢，膏因继晷惯烧松。  
花间得句诸儿续，月底吹箫二客从。  
闭户著书秋更晚，隔溪烟树夕阳重。  

【读唐人钱起诗黄绶罢来多远客青山何处不愁人之句】  
林园乐事颇相关，不换神仙只一闲。  
荒径也须存白菊，愁人元不是青山。  
将雏野鹤飞还舞，酿蜜崖蜂去却还。  
凉月孤舟自浓睡，乘流知下几溪湾。  

【右垭写怀】  
露宿官山月转晴，山垭老泪寄苍生。  
檄书夜下秋前捷，野哭时悬枕上声。  
墟落鸢鸦荒骨乱，石田狐鼠晚蒿平。  
经心门井溪来血，流入瞿塘水尚腥。  

【北岩寺】  
两川摇扤尚迟留，耳落边声结素愁。  
草阅阵旗江郭靖，云移仙盖野堂幽。  
时危附髀思屠狗，日短归心寄饲牛。  
忝窃三朝今老惫，驱驰何计足消忧。  

【到芊原志喜】  
眼前三日是回程，万死天容脱此生。  
官烛对床翻老泪，城笳落耳误边声。  
峡江今度风波隔，驿使初传猿鸟惊。  
卧病老臣无气力，勉叉双手贺升平。  

【劝驾述怀次东所韵】  
霜前黄叶漫秋山，瘦竹疏花共晚闲。  
老去筋骸翻自念，日来云水信相关。  
经心杨柳三眠外，作意棋枰一著间。  
好是内庖羞独割，冻梨惭改故时颜。  

【盛山纪事】  
朐<月忍>霜青白雁群，小堂对柏日西曛。  
繁星江接巴文水，淡墨山开盛字云。  
井切三潮兵幸洗，冈当一火玉为焚。  
具知野骨封候暐，静夜冤声触处闻。  

【通川感事】  
老销髀肉愧征鞍，目对人心日转难。  
尽索丁奇翻戊校，几烹丙穴侑辛盘。  
马鸣路黑边麈满，巷哭堂深短烛寒。  
惆怅乱阶谁首事，范阳无地葬衣冠。  

【风木为康子肃题】  
辽鹤断归期，摊书赖拄颊。  
山月冷不眠，雨声战寒叶。  

【秋斋为周彦通题】  
暑伏凉又生，虫吟叶已故。  
壮日苦不常，翻书落寒蠹。  

【题画】  
独屋芝草香，蘅门落松子。  
轻舟泛芙蓉，明月在秋水。  

【闺怀】  
幽弦不成声，手生欲谁诉。  
平安两字书，开落几花树。  

【看梅偶成】  
消息东风两月前，西湖索莫老逋仙。  
雪蓬昨夜还扶醉，移近梅花一处眠。  
乔少保宇三首  

【舟中次杨郎中君谦韵】  
闻说江南唱子规，北人初听不胜思。  
只看世路长为别，不道仙舟尚有期。  
渔浦杳闻烟外笛，酒家遥认月中旗。  
郎官白雪难为诵，欲和空惭《下里词。  

【幕府山】  
说着看山兴欲飞，湖西双径踏霏微。  
宁辞九日登高会，况是诸军奏凯归。  
林外钟声开宿霭，江头帆影送斜晖。  
亦知欢会何终极，霜露休教上客衣。  

【秋风亭下泛舟】  
荒庭寥落野烟空，汉武雄才想像中。  
箫鼓应声开画昚，帆樯飞影动晴虹。  
山分秦晋群峰断，水入河汾两派通。  
少壮几时还老大，不须回首叹秋风。  
王佥都云凤三首  

【玉泉亭次石邦彦韵】  
八骏西游何处踪，白头僧老记曾逢。  
云边羽盖擎仙掌，树里楼船驾海龙。  
日下晚山投宿雁，烟迷秋浦渡寒钟。  
红莲似抱美人恨，愁倚霜风憔悴容。  

【晚步天津】  
山光翠叠老龙鳞，故国遗墟草自新。  
世事尽随伊阙水，行人独踏汉宫尘。  
北邙高冢元无主，金谷残花不系春。  
却恐杜鹃今再至，天津桥上客伤神。  

【送客】  
春湿蒸云雨欲丝，飘飘游子别离时。  
愁看陌上青青草，送尽行人总不知。  
王尚书鸿儒一十四首  

【自兴县赴保德州途中作】  
缘崖狭径半空行，俯瞰川原梦亦惊。  
疏树带烟低若荠，方塘涵水小于枰。  
云边紫塞临蕃帐，天际黄河绕汉京。  
莫遣壮心容易耗，青编不载腐儒名。  

【拟杨铁厓小游仙（五首）】  
酒垆客舍已尘埃，忆与回公旧往来。  
铁笛一声尘梦醒，岳阳楼下水如苔。  
太华峰头夜半过，铁船摇荡玉池波。  
山精窃候希夷睡，偷采池中十丈荷。  
方壶圆峤月初生，海色如银万顷明。  
一片彩云当面堕，东华童子召飞琼。  
戏抛白凤下清冥，黄鹤楼头雨正晴。  
十八女郎歌劝酒，人间谁识是龙精。  
一别良常岁月赊，茅君相念寄瑶华。  
五云阁吏无人换，犹是当年蔡少霞。  

【京华秋兴（三首】）】  
沄鹊高寒紫殿阴，金壶银箭夜沉沉。  
洞箫赋美当谁听，纨扇词工谩独吟。  
暂狩长杨沿汉制，终思茂草戒虞箴。  
属櫜猛士应多从，倾耳西风玉辇音。  
病怜归计苦难成，形影萧然在帝京。  
中世功名殊不易，残年去就自须轻。  
宝符临代胡应遁，玉马朝周客已盈。  
未睹金根还紫禁，菊花何意向人明。  
漭漭黄云覆白沙，铁衣万骑迫中牙。  
毡裘逾漠烽才息，虎帐传餐士不哗。  
金矢射糜寒碛远，玉鞭盘马夕阳斜。  
凯歌入塞期非远，鹄望应怜百万家。  

【自浑源赴大同道中】  
仆从衣裘薄，溪山冰雪深。  
西风吹剑首，晓日照琴心。  
慷慨平胡策，凄凉出塞吟。  
书生徒有志，但恐二毛侵。  

【沁州道中】  
十年江左宦情阑，此日并门复强颜。  
细柳依依标北道，生烟漠漠护前山。  
数声清管鸣蛙沸，一点黄尘探骑还。  
回首中原渺千里，白云飞处是乡关。  

【读东汉外戚传】  
金貂赫奕侍中家，恩托椒房宠莫涯。  
连苑高楼临紫陌，倾城名妓按红牙。  
君王自是光明烛，竖子终为顷刻花。  
所惜覆车无戒者，青编常遣后人嗟。  

【至后三日雨雨连夜复三日】  
江南冬月气犹温，风雨潇潇至后繁。  
钟阜云迷禅寺塔，秦淮潮上酒家门。  
闲来访戴难乘兴，老去游吴易断魂。  
何似乡关醉呼骑，短衣冲雪猎平原。  

【送范斋李先生致仕还吴】  
春色俄看到枳花，江东行客理归艖。  
世途水马波难溯，吾道人龙迹已遐。  
安世平生多气节，少陵老去忆桑麻。  
袖中未有留戡疏，羞向灯前看莫邪。  
马左都中锡五首  

【述怀和敖静之韵】  
几年骑马走黄尘，富贵邯郸一欠伸。  
世上鸡虫无了日，山中猿鹤已嗔人。  
文园卧病思封禅，宣室求贤问鬼神。  
读罢古书长太息，小檐花落又残春。  

【西掖晚归有感时事聊赋述短章用呈同志者】  
矮窗缺月照人寒，残雪留檐冻木干。  
衰信已凭双鬓寄，世缘聊作一枰看。  
斜封官好空批敕，神武门高未挂冠。  
误却登山与临水，十年骑马走长安。  

【早春自述】  
杏花雨过柳花风，睡起凭阑酒正中。  
一碗午茶鏖醉北，半溪春水带愁东。  
泥香乳燕窥帘入，巢拙鸣鸠借树同。  
试问春光还几许，少年人病已成翁。  

【次敖静之九日言怀韵】  
骑马闻鸡有底忙，一秋憔悴沈东阳。  
身随杖竹空存节，鬓比篱花不耐霜。  
帝载八年纷奏绩，王师六月苦周章。  
何须更落西风帽，黄叶填门独举觞。  

【晚渡咸阳】  
野色苍茫接渭川，白鸥飞尽水连天。  
僧归红叶林间寺，人唤斜阳渡口船。  
表里山河犹往日，变迁朝市已多年。  
渔翁看破兴亡事，独坐秋风钓石边。  
陆少保完三首  

【王元章作墨梅并题长句书其后】  
月落参横兴已空，鉴湖清浅夜推篷。  
消磨不尽惟豪气，犹在疏花淡墨中。  

【武城道中夜闻作吴语而歌者仿佛竹枝遗响因为二章】  
数间茅屋隐平沙，隔岸微闻唤酒家。  
若道消愁全仗酒，也停双橹倩人赊。  
不奉君欢又一年，背人啼向落花前。  
当初自爱侬如玉，今日如花更可怜。  
周宫保用八首  

【静观】  
地偏心更远，卧起了无哗。  
养拙从吾道，流年感物华。  
读书余左氏，看竹但西家。  
数点朝来雨，新开木槿花。  

【至徐州】  
远戍收宵柝，高风动雪车。  
三年同旅雁，一饭厌河鱼。  
赤叶寒林晓，黄茅野市虚。  
昔时溪水上，日出卧深庐。  

【沽酒】  
一春白发斗丝长，无奈春归唤酒尝。  
日晒一林梅子熟，风吹满店柳花香。  
汉江初泼葡萄绿，银海频浮琥珀光。  
消得百年三万日，不妨还醉六千场。  

【簪花】  
老去风流敢自夸，开筵对客许簪花。  
百年回首仍春色，三月于人且物华。  
乘兴不须憎白发，闻歌犹复恋乌纱。  
花前莫笑山翁醉，剩有青钱付酒家。  

【落花（四首）】  
几日繁花亦有姿，便教飞尽只空枝。  
明年有约休孤我，昨夜无风欲怨谁。  
蜂慰苦心甘办蜜，蚕羞衰鬓薄萦丝。  
鹤林纵谓犹堪赏，携酒明朝已怕迟。  
妆华倚艳欲无功，到处芳菲入眼空。  
薄影萋迷聊借月，后时衰谢不缘风。  
帘钩淡沲闻幽鸟，篆迹依稀见小虫。  
清晓关情应不免，数枝惆怅杏园东。  
撼白欺红恨已多，新词莫遣雪儿歌。  
数株欲借群芳后，三月犹看几日过。  
锦席剩香留一瓣，银屏深影蹙双蛾。  
离魂转觉难凭藉，尽日风吹无奈何。  
满树春红已觉稀，数枝低阁午风微。  
裁将织女愁中锦，尽着秋娘嫁日衣。  
南国何人歌芍药，东山此日忆蔷薇。  
中园未忍违孤赏，拾得余芳肯暮归。  
刘侍郎玉八首  

【回龙驿】  
牵路绕村斜，舟行听早鸦。  
负囊趋远渡，提瓮立平沙。  
日出云生叶，风回浪起花。  
太行天际碧，吾亦忆吾家。  

【归途】  
晚晴回玉勒，归路拥琼花。  
紫雾蒸山气，清辉荡日华。  
削波冰挂壁，髡树冻凝槎。  
劳役何须问，穷生更可嗟。  

【世降】  
六籍逮狂秦，三王迹已陈。  
虞渊初息驾，沧海又扬尘。  
猿鹤皆君子，豺狼有故人。  
只存丹窍理，常与日华新。  

【宿房村下】  
历历数长亭，舟行晚未停。  
归云衣叠嶂，落雁字寒汀。  
古渡稀闻棹，孤村远见灯。  
壮怀惭旅泊，禁漏忆晨兴。  

【谩兴】  
缚茅为屋倚山椒，名姓人传太古樵。  
白石晓炊云出甑，清泉夜酿月盈瓢。  
钓鱼懒过双溪堰，驱犊时临独木桥。  
寄谢长官休物色，多年洗耳向唐尧。  

【寄挽陆水村】  
垂老南迁已断魂，更堪荒草塞孤坟。  
邹阳尚恐吴藩重，袁盎宁忘汉室尊。  
千古是非劳士论，百年荣辱误君恩。  
交游落落谁青眼，独向天涯酹酒尊。  

【大梁城】  
大梁城上四无山，渺渺嵩行百里间。  
宋苑梁台何处在，黄河流尽鸟飞还。  

【新春谩兴】  
杖藜门外问浮槎，路隔溪南处士家。  
梅子渐肥栀子瘦，黄鹂啼尽雨中花。  
许少傅赞一首  

【初入栈道】  
梁汉起天中，形连百二雄。  
万山争地立，一路与云通。  
树杪过人影，崖头啸虎风。  
我行三月暮，怅望华阴东。  
赵武靖辅一首  

【奉和观车驾祀南郊】  
御堤新筑净无埃，大驾亲承祀事来。  
风定垆烟浮衮冕，日高仙仗护蓬莱。  
鸾旂纷拥云衢合，雉扇遥迎翠辇开。  
更有羽林严宿卫，桓桓多是出群才。  
王挥使清一首  

【塞上感怀】  
西风关外雪初晴，怀古思乡百感生。  
玉帐枕戈人万里，铁衣传箭夜三更。  
梦回绝域乌桓地，战罢空山敕勒营。  
烽火微茫天去远，月中鸿雁送秋声。  
邵严州珪二首  

【胡冬官梅花图】  
江南江北霏霏雨，渔榜渔罾短短篱。  
斜出一枝青鸟外，东风掩映水仙祠。  

【马斗虎】  
天门名马真龙媒，万里新自流沙来。  
先皇知尔才磊落，放入虎圈与虎抟。  
霜蹄蹴踏虎即毙，英风飒爽来天际。  
当时观者应叹嗟，唐家岂有拳毛枿。  
夏评事掞四首  

【前有樽酒行】  
玉壶乳酒一色同，素手提来笑春风。笑春风，听我歌，流光火急将奈何。默坐青轩散桃李，不如抱盏发阳阿。乘健出游遨，开怀恣欢谑。前有一樽酒，何用银球系床脚。  

【游金山寺还舟中流作】  
纵是裴公寺，能忘魏子心。  
帆开吴日落，钟度楚云深。  
半饷分南北，中流吊古今。  
江山虽好在，无奈二毛侵。  

【巾山】  
双峰遥湿处，少顷雨声稠。  
野鼠行诗卷，山禽掠酒筹。  
海天先得暮，江月只宜秋。  
一笛谁家发，随风到上头。  

【广陵】  
九曲池亭龙气消，谁家《水调共兰桡。  
眼前亡国无多恨，江水东边是六朝。  
张兴化琦二首  

【黄昏步溪上见烟月可爱】  
明月在天烟在溪，烟中看月无光辉。  
沙禽熟眠潮未响，野火历乱船初归。  
天边杨柳谁家树，烟月相含不知数。  
此时幽景记不真，莫是江南梦归路。  

【春词】  
乳莺啼急柳枝低，江雨晴来草叶齐。  
九十日春无酒伴，落花如梦到棠梨。  
杨主事荣六首  

【江西旅怀】  
客梦家千里，乡心柳万条。  
片云遮海峤，一雨送江潮。  
恋阙绨袍在，怀人尺素遥。  
春光看又晚，何处灞陵桥。  

【宿武阳川】  
天外鸟归尽，川原月上初。  
落花孤屿寂，残烛短篷虚。  
异语闻商税，长歌识夜渔。  
因悲湖海迹，已是十年余。  

【虢宫送河丞市马】  
野色正苍苍，秦山半夕阳。  
雕弓双羽箭，宝剑百金装。  
夜月临关白，秋云压塞黄。  
君休市千里，当宁汉文王。  

【子规啼】  
江天夏夜露气清，山鸟忽作肠断声。  
莫道啼多不解意，催人归去最分明。  

【村南逢病叟】  
星星黄发被双肩，甲子推来近百年。  
昨日病来犹讳死，教儿忙办买神钱。  

【吴宫】  
画栋云消夜气清，宫前沟水作秋声。  
如何醒得吴王醉，多少花枝压禁城。  
鲍员外楠二首  

【题画作】  
茅斋半食苍岩腹，老树如蛟曈寒绿。  
出门买得东吴船，载酒归来江上眠。  
戋刂却横洲一千尺，长将醉眼傲江天。  

【舟中】  
野渡溶溶春水，夕阳点点寒鸦。  
欸乃数声何处，行人一棹天涯。  
杭布政济二首  

【次韵杨柳枝词】  
玉沟萦绕水烟凉，嫩叶垂垂窣地长。  
百尺宫墙遮不尽，飞花犹自入昭阳。  
东风袅袅拂朱阑，万树千条露未干。  
玉涘声中人不见，倚楼烟雨正春寒。  
杭都御史淮一首  

【送徐石东佥宪潮南分韵得潇湘】  
潇湘他日梦，今上合江亭。  
天阔浮吴楚，山青入洞庭。  
鹧鸪春渺渺，斑竹雨冥冥。  
舟楫云中见，依稀帝子灵。  
浦丽水瑾五首  

【闲居漫兴（五首）】  
草堂幽事许谁分，石鼎茶烟隔户闻。  
长日如年双燕睡，晴风似酒百花醺。  
软莎新步青丝履，浓墨闲书白练裙。  
稍待溪南荷芰满，扁舟十里看红云。  
雨熟枇杷树树香，绿阴如水昼生凉。  
客疏却喜阶苔厚，身懒初便簟竹光。  
阳羡紫茶团小月，吴江白苎剪轻霜。  
投壶散帙还随意，消得人间白日长。  
此身闲外复何求，长日安居事事幽。  
隔竹敲茶妨鹤梦，临池洗墨戏鱼浮。  
风牵翠带翻阶草，雨湿红销落海榴。  
散尽飞虫生晚色，月明已上水东头。  
高梧树下足凉风，满地清阴一亩宫。  
阶战闲看排阵蚁，檐喧静觅课衙蜂。  
日斜天外初微雨，云薄楼西忽断虹。  
客至莫谈尘底事，年来多病耳初聋。  
南里桥东一草堂，乌皮隐几竹方床。  
池萍涨雨青浮岸，邻树分阴绿过墙。  
乳燕出时炊麦熟，茧蛾飞后曝丝香。  
不知何处炎蒸在，日日清风洒葛裳。  

## ●丙集第四  

陈检讨宪章一百一十九首  

【冬夜】  
长夜气始凄，木绵被重裘。  
端坐思古人，寒灯耿悠悠。  
是时病初间，背汗仍未收。  
学业坐妨夺，田芜废锄耰。  
高堂有老亲，遍身无完。  
丈夫庇四海，而以俯仰忧。  
口腹非所营，水菽吾当求。  
明旦理黄犊，进我南冈舟。  

【藤蓑（二首）】  
一蓑费几藤，南冈砺朝斧。  
交加落翠蔓，制作类上古。  
吾闻大泽滨，羊裘动世祖。  
何如六尺蓑，灭迹芦花渚。  
举俗无与同，天随梦中语。  
今夜不须归，前溪正风雨。  
新蓑藤叶青，旧蓑藤叶白。  
新故理则然，胡为浪欣戚。  
扁西舟浦口，坐望南山石。  
东风吹新蓑，浩荡沧溟黑。  
须臾月东上，万里天一碧。  
安得同心人，婆娑共今夕。  

【漫题】  
日月逝不处，奄忽几华颠。  
华颠亦奚为，所希在寡愆。  
韦编绝《周易，锦囊韬虞弦。  
饥餐玉台霞，渴饮沧溟渊。  
所以慰我情，无非畹与田。  
提携众雏上，啼笑高堂前。  
此事如不乐，它尚何乐焉。  
东园集芋本，西岭烧松烟。  
疾书澄心胸，散满天地间。  
聊以悦俄顷，焉知身后年。  

【和陶归田园（三首）】  
我始惭名羁，长揖归故山。  
故山樵采深，焉知世上年。  
是名鸟抢榆，非曰龙潜渊。  
东篱采霜菊，两渚收菰田。  
游目高原外，披怀深树间。  
禽鸟鸣我后，鹿豕游我前。  
泠泠玉台风，漠漠圣池烟。  
闲持一觞酒，权饮忘华颠。  
逍遥复逍遥，白云如我闲。  
乘化以归尽，斯道古来然。  
高人谢名利，良马罢羁鞅。  
归耕吾岂羞，贪得而妄想。  
今年秋又熟，欢呼负禾往。  
商量大作社，连村集少长。  
但忧村酒少，不充侬量广。  
醉即拍手歌，东西卧林莽。  
近来织畚徒，城市售者希。  
朝从东皋耕，夕望西岩归。  
贫妇业纺绩，灯下成岁衣。  
但令家温饱，不问我行违。  

【和陶移居】  
留连晡时酒，吟咏古人诗。  
夕阳傍秋菊，采之复采之。  
采之欲遗谁，将以赠所思。  
所思在何许，千古不同时。  
四海倘不逢，吾宁独去兹。  
愿言秉孤贞，勿为时所欺。  

【和陶饮酒】  
木犀冷于菊，更后十日开。  
清风吹芳香，芳香袭人怀。  
千回咽入腹，五内无一乖。  
虽靡鸾凤吟，亦有鹪鹩栖。  
昔者东篱饮，百榼醉如泥。  
那知此日花，复与此酒谐。  
一曲尽一杯，酩酊花间迷。  
赤脚步明月，酒尽吾当回。  

【和陶怀古田舍】  
君子固有忧，不在贱与贫。  
农事久不归，道路竟徒勤。  
青阳动芳草，白日悲行人。  
沮溺去千载，相知恒若新。  
出门转穷厄，得已聊一欣。  
甘雨濡夕畛，繁花幂春津。  
独往亦可乐，耦耕多近邻。  
百年鼎鼎流，永从耕桑民。  

【秋兴（三首）】  
西风振庭木，虚堂夜萧萧。  
搅衣起步月，归雁双飘飖。  
天地岂予独，知音不可招。  
冥心祈有合，怅望空云霄。  
盛时不得意，衰老徒伤悲。  
志士曷为尔，载籍多见之。  
翘首面昆仑，白龙有遗池。  
振衣一千仞，高咏秋风谁。  
海上有一士，来往不知年。  
或就胥靡饭，或投上方眠。  
游处各有徒，孰谓世情然。  
饮酒不在醉，弄琴本无弦。  
借问子为谁，得非鲁仲连。  

【送李刘二生还江右用陶韵（二首）】  
夜闻桂树芳，晨起山鸟喧。  
客从远方来，历我阶西偏。  
手持诸侯书，征会在匡山。  
我愿结其人，遂往不复还。  
滞形宇宙内，俯仰独何言。  
中年见二子，楚楚西江英。  
问讯徐苏里，千年有余情。  
开尊对溟月，高歌亦心倾。  
胡为别我去，感此秋蛩鸣。  
赠处各有言，慨然尽平生。  

【赠李世卿（二首）】  
采菊复采菊，严霜下庭木。  
岂无桃李颜，畏此天地肃。  
落落枝上英，未伤飡者独。  
持赠楚人归，投之江鱼腹。  
青青墙下竹，冬后色如是。  
灿灿月中花，岁寒香不匮。  
新知语未足，远别情难置。  
独上江门舟，北风日凌厉。  

【有怀世卿（四首）】  
仙鹤去不归，黄鹂向人语。  
空馆忽相思，云山杳何许。  
出门望东海，默默空廷伫。  
月出潮复来，鸣桡下沧渚。  
时雨日夕来，郊原蔼新绿。  
白云被重崖，下映寒塘曲。  
情结竹上言，魂消井边躅。  
三年隔潇湘，书至不可读。  
伏枕庐山下，春怀惨不舒。  
哀弦久去耳，风韵今何如。  
灼灼花自媚，嘤嘤鸟相娱。  
高台夕流盼，古道行人疏。  
烦嚣谢人境，抱膝山台居。  
奈此枝上鸟，交交春雨余。  
少年耳目冗，衰老不能虚。  
安得鲁连子，从之泛江湖。  

【送刘方伯东山先生】  
未别情何如，已别情尤邈。  
岂无尺素书，远寄天一角。  
江门卧烟艇，酒醒蓑衣薄。  
明月照古松，清风洒孤鹤。  

【蒋韶州书至代简答之】  
相别何悠悠，梅花十寒整。  
音尘中断绝，窅若堕深井。  
忽枉尺素书，开读喜不定。  
庾岭秋正高，扬旌下松径。  
君才足理郡，韶民日延颈。  
古来水火喻，子产功在郑。  
岁计谅有余，愿闻下车令。  

【秋夕偶成明日乡试揭榜】  
缺月不满帘，南窗聊隐几。  
犹闻户外舂，断续秋风里。  
犬子试初毕，老妻浪惊喜。  
滔滔中夜心，四海皆名利。  

【自伍光宇墓还登蓬莱绝顶】  
故人坟前浇我酒，白日欲西回马首。  
嶝危道险不可跻，下马长须扶两肘。  
三步一噫五步停，引吭出舌肺肠鸣。  
此时平地虑颠踣，仰首十丈梯峥嵘。  
以手捉仆肩，以足踏崖颈。  
跻攀欲上分寸难，又恐翻身落深阱。  
山北鸣鸺鹠，山南叫禋旂。  
豹虎伏莽狐狸游，天地衮衮令人愁。  
小童鱼贯上复休，绝顶始得岩峦幽，开颜一望隘九州。  
弱水涓涓扶桑樛，中覆一杯沧溟流。  
穹然青者吾罗浮，神仙葛白俱蜉蝣。  
湖西先生去十秋，五羊诗客徒淹留。  
数公陈迹或可搜，死者已矣吾何忧。  
后来诸生继前修，努力莫倦蓬莱游。  

【题马默斋壁】  
屋后青山屏翳合，檐前绿树烟花匝。  
主人闭门履不纳，跏趺明月光绕榻。  
客来问我笑不答，但闻山莺啼恰恰。  
橙橘盈园野芳杂，门外一江深映閤。  
四时八风谁管押，树飞雾走龙腾甲。  
拙者孤舟持酒榼，成化十年甲午腊。  

【送客】  
浓绿新春酒，疏红隔水花。  
官人坐马醉，江路绕山斜。  
桃李成春径，牛羊散暮沙。  
林泉无宿客，兴尽且还家。  

【悦城】  
山作旌幢拥，江絣镜面平。  
舟航乘晓发，云物入冬晴。  
鼓到江心绝，槎冲石角横。  
经过悦城曲，无语笑浮生。  

【四月】  
四月阴晴里，山花落渐稀。  
雨声寒月桂，日色暖酴醾。  
病起初持酒，春归尚掩扉。  
午风吹蛱蝶，低逐乳禽飞。  

【闻方伯彭公荐剡】  
当时尊孔孟，用世必诗书。  
夫我何为者，先生非过与。  
长歌扶晚醉，短发向秋疏。  
坐惜篱前水，持竿试钓鱼。  

【至陈冕家】  
远树晴堪数，孤云暝欲遮。  
自怜江海迹，能到友生家。  
落日明江色，轻风动麦花。  
相看吾鬓白，不必间年华。  

【古揶寄周京】  
西来何处水，千里不平流。  
入海鱼龙喜，怀山草木愁。  
雨边明落日，石角上孤舟。  
寄语周京道，劳生不自由。  

【晚步】  
水国秋先至，江村晚更幽。  
泥筌收郭索，山网落禋旂。  
凉入社门树，阴连渡口舟。  
独怜经略地，吾得放歌游。  

【秋坐碧玉楼偶成】  
造次中秋过，商量九日来。  
诗将秋景澹，菊共老人开。  
时节陶潜醉，江山宋玉哀。  
平生沧海意，不受白鸥猜。  

【病疥用后山韵写怀】  
病枕愁更永，笼灯对夜长。  
千年无鲍叔，一懒有柴桑。  
儿请栽瓜地，妻评作曲方。  
花时逢酒伴，酩酊出扶墙。  

【秋中寄兴同前感事韵录递东所兼呈云谷老隐】  
山人无外事，白首稚儿同。  
弄水溪堂背，争棋纸局中。  
盆池秋见月，竹院夜呼风。  
触事成唐句，狂歌向碧空。  

【题新村书斋壁（二首）】  
日色催江渡，潮痕上石梯。  
趁墟村妇出，索哺襁儿啼。  
树接黄村坞，船移白石溪。  
落花谁省记，何必武陵迷。  
茅栋依岩静，柴门洗竹通。  
桑榆巷南北，烟火埭西东。  
一径渔樵入，孤村井臼同。  
邻家得美酒，吹笛月明中。  

【南归寄乡书（七首）】  
家在桃源里，龙溪是假名。  
蕉衫溪女窄，木屐市郎轻。  
生酒鲟鱼脍，边炉蚬子羹。  
行窝堪处处，只少邵先生。  
碧草东西埭，黄鹂远近山。  
岩春花气足，檐日鸟声闲。  
文字虚堆几，园林不设关。  
一条烟际路，朝往暮来还。  
江边逢野叟，叉手问官名。  
立雀黄牛近，衔鱼白鹭腥。  
西田余故宅，北崦多新茔。  
驻马斜阳外，凄然感废兴。  
自爱愚公谷，谁过野老家。  
时依当户竹，闲数上墙花。  
鸟立溪槎静，牛争崦路斜。  
怀中娇小女，学语解呼爷。  
居士旧茅斋，萧然倚玉台。  
独寻寺里去，每倒日西回。  
鱼跃水萍破，风推岩户开。  
小桥残板在，长讶有人来。  
省事除烦恼，端居养静虚。  
栽花终恨少，饮酒不留余。  
山径儿吹笛，村田妇把锄。  
殷勤谢闾里，胜事莫相疏。  
山童呼犬出，狂走信诸孙。  
乳鸭争嬉水，寒牛不出村。  
墟烟浮竹杪，田水到桑根。  
邻叟欣相遇，笑谈忘日曛。  

【社西村（四首）】  
结茅依里社，村以社西名。  
客至惟谈稼，年衰不入城。  
邻鸡上树宿，水鹤傍人鸣。  
向晚寻牛去，前冈笛又轰。  
君家里社西，我家里社东。  
平分社公雨，不隔马牛风。  
瓜地妻能种，衣巾俗与同。  
云边采芝径，高尽玉台风。  
社主对诸阡，居庐散百烟。  
共来乡社会，同乐帝尧年。  
折花潮没屐，吹笛月随船。  
偶寻社西去，又赋社西篇。  
社西逢酒伴，埭北有花枝。  
讵识愚公意，聊回牧竖嬉。  
围棋松崦久，度马板桥迟。  
袖有葳蕤草，还家不告饥。  

【寄马默斋】  
倒载轻軿驾，徒行谢众扶。  
无钱欺老社，失策问长须。  
山雨酴醾弱，林风枳壳疏。  
待君君不至，春尽又何如。  

【次韵秋兴感事寄东所】  
醉眠山影里，恨不与君同。  
松下泉来冷，鸡鸣日过中。  
就床梳白发，开户纳清风。  
起视沧溟暮，孤鸿没远空。  

【春日江村（二首）】  
时候花先觉，阴晴鸟自知。  
登山嫌避客，得句乐呼儿。  
蔓草披香径，垂杨覆浅漪。  
美人期未至，江月几盈亏。  
草带篱腰绿，花簪石顶红。  
林园开昼景，莺燕语春风。  
山霭霏霏合，江流渺渺东。  
独来桥畔路，高拄过眉筇。  

【春阴偶作寄定山】  
浩浩川流疾，冥冥岭树阴。  
共怜春错莫，更觉老侵寻。  
宿雨衰花气，朝阳绝鸟吟。  
谁能尽天道，俯仰此怀深。  

【用韵寄廷实】  
无才慵作吏，有酒喜留宾。  
老更耽高卧，时还近俗人。  
钟鸣山寺远，月出土床亲。  
何处期吾子，笙歌玉洞春。  

【喜梁文冠至】  
驻桨梅村夜，风光胜早春。  
直知花是路，不觉月随身。  
草木皆知旧，江湖多贱贫。  
短蓑来往数，等是最闲人。  

【中秋拨闷（二首）】  
疏星围碧玉，秋气正平分。  
共持今夕酒，又减去年人。  
白发来千丈，青山忽数坟。  
年光付流水，万物信乾坤。  
晚有悲秋意，秋来此夜分。  
可怜清夜酌，尽是白头人。  
紫盖终携病，朱陵愿卜坟。  
谁能天地外，别去觅乾坤。  

【旌节亭瓦雀】  
瓦雀喜亭栖，丹青意自迷。  
雨余穿丽日，花底<口卓>香泥。  
并语声全碎，追飞羽忽低。  
悠悠去缯缴，款款恋榱题。  
卵育非无地，儿群或引梯。  
惯行书案上，渐满井阑西。  
不羡雕笼养，真堪画卷携。  
由来亲白首，那更避青藜。  
狎久如私昵，喧多类滑稽。  
行藏非社燕，饮啄混家鸡。  
度岭千回歇，排风几寸跻。  
冥鸿于汝辈，沧海一涔蹄。  

【西南驿晚望】  
晚来花雨湿诗囊，独上邮亭望大荒。  
南尽海邦诸郡浅，西来天上一江长。  
渔歌落日还孤艇，树隔啼莺背短墙。  
料理凭□非一事，尊前谁与共平章。  

【对酒】  
竹杪风轻瓦雀哀，葛巾萧散步阶苔。  
放怀自对溪花笑，好事谁撑酒舫来。  
白发惊看今日老，青春刚到隔年回。  
壮心被酒如飞鹤，又逐红云上玉台。  

【荼跼花开有怀同赏】  
看花何处发孤吟，墙角荼跼又破金。  
紫艳照人今日态，香风吹梦隔年心。  
多情酒伴来何晚，得意游蜂入每深。  
病起南窗坐终日，独怜涓滴未成斟。  

【与谢胖】  
风波来往十年身，旧事凄凉不可陈。  
当道岂非钩距手，青山不问打眠人。  
酒腥旅馆城南月，梦破茅茨海角春。  
何日定携妻子去，水田稼好最娱亲。  

【南归途中先寄诸乡友】  
不分宾主共林塘，脱下朝衫作道装。  
酒为老夫开瓮盎，茗和春露摘旗枪。  
津头水满鸳鸯下，墙背风来枳壳香。  
何处与君扌弃坐久，万株花里小藜床。  

【晚酌示藏用诸友（四首）】  
何处氤氲到此溪，香林高树望中迷。  
瘦藤拄月秋山远，破褐随风晚袖低。  
庐阜亦开新洞府，玉台还是古招提。  
黄柑白酒谁宾主，不放今朝醉似泥。  
四人把手过龙溪，一路梅花了不迷。  
沧海月明三岛近，白龙天迥众山低。  
客携卷子抄诗草，儿上松枝挂酒提。  
尽日醉眠岩石上，莓苔茵厚不沾泥。  
东溪牵犬过西溪，短屐冲烟步步迷。  
秋竹苔深人语静，古坛松冷鹤巢低。  
山花折去空盈把，春酒沽来不满提。  
笑把长竿弄江月，草间郭索尚蟠泥。  
丹青不写武陵溪，只记桃花也著迷。  
芳草独行山路僻，白云相送洞门低。  
笑呼竹笠前头拜，交付诗囊右手提。  
风月满山关不住，他时须用一丸泥。  

【故两广总制朱公归葬彬阳宪使陶公遣生员陈谏往祭赋诗赠之（二首）】  
铭旌前日别金台，故吏门生安在哉。  
黄叶孤村荆桂老，青山连骑越香来。  
人思旧德闻吹笛，乌避新阡下啄苔。  
欲了平生功德状，到时须打墓碑回。  
黄金谁问买端溪，羊祜残碑我解题。  
一饭可忘公吐握，千秋遗爱广东西。  
寒泷急雨飞涛恶，夜峡啼猿哭月低。  
不为高堂兼卧病，天涯絮酒肯教携。  

【六十一自寿】  
世间甲子是何年，母鬓双皤子亦然。  
十数曾孙罗膝下，两三杯酒笑灯前。  
寻僧野寺花迷路，吹笛江门月满船。  
圣主万年歌不足，黄河清了凤翩跹。  

【元旦试笔（二首）】  
六载虚劳供奉恩，白头吾亦两朝臣。  
闾阎击壤今弘治，简册编年又戊申。  
日色小薰秾李昼，风光欲醉乳莺春。  
庐冈此景谁分付，也到江门不属人。  
天上风云庆会时，庙谟争遣草茅知。  
邻墙旋打娱宾酒，稚子齐歌乐岁诗。  
老去又逢新岁月，春来更有好花枝。  
晚风何处江楼笛，吹到东溟月上时。  

【厓山大忠祠】  
天王舟楫浮南海，大将旌旗仆北风。  
世乱英雄终死国，时来胡虏亦成功。  
身为左衽皆刘豫，志复中原有谢公。  
人众胜天非一日，西湖云掩岳王宫。  

【饮酒】  
君莫停杯我为歌，我今忘我是谁何。  
避人懒弄船头笛，对影非无月下蓑。  
庐阜春云眠华岳，江门秋水钓银河。  
竹弓挽住闲人手，渐觉年来射鸭多。  

【次韵李子长至白沙】  
山转黄云信脚行，西风吹袂五铢轻。  
胜游自喜多闲日，衰病还堪逐后生。  
白发我因何事笑，黄河人见几回清。  
看君合伴庐冈睡，不独能诗一技成。  

【邀马玄真用前韵】  
闲眠闲坐或闲行，身老溪云病亦轻。  
客至正当秋酿熟，船来莫待晚潮生。  
江山偶得三人对，风月还添一榻清。  
昨日书来张主事，头颅空讶老无成。  

【次庄定山清江杂兴韵】  
家学华山一觉眠，图书亦在枕头边。  
傍花随柳我寻句，剩水残山天赐年。  
竹径傍通沽酒市，桃花乱点钓鱼船。  
平生我爱孙思邈，自古高人方又圆。  

【次韵定山先生种树】  
花时风日美新晴，北沜南垞迤逦行。  
春色酣酣熏我醉，年光衮衮叹人生。  
竹林背水题将遍，石笋穿沙坐欲平。  
客问定山何所有，满山红紫数声莺。  

【春日偶成】  
蛱蝶飞飞花映窗，流莺恰恰柳垂江。  
出墙老竹青千个，泛浦轻鸥白一双。  
暖日暄风酣独卧，来牛去马乱相撞。  
江山指点非无句，谁致先生酒百缸。  

【赠张叔亨侍御】  
天下元无事，劳劳我有心。  
相携沙上语，山月二更深。  

【访客舟中】  
船中酒多少，船尾阁春沙。  
恰到溪穷处，山山枳壳花。  

【初晴】  
初晴楼上燕飞飞，楼下歌人白苎衣。  
一曲未终花落去，满林啼鸟送春归。  

【赠钓伴】  
短短蒌蒿浅浅湾，夕阳倒影对南山。  
大船鼓枻唱歌去，小艇得鱼吹笛还。  

【绝句】  
墙角经春卧短筇，千秋塔骨不如公。  
科头坐转茅檐日，闲看蛛丝荡午风。  

【歇马大径山】  
数家烟火隔林塘，一树寒花晚自香。  
黄叶冢头聊歇马，鹧鸪声里见斜阳。  

【古有所思】  
采采红芳日欲斜，盈盈珠泪落天涯。  
东风忽见篱前树，恼乱春愁不为花。  

【社中（四首）】  
桑林伐鼓酒如川，秋社钱多春社钱。  
尽道升平长官好，五风十雨更年年。  
社屋新成燕子来，山丹未落野棠开。  
三三两两儿童戏，弄水扳花日几回。  
社酒开颜一百家，春风先动长官衙。  
东君也解游人意，红白交开树树花。  
社日年年会饮同，东原西埭鼓冬冬。  
无人不是桃花面，笑杀河阳树上红。  

【秋江唤渡】  
何处渡头风浪喧，隔波仙景似桃源。  
瘦藤倦向人间去，唤得船来便上船。  

【桃花】  
云锁千峰雨未开，桃花流水更天台。  
刘郎莫记归时路，只许刘郎一度来。  

【元夕】  
村南村北此宵同，好景难消一老翁。  
在处恐妨年少乐，踏歌归去月明中。  

【喜晴】  
西林收雨鹁鸠灵，卷被开窗对晓晴。  
风日醉花花醉鸟，竹门啼过两三声。  

【偕一之世卿诣楚云台偶作呈世卿】  
小立三人静楚云，水田漠漠向秋分。  
千峰笑指来时路，黄鹤楼前月是君。  

【和柳渡头韵答乡友】  
饭罢雕胡坐石矶，白云闲与鹤同飞。  
神仙若道吾无分，那得身轻减带围。  

【对酒】  
半开半谢花相催，江水东流不复回。  
扶杖江头看花树，不知笑向酒家来。  

【感事】  
平生交态如兄弟，此日悲歌闻路人。  
欲寄秋风两行字，九原无雁独怜君。  

【古耶道中有怀】  
翠烟浮垅麦初齐，社树青青独鸟啼。  
何处相思不相见，木绵花下水门西。  

【悼周镐】  
里巷三年六七坟，老年无泪哭交亲。  
数声愿借辽阳鹤，唤醒人间未死人。  

【林张何诸生先后过访既而别去】  
春水江门一叶舟，几人来此看垂钩。  
浮云一散无踪迹，飞尽桃花江水流。  

【宿云卧轩（三首）】  
世间何喜复何悲，风雨萧萧过短篱。  
小睡正酣童子问，公今是梦是醒时。  
不妨到处与人群，借宿山斋酒半曛。  
我得五龙传睡法，枕痕犹带华山云。  
了无意绪向诸缘，到处茅斋可借眠。  
白日与人同在梦，不应疑我是神仙。  

【谒邓家山墓】  
掷谷莺声向此沉，绕坟春色为谁深。  
纸钱灰冷桐花落，已被愁风卷到心。  

【即事】  
照眼春光烂不收，江亭一雨欲成秋。  
道人不是闲莺蝶，肯为阴晴一日愁。  

【闻东山先生奉都宪之命修理黄河】  
疏凿纷更日已多，乾坤无奈一黄河。  
天生会有龙门手，人世空传《瓠子歌。  

【得世卿永兴书】  
山堂见月自钩帘，一榻秋光中酒眠。  
何处博舟来岳下，晚摇山影过湘川。  

【悼陈冕】  
不饮亦狂饮亦狂，醒中说梦醉中忘。  
乾坤早晚蜉蝣化，不是芙蓉不耐霜。  

【新年田家】  
古田同井今同村，同坐杯盘到子孙。  
合是田家爱元日，白头拄杖拜人门。  

【春中杂诗】  
小雨如丝落晚风，东君无意驻残红。  
野人不是伤春客，春在野人杯酒中。  

【梅花下感事】  
桃李村村待发蒙，孤芳憔悴不成丛。  
天涯一寸肠如结，吹断江城晓角风。  

【月夜与何子有饮梅村社（二首）】  
溪北溪南踏月游，梅花村落似罗浮。  
东风夜卷残潮去，留得何郎半日舟。  
人日今年又共君，他人交态白头新。  
开怀一夜梅村酒，时复停杯问故人。  

【玉枕山和南安太守张汝弼】  
一枕秋横碧玉新，金鳌阁上见嶙峋。  
使君得此元无用，卖与江门打睡人。  

【悼彦昭】  
泪尽西风草木间，游魂暗逐《薤歌残。  
千秋只有无情月，遍照松楸处处山。  

【鸲鹆育雏于贞节堂东壁壁高且危二雏堕砌下乃就而哺之悲鸣徬徨如在无人之境予怜之取雏纳之巢纪以一绝】  
将雏无力上榱题，声断残阳翅忽低。  
高栋托身君亦误，鹪鹩安稳只卑栖。  

【午睡起】  
道人本自畏炎炎，一榻清风卷昼帘。  
无奈华胥留不得，起凭香几读《楞严。  
附见  
☆吴聘君与弼（二首）  

【秋晚】  
风来夜枕寒，云生晓窗雨。  
旅思共秋清，遥思故山侣。  

【晓立】  
灵台清晓玉无瑕，独立东风玩物华。  
春气夜来深几许，小桃又放两三花。  
张南安弼八首  

【络纬词】  
络纬不停声，从昏直到明。不成一丝缕，徒负织作名。蜘蛛声寂寂，吐丝复自织。织网网飞虫，飞虫足充食。事在力为不在声，思之令人三叹息。  

【假髻曲奉许天爵】  
东家美人发委地，辛苦朝朝理高髻。  
西家美人发及肩，买妆假髻亦峨然。  
金钗宝钿围珠翠，眼底何人辨真伪。  
夭桃窗下来春风，假髻美人归上公。  

【花鸟图】  
天台山里刘郎来，玄都观里刘郎去。  
人来人去花不知，金衣鸟啼春满树。  
绿窗孤眠如玉人，闻道春归未识春。  
欲起推窗看花鸟，还将罗扇障流尘。  

【送赵弘济春试】  
闲说桃花竞笑春，玄都道士又更新。  
好携三尺青鸾尾，去扫平津阁上尘。  

【题画赠张延芳】  
云山蒙董石陂陀，闲坐船头看绿波。  
怅望佳人渺何许，竹枝声断夕阳多。  

【胡陵城】  
汉楚英雄逝水东，萧萧荒垒几秋风。  
金戈铁马酣争地，付与寻常负耒翁。  

【方文美画】  
花落春归客未归，仲宣楼上倚斜晖。  
故园遥在三江外，绿遍蘼芜燕子飞。  

【怀友】  
飞花渺渺送春归，忽漫钩帘对夕晖。  
竹下小池双翡翠，衔鱼飞过绿苔矶。  
庄郎中昶二十七首  

【题竹】  
独行湘江浔，见此丛篁幽。  
风雨日冥晦，万雀声啁啾。  
垂垂正结实，恐为鹓雏谋。  
岂无九苞羽，飞下十二楼。  
延伫久不见，此意良悠悠。  
我因王者瑞，极意垂鸿猷。  
采之欲往食，道路阻以修。  
问之在何所，乃古西康州。  
西康有西伯，已矣三千秋。  
至尊应昌运，致此能无由。  
清时一再睹，咄哉何所求。  

【养庵为永兴马贞夫元题】  
北岳霜雪干，玉汉强千寻。  
南溟珊瑚枝，玄宫极幽深。  
应谁见毫末，积效逾山岑。  
抚卷得玩颐，隐几亦观心。  
辞琢岂白玉，受厉须黄金。  
无寐月自生，无觉日自沉。  
回首人间世，坐骛复行吟。  
枵然舍予琴，谁哉赏此音。  

【苍松为许志完作】  
箕山老人松树图，开卷凌乱千人呼。  
毕宏已死更谁手，南京老盛天下无。  
此松画本得何处，元是公家挂瓢树。  
虬髯偃蹇老铁蟠，雷雨苍龙木腾去。  
呜呼此树百炼钢，数千万变冰与霜。  
忠臣义士我所拜，山中万古文天祥。  

【游琅琊寺】  
偶上蓬莱第一重，道人今夜宿芙蓉。  
尘埋下界三千丈，月在西岩七十峰。  
江海几年留老眼，乾坤今日寄微踪。  
酒醒无限题诗意，起立层岩看万松。  

【寿柳处士用美宣地官韵】  
年华不敢去堂堂，老恋山光及水光。  
尘梦几看浮世短，白云交付此杯长。  
柳根怪石方床枕，眼底秋灯细字行。  
小阮年年无限意，长江分遣到壶觞。  

【吊易羽士姜守一】  
一鹤西来瘦有余，每将生死问何如。  
几回见我扶还拜，两月来书病不除。  
枕上希夷千古梦，手中庄子十年书。  
人间若果神仙有，愿候新江旧草庐。  

【用韵寄黄提学】  
秋老青山色更浓，年年此地问元龙。  
狂搔短发孤鸿外，病卧高楼细雨中。  
诗寄故人如见面，年过五十敢称翁。  
何时许作西岩会，一日一壶倾一峰。  

【济宁舟中】  
不管青天问去鸿，百年都只此杯中。  
千家小聚村村暝，万里河流岸岸同。  
远树入河留返照，布帆随力饱西风。  
南来北往奔波地，留与儿童笑老翁。  

【东昌舟中】  
万里江湖数起居，乾坤历历过青徐。  
得风水远孤帆外，牵月河长百丈余。  
俗债可容还醉笔，老魔犹与战残书。  
可知酒兴今多少，自点秋滩问买鱼。  

【舟中】  
暮霭千家望欲平，风光著处有诗情。  
秋灯小榻留孤艇，疏雨寒城打二更。  
石自隔河分别界，人将望驿问何程。  
同行我亦朝天客，两鬓羞看雪乱明。  

【直沽】  
匆匆光景到香醪，万里天涯两鬓毛。  
北海风回帆腹饱，长河霜冷岸痕高。  
寒城敛雾山俱出，老句横秋气亦豪。  
拱北楼高沧海近，夕阳阑槛倚秋涛。  

【石翁见寄次韵】  
万里长风击楫歌，了无此梦挂烟萝。  
溪山到脚长嫌少，车马临门不爱多。  
瓢挂村梢风淅历，鹤巢松盖梦蹉跎。  
一声引子《渔家傲，两两三三唱隔波。  

【书东山草堂扁（二首）】  
封题云卧东山扁，歌咏司空表圣诗。  
天阙星辰遗旧履，橘洲岁月有残棋。  
石横流潦潜虬角，梅迸垂萝屈铁枝。  
自笑野人闲袖手，云烟浓淡忽交驰。  
黄落空山满地知，江湖残线一襟诗。  
是天荣瘁元无意，犯手输嬴不会棋。  
沙苑草非骐骥秣，潇湘竹是凤凰枝。  
紫虚有约千回醉，笑指僧趺亦坐驰。  

【五羊寄邓先生俊（二首）】  
后时自许甘丘壑，前席将无问鬼神。  
浮世虚名非得已，出山小草却悲人。  
别时笑语风吹断，会处迷离梦写真。  
四十余年一回首，乾旋坤转有冬春。  
远去江湖志不违，今来未觉昔来非。  
眼穿海日笼沙白，足倚薰笼贮火微。  
行客自知无岁暮，飞鸿不记有家归。  
脚跟自有平生路，未许缁尘点素衣。  

【叠前韵（二首）】  
又向清湘弄一舟，笑将双脚问清流。  
囊收风月非穷相，梦熟烟霞最上头。  
招隐谁甘同寂寞，著书独不为穷愁。  
稻粱满地悲鸿旧，驯得沧波万里鸥。  
荡荡白虹扬一舟，乾坤孤影在中流。  
风高物外浮溟兴，天盖人间岸帻头。  
历岅盐车骐骥病，委霜人路菊花愁。  
也知万户封侯乐，一点真闲不及鸥。  

【答李西涯】  
十年风雨别长安，笑把无穷作梦看。  
纵许浮云终日定，谁知去妇此心难。  
蘋花采采江空远，湘水茫茫道路艰。  
读罢《离骚风偶急，钓船吹上子陵滩。  

【沈公见寄次韵奉答】  
婆娑独对皇天影，谈笑都来俗子喧。  
芥子须弥还我闼，千红万紫亦春园。  
心无牛口干秦穆，迹继龙头愧邴原。  
江上神龟尾方曳，放情泥淖不须掀。  

【谢天与改官汴臬幕东峤兄有诗次韵并寄】  
梁国何曾还吓我，今人情或古人同。  
电悬双眼欺秋水，髻拥三花御野风。  
柱史官来头已白，醉乡逃去颊初红。  
吹台独上高回首，各各溪河落照中。  

【郊行】  
凌兢瘦马踏春泥，雪后郊原绿未齐。  
一抹午烟风隔断，野鸡声在竹林西。  

【钓鱼图】  
溪上春云与浪飞，溪头春水鮆鱼肥。  
闲人只是闲无事，日出船来月出归。  
集外诗（四首）  

【端午食赐粽有感】  
蓬莱宫中悬艾虎，舟满龙池竞箫鼓。  
千官晓缀紫宸班，拜向彤墀贺重午。  
大官角黍菰蒲香，彩绳万缕云霞光。  
天恩敕赐下丹陛，琼筵侑以黄金觞。  
东南米价高如玉，江淮饿莩千家哭。  
官河戍卒十万艘，总向天厨挽飞粟。  
君门大嚼心岂安，谁能持此回凋残。  
小臣自愧悠悠者，救时无术真素餐。  

【节妇】  
二十夫君弃妾身，诸郎痴小舅姑贫。  
自甘薄命同衰叶，不扫蛾眉嫁别人。  
化石未成犹有泪，舞鸾虽在不惊尘。  
琐窗独向东风树，岁岁花开他自春。  

【张秋二绝句】  
经国终能匏子甘，转漕万里出东南。  
屯田果得京师计，请为朝廷拜邵庵。  
本觉神龙欲可嗟，人间水性岂容加。  
往年记得徐夫子，用尽山东铁万家。  
罗修撰伦一十三首  

【答夏宪副止庵见赠（二首）】  
久病寒衿易觉秋，老怀珍重为东周。  
玄天有意缘随在，紫绶何人为国谋。  
月桂夜长迷玉兔，银河秋尽隔牵牛。  
云山十二窝头路，多谢先生梦寐求。  
高堂明镜万茎秋，屋上西风撼不周。  
凿沼且留明月住，买山初为白云谋。  
谁呼铁笛先招鹤，自著蓑衣早放牛。  
道在莫须同出处，此心还向止庵求。  

【和缉熙过毛英懋西园隐居】  
肝腑嬴余五亩春，草堂云暖小山贫。  
尘中物色原无我，林下心情见此人。  
鹤伴野翁梳白发，蝶随春色上乌巾。  
褰衣细问西园老，怕有人家可并邻。  

【和缉熙留别】  
甲子流年又几春，东风初散马蹄频。  
自怜白发添明镜，怅望青天入暮云。  
寒日卧龙迟远梦，冷花幽鹤伴芳辰。  
相逢且尽樽前酒，无那沧波欲送人。  

【和答涪守张兼素（二首）】  
昨夜清风度碧山，蓑衣初振水云间。  
流年信我添华发，世路逢君只厚颜。  
深树黄鹂闲自语，落花飞燕傍谁还。  
柴门已与山童约，明月今宵不用关。  
春光容易落花轻，世路山河算几程。  
芳草可怜诸老去，好风偏为故人清。  
也知蝴蝶浑闲梦，却笑狝猴亦世情。  
老子婆娑眠不著，五更寒极敝裘横。  

【林缉熙归会于芗城梁宅和洪城见寄】  
云水千峰更万峰，此心期与故人同。  
苍茫世路浮生在，澹泊春杯野兴浓。  
乡梦几回茅店月，蓑衣无恙柳花风。  
明年唤取陈公甫，皂帽青天信一篷。  

【题张氏水村小景】  
逢著闲人只点头，海边同我是沙鸥。  
多情芳草旧知己，如意好山都上楼。  
白发已前浑是梦，黄花相与又逢秋。  
年来解得濠梁意，却笑游鱼误中钩。  

【和缉熙同春书台】  
万玉峰头自在春，暖云晴雨为谁贫。  
谁知别样风花手，只属粗衣澹荡人。  
芳草漫同康乐梦，野花羞傍紫阳巾。  
即呼猿鹤留君住，莫问东家更买邻。  

【题芗城梁得刚书屋用林缉熙韵】  
乳燕鸣鸠甲水滨，小轩幽径足听闻。  
生忘芳草翻疑梦，寒尽梅花剩得春。  
世事暗随灯烬落，年华偏恋老翁新。  
芒鞋竹杖身长健，频上金牛醉野人。  

【题汉宫图】  
白蛇中断赤旗开，四百年中梦两回。  
惟有终南旧山色，雨余犹自送青来。  

【别廷扬（知县）】  
酿得新城万顷春，碧桃扶醉不辞频。  
罗浮山下梅花屋，梦里逢君恐未真。  

【和林缉熙题宣和殿临韩幹马】  
梦入黄鹂紫殿阴，天津空费杜鹃心。  
宣和玉辇君休问，老在西风五国林。  
邹吏目智七首  

【奉和石斋先生见寄（三首）】  
风清月朗蛋船轻，到处青天有酒星。  
渺渺番禺江上水，几番迁客梦中经。  
山亭水阁此何春，瘦马犹存踣铁身。  
珍重东风休料峭，今年花比去年贫。  
大忠祠下聘君家，一度登门一看花。  
花里有禽惊异客，倩将青箬换乌纱。  

【夜泊马宁呈胡用晦吴献臣】  
白舫青帘几夜同，洞箫声里海云红。  
百年身世知何处，笑倚梅花月正东。  

【金井山居次韵】  
铁杖何年入此山，今人庵是古人庵。  
春风小圃修花史，落日疏林纵酒谈。  
放鹤亭高尘网断，听莺桥近野情酣。  
莫辞老背寻常炙，寒露侵凌恐未堪。  

【辞朝】  
《云、《韶声静拜彤墀，转觉婵媛不自持。  
罪大故应诛两观，网疏犹得窜三危。  
尽披肝胆知何日，望见衣裳只此时。  
但愿太平无一事，孤臣万死更何悲。  

【巡海呈周文郁】  
逢一疏林酒一行，侍儿亲倚棹歌声。  
昔闻海水如天远，谁放山花似火明。  
烟外孤帆风正驶，苔中欹枕梦初醒。  
细看斗笠非难制，莫遣乌纱累此生。  
王新建守仁四十七首  

【化城寺（归越作）】  
化城高处万山深，楼阁凭空上界侵。  
天外清秋度明月，人间微雨结轻阴。  
钵龙浮处云生座，岩虎归时风满林。  
最爱山僧能好事，夜堂灯火伴孤吟。  

【忆龙泉山（京师作）】  
我爱龙泉寺，寺僧颇疏野。  
尽日坐井栏，有时卧松下。  
一夕别山云，三年走车马。  
愧杀岩下泉，朝夕自清泻。  

【忆诸弟】  
久别龙山云，时梦龙山雨。  
觉来枕簟凉，诸弟在何许。  
终年走风尘，何似山中住。  
百岁如转蓬，拂衣从此去。  

【因雨和杜韵（赴龙场作）】  
晚堂疏雨暗柴门，忽入残荷泻石盆。  
万里沧江生白发，几人灯火坐黄昏。  
客途最觉秋先到，荒径谁怜菊尚存。  
却忆故园耕钓处，短蓑长笛下江村。  

【移居胜果寺】  
江上但知山色好，峰回始见寺门开。  
半空虚阁有云住，六月深松无暑来。  
病肺正思移枕簟，洗心兼得远尘埃。  
富春只尺烟涛外，时倚层霞望钓台。  

【宿萍乡武云观】  
晓行山径树高低，雨后春泥没马蹄。  
翠色拖云开叠嶂，寒声隔竹隐晴溪。  
已闻南去艰舟楫，漫忆东归阻杖藜。  
夜宿仙家见明月，清光还似鉴湖西。  

【夜宿宣风馆】  
山石崎岖古辙痕，沙溪马渡水犹浑。  
夕阳归鸟投深麓，烟火行人望远村。  
天际浮云生白发，林间孤月坐黄昏。  
越南冀北俱千里，正恐春愁入夜魂。  

【罗旧驿（居夷作）】  
客行日日万峰头，山水南来亦胜游。  
布谷鸟啼村雨暗，刺桐花暝石溪幽。  
蛮烟喜过青杨瘴，乡思愁经芳杜洲。  
身在夜郎家万里，五云天北是神州。  

【沅水驿】  
辰阳南望接沅州，碧树林中古驿楼。  
远客日怜风土异，空山惟见瘴云浮。  
耶溪有信从谁问，楚水无情只自流。  
却幸此身如野鹤，人间随地可淹留。  

【兴隆卫书壁】  
山城高下见楼台，野戍参差暮角催。  
贵竹路从峰顶入，夜郎人自日边来。  
莺花夹道惊春老，雉堞连云向晚开。  
尺素屡题还屡掷，衡阳那有雁飞回。  

【始得东洞遂改为阳明小洞天（三首）】  
古洞瑀荒僻，虚设疑相待。  
披莱历风磴，移居喜幽垲。  
营炊就岩窦，放榻依石垒。  
穹窒旋薰塞，阿坎仍扫洒。  
卷帙漫堆列，樽壶动光彩。  
夷居信何陋，恬淡意方在。  
岂不桑梓怀，素位聊无悔。  
童仆自相语，洞居颇不恶。  
人力免结构，天巧谢雕凿。  
清泉傍厨下，翠雾还成幕。  
我辈日嬉偃，主人自愉乐。  
虽无棨戟荣，且远尘嚣<目舌>。  
但恐霜雪凝，云深衣絮薄。  
我闻莞尔笑，周虑愧尔言。  
上古处巢窟，杯饮皆污樽。  
沍极阳内伏，石穴多冬暄。  
豹隐文始泽，龙蛰身乃存。  
岂无数尺榱，轻裘吾不温。  
邈矣箪瓢子，此心期与论。  

【谪居粮绝请学于农将田南山永言寄怀】  
谪居屡在陈，从者有愠见。  
山荒聊可田，钱矰还易办。  
夷俗多火耕，放习亦颇便。  
及兹春未深，数亩犹足佃。  
岂徒实口腹，且以理荒宴。  
遗穗及鸟雀，贫寡发余羡。  
持耒在明晨，山寒易霜霰。  

【龙冈新构（二首）】  
谪居聊假息，荒秽亦须治。  
凿惸杂林条，小构自成趣。  
开窗入远峰，架扉出深树。  
墟寨俯逶迤，竹木互蒙翳。  
畦蔬稍溉锄，花药颇薙莳。  
宴适岂专予，来者得同憩。  
轮奂匪致美，毋令易倾敝。  
营茅乘田隙，洽旬称苟完。  
初心待风雨，落成还美观。  
锄荒既开径，拓樊亦理园。  
低檐避松偃，疏土行竹根。  
勿剪墙下棘，束列因可藩。  
莫撷林间萝，蒙茏覆云轩。  
素昧农圃学，因兹得深论。  
毋为轻鄙事，吾道固斯存。  

【西园】  
方园不盈亩，蔬卉颇成列。  
分溪免瓮灌，补篱防豕蹢。  
芜草稍焚薙，清雨夜来歇。  
濯濯新叶敷，荧荧夜花发。  
放锄息重阴，旧书漫披阅。  
倦枕竹下石，醒望松间月。  
起来步闲谣，晚酌檐间设。  
酣时藉草眠，忘与邻翁别。  

【水滨洞】  
送远憩岨谷，濯缨俯清流。  
沿溪陟危石，曲洞藏深幽。  
花静馥常瑀，溜暗光亦浮。  
平生泉石好，所遇成淹留。  
好鸟忽双下，鯈鱼亦群游。  
坐久尘虑息，澹然与道谋。  

【山石】  
山石犹有理，山木犹有枝。  
人生非木石，别久宁无思。  
愁来步前庭，仰视行云驰。  
行云随长风，飘飘去何之。  
行云有时定，游子无还期。  
高梁始归燕，鹈晙已先悲。  
有生岂不苦，逝者长如斯。  
已矣复何事，商山行采芝。  

【秋夜】  
树暝栖翼喧，萤飞夜堂静。  
遥穹出晴月，低檐入峰影。  
窅然坐幽独，怵尔抱深警。  
年徂道无闻，心违迹未屏。  
萧瑟中林秋，云凝松桂冷。  
山泉岂无适，离人怀故境。  
安得驾云鸿，高飞越南景。  

【陆广晓发】  
初日曈曈似晓霞，雨痕新霁渡头沙。  
溪深几曲云藏峡，树老千年雪作花。  
白鸟去边回驿路，青崖缺处见人家。  
遍行奇胜才经此，江上无劳羡九华。  

【书庭蕉】  
檐前蕉叶绿成林，长夏全无暑气侵。  
但得雨声连夜静，何妨月色半床阴。  
新诗旧叶题将满，老芰疏桐恨转深。  
莫笑郑人谈讼鹿，至今醒梦两难寻。  

【龙潭夜坐（滁州作）】  
何处花香入夜清，石林茅屋隔溪声。  
幽人月出每孤往，栖鸟山空时一鸣。  
草露不辞芒屦湿，松风偏与葛衣轻。  
临流欲写猗兰意，江北江南无限情。  

【别希颜】  
后会难期别未轻，莫辞行李滞江城。  
且留南国春山兴，共听西堂夜雨声。  
归路终知云外去，晴湖想见镜中行。  
为寻洞里幽栖处，还有峰头双鹤鸣。  

【登凭虚阁和石少宰韵（南京作）】  
山阁新春负一登，酒边孤兴晚堪乘。  
松间鸣瑟惊栖鹤，竹里茶烟起定僧。  
望远每来成久坐，伤时有涕恨无能。  
峰头见说连阊阖，几欲排云尚未曾。  

【题王实夫画】  
随处山泉着草庐，底须松竹偃柴扉。  
天涯游子何曾出，画里孤帆未是归。  
小酉诸峰开夕照，虎溪春寺入烟霏。  
他年还向辰阳望，却忆题诗在翠微。  

【赠潘给事】  
五月沧浪濯足归，正堪荷叶制初衣。  
甲非乙是君休问，酉水辰山志未违。  
沙鸟不须疑雀舫，江云先为扫鱼矶。  
武陵溪壑犹深僻，莫更移家入翠微。  

【登阅江楼】  
绝顶楼荒旧有名，高皇曾此驻龙旌。  
险存道德虚天堑，守在蛮夷岂石城。  
山色古今余王气，江流天地变秋声。  
登临授简谁能赋，千古新亭一怆情。  

【用实夫韵】  
诗从雪后吟偏好，酒向山中味转佳。  
岩瀑随风杂钟磬，水花如雨落袈裟。  

【喜雨（南赣作）】  
吹角峰头晓散军，横空万骑下氤氲。  
前旌已贺洗兵雨，飞鸟犹惊卷阵云。  
南亩渐欣农事动，东山休共凯歌闻。  
正思锋镝堪挥泪，一战功成未足云。  

【闻曰仁买田霅上携同志待予归（二首）】  
见说相携霅上耕，连蓑应已出乌程。  
荒畬初垦功须倍，秋熟虽微税亦轻。  
雨后湖舠兼学钓，饷余堤树合闲行。  
山人久有归农兴，犹向千峰夜度兵。  
月色高林坐夜沉，此时何限故园心。  
山中古洞阴萝合，江上孤舟春水生。  
百战自知非旧学，三驱犹愧失前禽。  
归期久负云门伴，独向幽溪雪后寻。  

【书草萍驿（二首）】  
（九月献俘北上，驻草萍，时已暮，忽传王师已及徐淮，遂乘夜速发，次壁间韵纪之。）  
一战功成未足奇，亲征消息尚堪危。  
边烽西北方传警，民力东南已尽疲。  
万里秋风嘶甲马，千山斜日度旌旗。  
小臣何尔驱驰急，欲请回銮罢六师。  
千里风尘一剑当，万山秋色送归航。  
堂垂双白虚频疏，门已三过有底忙。  
羽檄西来秋黯黯，关河北望夜苍苍。  
自嗟力尽螳螂臂，此日回天在庙堂。  

【三山晚眺】  
南望长沙杳霭中，鹅羊只在暮云东。  
天高双橹哀明月，江阔千帆舞逆风。  
花暗渐惊春事晚，水流应与客愁穷。  
北飞亦有衡阳雁，上苑封书未易通。  

【宿净寺（二首）】  
十月至杭，王师遣人追宁濠，复还江西。是日遂谢病，退居西湖。  
老屋深松覆古藤，羁栖犹记昔年曾。  
棋声竹里消闲昼，药裹窗前对病僧。  
烟艇避人长晓出，高峰望远亦时登。  
而今更是多牵系，欲似当时又不能。  
常苦人间不尽愁，每拚须是入山休。  
若为此夜山中宿，犹自中宵煎百忧。  
百战西江方底定，六飞南甸尚淹留。  
何人真有回天力，诸老能无取日谋。  

【九华山下夜泊】  
维舟谷口傍烟霏，共说前冈石径微。  
竹杖穿云寻寺去，藤匡采药带花归。  
诸生晚佩联芳杜，野老春霞缀衲衣。  
风咏不须沂水上，碧山明月更清辉。  

【舟夜】  
随处看山一叶舟，夜深霜月亦兼愁。  
翠华此际游何地，昼角中宵起戍楼。  
甲马尚屯淮海北，旌旗初放楚江头。  
洪涛滚滚乘风势，容易开帆不易收。  

【蟂矶次草泉心刘石门韵】  
中流片石倚孤雄，下有冯夷百尺宫。  
滟滪西蟠浑失地，长江东去正无穷。  
徒闻吴女埋香玉，惟见沙鸥乱雪风。  
往事凄微何足问，永安宫阙草莱中。  
江上孤臣一片心，几经漂没水痕深。  
极怜撑住即从古，正恐崩颓或自今。  
藓蚀秋螺残老翠，蟂鸣春雨落空音。  
好携双鹤矶头坐，明月中宵一朗吟。  

【元日雾】  
元日昏昏雾塞空，出门咫尺误西东。  
人多失足投坑堑，我亦停车泣路穷。  
欲斩蚩尤开白日，还排阊阖拜重瞳。  
小臣漫有澄清志，安得扶摇万里风。  

【二日雨】  
昨朝阴雾埋元日，向晓寒云迸雨声。  
莫道人为无感召，从来天意亦分明。  
安危他日须周勃，痛哭当年笑贾生。  
坐对残灯愁彻夜，静听晨鼓报新晴。  

【丰城阻风】  
（前岁遇难于此，得北风幸免。）  
北风休叹北船穷，此地曾经拜北风。  
句践敢忘尝胆地，齐威长忆射钩功。  
桥边黄石机先授，海上陶朱意颇同。  
况是倚门衰白甚，岁寒茅屋万山中。  

【春日游齐山寺用杜牧之韵】  
倦鸟投枝已乱飞，林间暝色渐霏微。  
春山日暮成孤坐，游子天涯正忆归。  
古洞湿云含宿雨，碧溪明月弄清晖。  
桃花不管人间事，只笑山人未拂衣。  

【重游开元寺戏题壁】  
中丞不解了公事，到处看山复寻寺。  
尚为妻奴守俸钱，至今未得休官去。  
三月开元两度来，寺僧倦客门未开。  
山灵似嫌俗士驾，溪风拦路吹人回。  
君不见富贵中人如中酒，折腰解酲须五斗。  
未妨适意山水间，浮名于我亦何有。  

【谒伏波庙】  
楼船金鼓宿乌蛮，鱼丽群舟夜上滩。  
月绕旌旗千嶂静，风传铃柝九溪寒。  
荒夷未必先声服，神武由来不杀难。  
想见虞廷新气象，两阶干羽五云端。  

## ●丙集第五  

（成、弘之间，长沙李文正公继金华、庐陵之后，雍容台阁，执化权，操文柄，弘奖风流，长养善类，昭代之人文为之再盛。百年以来，士大夫学知本原，词尚体要，彬彬焉，彧彧焉，未有不出于长沙之门者也。藁城以下六公，其苏门六君子之选乎？南城枋国献规请削门生之籍，其称寿之词曰：“白头王孝逸，北面敢徐徐？”则其非背负师门可知已矣。文词崛奇，自出手眼；横从百变，不失指授。韩门之有持正，苏门之有鲁直，所谓惟古于词必已出，非苟为同异也。录六公之诗，用以彰一代之盛事，俯仰叹息，盖不胜高曾规矩之慨焉。）  
石少保珝六十三首  

【远游】  
君之出矣，游如之何？朝览冀野，夜浮滹沱。  
帝子不逢，中流扬歌。高鸟堕云，游鳞溯波。  
曷发昆仑？曷濯洧盘？禾黍蔽野，童欣耄欢。  
新声在梁，清酒在尊。聊以永日，以抒忧烦。  

【拟古】  
秋夜何迢迢，蟋蟀鸣阴壁。  
蟾升林薄见，露下庭宇阒。  
萤火寒依人，羸驹倦嘶枥。  
开襟纳虚明，万事谢欣戚。  

【杂诗（二首）】  
雪霰纷漉漉，忽然见朝暾。  
冰霜堕盈地，中有青苔痕。  
幡幡鸣春鸟，解使朝变昏。  
果哉乌鸦白，不谓黄河浑。  
《小雅歌蛮髦，陈王悲豆根。  
此曲勿复竟，子兰方在门。  
騑篱无高鸟，牛涔无巨鳞。  
物大会有合，浅小安足陈。  
藤萝附松柏，缴绕固其真。  
桃李虽不言，吐华自阳春。  
齐虏事口舌，秦人如鬼神。  
末路多此比，龙蛇贵存身。  

【拟君子有所思】  
朝登黄金门，暮上白玉堂。  
清飙播柔弦，倏忽变炎凉。  
蟋蟀吟苔砌，宵行流夜光。  
云汉悬西南，星斗何纵横。  
唐虞布文德，中国奏《韶章。  
群后让于朝，凤凰亦来翔。  
流音激青霄，奋翮向朝阳。  
万动各飞奔，赖此一人庆。  
志士思丧元，贤人愿垂芳。  
揽镜照容鬓，无使生秋霜。  
不及少壮时，摅此忠义肠。  
仰视西日速，怛然令内伤。  

【杂诗】  
凉风动书幔，仿佛西南来。  
庭柯下露叶，哽咽递相催。  
瓜蔓滞宿雨，袅袅蒙尘埃。  
草虫阶下鸣，流萤亦徘徊。  
坐感岁事速，忽如车轮推。  
门前有层城，层城复高台。  
乘风欲登眺，仰溯天汉回。  
帝子不可见，青鸟非良媒。  
中夜耿深忧，泪落秋生苔。  

【池上】  
良辰不易得，池上一来临。  
微风感新绿，幽兰欣客襟。  
方洲语鸣鸟，忽如鼓瑟琴。  
悠悠南行云，成此匝地阴。  
美人隔千里，赠我百炼金。  
我有锦绶带，愿言结同心。  

【漫书】  
峄阳生孤桐，弦之以吴丝。  
坐令风雨色，变出阳春词。  
可以养圣性，可以献帝墀。  
孤高谅有合，君子贵后时。  

【饮鲍云瑞庄居】  
城柳初尽处，薄蔼开空明。  
潦降古洲出，千里关寸情。  
断岸带芳草，远树啼残莺。  
钓艇日往还，或有羊裘生。  
下马对尊斝，故人相与倾。  
坐久出歌舞，柔风濯长缨。  
落霞酣野色，吟蛩战秋声。  
长恐西日下，衢路立屏营。  

【秋夜】  
凉夜始多梦，升沉顷相寻。  
蟋蟀入床下，萧序已载阴。  
褰裳出庭户，河汉清且深。  
华月挂林杪，高鸿送哀音。  
百岁岂不多，半为风雨侵。  
嗟彼蜗角名，烦此孤鹤心。  
流水激古洲，高山出远岑。  
子期果难逢，独卧枕素琴。  

【小园雨后（二首）】  
新雨膏炎垄，远风涤繁林。  
取凉李井上，仲子迹可寻。  
玄驹下危垤，屈蠖鸣幽阴。  
万类均一适，忘古安有今。  
虽复病两背，稍自惬孤襟。  
客云焉久留，素石寤同心。  
夏木岂无阴，古井亦有泉。  
阴疏仅自庇，泉苦得永年。  
羲黄世辽邈，畴与论自然。  
稍喜禾稼成，藜藿比醲鲜。  
浮生能几许，沉郁贵自宣。  
偃卧辘轳侧，南风韵树弦。  

【送王尚书德辉还馀姚】  
春花岂胜秋，新人不如故。  
纷纷红紫群，酣艳良未悟。  
千金买马首，百罔捕毚兔。  
一曲雍门歌，夕阳在高树。  

【汉宫词】  
汉宫有明月，秋风悴碧枝。  
紫苔绣壁带，积翠隐罛篱。  
夜久星河变，人来鹦鹉知。  
旧恩随露泻，余欢与日移。  
尚忆朝辞辇，深承夜诵诗。  
阳阿新得幸，谷永况多辞。  
指斥椒房宠，吹求饰室疵。  
荣枯付阶草，物化效冰澌。  
无言掩明镜，千古妒蛾眉。  

【长相思】  
长相思，长且深，暮云湘水愁阴阴。  
海棠庭院燕双语，恼乱无人知妾心。  
妾登池上楼，泪滴池中水。  
水声活活向东流，妾泪将心千万里。  

【行路难】  
卢家语燕栖画梁，美人夜半宴兰房。  
瑶琴欲奏弦更张，移宫换羽声低昂。  
歌喉舞袖竞韶光，花颜照人藕骨香。  
欢娱欲尽解鸣珰，宁知杖策走咸阳。  
君门咫尺不得见，空弹长铗歌清商。  
世路崎岖行不易，丈夫未遇同寻常。  

【怨歌行】  
黄牛将犊鸡将雏，辛苦不异汝与君。  
一朝雏犊背母死，洒露空成草头水。  
梁间紫燕轻复斜，谁歌乌衣野草花。  
纺砖尚有未完线，绣帖犹藏旧缕纱。  
吁嗟吾儿不还家，城南愁杀双慈鸦。  

【有所思】  
双星荧荧隔秋水，秋入城头漏声里。  
窗间梧桐风瑟瑟，青鸟南飞月华白。  
朱弦一拨意已传，梦绕博山双紫烟。  
藕丝易脱云易散，十二碧峰秋雨前。  

【上殿熊】  
熊上殿，昭仪趋，谁其当者冯倢妤。  
玉颜岂能编虎须，不难一死遮乘舆。  
孟阳登床信诳楚，亦有华泉逢丑父。  
分明造次效忠贞，岂意婵媛成错迕。  
傅姬手持黄纸来，昔何勇锐今何衰。  
两朝泪湿黄金阶，宫中妒色亦妒才。  

【有所思】  
东风二月扬新沙，忆醉燕南豪士家。  
狂歌剧舞共春色，正值东邻桃始花。  
情阑每厌筝笛聒，意放不遣山林遮。  
船头诗篇船尾酒，解缆直下清溪涯。  
太原乔生兴踔绝，偏爱渔蓑冒风雪。  
杯空正自吸流泉，月出先判宿岩穴。  
封龙山人意原苦，坐觉悲风起尊俎。  
鬓星岂乏长安尘，衣斑尚带西湖雨。  
百年班合江上云，万事纷纭江水纹。  
千里夕阳春草绿，停云空忆鲍参军。  

【拟古将进酒】  
铜龙水涩蟾蜍泣，桂花参差夜云碧。  
地上落叶何纷纷，花枝不似三春日。  
鸿声渐远江水寒，百年转眼风月残。  
夜深杯满君莫难。  

【陌上花叹】  
陌上花，何离离，秋风吹汝汝不知。  
汝有丹葩及紫萼，恨汝不植琼瑶池。  
朝朝行人暮游子，泣露酣霞何日止。  
花枝渐减秋月寒，独抱余芳道旁死。  
不如三月杨柳绵，犹自飘扬帝城里。  

【太行山行】  
太行之山何崔嵬，岩幽谷隐藏风雷。  
汉军已料骑士屈，魏武重叹车轮摧。  
其开如陉下如井，云作炊烟瀑垂绠。  
羊牛只道来层霄，鸡犬方知接人境。  
山僧何年住山顶，亦有山田二三顷。  
非关避世应避名，我欲从之玩流景。  

【契苾儿曲（并序）】  
（垂拱朝民间歌《契苾儿，词曲多媟艳，亦乐之妖也。契苾儿为张易之小字云。）  
君歌《契苾儿，妾按龟兹舞。  
酒尽灯欲灭，堂前鹦鹉语。  
光顺门宣供奉郎，莲塘水暖双鸳鸯。  
象床犀簟伏熊枕，春风夜簸花枝狂。  
谁家少年眼如虎，犁断并州杏花雨。  

【送伍朝信守宁波】  
官柳风柔拂酒盏，渭北江东意何限。  
五马谁驱高盖车，画省秋云犹满眼。  
累累肘印腰带黄，太守年才三十强。  
闾门不敢鸣驺过，里中长者多父行。  
高堂日迟采衣舞，一觞一咏声琅琅。  
紫薇巨公颜色扬，诸孙绕膝儿绕床。  
床头经史映簪笏，膝下欢娱殊未央。  
亲恩君宠两磅礴，膏雨还随使车落。  
深村无吠厖，公府多神雀。  
爱月还登镇海楼，寻幽或到烧丹壑。  
镜川几曲春澄澄，人言使君如水清。  
棠阴无事坐舒啸，惟听江声杂鸟声。  

【迎冬词】  
画帘小铁嘶北风，疏栊日影摇轻红。  
叠绮重茵夜云暖，博山紫气飞遥空。  
霜凄落叶护寒井，素绠萦纡指尖冷。  
翠屏东面绣新苔，幻出潇湘美人影。  
日高宝瑟拂蛛丝，鱼上深潭鹊绕枝。  
十二阑干烟细细，伊州一曲谱相思。  

【苦热行】  
闭门却暑暑不去，阑街振箑号狂奴。  
城头白气勃勃吐，海水汤沸山为垆。  
藤床桃簟多败绩，竹姬染汗先模糊。  
群蝇讠凶讠凶昼作市，对食谁能操匕箸。  
五弦不散虞后风，九阍真折桓公翅。  
谁言汉皇勤远略，东海西头尚高阁。  
安得长风驾远游，醉挟冰壶上寥廓。  

【清夜游】  
宫夜泠泠月华白，娇骑踏空红堕雪。  
西园门外驮鼓声，十六院中乐齐发。  
杨郎萧郎各一席，千牛啮臂宫娃泣。  
坐中谁是陈宣华，宝带犹拴绣同结。  
芰荷风柔酣海霞，锦缯绷树啼双鸦。  
侍臣自舞王自歌，蜥蜴香销金缕纱。  
佛经仆射呼不起，梁燕才人竟冤死。  
潼关烽火照宫红，犹自心轻汉天子。  
龙舟翩翩蔽白日，醉拥笙歌南下疾。  
一声悲铎不堪听，至今江柳生愁色。  

【凉风曲】  
凉风凉风汝勿至，行人为君双掩耳。  
绿杨萧萧叶半脱，一步愁深千万里。  
昨朝犹着越罗裳，今夜洞房添锦绮。  
百年展转凉复暄，绿发丝丝今几缕。  
凉风凉风汝勿至，江天寂寥愁到尔。  

【病目杂言】  
抱病疏棂下，经秋又及春。  
色沿衰绖惨，愁入鬓华新。  
地僻艰医药，身微听鬼神。  
苍旻果无意，长作饭牛人。  

【寄北觉隆上人】  
水北多僧寺，生公院最幽。  
地高平受月，林密静宜秋。  
梵语中天应，钟声下界浮。  
文园多病客，回首欲淹留。  

【双雁伤翮育于庭中有感】  
自是排云侣，秋深被网罗。  
耦行犹作字，长恨不成歌。  
北望燕山月，南思楚水波。  
忽惊楼外形，愁绝定如何。  

【游北寺亨上人后园】  
偶为寻诗出，秾华触眼新。  
鸟歌行酒地，花覆倚阑人。  
风籁浑无谱，虫书太逼真。  
绝胜弦管夜，红袖舞香尘。  

【宿性公院】  
清斋夜无寐，星月耿前除。  
野客寻诗罢，高僧入定初。  
欲来还去梦，才读又忘书。  
岂为悲华发，聪明渐不如。  

【新雪】  
雪意已崇朝，凌风叶旋飘。  
着衣初点点，入竹故萧萧。  
翠壁谁凝望，青帘久费招。  
期君坐今夕，烧烛看琼瑶。  

【易州道中】  
西风羸马经行地，易水长城是旧都。  
壮士入秦名尚在，客卿归赵势全孤。  
高台岁久黄金尽，古塞秋深白雁徂。  
闻道关门犹锁钥，太平天子慎防胡。  

【天寿山】  
银峰翠壁峙诸孙，岳势雄开祖宅尊。  
关塞正当山右臂，风雷近接海西门。  
龙过古涧多成雨，虎撼长松半出根。  
隐隐五陵佳气在，欲攀弓剑泣深恩。  

【早朝追和匏老韵】  
蓬莱宫阙玉为桥，曳履年年侍早朝。  
垆霭着衣如过雨，御沟摇月欲生潮。  
未排阊阖心犹壮，才望金茎渴已消。  
奏罢从容过东观，五云隐隐听笙箫。  

【宫柳】  
内里垂杨自不同，万条柔翠拂琼宫。  
叶含华萼楼前雨，枝带朝元阁上风。  
望入画眉情正切，啭来黄鸟语初工。  
一般霸水桥头绿，日日行人惆怅中。  

【春暮见莺】  
百花开尽见莺流，一啭能添数种愁。  
巧舌傍人何太苦，春光随水已难留。  
心惊陌上谁家笛，梦破城南少妇楼。  
柳色万行听不断，莫牵诗思到扬州。  

【古意（二首）】  
秋水凝细縠，秋月明双杵。  
江南雁欲归，来向帘前语。  
今日临长亭，明朝折杨柳。  
落叶有相逢，行人未回首。  

【酌泉】  
往往城中水，不知郊外甘。  
如何城市客，不肯住城南。  

【山中曲】  
峭石激湍响，古城临水居。  
城东有渴叟，不及水中鱼。  

【秋色】  
返照入高楼，楼中客惆怅。  
开楼看秋色，犹在阑干上。  

【闺怨】  
当年人对月，共说两团圆。  
如何人不见，明月又今年。  

【元康宫词（二首）】  
免轭羊车夜未过，人间乌鹊上银河。  
洛南星吏还无赖，卧蹴青娃奏九歌。  
紫殿彤楼锁阿薰，药囊提碎夜行云。  
钩帘看罢承盘舞，自摘珠松泣送君。  

【天宝宫词（四首）】  
羽士承恩列上仙，宝花十树照当筵。  
宫中未有新仪注，旋检先朝纳妇篇。  
勤政楼前斗两朋，宁王新乐最堪听。  
太真偏赏《凉州曲，自奉黄金出内屏。  
太常迎驾乐声齐，戏马场中舞象犀。  
队队宫嫔椎法鼓，绣襟文曌立楼西。  
龙池乐上练裙飘，珠履金珰称舞腰。  
舞罢芙蓉冠欲堕，殿头传旨赐含消。  

【唐武宫词】  
宜春苑外免初肥，长从君王射猎归。  
一色赭袍飞两骑，外人不辨是贤妃。  

【唐宫词】  
四月笙歌沸苑池，瑞莲花对海棠丝。  
昭容尚记开元日，正是宫中蚕老时。  

【汉宫词】  
鞠室无人鬼夜悲，监宫印付审郎持。  
昭容七子闲言语，直到帘前奏御知。  

【中平宫词】  
宫市新开御水边，绣襦争立市门前。  
酒姬未放驴车过，自问刘郎索酒钱。  

【南朝宫词】  
花簇郊坰锦作围，小怜日暮射生归。  
双双羽从重歌舞，不觉齐城漏已微。  

【贞元宫词】  
君王不爱《长门赋，才士空吟散雪词。  
独闭深宫转萧索，露花垂老合欢枝。  

【会昌宫词】  
羽节貂裘谒内庭，太和公主发初星。  
御前细说和番事，六院都来堕泪听。  

【江都曲】  
金篦吹笙绛裤讴，君王自理卧箜篌。  
夜深未唤憨憨寝，一曲归飞万里愁。  

【定昆池】  
环宝攒山夜陆离，主家新凿定昆池。  
珊瑚未大诸韦死，多少珠玑向月悲。  

【社日】  
春风帘幕驻晴云，社酒杯深我对君。  
燕子未来花不语，绿芜寒雀共斜曛。  

【七夕】  
七月七日风雨多，御桥南望水增波。  
鸳鸯自向沙头宿，不管牛郎信若何。  
罗侍郎玘三十首  

【西安严太守考最归郡】  
严侯宿擅八叉手，众首肯肯予独否。  
偶从壁隙观白战，予愕不觉臼在手。  
卷旗潜避之，缩舌深闭口。  
祝鸠氏僚如立柳，投鼠忌器多掣肘。  
候辰临之不及酉，事有至难如拉朽。  
三原公，国黄耇，吓此奇遇良岂偶。  
谅非行苞苴，为郡得杜母。  
传痏以膏，起絜以灸。  
华山不能言，清渭监妍丑。  
侯名不在三王后，役碌碌。  
治郡如斗，一身四射集百诟。  
遇侯兮，当反走，仅备驱除拥彗帚。  

【泰和祷雨有感为吴德纯作】  
金华山云如纸薄，澄江赤日烁欲涸。  
田家生怕牛饿死，满田焦禾任牛嚼。  
禾尽牛肥尚可为，县吏催租出牛缚。  
缚牛到市多卖钱，了租背上无腷膊。  
新传县官昨夜到，坐席未暖行出郭。  
西郊蓦地阴云生，狂雷一下颠快阁。  
雷声转大人转惊，两耳何曾闻雨落。  
雷收云散天一色，只见高田有鱼跃。  
疾忙牵牛趁夜归，觅石踉跄磨钱矰。  
君不见县官骑马入县门，犹向山头望雨脚。  

【送吴老归宜兴】  
遗金在道吾亦攫，入朝争名战自恶。  
胡为徒手长安归，骨瘦脰长如野鹤。  
君不见饥鸱低飞啄腐鼠，饱鸣人屋人射女。  
又不见鹤飞入层云，赤晴炅炅窥天文。  
腹则饥，眼独饱，下栖旧林觉林小。  
征西庙前是旧林，凤凰巢高暄百禽。  

【送刘侍郎往边】  
大旗飐军军吏集，赤日射甲甲流汁。  
将军纛载胭脂马，此马遇胡惯先入。  
马刍军糗高于山，千乘万乘居庸关。  
三军久饱思一战，万弩先射奚契丹。  
自奚内附比臣仆，缯裹酋头篽束足。  
犬羊饱饫思噬人，反甘蒙古作心腹。  
吁嗟天厌蒙古奚，自投軿釜同沸糜。  
蒙古实愚鬼，奚今配行尸。  
华容公来尔得知？  
公手可天雨，公心妙神施。  
战者自战炊者炊，偃月势变更鱼丽。  
云梯作之巧于倕，有穴可扫庭可犁。  
吁嗟蒙古奚，诸戎戒前痴，公归行勒平胡碑。  

【题曾光表山水图】  
我恨不如江头人，茅屋四壁旁无邻。  
茅穿雨漏岁一缚，松叶为盖沙为茵。  
大儿五更催解缆，去时冥冥天尚暗。  
老妻走出呼小儿，大儿小儿下幽磡。  
小儿髻如椎，年可十七八。  
捩然汲水胜过獭，平生见鱼偏好杀。  
穿于龙国恒探珠，若遇鲛人敢笞挞。  
轻风飘飘日卓午，鱼卖江村晒鱼罟。  
偃然一笑载酒归，人谓此实鱼之虎。  
横江中心翻白波，小儿船尾发棹歌。  
白头老翁喜奈何，我有嘉客新相过。  
十年不见鬓较皤，矢口论事如悬河。  
《黄庭一卷读已多，老妻肘翁云靡他。  
翁呼濯釜烧稿苇，我见船归置樽簋，岂无大鱼大如豕。  
君不见良工画翁画客画山亦画水，意在江心两儿子。  

【送何邦彦佥江西宪初识面数日告行】  
已成新相知，忽作新别离。  
始知别离早，更觉相知迟。  
程孔暂倾盖，不在多言辞。  
高枝有鸣鸟，如进我酒卮。  
酒尽子当去，依稀各天涯。  
豫章古水国，其下蟠妖螭。  
请出匣中剑，一一剸刲之。  

【送周草庭任云南佥事】  
春草满庭芳，玩之生意长。  
草莱被满野，不剪禾黍伤。  
我愿草庭子，生意怕满腔。  
乃持剪伐具，去我天一方。  
我闻彼绝徼，蒺藜罗中央。  
亦有螟与蛭，虺蛇杂蜣螂。  
种种积丑恶，而于草中藏。  
剪与不剪欤，我行课其场。  
大哉天地仁，剑物用繁霜。  

【送金侍御巡按云南便道省亲】  
莺花画春空，骢马行利阆。  
间关度鸟道，猛欲铲叠嶂。  
云开蜀山高，星宿夜依傍。  
望云望父母，更在星宿上。  
有身愿如鸟，插羽学飞扬。  
挥戈退白日，一口纷百饷。  
人言肝是铁，肯换鸠作杖。  
王事有期程，饮冰觉心怏。  
驱车出门去，惝恍迷所向。  
如逢点苍山，更上山顶望。  

【威凤吟送张经载四川盘粮】  
威凤集阿阁，所不矜爪咮。  
饥鸱得腐鼠，不敢喙瓦窦。  
有时脱翔去，鸱喙当正昼。  
饱能出妖声，呼起百怪斗。  
有狐毳九尾，有蛇歧两首。  
一足夔跃跃，四目蒙贸贸。  
鸱如喙不已，实恐颠载覆。  
仰吁太古帝，长使凤居守。  

【赠邓景华南还诗】  
黔商檐为舟，海贾舶作室。  
檐头雾霿霿，舶底浪潏潏。  
岂无犭区与貐，磨牙恣搪突。  
岂无鳄与蛟，掉尾变恍惚。  
就如底变髳，相对两吃吃。  
倍蓰如丘山，退走甚搒掖。  
达人固勤生，其择亦有术。  
长航下江淮，风伯甚呵叱。  
朝浮清冷地，莫宿歌舞窟。  
神京万宝渊，群驵纷授质。  
联翩巧趋跄，璀璨罗百镒。  
炰羞进醍醑，纤指铿在瑟。  
侵晨鞚锦鞯，臧获十六七。  
赏心適飞飞，舟子已候日。  
彼迷寤斯言，勇撤弃簪笏。  

【送李希贤提两浙学】  
山僧下山时，僧送不出山。  
但问下山僧，此去几时还。  
乳水闲一孔，白云留半间。  
只恐僧还少，僧还谁闭关。  

【送张佑之监德州仓予于佑之差有一日之长故言其大者】  
郎吏头漆黑，心有大机轴。  
司徒眼如电，晨降檄一幅。  
入门绝经营，已饬车辘辘。  
老父坐车上，横身任为仆。  
幸逢德州程，九水一日陆。  
船头鱼泼泼，船尾鸥逐逐。  
晋人不知船，老觉船是屋。  
且令买鱼烹，更欲伴鸥宿。  
公衙幸少休，可报酒初熟。  
玉浮暑池歜，金泛秋篱菊。  
我能捐千金，谁有爱日鬻。  
么麽尔委吏，自束缩肠腹。  
慎勿莽饕餮，人自念鞠育。  

【河源吟送熊节之知河源县予昔与之处太学知其为人】  
出宰河源县，非是黄河源。  
维彼黄河源，其名为火敦。  
华言星宿海，或曰此天根。  
君能如火敦，身高在昆仑。  
块视人间世，此县安足言。  
请从天下县，一一向主论。  
县县令如君，行行信鱼豚。  

【送刘文焕巡按南畿】  
朔风剪潞水，卷卷生白花。  
舟子不易进，举桨撞冰牙。  
谓言此着<舟世>，如以利斧加。  
浮木水中居，宁堪冗呀呀。  
至人心虚虚，声入浩无涯。  
患端日潜伏，在在纷如麻。  
辟之舟中冰，败没殊不差。  
持斧观君竹，潞州舣平沙。  
登舟费沉吟，吾言谅无哗。  

【送周主簿任南城】  
连山抱如环，过水萦城脚。  
军州自古置，小邑旧附郭。  
烝黎恋门阀，不厌土地薄。  
神泉粗可酿，出境配灵药。  
门无催租吏，家有地。  
市女面无脂，野老巾不着。  
囹圄寂生蓬，谯门可罗雀。  
谬当封藩图，一变百病作。  
黑夜骑屋山，白昼面相缚。  
窃虞钻泥鲇，化作掉尾鳄。  
观君饶道气，秋汉横一鹗。  
老夫频搔首，仰面望寥廓。  

【送陈太守之开封】  
浊流亘混混，古有辟其郛。  
兹维天地中，九州交逵衢。  
尹实冠中夏，奚与百郡俱。  
四十守令下，吏前合云铺。  
中庭忽闻雷，百诺应一呼。  
门如纳百川，累累八县输。  
千辆复百辆，上供及军需。  
曾无遗毫毛，丘山积负逋。  
地大物甡甡，隔身杂臞膄。  
堤防或阔略，立地生麻胡。  
一倡百和之，自立落雁都。  
坐令清平民，入市愁于菟。  
吾子起阳曲，而翁烈丈夫。  
自台徂名卿，子亦汗血驹。  
峨峨白云司，明月悬秋壶。  
大奸梗大狱，如以手拉枯。  
久结司寇知，或彻公与孤。  
旧尹新去位，宁容闲须臾。  
子才望年资，流凡落瓯臾。  
横金中大夫，手握铜虎符。  
西落太行山，田园未应芜。  
登高望淮南，心与白云徂。  
男儿事志业，父母离忧无。  
旧闻马可释，勿谓龙易屠。  
覆锦或陷阱，知雌当辩乌。  
吾观圣贤心，川泽多纳污。  
壁立万仞强，攀跻竟无途。  
江湖多风波，宣父有巨桴。  
吾衰不自量，子今黑头颅。  

【刘母七十封安人再庆诗】  
赣滩二十四至此，舟人落帆趋入市。  
木铎道人呼净街，白头病妪出呼豕。  
扫除如砥到县门，五步十步一结绮。  
舟人眼眩脚颤掉，屏立背面人如蚁。  
县官身骑六驳马，短亭五里长十里。  
龙幢云旌羽葆纛，日月虹霓分旖旎。  
黄衣圣人坐紫宸，黄麻飞下泥金紫。  
卯金之家太安人，兵曹之禄宁馨子。  
恩波浩浩沃所生，母以子贵亦其理。  
天门使人若神仙，安有寿域坐一几。  
东筵坐令西坐丞，附耳窃语啧不已。  
操觚丐饭道傍妪，云泥悬隔未足拟。  
四百四十甲子余，先庚后甲良有以。  
县官持觞天使醉，夸吾县有德爵齿。  
儿童浪看舟人记，如饱饮食谁禁止。  
到京细向兵曹言，兵曹亦喜吾亦喜。  

【荣休卷为抚州谢千户题】  
吾亦欲休去，多君休更先。  
手扶新削杖，弓解旧弯弦。  
却对寮为客，翻疑身是仙。  
五老尖上月，夜夜照闲眠。  

【寿涯翁先生六十】  
五岳气完日，重明丽正初。  
寿星聚奎璧，吾道此权舆。  
谁不登堂室，多曾订鲁鱼。  
白头王孝逸，北面敢徐徐。  

【送户部张尚书归南海】  
御史大夫旧，尚书户部新。  
不如归去好，犹是自来贫。  
壁有留诗句，路无逢故人。  
潮声才入耳，始觉岭南身。  

【送工部洪尚书上京】  
南都送司寇，北部迓司空。  
船底冰初泮，马头花正红。  
班齐丹陛左，朝罢午门东。  
谁问考工记，年来尽属公。  

【送万典史之黄冈】  
城脚更无地，门开直到江。  
县楼对鱼市，驿舍接船窗。  
鸟立藏蛇竹，蚁缘系马椿。  
听琴还听笛，不是故园腔。  

【送曹进士知贵池】  
到江真几里，为县可三年。  
心自难忘蜀，官还只住燕。  
莺花萦别酒，杨柳夹行船。  
向日登瀛客，相期禁御边。  

【敦艮斋为清州胡居士题】  
玉兴根盘壮，清洲枝蔓稠。  
山于眼中老，水向面前流。  
世自多歧路，吾非不系舟。  
韦编任三绝，夜夜梦西周。  

【送戈侍郎赴召诗】  
老于离别倍伤神，珍重单车赴召身。  
喜见王师飐赤帜，免逢黎庶逐黄巾。  
重縻好爵周班旧，却厌刑书郑铸新。  
瀛海东边几邻并，依然相迓笑公贫。  

【游方山路间定韵与石楼志别】  
相逢尽道乞还山，公乞还山便得还。  
浮世风烟棋罢局，百年光景手循环。  
穿云蹑磴疑天上，到寺对僧如梦间。  
明日河桥杯酒后，月明千里隔阳关。  

【送赵县丞之任招远诗】  
海上群山鱼立头，待君单骑入登州。  
飓风夜半惊批屋，蜃气朝来看吐楼。  
谚数慢从群吏睨，耳真聋有府公留。  
寅宾出日今何处，好与乘闲款款游。  

【送耕隐翁归义兴徐谦斋先生之叔也】  
相君朝在大明宫，更出都门送季翁。  
行幄少迟车马塞，篮舆才过市廛空。  
思当黄阁梧桐月，去趁苍洲芦荻风。  
想得故园春酒熟，一尊端不负张公。  

【送雷生谦归南城】  
玄武湖心月，太平堤尾风。  
世人皆弃却，好看入胸中。  

【红梅图为肇和题】  
西湖残雪候多时，却恨前年被雪欺。  
且学杏花红似锦，暂招鸣鸟到南枝。  
邵尚书宝一百三首  

【胥门】  
臣奢无辜为君戮，臣胥敢怒不敢哭。  
朝辞楚疆莫吴国，还兵入郢亦太酷。  
愤愤心，还未足。楚何怨？吴何恩？  
豫让死，王裒存。是邪非，不必论。  
一片鸱夷皮，裹骨难裹魂，北风莫遣向越奔。  
向越奔，无不可，只恐仇吴似仇楚。  

【寄题东林寺壁】  
雁门僧避胡尘来，匡庐山中寻讲台。  
谁云净土在西竺，此池自有莲花开。  
莲花开时千万朵，江南君臣不疑我。  
渊明故是避世人，菊花醉插头上巾。  
攒眉掉臂谢公去，一杯浊酒堪全真。  
当年意在谁独识，虎溪笑处泉流石。  
至今古塔依西林，月落江云树千尺。  

【小孤山】  
昔闻砥柱黄河中，万古坐镇狂澜东。  
小孤乃是江砥柱，特起不与群山同。  
群山随江铤奔马，爱此石笋凌苍穹。  
孤哉孤哉本天造，一任巨浪乘长风。  
节宣夙受神禹戒，滔滔不碍江朝宗。  
我来信宿彭泽下，咫尺仰望神妃宫。  
翠烟霏霏落杯酒，千帆阅尽澄潭空。  
举杯酹江江日白，隔江缥缈留青峰。  
便当载笔赋东海，三山点破云冥蒙。  

【题钱世恒吊文山遗墨卷】  
北风吹南冠，行行一匏瓜。  
作书谢骨肉，涕泪纷交加。  
此行已忘身，此书又忘家。  
身家既两忘，未忘者何邪。  
至哉君与臣，大哉夷与华。  
片纸今又灰，浩叹天无涯。  

【冬夜观树影】  
月树影在地，横斜复横斜。  
谁为水墨画，老笔全无华。  
又如春雷动，初惊蛰龙蛇。  
因之得篆法，锥铁行平沙。  
海云漾双玕，江风落孤楂。  
玄冬万景瑀，嘉此独咨嗟。  
他宵有繁阴，莫向时人夸。  

【为宁庵题画】  
修竹满舍傍，长松当道周。  
青山生白云，隐隐屋上头。  
出门见溪水，有桥复有舟。  
天风作前驱，时引幽人游。  
瑟尊侑高谈，兴尽不强留。  
静游羲皇梦，闲听尧民讴。  
命笔书暄凉，山林有春秋。  
独乐得深味，岂尝抱先忧。  
莫问此何人，吾当意中求。  

【三竺道中】  
人行松径静，数里不知遥。  
路转还逢寺，僧迎只过桥。  
岩姿收独妙，泉响息群嚣。  
东去频回首，山花似我邀。  

【秋野用杜韵】  
河汉三秋隔，星辰万里违。  
客怜双鸟去，僧讶一人归。  
相马吾何有，知鱼尔亦非。  
春风故相爱，吹绿北山薇。  

【留别娄郎中元善】  
廿载论交地，浮山古信州。  
晚园收硕果，周道傍寒流。  
天与裁春服，人将渡野舟。  
夕佳外轩月，还炤越江秋。  

【金谿怀徐嘉兴用济】  
晚负苍生望，寻山只欲深。  
孤忠天北极，遗爱海东浔。  
霜骨全欺杖，风髯半拂琴。  
丹崖人似玉，吾道愧知音。  

【胶山忠定祠次施克和韵】  
壮怀千古了难偿，大息群阴剥一阳。  
鸣凤未闻声徵角，战龙曾见血玄黄。  
薄茅藉处非无地，老树阴中合有堂。  
风雨去城三十里，满山箫鼓为谁忙。  

【寄庄定山】  
几年书断定山翁，极目江天送去鸿。  
野史不妨朝报外，病怀长托醉吟中。  
短筇向晚云随在，小榻逢秋月与同。  
尚忆长安吟别地，夜深风雨烛花红。  

【盂城即事】  
盂城驿前吟夕阳，高邮湖上好秋光。  
红分菡萏初经雨，绿满蒹葭未受霜。  
远浦有波皆浴鹭，近堤无路尚垂杨。  
南来时见吴江棹，却倚船窗问故乡。  

【经元世祖庙次王应韶韵】  
断碑闲倚庙门斜，往事伤心付一嗟。  
春草长沙仍牧马，晚风疏树偶栖鸦。  
唐陵汉寝谁无主，北幕南庭自有家。  
欲吊鲁连何处是，飞尘如雨乱闻蛙。  

【谒谢叠山祠】  
从容就义几封书，三百年来养士余。  
商老不知周粟富，晋人方恨楚材虚。  
庭留旧柏生同劲，鼎荐新薇死亦臞。  
有诏作人无事日，江花江草正愁予。  

【谢方石先生挽词】  
我归林下公长逝，千里诗筒望不来。  
海隐本非唐少室，山居真似宋徂徕。  
雅歌何处声相和，野服它年手自裁。  
有石大书明祭酒，古松阴里墓门开。  

【谢邑令请乡饮】  
迷途岁晚尚茫茫，谓我嘉宾讵敢当。  
扬觯有人惭杜举，承筐无地想周行。  
一经讲受曾它日，三老周旋即此堂。  
为语县侯休见讶，莱衣方作小儿狂。  

【太伯庙】  
太伯新祠古让乡，老梅根畔水流长。  
十年梦寐三间屋，万古纲常一瓣香。  
扁榜大书元自孔，衣冠遗制合存商。  
向来曾拟荆蛮曲，许作迎神第几章。  

【雪中赏红梅奉次涯翁先生时邃翁携酒共饮怀麓堂】  
浅绛英英忽满枝，春风到此复何之。  
正怜与雪相逢地，却讶如人欲醉时。  
南国已通千里信，西湖空负一生诗。  
白头二老青灯夜，笑对江东绿酒卮。  

【雪酒为孙司徒赋奉次涯翁先生】  
玄酒曾闻侑大烹，酿来寒雪品尤清。  
也知承露能高致，须信藏冰为曲成。  
光动夜杯如有物，暖销春瓮本无声。  
相看莫谓人间味，一滴先天万古情。  

【袁州谒韩文公祠】  
一上春台草陆离，忽瞻遗像起遐思。  
江山恨少滕王赋，风水愁多二女祠。  
石廪不知云去地，雷塘犹想雨来时。  
凭君莫引飞鸿望，万里骑龙任所之。  

【忆母】  
手线缝衣欲问寒，慈颜时向梦中看。  
世间尽道为官好，天下无如别母难。  
读罢家音添鬓白，书成国事剩心丹。  
青灯自照砖河夜，回首江南路渺漫。  

【归兴（四首）】  
东归诏许省慈亲，瀛海西头问旧津。  
宿麦穗余三月饷，枯杨皮尽几家薪。  
平生酒慕苏门老，它日羹怜颍谷人。  
闻道王师频报捷，中原今已息风尘。  
镇日冲风起九河，活潮东上不胜波。  
云蒙日影当晡密，雨送雷声入夜多。  
野史一书还夏五，客灯十载几连窝。  
新凉却动江南思，卧看青山听棹歌。  
漕堤杨柳昔人功，六日清阴处处同。  
东国共看归海水，南船方趁过淮风。  
寻常民俗兵兴后，百万军储岁挽中。  
我有瓣香何所致，礼官新祀宋司空。  
舣棹来看治水碑，沙湾堤上蚤凉时。  
汉防故迹嗟谁志，《禹贡全书愧我师。  
铁柱尚存尘漠漠，盐舟不至草离离。  
忧勤更忆东山老，白发江村一短藜。  

【次魏士华韵岳州道中】  
懒赋新诗记所经，谁欤能为我歌听。  
日生凉色荒荒白，山露寒姿叠叠青。  
晚席洗<舟光>分急水，夜船挝鼓视明星。  
长沙有约君先到，何处登高倚草亭。  

【送马参议公御之陕西】  
外省元兼内六曹，使君西去更贤劳。  
迎舟风助黄流急，随马云分华岳高。  
远道谁教歌憩茇，丰年独遣问啼号。  
一尊未尽临歧思，寒日荒荒满节旄。  

【夜坐怀刘用熙】  
芦泉本是神仙骨，误落人间识者稀。  
听竹每联风雨榻，涉江曾制芰荷衣。  
台荒蓟北千金筑，帆远吴西一鹤飞。  
寒日萧萧那可度，凭君预拂钓鱼矶。  

【送工侍徐公致政南还途中有作】  
祖帐东门久不陈，古人高致又今人。  
阙庭回首风光远，歧路关心雨色新。  
图书应传千万本，经纶方倚二三臣。  
送君濯发沧溟水，晚节堂前戴角巾。  

【送张淳安羽】  
清才往往爱君诗，百里为郎奈别离。  
州县未为吾道屈，江湖真见此行宜。  
水连晚渡宁辞远，春入山城却恨迟。  
更爱公余多古意，蛟峰高处读遗碑。  

【赠李天瑞（天瑞自京师还，过许，留三日，别去。用西涯先生韵）】  
坐听寒漏二更余，一榻全胜两地书。  
愁到几时凭我解，病从今日为君除。  
雪泥满地淹行李，云岛如天阻卜居。  
莫怪明朝欲投辖，江湖回首雁应疏。  

【送朱工部请告归上虞】  
记得逢君在乐平，新凉庭院碧梧清。  
周官六典曾司寇，禹贡三江又水衡。  
泽国烟波吟里兴，云林风日病余情。  
西兴渡口犹回首，闻道秋潮昨夜生。  

【大忠祠奉次西涯先生韵（二首）】  
水上浮城忽已墟，龙宫真作帝王居。  
生回故主时无及，死见先君地有余。  
一息尚存经合讲，百身难赎史空书。  
从来独许王陵正，平勃虽贤恐未如。  
瓣香难救欲沉舟，虏气昏昏暗九州。  
今日鲁连真蹈险，它年江统浪含愁。  
余生未了东还计，即死能忘北向仇。  
地下欲从行在所，海陵朝撼朔风秋。  

【答陈提学文鸣】  
楚帆连日阻南东，到处鱼羹老母同。  
春水稳当新涨后，晚山青在旧游中。  
宦情于我聊今日，师道如公自古风。  
遥想楼船吟眺处，潇湘千里一虚空。  

【通州相城呈同事诸公（二首）】  
眼中形势尽登临，前辈经营亦苦心。  
一道星河天廪近，千年风气水门深。  
驿亭东去多辽使，商舶南来半越吟。  
漕计经春定何似，长安三月米如金。  
肩舆南浦复西丘，尽日淹留为此州。  
云隐层城才见塔，水漫孤渡偶逢舟。  
林风力浅花能晚，山雨声迟麦未秋。  
最是中丞忧国计，几回独立向东流。  

【乞终养未许】  
乞归未许奈亲何，帝里风光梦里过。  
三月春寒青草短，五湖天远白云多。  
客囊衣在缝犹密，驿骑书来字欲磨。  
圣主恩深臣分浅，百年心事两蹉跎。  

【闻侍养命喜而有述】  
五疏才蒙一语俞，拜扶老母望天除。  
孤孀节操劬劳外，独苦心情喜惧余。  
宽处栽花占月令，静中检药印方书。  
东风吹绿长春径，不羡潘家有板舆。  

【客有持宁庵诗至山中者次韵赠之】  
山中十里绿阴长，新涨浮浮架石梁。  
赋罢蒹葭掩僧舍，午风销尽佛前香。  

【雪中题陈工部画用苏韵】  
马蹄踏遍秋风叶，客怀还赏长安雪。  
焚香小院对此图，此人此景俱清绝。  
恍然不识是何方，冻云压峰峰欲折。  
草亭孤坐非君谁，闲从水泡观生灭。  
秋林老笔逼夏圭，千载风神一挥掣。  
得来价直奚可论，万镒黄金千彩缬。  
羡君平生有高趣，下视尘寰真不屑。  
明朝持此归江南，小舸乘风去如瞥。  
也知匠意君自得，我为题诗皆赘说。  
欲分半幅遮眼前，剪刀安得并州铁。  

【九江赠冯地官】  
东曹故人东道主，今雨相逢如旧雨。  
江边新阁速我登，坐阅千帆集烟渚。  
百年摧政如江风，倏平忽险胡能同。  
平涵云日浴凫鹭，险鼓雷雨腾蛟龙。  
我行观风四经此，野有歌谣民有史。  
燕南楚北天茫茫，青眼高歌对吾子。  

【赠陆瘦竹】  
郡幕奔趋日，谁知瘦竹公。  
愁深相别处，兴远独归中。  
古篆山中石，新歌水上风。  
宁庵如我问，夜□□江东。  

【次南沙宿惠山寺】  
才阁南沙榻，乘闲我又来。  
为谁山有月，从此径无苔。  
霜怯千年树，云低百尺台。  
题名忘岁月，岩畔桂初开。  

【赠周松月】  
晓起空庭月在松，惠山寺里正鸣钟。  
诗人访我来何早，第七峰前一短筇。  

【显公房夜坐】  
两宿禅房不问禅，夜深无事足高眠。  
西山松竹东山月，共作清凉到榻前。  

【偶饮野翁庄有怀翁他日相与之雅情见乎词用元人韵】  
相逢馆下屡宾阶，卷有新诗许我开。  
鬓未及年皤似雪，眼将入道碧于苔。  
良工心苦春收药，佳客盟寒晚折梅。  
酒罢题诗修竹上，邻僧犹待野翁来。  

【羲皇谣】  
无怀民，葛天民，梦邪真？天下无邦我有身。  
有身可醉亦可贫，我将用此全吾神。  
归来赋成《江有津，茫茫海内皆风尘。  
菊花吾秋柳吾春，先生非邪谁谓羲皇人。  

【天马来（读《史记作。俞宪曰：“此记正德时事。”）】  
天马来，来何方？《易有占，乃尔荒。  
先乌孙，后大宛。马是非，天近远。  
使端广，民怨多。天不闻，如马何。  

【三千牍（读《史记作）】  
三千牍，二月读。君何劳，臣何渎。申公言，言不在多。止辄乙，今如何。右《吕獒，左《无逸，不如对此朝还夕。  

【禽言】  
看蚕看火，昨夜小姑今夜我。夜不能眠昼不坐，火弗戒兮蚕受祸。无丝可，无绵可，蚕死惨那。看蚕看火。  

【听松】  
听松复听松，松声在高阁。  
阁成四十年，听者今如昨。  
风来春涛生，风去秋涛落。  
当其无风时，萧然亦微作。  
聪者听于斯，冥心对寥廓。  

【和浦文玉观水（二首）】  
新晴出郭门，四野惟一水。  
忆自庚午年，两恒尝见此。  
坐我天上身，江南画船里。  
陶谢空遐思，今有桂岩子。  
万壑正横流，我方浚泉水。  
山灵如有知，应笑我为此。  
我泉亦何心，一道苍茫里。  
沧浪复沧浪，野歌听孺子。  

【醉石为王翁赋】  
湖上秋容淡如拭，有人时卧林间石。  
石边有路通醉乡，梦邪真邪人不识。  
人有托，物无情。石可醉，亦可醒。  
一声何处沧浪清。  

【题画】  
近山如城人可住，远山如屏带烟雾。  
天际孤舟何处来，云中指点津头树。  
客至桃源花正春，回首空嗟相见莫。  
苍壁丹厓几万寻，飞鸟回旋不知路。  
路逢樵者问山名，山深只为无名故。  
中有青莲今古青，时向幽人一披露。  
冯生学画举业余，胸中尘土先扫除。  
清秋此幅展向我，请我茅笔纵横书。  
南沙风韵杜陵后，随物赋形吾不如。  

【送萧户部】  
水衡之司天下七，算舟通楮时制同。  
京师南来四千里，浒墅实当吴会中。  
地官主事延平彦，鸾栖旧在吴江县。  
政平如水起歌谣，今之歌谣乃重见。  
司徒榷课岁有常，数或不经宁惠商。  
太原周公有是语，至今传诵盈庙堂。  
萧君不苛亦不纵，隐然名为司徒重。  
江边野老阅人多，独汲山泉远相送。  

【太白山人歌为关西孙太初赋】  
山人西从太白来，东南胜览穷天台。  
凤歌落落复自和，笑问楚狂安在哉。  
江陵曾见子微否，道骨仙风子真有。  
神游八极偕者谁，江上听潮何太久。  
山人西望几回首，石室高寒逼星斗。  
六月争传雪未消，万峰谁遣云长守。  
南来遗我方山冠，何以报之青琅玕。  
杜陵诗人不可作，击节虚堂风雨寒。  

【再作太白山人歌】  
吾闻太白之山倚西极，华岳崚嶒势相敌。上凌刚风太古雪尚寒，下抚苍茫鸟无力。吁嗟！兹山有径不与终南通，士将避世往往游其中，超历万壑巢云松。伊昔丈人负刍者，危言曾动河汾公，至今谈麈流清风。孙君关中豪，仰止兹山高。自称山人巾葛白布袍，入山静坐观众妙，出指八极将游遨。胸有五色文，眼底无青紫。名家自视出杜陵，走笔题诗乃如史。子长有语称董生，季主何心讥贾子。迩来五见江东春，南寻禹穴能知津。相逢下我东野拜，何人复谓秦无人。我作《山人歌，物色其奈山人何。山林岁年晚，江海风雨多，山人不归太白空嵯峨。  

【南轩为陈廷仪赋】  
南轩何处是，负郭小桥东。  
客复来今雨，山如对此翁。  
有怀将献曝，无愠亦歌风。  
期日往称寿，老人星正中。  

【赠周育斋】  
风雨秋堂冷，公来便作春。  
雅情长共物，妙语不惊人。  
池养寒泉静，园收硕果仁。  
飘然还画舫，湖海自知津。  

【渐霁】  
渐霁驱愁思，无风稻正花。  
径来今雨客，烟起野人家。  
晚榻将新月，秋溪有净沙。  
东邻知我兴，多事报山华。  

【赠钱校书】  
夫椒山前孤草亭，水风吹月秋冥冥。  
客来鹤去主人返，七十二峰湖上青。  

【寄许东庐】  
冲雨冲风一事无，东陂南荡水连湖。  
兴如王戴非因雪，他日休烦作画图。  

【白石草堂奉次涯翁先生（二首）】  
（涯翁先生为林镇江廷元题白石草堂诗，跋有“将至江南，二泉见之，其能默焉”之语，辄用韵以归廷元，情见乎辞。）  
北望长安近日边，春风函丈忆当年。  
新题岁月经纶外，晚节乾坤杖几前。  
诗卷有情多汲引，门墙何日更延缘。  
朝来忽对林京口，却道西堂别是天。  
草堂回首海云边，旧路依稀几隔年。  
白石峰高幽兴里，沧浪水阔大方前。  
闲来月棹频乘梦，老去云巢再结缘。  
领得涯翁新墨去，文星长照斗南天。  

【又用前韵寄林镇江】  
诗兴时来案牍边，故山风物自年年。  
渌分一水桥南北，青拥群峰屋后前。  
明月半窗空有梦，清风两腋竟何缘。  
只应独上金山寺，吟倚沧江万里天。  

【雨坐用旧韵】  
檐溜声闻隐几边，去年多雨复今年。  
林皋绿树层城外，江浦黄梅五月前。  
夜榻长悬须雅客，昼帘深下谢尘缘。  
西山云气东山月，他日容春亦此天。  

【静中写怀用前韵】  
策杖山边复水边，病余翻喜得长年。  
风光共逐初晴后，春色还怜未雨前。  
何处乾坤堪一啸，平生泉石本多缘。  
闲来独上西楼望，古华峰高正倚天。  

【寄崔工侍民瞻用前韵】  
郴州南望楚云边，颜色长怀别我年。  
岭北春从梅折后，衡阳书在雁归前。  
雪淹夜榻无佳兴，月照秋槎有胜缘。  
病起莱衣方再舞，晚风吹雨过梅天。  

【答朱云厓何梅壑复用前韵】  
腹笥便便不姓边，莫年诗兴似青年。  
一春风雨题缄外，万古江山放笔前。  
壑倚梅花真入画，云生厓石自成缘。  
晚凉相过须乘兴，酒在清樽月在天。  

【又答林镇江】  
麻姑山下石矶边，舣棹逢君是此年。  
落月梦长千里外，归云心远九峰前。  
东曹史牍忙中事，南国诗筒病后缘。  
公暇漫从江郭眺，沧浪歌起白鸥天。  

【书院新成再用前韵】  
小堂开自绿阴边，故老相过问往年。  
水接少陵新槛外，草生茂叔旧庭前。  
山从西望城才隔，溪自东行路亦缘。  
微醉独歌人莫讶，春衣初试晚晴天。  
书策重翻架上尘，两年多负病中春。  
手将笔试初知健，心与盘铭几见新。  
方得养亲真爱日，未成报国敢轻身。  
冉泾门巷深如许，击节高歌不和人。  

【病起山行】  
半年病足懒登山，咫尺烟霞梦寐间。  
再到欲题新岁月，相逢争识旧容颜。  
流过乱石清泉静，飞尽浮云翠壁间。  
漫道坐来多渴思，一茶还待老僧还。  

【寒日怀卧云上人用昌黎韵】  
病余情绪还无赖，久拟临泉洗宿埃。  
载酒定须三宿返，送茶时复一僧来。  
身从白日风时避，眼到青山雪处回。  
为问西斋悬榻地，荒云和叶几堆堆。  

【幽居四咏】  
涯翁尊师近寄至《园亭四诗，正与幽居景物相合，依韵写意，聊以自适，他日有便，将呈焉请教。  

【树色】  
乍浓还淡弄朝晖，树色依稀定是非。  
楼上望回川历历，城阴遮断路微微。  
晴云有影团倾盖，春水无波渌染衣。  
独坐怀人心正远，天空渭北雁初归。  

【花香】  
花气祼缊共暖风，谁从起处问西东。  
偶来似与游丝下，却散还随梦蝶空。  
曲槛有时应独驻，幽居何地不相通。  
等闲拟得涯翁句，已落人间色相中。  

【鸟声】  
一鸟不鸣山可怜，更怜鸣鸟过檐前。  
友声信有如莺语，喜报曾闻是鹊传。  
南国音成非别调，北窗梦醒正闲眠。  
近来习静心初定，独把无声寄五弦。  

【鹤舞】  
误向丹丘共羽流，多情今得此亭幽。  
长鸣似与高人语，屡舞谁于醉客求。  
风羽九逵能抗晚，野心万里欲横秋。  
试将衣袖闲招引，转尽花阴意未休。  

【寄贺黄门先生】  
万丈{殹巫}闾万丈云，白头何地可寻君。  
懒招海贾非无谓，笑答山灵似有闻。  
秋水竿留巢父在，春风榻与管宁分。  
数封再检先朝疏，望断天涯坐夕曛。  

【送戴仲鹖谪岭南和侯明府】  
清江浦口驰词地，左顺门前待报时。  
远道谪官何日到，小臣忧国有天知。  
镜看白发朝还掩，棹指青山晚更移。  
老我闲居复多病，秋来愁和送君诗。  

【雪洲追吊夏叔度亦用涯翁尊师韵】  
月寒沙白水如烟，兴在中洲望宛然。  
岂有机心将避世，不知医道已通仙。  
孤舟自系须人渡，一鹤时飞为客传。  
雨露春来江岸阔，吊君何处放湖船。  

【雨中和答浦文玉】  
五月江寒昼阁清，雨中草色唤愁生。  
系舟未问水深浅，策杖还看云重轻。  
客去不知谈未尽，诗来刚及梦初醒。  
百年吾道今如此，何处沧浪共濯缨。  

【山中访王校书】  
连阴晓为北风开，春入山中第一回。  
亭上远天须卷幔，槛前新水欲浮杯。  
校书客避参军辟，问字人传别驾来。  
明日更邀朱趣玉，黄公涧畔踏苍苔。  

【九日与诸生适南野】  
重阳无雨慰农家，我亦闲行野水涯。  
高岭未登心独往，美人不见眼谁遮。  
云随风散千林净，溪抱村流一道斜。  
有酒莫教都饮尽，明朝还约看黄花。  

【松风阁次莫东川韵】  
倚天松不受风摇，白鹤迥翔似有招。  
何处客来忘此阁，故人诗在忆同朝。  
采苓每带云双屐，供石时添水一瓢。  
莫道山中无语者，老僧送罢又逢樵。  

【惠山杂歌（六首）】  
踏踏儿郎从老翁，惠山寺里看新钟。  
问道新钟几时撞，九秋霜落树头红。  
箫鼓迎神神下山，香烟满路送神还。  
安得村村无病苦，灵泉不动庙门闲。  
听松庵里双古松，松下石床苍藓封。  
洗却藓痕看石刻，志书传是米南宫。  
漪澜堂下水长流，暮暮朝朝客未休。  
纵有《茶经无陆羽，空教煎白老僧头。  
登登山路转山阿，须向仙人洞口过。  
涧水满时青草短，岩花深处白云多。  
南祠忠定北文襄，千古青山两瓣香。  
莫问前朝松柏树，只今何处有甘棠。  

【八月二十九日门人华云来自汪司成器之所致吾师少师西涯先生之讣哭已有作】  
忽自司成得讣音，燕山湘水夜沈沈。  
百年恩义师兼父，千载文章古在今。  
无路可奔空缟素，有身堪铸乏黄金。  
京华北斗遥瞻处，泣对朱弦欲碎琴。  

【越明日寝哭后作】  
别公已分见无期，不谓伤心在此时。  
再致语将茎露酒，两知音托惠泉诗。  
山中几杖操今远，雪里门墙立故迟。  
最是寿筵宾客散，西风吹雨夜凄其。  

【是日检箧得公壬戌和宝哭徵伯诗】  
悲歌当哭不论诗，长忆先生哭子时。  
今日又兴天下恸，他年真拜古人师。  
涛驱东海曾于砚，石采西山故可碑。  
一念九原应未瞑，白头亲尚在慈闱。  

【雨中念乔司马不得会哭】  
烛照高斋坐论文，十回侍侧九乔君。  
讣传两地恸复恸，声隔九原闻不闻。  
南国江山愁夜雨，西涯水月梦秋云。  
独怜风雪泷冈馆，犹许幽谈到夕曛。  

【张提学寄先师文正公新集至代简为答】  
遗书新刻自徽州，千里缄来百拜收。  
自信叔孙知不朽，未应巢父得长留。  
秘藏不作山中计，重购还供海外求。  
青眼独看张侍御，瓣香今有古风流。  

【忆文正公尝欲卜居宜兴】  
几年卜筑欲江东，阳羡溪山罨画中。  
千里有情春草遍，一樽无地暮云空。  
相州未得归韩老，汝颍犹堪葬长公。  
曾说近游须馆我，吾亭今合号涯翁。  

【发文正公吊书后有作】  
有句传江左，长教和且歌。  
未应知已少，自是爱人多。  
云野秋无雨，风江晚更波。  
伤心门下士，鬓发渐成皤。  

【听松偶成（丁丑十月廿八日）】  
秋深水国候来鸿，一夜悲凉见朔风。  
行遍冉泾无语者，听松阁上哭涯翁。  
顾尚书清七十五首  

【首夏即事】  
金兽香残昼漏稀，嫩槐庭院午风微。  
蜜房分子蜂初静，书阁垂帘燕自飞。  
小碾试茶催瀹鼎，轻刀裁葛已成衣。  
故园遥忆三江外，梅豆青青笋过扉。  

【白燕（阁试）】  
海国年年傍社归，春来争讶羽毛非。  
不经乳穴移仙骨，似剪齐纨作舞衣。  
已化玉钗空怅望，未消红缕故依稀。  
月明昨夜风帘动，惊还起随白练飞。  

【谒文山祠用杜韵（时新作三忠祠于崇文门外，祀诸葛武侯、岳武穆及公）】  
碧殿长松锁十寻，晚云将雪助萧森。  
貂蝉不改厓山制，金石疑闻孔壁音。  
南去星潮嗟往事，北来祠庙岂公心。  
春风一掬唐衢泪，几为先生湿短襟。  

【十四日雪后朝回史馆作】  
紫宸晴雪映蓬莱，独出东厢候锁开。  
学士履声云里下，君王鸾驾月中回。  
争先皓鹤羞初日，失喜遥林见早梅。  
坐听角门宣唤急，却思授简惧非才。  

【以灯圆饷陆太仆】  
三五新正忆故园，屑云糜玉闹春盘。  
小奴解作江南意，远客都忘岁暮寒。  
梅欲斗圆忙着子，雪如争巧故成团。  
玉厓太仆真清吏，莫认明珠按剑看。  

【三月廿一日书事（二首）】  
只合清江坐钓矶，等闲谁遣着朝衣。  
绿阴门巷青绳路，心逐南云一片飞。  
小阁垂帘相对红，窄衫低帽一丛丛。  
归来有语那能记，坐倚东风忆梦中。  

【送徐中行南京工部】  
瘦石亭前倚晓风，十分凉意小桥东。  
雨余杨柳秋仍绿，露下芙蓉晚更红。  
情至怕闻千里别，会疏犹喜一尊同。  
留都宫苑稀程作，高咏还应不负公。  

【钱思孝挽诗】  
芳草春深满绿园，王孙归去已消魂。  
人怀故国流风远，堂有旌书节孝存。  
辽鹤何年返华表，楚歌当日怨修门。  
惟应黄泗源头水，流得余波到子孙。  

【宫体四首次良金韵】  
沄鹊楼深月到迟，倚阑闲弄玉参差。  
侍鬟记得新腔去，又向花间教雪儿。  
水殿凉多梦易醒，昭阳歌吹隔青冥。  
绛纱还有同来伴，奉帚金门候晓星。  
领得银环奈别何，更烦同伴画双蛾。  
一般昨夜龙池雨，偏有垂杨叶上多。  
玛瑙阶边蛱蝶花，玉阑低转画廊斜。  
大家近日新经史，不向宫门候小车。  

【次石楼太史和陈时雨大行刘汝中中舍东圃联句韵】  
病学安心未有方，清斋聊欲寄僧廊。  
檐花细雨思公甚，尘海西风为底忙。  
檐葡定应谁共嗅，醍醐遥羡独先尝。  
石翁妙语清人骨，吟断东轩一缕香。  

【时雨用东圃韵写怀兼惠柳木壶矢】  
束矢形裁出蓟方，几陪陈榻署东廊。  
争枭解夺由基巧，失笑曾闻玉女忙。  
分遗却随诗并至，试投谁合酒先尝。  
春风有约应非远，拍瓮新醅夜已香。  

【腊月廿三日饮德卿宅用涯翁斋居联句韵】  
良游集南园，秉烛向深夜。  
盟寻旧雨余，坐想重茵藉。  
墙阴有残雪，邻酒友索价。  
西瞻太行峰，皓白欺二华。  
兹惟藏春坞，岂伊凌风榭。  
洪炉赫彤霞，余香袅檀麝。  
窗明疑若空，檐短不留罅。  
吟苦愁后成，棋劲斗先下。  
翻思前夕里，高宴久已罢。  
远钟送深更，疲仆催早驾。  
顾兹蚓窍鸣，试我蝇头写。  
得隽豪屡挥，沉思首频亚。  
忽看山月高，顾影独惊诧。  
情兼宾主忘，气已芝兰化。  
诸公信自贤，此夕颇堪讶。  
招要入拘牵，窘迫自闲暇。  
词非石鼎工，酒罄金罍泻。  
明朝逐余欢，此榻宁许借。  

【书所见（二首）】  
垂杨十里拂金堤，走马东来不记谁。  
飞虎两鞬摇玉带，盘雕双袖蹙金丝。  
马首东风吹柳丝，碧桃红杏斗芳菲。  
游人不是金丸客，说与流莺莫乱飞。  

【为杜庠题山水横幅】  
屋头众山森戟戟，屋下寒溪深见石。  
溪流循山若萦带，别馆离亭纷向背。  
茅堂近水景绝幽，绕檐万竹风飕飕。  
主人自得濠上意，终日俯槛临寒流。  
东寮把酒呼促席，隔屋糟床晚犹滴。  
清谈北馆风满衣，折梅寄远情依依。  
山童晨起扫落叶，不知松露沾荆扉。  
经营布置各有态，颇觉画者劳天机。  
东吴杜郎江海客，览胜搜奇遍京国。  
家园十亩画不如，犹向丹青爱陈迹。  
西风八月南雁飞，扁舟远自长安归。  
高堂无事兄弟乐，终日鸡黍要邻比。  
新图便是君家事，何必区区询画师。  

【为潘克承题林良芦雁】  
林郎花鸟今代奇，水墨到处皆天机。  
长缣阔幅信手挥，妙处不属丹青围。  
江头雨深菱荇肥，枯槎折苇纷离披。  
鴐鹅羽冷畏远飞，雄雌两两相猥依。  
灵苕翠羽不自危，鸲鹆噤语晞玄衣。  
依栖俯仰各有姿，乍见几欲呼鹰师。  
乃知此老笔不疲，市朝山林时见之。  
鸡林相君知白诗，君家此本吾无疑。  
北风渐高禾黍稀，云飞日见江南归。  
吴江洞庭三泖涯，天空水远无拘羁，  
焉得扁舟从尔嬉。  

【斋居独坐寄三江】  
我马今晨已自东，入门灯火夜堂空。  
浮云不放中天月，古木频号别院风。  
梦绕白楼千里远，坐围红烛几人同。  
春来点检诗多少，扈宿陪祠亦有功。  

【安山待闸憩大柳下见蜣螂转丸及窟穴埋藏之状甚悉村童语其故词甚鄙而近于人事戏以韵语记之】  
蜣螂抟土丸，其智竟莫测。  
中包实粪秽，外裹疑橡栗。  
后推前复挽，圜转何捷疾。  
端如趁严程，又似衒巧术。  
趋洼真一泻，过隘亦屡兀。  
中途遇强暴，奋斗几撑突。  
归来不少暇，坎土启藏室。  
既以首为畚，复以股为橛。  
爬沙兼负戴，下上几颠越。  
室成拥丸下，劣隘四无隙。  
周旋巧斡运，每动辄有入。  
须臾丸尽隐，谓尔功已毕。  
潜身复旁搜，坯壤时臲卼。  
村童恶剧戏，寸筵时一搰。  
室开丸反流，惊救走连蹶。  
双趋共抚抱，有类拱珠砾。  
前功已尽弃，余念犹未歇。  
想其推挽去，行复事钻穴。  
物生均有智，小大理难一。  
蚕丝利万世，蝥网为口实。  
蜂房及蚁冢，致用等轩闼。  
尔丸独何为，久念理未彻。  
村童前致词，此实神所訹。  
转丸输鬼藏，功满蜕凡骨。  
飞腾作风蝉，清响哕云月。  
营营苟为此，蜣计诚已劣。  
丸也神所须，得无秽明烈。  
物性尔岂知，神奸我能别。  
纷纷讵为信，琐琐焉足说。  
聊戏答村童，鼓响官舟发。  

【获稻用分秧韵】  
负郭园池带宅田，老晴天气太平年。  
获来黍稻丛高廪，散出牛羊满近川。  
膋启甑山腾雾霭，蚁香醅瓮起沦涟。  
斜阳一枕西窗梦，纵有丹青不与传。  

【十二月十八日大雪登楼作寄进之天锡时诸君方修府志】  
酸风割耳须作虬，闻雪强起开西楼。  
西楼一望几十里，玉田瑶圃烂不收。  
两年粳稻化鱼鳖，穷计每日占来牟。  
眼前富贵己如此，何苦更作明年愁。  
书生耐冷自常事，北窗清坐端谁留。  
神游不到党家帐，意行屡上山阴舟。  
淮南山海诞莫考，吴中沟浍须精求。  
映雪著书堪一笑，却似五月披羊裘。  

【次晚风雪又作用前韵】  
玉龙飞天从万虬，下与白凤窥红楼。  
天人剪水碧霄上，幻作万宝无人收。  
晚来疾风振林谷，时复乱牛同一牟。  
蒋生扁舟泊何处，纵有美酒还堪愁。  
进之病骨近始苏，旅食岂为鱼羹留。  
炉灰拨残红烛短，谁与再倾双玉舟。  
一夫失所是予责，二气迭胜非人谋。  
夜阑寒甚欲就枕，解带却愧狐重裘。  

【进之天锡舜弼有和章再用韵】  
冻指握笔如拳虬，犹有雪诗来北楼。  
北楼几日不一到，寒阵未许阳乌收。  
瑶琨鹭羽孰坚脆，往往精辩闻龙牟。  
长安书生四十韵，远喜不救沟中愁。  
颍阴禁体亦何事，雕刻但有空言留。  
凭高极目意颇豁，滉漾如驾虚空舟。  
珠宫玉宇隔人世，一暖谁为苍生谋。  
洛阳尽覆吾亦愿，尚恐目前无此裘。  

【东园饯别太守酒酣剧论至于得失宠辱之际听之洒然是夕被酒齿痛不寐辄用苏长公过清虚堂韵歌以扬之卒章颂言为将来世讲之张本也（三月廿一日）】  
人间万事真握沙，黄堂昨日犹早衙。  
春风留人苦无计，漫天扑路飞杨花。  
杨花飘扬泊何处，碧山梦绕先生家。  
邯郸已为鲁酒误，忧喜更足凭晨鸦。  
东园雨余绿满树，犹有青子粘残葩。  
抚时惜别万感集，飘萧短发手屡爬。  
众宾微酣我轻汗，论功莫计酒与茶。  
花奴羯鼓不解事，落日猛向红阑挝。  
盛时会须有代谢，末俗正尔堪吁嗟。  
归舟安稳足春梦，梦抱玉燕吞流霞。  

【壬申正月十九日过北野同南村访北花园废址明日北野有诗仍用清虚堂韵走笔奉答】  
筑堤不拟长安沙，鸣鼓已放西曹衙。  
夜游泾南鹤城北，随处幅巾宜看花。  
花林高下映丛冢，池台旧属淇水家。  
当时笙歌沸邻里，只今古树啼寒鸦。  
先生读书洞千古，过眼富贵如春葩。  
时人不识竞模拟，往往背痒连衣爬。  
消忧满贮北海酒，破闷亦有南山茶。  
家生小奴解新曲，时复羯鼓当轩挝。  
邮筒往复方此始，一倡何止三人嗟。  
诗成挥翰向落日，墨光绕笔飞玄霞。  

【四月十二日定庵先生过访诵东坡过清虚堂诗用韵奉谢】  
夜窗急雨鸣撒沙，晨鼓不辨州官衙。  
村童晏眠蓬户闲，榆荚一径交残花。  
经年不及长者室，泥水真作田农家。  
高轩何自匆戾止，豁若暝雾腾金鸦。  
清容穆穆峙霜柏，妙语郁郁飞天葩。  
尘埃塞胸不自理，次第一一烦梳爬。  
盘餐菲恶愧草草，幸有杞枿供春茶。  
此时天公亦助喜，列缺卷焰雷停挝。  
骚坛夙昔愿奔走，世事八九堪咨嗟。  
酒阑公去倚江阁，遥见一鹤冲高霞。  

【陪定庵过北野再用前韵】  
河洲浅水笼银沙，高柳隔岸排晨衙。  
湿云晴旭互吞吐，时复映空飞雨花。  
人间岁月总能几，三年不到先生家。  
诸孙迎拜肃有礼，别时稚语犹轧鸦。  
不知甘露何日降，亲见紫芝团玉葩。  
山林朝市各有适，如痛须抑痒须爬。  
羊羹鼋炙岂不美，陆羽独好山中茶。  
惜哉祢衡傲一世，营门乃作渔阳挝。  
先生归来万事足，耳目所及堪吁嗟。  
尊前有酒便一笑，不用导引吞朝霞。  

【涯翁七十寿诗（二首）】  
睿皇初运岳生贤，留付神孙秉化权。  
一代盛名今古绝，五朝隆眷始终全。  
山龙不露弥纶手，桃李都归长养天。  
回望玉堂趋走地，不知何以祝长年。  
午桥长夏日如年，吏散瀛洲聚锦筵。  
黄阁衣冠诸老外，清时钟鼓百花前。  
闲情好鸟鸣深树，往事浮云澹远天。  
惟有老人南海上，祥光夜夜绕台躔。  

【崔世兴宅奉次涯翁韵】  
酒敌棋朋四坐分，不知何处是东君。  
屏间拂石疑生雨，画里看花半作云。  
《白雪词章随笔散，红尘车马隔墙纷。  
平生六一堂前士，到处春风挹令芬。  

【四月十三日同时敏送仲玉景和归途有感作】  
漠漠轻云淡淡风，御沟溶漾落花红。  
一番离别中年后，千里河山夕照中。  
垂角故人霜两鬓，关心歧路草连空。  
归来稚子迎门笑，何日亲交送阿翁。  

【斋居览菽园杂记有感呈三江】  
东观书共几篇，南宫题草又三年。  
风流未敢忘前辈，名姓多应愧后贤。  
云里泰阶星近远，天涯歧路草芊绵。  
夜来梦好君知否，一棹扁舟野水边。  

【题计郎中汝和墨菊曹汝学家藏】  
郎中画菊真是菊，蒙泉蒲萄太常竹。  
一时能事并驰声，岂直文章难继续。  
狂挥急扫皆称意，不特品高机亦熟。  
西涯坐间生色障，一见当时已心服。  
不知何日到君家，净洗朱铅斗清淑。  
疏篁古木交映带，深浅生枯俱入态。  
欹风一枝惊欲折，倚竹数丛如有待。  
飞鸾坠羽时自压，老蛟蜕骨令人骸。  
张颠草圣久寂寞，何意兹晨忽倾盖。  
郎中郎中今有无，后来尚远眼中疏。  
柔肌脆骨争媚妩，不然蔓草纷黄垆。  
颓波一去谁与返，把卷抚玩增长吁。  
君不见近时淮海上，亦有菊花一派往往传京都。  

【出郊】  
小队黄衫簇绛灯，春来几度出郊行。  
桃花结子杨花尽，只有蘼芜满路生。  

【冬至谒陵次三江送行韵】  
初阳映雪暖欲蒸，千门瑞气通诸陵。  
乾廷报本严奠扫，秩礼远自前王兴。  
秋霜春雨意惨惨，奁香篚帛心兢兢。  
高皇统天祀万世，奋自垅亩挥戟矜。  
两都并建始文祖，鼎命重为诸孙凝。  
传闻桥山初启邑，鸾舆玉趾几降登。  
小臣何幸得将事，敢论暑雨仍寒冰。  
经涂百里净如扫，舆夫踊跃夸力胜。  
回龙小憩才半道，瞬息已睹洪仁灯。  
入门弛担随所适，东寮西馆各有朋。  
山僧频见头亦白，为我载演牛车乘。  
寒光凌乱入窗户，起视海月摩空升。  
瑶宫银阙自万古，虽有晦蚀无亏增。  
嫦娥悄立如有恨，欲斩桂树嗟谁能。  
斋居元不碍酬咏，公诗险语何层层。  
磨崖拟刻永昭颂，挽断千仞寒谿藤。  

【归途再次韵】  
燎烓长烟升槱蒸，百官星拥桥山陵。  
鸾车龙驭想戾止，玄云郁勃中天兴。  
六飞南巡知近远，为感岁时还惕兢。  
江淮民力惟国本，先皇子育多愍矜。  
乌号空抱鼎湖月，血泪几与山泉凝。  
翻思年少上陵日，隔城望山飞欲登。  
来时不愁沙河涨，归路曾踏章村冰。  
年华不留心独在，踞鞍十里已弗胜。  
出山望城喜月上，骑火夹道如春灯。  
化人楼殿锁寥寂，金碧斩新无与朋。  
茫茫缘业谁为考，无乃劫运相凭乘。  
再吟嘉赠拟赓属，一韵费酒几盈升。  
我才白发梳渐短，君思川流来日增。  
聊将岁月纪行役，敢与斤垩论工能。  
尘途纷扰又三日，冈陇下上应千层。  
明年再到知健否，归问老韩寻赤藤。  

【敬亭见和山行有李杜齐能之句虽主押韵而亦非所当也因歌奉答并写近怀】  
梧郤不杂中林蒸，诗人以来称杜陵。  
公才本高心独下，退与元白图中兴。  
山行一篇如见我，扪萝踏雪几凛兢。  
时从雅淡出奇丽，少年敛手不得矜。  
三阳改岁万物泰，和气上与游云凝。  
清河沙河柳色动，近山已有游人登。  
南飞六骥想回首，足底不见阴山冰。  
甘泉荷橐事已远，洛桥轫车材弗胜。  
破除寂寞赖公等，往往邮筒侵夜灯。  
朝来雪篇更雄富，无复珠贝论升朋。  
五湖烟艇未许上，灞桥驴子还堪乘。  
已闻羔韭毕春祀，伫见柴燎中天升。  
平安夜火报不绝，似有车骑来增增。  
兰台执简公未老，长杨奏赋吾犹能。  
扫妖灭怪止一笔，取青幰白应千层。  
眼前却有两物恼，中山狡兔剡溪藤。  

【春雪敬亭用前韵再答】  
西山落日云蒸蒸，漫衍涧谷弥冈陵。  
晓窗梦破闻扫雪，失喜一笑披衣兴。  
天街大有隔岁伴，羸马前日犹凌兢。  
常言三白兆丰稔，民病亟矣天须矜。  
从风初学柳絮舞，缀树旋作梅花凝。  
素娥晨朝纷下女，玉龙夜战迷先登。  
瓦垆烟焰坐不暖，起视胆瓶胶作冰。  
前年冬温人苦疾，往岁雨多苗弗胜。  
新春得此喜可说，光景十倍鳌山灯。  
忘怀一任鸿寄迹，耐久正爱霜为朋。  
淮西剡曲总佳语，万骑孰与扁舟乘。  
愁来呼酒径一醉，斟酌不计斗与升。  
长安薪炭已如玉，又报米价江南增。  
闭门高卧吾岂敢，手挽沟壑嗟无能。  
登楼望山一舒啸，银屏玉案高崚层。  
何当致我此中去，看煮雪茗烧枯藤。  

【戏和石潭尝酒（有引。三首）】  
（茅柴陈卷拟立案矣，而催札不已，聊尔破白，亦欲为糟床吐气，星运表祥而七步三缄之说，皆不可不复也。）  
不惜糟床劈作柴，已呼儿子旋安排。  
只愁新瓮能几榼，遂有高轩驻两阶。  
永夜烛光邻壁骇，他年谈苑几人偕。  
细君不学刘伶妇，晚出双鱼更自佳。  
城西门掩夕阳柴，剥喙寻常不用排。  
况是新篘方满屋，何妨曳履日登阶。  
愁来白发欺簪短，老去黄花有竹偕。  
既醉莫嫌诗晚就，行年不似丙丁佳。  
无问登龙与叩柴，酒魔诗祟要人排。  
不冲京兆行春马，便踏先生系马阶。  
桂屑捣残犹自辣，雪儿歌后许谁偕。  
逃虚避俗吾何敢，正若君言也复佳。  

【乙亥元日十峰饮师邵东斋出予家桂饼师邵有诗自墙上递至次韵奉答】  
宝钿和露压金英，为趁秋光一日成。  
月殿有人留素影，花林无物称佳名。  
携来不觉乡关远，吟罢犹令客梦清。  
茗碗酒杯皆可意，好将新岁作传生。  

【明日师邵有墙上传诗之作次韵】  
似有虹光射屋头，不知人语夜堂幽。  
呼墙忽得渊明信，能赋真同子建流。  
便拟续貂嘘冻笔，却惭烧蜡变更邮。  
玉堂本与兰台近，珠璧寻常岂外求。  

【师邵出意作纶竿于墙上以便递诗名曰诗钓首倡一篇词意兼美依韵奉酬】  
巧心文思孰兼长，诗钓诗成又几章。  
千里浮沈谢江路，一竿风月共邻墙。  
君如缘木求鲂鲤，我正怀砖想珮璜。  
毕意两无名利念，五湖烟水旧同乡。  

【夏日感事次味苓韵】  
陶翁正好北窗眠，也为闲情一怆然。  
水屋自应荷作盖，金貂定以玉为蝉。  
祥云捧日群龙拥，巨堰浮山一蚁穿。  
神运斡旋俄顷事，未须低首拜啼鹃。  

【南村约庵雨中过访喜新街成饮平胃散酒是日谈论间多可慨者别后赋此寄之】  
白云本是青云侣，今雨依然旧雨人。  
舆力竞夸新路稳，酒奴还说近方醇。  
纷粉且置人间事，皦皦谁全物外身。  
毕竟浮生几纟两屐，欲将泰华等游尘。  

【杜竹泉六十二寿诗】  
竹林娟好石泉纡，林下幽人六十余。  
裹药岁烦红印纸，画容新试碧霞裾。  
尧年舜历资延引，二竖三彭待扫除。  
慎勿求仙想遗世，羡门依旧海滨居。  

【寄储丽中时京中客舍犹未售】  
浮名紫陌万风花，客舍红亭一传车。  
阅岁流光驹过隙，关心朋旧手抟沙。  
未能遗迹同寒雁，想见空庭噪晚鸦。  
卷却双鱼还自笑，故人秋早又星槎。  

【游鹤泾田舍过黄耳祠】  
山灵应道我归来，一径新添雨后苔。  
高柳直从江路见，细花还傍竹丛开。  
百年天际云千变，万事林间酒一杯。  
记得吾家老开府，当年曾劝陆郎回。  

【诸广文饯予龙潭僧舍别后有怀味苓】  
听鹤亭前欲上潮，龙潭落木晚萧萧。  
愁来别酒难成醉，老去诗翁不可招。  
地下骚坛自旗鼓，人间博局几卢枭。  
翠萝金碗当时句，残月空梁独自谣。  

【奠三江舟中有作（四首）】  
浅碧娄江水，蘼芜被两涯。  
平生到曾未，此日看成悲。  
怅望云龙会，淹留絮酒期。  
中冈知近远，烟树郁参差。  
忆昔曹园别，公西我自东。  
竟成千载恨，犹幸一尊同。  
往事鸿飞外，浮生蝶梦中。  
有怀知莫问，梁月瀍帷空。  
多暇推南省，公来日纠纷。  
执经辞断断，尊王意勤勤。  
盐鼎虚黄阁，飚车已白云。  
向来庭左辨，列柏想犹闻。  
进退关忧乐，荣哀具始终。  
策名龙首重，节惠奉常公。  
桃径春阴遍，槐庭晚色浓。  
濮园初议在，天下想遗忠。  

【絅庵和前韵再叠】  
千舻并进一舠还，五色泉南屋数间。  
渐近夕阳宜少息，未先朝露敢希闲。  
案头缃帙茫如海，足底青鞋剩有山。  
最喜鲈鱼不时样，登盘依旧玉鳞斑。  

【淑人迁柩至祖送还书感（六首）】  
此路同君两度归，归时长是泪沾衣。  
如今不减当时泪，湿尽麻衣君不知。  
路转河桥客欲辞，黯然东望一沾衣。  
来时记得停舆处，茅屋垂杨映酒旗。  
三十年前二十时，小窗灯火对鞶丝。  
如今此意从谁语，头白伤心只自知。  
长安初到忆搬家，幼女娇儿共一车。  
死别生离三十载，老怀争遣不成麻。  
京华桂玉两关心，粗得心闲病已侵。  
伴我一生成底事，诰鸾空印紫泥深。  
长途极目四千里，往事伤心五十年。  
正到不禁凄断处，一声哀雁过楼前。  

【涯翁与二汪饮襄陵酒闻清来留一尊见待已而尽之赋一醉二首清至首以见示敬和】  
江湖无地著心宽，梦里尊前一笑欢。  
来晚尚余三日恨，春风只得半醒看。  
黄阁归来绿野宽，诸生时得奉清欢。  
吴泉晋水皆名胜，正要先生次第看。  
（□以襄陵为当时第一，吴宁庵谓义兴家酿可以敌之，靳介庵复以镇江五加皮为胜，众论未以为然。）  

【涯翁示独酌二诗序云是日饮松江酒次韵奉谢】  
城阙非长往，山林是夙期。  
时开问字酒，不赋解嘲诗。  
绿树停觞久，红阑点笔迟。  
奚童斟酌惯，深浅自能知。  
左掖文书静，西亭竹树幽。  
几时能独醉，此日是真休。  
地远陶潜社，人怀庾亮楼。  
赏音知有在，谁复步兵求。  

【清明日遣三儿奠李文正公墓时上疏乞归未报】  
三年不拜先生墓，一滴尤伤此日心。  
古道曲村犹历历，旧松新桧想森森。  
周旋未敢遗言坠，阅历空嗟往迹深。  
愿乞明灵表衷素，早教藜葛返初林。  

【岁晚园居追忆史馆容台旧事有述（四首）】  
石渠严秘许观书，丈席清华选巨儒。  
道术孔颜留至训，文章典诰敕前谟。  
月毫霜札来天府，玉馔金茎出帝厨。  
回首十年空血泪，碧霄无路挽龙须。  
玉堂排日趋经幄，丹地分行拱御筵。  
龙跃九渊屏隔座，凤回三殿阙中天。  
祥云丽日瞻尧表，金尺瑶签启舜编。  
长忆讲辰当国忌，素袍玄带俨终篇。  
周官六典肇升平，《鲁策、《春秋并五经。  
彤管后先参记载，黄麻郑重入丁宁。  
氓编不落涪陵险，米传羞闻晋史腥。  
独卧烟江霜雪鬓，尚余幽恨在丹青。  
书生泥古自家风，曾职容台念始终。  
所愿朝廷有夷契，敢将休戚间穷通。  
纷纷尚忆盈庭语，凿凿谁收秉笔功。  
闻道初阳涣新命，不胜翘望五云中。  

【六言（二首）】  
园林日日春风，市喧不到墙东。  
大卧落红篱下，莺啼新绿阴中。  
游丝将堕复举，好鸟急过遗音。  
总是少年光景，只多往事关心。  
鲁祭酒铎四十七首  

【读李诗】  
天地独长久，谓亦终销熔。  
朝菌同一尽，何必论乔松。  
谁云李太白，旷达擅高踪。  
有酒不自饮，乃劝义和龙。  
麻姑既霜鬓，谁能驻颜容。  

【送友人归武功】  
庭皋鸣落木，游人感秋风。  
援琴起中夜，鲜复襟期同。  
寒蛩响檐侧，高雁翔云中。  
鸡鸣戒行李，微日东窗红。  
游从集盘榼，酒尽情未终。  
行人难久留，矫首成西东。  
愿言尺素书，岁岁常相通。  

【杂感（三首）】  
东村有松桧，西村满杨柳。  
我家住村东，来往村西久。  
浮阳起郊原，游衍及亲友。  
取荫东西村，常倒尊中酒。  
风霜倏摧厉，此意遂相负。  
吾庐翳松桧，摇落殊未有。  
孟冬天气肃，朝霜被芜莱。  
寒泉细无声，鹈晙鸣何哀。  
迟迟岁华晚，芳意忽已摧。  
抚景生感伤，幽思何能裁。  
城居苦尘事，去作云阝上游。  
驱车未及半，且复泛轻舟。  
峨峨五华山，杳杳三澨流。  
山水清且闲，俯仰见沈浮。  
愧无经世才，空有杞人忧。  
潦倒终宇宙，道废何能酬。  

【添线图】  
寒日趁天无约摸，短长那遣忙人觉。  
汉宫相语惊翠娥，绣线朝来添几何。  
昭阳宫门在何处，岁晚无由通线路。  
凭谁却问承恩人，远近何如天度数。  

【渔景（二首）】  
桃柳秾纤含晓湿，篷背晴曦晒蓑笠。  
汀洲草芳凫雁飞，江风扑岸炊烟急。  
中湖布网却伊谁，作力包罗意恐迟。  
春深欲劝同休息，正是鱼龙孕子时。  
湖天映雪如银瓮，湖水朝来欲成冻。  
潭底寒鱼贵似金，高人夙约遥相送。  
推窗慰劳冰在须，仍敕僮奴办早厨。  
隔汀为问几家住，晓爨都生烟火无？  

【丁丑至日写怀】  
海内今多事，寰中又一阳。  
病常如影在，日未及愁长。  
法驾临烽塞，人烟断水乡。  
登台望云物，风雪正茫茫。  

【出郭次尔锡韵宗易同和】  
城外韶光好，相将二月过。  
暖宜鸦乳早，春被柳争多。  
笼烛防村暝，簪花感鬓皤。  
诗须陶谢赋，吾为楚声歌。  

【观郑侠流民图】  
旱风吹沙天地昏，扶携塞道离乡村。  
身无完衣腹无食，病羸愁苦难具论。  
老人状何似，头先于步足。  
无气手中杖与臂，相如同行半作沟。  
中弃小儿何忍看，肩挑襁负啼声干。  
父怜母惜留不得，持标自售双眉攒。  
试看担头何所有，麻捴麦麸不盈缶。  
道旁采掇力无任，草根木实连尘垢。  
于中况复婴锁械，负瓦揭木行且卖。  
形容已槁臀负疮，还庆未了征输债。  
千愁万恨具物色，不待有言皆暴白。  
熙宁何缘一至斯，主行新法王安石。  
当年此图谁所为，监门郑侠心忧时。  
疏奏閤门不肯纳，马递径上银台司。  
疏言大略经圣眼，四方此类知何限。  
但除弊政行臣言，十日不雨臣当斩。  
熙宁天子寝不寐，罢除新法回天意。  
宁知护法有善神，帝前环泣奸仍遂。  
同时有图常献捷，嬴输事往图随灭。  
此图世远迹愈新，长使忠良肝胆热。  
我因披图间比量，唐宗王会空夸张。  
愿将此图继无逸，重模图本陈吾皇。  

【夜凉】  
止林足山水，五月能夜凉。  
江长船侵树，云疏月到床。  
坐深心陨火，吟剧鬓增霜。  
近有勋堪策，新松翠作行。  

【西江别业赠同游曾廷哲】  
清秋游别墅，小艇溯西江。  
水落洲全出，霜来叶预降。  
汀渔入野鲙，风笛度村腔。  
最荷邻庄友，追陪载玉缸。  

【清河次类庵韵】  
西望群山合，东来一水长。  
抱村行缓带，激石动清商。  
畦润人操瓮，桥喧客护装。  
晴波绕花柳，延伫未为妨。  

【又次宗易韵】  
迟日未亭午，初程一舍过。  
村边斜入市，桥腹暗通河。  
乳鹊鸣争树，耕夫说种禾。  
行逢寒食节，最好是清和。  

【宿昌平次尔锡见忆韵】  
薄暮到山城，神疲耳欲鸣。  
抛书从叶乱，惜烛任花生。  
宝铗寒留影，陶瓶细作声。  
怀人不成寐，听彻短长更。  

【闲居（二首）】  
别墅仍书屋，闲居兴颇奇。  
野山争入座，田水暗通池。  
鸟语花深处，鱼游月上时。  
坐阑还散步，聊复有新诗。  
迟日闲眠起，徐呼蜡屐来。  
径从池上过，还绕屋头回。  
科斗随鱼戏，蔷薇冒竹开。  
儿童更多事，从臾一登台。  

【春日即事】  
旸谷东风起，春声动地来。  
老怀惊岁迈，病骨爱阳回。  
碧涧看瑶草，清芳嗅蚤梅。  
厢人送春犊，一笑绿尊开。  

【田水南宪副寄题书院次韵】  
梦野台东地，山人池上园。  
馔分鱼食惯，衣碍果枝繁。  
莺树新簧发，鸥沙古篆存。  
水南题品在，野趣溢清言。  

【义台为婿郭廷贵作次旧韵】  
林巷仍逃俗，结茅池上台。  
果花从牖入，巢鸟隔江回。  
径僻苔全合，风徐萍半开。  
偶嗔双舞鹤，晓践菊塍颓。  

【孙懋仁沱西别业】  
屋边沱水日淙淙，风物元应擅楚邦。  
兰芷生连垂钓石，凫珣栖近读书窗。  
城东晓色闻孤角，畦外春流带九江。  
为约扁舟他日会，狂歌来和郢人腔。  

【次韵徐原忠】  
篷门未款鹤先知，已有园深出应迟。  
松径路晞行药后，藕汀风动纳凉时。  
夜仍秉烛翻疑梦，春许看花更作期。  
休倚清时催病客，新文容有《北山移。  

【暮春即事】  
书签药裹近藜床，睡起虚斋日正长。  
科斗池塘古文字，仓庚庭院沸笙簧。  
林阴坐久衣裾润，花径行多屐齿香。  
病得赐骸耽胜事，拟将芹曝报吾皇。  

【留别乔白岩王阳明次白楼韵】  
十年聚少别常多，绿鬓重看总向皤。  
胜地有招还远赴，高轩无事亦频过。  
离觞又对钟山月，驿棹遥生汉水波。  
诗社尽收佳句在，相思随处一长歌。  

【次韵虞司训新秋夜坐】  
时序新权又蓐收，烦歊初散夜光浮。  
梦惊寥廓一声笛，兴在武昌千尺楼。  
南树枝闲栖鹊定，内家屏冷早萤流。  
朝来喜得虞卿讯，新著书成病亦瘳。  

【涯翁母一品太夫人寿】  
龙门佳气晓如虹，不与人间设帨同。  
天上貤封元一品，膝前称寿是三公。  
玉桃岁久丹为颗，萱草春长翠作丛。  
侍从诸孙归较晚，北堂灯烛夜筵红。  

【九日园亭用杜牧之韵】  
押翰题糕手欲飞，菊边香雾正霏微。  
谁从今日仍辞醉，不道常年苦忆归。  
短屐未妨逢细雨，残尊还可待斜晖。  
官贫犹胜陶彭泽，刚得东篱有白衣。  

【九日东庄用前韵】  
丹枫零落白云飞，别墅风长酒力微。  
坐待池菱炊饭出，行逢野菊戴花归。  
沙鸥贪看临秋水，林鹊从教乱夕晖。  
朝市久违疏散性，欲从渔父问荷衣。  

【中秋风雨有怀】  
节序无情鬓有霜，中秋风雨向昏黄。  
尊前旧社人千里，云外新声雁一行。  
病起未能携楚沥，兴阑何处据胡床。  
诸孙仅慰而翁意，灯火西窗夜正凉。  

【许州风节亭次韵刘东之御史美之正郎】  
烦嚣何处可披襟，风节亭中散竹阴。  
地僻本无尘俗气，夜凉先见岁寒心。  
风传远笛情何限，月转长梢坐益深。  
安得题诗更明日，满墙挥翰学来禽。  

【忆尔锡西庄旧游】  
下马山堂犬亦迎，来游年例近清明。  
杏花深处闻幽鸟，溪水东头上古城。  
点笔欲题青竹遍，流觞时觉玉壶轻。  
不应全废今年约，芍药开时尚一行。  

【野望】  
东风吹雨宿尘轻，丱丱村原正晓晴。  
远树有花皆辨色，好峰无数不知名。  
云开雁鹜横长塞，草绿牛羊上废城。  
欲向燕山还极目，夕阳时候更分明。  

【东庄】  
窗外群峰远更佳，吾庐自可号山家。  
飞来好鸟寻常语，移种新丛次第花。  
木客每因求石蜜，贩夫频到送溪茶。  
不妨兼有渔翁乐，秋水东湖一钓槎。  

【暮春城西即事用少陵韵】  
春去春来失送迎，送春今岁到春明。  
絮辞官柳欲迷路，花恋御沟还出城。  
携榼未论燕酿薄，试衣浑爱越罗轻。  
蚕眠麦秀西原暮，记得农桑为此行。  

【何湖东先生约社有作次韵】  
长安多病忆松筠，诏许还家感圣神。  
草阁枕书常谢客，花谿行药或逢人。  
吟当未稳仍侵夜，饮但微醺不负春。  
惭愧耆英招入社，重裁野服芰荷新。  

【东溪小景（三首）】  
闲溯东风去，溪头千树花。  
停舟偶然坐，日暮未还家。  
清流意不浅，君须为渠醉。  
莫遣醒时归，犹解尘中事。  
隔溪语农人，新禾胫尚短。  
车痕记水畦，莫灌东畦满。  

【凫洲即事】  
见说瓜堪摘，闲过洲上来。  
小船风打去，半日未能回。  

【蔷薇下】  
独酌蔷薇下，花阴乱午风。  
有时残露滴，刚著酒杯中。  

【散步】  
细草缘蹊软，晴朝步屟迟。  
往来深树里，啼鸟不曾知。  

【草虫】  
淑气浓薰芳草，晴丝不碍飞虫。  
春色都堪描画，无人画得东风。  

【春日书院】  
门巷青苔隔路溪，小桃开满磬池西。  
枕书眠着无人唤，花里东风百舌啼。  

【桃溪】  
世路悠悠已倦游，桃溪深处草堂幽。  
东风自解幽人意，不遣飞花逐水流。  

【墙隅即事】  
蜗利涎濡乘雨去，蝶惩弱质避风飞。  
雨晴剩有蜗粘壳，风定还看蝶晒衣。  

【即事】  
洞口桃花满意红，生憎蜂蝶太匆匆。  
山禽那更来捎蝶，打着秾枝半欲空。  

【秋日读书西禅湖涨久未出新霁月明浩然放舟聊短吟】  
西风湖水漾秋痕，短褐残编日闭门。  
忽见江城上明月，野船村酒弄黄昏。  
何侍郎孟春一十首  

【送王伯安南都审刑】  
秋雨弥天来，秋风动地发。  
秋官方用权，暑气扫七月。  
四牡复何之，时当奉天罚。  
黄纸下青冥，钦哉惟帝曰。  
罪毋脱秦黥，法勿加楚刖。  
三覆五覆间，务使事情核。  
宸衷一寸丹，载拜书之笏。  
年来民俗漓，肯长其告讦。  
年来吏事冗，肯听其唐突。  
持此直如弦，何人行请谒。  
持此平如衡，何人得乾没。  
莫将五德凤，拟以独击鹘。  
笔端有造化，还解肉冤骨。  
山川几经历，岁月去飘忽。  
簿书盈几席，肯作尘劳咄。  
夜分灯火孤，清兴谅难汩。  
检点纪行篇，浮踪遍吴越。  
归朝拟何时，欲及众芳歇。  
民物哀矜余，转觉心如龁。  
好为万言书，伏奏苍龙阙。  

【东山草堂四首为刘大司马作（以四字为韵）】  
唐朝绿野相，宋代独乐公。  
起居候夷狄，姓氏传儿童。  
古人不可作，谁是间世雄。  
我公后其人，德业正尔同。  
来为下览凤，去若冥飞鸿。  
完名归造物，一节见始终。  
区区汉两疏，图画未足工。  
东山在何许，亦在东门东。  
昔闻谢安石，栖迹会稽山。  
一为苍生起，功收谈笑间。  
我公济世才，舒卷有余闲。  
吹律岁载成，遗荣身早还。  
东山楚犹越，千载相孱颜。  
末路士多拘，高风谁更攀。  
岳降不偶然，天将辅有道。  
廊庙逼台斗，谁当致身早。  
我公立四朝，事业多远抱。  
心增许国壮，鬓为忧时槁。  
兹维大司马，名位列师保。  
特受先帝知，圣治回熙皞。  
风云非偶逢，日月有新造。  
用舍定由己，决归非草草。  
林下见一人，雒中配诸老。  
往事宁复论，清风播穹昊。  
舜日丽宸极，大明朝万方。  
天下闻风声，我公真栋梁。  
公有补阙线，孤忠托衮裳。  
公有决胜筹，长才制畿疆。  
君子恃无恐，临流公为航。  
一朝辞禄去，士类何伥伥。  
青林旧盟在，白社始愿偿。  
其如本朝心，一饭不易忘。  
宇宙此东山，乾坤一草堂。  
请看出处间，斯文道弥光。  

【洮岷道中】  
景色来西徼，萧条信远方。  
水分羌部落，山绝汉封疆。  
几处青稞熟，深忧白雨伤。  
荒城谁为守，十室九逋亡。  

【镇夷道中】  
不谓来沙碛，还当渡黑河。  
时平疆场广，地重戍兵多。  
禹迹谁修复，天城鬼护呵。  
居延遥可望，无奈合黎何。  

【杂画】  
莫道春风好，春风易白头。  
君看花里鸟，亦有世间愁。  

【送菊涯翁】  
山径曾陪九日游，数枝还为一尊留。  
买从远市聊供节，栽向名园合擅秋。  
渐老有人怜客瘦，乍寒无客替蜂愁。  
多情不用防吹帽，短发犹禁插满头。  
（右录石熊峰、罗圭峰等六公之诗，皆长沙之门人也。华亭何良俊曰：“李西涯在弘、正间主张风雅，一时名士如邵二泉、储柴墟、汪石潭、钱鹤滩、顾东山、陆俨山、何燕泉，皆出其门。”二泉、东江、燕泉，前六公中人也。柴墟者，储文懿公巏，与邵文庄同出长沙之门。石潭者，汪文庄公俊，与其弟侍郎伟，皆长沙所举士，《麓堂集中所云“二汪”也。俨山者，陆文裕公深，有《题邵国贤哭文正公诗后云：“重游东观真如梦，再过西涯定惘然。白发门生思往事，每谈忧国泪双涟。”观此诗，其师弟契分可知也。鹤滩者，华亭钱福与谦，与成都杨慎用修，皆以举子授业长沙。与谦没，长沙表其墓。用修每有撰述，必称“先师李文正公”。用修没于嘉靖中年，至是而长沙之门人始尽。他如乔庄简宇、林贞肃俊、张文定邦奇、孙文简承恩、吴文肃俨，名硕相望，不可胜记。甗文僖《麓堂集后叙曰：“操文柄四十余年，出其门者号有家法，虽遐陬荒壤，无不窃模其词规字体，以鸣于世，岂不盛哉！”自李崆峒倡为剽拟古学，偭背师门，秦人康、王辈失职訾毁。嘉靖初，山东李开先趋风附和，曰：“西涯为相，诗文取絮烂者，人才取软滑者，不惟诗文靡败，而人才亦从之。”王渼陂为诗喜之曰：“进士山东李伯华，相逢亦笑李西涯。”呜呼！诗文且勿论也，熊峰以下诸公直道劲节，抗议论而犯权幸，砥柱永陵之朝，皆长沙所取之人才也，而以软滑目之，其可乎？斯不可以不辨，固国论所系，不独文章升降之际也。庚寅十月初二日乙夜，蒙叟谦益书于绛云楼下。）  
