---
title: 第6部分
index: true
icon: editor
order: 6
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●甲集第十五  

胡教授翰四十五首  

【湘筠辞】  
湘之山兮西迤，湘之水兮东骛。  
何箘皦兮孔多，望不极兮湘之浦。  
帝子去兮云中，俾夫人兮延伫。  
曾莫树兮椒兰，又莫揽兮蘅杜。  
载雨兮载阴，滔滔乎谁与度？  
将以遗予兮琅玕，抱幽贞兮永固。  

【越水操】  
越水浟浟兮不可以方舟，旋桓有鱼兮不可以为睟。九罭寸目兮岂不密且周，惟鲂及鲔兮竭泽是求。有獭有獭兮复跂于洲。  

【南箕长好风】  
南箕长好风，东毕复好雨。  
阴魄生自西，终夕成乖阻。  
悠悠望彼苍，脉脉不得语。  
起坐酌酒浆，北斗在庭户。  

【冬日何可爱】  
冬日何可爱，夏日何可畏？  
矫首问羲和，羲和不停辔。  
寒燠相代更，天运自有常。  
但惜爱日短，不及畏日长。  

【日出照高树】  
日出照高树，翳翳绿当户。  
端居念友生，淹泊何处所。  
西路阻且长，东流莽回互。  
岂云阻音容，亦乃乏书素。  
怀德必有邻，兴言自中古。  
振文起彳亍，见此褐之父。  

【郁郁孤生桐】  
郁郁孤生桐，托根邹峄颠。  
皎皎白素丝，出自岱畎间。  
一朝奉庭贡，妙合良自然。  
桐以为君琴，丝以为君弦。  
中含希世音，置君离别筵。  
征马惨不嘶，仆夫跪当前。  
君行千里道，岂惜一再弹。  
南风日渺渺，清商动山川。  
和者昔已寡，听者今亦难。  

【人生苦逼侧】  
人生苦逼侧，莫处蛮触间。  
杀机起不测，朝夕相构患。  
尺书下齐城，丸土封秦关。  
用意何崎岖，举世尚其贤。  
汤泉自长温，萧丘自长寒。  
天地有至性，贫贱吾所安。  

【维南有佳鞠】  
维南有佳鞠，风露发清妍。  
离离丝玉树，粲粲黄金钱。  
色含坤裳美，质抱日精圆。  
蕴灵自女几，滋布弥樊川。  
既入神后品，还充仙子餐。  
中寿登百岁，上寿延千年。  
千年与百岁，何异瞬息间。  
独有幽贞节，可比金石坚。  
托以奉君子，岁晏期弗谖。  

【拟古（九首）】  
一夕复一夕，一朝非一朝。  
昨见春花开，忽睹秋叶飘。  
人非金石姿，安得长不凋。  
穷年事觚翰，驾言远游遨。  
手提具櫑剑，拂拭鹈膏。  
含精变光彩，上薄青云霄。  
愿君勿弃置，佩此长在腰。  
南山有猛虎，西江有长蛟。  
斫蛟取猛虎，始贵非铅刀。  
白马谁家子，翩翩新少年。  
宝带千金裘，鞍垂两櫜鞬。  
五侯争驰鞚，七族莫比肩。  
来往长杨间，捷出飞鸟先。  
朝从羽林猎，夜展秦楼筵。  
前楹列庭实，中庖具珍鲜。  
赵女舞双袖，吴姬调七弦。  
张急调高起，酒尽意弥坚。  
恨无美人赠，中激壮士肝。  
睽离各自爱，重来还复然。  
节节复促促，雄鸣雌自续。  
借问此何音，有鸟人不畜。  
三文被身体，五采烂盈目。  
声谐九成奏，灵出众羽族。  
自从阿阁倾，再改岐山卜。  
千年不来仪，四野多毈殰。  
世德诚已微，天路清且穆。  
愿因东南风，吹度玉笙曲。  
长安万里堠，日日送远行。  
轻车列千驷，骠骑悬双旌。  
西出横门道，意气倾公卿。  
铍戟夹左右，部曲联若星。  
疾驱呼延塞，深入休屠城。  
旄头无时落，边风旦暮惊。  
刻功燕然石，受爵天子廷。  
既获世间愿，复垂身后名。  
借问毛锥子，区区何所营。  
梧桐生朝阳，不附众木林。  
上枝拂云汉，下根固重阴。  
岁久材质古，斫为姚氏琴。  
朱弦翾横理，加以玉与金。  
徽轸何粲粲，清弹扬妙音。  
重华不可见，怀思意何深。  
千里不唾井，与君相别难。  
风尘虽异路，恒愿同悲欢。  
在金莫为玦，在玉当为环。  
联以翠织成，宛转衣带间。  
相望胡与越，寸心良自坚。  
日入已三商，忧来翻百端。  
遥遥托清梦，不知寒夜阑。  
日长自爱惜，夜长复凄恻。  
人生几何时，少壮已非昔。  
凉风动万里，起念南与北。  
山川路杳杳，车马去不息。  
燕赵高声名，荆扬壮材力。  
仲尼七十说，未遇身削迹。  
为云不上天，焉能雨八极。  
昔闻昆山禾，结实大如黍。  
一食能疗饥，再餐可轻举。  
大和溢肌发，含真逐仙侣。  
左盼东华君，右招西王母。  
苍箓手共开，金册笑相旅。  
后皇降嘉种，宁遣同宿莽。  
杲杲晨出日，祁祁载阴雨。  
煦被非一朝，长此千万古。  
饮酒须饮醇，结交须结真。  
貌合不足贵，言合宁可珍。  
长安桃李树，家家自阳春。  
常时握手者，孰是同心人。  
吴中有双剑，一奉洛阳宾。  
精灵飒以合，万里情相亲。  

【示顺生（四首）】  
去日不可追，来日犹可期。  
朝采六艺英，夕玩忘其疲。  
海是众水积，圣亦途人为。  
挟册自有得，焉用比皋夔。  
明招山中人，高义无等伦。  
恨子弗见之，一去五百春。  
我学如赘疣，未成先误身。  
误身身不淑，误世心不仁。  
大音在天地，浩浩空山河。  
作者推李杜，千古未足多。  
至哉风与雅，采之委巷歌。  
世人事雕琢，伐柯徒伐柯。  
严霜十二月，鸡鸣思远道。  
远道方迢迢，客行何草草。  
朅从汴水来，复鼓秦淮棹。  
秦淮梅柳树，物色今年早。  

【东望赤城山送人】  
东望赤城山，远在沧海头。  
雨雪方霏霏，行人不可留。  
衣裳好结束，文采珊瑚钩。  
早传一札书，为报东诸侯。  
书报东诸侯，藿食怀远忧。  
郑虔所临郡，山多少田畴。  
居民煮海水，海尽民始瘳。  
丹丘有羽人，岁晏长悠悠。  

【游仙诗】  
夙志慕仙术，笑傲人间春。  
朝陪瑶池燕，暮扬沧海尘。  
道逢安期生，遨游乘采云。  
粲然启玉齿，遗我紫金文。  
天地此中毕，世人不得闻。  
受之今十年，留待逍遥君。  
青鸟从西来，飞去扶桑津。  
寄书久不到，白首悲秦人。  

【寄陈子尚录事】  
东瓯有一士，周游吴楚间。  
一岁一归养，四十来作官。  
人生贵得意，寄书忽长叹。  
芳兰委蔓草，霜露复摧残。  
寸心欲焉托，相望隔山川。  
出门道路修，起伏千万端。  
直性不得遂，此道自古然。  
寄书当路者，下流良独难。  

【至正壬辰之春余卧病始起遭时多故奔走山谷间触物兴怀忽复成什合而命之曰杂兴】  
早岁苦忧患，况兹抱沉疴。  
展转不能寐，夙夜如枕戈。  
骨肉交相持，朋友亦屡过。  
感时寒燠易，无乃久愆和。  
石闾有三秀，昆丘多玉禾。  
达人贵知命，永言心匪他。  
病起不饮酒，客来意何如。  
四座皆春风，燕燕深相於。  
富有富贵交，贱有贫贱趋。  
古意吾所爱，今人宁见迂。  
忘情衡门下，言笑色旉腴。  
忽淹嵇康驾，何烦翟公书。  
水烦鱼不大，驭促马已疲。  
法令贵宽厚，牛毛安所施。  
秦风荡六合，赋役悬高卑。  
料民事隐核，簿书日孜孜。  
君卿尝见嗟，谅者以为宜。  
其势如张弓，后来谁弛之。  
诗人咏岂弟，劳人千载思。  
缘山列城郭，岁久亦已颓。  
羽檄来何方，工作殷如雷。  
六丁运巨石，泉扉荡然开。  
不知谁家坟，暴露骨与骸。  
古碑置城头，叹息三徘徊。  
死者何所知，但为生者哀。  
巴陵韩希孟，淑质自天挺。  
一为军中虏，视死犹一瞑。  
自云瑚琏器，不肯作溺皿。  
借此清江水，葬我全首领。  
愿魂化精卫，填海起成岭。  
皇天如有知，许我血面请。  
书帛字不灭，千岁光炯炯。  
踯躅戎马间，丈夫可以警。  
野王有二老，矫若双凤雏。  
不栖恶木枝，宁啄中田粰。  
翱翔千仞上，览德周八区。  
赤符启帝子，锵其应瑶图。  
一鸣洞黈纩，再举凌天衢。  
飘飖不可絷，汉网亦已疏。  
至哉高尚风，念此其谁欤。  
恐非严光伦，意乃董公徒。  
偶家长山下，遂与世途远。  
泉声挂屋角，晓见池水满。  
日出生清华，风来送余善。  
大化无端倪，宁谓心有眼。  
床头遗古书，岁月忽已晚。  
玩之不能了，圣哲有忧患。  

【卧龙冈观贾秋壑故第】  
宋祚移东南，会稽国内地。  
白日照城郭，相君开甲第。  
蜿蜒卧龙冈，高出列雉背。  
审曲立万楹，增雄逾九陛。  
飞栱凌丹霞，交疏激清吹。  
上极高明居，下有幽深隧。  
栖甲戒不虞，为计亦已至。  
以此忠社稷，宁复忧陨坠。  
扬扬昧所图，扰扰复多制。  
崦嵫日西薄，祝栗风南厉。  
鲁港十万师，闻钲一声溃。  
木披本先蠹，堤坏川如沛。  
诗人谨厉阶，人祸岂天意。  
摩挲冈头石，零落重奎字。  
山川一何悠，苍莽鸿飞外。  
旧时贺老湖，酒船总堪系。  
吾宁慕贤达，聊以抒长慨。  

【吕梁硔】  
河水趋山东，四旷无险塞。  
吕梁扼其冲，凛若万强敌。  
水势与石斗，终古怒未息。  
舟行龈腭间，众挽不余力。  
进始逾跬步，退忽落千尺。  
长年起相语，兹土神所职。  
登祠奉嘉荐，拜跪陈下臆。  
船头勇牵缆，樯表高挂席。  
好风东南来，送我天北极。  
叱驭诚足钦，垂堂讵遑恤。  
昔闻庄叟言，有山在离石。  
悬水三十仞，鱼鳖皆辟易。  
孰隳天地性，遂拯生民溺。  
鸿飞九州野，吾愿观禹迹。  

【夜过梁山泺】  
日落梁山西，遥望寿张邑。  
洮河带泺水，百里无原隰。  
葭菼参差交，舟楫窅窈入。  
划若厚土裂，中含元气湿。  
浩荡无端倪，飘风向帆集。  
野阔天正昏，过客如鸟急。  
往时冠带地，孰踵萑蒲习。  
肆噬剧跳梁，潜谋固坏蛰。  
古云萃渊薮，岂不增怏悒。  
蛙鸣夜未休，农事春告及。  
渺焉江上怀，起向月中立。  

【书黄贺州平蛮事后】  
荆楚绵百越，襟带极遐裔。  
连山限车辙，外薄海无际。  
风气何纷厖，群蠢动相噬。  
古虽郡县置，画地出租税。  
负险恒自固，犬牙植形势。  
聚若蜂蚁来，散如鸟鼠逝。  
尧仁不能覆，往往思一薙。  
悬兵万里外，暴路蒙瘴疠。  
亦有内齐民，诖误混狂猘。  
巢穴牢弗破，根本先自殪。  
天遗槃瓠种，出入民患害。  
圣哲戒不虞，穷讨谅非计。  
皇灵冒下土，赫赫火俱厉。  
日月所出入，有生尽怀猍。  
宾贺崎岖间，苞檗久联缔。  
遣吏得黄侯，为国开信誓。  
王师不血刃，缓颊下椎髻。  
列功奏天子，玺书远颁赉。  
赐以大银碗，副之金帛对。  
岭海数十城，安得百其喙。  
我闻范史言，此属非难制。  
力弱校弄薄，非可羌戎例。  
汉廷慎择守，祝良复谁继。  
侯今须尽白，侯心甚岂弟。  
分符浙水上，应念东人昽。  
蛮尚有知，东人敢忘惠。  
作诗劝不陨，庶以示来世。  

【西村老人隐居】  
振辔起陈力，投簪遂辞禄。  
吾今见伊人，逍遥在郊牧。  
令节春载阳，芳辰日初旭。  
鸟鸣高树颠，牛饮涧溪曲。  
翳翳桑柘阴，蔼蔼来牟熟。  
耰耔返故畬，经过候新躅。  
高榻生风凉，练衣无暑溽。  
披帙欣自悟，临觞复谁属。  
情真不肃客，意豁已忘俗。  
列生谈力命，老氏贵止足。  

【夜宿宝石精舍】  
出郭随稚子，薄暮投山扉。  
叶落故园树，危柯风更悲。  
劳生各已息，不知夜何其。  
上人池阁中，灯火深相依。  
盈樽岂无酒，多病久不持。  
啖我园中果，饱我以豆糜。  
出户见明月，踏月褰裳衣。  
悠悠故意长，落落新知稀。  
冉冉岁云暮，百尔慎所归。  

【京口纪行】  
大江风西来，波涛一何浩。  
我舟不得发，徘徊越昏晓。  
衡运已朔易，曜灵忽东杲。  
早出南徐州，草干霜露少。  
惨惨沙尘飞，轧轧车轮绕。  
寒气来薄人，重裘仅如缟。  
日高众鸟翔，天末孤帆杳。  
川流与冈势，合沓自回抱。  
人生大块间，孰能出其表。  
勉为辛苦行，益见颜色槁。  
人言野多虎，前驱善相保。  
顾非千金躯，祇欲杖穹昊。  
共子陈此情，归来卧蓬岛。  

【南京遇苏平仲编修】  
南州苦寒月，雨雪久不{雨方}。  
风沙满长道，四顾心飞扬。  
君子有行役，束书归故乡。  
故乡浙水上，远在天一方。  
父母及兄弟，昔别今五霜。  
我昨来自东，音问不得将。  
为言起居好，良足慰子肠。  
巍巍帝王都，济济人物场。  
（哕哕）争先鸣，翩翩乃高翔。  
六馆走相送，如惜孤凤凰。  
惜兹岁华晚，眷彼川路长。  
卧听吴门钟，归共越人航。  
上堂拜家庆，兄弟同乐康。  
欢言酌春酒，拜舞迎春阳。  
愿言千丈厓，长照百年觞。  

【归故山】  
西阜高见日，今朝故山里。  
万木风已微，白云忽孤起。  
池边记昔行，城郭无人至。  
三秋相望深，独抱悠悠意。  
出郭怀所亲，复上桥南路。  
大田美多稼，嘉泽何愆度。  
人皆望秋实，凄其已风露。策杖陂中行，低佪亦奚故？  

【命童】  
今晨雨新歇，日出东南隅。  
草树有佳色，当轩散纷敷。  
欢言命童仆，治我园中蔬。  
幸此琴册暇，且复一荷锄。  
虽有黾勉劳，良足具中厨。  
但恐恶草长，不治成荒芜。  
世事每如此，岂敢忘勤劬。  

【青霞洞天偕章三益佥事观石枰】  
太末一为客，倏忽三四龄。  
常恐玄发变，未谐沧海情。  
今晨属休暇，文彦皆合并。  
方舟济沙步，飞盖指岩扃。  
青霞天之表，赤日午正停。  
息阴无择木，抱渴无藏冰。  
宁知大火维，有此真福庭。  
巨石跨千尺，如梁架青冥。  
深疑地肺开，洞见天光明。  
玉树交左右，禽鸟无一声。  
凉风度涧水，炎浊荡然清。  
昔闻偶弈者，坐隐交心兵。  
相持势方急，旁睨耽若醒。  
柯烂胡不归，海枯固其恒。  
蛮触递翻覆，大化何由停。  
不如饮美酒，且置石间枰。  

【张节妇】  
人生为夫妇，结发相因依。  
恩爱在偕老，零落中路歧。  
夕坐守空闺，晨兴簪恶笄。  
身为张氏妇，茕立将安归？  
愿言持寸心，如石无改移。  
上奉百岁姑，下哺两男儿。  
儿虽媵所出，孰匪夫体遗？  
烝尝苟有托，门户亦足持。  
瞻望恐弗及，劬劳庸敢辞。  
乡人敬妇德，县官尊母仪。  
二子伯与仲，孝思长不衰。  
相见发种种，犹说襁褓时。  
故家海东头，波涛诚渺弥。  
独有双柏舟，可以济艰危。  
行者曾弗操，令人怨蛾眉。  

【桐谷山房】  
客从山中来，为言山中居。  
种树不作琴，清阴常绕庐。  
翛然窗几间，中有竹素书。  
上窥圣人奥，下抉百氏殊。  
寥寥千古意，问子今何如。  
勿学臧与穀，亡羊苦多途。  
愿企心斋人，不远复尔初。  
归抚庭前柯，应见双凤雏。  
集外诗（一首）  

【送吕君采元史北平】  
又见陈农去，遥临析木墟。  
山川游幸后，文献乱离余。  
备极传闻异，归从直笔书。  
百年殷监在，尽献玉阶除。  
贝助教琼九十首  

【杂诗（二首）】  
春山一雨过，百草皆纵横。  
百草不出山，山中人远行。  
怀金别妻子，殉禄辞父兄。  
寒暑忽已易，燕赵千里程。  
龙门能碎舟，风浪安可争。  
性命轻鸿毛，苦为朝暮营。  
愧此山中草，萋萋林下生。  
薛公未罢相，宾客竞相倾。  
一朝偶失意，门无珠履声。  
贵贱已如此，何论死与生。  
秋燕辞空室，春蝶抱留英。  
盈虚信物理，聚散亦人情。  
达士甘寂寞，力耕谢华缨。  
道尊岂恋禄，心远孰希名。  
腐鼠非吾饵，朱凤以时鸣。  
悠然动遐想，五鼎益为轻。  

【真真曲（有序）】  
（姚文公为承旨时，一日，玉堂燕集，声伎毕奏。有真真者，操南音，公疑而问之，泣对曰：“妾建宁人，西山之苗裔也。父司管库于济宁，坐盗用县官财，卖妾以偿，遂流落倡家。”公悯之，遣使白丞相三宝奴，为落籍，且谓翰林属官王〈太宗御讳〉曰：“汝无妻，以此姬配汝，吾即其父也。”赀装皆出于公。杕字杕华，后官至翰林待制。噫！以西山之贤，子孙陵迟，疑不至于此。然辱于始而正于终，是亦天也。《掞谷笔谈记其事，予乃赋四十二韵，而沉郁凄婉，亦足以尽其大略矣。）  
断丝弃道边，何日缘长松。  
堕羽别炎洲，不复巢梧桐。  
请君且勿饮，听我歌《懊闉。  
在昔全盛时，冠盖纷相从。  
盘游易水上，意气天山雄。  
金刀手割鲜，酒给葡萄浓。  
坐有一枝春，秀色不可双。  
娉婷刘碧玉，绰约商玲珑。  
宝髻金雀钗，已觉燕赵空。  
或闻操南音，未解歌北风。  
上客惊且疑，姓字初未通。  
问之惭复泣，乃起陈始终。  
妾本建宁女，远出西山翁。  
父母生妾时，谓是金母童。  
梨花锁院落，燕子窥帘栊。  
迢迢官朔方，南归山水重。  
侵贷国有刑，桎梏加父躬。  
鬻女以自赎，白璧沦泥中。  
秋娘教歌舞，声价倾新丰。  
永为倡家妇，遂属梨园工。  
览镜拂新翠，吹箫和小红。  
身居十二楼，屡入明光宫。  
京华多少年，门外嘶青骢。  
自伤妾薄命，失路随秋蓬。  
不如孟光丑，犹得嫁梁鸿。  
客闻为三叹，祖德宁未崇。  
回黄忽变绿，人事何匆匆。  
有客伤缇萦，无人怜蔡邕。  
遣使白丞相，削籍归旧宗。  
小史三十余，勿恨相如穷。  
配汝执箕帚，今夕看乘龙。  
鸳鸯并玉树，鹦鹉开金笼。  
银甲不复整，红牙不复从。  
提瓮自汲水，絺绤亦御冬。  
应非事羊侃，颇类归建封。  
琵琶感商妇，老大犹西东。  
崔徽怨憔悴，浪写丹青容。  
依依章台柳，落絮春无踪。  
小妾恨题驿，竟与琼奴同。  
时多困坎坷，事或欣遭逢。  
焉知百尺井，欻登群玉峰。  
借问为者谁，内相姚文公。  
（元·陶宗仪《南村辍耕录卷二十二《玉堂嫁妓引）  

【十月既望凤凰山晚归】  
村黑畏冲虎，且复归柴门。  
风林月未出，宿鸟争且喧。  
浮云忽断续，万丈飞金盆。  
湛湛天宇高，光气相吐吞。  
我行月还逐，是身亦无根。  
试求不死药，飞腾同久存。  
老妻有斗酒，洗盏当前轩。  
酌酒消我忧，万事俱忘言。  

【赠迮元霖】  
迮生固长贫，赋诗朝忍饥。  
破裘连百结，但觉诗愈奇。  
锵然击天球，未作秋蛩悲。  
呜呼识者死，举国无人知。  
鼓柁洞庭湖，远过三高祠。  
我无一斗酒，为生开两眉。  
宇宙非不大，四顾将安之。  
日落万山黑，百鸟争寒枝。  
翩翩五色凤，寂寞双翅垂。  
圣人坐明光，迟汝一来仪。  

【耕乐轩】  
隐者东海头，安时事耕凿。  
有田百亩余，相率治皛蜺。  
我稼没牛腹，我书挂牛角。  
三洲雷雨均，既耕必有获。  
吹箫赛田租，操豚不为薄。  
上给县官租，酣歌见真乐。  
江南风景异，况乃赋敛数。  
连云桑柘尽，池台总零落。  
尚恐兵未休，远近无土著。  
全生虎豹群，岂忍厌藜藿。  

【郊居】  
直木恶为输，疲马思卷旆。  
匡时既非才，处约斯寡悔。  
采《诗鉴兴亡，读《易明进退。  
永怀嵇阮放，甘与沮溺对。  

【送潘时雍归钱塘】  
海县兵未息，公子今何之？  
酌君葡萄酒，听我《白苎词。  
忆昔来黄湾，始为桐子师。  
诸生老伏胜，说客惭张仪。  
连床风雨夕，秉烛听新诗。  
殷殷金石声，真足解我颐。  
同居石壁下，斗柄倏三移。  
脱略势利交，所贵两不疑。  
久怀地主恩，亦有莼鲈思。  
束书向钱塘，磬折从此辞。  
钱塘实都会，西湖天下奇。  
朱楼起相对，上有千蛾眉。  
羽衣何翩翩，处子冰雪肌。  
楼前五陵儿，并马金鞭垂。  
酒酣复张乐，但惜白日驰。  
近者属凋丧，不及全盛时。  
空山凤凰去，月黑号狐狸。  
春风吹行殿，碧草生荒基。  
何当从子游，观涛酹鸱夷。  
辛苦草《太玄，徒为廉蔺嗤。  
子实济时具，飞腾方在兹。  
匠石既已遇，小大随所施。  
从容宰相前，奋舌论安危。  
岂无一尺棰，盗贼不足笞。  
天空羽毛急，水涸舟楫迟。  
临歧更挥泪，中年伤别离。  

【答客（一首）】  
窃禄非本性，适彼南山阿。  
藜藿日不充，慷慨独商歌。  
有客向我言，与世同其波。  
商君震七国，季子倾三河。  
区区守章句，白首成蹉跎。  
念之为三叹，所乐良已多。  
潜鱼骇钓饵，飞鸟愁网罗。  
结驷非不荣，违己当如何。  

【春日宴沧州（并引）】  
（岁在著雍涒滩，春三月一日，筠谷高士合宾客序兄弟饮于沧洲。一曲平池涌翠，高阁延青，圆景中天，繁阴四合，微飙远激，幽芳袭人，清醥在壶，嘉肴既旅，惩蟋蟀之刺俭，美伐木之求友。终宴忘疲，迁坐复酌。鸣葭间发，协朱凤之相和；舞袖双回，翩惊鸿之欲举。呜呼！兰亭、金谷，会岂能常！沧海流沙，兵犹未息。怼神仙之无验，宜旷达以为高。用缀新篇，以纪雅集。诗曰：）  
天阔无留云，山明洗新黛。  
过从属休假，置酒沧洲会。  
柔荑绿堪藉，杂英红尚在。  
累觞既不辞，秉烛还相对。  
清弹促哀响，秘舞呈修态。  
兰亭今已矣，金谷徒增慨。  
大化会有终，四时宁复贷。  
厌厌夜无归，从人讥倒载。  

【采芝生诗】  
负版行欲僵，飞蝇死犹集。  
赴烛夜蛾焚，好酒猩猩泣。  
所以思远托，道路方险涩。  
宁希百金赏，岂慕千户邑。  
永言从我求，鹪鹩惟一粒。  
有材实为累，无欲安所入。  
韩彭苦不悟，羞同匹夫执。  
商山今寂寞，高风邈难及。  

【读史（五首）】  
吾怜闵仲叔，始辟怀喜惧。  
及其见司徒，喜惧亦皆去。  
劳苦非所堪，虚名岂相误。  
用舍何必言，投劾时已暮。  
周燮久不仕，身屈名四驰。  
玄蕣一旦至，举族更劝之。  
安知修道者，出处亦有时。  
慨然中途返，独守东冈陂。  
东汉多逸民，山栖久怀璧。  
法真亦逃名，讵屑三公职。  
求蝉在明火，求士当务德。  
此道今何如，其人安可识。  
樊英抗高节，万乘不能屈。  
设坛为见之，岂若壶山逸。  
光禄位已崇，匡时竟无术。  
遂兴张楷讥，尚待黄琼出。  
五侯浊四海，白日沦光辉。  
处士切忧国，空言相是非。  
郭泰不绝俗，申屠能见几。  
朱凤翔千仞，百世令人希。  

【岁初度日书怀】  
余生若小草，望成百尺材。  
强因客土植，苦被秋风摧。  
徒惭五十过，况经元二灾。  
白发不可变，青阳忽已回。  
未忘药裹好，几见桃花开。  
残编掩黄石，虚室生苍苔。  
故人且共弃，王孙谁复哀。  
终归葛洪井，讵上凤凰台。  
衰荣置勿论，待月酌金罍。  

【初夏郊居（二首）】  
强学不知老，索居恒鲜欢。  
誓将从余好，山河阻且绵。  
凄凄风雨交，四月秋浦寒。  
夕寝不能旦，日高犹未飡。  
念之安所尤，通塞固有偏。  
庶无外患及，力稼或逢年。  
仲夏桑扈鸣，气清天愈高。  
新田已当治，南风翼良苗。  
田翁起相戒，庶务东作劳。  
丰年谅可必，勿为蔓草交。  
嗟余失路久，竟负伊人招。  
屡空亦宜然，何日耕东皋。  

【对酒怀邵文博拟东野】  
今日忽不乐，绿酒徒盈樽。  
酌酒云解愁，愁生如有根。  
安得二三子，促席相与言。  
尚思沧洲地，十月花更繁。  
云随鹤盖合，雪避貂裘温。  
终筵复秉烛，歌吹高堂喧。  
盈盈二八女，白苎鹤翎翻。  
月落犹未归，清夜宿西园。  
到今题诗处，素壁龙蛇昏。  
荆扬忽云扰，海内俱星奔。  
断肠临濠谪，回首颍上屯。  
昔如鹰脱郤，竟作驹在辕。  
凄凉城南路，甲第今空存。  
潇湘窗下流，三神锁朱门。  
江险隔秋梦，山寒啼夜魂。  
讵忘白璧赠，更恋绨袍恩。  
索居怅无匹，落叶满孤村。  

【早春】  
山寒花尚迟，雪霁江已绿。  
怀新感游子，哢节喧众族。  
且同尊俎乐，幸免章绶束。  
更拟登前峰，青郊可游目。  

【题盛苍崖雁】  
八月鸿雁来，往彼天南陬。  
前飞倦已息，后至饥相求。  
日落洞庭晚，风高彭蠡秋。  
彭蠡多蒹葭，远近弥汀洲。  
恒恐羽毛损，稻粱非所谋。  
寒门阻冰雪，异乡安可留。  
徘徊念其族，天外复千俦。  
身今万里客，肉非九鼎羞。  
慎为弋者获，远寄征人愁。  
愿以海为池，上同朱凤游。  
饮啄全微躯，不愧波上鸥。  

【初冬】  
一气变昏旦，洞房风露凄。  
田禽亦已化，秋兰同蒺藜。  
为客久成老，怀人殊未夷。  
惨惨白日暮，迢迢归路迷。  
世衰不获骋，天远何由稽。  
永思读书台，言采山中荑。  

【拟东野】  
破屋夜通月，霜气刀棱棱。  
病骨不受寒，卒岁仍无缯。  
残灯吐复翳，僵卧如冻蝇。  
事业惭蒸沙，文章空镂冰。  
已失国士意，颇为年少陵。  
长歌独慷慨，坐候东方升。  

【秋怀】  
露下百草变，凄凄天地秋。  
亦如中年客，玉颜安可留。  
山鸣迅商激，水涸行潦收。  
恩方改团扇，意复存弊裘。  
梧桐叶尽脱，孤雏夜啾啾。  
光景忽已逝，感之双涕流。  

【拟古】  
荆山一何高，上与天门通。  
犹闻产玉处，吐气成白虹。  
悬藜混燕石，世已无国工。  
琢之惧不完，不如在石中。  
卞和耻再刖，玉亦悲无穷。  
吾今死抱璞，庶以全其躬。  

【晚眺】  
极目登高丘，秋高淮泗平。  
淮泗东南流，故绕钟离城。  
东京昔丧乱，英雄纷战争。  
杀人及鸡犬，旷野寂无声。  
悠悠千载下，复见新人耕。  
魏公今何在，铜台春草生。  
公路冢中骨，岂忧王室倾。  
北海固为豪，平原安可轻。  
时哉有屈信，汉道再昌明。  

【四月十日儿子翱来凤阳留一月遣归因令早营草堂殳山下为止息之所云】  
老病不得归，独处长戚戚。  
二子江南来，眼暗初未识。  
生常戒垂堂，肌肉如雪白。  
一月长途间，海风吹尽黑。  
买酒为相劳，问答向中夕。  
迢迢汉阳簿，春来断消息。  
阿宣在母旁，颇知工翰墨。  
艰难且拨弃，顿使沈忧释。  
所愧无定居，百岁半为客。  
经营须及早，尚爱龙湫僻。  
况近读书台，云销四山碧。  
泉深出丹砂，地冷多琥珀。  
既非匡世资，庶遂陶阮逸。  
良辰戒僮仆，匆匆又南北。  
五月方郁蒸，日气成霞赤。  
出入非所宜，川陆慎所历。  
惜别岂无泪，向汝难再滴。  
秋江有鲈鱼，当挂吴淞席。  

【游菩提山值雨宿存思庵】  
连山插天危欲崩，木客结构当千层。  
我来看山风雨恶，入山喜见灵泉僧。  
闭门留客共野饭，风回雨绝清无蝇。  
酒酣熟寝唤不起，夜深花落龛中灯。  
轩辕已恐即韩愈，许汜未可讥陈登。  
天明僮仆催欲去，却叹世故来相仍。  
重寻曲折恐蹉跌，安得远讨闲支藤。  
林开川豁见鸟下，山寒石峻愁猿腾。  
呼舟独返草堂路，他日重来共毾。  

【凤凰山歌】  
大城周回三百雉，紫微阁对吴山起。  
天目西来为凤凰，苍然不过钱塘水。  
玉辇金舆北去赊，行人折尽上阳花。  
杜鹃夜叫葛洪井，燕子春归苏小家。  
燕归不识更新主，王气凄凉作风雨。  
城南杨柳郁金黄，一束纤腰为谁舞。  

【送浙省都事曹德辅运粮北上】  
屯田未开岁未熟，白粲一金才一斛。  
将军初下山东城，使者复转江南粟。  
飓风五月西南回，黄龙朱雀一时开。  
雷霆夜捶海若死，云雾昼合天妃来。  
黑洋北去五千里，直沽近接金河水。  
内廷传敕赐宫壶，侍臣出报龙颜喜。  

【天冠法师邓均谷祷雨歌】  
至正辛丑秋七月，官河无舟死鱼鳖。  
钱塘城中十万室，凿井深通海穴。  
海底九乌朝并出，流金铄石气愈烈。  
我无快刃斫旱魃，构孽为妖降吴越。  
老巫歌舞帝不悦，真宰之罪何当雪。  
天冠法师与天通，丹书铁券呼龙公。  
石坛昼晦群神降，金支翠旗来半空。  
举杯掷地霹雳从，澍雨一日声如硔。  
三田白水禾芃芃，儿童满道歌年丰。  
百金不顾归空同，师岂琐琐贪天功，  
笑汝蜥蜴能为龙。  

【次韵铁厓先生醉歌】  
先生爱酒称酒仙，清者为圣浊为贤。  
清江三月百花合，江头日坐流萍船。  
左携张好右李娟，紫檀双凤鹍鸡弦。  
倾家买酒且为乐，老妇勿忧无酒钱。  
白日西没天东旋，秋霜入镜何当玄。  
蓬莱有路不可到，祖龙已腐三重泉。  
何如快饮三万日，酒楼即起糟丘边。  
愿持北斗挹东海，月落枕股楼头眠。  

【行路难】  
（古有《行路难，其词非一。近见杨伯谦之作，则言其易而不言其难也，故申其义焉。）  
采玉于阗河，问君勃律何？时过采珠鲛人室，问君百粤何时出？珠玉岁久同为尘，君胡重利不重身。海有波，缺我楫。山有石，摧我轮。行路难，出门即羊肠，何况万里道？管叔危周公，匡人仇鲁叟。尊有酒，盘有壶。鼓坎坎，歌乌乌。海不可涉，山不可徒，路旁之人爱尔玉与珠。行路难，我以为父，安知非虎？我以为兄，安知非狼？仰天悲歌，泣下沾裳。  

【董逃行】  
北风破肉胡兵利，汉将驱人死胡地。  
丈夫四出妇女号，长安十日城门闭。  
夜入南山忍冲虎，尚胜迢迢随捕虏。  
城中有地尽蓬蒿，城下何人种禾黍。  
夜闻《董逃四面歌，却思乡土泪滂沱。  

【雨中】  
江南正月如腊月，花开未开春尚慳。  
空中白雨急飞瀑，海上黑云深抱山。  
老夫闭门愁不出，十日西窗听萧瑟。  
公卿鞴马五更朝，且独高眠舒我膝。  
铜雀破瓦不补天，哦诗强学号风蝉。  
荒村无路竹鸡唤，载酒何人寻郑虔。  
白头为农计亦足，弃书耕田买黄犊。  

【正月廿九日杨鸣鹤席上分韵得几字】  
两山昨夜风雨止，水涨新痕没沙尾。  
黄知彭泽柳初芽，红见武陵桃欲蕊。  
老去逢春更惜春，平生酒伴谁知己。  
白发杨郎古奇士，千金已散归田里。  
闭门留客为张筵，共喜一时成二美。  
小儿行觞不计筹，大儿割肉能操匕。  
冬殖下箸白于肪，秋藕洗泥寒刺齿。  
且须快意在今朝，况我中年会能几。  
乱离相见亦偶然，海内交游半为鬼。  
颠狂岂顾傍人毁，但恨白日无淹晷。  
赋诗已觉无曹刘，骂客安知有程李。  
坐中一鹤能商歌，歌作连珠尽倾耳。  
风卷新声入夜云，豪竹哀丝静如水。  
若为倒卷玻璃江，百尺高楼眠不起。  

【丁一鹤以疾止酒诗以诮之】  
之一鹤先生老耽酒，夜饮一石朝五斗。  
春来连月醉如泥，窥户欣无太常妇。  
杜康昨者忽为厉，鹦鹉不荐谈天口。  
结交昔在王侯间，折节应羞儿女后。  
地经槜李却垂泪，日落君山独回首。  
浪说北游年少时，结束正似幽并儿。  
朔风破肉雪埋胫，桃花骏马如星驰。  
天街下马意气盛，胡女起问郎君谁。  
凉州葡萄不论价，龟兹觱栗当筵吹。  
安知反覆一秋梦，白发渐满红颜衰。  
吴王宫中走麋鹿，真娘墓下号狐狸。  
出门两足苦无力，强与老儒时赋诗。  
君不见人间万事随流水，别有乾坤醉乡里。  
不如与君更挟两鸱夷，李白陶潜共生死。  

【穆陵行（并序）】  
（至元中，胡僧杨琏真伽利宋诸陵宝玉，因倡妖言惑主，尽发纮宫之在会稽者，断理宗顶骨为饮器，琏败，归内府，九十年矣。洪武二年正月，诏宣国公求之，得于僧汝讷所，乃命葬金陵聚宝山，石以表之。余感而赋诗。）  
六陵草没迷东西，冬青花落陵上泥。  
黑龙断首作饮器，风雨空山魂夜啼。  
当时直恐金棺腐，凿石通泉下深固。  
一声白雁度江来，宝气竟逐妖僧去。  
金屋犹思宫女侍，玉衣无复祠宫护。  
可怜持比月氏王，宁饲乌鸢及狐兔。  
真人欻见起江东，铁马九月逾崆峒。  
百年枯骨却南返，雨花台下开幽宫。  
流萤夜飞石虎殿，江头白塔今不见。  
人间万事安可知，杜宇声中泪如霰。  

【己酉清明】  
白筼衣鲜紫骝马，清明酌酒梨花下。  
马蹄一去不复来，梨花又见清明开。  
城南城北多新墓，日落啼鸦满高树。  
有酒谁浇千岁魂，子孙尽发濠州住。  
主人更劝金叵罗，阿蛮起舞玲珑歌，  
生前不饮君如何。  

【余避地千金圩屡游殳史两山酒酣兴发赋诗一首惜山中无赏音者空桑亦同于瓦器耳姑录以自娱云】  
神人夜割蓬莱股，苍然尚作青狮舞。  
殳基得道此飞腾，烟火千家自成坞。  
前年盗起官军下，存者如星才四五。  
我来欲置读书床，出入未愁穿猛虎。  
山寒月黑无人声，夹道长松作风雨。  
佩环何日归公主，泉下铜棺掞千古。  
石仆麒麟罢官守，林宿鸱鸮闻鬼语。  
苦耽胜概惜残年，共说当时悲老父。  
锦绣池台已零落，田翁八十锄新土。  
伤哉土俗尊巫觋，伏腊荒祠沸箫鼓。  
祠旁凿井深不枯，云气随龙有时吐。  
试上崔嵬望沃洲，直将培鞬齐天姥。  
春前野桃浑欲放，雪尽黄精亦堪煮。  
兴来起挟李长庚，重载琵琶双玉女。  

【郭忠恕出峡图】  
巫峡何危哉，夹拱如龙门。  
禹治九州不得到此，峡口水作雷霆奔。  
问汝江中人，几日三巴去？  
峨眉五月销古雪，滟滪堆深虎须怒。  
巫峡之险安可攀，胡为吴樯楚柁日日来往乎其间？  
高堂中有如花颜，银屏翠箔青春闲。  
涉此万里道，经年犹未还。  
黄金不买死，直欲高南山。  
汝舟非龙汝非虎，鼋鼍出没馋蛟舞。  
前者已脱后者号，江神无情天又雨。  
石巉岩兮利刃攒，一叶宛转行千盘。  
睹此魂魄悸，岂待杜宇夜叫猿声酸。  
安得凿之尽平土，万古不识风波苦。  

【送迮士霖归天台】  
赤城云气神仙家，千树万树蟠桃花。  
十二楼台起花外，石门水长通胡麻。  
当时刘郎亦草草，出山却忆山中好。  
莫信丹丘日月长，玉人已共桃花老。  
山空水流云自飞，刘郎看花须早归。  

【张继善寄桃源图因赋诗】  
张生寄我《桃源图，桃源有路归何日？  
高堂坐见武陵溪，犬吠鸡鸣犹仿佛。  
云气挟山山欲行，山穷水阔桃花明。  
仙家只在流水外，世上无人知姓名。  
一日花间问渔者，山河百二如崩瓦。  
赤帝西来祖龙死，复见同槽有三马。  
太康去秦六百秋，子孙生长不知忧。  
商颜黄绮亦何事，白发出侍东宫游。  
龙争虎战俱寂寞，绝境空存已非昨。  
种桃何必指秦人，春到花开又花落。  

【题董源寒林重江图】  
天下画师无董源，学者纷纷工水石。  
云山万里出巴陵，白首淮南见真迹。  
乱石平坡净无土，松根裂石蟠龙虎。  
偃盖千年饱雪霜，深林六月藏风雨。  
江上村墟何处入，浮空远黛蛾眉湿。  
渔人日暮各已归，小舟如凫落潮急。  
我昔西清尝看画，南唐此本千金价。  
坐移绝境在云间，月出霜猿啼后夜。  
薄游未挂吴淞帆，令我一夕思江南。  
安得买田筑室幽绝境，开窗日日分晴岚。  

【送王克让员外赴陕西】  
貂裘万里独冲寒，旧是含香汉署官。  
白雪作花人面落，青山如凤马头看。  
关中相国资王猛，海内苍生望谢安。  
应念东南有遗佚，采芝深谷尚盘桓。  

【十月闻雷】  
天气初寒春尚赊，坎中夜半有鸣蛙。  
百年宇宙腥戎马，十月雷霆起蛰蛇。  
老柳黄垂霜后树，小桃红破雨中花。  
三公燮理非无术，愁听空江度鬼车。  

【清明日陪杨铁崖饮城东门是日风雨】  
荡舟挝鼓出东门，怪雨盲风野色昏。  
海上一春犹作客，楼头三日共开樽。  
青山石马新人冢，锦树黄鹂旧相园。  
快意百年须痛饮，转头何处不销魂。  

【即事】  
少海旌旗落照中，沙陀兵马雁门雄。  
朝宗久废诸侯礼，翊戴方尊节度功。  
今日岂宜求骑劫，当年应失倚全忠。  
丹书铁券存终始，万古山河带砺同。  

【经故内】  
山中玉殿尽苍苔，天子蒙尘岂复回。  
地脉不从沧海断，潮声犹上浙江来。  
百年禁树知谁惜，三月宫花尚自开。  
此日登临解题赋，白头庾信不胜哀。  

【雨中书怀】  
汉苑秦宫迹已陈，金沙一簇为谁新。  
山河有恨空怀古，风雨无情只送春。  
南国鹧鸪愁北客，东家蝴蝶过西邻。  
尊前莫唱升平曲，白发秋娘也自颦。  

【秋思（三首）】  
两河兵合尽红巾，岂有桃源可避秦。  
马上短衣多楚客，城中高髻半淮人。  
荷翻太液非前日，花落蕃禧又暮春。  
莫上高楼望西北，远山犹学捧心颦。  
翠柳无枝拂御堤，风来阊阖更凄凄。  
玉笼别主鸳鸯拆，金井啼秋络纬齐。  
水上拾红韩氏女，窗间织素窦家妻。  
伤心又送韶华去，直似黄河不向西。  
怅望知音阻汉皋，海门秋水欲成涛。  
鹧鸪未肯随胡雁，燕子长教辟伯劳。  
锦绣莫酬青玉案，琵琶空续紫檀槽。  
可堪独闭帘栊坐，花影铺阶月正高。  

【庚戌九日是日闻蝉】  
今日出门风雨收，东山西山须可游。  
那能束带从王事，且复开樽破客愁。  
雁别紫台初辟雪，蝉鸣红树不知秋。  
桃花细菊应相笑，岁月无情自白头。  

【一月一日病中口号】  
新年犹苦病相侵，白发无持自满簪。  
五柳先生莲社约，四明狂客镜湖心。  
满城风雨花时过，曲水东西草色深。  
明日两峰茅屋下，故人持酒一开襟。  

【送杨九思赴广西都尉经历】  
邛笮康居路尽通，西南开镇两江雄。  
汉家大将推杨仆，蛮府参军见郝隆。  
象迹满山云气白，鸡声千户日车红。  
明珠薏苡无人辨，行李归来莫厌穷。  

【送朱质夫赴宁远知县】  
万里番禺自汉通，乘槎有客气如虹。  
地分铜柱风烟外，山涌琼台雪浪中。  
帝子旌旗何处问，黎人衣服与时同。  
兴来好和苏公语，又度西南月半弓。  

【和张思广九日韵时王景行有约阻雨不赴】  
秋藕无花寄断丝，拒霜犹学汉宫姿。  
锦袍江令还家早，白发秋娘对客悲。  
剩水残山留胜概，酸风苦雨失幽期。  
未惭寂寞陶彭泽，更把黄花尽一卮。  

【过泐季潭长老三塔院饮于志远宅赋诗】  
城南看花花正开，清明微雨洒尘埃。  
路从周处台前过，山转曹彬庙下来。  
堕地游丝轻复起，近人娇燕去仍回。  
高歌击节狂欢赏，共尽生春酒一杯。  

【殳山隐居夏日】  
病客从教懒出村，两山一月雨昏昏。  
野花作雪都辞树，溪水如云忽到门。  
无复元戎喧鼓吹，试从田父牧鸡豚。  
来青处士时相过，犹是平原旧子孙。  

【冬夜（三首）】  
月斜窗户白，不寝夜何长。  
避乱多空室，偷生且异方。  
安巢无燕雀，竞肉有豺狼。  
脉脉如葵藿，倾心待太阳。  
岁月悲游子，风尘老腐儒。  
兵交连北冀，客隐向东吴。  
草白秦皇道，天清陆瑁湖。  
昔时游乐处，抚事一长吁。  
水阔三江地，山空十月时。  
寒花禁露变，独树受风欹。  
老大将何事，漂沦幸托兹。  
不忘忧国意，展转复成诗。  

【寓翠岩庵（二首）】  
莲社僧相引，柴门客屡回。  
日高人语静，风远佛香来。  
碧爱琅玕绕，红看踯躅开。  
便应从此老，城郭有尘埃。  
蟏蛸当户罥，科斗满池生。  
可惜春光去，何时晚计成。  
病多添越思，愁减发秦声。  
此意无人会，芳樽且独倾。  

【晚眺】  
极目三边静，伤心万室空。  
断山明落日，飞藿卷回风。  
汉节无归使，夷歌有野童。  
烟尘几时息，归钓古城东。  

【过王景修】  
不识沧洲路，还经白石矶。  
林深烟似织，江黑雨初飞。  
野店多先闭，渔舟独未归。  
幽人宅已近，薄暮扣柴扉。  

【甲辰元旦】  
五十今朝过，谈经滞海滨。  
天阴不见日，地冷未知春。  
染翰题新语，开襟待故人。  
宫花遍朝士，那上小乌巾。  

【寒食】  
不知春已过，一月雨声中。  
蒲短初侵水，花残更受风。  
病疑耽酒过，穷觉向诗工。  
失喜闻莺语，飞来草屋东。  

【夜泊】  
四更风露静，欹枕独无眠。  
野阔天斜倚，江清月倒悬。  
谁家横塞笛，有客荡归船。  
可惜云深处，凄凉不及前。  

【暮春杂诗（二首）】  
世乱疲奔走，空伤万事非。  
塞鸿还北度，戎马未南归。  
乐土居人散，丰年野客饥。  
闭门风雨过，一径落红移。  
四海尚风飙，千门转寂寥。  
传闻收土地，思见复征徭。  
节士心肝在，将军髀肉消。  
何时听野老，鼓腹颂唐尧。  

【澄林客居一首寄戴良佐沈复东】  
借屋暂移家，当门亦舣槎。  
地蒸云触石，江涨雨崩沙。  
卢橘初垂颗，冬青未落花。  
老夫无一事，日日醉流霞。  

【排闷】  
白首尚为客，飘飘天一涯。  
耳鸣通夜雨，眼暗隔年花。  
畏酒从今断，题诗浪自夸。  
有村如栗里，准拟更移家。  

【壬子冬至日过来青堂三首示勉中祖南二友】  
浪迹依刘表，忘形见陆生。  
山中酿酒熟，雪后具舟迎。  
好学来诸子，论诗过二更。  
穷愁一披写，杯尽更须倾。  
衣冠且从俗，犹有晋风流。  
我爱陶贞白，人称马少游。  
蜂房寒未割，鸡栅暖宜修。  
不必论三仕，何如号四休。  
扰扰知何事，人间即梦间。  
试从千佛转，能见几人闲。  
水落元通月，云行不碍山。  
长歌和樵者，日暮枹薪还。  

【题马文璧画】  
小桥危跨壑，破屋幸依山。  
避地人相过，朝天客未还。  
麝眠春草外，猿挂古松间。  
寂寞南窗日，残书亦久闲。  

【黄湾述怀二十二韵寄钱思复】  
海岱初云扰，荆蛮遂土崩。  
王公甘久辱，奴仆尽同升。  
远将妻子，端居谢友朋。  
草堂森苦竹，瓜圃蔓寒藤。  
地尽山光断，天昏海气蒸。  
夜深常畏虎，秋后更多蝇。  
鹤发愁难理，乌皮懒自凭。  
娉婷羞不荐，龌龊怯先登。  
拔剑歌谁和，闻笳寝复兴。  
过逢欣已绝，疾病恨相仍。  
自拟秦民去，重烦鲁使征。  
吹毛多见谪，刺舌尚须惩。  
耆老惟君在，文章对客矜。  
才全怀白璧，道重比朱绳。  
虎榜名非忝，鸡林价尽增。  
极知童子陋，深愧大巫称。  
最忆春停骑，高谈夜剪灯。  
病驹终弃掷，生鹘必飞腾。  
迹已从信屈，时多任爱憎。  
赋诗闲莫废，好事老犹能。  
汉月今频满，天河本自澄。  
山阴有孤棹，雪下兴还乘。  

【丁未除夕】  
东风来日本，北斗辟玄枵。  
坐并华榱荫，班违紫禁朝。  
清觞陶令节，明烛炳通宵。  
曲任蛾眉唱，香添鹊尾烧。  
俗传傩逐厉，事类博成枭。  
旧疾应全减，新欢且共要。  
压城云暗度，侵幔雨斜飘。  
红拆丛梅萼，青缄弱柳条。  
明朝还献岁，更颂玉盘椒。  

【壬子夏端居二湖与二三子读书而苦热如焚一坐四迁杜少陵发狂大叫非过言也回思云间时往来吕卲二族其地有林薮之美池台之胜可以避暑而游士寓公咸会于此相与穷日夜为乐及兵变之后所至成墟海内忘形半为异物感衰荣之无定悼生死之相违逐成三十四韵粗述其事云】  
地僻从吾放，山深少客过。  
昏昏蒸酷暑，郁郁抱沉疴。  
断酒愁为敌，抛书睡作魔。  
云生空望雨，水涸不通河。  
唱和闻蛙吹，遨游记鹤坡。  
辋川移绝境，瀑布激悬波。  
数子论新好，诸翁乐太和。  
百篇齐屈贾，五字逼阴何。  
共哂佯狂彻，焉知好辩轲。  
冰壶清莫比，铁砚老犹磨。  
公子时同载，将军夜不诃。  
结交真有道，与物总无他。  
每喜方舟坐，何烦信马驮。  
秋风千户竹，宿露半池荷。  
席赌藏钩令，亭邀窃药娥。  
颇黎行冻蚁，玛瑙进寒鼍。  
潦倒衣从湿，欹倾弁或俄。  
胡雏能觱栗，汉女善颦婆。  
对舞翻朱袖，群讴敛翠蛾。  
纷纷方大噱，浩浩渐微酡。  
壶中恒三马，诗成愧一螺。  
如何弃俎豆，却复老干戈。  
落雁长淮远，蜚鸿大野多。  
死生俱异域，出处不同科。  
泪泣荆人玉，肠回织女梭。  
祇怜成肮脏，及此叹蹉跎。  
室已如悬磬，门今信设罗。  
凌霄萦小草，平地引危柯。  
水鸟浮沉戏，林蝉断续歌。  
分甘留白屋，身免束青緺。  
晚牧幽湖上，春耕曲涧阿。  
丹砂寻旧井，金刹过祇陀。  
岂复同般乐，应知废切磋。  
茫然感平昔，兴发强吟哦。  

【苕溪陆文宝挟笔过云间持卷求余言而一时缙绅之作不啻百篇有论笔法自赵松雪用落墨而始废者有为笔卦者近肤学小子率意忘作类如此可叹也已因赋五绝】  
近代何人下笔精，吴兴松雪最知名。  
欲过大令归前辈，竞学中郎耻后生。  
吴兴松雪真奇士，书到通神逼二王。  
谩有儿童夸并驾，更无弟子得升堂。  
退之作传聊为戏，子云草《玄真好奇。  
更有区区工画卦，强分奇耦学庖牺。  
石鼓镌功元自缺，秦碑颂德久应讹。  
一时篆籀今谁解，白发江南玉雪坡。  
谩秃霜毫临北海，更求雪茧写兰亭。  
也知不改无盐陋，浪抹青红斗尹邢。  

【次韵邵雰谷暮春】  
处士浑同郑子真，水南结屋与山邻。  
已从竹笋生旁舍，不遣桃花误世人。  

【辛亥七夕】  
五夜天边辍凤梭，长生殿里望星河。  
玉环他日无穷恨，更比牵牛织女多。  
东山赵先生滂二十三首  

【赠唐宗鲁】  
惊飙振原野，草树日已疏。  
客子怀故林，哀鸿云外呼。  
九土人相食，烟尘暗长途。  
骨肉一分散，东瓯定勾吴。  
侧身无津梁，飞梦轻重湖。  
荆璞时未珍，所贵琏与瑚。  
棠溪古云利，百炼不受诬。  
忧患启明哲，艰贞奋良图。  
熠熠草上萤，青青涧中蒲。  
已感秋日短，复悲冬夜徂。  
阳光烛幽昧，阴壑群生苏。  
归舟泛春涛，一觞酹伍胥。  

【浮丘祠】  
浮丘说诗秦汉间，庞眉鹤发映朱颜。  
适逢偶语几弃市，又见慢儒来溺冠。  
飘然长往不知处，遗迹宛在轩辕山。  
年谷常丰物无厉，石泉一盏荐甘寒。  

【赠吕仲善之北平搜访遗事】  
龙庭返骑如飞烟，真人端拱收中原。  
北平图籍载连舸，挂一漏万无完篇。  
妖星夜半躔奎宿，山川千载还清淑。  
国书不使外廷传，翰林青简空如玉。  
监殷监夏思前车，诏起群儒当疾书。  
皇家制作贵传信，未许太史征无目。  
旧事遗文更搜访，狼籍幽燕藉君往。  
五车上送见书成，一代兴亡如指掌。  

【黄星行】  
八月十五夜未央，中天皓月悬清光。  
大星稀少小星没，出门四顾山苍苍。  
我生不读甘石书，但见一星明且黄。  
今宵不见儿童怪，应随斗柄西山外。  
石桥徙倚闻幽香，荷叶团团大如盖。  
黄星明夜应复来，清露为酒荷为杯。  
举杯漫与黄星寿，自古昆明有劫灰。  

【洛阳剑客歌为程景阳作】  
洛阳古称豪杰窟，奇材剑客尤超忽。  
汉家三十六将军，剧孟归来如敌国。  
争夸玉贝高拄颐，曼胡短后供儿嬉。  
平生耻学一人敌，胸中耿耿谁能知。  
功名何必惭廉蔺，排难解纷声愈振。  
白头恨不当单于，误身竟坐封侯印。  
长安卿相真庸奴，鬼妾鬼马穷欢娱。  
一朝万事成瓦裂，金钱果为何人输。  
君不见洛阳剑客藏名久，好尽中山千石酒。  
精灵变化会有时，莫遣光芒射牛斗。  

【登黄山炼丹峰寻昔人隐处】  
我游黄山当严冬，雪消日暖无天风。  
欲求昔人栖隐处，发兴况有高僧同。  
危矼侧步目已眩，绝壁下瞰心为忡。  
交流二涧泻寒碧，樵牧不来萝径穷。  
嵯峨乱石大如屋，蹴踏豺虎登虬龙。  
手披灌木出林杪，仰从云际窥奇峰。  
中高一柱揭南斗，旁扶两岫森寒松。  
文楸万本翠如织，宛宛内蓄何冲融。  
仙灵窟宅景象异，岂与下界同污隆。  
名姓无传年代远，只有药臼留遗踪。  
摩挲考击三叹息，怅不并世来相从。  
因怜李白升绝顶，空吟菡萏金芙蓉。  
几年戎马暗南国，眼前厌见旌旗红。  
脱身长往宿有愿，把茅不用烦人工。  
曹阮浮丘应好在，山南山北会相逢。  

【读阮嗣宗诗】  
明月照北林，孤鸿有哀音。  
揽衣起坐弹鸣琴，忧忠徘徊独伤心。  
可怜堂上生荆杞，空自繁华粲桃李。  
种瓜寂寞青门外，采薇怅望西山趾。  
芒砀云归大泽空，后百五岁无英雄。  
途穷恸哭无知者，沈湎狂言元目公。  

【观舆图有感（五首）】  
朝雨茅茨湿，披图叹禹功。  
山河一掌上，宇宙九畴中。  
水性惟趋下，民生本易穷。  
胼胝岂无事，大智与天通。  
四履应难辨，三河尚可寻。  
功推城濮隽，泽想召陵深。  
问鼎犹怀恶，投龟肯易心。  
向无微管叹，孰忆到于今。  
辙已环诸夏，居犹忆九夷。  
难求伐木处，尚想馈豚时。  
夹谷真成谤，中牟不易知。  
惟存删述事，赫赫起周衰。  
皓首陈王道，时君孰可当。  
艰难思稷契，容易托齐梁。  
越岂资冠冕，秦方用虎狼。  
空闻归大老，不复见鹰扬。  
雒邑空南渡，东都亦北辕。  
已符前五运，空忆后三元。  
分合巧相似，短长难等论。  
女真如拓拔，一统世中原。  

【丙申冬游黄山】  
蒐括山林尽，诛求鸟雀悲。  
力微思引避，势迫遂相夷。  
误返屠羊肆，空忧漆室葵。  
浮丘如可觅，携手访安期。  

【杨行密疑冢】  
荒郊石羊眠不起，枯冢累累各相似。  
海陵冤骨无人收，岂有儿孙来擘纸。  
几堆空土效曹瞒，百战江南帝徐李。  
龙山突兀表忠祠，至今父老思钱氏。  

【和唐县尹山居】  
早从上国接英游，晚卧沧江擅一丘。  
无复谢公携处妓，空余陶令去时舟。  
千章古木排云起，一派寒泉傍石流。  
客至不须谈世事，小亭已扁四宜休。  

【古箭渡夜谈送金元忠】  
相逢岁晚诗更诵，燔尽枯槎谈愈纵。  
短茨低覆结冰花，寒压溪云不成梦。  
竹帛烟销黔首愚，紫芝一曲老商於。  
坑外竟逃真学士，浮丘雅颂济南书。  

【丙申冬游黄山】  
束缊迎门月堕初，同来有客共艰虞。  
几年避寇今无地，何处诛茅可结庐。  
雪虐风饕樵客路，山囚濑絷野人居。  
一簟肯许同栖息，寂寞残生不愿余。  

【秋怀】  
莫怪人呼作病翁，长年药裹愧无功。  
梦回左角鸿沟外，秋入南柯石火中。  
阳九适逢当日厄，大千曾悟本来空。  
跰鲜凿井宁多事，安得相携一笑同。  

【赠曹元达子】  
故人别我今几秋，见尔难禁双泪流。  
一家寄食悲南国，千骑拥麾雄北州。  
转战不知何处在，相逢未拟此生休。  
清门生理依诸舅，长大废书吾漫忧。  

【次韵戏答留题东山者】  
诗翁扶醉上危巅，得意留题拂短垣。  
嗔喜未忘春梦后，是非犹记劫灰前。  
弓刀几处排坚阵，风月何人共小轩。  
失脚黄尘应有恨，元龙终不羡求田。  

【唐伯庸以诗谢作读书林记次韵答之】  
缠居原不见纷华，矮屋疏篱只一家。  
雪后松筠初换叶，春深桃李自开花。  
读残青竹无人到，览罢黄庭已日斜。  
此道已来成寂寞，似君端合向人夸。  

【题九龙庵新楼】  
楼观凭虚倚玉台，远涵空翠绝浮埃。  
璇玑宵转星辰近，沆瀣朝盈户牖开。  
雷劈苍崖龙起立，风翻碧海鹤飞回。  
仙家自信春长好，应笑胡僧辨劫灰。  

【邻翁】  
世乱人心薄，年荒虎迹多。  
邻翁近相戒，日暮少经过。  

【山居】  
高枝密叶一时空，倚杖沉吟落木中。  
乱后山居无纪历，偶来林下见西风。  
环谷先生汪克宽三首  

【题道士张湛然弹琴诗卷】  
峄山白桐千年枝，金星烂烂蛇蚹皮。  
文光七轸水苍玉，冰弦细绕吴蚕丝。  
舟山云暖凤凰语，露草寒蛩诉秋雨。  
娥英泣洒湘筠斑，迁客相逢话羁旅。  
翠岩悬瀑锵琼瑶，春霆霹雳轰层霄。  
瞥波细奔游荡漾，擘空轻絮飞飘飖。  
仙林鹤泪惊离别，老龙湫底吟寒月。  
海门送上子胥潮，澎湃奔腾卷晴雪。  
羽人潇洒颜如仙，冯虚来往黄山巅。  
古音净洗筝笛耳，何须更濯丹砂泉。  

【题李营丘画骊山老姥赐李密火星剑图】  
蒲山锐额千牛客，蒲鞯跨犊行无迹。  
挂角青编一束书，梦对重瞳意相得。  
昆吾宝剑三尺水，火星炯炯精光起。  
花冠仙姥授神奇，拜起仓皇惊更喜。  
巩南歃血盟玉盘，龙舟锦缆诛疵瘢。  
折简唐公结昆弟，威凌六月严霜寒。  
岂知不学万人敌，雄才空觉乾坤窄。  
九卿裂地藏雕弓，稠桑土蚀铜花碧。  
岧峣古树苍玉林，丹崖惨澹霾轻阴。  
龙津欻忽风云化，未须感慨荆轲心。  

【秋后雨】  
楚东五月天无云，日光流金百草焚。  
南风吹山彭蠡涸，稻畦灼灼占龟文。  
木郎无神龙不起，牲牢熏燎徒纷纭。  
梧桐一叶炎官老，雷车辘辘天瓢倒。  
陂池泛溢失高低，万穟青黄发枯槁。  
白发田翁半忧喜，却怜久雨禾生耳。  
磨镰欲获泥溅胸，累日阴霾黑千里。  
何时木德守三星，五风十雨歌升平。  
朱长史右八首  

【遗安轩杂咏】  
林屋小如舟，老鹤长似人。  
昂藏立清晓，起舞玄羽新。  
高标凛寒骨，羁孤向霜晨。  
从来青田姿，蹁跹离风尘。  
俯首谢轩车，不与鸡鹜驯。  

【遣兴】  
幽径何逼侧，蔓草没行路。  
此生苦不辰，出门畏多露。  
迟回蒙山居，仿像商颜步。  
藉藉春花萎，冉冉芳年度。  
寄语素心人，朱颜恐非故。  

【次韵答白云悦禅师】  
向来同览赤城霞，山寺吟行石径斜。  
来往风流成二老，文章交好属通家。  
平安屡问东桥竹，寄远曾将小院花。  
支遁肯酬南坞约，相期岁晚度年华。  

【次刘伯温都事感兴】  
大将宣威起执戈，功曹况复有萧何。  
共鸣鞞鼓来酣战，正拟前军奏凯歌。  
天外愁云连汴合，雨余腥水入淮多。  
平居殊觉成寥赖，静夜惊闻涕泗沱。  

【忆乡中诸故友】  
东麓溪头蟹渚阴，故乡几度忆同襟。  
诗联石鼎秋灯冷，韭剪春园夜雨深。  
白发每驰张长梦，青山慵鼓伯牙琴。  
客床寥落情无赖，月满空梁强自吟。  

【春怀】  
舵楼空阔望京华，芦荻江枫岸岸花。  
山色淡浓昏雾薄，水光浮没夕阳斜。  
故乡鸿雁书千里，远浦牛羊屋数家。  
边塞柳营多苜蓿，石田徒忆旧桑麻。  

【次韵悦兑元见寄（二首）】  
逢人近问净天镜，今我重忆张贞居。  
曾将山渌开清昼，兼索溪藤写素书。  
于越山中谢傅家，旧时池馆似东嘉。  
继公幽隐经行处，檐卜新开一树花。  
王征士彝一十九首  

【露筋娘子诗（并序）】  
（毗陵谢君子兰，以其家藏米中岳所撰《露筋庙碑刻本索予赋诗。按舆记（云云），而《方舆胜览亦言（云云），今碑乃曹氏所传，其词曰（云云）。予故为追叙其事，而贯穿以碑所言（云云）者，以传于代云。）  
淮城小如盖，僻在湖草边。  
萧条城下路，昔有两婵娟。  
秋姿艳明月，相携良可怜。  
小姑泣向嫂，薄暮惨墟烟。  
炎天值暑溽，一望白水田。  
稏杂稂莠，远与蒲荷连。  
落日带沙岸，满耳雷阗阗。  
徬徨自相吊，所惜在青年。  
依稀双影长，顾见返照前。  
修途行旅尽，惆怅不能还。  
夏蚊喧且起，著面剧霜鹯。  
囊空无帷帐，奈此万觜穿。  
前村有鸡犬，灯火见归船。  
茅茨出丛薄，隐约四五椽。  
匪无有帷子，叩门聊息肩。  
嫂云得相依，小姑泪溅溅。  
冰肌与玉体，忍委一夕眠。  
风生翠木下，兀兀坐为禅。  
歊肤攒利镞，洒血乱幽泉。  
平生弱女子，苦当鸡肋拳。  
肉尽志终定，柔筋露蜿蜒。  
森然出天巧，工岂人力镌。  
含笑化为鬼，摄衣上云軿。  
素娥共蟾窟，错落诸星躔。  
天孙下机处，一时成俗缘。  
何如作贞鬼，心不愧青天。  
终为甓社珠，与月斗春妍。  
千年露筋庙，野水流涓涓。  
崇祠闯水裔，蛛丝萦几筵。  
明妆俨如昨，仿佛步湖莲。  
神柳剥将枯，独有心中坚。  
垂条自婀娜，不受恶藤缠。  
年年腊雪后，叶绽翠眉鲜。  
乡人枌榆社，日有牛羊牵。  
唯闻戺响，纸伞撒金钱。  
神往女巫下，妙舞特蹁跹。  
车旗飒灵雨，箫鼓咽秋蝉。  
只愁神返驾，不得此周旋。  
焄蒿古时魂，犹记草中钿。  
归来不见嫂，远道正绵绵。  
嫂面有粪土，长淮终不湔。  
分明小姑面，留与后人传。  
米生性好古，书字无半千。  
至今丽牲石，苔藓涩蜗涎。  
碑言天地间，阴阳互推迁。  
阳类况君子，小人阴类偏。  
五行有正位，变化岁功全。  
云胡值庞杂，交处荐成愆。  
乱贼所禀性，狐媚最便。  
潜如虮与虱，动乃百足蚿。  
奄忽为魍魉，鬼箭脱神弦。  
赤手卖天下，性命徒少延。  
阳阳服衮黼，班域在圣贤。  
妇女尚知赪，奈何欺八埏。  
明虽未即察，阴谴固昭然。  
唯余泽国女，白骨寄荒阡。  
姓名何必显，有此大义悬。  
清风起懦夫，未让夷齐专。  
事歌楚人些，斯囝曰星宣。  
我观碑上字，满纸秋沦涟。  
共姜赋《柏舟，名芳删后编。  
春秋伟宋姬，身与火蛾煎。  
后来有此碑，柱石当奔川。  
隔江望高邮，野冰帷睢鸢。  
忧来忽盈抱，写此露筋篇。  

【神弦曲（四首）】  
红莲小朵金塘秋，水上弓鞋新月钩。  
碧日无光灵鹊死，文星坠地银云起。  
阴股森寒闻唾壶，神衣戺机声里。  
曲曲湖波艳神眼，十八虚鬟神自绾。  
宝奁掩月袅蛛丝，天促神归神不归。  
（右织女庙。）  
黄屋龙颜死灰色，宝鼎嘈嘈人血碧。  
漠鬼入云成辟历，轰破当年霸王魄。  
汉家日月上天飞，照见庙前神树枝。  
万骑阴兵去如水，酒痕洒殿酣春蚁。  
风过阴廊闻堕珥，毾舞罢虞姬死。  
（右纪王庙。）  
冬冬天鼓秋湖里，雪山曜日青山紫。  
金锁蛇鳞百尺身，领得江中万鱼起。  
女巫乱乳饮龙孙，两蕊芙蓉泻秋水。  
神弦枨枨风雨黄，明珠一夜照龙堂。  
三江水浑龙濯足，明朝化作林中缘。  
（右沪渎龙王庙。）  
金钱纸撒掀空舞，群巫啾啾答神语。  
旋风下山百面鼓，神马如人驮一虎。  
豹作儿啼随鬼母，缬裙娇女出神帷。  
拔得虎须留画眉，妖歌自饮髑髅卮。  
蛮夫拜神求虎血，洗箭入山求虎穴。  
家家望见觚棱月，一路神灯乱如雪。  
（右伏虎神君庙。）  

【癸酉岁徐枢密第赏雪】  
雄鸡日落鸣，天形咫尺悬如匏。  
黑风不作黄云交，将军宴客具行庖。  
酒饮马湩驼峰肴，燕姬珠帽翠垂髾。  
色压秦娥河济娇，十四冰弦杂雅咬。  
白翎鹊起声嗃嗃，鼓簧间以筊与邅。  
居客之右我拔茅，不持寸铁势炰烋。  
真官是时群走犭农，煎海簸弄相讥嘲。  
灵雨一霎吹旗旓，堕地不湿俯可抄。  
六出吐葩坤有爻，天与为巧谁裁绡。  
万家机杼织老蛟，五彩绚烂嫌混淆。  
一色拟覆天地凹，缤纷迭舞凤九苞。  
回旋欲寻阿阁巢，左左右右尾相梢。  
噤彼百鸟喧啾啁，何有多声春鹘旐。  
砉然撇去攉然抛，振髭万骑俱鸣鞘。  
空中击球众呶呶，须臾群飞食稼蝥。  
扑簌绣户千亹蛸，黄芦划然间双衠。  
飒瑟马厩剉茤茭，乱点水面倏而消。  
清沦见底非投胶，惊凫嘎嘎或咬咬。  
吴西诸峰聚叫庨，头角一变冰潭蛟。  
千树玄圃迷林坳，旸春争先羯鼓敲。  
我怀魁垒异斗筲，屡奋屡殄志不挠。  
拔剑起舞风輶輶，昔闻真龙卧朔郊。  
太师在旁如老虓，阴山狐貉僵莫跑。  
手搴毡帷复其殽，功成四海亲同胞。  
鸿基不阻东西崤，生物岂择地肥硗。  
养不率化獠与猫，性则贪狼心怓。  
撅食冻鼠甘如麃，织罽为甲蓬为嚆。  
跳踉谿谷嘻呵剿，将军忠孝天所教。  
幢节翳雉纛树氂，生死管乐□尸狡。  
讵有犀首敢譊々，三千健儿面顤。  
有力超乘捷登瀍，驰生马驹刷且刨。  
角弓在韨寒裂弰，黄牛炽火帐中炮。  
行将平蔡归奏铙，勤王不独贡厥包。  
我诗挑战虎旅哮，小敌簸口大敌讠巢。  
呵笔作字硬语声，角声冻咽梅花梢。  

【徐两山寄莲花】  
秋风吹皱银塘水，小雨芙蓉不胜洗。  
谁拣新船折得来，不怕绿芒伤玉指。  
烟丝有恨自悠扬，相惹相牵短复长。  
双头并作幽修语，一夜露痕黄粉香。  
我有银瓶秋水满，君心不似莲心短。  
绿房结子为君收，种向明年应未晚。  

【题李太白像】  
青天无人代天语，一星西落银云渚。  
嫦娥戏弄青瑶波，倾向人间金叵罗。  
龙孙醉吸海为酒，日月双飞织锦梭。  
仙鬼千年王母宴，谪来醉卧金銮殿。  
玉环腮上桃花小，玉尖香腻龙涎砚。  
靴尘暖扑貂珰儿，踏破青天捉月飞。  
一声叫断扶桑鸡，海枯化作蓬莱雪。  
梦里长庚大如月。  

【鄞江渔者歌赠陈仲谦】  
我昔采药华山峰，群山一视青童童。  
或从暮霭见一线，知是鄞江源甬东。  
娄东今见披裘者，浮江昔在鄞江中。  
钓竿每裁鄮山竹，台笠独染蓬莱松。  
向人只说鄞江好，似有江水蟠胸中。  
鄞江山水带瓯越，昼夜海日涵虚空。  
青天时截螮蝀雨，白波或起鲤鱼风。  
潭云不碍山水色，百里尚见渔人踪。  
阳光坐弄春荡榾，滩飨卧听秋推篷。  
朝炊前村记烟树，暮榜别浦依丹枫。  
扁舟所至聊复尔，饮水即如春酒浓。  
平生姓字人罕识，一自为渔今老翁。  
故山年来暗烽燧，苦雪岁晏愁空蒙。  
寻源未向武陵去，放舟尚喜沧溟通。  
卖鱼偶入练圻市，得钱买米真珠红。  
犹惜黄尘满城郭，秋风濯足来吴淞。  
眼明自送独归鸟，意尽忽见双飞鸿。  
夕阳晒网不知处，有梦数与乡人逢。  
朅来相见不相识，一笑知我遭文穷。  
我本青城采樵者，孤吟岂是寒窗蛩。  
怀中亦有太平策，不救午甑飞春虫。  
明朝拟入五湖里，且载茶灶寻龟蒙。  
君今出此鄞江画，许我结网来相从。  
殷勤索诗馈双鲤，我欲放之疑是龙。  
丹山赤水定何处，只今吟笑何人同。  
愿君著我卧船尾，霜晨共听育王钟。  

【己酉练圻寓舍咏雪】  
青龙己酉丰稔叶，岁星一终旬日浃。  
天容黄黄风氵疌々正好，云同八表不见叶。  
漏促辰酉日车跲，目眩空花气屡慑。  
冻指欲堕数蓂荚，股栗匪由冰上踏。  
半醉酒晕不上颊，腰收带围项收袷。  
褰帷霰落沾在睫，前驱一瞥后数霎。  
倏焉万片积几叠，凝而复消何萎苶。  
欲破未破聊自接，树惹骚骚苔靥靥。  
裁以天孙剪宫妾，金刀两股才一捻。  
六出点缀同一帖，空中招摇乱秋箑。  
作团下来衮狂蝶，相逐复上意似惬。  
南箕簸之鞠吹挟，斜斜整整飞跕跕。  
襜如左右转腰衱，凌波有女还余褋。  
塔铃无声灯劫劫，缩首就枕梦或魇。  
忽闻万马来蹀躞，蒹葭水中群雁喋。  
潭鱼拨刺跳莕菨，秋蟹入断相凌躐。  
黠鼠时时啮空箧，落叶霜干步双屟。  
吴蚕上箔儿女拾，喧嚣众口中有谍。  
愁如附耳语啖聂，枕边倾听殊未厌。  
开门骤见光明氎，布之六合坦可蹑。  
百谷俱堙阱俱敜，吴东县山固黟歙。  
海峰半露青崨，荒城蜿蜒迷雉堞。  
万屋鱼鳞龙振鬛，千花复吐春烨烨。  
柳发毵髿倩人镊，有怀欲泛溪上艓。  
压重枯篷难进楫，幅巾裹头寒未怯。  
跃然跨驴衣自摄，家童凌竞背负笈。  
忆昔少年曾任侠，身轻欲飞衣。  
晓起冲寒行且猎，强箭如雨脱鞲韘。  
剑头狐兔肉为，且炎且啖不用挟。  
橐倾马湩盟共歃，困路年来谩弹铗。  
今朝冻冷吟自怯，拍塞秀句填两胁。  
平冈宿草生瑞箑，蝗出县境无剽劫。  
明年有秋征往牒，万夫耕种齐下锸。  
妇子嘻嘻共春馌，暖觉乌靴冻痕绝。  
裁诗突兀陋大业，白战今年秋献捷。  

【潇湘八雁】  
芦根寒晚雁唼喋，沙觜无人星{厌肉}々。  
闻有数声何处来，相呼忽动风中叶。  
双飞不复过衡阳，翎间犹带橘州霜。  
归来影落碧莎冷，愁山一夜攒潇湘。  
梦里湘天初积雪，白沟河上琵琶咽。  
犹见当年旧节旄，几回拂向穹庐月。  

【偶题】  
旅舍多归梦，今归梦始真。  
孤城五更雨，百死一全身。  
短日同慈母，浮云是故人。  
欲辞城郭去，渔钓老江津。  

【送安南使还国应制】  
帝德如天四海同，卉裳相率向华风。  
称藩特奉龙函表，偃武仍包虎韔弓。  
贡自炎方归域内，心先流水到江东。  
路经日出知天大，城与山蟠见地雄。  
诏语陪臣趋玉陛，班随仙仗列彤宫。  
陈情委曲为蛮语，赐对从容彻圣聪。  
驼纽新领玉印重，蚁觞屡饮尚尊空。  
承恩共识皇华使，命将毋劳矍铄翁。  
已拟再将周日雉，底须复表汉年铜。  
五弦曲奏鲸涛息，重译人还鸟道通。  
薏苡生仁供旅食，桄榔垂叶荫诗筒。  
部迎定见新王骑，驿送犹思上国鸿。  
歌舞万年常率化，扶携百越共摅忠。  
大明烛物今无外，从此看如禹甸中。  

【东归有感】  
路断江淮已足忧，繁华犹自说苏州。  
万人金甲城头骑，十丈朱旗郡里楼。  
麋鹿昔游何处草，雁鸿不似去年秋。  
忍将一掬东归泪，付与娄江入海流。  

【竹谷（师子林十二咏）】  
几曲转逶迤，月明人迹稀。  
长林秋露落，一犬吠山扉。  

【卧云室】  
秋潭看月还，片雨千山冥。  
独有钵中龙，蜿蜒伴僧定。  

【指柏轩】  
行道出深树，空庭秋飒然。  
风来人不见，青子落僧前。  

【问梅阁】  
窗间月色微，薄雪自风吹。  
谁得春消息，南枝定北枝。  
集外诗（一首）  

【朱泽民秀野轩图】  
古苔十亩青山麓，窈窕幽华映深竹。  
中有高人昼掩扉，袅袅藤梢上书屋。  
清风出谷洒秋香，返照穿林破春绿。  
不省睢阳画里看，曲路经丘杖藜熟。  
张编修宣一十首  

【长洲春雨】  
东风涨新绿，吴雨断复鸣。  
细淹花粉堕，斜晕水纹生。  
台琴不成弄，廊屟俱有声。  
朝观思无邪，白鸟烟江明。  

【采莲曲和朱秦仲】  
吴娃荡兰桨，采莲戏绿波。  
苦心留翠房，低头避高荷。  
采莲不得藕，刺伤将奈何。  
凉风动影扇，因之发阳阿。  

【送范上人】  
上人虎丘住，日夕临剑池。  
炯如摩尼珠，性照光陆离。  
丛林岁腊长，故国霜露滋。  
袈裟映初日，遍礼天人师。  
自缘缔方外，因之劳远思。  

【与慈邑诸公会宿茅甫生驻鹤楼得夜字】  
白水冒平田，积阴过初夏。  
风雨招友生，琴樽相慰藉。  
飞梯倚孤撑，连峰竞回迓。  
晦冥岩壑变，空翠林木亚。  
疏烟截山秃，微月露天罅。  
僧钟隔远寺，渔火候归舍。  
鹤影渚云迷，风声涧泉罢。  
投迹山水邦，脱身纷俗驾。  
久忘簪组累，不待休沐暇。  
饮酣心为壮，时危气逾下。  
佳会不再期，兹游偶来乍。  
鸡鸣起营营，莫忘永清夜。  

【赠铁笔屠宗哲】  
秦灰已冷文字灭，峄山火焚石鼓裂。  
跨斯肩籀属何人，汉隶唐分竞殊劣。  
若人笔力森积铁，屋雨漏痕钗股折。  
燕京死却茅召之，四明乃遇屠宗哲。  
亭前墨妙声登登，野客海乡归未能。  
预拂悬崖一片石，要须元结颂中兴。  

【赠相士】  
桂丛始华香满院，烝龙有客来相见。  
自言幼读许负书，烂烂双瞳炯若电。  
瞪予丰采夸再三，昔何蠖屈今豹变。  
穷官得之谈笑顷，不用文场苦鏖战。  
人生所贵能自知，我尝镜中见吾面。  
两颧蠙色耳无轮，龌龊低头共鄙贱。  
纵如眉目差疏秀，已分半生食破研。  
长吟抱膝倚青天，看尽投林飞鸟倦。  
封侯骨相岂不殊，飞虎头颅加颔燕。  
拨灰煨芋且勿言，门外秋江净如练。  

【桐庐舟行】  
自在眠沙鸟，参差上濑船。  
乱峰寒笛外，疏雨暮钟前。  
滩转疑无路，林深别有天。  
羊裘怀隐者，高节已千年。  

【感兴】  
天下竟如何，阳微气少和。  
南冠瞻北斗，吴女解淮歌。  
邻壤青犹燧，江流白自波。  
古来经略事，不在杀伤多。  

【吴江夜泊】  
风壤三州接，江湖一水过。  
虹消沧海雨，日落洞庭波。  
羌笛《梅花引，吴歈《子夜歌。  
从军古云乐，吾意竟如何。  

【苏编修昌龄挽诗】  
遗编三叹古稀声，分得乾坤一气清。  
天上故人俱告老，江南小子尽知名。  
琼花后土醒春梦，夜月空梁黯旧情。  
地下修文书正朔，也知不独晋渊明。  
徐征士尊生二首  

【佩刀行（并序）】  
金华之永康有山曰云岩，拔起天半。有巨舟藏壑中，舟尾翘出如虿。一钉堕崖下，野僧得之，以遗张君孟兼，孟兼制为佩刀，銛利特甚。尊生为作歌。  
神人藏舟半天里，绝壑谽谺露舟尾。铮然有物堕中宵，八觚棱嶒长尺只。野僧拾之归张公，化为夭矫苍精龙。不知何世何年掞奇气，剸犀断虎一旦生神通，魑魅却走妖邪空。张公佩到蓬莱殿，天上群仙惊未见。青丝缑悬白玉环，当昼孤光摇冷电。为君淬厉向盘根，纵有青萍何足羡。他年辞荣归浙山，莫行金华赤松间。精灵感会霹雳便，恐飞去无时还。  

【梅雨】  
柴门喧嶂雨，书案扑林霏。  
远阵久奔放，空丝俄细微。  
黄鹂喑却语，白鹭止还飞。  
晚色应无定，浮云误作归。  
陶祭酒凯一首  

【长平戈头歌】  
长平野人凿地得古戈，上有款识字，岁久俱灭磨。惜不能如丰城古剑射牛斗，吁嗟戈乎奈尔何。但见青铜凝寒莫烟紫，月黑山深夜飞雨。恨血千年犹未消，荒郊夜夜啼冤鬼。当年赵括轻秦人，降卒秦坑化为土。嗟哉赵亡秦亦亡，落日荒城自今古。摩挲尔戈一问之，令人为尔生愁思。何不以尔为钟垞？何不以尔为鼎彝？吁嗟戈乎徒尔悲！尔今还当太平世，人间销兵铸农器。愿寿吾皇千万年，终古不用戈与秬。  
曾侍郎鲁一首  

【赠黄道士还九宫山】  
我家群玉山南陬，君居蒙顶最上头。  
相望欲识嗟无由，摇摇心若风中斿。  
君从少年慕远游，誓骖笙鹤仍丹丘。  
冠星佩月露为裘，口诵赤玉灵书谣。  
摩斥八极隘九州，后天不老三光凋。  
故乡临睨毋停裛，下视起灭如浮沤。  
九宫山高明翠虬，真牧之子世莫俦。  
君居其间业焚修，五十余载无悔尤。  
翠华昔驻鹦鹉洲，承恩召对黄鹤楼。  
敷陈屡沐天语酬，大官醉以白玉瓯。  
去年弓旌复旁搜，麻鞋径入朝冕旒。  
神皋繁丽不肯留，日夜稽首还山求。  
山中之人寄书招，雨余黄独抽新苗。  
芝草琅玕弄春柔，不归负此岩壑幽。  
龙江送别情悠悠，乡人歌作商声讴。  
高侍郎逊志九首  

【答徐以文】  
我本不羁士，少年知远游。  
结交尽豪俊，英风邈难俦。  
浩然志四海，垄断非所求。  
群雄乱天纪，誓将除国仇。  
驱马向京邑，道路阻且修。  
旷望空叹息，失计成淹留。  
时哉苟未会，白璧宁暗投。  
耻同五鼎食，笑视千金裘。  
袁丝尚游侠，枚皋事俳优。  
知己竟不遇，行藏谁与谋。  
白日如逝水，冉冉春复秋。  
人生久羁旅，岂不怀故丘。  
芳时倏徂谢，悲绪寒飕飕。  
容华易憔悴，安能常黑头。  
放歌吴门市，洗耳长江流。  
虽然不得意，常为苍生忧。  
心随去雁远，目送孤云愁。  
夫子东海裔，济代多良筹。  
既无陈仲举，虽贤罕见收。  
何如共脱屣，速驾赴沧洲。  

【送程彦明煜之松江】  
同是他乡客，俱为避地人。  
兴来犹浪迹，别去更沾巾。  
山路常疑雨，江花已报春。  
荒烟投远戍，落日扣通津。  
樵笠归墟尽，渔蓑度水频。  
扬帆惊宿鸟，鼓柁骇游鳞。  
俗薄谁知己，时危不计贫。  
飘然沧海上，也欲共垂纶。  

【寄陈彦博奉常】  
雨收山气佳，日入川光暝。  
岸帻倚孤松，飘萧发清兴。  
花药纷满畦，桑麻郁成径。  
西林宿鸟归，前溪渔榜定。  
旷望绝人踪，坐爱郊原静。  
抚景念徂春，思君一觞咏。  

【城南小隐为松江郭彦礼赋】  
步屟幽寻古岸隈，柴扉正对郭南开。  
林间野径穿云入，溪上春潮待雨来。  
过客停杯歌《白苎，邻翁吹笛坐苍苔。  
羡渠高隐空相忆，浪迹多年素发催。  

【赠章安甫老人】  
篮舆迢递出郊坰，野服翩然鹤发星。  
柱史不辞周问礼，伏生须为汉传经。  
汀洲水落蒹葭老，泽国霜寒橘柚青。  
自笑隐沦缘底事，时危踪迹一浮萍。  

【苕川夜宿】  
山绕荒城水自流，霜空月色满溪楼。  
夜长欹枕浑无寐，二十五声都是愁。  

【题陆滨村舍壁】  
记得移家白露时，秋风又是一年期。  
独怜零落溪边柳，那得长条系所思。  

【次叶楚芳见寄韵】  
梅子初黄晚雨收，闲身犹着木绵裘。  
谁怜白苎新裁就，回首西风又是秋。  

【题卢元佐所藏江山图】  
结茅曾住白云间，游宦多年客未还。  
开卷偶然乡思动，数峰浑似鄂州山。  
谢翰林徽三首  

【禅窝（师子林十二咏）】  
阴壑寒犹掞，空山响已沉。  
白云无路入，禅向定中深。  

【卧云室】  
朝卧白云东，暮卧白云西。  
白云长共我，此地结幽栖。  

【云林竹】  
风叶响秋林，烟梢带夕阴。  
美人离思远，湘水夜来深。  
杜侍郎寅一首  

【白头母吟次杨孟载韵】  
白头母，征人妇，银钗零落凤凰股。  
天寒日暮练裙薄，脉脉无言倚庭树。  
良人何在西从军，出入干戈死为伍。  
腰间宝剑霜雪光，逐队齐行砍妖虏。  
鼓衰力尽生死决，野旷天青塔铃语。  
鬼妻悲号鬼为舞，泪血如珠溅行路。  
郎今一去归何时，樱桃花开春满蹊。  
侧身西望骨欲折，千里烟尘暗边埒。  
君不见东阳御面顾渚茶，年年上供天王家。  
月团小饼盘龙凤，玉尘十袭浮霜花。  
祇今丧乱殊未已，武夫竞尔夸豪奢。  
大明扬辉照村坞，愿见清平好官府。  
延秋不闻乌夜啼，版图复入无东西。  
翻虑此身先奄忽，不得亲收杞梁骨。  
落花冥冥堕红雨，迟郎归来华表柱。  
若为化作紫鸳鸯，一双飞上青云去。  
孙司业作一十七首  

【谢马善卿送菜】  
尝欣食菜美，自谓肉不过。  
今晨齿颊间，屡咽安敢唾。  
持粱啮肥鲜，野簌谁当课。  
使君可怜人，异味谙小大。  
我本江南樵，酸寒羹不和。  
空肠转藜苋，粝粟连糠。  
雨韭春割苗，霜菘秋饤座。  
羊蹄酿旨蓄，蒲歜杂细剉。  
芋魁掘地底，茭首洗泥科。  
木鱼三百头，竹笋一万个。  
朝湘出山厨，夕煮吹烟锉。  
堆盘青黄具，入口生涩奈。  
以兹媚盘飡，颇复如君作。  
采之谅有时，蒸或躬自佐。  
白盐点葱橙，红椒罗臼磨。  
蔗饧质剂调，酽醯芳辛破。  
香饭炊屡熟，宿酒酲方饿。  
鹅掌推不受，鳖裙空欲蜕。  
馈案连十罂，饱食深自荷。  
霜根咀寒齑，三叹论奇货。  
冰壶夺仙厨，适口腾轩簸。  
四海一东坡，拙谪常坎坷。  
参军半亩菜，诗句剧嘲贺。  
我蠢不偿一，造物知何那。  
抱瓮力不任，负锄筋苦堕。  
亦欲赋归田，自种百亩糯。  
传君作菜法，华瓷旋封裹。  
食勤不愧天，日晏从高卧。  

【忆昔】  
留滞长羁旅，今年辞渡江。  
朝霞晴俯槛，细雨晚临窗。  
短发梳千下，潜鱼见一双。  
惊魂犹未复，梦枕海涛撞。  

【夏日与诸友文燕】  
平生四海交，佳友一二数。  
蚤年识黄九，诘屈盘新句。  
烂漫多文辞，晚复亲李杜。  
墙东避世公，十载厌城府。  
暇时得相过，虽夕款蓬户。  
太丘两佳儿，元方吾所慕。  
半升折足铛，白石日夜煮。  
低头诵经史，未觉霜月苦。  
今春一相逢，喜色动眉宇。  
从师入天台，拟续兴公赋。  
我行适四方，日与樵牧伍。  
敲门三益友，惊散床下鼠。  
一呼未即衣，再呼那及屦。  
起陈四席坐，李杜黄及予。  
相对出肝膈，遂忘亲寡旅。  
上马来及晨，投辖过映午。  
谈谐肘腋腕，拜跪肃樽俎。  
历数座上客，坐欠两公语。  
两公今何在，江湖渺修阻。  
缺然螬化蝶，又似蟨迷駏。  
会合疑有时，交亲不在故。  
凡此宿昔契，每怀连床雨。  
谁知一饷乐，竟违通昔晤。  
誓去挽莫留，尽日空詹伫。  

【客中秋夜】  
故园应露白，凉夜又秋分。  
月皎空山静，天清一雁闻。  
感时愁独在，排闷酒初醺。  
豆子南山熟，何年得自耘。  

【还陈检校山谷诗】  
苏子落笔奔海江，豫章吐句敌山岳。  
汤汤涛澜绝崖岸，崿崿木石森剑槊。  
二子低昂久不下，薮泽遂包勍与鳄。  
至今杂沓呼从宾，谁敢倔强二子角。  
吾尤爱豫章，抚卷气先愕。  
磨牙咋舌熊豹面，以手扪膺就束缚。  
纤毫剔抉难具论，宛转周腊为郑朴。  
烟霏澹泊翳林莽，赤白照耀开城郭。  
沅江鳖肋不登盘，青州蟹胥潜汪壳。  
洞庭东南入无野，二仪清气会有壑。  
士如此老固可佳，不信后来无继作。  
我尝一诵一回顾，如食橄榄行剑阁。  
忽闻冻雨洗磨崖，抵掌大笑工索摸。  
作诗寄谢君不然，请从师道旧所学。  

【大堤曲（二首）】  
君骑白马来，我骑青骢去。  
背面不相识，两马骄嘶住。  
汉水可方舟，大堤容两轮。  
春风堤上花，不入汉阳津。  

【送徐总管入杭】  
灞陵人忆旧将军，细柳阶前叶又春。  
万里北风归化鹤，十年西地见骑麟。  
卧听筚篥沧江迥，醉草乌丝画戟新。  
骏马好陪丞相后，《竹枝歌吹绕湖漘。  

【菽乳】  
（豆腐本汉淮南王安所作，惜其名不雅，余为改今名，因赋是诗。）  
淮南信佳士，思仙筑高台。  
八老变童颜，鸿宝枕中开。  
异方营齐味，数度真琦瑰。  
作羹传世人，令我忆蓬莱。  
茹荤厌葱韭，此物乃呈才。  
戎菽来南山，清漪浣浮埃。  
转身一旋磨，流膏入盆罍。  
大釜气浮浮，小眼汤洄洄。  
顷待晴浪翻，坐见雪花皑。  
青盐化液卤，绛蜡窜烟煤。  
霍霍磨昆吾，白玉大片裁。  
烹煎适吾口，不畏老齿摧。  
蒸豚亦何为，人乳圣所哀。  
万钱同一饱，斯言匪俳诙。  

【飞鱼（有序）】  
（暨人航海，得飞鱼于黑水之洋。其长二寸，颐两鬐，各广长寸余，张为两翅。海风发作，从波涛飞集船上，如燕雀。既止，则不能入水。意者“爰居海鸟”，亦此类欤？庄周所谓“鲲化为鹏”，不荒诞也。为赋一诗。）  
海于天地中，物不能比大。  
阴阳浩出没，造物穷荒怪。  
力足浮三山，势欲吞大块。  
岂惟日月浴，兼疑鬼神会。  
披经案《山海，异族纷琐碎。  
我时一徘徊，足蹑二仪隘。  
焉知贾客辈，入海如入阓。  
风昏白波驶，雨惨黑洋迈。  
批石嗔火发，啮指愁舟坏。  
飞鱼集樯柁，翅尾错珍贝。  
初疑燕雀翻，复骇蝗螟坠。  
非类感所稀，枯腊拾海外。  
三韩雨雾洗，百岛风烟带。  
参差插双翰，欹侧张两旆。  
形模小鲜具，意气鹏鹤类。  
祇惭海若笑，狭小矜此辈。  
我□嗤海若，万汇同一态。  
神灵数巨鱼，鲲鲸鳄魪。  
智屈云雨能，□□□□脍。  
龙门万鱼跃，此翼吾所快。  

【送人往宣城】  
送客宣城郡，吟诗忆土风。  
雪肤银杏白，火□木瓜红。  
楚殿荒山里，澄江出树中。  
君亲三载仕，我友一樽同。  

【约潘元飞游惠山】  
锡谷名泉夸第二，江水由来胜山水。  
中泠天畔隔苍烟，九龙眼中荖可喜。  
我梦临此鉴眉须，裹茗烹煎携绿珠。  
老僧毵毵妙而臞，忽来说禅坐跏趺。  
三生岂是旧缘法，明日买船当下闸。  
共君乌纱一裹头，野岸春洲看晴鸭。  

【酬蒋逸人连日观花之会】  
照坐金沙笛里开，青春两度为花来。  
红妆初见三千指，锦绣重添一万堆。  
细雨流霞移曲槛，东风落日坐平台。  
深红浅白俱情称，醉后题诗记此回。  

【喜晴】  
推枕睡未醒，暖汤呼我沐。  
朝日明瓦沟，夜雨填涧谷。  
出门正东望，青山绕茅屋。  
郁郁林树姿，练练云气绿。  
如以千丈缟，缠此两衲足。  
山方净眉髻，我亦纵耳目。  
欣然欲推挽，容抱犍与犊。  
生□□静佳，世事苦局促。  
薄田在东野，耒耜手未触。  
如何有暇日，煮石饮溪渌。  
散愁一过从，免事糟与曲。  
得此谅已多，辑语书诸牍。  

【大年雨中见寄二绝因次韵】  
十载青春伴旅游，无田安敢羡归休。  
梦回读罢凄然句，正似彭城风雨秋。  
笔端江浪贮云烟，爱汝新诗字字传。  
为报客怀无一事，日凭花鸟唤春眠。  

【元夕寄梁先辈】  
开户微明雪满窗，空堂睡息海涛撞。  
照人独有梅花发，自洗尝春两玉缸。  
梁征士寅一十一首  

【金人校猎图为韦同知润题】  
韦侯示我《校猎图，五马迅若云中凫。  
远青撤幕山露嵎，坡陀突起霜草枯。  
黄如旌旆森葭芦，马上短衣虬髯胡。  
金环贯耳大秦珠，腰插羽箭弦檿弧。  
三马回走忘崎岖，二马傍出斗疾徐。  
东来驾鹅苍间雏，才四五六噤不呼。  
海青一点劲气殊，勇士趫捷坚劲无。  
骇兽何由避于菟，华峰秋隼胡为乎。  
岱北豪鹰直厮奴，耎毛堕絮血洒芜。  
胡乃仰笑马竞趋，何劳千骑万骑俱。  
楼烦射杀心胆粗，寒沙兼云认归途。  
卸鞍营门月模糊，向夕行乐朝驰驱。  
拜官那羡执金吾，肉充糇粮席氍毹。  
饮醪啜酪多欢娱，君侯玩图日怡愉。  
树勋明时真壮夫，明年五马守名都。  
不独海青夸健躯，麒麟在郊凤出笯，  
飘飘快意天之衢。  

【玉阶怨】  
团扇且弃置，夕气凉转添。  
流萤点鱼钥，陨叶近虾帘。  
罗衣旧恩赐，不令珠泪沾。  

【怨歌行（二首）】  
云母屏风零露凉，蒲萄锦衾残月光。  
羞看绣帐双鸳带，徒费薰衣百和香。  
宝钗头上千黄金，可怜堕井无复寻。  
情如秋岭朝朝淡，愁似春江日日深。  

【旅舍】  
寥阔山林迹，凄凉江海情。  
巴歌从客好，楚服为人轻。  
把剑秋风起，忧时白发生。  
黄金虽所贵，未敢论纵横。  

【京城和蔡渊仲旅夕】  
卷幔回飚入，题诗急雨催。  
地高天喜近，云散月还来。  
玉漏因寒涩，金门待曙开。  
仙宫闻教乐，应奏《上之回。  

【次韵酬黎以德】  
银河斜界树参天，为忆幽人思渺然。  
亥市尘嚣迂竹径，午桥烟雨榜溪船。  
明灯散帙栖鸦后，倚杖看山去鸟边。  
但得文章攀屈宋，何须重赋远游篇。  

【山中秋夜】  
夜对千峰秋气新，萧条岩壑一闲身。  
松林虎出时窥犬，茅屋萤飞偏近人。  
傍月把书怜稚子，临风吹笛羡南邻。  
栖乌应怯梧桐冷，不断悲啼欲向晨。  

【丁酉岁正月四日雪】  
白头遭乱远江城，寄宿深山岁又更。  
雪里人家荒野色，天涯亲友莫年情。  
山魈夜应猿猱响，樵子晨冲虎豹行。  
草笠棕衣任来往，阴崖何处觅黄精。  

【登吴山】  
城绕青峰锦绣围，仙楼十二竞崔嵬。  
云飞沧海山无尽，潮撼长江雨并来。  
吴相忠魂祠宇在，宋皇行殿梵宫开。  
东南都会金城废，竟日湖船丝竹哀。  

【都下将归宿石城门外和李仲渊知县晚过上林之作】  
韦曲风光尺五天，骄骢嘶过酒楼前。  
龙舆陌路疏疏雨，凤阙觚棱淡淡烟。  
上相彩旃归柳外，王孙金弹落花边。  
临流有客题佳句，不羡春风歌舞筵。  
殷征士弼一首  

【望海】  
吴淞江口海门东，万里京师咫尺通。  
白柁红旗三月浪，紫箫花鼓午潮风。  
◎补诗  
☆贝助教琼（一首）  

【读胡笳曲】  
日年已到甲辰终，休倚山河百二雄。  
八骏何劳巡海上，一龙今见起江东。  
专门学士空谈道，仗钺将军竟策功。  
忍听胡笳旧时曲，此身飘泊叹秋蓬。  

## ●甲集第十六  

王高士宾六首  

【子游墓（海隅山上。《史记·吴世家注：仲雍冢并列）】  
有树枯来不记春，却依虞仲冢为邻。  
山家相约休樵采，十哲人中第九人。  

【孙王墓（盘门外三里）】  
千里争衡最少年，马骄风疾喜行前。  
正当许下迎天子，玉树生埋在九泉。  

【蔡经家（《吴地记：“在朱明寺西。”）】  
方平不见再来游，惟说麻姑去海洲。  
人世田桑今几变，蔡经家在寺西头。  

【梧桐园（故吴宫吴王夫差园，一名琴川。古语云：“梧宫秋，吴王愁。”）】  
七月交秋未变秋，轻轻一叶下枝头。  
君王不在当时悟，直到凋残后始愁。  

【石鼓（石城山西灵岩山也。旧说石鼓鸣即兵兴）】  
那似岐周有篆铭，雨淋青处土花生。  
山灵休遣音声起，零落吴侬厌见兵。  

【琵琶泉（旧治通判厅西，清冽可酿酒）】  
有时流出响嘈嘈，相似甘州破里高。  
终不教他司马泣，又分香韵在春醪。  
韩高士奕三十五首  

【新岁述怀】  
白首坐中堂，屠苏最后尝。  
行年六十一，非短亦非长。  
眼昏字尚见，脚软策能将。  
寒有衣加体，饥有食充肠。  
闲无官职系，贫无私债偿。  
懒惟居寝室，健或到僧房。  
即死已多幸，且活亦无妨。  

【秋斋】  
林居近冬候，雨晴天已冷。  
露蛩啼夕阴，风竹乱窗影。  
衰来身自觉，欲寡事斯屏。  
偶此山中人，清谈坐宵永。  

【夜访隐者家】  
舍舟陟伊岸，远思一翛然。  
幽人田中庐，高柳当门前。  
微月照疏雨，夜花静凉天。  
相见惬始愿，欢言殊未眠。  

【白云泉煮茶】  
白云在天不作雨，石罅出泉如五乳。  
追寻能自远师来，题咏初因白公语。  
山中知味有高禅，采得新芽社雨前。  
欲试点茶三昧手，上山亲汲云间泉。  
物品由来贵同性，骨清肉腻味方永。  
客来如解吃茶去，何但令人尘梦醒。  

【海云南轩】  
岩内古禅居，云霞百顷余。  
频过如住近，久客似来初。  
露竹晴檐冷，松风夜阁虚。  
愿陪宾主后，终老读残书。  

【晓发】  
忽念离家久，寒江冒晓行。  
远帆疑不动，残月似初生。  
树密知村近，霜寒觉袂轻。  
老来应少出，访旧独多情。  

【晚步】  
客愁思散步，力疾下高堂。  
水暖知鱼乐，林幽识蕙香。  
无风花信少，不雨菜畦荒。  
解后西邻叟，闲谈到夕阳。  

【独坐】  
世味老来淡，闭门欣独居。  
一闲僧亦羡，多癖友常疏。  
竹露头梳冷，茶烟梦觉初。  
诗怀并酒兴，不乐复何如。  

【偶意】  
残雪净园池，春风动柳枝。  
贫还存旧业，身老见清时。  
留客尝新酒，教孙诵古诗。  
青山频在望，思欲问归期。  

【次坦庵韵】  
乍逢虽少慰，遽别又长思。  
漫具寻山屐，空歌伐木诗。  
莺啼怜日莫，花发笑年衰。  
萧散江湖兴，应知不可期。  

【挽友人醉死】  
自得杯中趣，俄然逝此身。  
是非尘境梦，生死醉乡人。  
夜雨空尊泣，春云画翣新。  
老年哀易动，何况是比邻。  

【次韵答王宗常】  
嗟君荒岭外，高卧日蹉跎。  
古道人来少，闲门叶落多。  
家贫因世难，身病是诗魔。  
一自山中别，流年疾似梭。  

【独卧】  
高堂四壁空，白首卧衰翁。  
往事浮云散，余生落日同。  
早蝉鸣柳树，晚蝶绕幽丛。  
惟有青山色，多情在望中。  

【吴中春感次韵】  
桃李于人强自开，江城寒食客归来。  
宫蛙鸣处空存冶，野鹿游时尚有台。  
春事梦中三月破，繁华去后几时回。  
流传庾信《江南赋，不信当年事可哀。  

【湖州道中】  
百里溪流见底清，苕花蘋叶雨新晴。  
南浔贾客舟中市，西塞人家水上耕。  
岸转青山红树近，湖摇碧浪白鸥明。  
棹歌谁唱弯弯月，仿佛吴侬《子夜声。  

【春望次韵】  
春城柳色几家连，厨舍多时似禁烟。  
处处绿芜生夜雨，村村白水落平田。  
花稀野圃东风外，人远江天去雁边。  
尽日百花洲上路，往来惟有一渔船。  

【山院】  
山院频来即是家，邻房几处共烟霞。  
石池水碧连朝雨，金粟秋开满树花。  
入社陶公宁止酒，品泉陆子解煎茶。  
扁舟百里行非远，黄发应堪老岁华。  

【李宗严俞友立黄子仁余旧同学友也仲秋雨夜会宿小斋因成四韵】  
虫鸣叶落不开门，秋雨凄寒夕气昏。  
同学四人俱白首，偶成一宿共清樽。  
时平已许余生在，世变宁将往事论。  
坐久话长窗影白，就床犹剪烛花繁。  

【竹炉】  
绿玉裁成偃月形，偏宜煮雪向岩扃。  
虚心未许如灰死，古色人看似汗青。  
偶免樵柯供土锉，尚疑清籁和陶瓶。  
达人曾拟同天地，上有秋虫为篆铭。  

【秋日】  
百事年来尽懒为，闭门高卧动经时。  
秋来深悟芭蕉喻，岁暮聊吟蟋蟀诗。  
巷陌草深人住少，湖田水没雁来迟。  
人生意无贫贱，尊酒鲈鱼且自持。  

【寄友】  
杏花落尽晓风颠，隐几怀人白昼眠。  
寒食渐分新改火，春衣犹恋旧装绵。  
陶潜入社何妨醉，齐己吟诗不废禅。  
朝市悠悠尘土隘，莫教飞到白鸥边。  

【山中留别】  
江天云物已凄凄，老去应多少日思。  
荒稗满田秋水后，平芜连苑夕阳迟。  
眼昏每到看书觉，发白非因览镜知。  
力疾杖藜犹可起，山中远趁故人期。  

【逢故人夜饮话旧】  
风色萧萧木落天，故人解后会尊前。  
青灯照影冷清夜，白发听歌感少年。  
身未死前惟别苦，难相忘处是情牵。  
不因世故身亲见，肯信人言海变田。  

【寄素庵】  
相逢白首乐新知，独对青春动远思。  
风雨空城花落后，池塘芳草燕来时。  
生前只有衔杯好，老去空成览镜悲。  
怅望孤帆斜日影，沧江犹负白鸥期。  

【寄江阴夏翁（雪州）】  
残山剩水旧吴宫，几度相期杖屦同。  
夜雨新晴桃叶渡，春寒已过杏花风。  
人生暮景方多暇，春事浓时一半空。  
解后逢人因问信，酒船何日过湖东。  

【二月二日寄友】  
频年方节两匆匆，往事闲思半梦中。  
江郭春寒连夕雨，海棠花信几番风。  
萋萋远浦迷芳草，历历青天没断鸿。  
怅望思君无限意，扁舟一醉故人同。  

【冬日忆友】  
霜风切戾撼疏扉，老病支离掩弊衣。  
不久形容随日变，无多亲友逐年稀。  
池当北向冰容厚，炉到寒深火气微。  
操瑟齐王门下客，两年梅发未曾归。  

【春思】  
积雨柴门草色新，一经白首又青春。  
也知性癖难趋俗，却喜身闲不属人。  
冷食邻家将禁火，软泥门巷不生尘。  
高怀谁肯同消散，放棹烟江采白蘋。  

【杂兴】  
一巷西风落叶，半窗斜日残书。  
年老怕逢人事，天寒不出吾庐。  

【惜春】  
漠漠晴光淡淡天，山青水白景依然。  
杜鹃啼处花如雨，白发伤春又一年。  

【逢故人】  
相逢喜见白头新，头白相逢有几人。  
湖海年来旧知识，半随流水半随尘。  

【晚晴】  
水国秋来少见晴，夕阳忽映小窗明。  
西风飒飒林间叶，乍听犹疑是雨声。  

【却交师送菊】  
重重花叶镜光中，在子还如在我同。  
万朵寒香方丈室，不曾零落似霜风。  

【咏枝上残花】  
半春日日雨兼风，野杏官桃到处空。  
此树偶留三两朵，依依残影夕阳中。  

【天平寺看梨花】  
几回扶醉绕花行，漠漠如云映晚晴。  
白发如今僧寺里，雨中独对过清明。  
王高士履一百八首  

【入山】  
庐山秀在外，华山秀在里。  
要识真面目，即彼铁锁是。  
铁锁悬当云上头，纵横曲直是谁谋。  
吾今判著浮生去，不见神奇不罢休。  

【玉泉院（二首）】  
百道泉回面面幽，琮琤音韵寄冥搜。  
兵余道士浑随俗，火后堂基独占秋。  
尘迹未缘幽涧转，野情先绕上峰流。  
院前洞有扶摇在，笑问如今得睡不。  
弃瓢者厌喧，听松者嫌静。  
两翁总多事，未到相忘境。  
与物同委蛇，妙于无所期。  
此泉如此人不齐，道士弗爱我爱之。  
我欲赋诗泉上题，道士笑云泉不知。  

【瀑布】  
白练银河与白龙，竞搜幽语斗新工。  
我心要斗无搜处，移入玲珑窈眇中。  

【镜泉】  
微涟不动见容成，忘却蝉鸣与鸟鸣。  
忽有小风轻飐过，暗移清影上岩屏。  

【石关（即第一关）】  
裂石为关似洞门，天慳神秀此相分。  
不曾临涧先眠石，未暇登峰且看云。  
鸟哢只从中界断，松声专许上方闻。  
谁人更似周征士，不怕钟山孔氏文。  

【上方峰】  
金仙不可觅，徙倚娑罗阴。  
壁底野情重，峰端烟树深。  
暗凭悬锁处，遥寄上云心。  
待念飞黄子，忘形却试寻。  
铁锁高悬直壁青，上方形胜杳冥冥。  
西玄空通隔世路，金仙已跨摩云翎。  
觱沸音中怅年晚，娑罗影里问谁经。  
爱河未上超然岸，只到峰根看画屏。  

【由上方峰根北转遇三樵人】  
寻常笑疑客，病自杯方始。  
败叶卒一鸣，摄吾县藤里。  
泠风分翏翏，送过回峦趾。  
三樵适相遇，问去青柯几。  
含笑了无言，飘然自歌起。  

【青柯平】  
不识青柯义，崎崟独此平。  
山当攀锁处，微觉有松声。  
古殿云来往，游人鸟送迎。  
神祇香火断，连我困肠鸣。  

【日月岩】  
何年鬼斧凿双形，虽不流光却有名。  
忽悟此身浑旷在，带将幽愧上岩嵉。  

【千尺撞百尺撞】  
千尺亭亭百尺连，祇缘奇观在层巅。  
欹斜朽级难为步，飘忽飞魂只看天。  
云谷可探神未许，松风宜听耳无权。  
老夫敢向危中过，不是真仙也近仙。  

【老君离垢】  
缀木悬崖作径通，下临无底翠朦胧。  
丹元未上青琳馆，龙曜先离紫极宫。  
下界红尘终在地，上方清气却随风。  
险巇难断凭陵辈，惊得幽人满面红。  

【苍龙岭】  
岭下望岭上，夭矫蜒蜿飞。  
背无一仞阔，旁有万丈垂。  
循背匍匐行，视敢纵横施。  
惊魂及坠魄，往往随风吹。  
午日晒石热，手腹过蒸炊。  
大喘不可当，况乃言语为。  
心急足自缚，偷眼群峰低。  
烟烘浪掩掩，日走金离离。  
松头密如麻，明灭无断期。  
谁知万险中，得此希世奇。  
真勇是韩愈，乃作儿女啼。  

【镇岳宫】  
万松深处敝彤扉，绕殿笙簧步懒移。  
忽见满庭金琐碎，一齐忘却听声时。  

【西峰】  
渭水载残日，金蛇烂西游。  
分光到岩阿，我我岩之幽。  
平田豁万里，紫烟日边浮。  
参差野人居，明灭芦花洲。  
复岭下回抱，攒峰上森稠。  
大松纷仰干，数至几万休。  
崇冈草一无，鳌背阔且修。  
扶藜立背端，烈烈长风遒。  
郁勃当此时，尚从随风流。  
壮观不可言，何山敢同仇。  
西方金屈蟠，气发难自收。  
化作神秀区，厌低四岳头。  
吾今幸何深，顿惬半世谋。  
明当过南峰，今宵且夷犹。  
寻诗志所历，一毛于九牛。  

【西岳宫】  
东岳行宫每每分，金方元气祇孤尊。  
千秋像设严谁渎，万劫兵残岿自存。  
肃肃阴风秋倍早，沉沉云树日长昏。  
杜陵老子何多累，空忆真源只漫论。  

【巨灵迹】  
掌形虽谬是天成，足迹镌来益可憎。  
真忘恼人禁不得，步将林里听松声。  

【避诏岩（二首）】  
希夷先生爱睡者，睡去那知有晨夜。  
胡为留迹与留声，惹得丹青到林下。  
到时却避无乃迟，声迹既留能致之。  
然非卖畚扪虱汉，解识九五真龙飞。  
真龙未飞良有以，元元之依竟谁是。  
笑声忽动堕驴时，径入深山白云里。  
安期固是神仙伦，预项干刘能忘秦。  
未忍乘龙自长往，闲将瓜枣试时人。  
贪看万松好，不觉到岩底。  
海波胡为来，作此大奇伟。  
光藏不早决，犊弃洗耳水。  
使诏知所在，避亦太晚矣。  
可是龙与云，不能载其体。  

【自避诏岩转东至真武祠】  
金帝俨尊崇，高寒压故宫。  
路回秋藓碧，门闭夕阳红。  
画壁埋蓬块，珠栊宿网虫。  
腐床留璲瑀，古帐失虬龙。  
有几承虚供，无碑表旧踪。  
炉烟聊缥渺，檐铎自玲珑。  
东失天孙壮，西忘太白雄。  
大千惊聚掌，方寸怏填空。  
郊岛能持满，关荆敢合从。  
未甘扪井手，不数荡云胸。  
索价元讥彼，缨情岂在侬。  
清方排暑郁，秀已泄春融。  
灵气蟠幽壑，冷风吐暗松。  
众雄分峛崺，群峭上攒丛。  
涨绿迷深浅，凝青护叠重。  
侣吁三十洞，嶕喜二千穹。  
道士云含岫，畸人鸟脱笼。  
便当称白石，何必待青童。  
榻旷从伸脚，庵低且鞠躬。  
危登传宝贲，掞水割非蒙。  
计饭惩过饱，窥粮怕倏穷。  
无眠忧曀雨，频起看西东。  
暗雾层层豁，寒星点点通。  
明朝携往识，分与满山风。  

【百尺撞】  
撞义未能搜，风裾不少留。  
罅延孤客步，级伴堕跼愁。  
杳树披云动，幽泉学璺流。  
自嗤如此险，闲处也还偷。  

【朝元洞】  
石壁天所成，洞以人力制。  
平处岂不多，取难非取易。  
老师若常侣，安得有此异。  
不知经营时，顿足在何地。  
工搜鬼神僻，妙磔造化秘。  
既非苟且为，知历几百世。  
设使容易隳，再有谁可继。  
我来觅幽胜，乃得理外意。  
阑凭无底谷，丈尺岂可计。  
松头乱々，壁脚插翠气。  
扶阑试小瞰，神宅欻鼎沸。  
只为定力微，惹彼林涧愧。  
古训衡不骑，我却自买畏。  
闭眼待神归，从容问何味。  

【贺师避静处】  
窍石石阑里，缒锁索险极。  
凿崖种铜橛，载板以西适。  
置屋何所凭，凭向突壁石。  
虽曰恃锁过，朽板未我惜。  
上视不敢伸，下视不敢息。  
满山皆静处，何故作此癖。  
师去今几年，犹余损神迹。  
我却固不往，闻言也心惕。  
托彼毛文锋，定作半面识。  

【安真人肉身】  
块石中分瞰底深，栾栾遗槁坐岩阴。  
如何不是子先辈，风淡月明无处寻。  

【龙神祠旁二鸟】  
祠边两小鸟，相依道人室。  
厨中炊饭香，即至不一失。  
啄粟就掌内，了无猜与栗。  
岁月知几何，相忘祇如一。  
乃知豚鱼信，固自我所出。  
幽幽入静极，籁尽山空虚。  
我辈若不来，鸟外其谁欤。  
形姓本不同，形性本不异。  
回首看流云，悠然似吾意。  

【南峰顶】  
搔首问青天，曾闻李谪仙？  
顿归贪静客，飞上最高巅。  
气吐鸿蒙外，神超太极先。  
茅龙如可借，直到五城边。  

【龙潭】  
二三浅坎在松根，传说潜龙或上云。  
直待虎头来战汝，蚤从南亩看飞尘。  

【水帘洞】  
隐在南峰背，如嫌世俗知。  
偶从清荫里，微见白光垂。  
飞溅随风远，琮琤上谷迟。  
众仙闲出洞，可有在钩时。  

【东峰】  
此峰佳胜减三峰，不断幽期只有松。  
拜罢老君无托处，卷将余意坐峰东。  

【东峰顶见黄河潼关】  
双松阴底故临边，要见东维万里天。  
山下有人停步武，望中疑我是神仙。  
地通荒楚延秋色，河借斜阳透野烟。  
敢问郁华离垢后，有谁张口下层巅。  

【仙掌】  
崖璺泣膏脂，俄然掌似之。  
不穷亲到实，那释旧传疑。  
岩壁何曾破，河流本自驰。  
是非无尽极，搔首看风枝。  

【舍身树】  
绝谷抽岩直透云，小松依壁寄危根。  
要吾也似轻生辈，待取他年问伯昏。  

【抛简处】  
大地焦枯雨泽空，往曾抛简震潭龙。  
只今无限焦枯地，汝却昏昏诈耳聋。  

【洗头盆】  
洼水含清照面光，不妨阳亢与风狂。  
游人若待仙人杖，先觅长生不死方。  

【宿玉女峰】  
假榻玉女峰，主人有深意。  
玄谈出无语，妙语入不计。  
澄明纵横发，沕潏左右至。  
不言求生难，但曰待死易。  
色境透关过，总是平稳地。  
优游卅五年，何曾有颠踬。  
随时翊火食，无即行坐憩。  
既识上山真，宁迷下山伪。  
颜虽不桃花，亦不霜草悴。  
要之非矫亢，只是不出位。  
我生日奇蹇，未觉久自弃。  
一雨悟无学，恇然莽无寄。  
松林延幽风，倏忽天乐沸。  
如此有余中，肯作希夷睡。  

【玉女峰待月】  
万松林里夜萧萧，月影来时转寂寥。  
试看影从何处起，正东峰水上波摇。  

【月下观诸峰】  
月下看山夜色多，剖藏无奈月明何。  
精神正在微茫内，不道龙蛇满眼过。  

【枝梯】  
如此为梯也可猜，不施工巧故危哉。  
知师拟判仙凡路，已过苍龙岭上来。  

【玉女殿】  
太极总先天，明星入道玄。  
玉浆含羽翰，璇盖荡云烟。  
龙马真随化，神龟也得仙。  
满庭松荫好，匡坐听风弦。  

【石龟】  
巴西晏后几春秋，宴里张鋋见汝不？  
岂怕子明饶舌辈，闭精行气在山头。  

【韩姑姑遗蜕】  
云窗雾閤幔重重，青鸟丁宁是浪通。  
未是清风连蜕在，百千年后漏函中。  

【西峰东面莲花形】  
玉并十丈花，欺我亦已久。  
巅池千叶莲，寻池复何有。  
果是莲峰望或开，记者之辞又为缪。  
传闻不足信，托意不足凭。  
窊隆偶尔如花形，便谓此山缘此名。  
我来觅胜胜已盈，谁真谁伪何须征。  
世间图谋多耳听，未如吾眼真搜冥。  
我诗通我怀，不为稽考作。  
且看鳞动众山来，化作笙钟满林壑。  

【女道士室前夜见流火】  
光明俨如磷，流过松林间。  
神乎鬼乎那可知，睢盱睒睗惊仆眠。  
东坡定力人，胡乃空茫然。  
我虽未至见道边，固知神与人非悬。  
存亡本常事，已付于不言。  
女冠掩户何爰爰，脱略之语复谁肩。  
此或摇其中，安能块独三十年。  

【入夜闻声疑风雨大作不敢睡】  
松底踏碎月，过清寒不支。  
窈哉石房深，矮榻聊自宜。  
大声忽怒涛，拉此窗与扉。  
初疑雷雨交，挟以群龙飞。  
又疑度朔辈，夜半窟宅移。  
苏磴傥霡霂，那识吾是谁。  
止持三日粮，有计安能施。  
辗转不可当，两目无合时。  
所赖窗纸明，未受烟雾欺。  
久之声渐吞，喜报幽田知。  
魄妖方拟过，壁隙光陆离。  
起视东风端，日色已满枝。  
布袜青行缠，尚可迂阔为。  
趣饭谢主人，厄陈闻仲尼。  
七日枵腹坐，更有谁能之。  

【都土地祠】  
香火萧然栋宇卑，满山松树送灵吹。  
虚名止占都祠在，酹酒刲羊让与谁。  

【坐松声中了无它音】  
一味松风外，何曾寄杂听。  
空闻归淡漠，玄悟透沉冥。  
雷岂坤余转，萌非腊后青。  
有诗持换□，来制白云亭。  

【铁锁】  
（凡铁锁，乃凿石为窍，种大钉，缀锁其上，故能久而无朽。然或间有缀于木橛者，回思始来，盖掩于不知而不栗耳）  
不似区区子午间，长教虞吏断登攀。  
伯梁度世无寻处，卷取松风独自还。  

【林中遥见白物如兽上下跳逸从者疑是野羊余因记韩众卫叔卿之流皆常乘白鹿寄迹是山此或然欤】  
有鹿无仙鹿自奔，似骑黄鹤上秋旻。  
何当快与刘根约，白玉床前看紫云。  

【岭下枯木】  
赤立已如神，东南一枝绿。  
名称未能辨，奇怪不可读。  
繁根万蛇拥，石为何罪束。  
曾无九方歅，驻彼遗外目。  
只疑夜雷风，窜入天飞族。  
濡毫状仿佛，备一百不足。  
持向画家流，休夸闭门独。  

【岭以上绝无鸟音寥阒不可胜既下忽闻喜而又作】  
相命相求万绿中，如何不敢过苍龙。  
关关一进兜玄国，便有双柑斗酒风。  

【近日月岩处有大石如蒸饼状无突陷可顿足然凿石上为小坎托足端恃锁降登众疑经始时不知何法先登以制坎锁】  
半规盂覆断攀援，林底林端接翠烟。  
莫向锁中寻混敦，崇墉高处有冥筌。  

【下山近青柯平】  
奇秀掩巑岏，休论五十盘。  
半生贪偃蹇，从此解蹒跚。  
一涧破秋寂，万松嘘昼寒。  
自知清太重，不敢再回看。  

【至青柯平觅来所置杖已失去】  
不是江心蟠石种，何缘无水也通神。  
只愁德裕真龄见，谈著方兄与铁君。  

【青柯平神祠旁井】  
与山俱生天所造，伯益前身此中老。  
云安热恼正纷纷，寥落寒清闭秋草。  

【路断处以小枝横阁危石上接过】  
长有木彴惧，况此枝桥艰。  
目走崎崟外，神沉杳霭间。  
玉浆宁易许，熊果未轻颁。  
傥然齑粉去，何物尚浮环。  

【第二关其中风烈太甚不少息】  
阴风一何劲，箭发无停机。  
阳光虽回环，不敢关内窥。  
岂以尘躅来，俗尘与之飞。  
吾今洗心入，饱贮群清归。  
入既不我嫌，归胡尚余威。  
老怀亦自坚，未伏十八姨。  
披襟扫苔卧，故待秋阳西。  

【关下林中二石如虎奇不可状于是悟画之所以然】  
描貌三十年，接折纸绢里。  
槃礴谢班寅，微风走秋水。  

【初上山时过上方峰逢樵子余问青柯平尚悬几里唯放歌去不吾对及吾下山至石关而数樵过樵问余来处曾见伐木者否余亦笑而不答戏赋六言诗高唱而下】  
昨问青柯远近，长歌一是无闻。  
欲验朋从何处，请君自上重云。  

【逢云归可爱】  
一朵归云静，徘徊正好看。  
匆匆恐惊散，不敢上林端。  

【因树木翳密不能冠巾但科头上下然时被罥发】  
如此头颅已自休，但知疏懒送春秋。  
聊曾章甫趋南越，依旧华阳老故丘。  
暴露不愁萧詧见，钓牵还动管宁羞。  
明朝试问庐蒲嫳，也过名山树下不？  

【适一峰在众峰中特秀然不识其名】  
物不自名名于人，有名何似无名真。  
此峰偶尔忘主宾，桓伊吹笛王猷闻。  
我今别汝汝不语，却昔相随与相处。  
傥然有客问何名，请上山头自寻去。  

【经昨所蓦之涧反有怯不自胜之意】  
礧々布泓渟，琤潺四面并。  
试寻来处熟，忽动老心惊。  
石势熊渠虎，风声永固兵。  
自怜人我杂，无语看云行。  

【隔林泉声随风出不得见】  
窈窕锵鸣不见形，两情相倚进无声。  
闲云忽似神交意，行到声边再不行。  

【古藤疑为蛇惕然】  
神伤山行深，杜子岂欺我。  
古藤屈蟠处，欲进还不可。  
李广石饮镞，于兹见么麽。  
绛宫一方寸，天渊复冰火。  
可系竟何时，含羞涧边坐。  

【山中无竹】  
乾坤清气浩莫主，团入兹山秀如许。  
清中犹带镜泉寒，无乃虚心苦难处。  
渭川川上隙地多，龙飞一夜风雷过。  
微形余迹了不见，闻我武公《淇澳歌。  

【闻王刁三洞在山外西崖上中藏古书甚多然无由至】  
幽经秘箓弱水外，何以得到兹山中。  
傥逢叔夜能相许，会伴长休学御风。  

【田至山口何山】  
出山何如入山时，得则欢喜失则悲。  
既非长往胡不归，有形虽远无形随。  
同行之伴各有宜，故吾未辨今吾谁。  
图中索骥徒尔为，骊黄牝牡神持机。  
旁人不信微乎微，丹青咏歌还相知。  
不诗与图形乃遗，诗之图之形非迷。  
自赏未已复自嗤，欲言不言忽忘之。  
五十二岁气日羸，今当与尔常别离，  
西风萧萧吹征衣。  

【山外】  
此岳独灵异，勿向草木指。  
迹不险与深，宁免复信耳。  
山阴云际峰，翕忽未易拟。  
得形于前辈，得神于自己。  
縠也趁微风，文吾一池水。  

【玉泉院前亭上睡觉将治行而黄翁已遣僮以骊相候就宿其家戏题此于壁谢之】  
虚亭梦初断，落日在林杪。  
行縢草屦正经营，山口宏声递空杳。  
亭边引领感相慰，君意何多世何少。  
掀髯岸帻掉鞅出，淡淡荒烟送归鸟。  
玉川吃茶尚生两腋之清风，何况吾胸满贮三峰之大好。  
不妨吐出与君看，但恐君家容不了。  

【黄翁置酒问所见】  
六年观此怕登峰，虽与中邻似不逢。  
一让老夫判死去，却探吾趣酒杯中。  

【初拟下山谒华阴庙归兴急不果】  
东面神飞西向还，一心双系渺茫间。  
却随骊子长鸣去，竟是真闲是假闲？  

【华阴驻马桥见泉而思其源自山中出】  
一派泉过驻马桥，意中寻到华山椒。  
明朝背汝西边去，莫放潺湲恨里遥。  

【骑骊行食所携松实枕枣以适】  
灞桥风雪寻诗处，何似携清啖果时。  
说与小僮浑未识，徐徐分付与斜晖。  

【华山西北夹路皆荷花望不知其顷之为几大石小石错杂乎中边询之途人有老者云此地本山址昔因崩而下陷故水聚荷生】  
池莲井莲俱无征，上峰下峰空复情。  
山崩地陷忽露形，烂熳化作千娉婷。  
水晶之宫秋眇冥，绿娟红腻琉璃屏。  
俊驴健仆风泠泠，欲行不行杳难名。  
汉皋洛浦方合并，野人解唱江南声。  

【至罗纹桥卖酒家作早食所止与少华相对】  
二华兄弟行，弟能如乃兄。  
与兄金兰采，见弟宁无情。  
今将总相背，欲说谁解听。  
仆夫往晨炊，孤立难自胜。  
高树方掩冉，幽泉亦珑玲。  
携之以西还，云尽秋冥冥。  

【过渭南】  
挂冠寻竹渭南村，那识无人与有人。  
但怪此心笼不住，时时飞上华山云。  

【罗纹桥少憩】  
行到罗纹两华昏，似怜重见故披云。  
惊风忽自知吾意，拔取微青却袂分。  

【初来穿林误蹑狭径旁几堕崖去及还见之作此自慰】  
覆舟无伯夷，祸及向谁咎。  
重经蹉跌处，翕忽神不守。  
除却夏侯公，谁复闭目走。  
垂堂岂无识，其奈摇中久。  
安能如芸夫，蚩蚩老南亩。  
为眼不计脚，聊随简齐后。  
探幽非离群，契妙似独有。  
渊乎真奇逢，可谓不吾负。  
神交自兹往，盟作忘年友。  
何必强求仙，直要骑毛狗。  
所困良匪薄，所惊亦复厚。  
持以问东坡，河豚此同否？  

【希夷匣棘梗不得入】  
攒棘栏人不许亲，岂嫌吾迹带嚣尘。  
张超傥与诛茅地，突破门前五色云。  

【石棋局】  
弈仙何处石枰空，细细松阴婉婉风。  
岂为商山难固蒂，共呼风雨上飞龙。  

【摘涧上似橘者于上山之时然酸苦不可食有感于中下山重逢复摘之以玩因赋】  
似橘未挟霜，青青照泉水。  
长安不相见，触下宁不喜。  
如何洞庭实，忽吐兹山里。  
平生笑汝阳，涎流于曲车。  
乃知老饕心，不掩闲中跨。  
踞石觊大嚼，慰我燥且渴。  
童子撷得来，竟为蜇惨遏。  
取貌失子羽，信言迷宰予。  
把之行且看，于以惩其余。  

【樵声蝉声相杂】  
悠扬樵音窅欻中，似将律吕与蝉通。  
出山一见皆平地，尚待朝南暮北风。  

【小棘匝地掩胫挽衣步不得少纵】  
纵横攒丛如短莎，高低迎风摇翠波。抠衣蹐步犹我柁，探幽欲急反蹉跎。尔胡不去吴王宫里伴蓬科？又何不去洛阳城内埋铜驼？岂来此山牵制畸人野客之经过？我生之余知几何，一到不再从尔多。傥或《考槃为你，当和丁丁歌。  

【觅毛女峰不见】  
不见其峰见别峰，于喁呼恨满山风。  
因思珠翠逃秦日，拄杖看云自热中。  

【曾寻落雁峰不知所在疑即南峰异名至此见峰因而思峰】  
呼吸通帝座，峰指落雁尊。  
我已极其高，不见南峰邻。  
南峰之上天可扪，清都有无我未闻。  
忽闻征雁急缥缈，注目送入南峰云。  

【老君炼丹炉志虽载而不见】  
朱雀河车入道梯，緌翁何故也为之。  
暮年岂有筌蹄累，付与刚风一阵飞。  

【始至玉泉院时从院外西转将上因目击洞中稍立以挹其概欲赋诗未暇今还至所立之地却赋此以补之】  
昨转希夷洞，傍山两画屏。  
宿云团滃白，微峭吐寒青。  
初晰雄嘘彩，余烟小遁形。  
劲风传远势，连树报繁听。  
苔径阴长，云关窅不扃。  
气从当夏肃，叶趁未秋零。  
玄化韬空曲，神机注眇冥。  
地关才小试，灵景顿孤醒。  
真秘怀招拒，浮辞忽巨灵。  
茅龙将几化，船藕是何龄。  
眇麽醯中蠓，浮游水面萍。  
未麾儿女恋，那得凤凰翎。  
一任悬危锁，须当到绝陉。  
只今酬愿毕，诗以记曾经。  

【玉泉院中谒老子像】  
呼马呼牛只旧情，我来不借仲尼声。  
悬知苦厌支离说，安敢重翻十二经。  

【玉泉道士携游果园】  
清旷满虚襟，飘飘正不任。  
道人初未晓，邀看枣桃林。  
幽鸟窥红颗，泠风进绿阴。  
匆匆难大嚼，双袖似囊深。  

【小峰当玉泉院前道士云此白鹤峰也昔金仙宫主始居于此因玄宗迹之遂跨鹤飞上上方峰故名】  
金仙曾此栖，必有奇胜处。  
我初入山口，意向三峰注。  
还时气萧飒，只可亭中住。  
神凝目力聚，并上峰头去。  
流云忽相知，油然满峰树。  

【赠玉泉道士】  
五十余年扰扰间，每逢山处似无山。  
嵌岩窟里寻三昧，神秀丛中见一班。  
既解梯飚乘猛进，何须咋齿悔狂攀。  
它年傥许重相见，会向师前问九还。  

【卧玉泉院前亭上】  
危石戴修亭，流泉面面声。  
便从深樾底，闲沉好风清。  
支体虽攒聚，精神正杳冥。  
籧篨知此意，陪到日西倾。  

【书希夷卧像洞壁】  
四百余年睡未苏，得非忘我更忘吾。  
近来片石蓑衣上，还想张良范蠡无。  

【余僮张一颇慧闻余有登山之谋力劝行及入山乃能体吾爱画之癖当摹写时每索奇石怪树以报逮余还家为图间有忘者又能以其所记裨余余喜其弗俗也为绝句以赏其异】  
只道余成解析薪，岂知清思也能分。  
子渊虽是吾宗族，断不依它制约文。  

【游华清池】  
浮山与华山邻，不敢同清却占春。  
拟傍石莲花畔浴，只疑犹带范阳尘。  

【丘丈云灞桥东村墅陈用彬吾故人且爱客好事可一访以资午食及款门通姓竟托疾弗接】  
坚忍黄肠虚，灞桥访仁轨。  
斜阳欲堕地，门闭睡不起。  
囊空去家远，鱼待西江水。  
常闻字难煮，岂意今在己。  
无边华岳秀，总聚襟怀里。  
如此又同人，宜乎涧林耻。  

【还入长安城东门】  
峨峨长安城，落日游子入。  
东风卷清气，欲进还自立。  
行人不相知，竞逐短景忽。  
纡余松声窅，泱漭岚气湿。  
归嬴纸窗明，拈毫以收拾。  

【至家以山中所得松实万年松分遗友人翌日皆见过请谈所遇）】  
偶携山物馈诸公，明日都来问所逢。  
心口未曾期吐露，图诗先已解形容。  
玎玲环珮高低涧，缥缈簧笙远近松。  
正御风将还白鹤，忽随云又上苍龙。  
当门攒秀青巉绝，绕屋流阴素叠重。  
岂念颓龄蟠鼠思，故将奇遇送萍踪。  
虽难似我飘翩步，还可平君蒂芥胸。  
语罢忽通南郭子，不知宾主更何从。  

【余从山回友人王橘洲以鹅酒见饷期共饮问所得诗以酬之】  
我自登山看白云，鹅群何事特相分。  
此襟不许肥膻污，明日清茶说与闻。  

【乡人徐仲瑜见访谈其曾至上方峰所见之详因有失机之憾】  
直壁无恩锁厌人，玄宫佳胜似迷津。  
不知商岭真忘汉，将谓桃源独避秦。  
远树摇情低野甸，断云携恨卷秋旻。  
从今要我如君勇，待伴韦郎过两尘。  

【尝见石刻本华山图以为形似不过如此及既登而还重见于姜月心家不觉失笑因书此于其上】  
世间丹粉竞纷纷，若个能知伪里真。  
但使初心随眼转，不妨延寿写昭君。  

【至新丰丘丈寓所期与理旧情而吐今意不料已先我东还矣不胜怅然因为是诗俟便寄与】  
太华天下特，故作四岳冠。  
深深括神秀，眠到不忍换。  
卷命付铁锁，坠魄化白汗。  
险极岂不知，其奈癖未断。  
会心难措辞，静处自把玩。  
厚哉丘丈德，遗此青玉案。  
我若图报之，岂可锦绣段。  
拾遗老关陕，祇得平地看。  
乃知希世缘，不在计与算。  
古今多少慕，往往交臂散。  
吾缘独何深，乃愿在一日。  
归乡五千里，日夕方寸乱。  
嵯峨仙掌岩，缥缈云台观。  
会访扶摇公，与我分一半。  

【东峰杨道士所惠万年松置之箧中时一玩之以寄遐想】  
间气何私汝，无人见死期。  
可怜王景略，心在慕容垂。  

【时伺病隙完未完之图而楼阁无缘仅规规然于侨居小草庐分积薪之半以屑就之】  
才非顾恺流，那敢建曾楼。  
不贵元君赏，宁分立本羞。  
小窗嫌送目，低宇禁抬头。  
幸与毛元锐，时时过白州。  

【图成戏作此自庆】  
昌黎曾到不能画，摩诘能画不曾到。万秀千奇不出山，秘作深深鬼神奥。海滨野客一何幸，直抵峰尖问苍昊。笑呼二子看我盘礴于其间，石剑泉绅，积翠连天，无乃未了此山之真妙。何如野客负匮揭箧担囊趋，一任山英指为盗。贫儿暴富喜难说，时借长歌写幽抱。不求沈□□□，不用皇甫谧序，草阁蓬窗且结忘形好。有人问道学谁家，待我寻思却回报。  

【帙成戏作此自讥】  
为图为记复为诗，毕戈罝罘也是痴。  
何似酒徒浑烂醉，不知天地与吾谁。  

【披图喜甚复戏赋此】  
山林天地间，岂独栖百灵。许作欲海岸，而乃落落星。我生素蟠霞外情，广斥万结千复萦。但闻喧豗喷激动地之怒霆，不逢巃嵸旁魄插天之翠屏。塌翼铩翮嵩鷃并，从他九万趋南溟。断蓬一旦挽我伴遐征，翕忽迸落北斗城。招拒宛似宿有盟，期吾气达青云之上京。勇贾未数腰带鞓，何必直蹑凤凰翎。乃知不待龙峤经，羽人幽子纷相迎。烹芝采薇敞岩扃，未暇云惚恍，泉珑玲，存冥注险扶至精。步不在趾意以行，五十二年滓秽膻且腥。电飞泡灭霜叶零，谁为拥肿木，谁为浮游萍。左招呼子先，右招卫叔卿。茅龙白鹿，羽盖霓旌，南峰上头如幔亭。须臾泮散入杳冥，万松拥翠风泠泠。归寻故吾了无形，唯见攒峦丛崿逼塞绛宫之虚明。深青浅青秀难名，彼承此接不可胜。拟烦夸娥二子，未敢以使令。醉呼元锐处晦及陶泓，相与羿送楮先生。  
王教读行一十一首  

【题自作画（并序）】  
（戊辰三月望，过汤氏小林居，时中留宿漉酒之余，适水墨在案，因洒翰满纸，不觉淡云浓树，隐映虚远，而青山穆然，自不改色。予方叹静者有常，而动者无滞，时中乃曰：“是足为画也已。”明日，装演成卷征题，为写当时意趣如此。）  
高馆良宵睡思迟，葛巾重著半醺时。  
都将满抱林泉兴，付与闲窗墨半池。  

【滕用亨诸篆体歌】  
维周大篆成史籀，宣圣传经制蝌蚪。  
总因仓颉见鸟迹，象形置书变来久。  
李斯小篆类玉箸，钟鼎鱼虫分众手。  
碧霄鸾凤漫回翔，沧海蛟螭互蟠纽。  
有如垂露杨柳叶，或似委薤剑环首。  
许慎程邈评已彰，余子纷纷亦何有。  
有唐阳冰号高古，尝拓鸿都峄山谱。  
新泉丹井尚幸存，缨络麒麟折钗股。  
刻符摹印气候形，义理深关非小补。  
南阳髯翁学古书，雅与秦汉参锱铢。  
古文奇字荡胸臆，岂若俗工讹鲁鱼。  
自言初习胜国时，玉雪左丞吾所师。  
荻茎锥沙指画腹，廿年勤苦求妍姿。  
呜呼方今世雍熙，明良际遇千载期。  
大书功德勒金石，绝胜草草人间碑。  

【高房山寒江孤岛图】  
千山万山重复重，烟岚草树深莫穷。  
高堂大轴示宽广，要以笔力夸奇雄。  
青红苍翠满缣素，缺处残碧分遥峰。  
虽云眼底供一快，未见阔远开心胸。  
历观画史每如是，意谓此法由来同。  
昨尝凌秋溯杨子，一舸缥缈乘长风。  
洪波吞天渺无际，出没但有孤轮红。  
中泠盘陀瞬息过，回首浮玉云涛中。  
乃知山水有佳处，到此始觉飞埃空。  
当时海岳应饱见，落墨便自超凡庸。  
不将层叠竞工巧，遂使气象齐鸿蒙。  
平生爱画惟爱此，苦恨妙法无能攻。  
九州之表有人物，意匠仿佛宗南宫。  
莫言未入米家奥，百年犹数房山翁。  
兹图咫尺便千里，生绡数幅徒为功。  
亦知盘礴意有在，正欲逐米追高踪。  
爱之歌咏乃常理，好事况有天随宗。  
同观何人江海客，气似贯月书艎虹。  
文辞澜翻沛难御，奔走风雨驱丰隆。  
古称珠玉在我侧，濡翰自愧言非工。  
黄尘城郭久见困，何地闲静能相容。  
诗成忽复三叹息，矫首长望青冥鸿。  

【题赵元临高房山钟观图】  
北苑貌山水，见墨不见笔。  
继者惟巨然，笔从墨间出。  
南宫实游戏，父子并超轶。  
岂曰董是师，赓歌偶同律。  
高侯生古燕，下笔蜕凡骨。  
舂容米家气，荦确老僧质。  
沄沄水墨中，探破造化窟。  
尝图得钟观，景象照云日。  
长松更飞泉，霞彩互飘欻。  
今朝见兹画，临写意无失。  
惨淡入窈冥，棱层隔岑蔚。  
乃知赵云子，后欲复奇逸。  
高堂时一舒，六月气萧瑟。  
平生丘壑性，尘土欣已拂。  
因之兴我怀，山中劚苓术。  

【次韵杨孟载见寄】  
怀刺归来卧枕书，白云满榻闭门初。  
草《玄未信扬雄病，礼法从知阮籍疏。  
短障夕阳悲蟋蟀，方塘秋水老芙蕖。  
南村口燥呼难得，一任狂风卷弊庐。  

【次韵高季迪见寄】  
廿载谁询独处情，翛然江郭养余清。  
老颜照水同梅瘦，短发临风斗雪明。  
寒雁联行轻落渚，晚鸦结队远归城。  
匆匆岁暮相思切，又辱沙塘折简行。  

【次韵沈学庵闲居杂兴（三首）】  
庭户无尘杂，轩楹净扫除。  
炉烟消晚坐，帘日照晨梳。  
清逸吟边兴，骞腾醉里书。  
时看问奇者，来觅子云居。  
树影觉秋疏，山光映晚除。  
溪毛和雨荐，石发任风梳。  
艾蒳窗余篆，芸晖架有书。  
呼儿具毫楮，应欲赋闲居。  
闲怀聊自适，老态讵难除。  
白发从千丈，清风每一梳。  
众峰陪独咏，孤枕伴群书。  
况有能吟侣，时来慰索居。  
集外诗（二首）  

【秀野轩诗】  
高馆罢零雨，前荣扬微风。  
霏霏碧萝花，吹落酒斝中。  
移席俯流水，挥弦度秋鸿。  
遥思独乐意，邈哉谁与同。  

【题云林画】  
每看新图忆旧游，远情闲景共悠悠。  
乱鸿沙渚烟中夕，黄叶江村雨外秋。  
乱后得安翻讶梦，醉来因感却生愁。  
那能便结沧洲伴，重向烟波觅钓舟。  
谢处士应芳三十六首  

【竹素斋】  
天人交敷，牺画马图。文明九丘，科斗六经。  
于昭日星，漆书汗青。姬公宣尼，斯文缉熙。  
为世范仪，百家之多。继圣惟轲，如江如河。  
竹兮素兮，文所寓兮。开牖户兮，尔于其中。  
朴斫磨砻，德业攸崇。苟习其辞，舍己弗治。  
虽多奚为，余言若兹。亶弗尔欺，亦以自规。  

【淮夷篇】  
大邦浙河西，吴郡称第一。  
淮夷著柘黄，来作豺虎窟。  
交邻无善道，西顾拒劲敌。  
一鹗婴罔罗，同气顿萧瑟。  
正朔仍奉汉，天恩满床笏。  
赋粟岁倍蓰，郿坞金日积。  
非无舶棹风，海运不挂席。  
包藏狼子心，反覆莫可测。  
台阁两重臣，忍为枭獍食。  
井蛙自尊大，出入复警跸。  
爱弟日宠骄，开府门列戟。  
提兵几百万，势热手可炙。  
甲第连青云，圊溷亦丹碧。  
瑶池长夜饮，天魔舞倾国。  
帷幄皆面谀，忠鲠即摈斥。  
权门竞豪奢，婪夫务怀璧。  
淮南旧巢穴，坐视成弃掷。  
出师理侵疆，所向辄败绩。  
邻兵贾馀勇，一举数州得。  
群凶纳降去，敛戍独坚壁。  
奈何围数重，楼橹比如栉。  
炮车拂云汉，昼夜飞霹雳。  
宠弟既齑粉，左右皆股栗。  
短兵屡相接，苗獠与戮力。  
南濠百花洲，流血水尽赤。  
闭关甫期月，人面多菜色。  
蔬茹犹八珍，骸骨爨下析。  
众叛已不知，豕突犹亲出。  
前徒忽投戈，回骑不数匹。  
一炬齐云楼，红粉随烟灭。  
缚虎送台城，咆哮气方息。  
嗟哉尔淮夷，亡命起仓卒。  
衡行十五载，贵富亦已极。  
雕墙底灭亡，斯理信弗忒。  

【归故里】  
忆昔走避兵，弃别乡井去。  
意将朝莫归，行行重回顾。  
安知逾一纪，方踏去时路。  
四郊皆蔓草，白日暝如雾。  
披榛访闾里，隔水拜丘墓。  
伤哉脊令原，黄蒿走狐兔。  
别墅破垣在，邮亭乃新作。  
邻儿二三辈，衡茅昼扃户。  
初若不相识，熟视肖厥父。  
坐久泣且言，为我话亲故。  
什九死兵戈，余亡不知处。  
其词吐未终，我泪已如注。  
对食不能餐，相期归蚁聚。  
吾将语吾儿，卖书买农具。  
归耕滆上田，宜若乌反哺。  
吾其正丘首，此心庶无负。  

【简张希尹】  
余生寡谐俗，老去得知己。  
论交固云晚，莫逆良可喜。  
联翩诸侯客，寂寞著书事。  
夜分青藜光，日并乌皮几。  
几回论班马，一笑易亥豕。  
烟云挥洒外，风月吟啸里。  
蚶杯酌流霞，兽炉坰沈水。  
佳哉《水调词，清我尘俗耳。  
朱弦听者希，《白雪和能几。  
别来怀盍簪，梦见承倒屣。  
帷林大江边，瓢巷横山趾。  
秋风响梧叶，甘雨熟菰米。  
相望不三舍，相过堪一苇。  
诗筒继元白，通家犹孔李。  
况于阿戎谈，亦与诸任齿。  
尚友古之人，厥德薰晋鄙。  

【听雨】  
客来帷林候渔父，黉舍坐听三日雨。  
诸生读书喧两庑，商羊飞来立当宁。  
雨声书声杂蛙鼓，蚓歌似亦谐宫吕。  
青苔上阶菌生柱，败壁淋漓籀文古。  
斋僮不敢开牖户，风撼庭柯啸饥虎。  
南山石烂成粪土，天漏谁能为天补。  
去年旱魃走吴楚，田家什九悲鱼釜。  
麦秋一饱方自许，莫教又作飞蛾舞。  

【倪元镇过娄江寓含因偕智愚隐游姜公墩得如字】  
秋暑贾余勇，怀抱方焚如。  
故人江上来，风雨与之俱。  
遂令沸羹鼎，化为寒露壶。  
幽寻陟崇丘，飘飘素霞裾。  
同游得名缁，吟啸兴不孤。  
大树倚高盖，小酌欢有余。  
三江五湖上，群峰开画图。  
独怜我乡土，烟尘尚模糊。  
安知艰虞世，得此暇日娱。  
一笑百虑忘，松风奏笙竽。  

【逸庵诗为吴子明赋】  
日高三丈馀，先生睡初起。  
淀山小湖边，草亭修竹里。  
消摇漉酒巾，傲兀烧香几。  
放鹤上晴霄，观鱼戏春水。  
世事了不闻，无劳洗吾耳。  

【祭顾仲瑛诗】  
呜呼玉山翁，先世吴右族。  
生逢全盛时，当路屡推毂。  
辞荣乐萧散，竟韫石中玉。  
早持万金产，转手授家督。  
不为五岳游，家园莳花竹。  
读书数千卷，旁核聃与竺。  
非无酒如渑，过客佳乃肃。  
徒见驷马车，未若一儒服。  
缁黄粲然者，待遇情亦笃。  
常言性嗜诗，隽永过粱肉。  
兴来抉云汉，毫端注飞瀑。  
词林采英华，琰刻播芬馥。  
诗名满朝野，啸傲心自足。  
世故一变更，十室九颠覆。  
幽栖绰山下，人疑王官谷。  
时余逃难来，憔悴如病鹄。  
踵门通姓字，一见已刮目。  
夜饮嘉树轩，明朝杯又续。  
高堂桂花秋，金钗剪银烛。  
双歌棹觥船，洗我愁万斛。  
一留两月余，坐客常五六。  
写图纪觞咏，坠水亦有曲。  
连床可诗斋，清话屡同宿。  
择邻为移家，岁晚安且燠。  
奈何鼙鼓声，又若雷震屋。  
娄人悉惊散，我亦猿共木。  
萍漂甫里东，卖文如卖卜。  
感翁数相过，馈则慰穷蹙。  
翁亦客槜李，远避赋蛇毒。  
山川郁相望，诗筒时往复。  
陵谷复一变，翁归理松菊。  
松鞠理未能，蒺藜伐困辱。  
余舟榜笠泽，访旧宿西塾。  
夜深屏舆隶，促膝写心腹。  
春风旧池馆，荒烟秋草绿。  
朝廷更化初，召役事重樛。  
挈家赴临濠，星言去程速。  
送行愧邹游，口占谢龟缩。  
诗去秋复春，客来书满幅。  
念我及兄辈，举室蒙记录。  
自言多疾疢，经年在床褥。  
郁攸娄惊吓，使我长觳觫。  
尚须手颤定，亲札寄篇牍。  
安知仅逾月，遽尔闻不禄。  
初疑传者讹，细问泪盈掬。  
嗟余老异乡，知己失鲍叔。  
芜辞叙畴曩，悲吟甚于哭。  
神交死如生，歆此杯中醁。  

【至正丁酉冬昆山顾仲瑛会客芝云堂适时贵自海上来以黄柑遗之仲瑛分饷坐客喜而有诗属予及陆良贵袁子英等六客同赋】  
赤眉横行食人肉，逃我昆山采黄独。  
上书不伏光范门，忍饥宁负将军腹。  
玉山燕客客满堂，黄柑新带永嘉霜。  
分金四座炫人眼，漱玉三咽清诗肠。  
山中椰瓢大如斗，吴姬擘来荐春酒。  
酒酣遥指洞庭山，为问木奴曾贡不。  
频年两浙阅兵戈，黄甘陆吉不相过。  
此时共食此佳果，胡不取醉花前歌。  
愿言海内无征战，汉廷还有传柑宴。  
白发吴侬能上天，野芹亦献蓬莱殿。  

【石箭头歌（并序）】  
（吴人开渠，自望亭通漕湖，多得石箭头。长洲徐伯昂持以见遗，请为赋诗。）  
南山烂尽苍云根，飘风势欲倾昆仑。  
老靦作镞几千载，神镵鬼削秋无痕。  
沈沙不随戈戟折，太阴玄精壮冰结。  
五丁手抉出重泉，犹带尧时九乌血。  
鸺鹠惊破胆，罔两走折足。  
独有老于菟，坐啸风满谷。  
猿臂将军骨已枯，苍头庐儿金仆姑，  
时乎时乎奈尔靦！  

【和顾仲瑛金粟冢燕集】  
我昔过北邙，立马山之隈。  
为问陇头树，皆云后人栽。  
生前尊酒谁不有，无人到此自对青山开。  
屋堆黄金五侯贵，难免白骨生苍苔。  
道旁多弃夜光璧，爨下谁惜丝桐材。  
玉山先生达观者，胸次不著闲悲哀。  
清秋携客坟上饮，曲车载酒山童推。  
大笑胥魂乘白马，深惭鲧魄化黄能。  
墓铭自制诗自挽，视身不翅轻于埃。  
鹤群长绕嘉树舞，龟趺并载穹碑来。  
鸾翔凤翥玉箸篆，虎踞龙蟠金粟堆。  
长吟复短吟，此兴何悠哉。  
秋风无情摧万物，芙蓉亦老胭脂腮。  
笑言他年翁仲共寂寞，何如此时宾客相追陪。  
功名本愁根，富贵真祸胎。  
百年能几日？一日能几杯？  
从兹秉烛长夜饮，犹恐四蛇二鼠忙相催。  
主人沈醉客亦醉，绝倒不顾旁人咍。  
北望中州数千里，人家尽作兵前灰。  
髑髅委荒郊，孰辨贤与才。  
伯夷空忍首阳饿，屈原徒作湘江累。  
神仙初无不死药，方士浪说寻蓬莱。  
君不见无边之海白淼淼，无名之山青巍巍。  
长鲸嘘吸成风雷，徐市一去何曾回。  

【卢□□尹宜兴秩满以兵乱久寓无锡今知昆山州与予叙旧言怀良有感慨作二诗贻之】  
我思阳羡茶，初生如粟粒。  
州人岁入贡，雷霆未惊蛰。  
天荒地老今十年，春归又闻啼杜鹃。  
山中灵草化榛棘，白蛇何处藏蜿蜒。  
玉川先生一寸铁，欲刳妖蟆救明月。  
丹霄路断肝肠热，还忆茶瓯饮冰雪。  
我思惠山泉，泠然响鸣琴。  
瓶罂走千里，煮茗清人心。  
向来劫火炎锡谷，神焦鬼烂猿猱哭。  
池边橢石亦灰飞，此水依然泻寒玉。  
若人饮泉五六年，一襟清气清于泉。  
好为吴侬洗烦热，乘风归报蓬莱仙。  

【赠杨君济县丞】  
我昔昆山鉏白云，高轩访我麋鹿群。  
我今长洲钓明月，君复过此寂寞滨。  
感君相知式相好，与君谈笑开怀抱。  
坐分半席白瓯沙，满目青山净如扫。  
社公雨晴风不作，村北村南花自落。  
劝农来往落花间，鸡犬不惊田舍乐。  
君归哦松坐松阴，我舟更入菰蒲深。  
钓钩无饵勿语人，但说烟波无处寻。  

【古鼎歌（并序）】  
（苏州万寿寺旧藏古铜鼎，识者奇之。其识有“周康穆宫册锡寰用郑伯姬”等语。大德中，任阳谢氏尝欲以玉杯易之，时住山默翁师不从。后谢氏为构佛殿，乃予之。至正丙申，谢遭兵，鼎因失去。甲辰夏四月，愚隐智公复得于军人之手，耆旧聚观，皆曰：“我山中故物也。”既而出鼎见示，并述其由，索诗以纪之。）  
碧云师著金伽黎，空王殿前龙象随。  
当阶一卒送古鼎，状若献宝波斯儿。  
群缁聚观方丈室，中有老僧前致词。  
云是山中旧时物，立诵款识能无遗。  
文词诘屈错盘诰，字体隐伏蟠蛟螭。  
苍姬讫录世屡改，不知何代来于斯。  
谢家宝树修佛刹，巨构贾与秦城齐。  
鼎兮鼎兮什袭去，岁经六纪今来归。  
师闻此语重叹息，兵火连年炎九域。  
金钟大镛弃道旁，总若沈沙销折戟。  
鼎归禅月独无恙，护持信有天龙力。  
摩挲两铉湿烟雾，错落丹砂映金碧。  
光如摩尼含五色，高比珊瑚长一尺。  
呜呼！  
羲轩之鼎莫可求，禹鼎亦已沦东周。  
世所用者非尔俦，或膨豕腹徒包羞。  
调羹尔无与，覆餗尔不忧。  
归来兮归来，北山兮菟裘。  
汾阴自有为时出，切莫放光惊斗牛。  

【具区耕隐歌为盛征士作】  
脱屣东华尘，结庐太湖滨。  
蓬藋开小径，桑麻接比邻。  
金门玉堂梦不到，烟蓑雨笠情相亲。  
东风二月桃花雨，布谷飞来向人语。  
一犁初破陇头春，黄犊出栏健如虎。  
西山不知谁采薇，南山不知谁采芝。  
我耕我田食我粟，岁晚复有冰壶齑。  
悲歌笑甯戚，夜半犹未已。  
人间闲是非，何用污牛耳。  
绿阴系牛春昼闲，樵童随我看青山。  
日莫归来一壶酒，牛棘花前开笑口。  
笑问侬家子若孙，知我犁锄佳趣否？  
岂不见苏秦为无二顷田，六印累累苦奔走。  
到了落祸阬，虚名何足取。  
鹿门庞，真我友。  

【莫春陪周明府过顾将军祠下立碑】  
黄天荡上将军树，树下数家人姓顾。  
行人遥指若堂封，往事犹论麾扇渡。  
新祠画藻烟雾湿，古木垂萝鬼神护。  
长州县令枉高盖，短褐巢翁曳双屦。  
海棠正落胭脂雪，山瓶为酹金盘露。  
柱头老鹤作人语，道旁驯雉随车驻。  
《吴趋一曲歌未了，蜀魄数声春又莫。  
金戈铁马尚酣战，白羽清风复谁睹。  
看碑莫怪客如云，彼君子兮真可慕。  

【江贯道清江泛月图】  
吾闻老郭之传许与江，山水绝笔称无双。  
此图夜景江所作，仿佛秋声动林壑。  
长江澄澄月在水，远山苍苍树如蚁。  
如此江山夜放舟，若人真是逍遥游。  
尔来一百四十载，改谷变迁图画在。  
世无苏李两诗仙，赤壁采石俱萧然。  
老夫此兴固不少，解裘亦足酤清醥。  
出门有碍行且休，不如烧香看画楼上头。  

【赠制笔王世超】  
时方用武我业儒，超也卖笔来吾庐。  
曰予制笔似轮扁，妙不能言徒叹吁。  
宣城阻兵十三载，犹喜山中老在。  
拔来紫颖带秋霜，制得笔成时世改。  
乡年草创供玉堂，玉堂仙人云锦裳。  
三缣一字不易得，笔价亦与时俱昂。  
莫怪年来弃如土，扫除风尘必斨斧。  
尔今卖笔我卖文，何异适越资章甫。  
呼儿为我买一束，亟用写成怀古录。  
一书永字三叹赏，八法以之随意足。  
我有佳音语尔知，用笔将见文明时。  
诸公笔谏佐明主，老我笔耕笺古诗。  
诗成未若相如倦，毛颖更须重作传。  
牵联为尔书姓名，霅上溪山亦葱蒨。  
中秋适逢酒禁开，椰瓢酌我新绿醅。  
酒酣仰视月中兔，长啸一声归去来。  

【寄卢公武兼问殷孝伯安信（时殷为咸阳县教官）】  
忆言雨别去涂难，喜得云归旧谷盘。  
郡乘手挥狐史笔，斋居头戴鹿皮冠。  
草生林馆皆书带，竹老溪园可钓竿。  
为问咸阳殷博士，有无书尺报平安？  

【吴下咏怀（八首）】  
甫里水东头，垂萝系客舟。  
客心清似水，吟鬓白于鸥。  
词赋知无用，干戈苦未休。  
蓬窗三日雨，农事忆西畴。  
五十不富贵，蹉跎又六年。  
新愁添鹤发，故国暗狼烟。  
白帽看云坐，青镫听雨眠。  
痴儿书懒读，翻笑腹便便。  
吴地方千里，齐民总荷戈。  
人生无可奈，天运竟如何。  
米市黄金贱，沙场白骨多。  
故山时一望，老眼泪县河。  
伐木烧官炭，中林霹雳飞。  
穷猿无可择，飞鹊更何依。  
野雨生稊稗，山风长蕨薇。  
儿曹能采拾，犹足慰年饥。  
吴女何多巧，《吴趋变楚声。  
市廛方易肆，朱粉复倾城。  
厌酒桃花坞，弹筝细柳营。  
将军正年少，相顾若为情。  
阖闾城下柳，新种绿阴成。  
树系浮江马，枝迁出谷莺。  
朝家方用武，僧寺总屯兵。  
犹喜湖田熟，街头米价平。  
尽道从军好，封侯甚不难。  
羽书才奏捷，相府即除官。  
西日长安远，东风雨雪寒。  
此身知已误，依旧著儒冠。  
近闻哀痛诏，使者又江东。  
兵革何时已，车书四海同。  
落梅春雨后，芳草夕阳中。  
欲作菟裘计，桃源路不通。  

【避雨】  
系马庱亭东，题诗野店中。  
长河飞白雨，高树洒清风。  
州界才相接，乡音遽不同。  
齐梁陵寝地，犹得问樵翁。  

【题杜拾遗像】  
国破家何在，穷途更莫年。  
七歌同谷里，再拜杜鹃前。  
胡羯长安满，骑驴短褐穿。  
画图憔悴色，犹足见忧天。  

【董明府除夕惠炭】  
范叔寒多正不禁，乌薪意重比乌金。  
赊来脱粟忙炊饭，留得焦桐好制琴。  
环堵一龛春盎盎，丽谯三鼓夜沉沉。  
砚池冰释龙香暖，写我朝来抱膝吟。  

【煮茗轩】  
聚蚊金谷任荤膻，煮茗留人也自贤。  
三百小团阳羡月，寻常新汲惠山泉。  
星飞白石童敲火，烟出青林鹤上天。  
午梦觉来汤欲沸，松风初响竹炉边。  

【万法寺喜书】  
客来喜得平安信，萧洒楼居日掩扃。  
潮近浪摇窗影白，地偏苔没履痕青。  
群贤方结莲花社，小楷尤抄贝叶经。  
岁晚归舟经甫里，好寻渔父过寒汀。  

【洪武初闻顾仲瑛以召役入城婴疾而归寻喜勿药作此问讯】  
闻道庞公近入城，还家风雨过清明。  
催租人去诗仍好，市药童归病已轻。  
尚喜竹林青笋出，不嫌花径紫苔生。  
路逢缁侣传安信，候问姑迟数日程。  

【遣兴和马公振韵】  
马图毋怪出河迟，世事方如理乱丝。  
莲叶有巢龟已老，竹花无实凤仍饥。  
篱边艇子供垂钓，林下樵童许看棋。  
苜蓿一盘三丈日，山妻白首案齐眉。  

【顾仲瑛临濠惠书词甚慷慨诗以代简】  
濠上人来书数行，开缄如对语琅琅。  
酒杯已辨弓蛇误，药杵无劳玉兔将。  
少待天公舒老眼，剩收云母束归装。  
旧家池馆花狼籍，春水依然绿漫塘。  
陶南村宗仪一十二首  

【南村杂赋（六首）】  
屋小长林束，村深四水通。  
睡因闲处熟，愁向醉时空。  
鹅鸭春波绿，牛羊晚照红。  
岁输公赋足，泚笔纪田功。  
路直华亭谷，林藏处士家。  
葵菘浮雨甲，粳秫吐晴葩。  
埘羽肥堪缚，谿鳞巨易叉。  
客来留共酌，浊酒不须赊。  
甲第多荒址，茅茨独老翁。  
杖藜山远近，舟楫泖西东。  
暮色蒹葭外，秋声络纬中。  
郊居端不恶，此趣许谁同。  
槿树成篱落，松脂化茯苓。  
闲开笼鹤栅，时过狎鸥亭。  
汗简修书史，持杯阅酒经。  
尘缨终不缚，何愧草堂灵。  
江海谋生拙，园田引兴长。  
径分黄菊本，池种白鱼秧。  
瘗笔营山竁，横琴布石床。  
俗氛飞不到，一曲水云乡。  
草径牛羊熟，云林鸟雀驯。  
九峰三可揽，一室四无邻。  
世治方为乐，身安岂厌贫。  
凉风北窗下，未让葛天民。  

【西湖纪兴】  
浩浩春波阔，冥冥夜雨县。  
笙歌传别馆，灯火隔疏烟。  
作客频迁次，伤时更可怜。  
明朝晴未卜，还是醉湖船。  

【哭王黄鹤（乙丑九月初十日，卒于秋官狱）】  
人物三珠树，才华五凤楼。  
世称唐北苑，我谓汉南州。  
大梦麒麟化，惊魂狴犴愁。  
平生衰老泪，端为故人流。  

【晓起】  
豆苗引蔓上疏篱，桐树吹花落钓矶。  
老我田园闲处好，故人书疏近来稀。  
挂巾萝薜看云起，沐发沧浪待日晞。  
只怪平生诗癖在，形骸消瘦不胜衣。  

【乐静草堂为卫叔静赋】  
屋芙蓉九叠屏，日长客去掩闲庭。  
岩花暖傍疏帘落，阶草晴分汗简青。  
温火试香删旧谱，汲泉煮茗续遗经。  
江南定有征贤诏，太史方占处士星。  

【次韵答杨廉夫先生】  
移家正在小斜川，新买黄牛学种田。  
奏赋不骑沙苑马，怀归长梦浙江船。  
窗浮爽气青山近，书染凉阴绿树圆。  
乐岁未教瓶有粟，全资芋栗应宾筵。  

【夜坐】  
披衣散发坐南荣，漏点迟迟欲二更。  
风约沼萍云影淡，月栖径竹露华明。  
石床凉意浮珍簟，宝鼎沈烟喷玉笙。  
世虑不关心似洗，此身只觉在蓬瀛。  
邵贞溪亨贞一十三首  

【泖塘夜思】  
宿雾随云敛，寒星著水明。  
客舟移远岸，戍柝报初更。  
老觉驰驱倦，愁思丧乱平。  
故人鸡黍约，岁晚更多情。  

【贞溪初夏（六首）】  
雨后深林竹笋肥，渡头风急柳花飞。  
柴门不掩绿阴静，人在闲窗试苎衣。  
绿阴桑柘满高原，白水蒹葭接远村。  
江上人家无俗事，轻舟载网过柴门。  
巡檐燕子掠晴丝，隔水茶烟出院迟。  
草色入帘人不到，午风吹暖梦回时。  
春水初收露浅沙，野人相见问年华。  
芒鞋竹杖前村路，烟树深深叫乳鸦。  
楝花风起漾微波，野渡舟轻客自过。  
沙上儿童临水立，戏将萍藻饲黄鹅。  
巷巷缲车桑茧熟，村村社鼓野神来。  
鹁鸠声向树阴里，花下柴扉昼不开。  

【次韵答松雨上人（洪武庚申）】  
老来祇恋旧儒巾，放浪犹能矫俗尘。  
晚节黄花希晋士，《阳春白雪愧巴人。  
高怀无出中边事，末路何惭寂寞滨。  
但得交情似支遁，白头相见只如新。  

【南金钱先生（应庚）】  

【暮春过溪上旋即返棹早秋成四韵奉寄】  
桃花浪里泊扁舟，草草相逢恨莫留。  
一自春风来折简，几番夜月独登楼。  
尘踪偃蹇长怀旧，蓬鬓萧疏又见秋。  
为报故人安好在，身闲不负远公游。  

【至日有寄南金兄奉寄】  
一从之子移家去，久矣溪居绝赏音。  
万事无情空过眼，三年不见转关心。  
春风彩笔新诗少，夜雨青灯旧梦深。  
今日柴门又冬至，野梅花下独沉吟。  

【和曲江先生元夕寿伯翔翁作】  
青袍朝士识贞元，时论前修教子孙。  
彩笔自堪修五凤，黄金谁复购《长门。  
雨深灯火杯频举，梦入池塘草渐繁。  
兵后吴山春尚好，莺花应满旧家园。  

【泖滨见荷花（二首）】  
每爱西湖六月凉，水花风动画船香。  
碧筒行酒从容醉，红锦游帷次第张。  
月殿承恩沾沆瀣，星槎流影下陂塘。  
江南秋冷红衣落，离立西风旧恨长。  
吴山风物久荒凉，十里红蕖失旧香。  
贝阙珠宫浑寂寞，弓腰舞袖亦更张。  
冯夷鼓罢风生渚，太乙舟迷月暗塘。  
异县相思正愁绝，一声羌笛楚天长。  
附见邵伯宣（一首）  

【题徐景颜教谕縠江渔者卷】  
柯山青浸縠江波，有客长年被绿蓑。  
钓泽偶膺多士选，讲帷仍赋散人歌。  
桃花白鹭忘机久，莼菜鲈鱼入梦多。  
迟子束书归旧隐，水云深处一经过。  
谢琼树一首  

【初夏寄倪元镇】  
溪上夜来雨，青林密如雾。  
日出桧柏香，沙静凫鹜聚。  
野夫抱琴出，喜与樵者遇。  
黄鸟时一鸣，绿阴已无数。  
缓带受回风，席帽粘落絮。  
感物发长谣，放缺胡怀清。  
酤为劳其生，终岁牵百虑。  
愿言庐藿期，逍遥共迟莫。  
◎补诗  
☆韩高士奕（一首）  

【楞伽院】  
江左尚清谈，方外多高士。  
春山烟雨中，半是禅栖地。  
王教读行一首  

【题画】  
高馆疏帘晚乍开，读书声里故人来。  
山中本自无尘土，催得家僮扫缘苔。  
谢处士应芳一首  

【简钱士远】  
一榻青苔对雪，五湖春水流嘶。  
欲遣长须觅酒，聊将短札题诗。  

## ●甲集第十七  

钱博士宰六十首  

【拟古】  
出门万里别，行行远防边。  
相望各天末，北斗日夜躔。  
四运秋复春，不见君子还。  
燕车北其辙，越马南其辕。  
目远心愈近，怅望徒悬悬。  
黄云暗关塞，路险不见天。  
式微夫如何，日月忽已迁。  
愿言崇明德，无为终弃捐。  
（右拟《行行重行行。序曰：“《行行重行行，贤者不得于君而作，然但祝之，以努力如餐而已。今拟曰‘愿言崇明德，无为终弃捐’，庶几有规谏之义焉。”）  
高台何巍巍，参差与云平。  
玉绳临双阙，长河流无声。  
上有羽衣人，逍遥吹玉笙。  
清响氵亟明月，飞佩何泠泠。  
借问弄者谁，疑是董双成。  
逸思随风发，无人识其声。  
曲终再三叹，感慨有余情。  
所悲同门友，局促趋世荣。  
愿将秋水剑，为之解尘缨。  
笑呼双黄鹄，与子俱远征。  
（右拟《西北有高楼。）  
涉海采琅玕，红者珊瑚枝。  
明珠盈怀袖，将以遗所思。  
海阔不得返，所宝莫致之。  
烂其纳我室，抱璞将何为。  
（右拟《涉江采芙蓉。）  
皎皎明月光，照我屋东头。  
寒螀鸣树间，招摇指孟秋。  
白露下高梧，落叶声飕飕。  
寒温更变迁，河汉东南流。  
怀哉里中儿，奋志起远游。  
飘然溯长风，乘槎犯斗牛。  
支机织女石，为问今在不。  
水深波涛阔，浮名将焉求。  
（右拟《明月皎夜光。）  
青青梧桐树，托根在高冈。  
与子新合欢，翕如凤与皇。  
凤皇鸣锵锵，合欢期世昌。  
欢情一何短，离思一何长。  
嗟彼篱下菊，含英扬其芳。  
晨霜秉贞节，宁随秋草黄。  
终当采而佩，岁晏夫何伤。  
（右拟《冉冉孤生竹。）  
中林多幽兰，江篱杂芳荪。  
采之酌春酒，将以清心魂。  
持杯未及饮，怅然念王孙。  
王孙不归来，置酒在芳尊。  
（右拟《庭中有奇树。）  
河东有织女，皎皎云为章。  
手弄机上丝，日夕更七襄。  
织成五色文，欲制君子裳。  
莫言隔秋水，可以驾飞梁。  
睆彼牵牛星，终日不服箱。  
（右拟《迢迢牵牛星。）  
故人万里别，海水日夜深。  
南风海上来，遗我双南金。  
不见故人面，乃见故人心。  
铸作黄金徽，置之白玉琴。  
弹为《别鹤操，闲以怀湘吟。  
曲终听者稀，矫首望知音。  
（右拟《客从远方来。）  

【拟古】  
庭树日已黄，白发日已短。  
候虫鸣前除，秋霜蕙花晚。  
岁月如奔驹，六辔不可挽。  
泛舟涉方瀛，方瀛水清浅。  
安期邈难求，吾棹亦已返。  
花开醉复斟，黍熟饥自饭。  
逌然乐悟生，瑶岛谅不远。  

【过城南田舍】  
鸡鸣大星没，揽衣出衡宇。  
开门走狗先，巷白行人语。  
零露濯冲襟，残月澹幽墅。  
泠然旦气清，逍遥散尘绪。  
人生天壤间，俯仰成今古。  
且复耕我田，商歌更何补。  

【过钓台】  
溅溅桐江濑，白石粲如语。  
上有子陵台，下瞰富春渚。  
高崖薄曾云，黄草没荒墅。  
俛怀汉中兴，四海归寰宇。  
征书诏遗逸，长揖觐当宁。  
咄咄吾子陵，而竟不下汝。  
握手道故交，言还谢明主。  
星文丽中天，风节超下土。  
悠然钓泽中，高风永终古。  

【分题赋载酒亭送友人之四川】  
大江发巴蜀，岷峨蔚嶕峣。  
子云性佚荡，逸气相扶摇。  
洒翰骋雄辞，凌云何飘飘。  
终焉敛其华，组丽不足骄。  
覃思著玄文，斟酌仿繇爻。  
闳言极幽微，绵络天地交。  
岂无好事者，载酒与游遨。  
胡为事黄门，投阁竟萧条。  
龙蛇不知藏，蝘蜒亦见嘲。  
天独昌其文，炳如日星昭。  
子行登斯亭，英爽或可招。  
谓我欲问奇，峡水阻且遥。  

【题雪猎图】  
胡儿善骑射，出猎古战场。  
白雪日夜飞，萧萧朔风凉。  
黄草蔽沙碛，马肥弓力强。  
小队出汉南，十骑如龙骧。  
前驱逐猛虎，后骑接飞獐。  
翻身激羽箭，叠中两羚羊。  
玄熊何前却，猛气亦跳梁。  
南行顾长戟，北走脱飞枪。  
联镳愈奋捷，性命不得将。  
自谓足驰骋，意气何扬扬。  
宁思汉廷将，英勇际武皇。  
去年出云中，置郡定朔方。  
今年战高阙，夜围右贤王。  
小勇何足矜，万里开边疆。  

【游西山】  
西山一何高，有怀在泉石。  
荡舟渡西泠，秋水今几尺。  
渚花泊双桡，岸草纳双屐。  
凉风树上至，林影下衣碧。  
群动方自营，尘机念俱息。  
邂逅方外人，招邀坐深席。  
悠然外死生，矧复慨今昔。  
我客语正深，仆夫劝还役。  
川明月初至，树暗山已夕。  
归人樵唱来，落日堕西壁。  

【兵退后作】  
朔风号枯枝，长夜何漫漫。  
微月出复没，零露凄以漙。  
露漙不足悲，严霜为之寒。  
饥乌下丛薄，猛虎鸣其间。  
鬼灯照虚馆，落叶何珊珊。  
萧萧远征人，载歌《行路难。  
我心增惨戚，岂不思东还。  
欲济川无梁，中道多阻艰。  
弱子病且死，老妻方忧患。  
明将登前途，念我衣裳单。  
斧冰汲涧水，采薪事朝餐。  
慨彼《下泉诗，悠然起长叹。  

【泛舟新湖塘次王敬助韵（二首）】  
清赏各有适，何异同登攀。  
君舟泊西隩，我车上东山。  
林光变宿雨，溪响洄晴澜。  
春深飞花歇，日入好鸟还。  
佳景欣所得，毋令清兴残。  
俯看纵壑鱼，仰见培风翰。  
物理固有待，努力当希颜。  
胡为念穷达，戚戚天壤间。  
湖水日已绿，理棹不可缓。  
杂花当昼翻，远树出云短。  
沙明宿雨霁，风急游丝断。  
悠悠欢赏凉，历历佳趣满。  
酒尽客愁生，歌残离思远。  
世路方险巇，穷居正萧散。  
出处谅何心，夕阳起樵管。  

【城南燕集得作字】  
闭门度芳辰，念此风雨恶。  
今日忽复晴，青郊纵行乐。  
引杖听莺啼，持杯看花落。  
庭绿树阴交，春容已非昨。  
微酣爱酒清，放歌悲发白。  
茫茫师旅间，扰扰烟尘隔。  
夙昔愧栖迟，于今喜离索。  
明朝溪上田，买牛事东作。  

【白野太守游贺监故居得水字】  
崇冈散新阳，寒日舒短晷。  
晴飚一披拂，波影上沙尾。  
意行遂忘疲，情语相慰喜。  
赐宅知已非，归舟更谁舣。  
树暗山始夕，川明月初至。  
停杯成慨叹，觅句聊徙倚。  
前林樵唱来，惊鸿下寒水。  

【早春寄乡中友人】  
故园花发春又来，碧桃半拆棠梨开。  
流莺踏花酒落杯，花飞落酒相萦回。  
酒酣起舞落日晚，应念长安人未回。  
江上舟，几时发？  
拍手醉唱《归去来，笑摘花枝簪白发。  

【云中两烈妇】  
竹贞镇云中，纵游兵掠乡鄙。张思孝妻华氏，偕子妇刘，骂贼死之。作《云中两烈妇。  
云中两烈妇，风节何雄哉。  
妇姑誓同死，军马倏已来。  
姑言我死命之遭，尔方年少不得逃。  
欲自经不得索，欲自刎不得刀。  
少妇潜致词，不用刀与索。  
儿当激贼怒，妇姑头共斫。  
姑如湛卢剑，骂贼猎猎生刚风。  
妇如黄间弩，蹶张放弦气愈雄。  
厉声奋激膺贼锋，万古双烈夸云中。  

【题藩王出猎图】  
燕山八月秋草黄，秋高马肥弓力强。  
藩王朝辞诈马宴，羽猎不敢齐长杨。  
西风猎猎边城戍，山队旌旗打围去。  
英姿飒爽思奋扬，面如玉盘身玉树。  
金羁朱缨玉腕骝，紫貂兜鍪银鼠裘。  
燕姬如花向前骑，从官错列秋云浮。  
猛士先驱仗金钺，胡笳一声鼓齐咽。  
骢驹并载双歇骄，海青翻臂思超越。  
黄须健儿勇且骁，虎纹交韔悬在腰。  
翻身控弦响若掣，一箭射落双飞雕。  
马上双雕驰献捷，凯歌向王王击节。  
金杯进酒饭黄羊，马潼淋漓手新捩。  
穹庐张天落日黄，醉拥婵娟马前歇。  
百年富贵空画图，桑田茫茫海水枯。  
画中豪杰八尺躯，昔何勇锐今何愚。  
悲风萧萧渺绝漠，漠南千里王庭无。  

【题赵仲庸镜湖图为洽上人作】  
赵侯胸中有泉石，白发垂颠人不识。  
丹青不写四十年，一见洽师双眼碧。  
当年王宰浪得名，十日五日劳经营。  
天机到时一挥洒，白云颠倒秋波明。  
秋波在屋下，白云在屋上。  
香垆秦望天东南，苍峦翠褵森相向。  
三山落日烟水赊，秋风旧宅今荷花。  
断垣苍石无路入，至今人说放翁家。  
放翁家，渺何处，阿师出家不归去。  
不惜千金买画图，笑倚清江看云树。  

【长江霁雪图】  
昔年壮游下江汉，霁雪千峰排两岸。  
今年看画忆旧游，万里江山入清玩。  
岷峨岗脊来蜿蜒，青城一峰高插天。  
东驰衡山走千里，匡庐五老下与石城北固遥相连。  
冰峦雪壑互起伏，照见日华破初旭。  
神光混茫元气浮，奋如巨鳌簸坤轴。  
烂如秋空云，浩如沧海涛。  
又如瑶台银阙天上头，皎皎白月空秋毫。  
回光下照中流水，风吹河汉银云起。  
中流空阔不胜寒，一洗丹碧秋漫漫。  
山川历历真伟观，来往十年游未半。  
不如云瀛楼上来倚栏，一日看遍江南山。  

【题俞景山画山水帐】  
老夫索居江上楼，廿年不出怀旧游。  
扣门下楼出迎客，但见绝壑风飕飕。  
岱宗日观山上头，日出未出苍烟浮。  
嵩高插天太华碧，蛾眉青城翠欲流。  
匡庐老泉挂白石，苍梧水落湘江秋。  
悬崖倚天万山立，翔鸾舞凤蟠苍虬。  
幽岑远树互出没，白云不散松风收。  
松根老樵列四五，招我共入青林幽。  
平生游历走不遍，千里万里穷遐搜。  
如何一日堕我前，空翠杂沓来双眸。  
举头问客何因入此境，乃是手持图画来沧洲。  
俞君作画时，雅有山林癖。  
朝登望秦山，万壑千岩净横臆。  
暮上香炉峰，海色秋清上遥碧。  
归来放笔作董元，笔底丹青浩无迹。  
海桑一别三千年，山月江风耿相忆。  
仰观岩上泉，俯看松下石。  
故人不见空画图，十幅云烟卷还客。  

【题画梅和王山农韵】  
江南春来白雪烂，落月横参夜将半。  
缟衣绰约如故人，踏飒梨云欹老干。  
北风猎猎天正寒，仿佛风节凭西阑。  
乃知山人竟不死，夜煮白石青松间。  
高情抗世无今昔，溪上梅花没荒棘。  
忆曾挥翰洒溪云，一枝寄与春消息。  
花前唤酒写长歌，花下呼儿扫落花。  
若非扬州何逊宅，定是西湖处士家。  
山人爱梅心独苦，笑尔豪吟玉堂树。  
山巅水际日看花，凤诏鸾书招不去。  
解衣盘礴两袖垂，腕指所至皆天机。  
南枝著花玉色起，北枝冻压玄霜飞。  
自从上苑成尘土，无复当年旧歌舞。  
源上桃花不记秦，九畹芳兰已忘楚。  
不如山人卧云松，破屋长在梅花东。  
传家有子花作谱，放手直欲先春风。  
见花如见山人面，谁道人间亡是公。  
（王煮石梅花一枝，系以长歌，几四十年矣。俯仰今昔，有怀故人，因次韵于后。但颠倒纵横，不伦不理，不能不为韵所牵也，观者必发一笑。）  

【秦淮晚泊】  
秦淮酒家来泊船，鲈鱼一斤三百钱。  
船头买鱼酒新熟，却忆耶溪歌采莲。  
醉来起舞落日晚，挥手弹铗风泠然。  
少年不作长安客，老去逢秋头雪白。  
兴周须求渭水才，安汉园公安在哉。  
眼花齿折竟何益，好放陶潜归去来。  

【梧桐树】  
梧桐树，一叶堕秋风，一叶委秋露。  
明年二月新叶生，还在今年叶飞处。  
汉宫飞燕近承恩，零落班姬不如故。  
君不见梧桐树。  

【瓜洲夜泊】  
旅夜瓜洲泊，秋怀浩欲沈。  
星河与海合，江汉入吴深。  
天堑无南北，川流自古今。  
隔花渔唱起，千里故园心。  

【秋望】  
一雁下荒浔，邻秋急暮砧。  
檐风吹病骨，江月照归心。  
把酒招征棹，看花笑脱簪。  
有怀吟未得，黄叶堕疏林。  

【长江伟观图】  
第一江山独凭阑，秋风断石倚江关。  
两峰并立星河上，一水中流天地间。  
海日东生月西没，官船北去客南还。  
莫愁白发搔来短，酒落金盘入醉颜。  

【分题赋镜湖送张用中】  
镜湖白波木叶稀，风凉萧萧入客衣。  
季真赐宅已无主，太白酒船空棹归。  
野色惊秋鸿雁下，水声吹雨鲤鱼飞。  
此时张翰吴中去，云锁稽山失翠微。  

【题赵仲穆秋山图】  
人家水槛接山窗，好在江南山水邦。  
两岸云林皆落日，一天凫雁共秋江。  
屋头数遍青峦九，松下吟成白石双。  
野服何人正萧散，泊船归醉酒盈缸。  

【题罗稚云林秋晚】  
峥嵘列岫白云西，江上晴林直与齐。  
落日欲分山上下，秋声不隔树高低。  
浔阳旧宅陶潜住，天际归舟谢朓题。  
我亦爱君泉石好，携家便拟结幽栖。  

【题王煮石推篷图】  
粲粲晴林截素霓，梦回何处觅新题。  
画檐压槛江南屋，短棹推篷雪后溪。  
落月欲分花上下，春风不隔树高低。  
何当一见冰霜表，放笔孤山烟水西。  

【送朱叔英还维扬】  
策策西风木叶稀，故乡何处雁南飞。  
岷峨万里秋江落，淮海维扬独客归。  
铁瓮待潮雇晓渡，金盘压酒浣征衣。  
高楼明月如相忆，一发秦稽锁翠微。  

【题崔彦辉云林小隐】  
霅上平林半是云，索居别墅乐闲身。  
蘋花落日江南唱，杨柳沧湾若下春。  
隔岸青山连罨画，当门绿树接比邻。  
外家第宅相过近，内翰风流世有人。  

【夜泊西江】  
绿树如韦曲，澄江似谢家。  
暖云巢燕子，清露湿梨花。  

【春日闲居】  
霁日檐牙落，光风瓦上生。  
草晴跳蚱蜢，花暖困狸狌。  

【题画菜（二首）】  
绿酒交春熟，灯花入夜开。  
两畦堪小摘，不见故人来。  
今日荷锄倦，嘉蔬没四垣。  
客来春酒绿，风雨夜开园。  

【秋江晚渡】  
落日归棹缓，沧江秋思加。  
双鳞上荷叶，一雁下蘋花。  

【牧牛图】  
野老春耕歇，溪儿晚牧过。  
夕阳牛背笛，强似饭牛歌。  

【采菱曲（四首）】  
绿柳横塘曲，沧湾是妾家。  
菱歌不解唱，秋水照荷花。  
落日浣纱渚，菱歌唱晚风。  
解衣濯秋水，乘月采芙蓉。  
溪上采莲女，秋波照晚妆。  
心如莲子苦，情似藕丝长。  
荷叶纫为佩，芙蓉缉作裳。  
妾心花下藕，节节是秋霜。  

【题翎毛小景】  
红子秋树老，黄花晚节寒。  
幽禽双白颊，托尔一枝安。  

【春深即景】  
露梢黄鸟啄来禽，蛀叶青虫络树阴。  
又是绿阶春雨歇，满庭芳草落花深。  

【题牡丹仕女图】  
乐府梨园曲慢裁，内家新奏牡丹开。  
下阶立得花阴转，李白承宣诏未来。  

【题野老醉骑牛图】  
村田乐事老来稀，记得江南春社时。  
儿女醉扶黄犊背，帽檐颠倒插花枝。  

【题高房山画】  
房山在金陵，作此画寄欧、虞二学士，二公皆留题其上。  
尚书好画江南住，寄与题诗两翰林。  
千古高情俱妙绝，至今春树暮云深。  

【题秦淮送别图】  
绿酒斟来且莫斟，酒阑歌罢去骎骎。  
别怀恰似秦淮水，流到长江绿更深。  

【画鱼】  
绿波春水没渔家，杨柳青青拂钓槎。  
三月江南春雨歇，一双鳣鲔上桃花。  

【题林处士观梅图】  
放鹤仙人不可招，断河残月夜闻箫。  
别来欲问春消息，花落西泠第二桥。  

【客窗听雨】  
绿江烟草渺天涯，燕子来时未到家。  
宿酒恰随春梦醒，雨声落尽碧桃花。  

【题李伯时仕女图】  
霜落黄梧汉月高，西窗对月剪征袍。  
妾心不忆交河冷，手冷难裁金剪刀  
海棠半拆银烛辉，春愁且莫剪春衣。  
下阶立得花阴没，如此月明人未归。  
梨花落月酒微酣，柳絮春云睡正堪。  
梦入长安归未得，觉来不信是江南。  

【画蟹】  
江上莼鲈不用思，秋风吹破绿荷衣。  
何妨夜压黄花酒，笑擘霜螯紫蟹肥。  
集外诗（一首）  

【题赵仲穆彦徵画马】  
骢马连钱新凿蹄，络头羁馽任官奚。  
来从月窟真无价，进入天闲不敢嘶。  
雨露九重思冀北，风尘千里下淮西。  
解鞍知在休兵后，杨柳平河春草齐。  
沈征士梦麟五首  

【访陈敏道不值】  
不惮风波两日程，孤舟聊系故人情。  
菊花与我为宾主，醴酒从人结弟兄。  
秋谷已销吴甸雨，寒潮不上阖闾城。  
白头欲制乌啼曲，付与渔郎短笛声。  

【和邵山人过字韵（二首）】  
吴松东去群鸿散，苕霅西来一舸过。  
池上屡陪山简醉，座中曾听薛华歌。  
中年乡国黄尘合，长夏江村绿树多。  
拟与贺公同结伴，黄冠野服晚婆娑。  
乱后还家如旅泊，愁中贳酒喜人过。  
每吟栗里停云句，不作南山种豆歌。  
故宅东风归燕静，孤村夜雨落花多。  
白头却忆观光日，曾赋神明与馺娑。  

【九日过姚廷晖隐居】  
病起扶衰上钓槎，乘流直到故人家。  
一秋止酒樽无绿，九日开园菊未花。  
海气通潮生白雾，天风如水洒乌纱。  
归来落叶多如雨，欲寄新诗日已斜。  

【赵待制席上】  
春城飞絮日颠狂，帘幕风微燕子忙。  
醉后不知罗袖薄，牡丹花上月如霜。  
刘布衣永之四首  

【感遇】  
腐鼠吓鹓雏，鱼目欺明珠。  
由来青云士，高视笑泥涂。  
广途驰骏马，长戟夹高车。  
光荣被九族，气焰陵万夫。  
祇言固恩宠，岂悟有荣枯。  
绿葹生朱门，鵩鸟瞰宾除。  
徒闻黄犬叹，千载为惊吁。  
回视杨子云，独守《太玄书。  

【拟古】  
南国有佳人，秀色丽春阳。  
素手弄机杼，织绮向兰房。  
凉宵步玉阶，罗袜沾微霜。  
坐愁容华歇，中宵理丝簧。  
凤笙欢未彻，瑶瑟怨何长。  
哀响激林木，回音动华堂。  
借问此何曲，新声奏宫商。  
东邻有游子，闻之感中肠。  
愿持五杂组，系君罗襦裳。  
携手共游衍，卒岁以翱翔。  
中情莫自致，脉脉怀内伤。  

【畦乐园】  
郭南抱瓮者，久与世情疏。  
砌长龙须草，林开燕尾渠。  
辘轳花下转，莴苣雨中锄。  
蔗熟能相寄，酬君薤叶书。  

【寄梁孟敬】  
菰山之阳隐者宅，日午隔溪闻读书。  
时有门生陈八簋，昨从家仆致双鱼。  
石门雨过雰崟湿，荜户秋深薜荔疏。  
已约暮春携稚子，咏归沂上曳轻裾。  
刘征士仔肩八首  

【登北山】  
薄言出东郭，纵步陟北岭。  
油云冒崟崿，寒松杂修挺。  
林翳景若暝，溪回路犹引。  
崇基拟素志，澄渊鉴清影。  
遵险既易常，临深亦逾谨。  
朋游并登眺，妙趣心独领。  
寄想烟霞滨，超然欲归隐。  

【春日与李二文学游城南】  
浩荡关河远，周流岁月新。  
独醒愁对酒，多病怕逢春。  
杨柳南城路，莺花紫陌尘。  
若为联骑出，为尔谪仙人。  

【公子】  
玉雪诸公子，联翩出凤城。  
柳横丝障绿，花拥绣衣明。  
玉勒回香骑，金丸落小莺。  
晚酣邀上客，歌吹向蓬瀛。  

【别墅晚晴与邻叟久立】  
郊原初雨歇，散步出荆扉。  
落日在高树，凉风生客衣。  
佛香僧舍近，江影塞鸿飞。  
亦有南邻叟，忘言相与归。  

【夜晏】  
上相勋庸盛，羁人会合难。  
昔曾陪剑戟，今乃厕衣冠。  
酒向佳人醉，花随锦障看。  
篆香雕鸭换，银甲小筝弹。  
内屋开新色，重帘护薄寒。  
旨肴呈海陆，妙舞播椒兰。  
贤达侪梁苑，才华拟建安。  
任情从客狎，剧饮乐杯干。  
门第青春迥，星河五夜阑。  
归鞍拂华薄，零露已漙漙。  

【春晓曲】  
紫丝复帐流苏结，云母屏风叠香雪。  
门前娇柳乳鸦啼，暖漏丁丁晓将彻。  
花枝入帘红尚小，兰露着衣香不歇。  
江南行客归未归，芳草春风满城阙。  

【荆南江晚眺有感】  
沙头寂寂晚维舟，词客重来感旧游。  
江上夕阳诸葛庙，雨中芳草仲宣楼。  
天连锦水来春色，云暗襄陵起暮愁。  
回首可怜梁甫意，一官牢落向南州。  

【望阙口号】  
阊阖排云宝殿开，千官鹓鹭早朝回。  
不知谁献王褒颂，得奉君王万寿杯。  
贡贞晦悦五首  

【登越王台次任一初韵】  
芙蓉城郭自天开，形势盘回亦壮哉。  
风作鸣潮吹雨散，山如走马渡江来。  
王图霸业今何在，越寺吴宫莫漫哀。  
此日明年各何处，更须扶醉一登台。  

【重过姑苏有感】  
昔客苏台鬓未霜，不知尘世有悲伤。  
联诗刻烛过三鼓，一月看花醉几场。  
红袖舞残歌缓缓，锦筝弹罢雁行行。  
重来底用嗟兴废，亦有咸阳与洛阳。  

【约游山阻雨】  
春事无多苦未晴，数来花信过清明。  
都将酒债兼诗债，付与风声共雨声。  
燕落香泥沾纸重，蝶翻飞絮入帘轻。  
怀人久负南山约，纵有南山不可行。  

【画莲】  
吴王宫殿水流香，步屟廊深暑气凉。  
长日香风吹不断，藕花多处浴鸳鸯。  

【画马】  
天闲牵出自奚官，饮罢春流未解鞍。  
记得曾陪仙仗立，五云深处隔花看。  
刘山长涣一十五首  

【春城曲】  
柳花吹雪香满帘，南园草烟迷绿纤。  
素纱软屏隔春梦，金翠眉心团小凤。  
指怯调笙学莺语，度曲不成臆酸楚。  
却把巫山一段云，剪作春衫寄人去。  
东邻郎君马如雪，青锦短鞯裁杏叶。  
背人骑过为谁羞，银黄小袍醉眼缬。  
花貌越娘秋鬓薄，蛾眉学画初三月。  

【青楼怨】  
锦楼花雾飘绿尘，芙蓉屏深凝浅春。  
微酣着人娇欲睡，彩云载梦隔湘水。  
双螺小娃催理妆，粉绵拂拭鸾镜光。  
浓黛扫眉桂叶长，凉露濯手蔷薇香。  
家本石城南市住，早年悔作青楼倡。  
十八梳成金翅髻，青虫簪滑鸦背腻。  
歌声绕梁揭尘起，细簧咽秋凤雏语。  
翠绡舞衣珠珮结，砑金天鹅银蛱蝶。  
神女骑龙别楚宫，巫云蜀雨随峡风。  
别离何多欢乐少，牛女隔河怨秋老。  
黄衫少年下楼去，马蹄隆隆浩无主。  

【张楂翁自凤阳还钱唐赋此以寄】  
一别于今又五年，关河风雨梦相牵。  
羡君老有惊人术，愧我贫无使鬼钱。  
淮雁南来斜作字，楚江东下直如弦。  
子云罢献《长杨赋，头白归来草《太玄。  

【秋晚溪行怀张孔叔】  
松下凉风吹客衣，隔溪烟树晚依依。  
山空不见孤云返，落日唯看倦鸟归。  
世上黄金交态薄，酒边白发故人稀。  
别来陡觉成疏阔，况复萧萧落叶飞。  

【送王廷桂还姑苏】  
紫马娇嘶踏软沙，阖闾城里客还家。  
雨添秋水湾湾碧，风趁江云片片斜。  
惜别缓斟红曲酒，伤心况对白蘋花。  
雁惊莫角高飞去，先带离声过馆娃。  

【初夏即事】  
野色满庭户，昼凉清景佳。  
一双白练带，飞上石榴花。  

【偶成（二首）】  
雪色西蕃马，临流顾影嘶。  
似嫌金络重，蹴碎落花泥。  
舞女花前过，轻如小燕飞。  
教坊新结束，翠羽织春衣。  

【春日漫兴】  
莫道梨花瘦，杨花更可怜。  
随风消雨恨，总在客窗前。  

【绝句】  
白玉搔头金步摇，春衫红胜海棠娇。  
只因记得当年事，重到桃花第四桥。  
鬓薄松松绿雾凉，春风额点麝香黄。  
背人扑得双蝴蝶，满扇蔷薇露水香。  

【清明前一日作】  
小窗新绿着枝轻，寒逐东风阵阵生。  
燕子不来花落尽，一帘疏雨又清明。  

【柳花】  
雪点颠狂乱送春，穿帘透幕苦相亲。  
年年三月西陵渡，愁杀轻舟度水人。  

【小游仙词】  
玉京侍宴返瑶池，西母金舆九凤帏。  
小队旌幢三十六，龙声马影隔云飞。  

【秋蝶】  
欲歇还休却又飞，芙蓉叶底恋秋厓。  
自知翅粉浑销尽，羞近尊前舞女衣。  
蓝布衣仁三十五首  

【寄张云松】  
关塞风尘暗，山林出处难。  
生涯谋钓艇，世事笑儒冠。  
有酒判长醉，无衣度苦寒。  
南山有奇士，扣角夜漫漫。  

【人日偶成】  
七日本宜晴，愁人风雨声。  
厨烟侵几湿，檐瀑隔窗鸣。  
杨柳颦何事，梅花笑不成。  
呼儿催酌酒，一醉百忧轻。  

【酒德柬云松】  
酒德宜齐圣，诗狂或助神。  
谁知同调者，不是独醒人。  
月上争扶路，风前倒戴巾。  
高年当戒得，未用托刘伦。  

【拟云松次韵】  
徐邈频中圣，刘伦善祷神。  
醉乡存古意，老景笑时人。  
岁晚独无褐，日高犹未巾。  
从遭长官骂，或与达生伦。  

【落齿】  
池草梦难成，风蝉断又鸣。  
衰年唯有睡，浮世自多惊。  
映日携书近，分泉滴砚清。  
如何牙齿落，更欲校诗名。  

【挽空无相】  
避名依野老，危行托狂僧。  
蹈海非今日，寻山住上层。  
黄龙持钝斧，雪峤拨残灯。  
自了英雄志，居然契大乘。  

【寄李孟和】  
同学朝冠士，投簪几日归。  
里中朱绂少，世上白头稀。  
陇黍登新酒，池荷足故衣。  
夕阳天际鸟，还向北林飞。  

【挽陈景章】  
禅笠频相访，儒衣忽自谋。  
十年劳火宅，一日脱书囚。  
客舍黄金散，邻僧白骨收。  
生刍何处奠，孤寺乱山秋。  
昨日偶闻讣，偏令老况哀。  
肯堂寻旧指，寿穴用先裁。  
竹径风时扫，柴门月自来。  
往还二十载，只似梦初回。  

【雨中（二首）】  
淫雨仍无赖，名花亦自残。  
林深云久暗，城晚雪犹寒。  
问粟瓶长罄，呼尊酒已干。  
衰年将百虑，惆怅独凭栏。  
燕仆多空垒，莺僵在远林。  
春霜晴不久，社雨冷难禁。  
妄动征前失，深藏异此心。  
故山栖老鹤，永夜自长吟。  

【写怀】  
聚敛夸长策，侵渔趁此机。  
直须贫到骨，谁问岁无衣。  
天地身为累，丘园道已非。  
衰年当绝粒，何论故山薇。  

【自用石村韵再赋】  
云卧加衾铁，烟餐待桂炊。  
十年穷战伐，数口逼寒饥。  
潦倒弃沟壑，凄凉畏茧丝。  
桃林春色近，未似放牛时。  

【春日】  
陋巷断人行，柴门不用扃。  
衰年柏酒绿，春日菜盘青。  
强饮邻翁对，长歌稚子听。  
午窗闲试墨，只写《相牛经。  

【石村除夕（二首）】  
除夕如寒食，人烟禁不炊。  
袁安谁问死，方朔自啼饥。  
野火焦良玉，寒机弃乱丝。  
白头将暗眼，更望太平时。  
风尘惊老眼，丘壑保余生。  
闭户交游绝，开园种树成。  
野阴长似雨，雪意又非晴。  
闻说朝京路，泥深哭远行。  

【柬伯颖】  
闻说重阳日，王弘厚客情。  
风流同酒兴，博雅尽诗名。  
骂坐谁先起，挥豪或后成。  
黄花莫相笑，谬误岂平生。  

【晚浦归帆】  
估客前年去，扁舟此日回。  
烟生全浦暝，风健片帆催。  
桂楫看将近，柴门认半开。  
邻人携酒馔，欢笑慰归来。  

【更愁】  
洒扫僮何懒，过从客亦频。  
年光唯老我，世事更愁人。  
官井浑三月，厨烟少四邻。  
门前双柳树，午荫偶容身。  

【非昔】  
览镜惊毛发，殊非宿昔翁。  
狂来诗有兴，愁极酒无功。  
久病成真跛，流言息近聋。  
明知过相问，起坐夕阳中。  

【病起】  
带缓肌如削，巾欹发半垂。  
故人怜病起，稚子笑行迟。  
却酒忧成醉，收书老更痴。  
满冈梧竹尽，尚想凤栖时。  

【寄周子冶】  
天地为罗网，枭鸾一死生。  
英雄莫自悔，骨相或当鲸。  
照影浑疑鬼，残形已作兵。  
诗书翻误世，戈甲可收名。  

【丙寅正月三日作（二首）】  
开岁仍愁雨，交春已听雷。  
衰容万感集，生意几时回。  
强饭扶斑杖，巡檐看落梅。  
弊衣风更冷，吹送雪花来。  
书罢迎春帖，家家应节多。  
老年难再拜，佳客莫相过。  
闭户唯僵卧，临觞忽放歌。  
太平宜有待，暮色欲如何。  

【九日西庄怀弟】  
衰年无力远登临，短杖扶持叩竹扃。  
雨过林间双涧碧，云消天际一峰青。  
黄花寂寞憎诗瘦，白发凄凉畏酒醒。  
心把茱萸思骨肉，雁声孤起夕阳汀。  

【秋日书怀】  
黄花红树涧西村，卧病高秋欲断魂。  
九日凄凉思弟妹，十年忧患信乾坤。  
仙经未试丹砂诀，世网空添白发根。  
拟向清池窥老影，满山风雨一川浑。  

【拟时事经故居】  
世事浮云变换多，归耕仍觅旧烟蓑。  
城边老屋他人住，溪上荒园此日过。  
社燕已非寻主入，林莺还是为谁歌。  
角巾喜有邻翁在，闲与庭前盼树柯。  

【题六朝遗秀图】  
登临长忆凤凰台，六代兴衰入老怀。  
山色只知今日好，水声如诉旧时哀。  
天低白日浮云合，地胜黄金与土埋。  
王谢诸公吟不尽，风光留待后人来。  

【次云松长山道中】  
人烟萧索石田荒，茅屋低斜倚涧冈。  
雪里送租冲虎过，雨中乏食学蚕僵。  
三丁编户衣装急，百敛沿村土木忙。  
懒共老农谈世事，自搔短发对斜阳。  

【赋网巾】  
白头难掩雪霜踪，纤手穿成络索同。  
映带暮年微矍铄，遮藏秋色久蓬松。  
牵丝祇讶蛛临户，览镜翻惭鹤在笼。  
便与黄花相见好，不愁破帽落西风。  

【病中】  
能得浮生几日闲，桑榆夕景渐阑珊。  
病魔可避宁浮海，诗债相寻且闭关。  
灯影背窗愁作伴，雨声喧枕梦惊还。  
鹿车记得清溪路，稍待秋风更入山。  

【述怀（二首）】  
衰年无思独栖栖，月旦何劳更品题。  
自古冥飞知避弋，从来世事笑吹齑。  
阶前野鹤鸡同食，谷底芳兰棘自迷。  
天末数峰犹在眼，微阳隐映暮云西。  
平生百感复千忧，老景如登海上舟。  
毒雾不知何处尽，飓风空说有时休。  
艰难徐市仍求药，错愕任公畏下钩。  
悔不把茅同野衲，万山深处自遮头。  

【题雪景】  
湖边倒树玉为槎，树底茅檐路半斜。  
饥鹤翅寒飞不去，伴人闲立看梅花。  
童校书冀三十一首  

【效陶彭泽】  
少无簪组念，雅志在丘岑。  
结庐古涧阿，栖迹嘉树林。  
南轩纳朝阳，北牖延夕阴。  
踵门无深辙，入室有鸣琴。  
良朋以时至，清坐谈古今。  
秫田秋向熟，浊醪行可斟。  
顷筐撷园蔬，持竿钓清浔。  
欢饮聊共适，过满非所钦。  

【读山海经（二首）】  
古来学仙者，汉武殊可怜。  
后宫降王母，东狩封泰山。  
青鸟去不返，巨石乃能言。  
空留蟠桃核，谁能待千年。  
白日出扶桑，流光丹若木。  
东西几万里，倒影射蒙谷。  
尝闻瀛海上，半夜见日浴。  
如何北荒外，乃有龙衔烛。  

【杂诗（二首）】  
天运无停轨，寸管未易量。  
适见牵牛中，短日已在房。  
招摇指东壁，辽辽夜未央。  
忆昔初别君，春日甫载阳。  
徘徊岁云莫，郁结愁我肠。  
人生天地间，每向忧患老。  
自非秉明哲，盛名安足保。  
忆君堂前柏，我儿发未燥。  
蹉跎两鬓衰，立身恨不早。  
而中恐无闻，柏今已合抱。  
草木本无情，此意向谁道。  

【后和陶诗（二十首）】  
（中州自序曰：“余往年尝一和陶靖节诗，俯仰垂四十年，浮云世事，何所蔑有。及来河朔，触事感怀，间用其韵，积日既久，辞无诠次，因褎而目之曰《后和陶诗。然余前所和者，多因其事而寓己意；今所和者，第用其韵不复用其事云。”中州《前和陶诗，苏平仲书其后。《后诗则洪武二十五年壬申，与独庵少师同客于燕，少师用蝇头小楷继写成卷，而题其后云：“中州先生才力老成，问学淹贯，二十年来奔走南北，虽涉历世故，乐天知命，有合于靖节之志趣。其和诗如茧抽泉决，略不见其艰窘，矧有牵强者耶？”己丑岁之涂月，子晋得少师手书卷录以示余，余录其什之二云。）  

【庚子岁五月中从都还阻风于规林（二首）】  
我昔少年日，无事幸休居。  
佩弦戒性缓，每师董安于。  
迨兹桑榆景，始悟失东隅。  
屡将孱弱躯，触冒风波途。  
严冬朔风急，夜绝高邮湖。  
岂不幸利涉，为计良已疏。  
古人戒垂堂，况我疾病余。  
前途谅多险，欲悔将焉如。  
仲冬度长淮，滉荡迷所知。  
同行得佳侣，乃谐夙所期。  
忆昨辞京国，与子适同时。  
参差各首路，不谓会在兹。  
举觞更相属，满饮不须辞。  
人生如浮萍，聚散安足疑。  

【拟古（五首）】  
生世无百年，孰究天地终。  
宁知洛邑地，乃处陆浑戎。  
古来遗世士，守雌知其雄。  
我生七九年，始识广莫风。  
朔土恒早寒，况乃岁律穷。  
发春谅不远，行见星鸟中。  
月落窗牖白，日出东南隅。  
披衣茅檐下，稍觉四体舒。  
故山邈千里，永念先人庐。  
晨夕庇风雨，少小之所居。  
别去逾十年，岂但园田芜。  
齿发日衰暮，天意谅何如。  
西京全盛时，金城高且完。  
十二罗通衢，四方萃衣冠。  
金张贵公子，锦衣照朱颜。  
甲第连云霄，车马塞城关。  
鸡鸣趋青琐，日晏下朝端。  
琼楼启华宴，瑶瑟发清弹。  
吴娃引赵女，妙舞翔凤鸾。  
亦知衡门下，士不免饥寒。  
美玉韫荆璞，三献泣卞和。  
宁戚扣牛角，中夜犹商哥。  
古来不遇士，蹭蹬良亦多。  
百年水上沤，万事风中花。  
且复对尊酒，不饮当如何。  
下士困形役，至人得天游。  
尸居一室间，心已历九州。  
所以驱牛翁，不肯饮下流。  
翩翩九苞凤，饮啄昆仑丘。  
一飞下虞廷，再鸣止岐周。  
瑞物不世出，安用罗网求。  

【和胡西曹示顾贼曹】  
朔土秋气高，日夕来凉幰。  
鸿雁已南乡，游子寒无衣。  
履霜戒坚冰，几者动之微。  
所以漆室女，浩叹忧园葵。  
烨烨阶下兰，一夕遽变衰。  
愁来谁与语，有酒聊自挥。  
故乡岂不怀，我行尚迟迟。  
百年同适客，何事主叹悲。  

【杂诗（五首）】  
劳生无百年，知止乃逸豫。  
尺鷃聊自足，云鹏谩高翥。  
所以邴曼容，位高即免去。  
富贵岂不怀，能不为身虑。  
君看嗜利徒，末路竟何如。  
驱车下峻坂，中路安得住。  
康庄苟弗慎，宁非覆车处。  
保生良有道，至要在戒惧。  
生世岂不长，少年忽已老。  
况复涉忧患，余生仅能保。  
客乡风土殊，水火异湿燥。  
百事每随人，五更起常早。  
宁能逐声利，冰炭置怀抱。  
有酒陶一觞，身外无复道。  
生世无百年，我愿常欢喜。  
尊中有美酒，胸次无尘事。  
宠辱了不知，动静得如意。  
妻孥常在眼，亲故数相值。  
畅饮送余年，一任岁月驶。  
身后称善人，财产不须置。  
白日下平陆，北风号枯桑。  
尘沙动地起，眯目扬秕糠。  
我行在中野，况乃久休粮。  
解装憩逆旅，笛声感山阳。  
旧游尽陈迹，抚事增永伤。  
故山不可见，忧来忽无方。  
世事讵有涯，且复陶一觞。  
十月渡黄河，北风凄已凉。  
河水深且驶，溯洄上吕梁。  
仰视南雁飞，缅焉怀故乡。  
吴葛已十暑，楚砧亦三霜。  
宁知衰莫年，转觉归路长。  

【和刘柴桑】  
昔我去乡里，所至辄踌躇。  
踌躇何所叹，华屋无人居。  
父老向我言，往往卿相庐。  
存者日颓弊，余已成丘墟。  
亦有良田畴，岁久不菑畬。  
先人始创业，艰难亦勤劬。  
不谓数世后，子孙亦已无。  
我谓老父言，其人非二疏。  
卖金趣供具，此外奚所须。  
我躬谅不阅，身后欲何处。  

【归园田（三首）】  
少小乐闲旷，被褐守空山。  
白头赋远游，倏已二十年。  
箪瓢陋巷居，安得如颜渊。  
昨宵偶不寐，忆我南山田。  
平生伏腊资，今弃草莽间。  
岂无升斗禄，差以慰目前。  
妻孥在远道，弃置同云烟。  
独念故山下，草屋行将颠。  
亦知身后名，未若生前闲。  
且复对尊酒，一醉已陶然。  
我家南山下，茅屋枕溪曲。  
白头每思归，此愿何时足。  
败壁悬素琴，荒庭暗棋局。  
天道恒好还，世事如转烛。  
宁知若木景，不返扶桑旭。  
我昔在田野，东阡与南陌。  
时有素心人，浊酒聊共适。  
既醉各归卧，不如牛羊夕。  
醒来视西牖，残月在窗隙。  
宁知衰莫年，乃复困行役。  
天公如佚老，言归遂耕绩。  
击壤乐余年，箪瓢敢求益。  

【己酉九日】  
客游五千里，乃得物外交。  
朔土天早寒，九月草树雕。  
衍公林下秀，要我共登高。  
秋风净游氛，流目空云宵。  
稍觉怀抱宽，遂忘登陟劳。  
古人不可见，俯仰心为焦。  
缅怀庐山远，神契栗里陶。  
斯人去已远，千年犹一朝。  

【贫士】（二首）  
我昔客吴会，岁星直降娄。  
乃多素心人，晨夕更唱酬。  
及兹客燕蓟，岁星行一周。  
亲友去眼远，日夕生离忧。  
物外得衍师，似是支遁俦。  
同乡或同归，此外非所求。  
人生靡定止，飘荡如转蓬。  
万事了不齐，畴能诘化工。  
宁知扬子云，乃愧楚两龚。  
天运有代谢，倚伏恒不同。  
委愿随所遇，胡为计穷通。  
用舍固有命，勖哉慎所从。  

【题胡廷辉画梨园图】  
君不闻昔年天宝全盛时，梨园玉雪千万枝。  
君王夜入月宫去，后庭愁损千蛾眉。  
银桥阁道相联络，十二阑干倚寒玉。  
归来不忆天上游，独记《霓裳羽衣曲。  
沉香燕坐清夜长，流苏宝带悬明榼。  
一百五日寒食节，三十六宫明月香。  
玉环睡足娇无力，梦绕巫山楚云碧。  
六花散作晴云飞，落地琮花晓无迹。  
渔阳一夜飞边尘，六龙万里天西巡。  
马嵬肠断埋香玉，蜀道天高空白云。  
东归坐叹年华暮，遥夜漫漫谁与度。  
梨园弟子多白头，满眼新人不如故。  
尔来此恨六百年，花开岁岁春风前。  
乾坤旧事逐流水，画图却向人间传。  
半幅齐纨渺箫瑟，拭眼春风香露湿。  
当年画史知几人，曾为君王写无逸。  

【水车行】  
零陵水车风作轮，缘江夜响盘空云。  
轮盘团团径三丈，水声却在风轮上。  
大江日夜东北流，高岸低坼开深沟。  
轮盘引水入沟去，分送高田种禾黍。  
盘盘自转不用人，年年祇用修车轮。  
往年比屋搜军伍，全家载下西凉府。  
十家无有三家存，水车卧地多作薪。  
荒田无人复愁旱，极目黄茅接长坂。  
年来儿长成丁夫，旋开荒田纳官租。  
官租不阙足家食，家家复藉水田力。  
一车之力食十家，十家不惮勤修车。  
但愿人常在家车在轴，不忧禾黍秋不熟。  

【冬日道中】  
日落疏林度小桥，天寒岁晚路迢遥。  
道人已是归心急，更为梅花住一宵。  

【罱泥行】  
朝罱泥，暮罱泥，河水浇田河岸低。吴中有田多卤斥，河水高于田数尺。雨淋浪拍岸善崩，岁岁罱泥增岸塍。载泥船小水易入，船头踏人船尾立。吴儿使竹胜使篙，竹筐漉泥如浊醪。水流泥滑似沃焦，岸上浮土何如高。此身便作淘河鸟，河水终多泥渐少。君不闻越上之田高于城，连车引水千尺坑。车声轧轧夜达明，田间浊水无时盈。吴田苦涝越苦旱，越水常慳吴水满。嗟乎世间至平惟水犹不平，请君不用观世情。  

【和衍公约看杏花韵】  
客乡不识花时节，官舍萧条如巷陌。  
闭门犹恐迎朔风，况复看花事行乐。  
前年又得殷师疾，往往空中闻打麦。  
回思少年真一梦，幸免泥涂陷双脚。  
非无万里封侯志，胆落绳桥悬度索。  
亦欲州县谋斗升，束带晨趋谒方伯。  
坐是蹉跎四十年，不知两鬓如霜白。  
东邻有子早宦游，骏马雕鞍日驰跃。  
西邻有客亦从军，十载归来门列戟。  
书生半世成何事，出门却笑天地窄。  
南北驱驰今几年，犹喜青衫尚如昨。  
去冬十月上燕蓟，朔风入怀衣缝拆。  
弊裘百日走黄沙，纵有清泉谁浣濯。  
平生故人幸相值，一一襟怀皆磊落。  
四海谁非兄弟亲，百年同是乾坤客。  
兴来载酒数相过，如此客怀良不恶。  
昨宵忽作乡山梦，便欲飞书谢娄约。  
来春玉版行可参，拟约参寥同大嚼。  

【再次衍公约看杏花】  
我生独后邵康节，白首黄尘走阡陌。  
兴来犹作山水游，不减当年谢康乐。  
归来读书茅屋底，不悟庭中雨漂麦。  
往年为客上湘水，万里不异僧行脚。  
东还苕霅又十年，日夜思归叹萧索。  
移舟五湖吊范蠡，酾酒三高祠太伯。  
岂无苍弁晴岚翠，亦有洞庭秋月白。  
不问乌飞与兔走，自乐鸢飞共鱼跃。  
去年买舟上吕梁，横波利石森戈戟。  
狂吟不信风涛险，浩饮只恐沧溟窄。  
眼中往往逢故人，谩说人民已非昨。  
去年二月到燕城，官河水动冰初拆。  
解装孤馆深闭门，尘缨未暇沧浪濯。  
城西招提双杏树，闻道花开亦将落。  
汤休妙语数见招，怜我同是江南客。  
嗟余卧病已旬浃，出门不奈东风恶。  
西家蹇驴许相借，明日无风便如约。  
政使飘零满地香，共拾残英带冰嚼。  
鲍征士恂六首  

【题吴仲圭平远图】  
苍山遥遥几千里，绿树参差碧烟起。  
双帆忽从江上归，影落斜阳湿秋水。  
林阴苍莽鸟不飞，石径蹭蹬行人稀。  
松根似可缚茅屋，沙尾亦足容渔矶。  
我尝西游倚江阁，极目长空入寥廓。  
好山不肯过江来，恨不乘风跨黄鹤。  
吴君画手当代无，落笔何年成此图。  
安能著我岩壑底，相觅老樵寻钓徒。  

【次韵竹林先生中秋玩月之作（至正庚子）】  
昔年为作蟾宫客，曾向宫中看玉轮。  
万丈光悬金粟树，三更影落绛河津。  
生憎老兔深为窟，却笑仙娥不嫁人。  
回首归来旧尘世，满天风露一吟身。  
数年不对中秋月，月色依然不负秋。  
懒问仙人修玉树，且陪帝子上琼楼。  
斗牛低绕天枢转，河汉斜横左界流。  
却望蓬莱宫阙远，几随清影重回头。  
浪说今宵明月好，干戈满地几人看。  
惟堪院落清尊赏，忍照沙场白骨寒。  
彩笔写残思缚兔，玉笙吹罢拟乘鸾。  
知君此会非忘世，只为良辰一笑难。  

【题赵彦徵画】  
昔在苕花溪上住，绕溪山色满高楼。  
别来十载看图画，山自青青我白头。  

【盛叔章画】  
烟湿空林翠霭飘，渚花汀草共萧萧。  
仙家应在云深处，祇许人间到石桥。  
乌永新斯道九首  

【古诗（四首）】  
女萝依松柏，松柏不可依。  
巨干遭剪伐，修蔓殄无遗。  
女萝当奈何，无依乃其宜。  
盘旋大化中，春荣秋自萎。  
升高岂不好，夭折亦足悲。  
荆棘开好花，娟娟耀芳辰。  
罗生及周道，未尝罹斧斤。  
斧斤或相加，芒刺反伤人。  
朔雪贷其死，后土固其根。  
人力愧孱弱，天地胡不仁。  
崇岗有松柏，日日摧为薪。  
蝍蛆素甘带，鸱鸮喜餐鼠。  
蛇长即吞象，猬小能制虎。  
鹰鹯与鹥鹅，生同被毛羽。  
胡不念同类，搏击苦相侮。  
鸳鸯好文彩，畴能怜爱汝。  
猗兰畏阳盛，甘菊惧虫食。  
昌阳恶溪涸，揭车伤土瘠。  
上有寄生草，蒙茸托松柏。  
下有无名花，纷披弄佳色。  
寻芳邈无人，空有馨香德。  

【泽畔】  
上征天无风，远游橐无金。  
种兰兰不芳，行吟向江浔。  
渔父旷达者，庶几知我心。  
鹤鸣子不和，徒然有哀音。  
踟蹰当奈何，湘水清且深。  

【吴节妇】  
忆昔嫁君时，赠我白罗帨。  
君殁帨犹存，拭我泣君泪。  
泪尽帨不烂，长留箧中看。  
并州有剪刀，谁能剪一半。  
将心比罗帨，皎皎如素丝。  
素丝可以染，妾心终不移。  

【次蒲庵长老韵（二首）】  
一刖老禅三载余，每怀溪上笑谈初。  
春山细雨沾乌帽，晴日闲华堕碧疏。  
九日登高曾有约，二王小楷未能书。  
至今不到天香室，深愧埃尘少涤除。  
矫首令人感慨深，浮云蔽日阁曾阴。  
六时花散金银刹，千里尘飞剑戟林。  
经罢看山长独坐，定回倚石自微吟。  
绝怜松下清泠水，好与人间洗渴心。  

【丁孝子诗】  
丁鹤年，精诚之心上达九天。  
丁鹤年，精诚之心下达九泉。  
先翁曾长武昌县，死葬山中厄兵变。  
山中父老怀甘棠，修筑堂封自相劝。  
鹤年避乱东海头，年深道阻生烦忧。  
乱靖还寻武昌路，泪痕滴满先翁丘。  
彷徨改葬樊山侧，不惜黄金换沙石。  
此身尚在天地间，何事能令慰朝夕。  
卜日已定雨漫漫，十日不止难下棺。  
仰首呼天雨中拜，雨为阁驻阴云端。  
葬后仓皇下山去，大雨依然大如注。  
是时送葬纷如云，祭奠争趋墓边路。  
母困干戈生别离，儿大母死才得归。  
但闻母死葬村落，问人葬地俱不知。  
村落蓬蒿暗荒土，数月走寻心独苦。  
焚香祝母如有灵，为报沉沦在何许。  
梦中忽见别时容，步上高堂言未终。  
牵衣恸哭自惊觉，清晨起接邻家翁。  
翁言昨夜梦而母，亲出房栊赠尊酒。  
梦间此夕精灵通，早晚应当见枯朽。  
共披荆棘凌风霜，平地有坎疑有藏。  
洒饭陈辞属深土，遗骸果见生辉光。  
恐认他人心臲，啮血淋漓试枯骨。  
枯骨通红知可征，一齿当门正如漆。  
重制衣冠新作坟，迁葬母骨安母魂。  
积恨谁知满胸臆，烈风顿扫空中云。  
丁鹤年，病且癯，何异常人七尺躯。  
丁鹤年，能读书，何人不解探玄珠。  
一片精诚独如此，回首世人空有子。  
郑贞孝渊四首  

【次韵宋学士见寄（四首）】  
涉江采新绿，揽之不成欢。  
我心独何苦，临风屡弹冠。  
无心问明月，有怀如长川。  
且歌拟招辞，采芝向商颜。  
商颜有神芝，岂徒乐苦饥。  
可以起沉疴，可以滋容辉。  
乞身在强健，行乐须及时。  
愿言赋归来，慰我朝夕思。  
夕思苦长夜，欹枕听征鸿。  
征鸿为稻粱，南北何憧憧。  
相随有流水，莫比情无穷。  
起来步檐下，倚遍青青松。  
松月流光精，照我双瞳青。  
千里共徘徊，两情正交并。  
取琴弹《别鹤，弦寒不成声。  
谁知扬州地，亦隔牛女星。  
叶主簿子奇三十一首  

【杨褒忠公墓】  
步出城南门，来吊褒忠墓。  
墓高三四尺，棠梨已无树。  
昔人重忠节，尸祝掞崇宇。  
自从兵甲兴，万物散风雨。  
碑为攻城炮，屋作临冲柱。  
凄凉今日事，岂异金源苦。  
冢傍新骨多，狼籍相撑拄。  
饥乌啄人肠，飞过淮河去。  

【过磊石】  
洞庭五月凉气多，轻风卷浪生微涡。  
小船挂帆不荡桨，后船来和前船歌。  
月白船头大鱼出，天青水底悬星河。  
千里故人不在眼，有酒欲饮将如何。  

【上院判（十四韵）】  
浩荡风云气，英雄虎豹姿。  
飞霜看下令，甘雨望兴师。  
破的千人骇，横戈万马驰。  
虎豹开列校，龙节镇边陲。  
城晓霜清角，天秋月满旗。  
山河百战外，人物再生时。  
细柳春营肃，崇莲夜漏迟。  
威行知不犯，事定契无为。  
公议皆归德，深恩欲颂诗。  
自惭生也晚，况复数逢奇。  
李早汾阳识，苏求太尉知。  
热非炉上炙，天笑井中窥。  
大业今伊始，偏城岂足羁。  
会须盟券铁，勋业冠彤墀。  

【过严先生钓台】  
君为利名隐，我为利名来。  
羞见先生面，黄昏过钓台。  

【湘中怨】  
帝车从此去，不见帝车回。  
日日登台望，湘江白浪来。  

【懊恼曲】  
绿珠酒半酣，吹笛对明月。  
金谷楼正高，万骑已如雪。  

【流连乐】  
欢乐自我事，岂复关汝家。  
不知问何罪，惊侬张丽华。  

【徽严道中】  
经行古官道，何处有人家。  
时见荒山脚，一川荞麦花。  

【塘上闻兰香】  
大谷空无人，芝兰花自香。  
寻根竟不见，茅草如人长。  

【寄履斋】  
凿池取青天，鱼向天上游。  
夜静风不波，一痕山月秋。  

【题花木翎毛画（二首）】  
海棠花未开，枝上春禽语。  
东风几何时，满地飞红雨。  
濛濛花上雾，五月海榴红。  
幽禽哢晴昼，叶底听惺憁。  

【岳阳晚兴（四首）】  
落日秋天鸿雁，长洲烟水蒹葭。  
沅澧尚留兰芷，武陵难觅桃花。  
洞庭万顷秋月，君山一点晚烟。  
安得幅巾无事，酒船吹笛江天。  
暮雨渔村春溟，晓霜枫叶秋酣。  
人世花开花落，山光湖北湖南。  
长天秋水一色，落日青山半衔。  
雁浦烟波渔笛，龙阳风雨归帆。  

【漫兴】  
功名富贵两亡羊，且尽生前酒一觞。  
多种好花三百本，短篱风雨四时香。  

【隐居】  
苍石红泉少隐家，牵牛延蔓绕篱笆。  
不知满径秋多少，凉露西风淡泊花。  

【己亥元日寓舍独坐对雨】  
清坐无憀独客来，一瓶春水自煎茶。  
寒梅几树迎春早，细雨微风看落花。  

【复次仲修韵】  
春风村巷淡如秋，细雨和云点点愁。  
正是别魂招不返，落花流水下溪头。  

【寨上过重九】  
客子光阴似水流，西风吹老菊花秋。  
今年不用登高去，人在青山最上头。  

【壬寅重九】  
白雁风高落木洲，人间岁月水东流。  
山城又是当吹帽，数点黄花冷淡秋。  

【题张原琛蓬窗】  
银丝鱼鲙碧芹羹，曾记扁舟越上行。  
今日小轩风味似，满川风雨看云生。  

【县舍即事】  
朝日开衙暮散衙，略无一刻及春华。  
偶过县舍坡陀外，随分春风领菜花。  

【岳州歌】  
绿波晴漾白鼍池，郭外人家有酒旗。  
客思独如杨柳树，春风愁绪万条丝。  

【宿白羊湖】  
客思官程意转迷，湘江南去草萋萋。  
待寻无树人家宿，免得中宵谢豹啼。  

【寓玉清观】  
径草微微护浅沙，小山丛竹玉清家。  
牵牛延蔓无多碧，点缀秋光一两花。  

【长沙水陆洲】  
长沙城西湘水流，客来城下系孤舟。  
隔江几树残杨柳，留与啼乌伴白头。  

【南唐故址】  
唐主宫垣集暝鸦，垣边几座野人家。  
尚余一片繁华地，宜种红蓝内苑花。  

【天岳新居（二首）】  
道院僧居相与邻，绿阴门巷不生尘。  
落花飞絮无情绪，只解年年断送春。  
茅斋新卜小山东，野竹盘根旧有丛。  
柔绿近抽三两个，便能摇影向春风。  
许训导继三十首  

【初日】  
扬辉启群阴，升耀昭万象。  
迢遥羲和驭，驾龙复东上。  
海波方照灼，岩霏尽开朗。  
遂令一羽微，飞飞亦求养。  
冥行固云众，谁此悟昏妄。  

【澄渊】  
水色本明照，况此静以深。  
泓澄几千顷，流汞凝玄阴。  
空光碧天合，倒景青山沉。  
默鉴不遗物，至虚宁受侵。  
愿言寄潜玩，湛然契明心。  

【遣兴】  
世道日云降，何人激颓流。  
于时竞靡靡，去古良悠悠。  
鸿鹄有高志，一举横九州。  
藩篱日云广，燕雀方啾啾。  

【夜坐】  
焚膏继短晷，坐此寒夜深。  
不意片楮间，乃见古人心。  
旷怀浩四海，内视不满襟。  
山空霜月白，猿鹤流清音。  

【送方希直游学金华】  
良会古所惜，光景不可留。  
故人今有行，出门复悠悠。  
晨鸡号远陌，行色满道周。  
千里从明师，岂徒事远游。  
川原渺何极，仰止在山丘。  
余生学苦晚，贤哲忽我尤。  
顾乏驰骋力，重增离别忧。  
遥遥金华道，从君去无由。  
愿为东南风，吹上八咏楼。  
愿为云端月，照彼双溪流。  
君情谅不违，我心复何求。  

【拟远游篇】  
朝涉沧海水，莫上三神山。  
洪波千万里，扬帆出其间。  
阳侯弄神怪，半空舞层澜。  
载驱龙与螭，复御鱼与鼋。  
万怪共奔逐，百灵相后先。  
潮生秋月白，潮落晓日殷。  
因攀榑桑枝，沐发挂余冠。  
仙人观我食，玉女朝具餐。  
清啸引长望，冰光流素寒。  
飓风夜来息，但见水吞天。  
回望齐州土，窅霭空云烟。  

【重过潘氏隐居】  
刻诗新篁上，粉节吹幽香。  
密林若广厦，万斛含昼凉。  
阴草涧芳洁，古苔石老苍。  
谅无答清景，咏言示不忘。  

【夜宿期王修德不至】  
城西挂纤月，夜色回春径。  
出门候所思，花露沾衣净。  
悠悠醉余意，寂寂静中听。  
灯暗清漏初，烦愁乱孤兴。  

【秋夕书怀】  
高空生夕凉，秋意入河汉。  
驰云若奔驷，明月隐复见。  
天机感众物，夜色掞深院。  
鸣叶响萧飕，吟虫发清怨。  
追思童稚日，膏火事黄卷。  
抚迹今已非，虑深志亦倦。  
颓波惜迁运，往节阅惊电。  
浩浩古人心，庶于静中见。  

【村中晚兴】  
微吟循清流，长眺际遥褵。  
山秋云气深，野晚日色浅。  
危柯凉似振，时稼熟初偃。  
一念故林居，情随飞鸟远。  

【秋夜（二首）】  
夕凉满庭户，悄悄林下宿。  
蛩韵连废阶，萤光映深竹。  
虚怀感末事，往节惊瞬目。  
起舞明灯前，驱愁泻醽醁。  
短檠照幽榻，秋气夕逾爽。  
雨止风叶鸣，天清候虫响。  
嗜古思有为，困学愧无长。  
往已来不闻，抚心徒偃仰。  

【怀友】  
高台多凉风，朔气横莫云。  
黄金与时尽，骏骨为灰尘。  
荒烟走狐兔，落日蔽棘榛。  
感慨百代下，谁是悲歌人。  
平沙漫浩浩，黄流去沄沄。  
远游谅已倦，归踏江南春。  

【夜宿净土寺】  
山空吹夕风，暑尽生夜凉。  
禅宫极清掞，天籁过虚堂。  
烟钟悄已寂，华月未流光。  
玉绳带银汉，夜色耿穹苍。  
暗汲石崖溜，时闻瑶殿香。  
触景自不寐，卧听金琅榼。  

【下岭樵歌】  
石磴缘苍苍，负薪下层峭。  
歌声相应发，山木闪残照。  
近惊幽谷响，远答清猿啸。  
欸乃江上音，烟波岂同调。  

【夜归】  
夜归人已卧，山月犹在户。  
惊鹊翻暗丛，哀鸿响遐渚。  
风虚籁静壑，霜肃气澄宇。  
顾影忽兴怀，孤身在羁旅。  

【雨中有怀】  
入春几晴光，物意转萧涩。  
冰雪寒尚余，云阴昼常集。  
清晨林端望，两目纵所及。  
白水天际浑，青山雨中湿。  
飞来双幽鸟，复向花上立。  
心赏不可同，何以舒怏邑。  

【雪】  
山花寒不开，庭雪晓还积。  
江南十日春，东风未相识。  
萧条新柳姿，清浅故池色。  
日晏起荆扉，迢迢迟来客。  

【夜坐】  
雨歇宵影澄，天清月华素。  
空山秋欲来，凉意先在户。  
萧萧林樾风，泫泫幽篁露。  
草虫亦何知，含凄感迟莫。  
深思无与言，美人隔江浦。  
迢迢银汉章，无声自西去。  

【结交行】  
识人人识己，腾口自相誉。  
誉至毁亦随，忧患安能去。  
庞公不入城，孔明拜床下。  
识士不欲多，乃是知人者。  

【中夜闻风雨满林明旦即为重九情之所至辄见一辞】  
梦觉清夜分，林塘响风雨。  
虚怀怯病枕，展转心自语。  
重阳适兹日，兴感眷时序。  
柔道方汇征，嘉名固宜与。  
嘹嘹冥鸿翔，摵摵凉叶委。  
抚迹徒有悲，抽思谩无绪。  
登高候明发，新寒薄衡宇。  
黄花满山篱，采采怀俦侣。  

【九日登山】  
处喧久忘静，临旷始怀真。  
步登千仞冈，眷兹九秋辰。  
余滓澄广泽，薄氛散高旻。  
浮空白云远，冠日丹霞新。  
海屿互出没，天峰秀嶙峋。  
清眸穷四遐，逸兴荡八垠。  
兴怀慨前古，一瞬迹已陈。  
无令东篱菊，静笑悲秋人。  

【雨望】  
萧摵木叶声，惨淡山云愁。  
郊扉度清夏，一雨惊凉秋。  
茅茨望不见，苍莽非旧丘。  
羁情信怏怏，世事良悠悠。  
行人夕已稀，耘者方未休。  
烟深语俦侣，草上驱羊牛。  
畚锸岂不劳，志愿无外求。  
所以沮溺徒，不为尧舜忧。  
岁功叹已矣，慨焉怀绿畴。  

【对雨】  
沉沉时雨积，冥漠晦平莽。  
卧起人事闲，临轩坐虚敞。  
繁林滴余润，曲池散清响。  
去家徒有思，出门亦何往。  
山深乱云合，村暝孤烟上。  
飞鸟望不还，空愁结遥想。  

【自双溪将还家月夜有怀作】  
月圆当今夕，客还候明旦。  
天空影自流，道远情犹闲。  
徘徊清辉间，乔木夏阴散。  
凉亭萤暂歇，阴沼蛙方乱。  
匡床寝不寐，病骨劳展转。  
青灯照愁心，幽花为谁灿。  
鸡鸣起促驾，路出烟林畔。  
半生羁旅踪，江山浩兴叹。  

【石林道中】  
客行石林道，还顾望海门。  
日午蜃烟灭，雄涛浩浑浑。  
鱼船集远步，百里腥风昏。  
岸绕野塘色，潮吞沙渚痕。  
危岭过九折，前登畏崩奔。  
鸟啼怨山雨，山深伤客魂。  
旧历宛如昨，夏木今已繁。  
路难欲自慰，沽酒溪前村。  

【晓度范家滩】  
鱼梁障清湍，水落滩面阔。  
天风石籁秋，数里声聒聒。  
晨涉思揭厉，川广畏难越。  
浦口人不闻，扁舟远如月。  
寒波望空雾，晓岸指毫末。  
新曙野始分，清凉木先脱。  
别离既含戚，遇景聊暂悦。  
初旭转沧溟，彤霞丽云阙。  
回瞻极迢递，凌步多曲折。  
前念青山行，采芝养高节。  

【赋蛛蜘落叶】  
秩气感木叶，故林飘坠时。  
不成栖蔓草，还复缀蛛丝。  
屡舞凉风得，高悬落照宜。  
多情似留恋，争奈已辞枝。  

【自遣】  
独坐还长眺，高歌祇自听。  
雨中苗尽绿，烟外树重青。  
病久怜形瘦，愁多畏酒醒。  
芙蓉将烂熳，采采忆江行。  

【病中作】  
风雪年将尽，山林客未还。  
消磨尘世事，留得病身闲。  
胡教授奎六首  

【梦游庐山】  
我有紫霞想，梦游匡庐峰。  
仙人凌绝顶，手掉金芙蓉。  
亭亭九天上，叠嶂崩腾涌波浪。  
五色云中白鹿鸣，三更海底金鸡唱。  
悬崖瀑布从天来，疋练倒界青天开。  
高人自是陆修静，邀我石磴行莓苔。  
九江秀色可揽结，欲跨长鲸捉明月。  
望断蓬莱青鸟书，琪花落尽无人折。  
飞身上挹香炉烟，坐卧九叠屏风前。  
翻然拜手招五老，一笑仿佛三千年。  
松风泠泠吹梦觉，鹤背高寒露华落。  
早知此境隔尘凡，只合栖神向丘壑。  
何人写此江上山，云山与我心俱闲。  
明当会碾飚轮去，长谢时人竟不还。  

【北上行】  
食蜜不知苦，衣葛不知寒。  
今晨出门去，始知行路难。  
惊飙吹断篷，沙碛何漫漫。  
羸马缩如猬，霜花大如飞。  
夜涉黄河冻，舟行不得前。  
君肠辘轳转，我肠车轮盘。  
王事有严程，去去勿惮烦。  
弯弧落旄头，飞箭定天山。  
会赋《铙歌曲，论功万里还。  

【送徐千户之甘州】  
春寒初试越罗袍，不惜千金买宝刀。  
马援橐中无薏苡，张骞槎上有葡萄。  
昆仑西去黄河远，函谷东来紫气高。  
何事相逢又相别，陇云边月夜劳劳。  

【江边柳】  
朝送木兰船，暮迎征马鞭。  
非关离别苦，生长在江边。  

【挽张光弼】  
二仙坊里张员外，头白相逢只论诗。  
今日过门人不见，小楼春雨燕归迟。  

【题芦雁图】  
草草书空不作行，相呼相唤过衡阳。  
芦花月冷应无梦，啄尽寒沙一夜霜。  

【宿田家】  
村北村南社鼓声，闲寻父老说升平。  
孤灯也识离人意，落尽寒花却再生。  
管长史讷一十五首  

【墨窗为赵捴谦赋】  
女娲立极断鳌足，羲画之先无刻木。  
始观鸟迹制文字，夜鬼哭天天雨粟。  
篆隶变化生八分，行草复作何纷纷。  
六书古制既茫昧，载籍况遭秦火焚。  
后之作者不可数，形声寥寥眇千古。  
更论得法神妙间，自信临池心独苦。  
君居于越文献邦，家藏金石书满窗。  
磨穿青州老未已，万斛巨鼎畴能扛。  
吴兴宗人已物故，浙河东西谁独步。  
君今有志继绝学，砥柱中流见孤注。  
剡溪百番冰雪光，玄霜一斗松煤香。  
满堂宾客看挥洒，风雨飒飒龙鸾翔。  
我嗜涂鸦手如棘，屡欲从君问奇画。  
君还许我载酒来，我捧千钟劳君笔。  

【晓起】  
真馆晓晴初，官清远尘俗。  
怡然对简编，庶矣忘荣辱。  
遥峰拥归云，高城淡微旭。  
落尽冬青花，江南雨新足。  

【独坐】  
独坐茅堂上，长吟不下床。  
乱书堆几席，疏雨过陂塘。  
野燕冲帘入，汀花度水香。  
应须存晚计，次第学耕桑。  

【发新河次韵】  
自忝王门禄，频年此地过。  
秋风回远道，暮雨宿新河。  
白浪鸥边小，青山雁外多。  
客杯相慰藉，一酌总恩波。  

【晓发雷港】  
月暗投寒港，天明发晓途。  
鹭应寻宿侣，雁已误更奴。  
霞映沿汀蓼，霜枯倚岸芦。  
彭郎矶尚远，隐隐一山孤。  

【哭先师樗隐先生】  
先生姓刘，名俨，字敬思，钱塘人。  
痛哭刘夫子，如今隔九泉。  
感恩惟我在，卓行许谁宣。  
汉向犹今系，梁訏复后贤。  
家声俱溢耳，才望孰齐肩。  
百氏遭渔猎，群经费讨研。  
大镛知在序，巨笔信如椽。  
美玉虽居璞，明珠必媚川。  
荐章何恳恳，束帛竟戋戋。  
东壁星辰表，西清雨露边。  
班陪黄阁老，名厕玉堂仙。  
礼乐皆新制，方舆有续编。  
宣麻应内命，行李忽南迁。  
汉节冲蛮雨，黎歌入瘴烟。  
客庖鱼米贱，商舶象犀联。  
省檄官将调，邮书讣遽传。  
龙蛇虽起起，鸾鹤定翩翩。  
有客书铭碣，何人给墓田。  
禺山云若惨，谷水月空圆。  
雨泣悲鹦鹉，风魂托杜鹃。  
哲人其逝矣，小子独凄然。  
膏馥多沾丐，愚蒙赖勉旃。  
斯文因汩没，吾道亦迍邅。  
踵接才虽劣，心丧礼自专。  
每伤酾迍爵，况忍读哀篇。  
感激千愁外，号呼百拜前。  
不知双眼泪，何日断潺湲。  

【尹母行】  
云间尹母年十七，嫁夫三年夫病卒。  
舅姑在堂儿在褓，自誓茕茕守空室。  
家贫何以为生理，纫缝得钱奉甘旨。  
门外春风自往来，寒心一寸如灰死。  

【次韵答朱孟辨见寄】  
十日春无一日晴，闭门听雨不胜情。  
江华偏向愁边发，池草多从梦里生。  
西北星摇天不动，东南潮落海如倾。  
却怜臣甫忧时切，夜夜遥瞻北斗城。  

【宴徐氏楼】  
高宴徐家池上楼，座中宾客总风流。  
东城美酒休辞醉，南国佳人自解愁。  
晴日游丝当户落，暖风香篆近帘浮。  
归时不用山公马，短棹春波正满洲。  

【和内兄金士廉清明日答张应辰见过】  
雨晴江路少尘沙，有客寻春到水涯。  
风细游丝低著草，日斜归鸟乱穿花。  
青山几处无新冢，乔木何人是故家。  
倩得盘游春髻子，东风日日好将车。  

【清明感怀】  
十年宦学楚江滨，老景垂垂上此身。  
插柳忽逢三月节，看花又过二分春。  
青山风雨多新鬼，白发江湖少故人。  
东忆墓田千阜下，可堪回首一沾巾。  

【过皖城吊余忠宣公】  
元戎百战守孤城，千里蚍蜉绝援兵。  
堡鄣有方文且武，简编无愧死犹生。  
神来遗庙乘云气，鬼哭空江杂雨声。  
尚忆李侯并达帅，一时忠义属科名。  

【北榭】  
旧家行乐小亭台，珠箔青山罨画开。  
花月当时人已散，柳风今日燕还来。  
舞钿犹委宫墙草，步障曾过辇路苔。  
一代繁华易销歇，白榆霜冷雁声哀。  

【赠别】  
草色青青汉水新，异乡听雨怕逢春。  
客怀不似今年恶，频向东风送故人。  

【纪梦】  
小宴初阑罢玉笙，东风庭院好春情。  
流莺啼过楼东去，一树梨花正晚晴。  

【江行】  
野色含江薄，沙痕带水长。  
东风无白浪，容易下蕲阳。  
顾教授禄六首  

【题桶底仙山图】  
昔人夜投逆旅中，戏将指爪呈神工。  
飕飕逸响如飘风，桶底刻出蓬莱宫。  
状如六鳌拥虚空，戴山出没沧溟东。  
琼台瑶阙知几重，千门万户遥相通。  
俨然中坐一老翁，星眸霞脸冰雪容。  
群真左右来相从，或翳白凤骑青龙。  
女仙七十如花红，各执乐器笙与镛。  
钧天一曲奏未终，双成劝酒琉璃钟。  
谷神长生寿无穷，出入造化超鸿濛。  
我欲上天夬紫虹，高步去逐东王公。  

【憩山中古寺】  
行春过远村，鞍马憩山门。  
画壁神仪古，镌厓佛像尊。  
鼠翻残瓦坠，龙出小池浑。  
亦欲询兴废，苔碑字半昏。  

【怀思复钱先生】  
每忆钱夫子，才名世少同。  
赋传罗刹盛，诗拟拾遗工。  
儒术翻多误，官资惜未崇。  
空令虞学士，期荐玉堂中。  

【次韵夜泊（二首）】  
海近潮初上，江清天倒流。  
故乡频入梦，此地独维舟。  
落雁沈霜镜，潜鱼避月钩。  
不眠催早发，历历数更筹。  
城郭还依旧，人民似昔非。  
故乡南去远，奉使北来稀。  
水落波声小，天空月色微。  
客舟随处宿，浪迹几时归。  

【和袁海叟题老蛟化江叟吹笛图】  
千里神龙化作翁，月明吹笛倚龙宫。  
曲声不许人间听，散入重湖半夜风。  
贝纪善翱五首  

【未央宫瓦头歌】  
（临川宋季子得未央宫瓦头一片，代陶泓因拓一纸见遗，上有“长乐未央”四字，其文古雅，余为赋一首云。）  
赤龙西飞入咸阳，乌骓喷火焚阿房。  
阿房已灰骓亦逝，渭水参差开未央。  
未央宫殿中天起，乃公见之怒仍喜。  
壮丽方推相国能，万户千门从此始。  
南山相对双阙开，函关夜启候王来。  
奉觞殿上呼万岁，拔剑砍柱何雄哉。  
玉阶一污新都履，旧宅重开洛阳水。  
东西照耀四百秋，汉基半与周基似。  
长杨昨夜西风早，锦幔椒涂迹如扫。  
谁言长乐殊未央，回首青青千里草。  
可怜遗瓦至今存，古今不剥莓苔痕。  
铜雀有歌哀白日，鸳鸯无梦到黄昏。  
梁园老人爱奇雅，锦囊得之百金价。  
茅斋风雨伍陈玄，犹作金人泪□泻。  
朝来拓得寄江城，旧物相看无限情。  
白发张衡足愁思，何人相与话西京。  

【拟古】  
妾有绿绮琴，中含凤凰音。  
不为《黄鹄操，试作《白头吟。  
河中锦鸳鸯，比翼相因依。  
落花随飘风，各自东西飞。  
物情有不同，贞心以为保。  
春葩折秋霜，容华岂常好。  
芙蓉出绿水，见别污池中。  
白壁荐泥涂，乃与瓦砾同。  
妾有五色丝，为君制衣裳。  
朝朝勤拂拭，夜夜为薰香。  
将心置君腹，知君忘不忘。  

【晓望】  
鸡鸣双阙曙，山翠渐霏微。  
日映金宫上，云依玉殿飞。  
万方秋贡入，千骑早朝归。  
自笑何为者，缁尘满素衣。  

【闲居】  
闲居不是为逃名，野性从来少宦情。  
况有林塘供笑咏，且无冠盖费逢迎。  
夕阳山好楼中见，春水船高树杪行。  
何处飞来如雪鸟，相亲相近不相惊。  

【吴门会故人楼文渊】  
忆曾相识自儿童，二载云间笔砚同。  
深院抄书桐叶雨，曲栏联句藕花风。  
当时壮气凌诸子，今日衰颜对两翁。  
高卧田园真自乐，宦游愧我尚西东。  
王编修翰一十五首  

【言怀呈董仲纶训导】  
南山有佳树，众鸟寒相依。  
佳树何团圆，岁暮心不移。  
高枝聊可嬉，低枝安我栖。  
有巢不能庇，敢望故林飞。  
古剑光射斗，陆沈还不朽。  
欲淬使之利，持此恐伤手。  
不若两钱锥，反以得取售。  
向市空抱归，令人颜甚厚。  
蝓涎自濡，蛟龙嘘成云。  
蝓以自足，蛟龙或可驯。  
大小各逍遥，雕鷃何足论。  
方崔秋气高，大宇何萧骚。  
主人有西成，客子免焦劳。  
道途何纵横，使我颜色消。  
世故多纷纭，万事徒謷謷。  
一笑欲拂衣，青山频见招。  

【棠梨墓歌】  
棠梨花白春似雪，棠梨叶赤秋如血。  
春来秋去棠梨枝，长夜漫漫几时彻。  
明月照青镜，香雾{髟官}翠鬟。  
草寒虫啧啧，花落莺关关。  
青灯耿玄掞，黄土埋红颜。  
杨柳楼头红粉歌，舞罢春风敛翠娥。  
莫厌樽前金叵罗，君看冈头窣堵坡。  

【龙江别意】  
送客都门道，旗亭酒一樽。  
雨余芳草合，风定落花繁。  
晓树连云暗，春江带雨浑。  
明朝定相忆，遥望一销魂。  

【题山居幽趣图】  
幽人爱岑寂，林下筑幽居。  
触石云生谷，通泉溜决渠。  
鹤眠春院静，猿去晚林疏。  
时有采芝客，商歌振碧虚。  

【山居幽趣断前诗句成】  
买得青山好，林居事事清。  
晚窗分竹色，夜枕落泉声。  
露滴琴书润，云随杖几生。  
未能脱簪笏，猿鸟漫忘情。  

【过湖口县】  
澄江东去急，南桨入湖深。  
林密藏秋雨，山高倒夕阴。  
丽谯临小县，佛阁出遥岑。  
当趁风涛便，无由得赏心。  

【过九江府】  
早发浔阳岸，秋风鸿雁高。  
谷容通窈窕，江色变蒲萄。  
坚壁雄千雉，危樯舣万艘。  
琵琶亭下水，犹似响檀槽。  

【次韵峨眉山】  
雾作衣裳云作屏，玻璃万顷着娉婷。  
望夫石上偏多雨，织女河边欲陨星。  
螮蝀夏凉收浅绛，蟾蜍秋冷抹长青。  
可怜天际微颦处，六国兴亡一梦醒。  

【和黄体方伴读新蝉韵】  
满地残花过雨天，槐阴庭院响新蝉。  
轻敲金奏当窗外，闲拨银筝向枕边。  
晓露吸残青草岸，晚风吹出绿杨烟。  
家山深处林亭好，曾被繁声聒醉眠。  

【秋信】  
寒来消息是谁传，金井梧桐一叶先。  
残暑已消团扇底，新凉才到短檠前。  
问愁多在蛩声里，寄远常从雁影边。  
流浪浮生浑不觉，知机林外有鸣蝉。  

【送成纪善省亲关中】  
端门赐告得驰归，雪霁沙沟净不泥。  
寒度雁声天远近，早行林影月高低。  
河源出塞金绳直，岳色连云翠盖齐。  
戏彩高堂称寿毕，归期先报郑门西。  

【和王道录韵其人尝住茅山】  
两首新诗墨色浓，飘然逸气有仙风。  
藜床清梦飞为蝶，竹杖通灵化作龙。  
商皓芝田云更白，葛公丹井水无红。  
他年勾曲寻真去，会向云边问小童。  

【秋怀】  
秋窗昨夜秋风起，百感心成一寸灰。  
千里雁来书未至，五更虫语梦初回。  
地连洛汭浮云断，山接荥阳夕照开。  
何日黄河航一苇，中条山顶望青台。  

【夜月吹箫图】  
梧桐月转欲栖鸦，闲弄参差隔紫霞。  
彩凤暗巢长乐树，金莺偷语上阳花。  
斗妆凉露沾钗玉，簇仗香云绕扇纱。  
吹到《凉州移别调，君王亲为按红牙。  

【南陌词】  
南陌东边杨柳枝，长条拂水绿参差。  
行人不似枝头絮，也有无风落地时。  
王崇庆佑一首  

【松滋县】  
最爱松滋县，清妍似故乡。  
碧湖浮片月，红树着新霜。  
见客征鱼税，思兄感雁行。  
峡州知不远，云际叠青苍。  
赵博士俶（一首）  
俶字本初，绍兴人。元氏乙亥科《书经进士。洪武六年，授太学博士，加翰林待制，致仕。戊戌，诣阙谢，赐内库钱遣归，学士宋濂为序以美之。  

【破窗风雨图】  
客窗读书过夜半，江上长风将雨来。  
茅屋身和木叶落，竹床笑对灯花开。  
何人鸡鸣解起舞，此时蝶梦付衔杯。  
我欲哦诗慰寥寂，蓑笠敲门步绿苔。  
◎补诗  
☆童校书冀（一首）  

【赠丹厓隐者】  
吾闻零陵东有丹厓山，青天削出青孱顽。  
丹梯百丈不可得，仙人炼药巢其间。  
丹成仙去已千载，至今草木余清寒。  
我来吊古访陈迹，石磴侧足难跻攀。  
上有撑云拄日之乔松，下有悬厓喷壑之惊湍。  
幽林野鸟作人语，阴涧或有鲛龙蟠。  
何人结屋倚苍翠，抱琴林下听潺湲。  
乃是丹厓仙人老孙子，少年早脱名利关。  
祇今五十如处子，双鬓鸦墨颜渥丹。  
门前种秫酿春酒，屋后黄菊供朝餐。  
野猿有时来献果，木客赋诗常往还。  
留我石上煮清茗，松花落地云班班。  
我家金华五十里，失身作客天南端。  
征书昨夜趣归兴，叶舟径下湘江滩。  
弘文馆深难置足，神武门高宜挂冠。  
山中草屋幸无恙，拂衣归共浮云间。  
明年花开倘相忆，把酒相望兴长叹。  
裁书吹寄无雁过，少待辽鹤东飞还。  
叶主簿子奇二首  

【桃花流水（《龙泉十八景之二）】  
渔郎得事无藏机，桃源遂使人间知。  
武陵老仙亦欠事，水流却遣飞花随。  
此间别有天一片，松萝漠漠开烟霏。  
外人无用问服食，胡麻饭熟芜菁肥。  

【石门茅屋】  
藤萝抱石门自牢，茅屋谁怕秋风高。  
落花芳草共幽独，清风白昼何萧骚。  
山中无地着野马，世间万事如牛毛。  
不见崇墉贮歌舞，春风容易长蓬蒿。  
胡教授奎二首  

【贞母阡】  
石门山前箭如雨，朝别良人暮为□。  
石门山下百尺泉，一日身死哀千年。  
至今石门山下路，人称烈妇禹家□。  
墓前斜日一僧归，即是当年十岁儿。  

【题瀛洲图】  
铃索无声昼漏稀，宫罗一色换朝□。  
院门不锁松花落，知是銮坡进讲归。  
顾教授禄二首  

【汴城（有序）】  
（予分教汴之开封，适休沐余暇，□□二同志访及故元忠襄王李公察罕遗迹，惜其有志欲抉颓运，而田锋之□□□□腹中其子扩阔经营数年，仅能复山东之仇。时李公思齐拥众□□□维专权辇侧，社稷之基先自隳坏，使扩阔纵有方、召之才，费、邓之□□□之势，不可复振。天祚皇明，大军北伐，一扫而定中原，再驱而清朔□□□安堵，反掌泰平，回视曩时群雄扰扰，不过为天朝之驱除耳。因各□诗一首，以纪其实云。）  
黄河怒触龙门裂，突蜃冲蛟肆妖孽。  
□谁首倡导洪流，驱使生灵陷鱼鳖。  
群雄尽向草泽生，青袍白马连州城。  
□时将相总骄懦，可怜不救兵纵横。  
忠襄何人汴梁客，只手徒思拯沉溺。  
□星半夜落前军，有子才能讨仇贼。  
关西老将宁伏雌，辇侧权臣藏祸机。  
□然内难促元运，毋乃社稷基先隳。  
铁衣破碎秋风早，三军尽向夷门老。  
岂知天意属皇明，万乘龙飞大江表。  
神兵受命北渡江，举兵所向俱来降。  
□尘不生草不动，直取中原为帝邦。  
金宫玉殿凌空起，翠华飘飘曾戾止。  
□皇立政务宽仁，坐见疮痍变淳美。  
天开地辟长清宁，五风十雨年谷登。  
书生但愿报恩德，万岁千秋歌泰平。  

【巫山高】  
巫山高高十二峰，君王魂梦已成空。  
上头多少闲云雨，尽在朝朝暮暮中。  
见纪善翱一首  

【络纬吟】  
高城月白风凄凄，夜闻络纬迎秋啼。  
初惊杨柳玉楼外，又遇梧桐金井西。  
一丝不断抽寒露，宛转犹悲岁年暮。  
机中少妇暗停梭，愁绝寒窗不成素。  
郑贞孝渊一首  

【采莲曲】  
梧桐转阶月如水，满地瑶华铺不起。  
谁家玉箫吹画楼，不管洛阳春色愁。  
吴姬蹈歌楚女舞，罗带同心结飞组。  
采莲不采菂中薏，见人但道莲心苦。  
鲤鱼吹风红叶秋，独持明月上兰舟。  
巴陵去去三千里，情与白波天外流。  
◎补人  
☆郑枋（一首）  

【江南曲】  
妾在钱塘小江曲，门前岁岁春波绿。  
绿波涵影晓汪汪，素练平铺光一幅。  
垂杨十里锁轻阴，芙蓉半渚瀁清馥。  
翠云贴水风飕飕，白蘋红蓼催早秋。  
大姑小姑惜芳游，朝朝拟棹江中流。  
荷盖斜张低覆舟，见花颦眉愁复愁。  
移舟西来泊花底，藕花染红蘋叶紫。  
拾蘋犹恨蘋无根，采莲却喜莲多子。  
妾身不为浮蘋生，宁作莲花守红死。  
郑梴（二首）  
梴字叔□，枋之从父兄也。  

【拟古二首】  
秦筝一何哀，中有凄凉音。  
累累孤臣操，咽咽嫠妇吟。  
晨霜为之寒，浮云为之阴。  
听罢复三叹，不觉泪沾襟。  
披衣步庭皋，嘉树鸣暑禽。  
嗒然吾丧我，情与海水深。  
孤斋悄无人，绛烛夜吐芒。  
羽虫忽飞来，投火欲自戕。  
知为明所误，曷不务韬光？  
子封愿封留，淮阴喻弓藏。  
法戒既昭然，昧者何茫茫？  
高山有白石，行当煮为粮。  
郑瑽三首  

【寄宋仲珩（三首）】  
鸡期桑下飞，青鸟海上游。  
如何不同调，羽翼有短修。  
故人昔相见，时时话绸缪。  
出入念同车，无衣念同裘。  
一朝参商如，岂不怀百忧？  
初盟倘不渝，在远情愈周。  
但愿似畴昔，乌用苦相求。  
种梧待鸾凤，鸾凤不来宿。  
梧生日夜长，岁华如飞镞。  
凉风一夕厉，露叶消初绿。  
岂乏爨下音，摧残比众木。  
我愿裁为琴，寄君清商曲。  
丛桂在庭前，与子昔同植。  
风霜昨夜紧，晨起视颜色。  
庭树已凋落，桂枝一何直。  
亮节自中怀，贞性非外饰。  
对之思所亲，俯案不能食。  
一日十二时，万虑在一刻。  
寄诗非尽言，聊用明相忆。  
金涓二首  

【山庄】  
青村溪尽处，林密隐孤庄。  
石老莓苔路，门荒薜荔墙。  
人行秋叶滑，鹤立晚松凉。  
治亩农归后，蓑衣挂夕阳。  

【蜀墅头】  
溪头自舒散，天淡夕阳微。  
拂石松边堕，看云水上飞。  
旧矶双鹭下，小棹一渔归。  
不觉吟成久，苔痕欲上衣。  
曹教授孔章二首  

【闲斋书事】  
林响溪雨来，萧萧客窗暝。  
瑶琴倦不谈，石阑晚犹凭。  
烟深鸟依树，花落风满径。  
隔岸谁诵经，泠泠发清磬。  

【题王高翰单于昭君夜坐图】  
天如穹庐塞云黑，胡地寒多胡草白。  
阴山积雪不曾消，马潼驼峰作常食。  
一身不幸颜如花，一朝飘泊在天涯。  
宫中不识天子面，哪知世有呼韩邪。  
银烛煌煌照清夜，咫尺腥膻杂兰麝。  
强含娇笑对毡裘，啼痕暗裛。  
单于未醉酒频倾，琵琶不弹肠断声。  
谁知万里多情月，祇与昭阳一样明。  

## ●甲集第十八  

唐应奉肃九首  

【送陶元庸】  
有酒浇赵州，无酒酹鹦鹉。  
不逢平原君，何须识黄祖。  
杀姬谢躄士，兹事付尘土。  
谁能爱文章，甘受嫚骂侮。  
丈夫气盖世，身为知己许。  
苍茫风尘际，因子慨今古。  
临岐舞铜剑，霜隼陵平楚。  
去矣江国遥，相思隔津鼓。  

【和牛士良】  
咽咽铜虬水，浏浏青琐风。  
掖斜观斗转，帘疏望月空。  
出门步清影，循阶行露丛。  
眷此光霁景，感予微眇躬。  
观国岂非愿，怀亲方蔚忡。  

【题张孟兼所注谢翱西台恸哭记后】  
（谢翱字皋羽，文丞相馆客。丞相既薨，皋羽哭之于子陵钓台，作《恸哭记。今礼部主事金华张孟兼为之解云）  
宫中六更初罢鼓，蓝田玺玉沈崖浦。  
庐陵忠肝一斗血，去作燕然山下土。  
桐江水落秋日颓，有客歌上严光台。  
石根敲断铁如意，万里北魂招不来。  
西风又涸滦河水，故老寥寥知者几。  
珍重睢阳季叶孙，笺简能禆两朝史。  

【智伯头饮器歌】  
饮伯头，些伯鬼，伯死宁知头作器。  
玉盘酒滴猩猩红，血波倒浸泥丸宫。  
雷吼无声电睛坠，伏犀骨断漆花腻。  
老龙一吸银海涩，饮阑掷杯怒发立，  
英魂夜半不敢泣。君不见君漆头，臣漆身，恨君蓝台争谏臣。  

【秋江曲】  
妾家住银塘，石楠秋叶香。  
忆君荡桨去，江水与愁长。  
西风夜泣葓花露，鸭觜岸低人不度。  
冷莎如针刺烟素，鸳鸯飞来畐去。  

【宿真庆庵（得心字）】  
落日古城阴，萧萧竹树深。  
雨花知佛境，流水识禅心。  
月到翻经榻，苔缘挂壁琴。  
不因支许旧，那得遂幽寻。  

【中秋和龙子高】  
白白初悬月，青青不尽天。  
乍经银汉外，又满碧囱前。  
钟阜思归夜，淮城坐谪年。  
曾挥两行泪，愁对一轮圆。  

【刘松年山居图】  
曾逐大茅君，峰头卧古云。  
鸟青呼作使，鹤白养成群。  
客较丹砂法，童窥玉券文。  
近来烟火断，花气作垆熏。  

【铁塘书事（此诗为杨完哲而作）】  
鬼马萧萧踏暮云，花奴啼杀故将军。  
雕弓不反腰间韔，玉貌空啼马上裙。  
报国有心徒耿耿，驭兵无律竟纷纷。  
关西太尉非华胄，谁撰麒麟石上文。  

【题宫人图】  
洗花染线刺春罗，凤翼双飞锦作窠。  
暂起非关针力倦，海棠时节困偏多。  
谢佥事肃五首  

【次莒州望即墨感乐毅田单作】  
单车背高密，一昔次城阳。  
城阳故莒国，俯仰怀兴亡。  
莒国固微弱，与鲁常争强。  
城阳虽褊小，在汉亦封王。  
奈何保齐涽，见弑魂悲凉。  
焉知即墨捷，长驱还旧疆。  
望诸敌燕忾，师律岂不臧。  
安平为宗社，出奇诚莫当。  
咸能忠所事，功立名且扬。  
昔予好谋画，抚剑游四方。  
时命顾弗偶，甘心唯括囊。  
兹焉吊陈迹，山川郁苍苍。  
往者不可企，咏言徒慨慷。  

【长平】  
引轭方上牛，参旗正南举。  
行行堠路明，忽在长平聚。  
踟蹰念衰韩，不得守兹土。  
嫁祸于赵国，移师与秦拒。  
赵卒一以坑，秦兵肆攻取。  
惜哉廉将军，制敌中见沮。  
遂令锐头儿，残暴逾猛虎。  
善战服上刑，赐剑非弱主。  
咨尔头颅山，委命复何语。  

【马陵行】  
客行忽不乐，停车马陵间。  
上有悲风古树之萧瑟，下有哀壑流水之潺湲。  
阴深坏道余古雪，崭岩两壁堆积铁。  
石面苔封劲箭痕，草头露滴将军血。  
青荧磷火黄昏明，呼号木魅啼山精。  
应羞刎颈偿断足，此气千载真难平。  
西流沂东水沧海，胜败孙庞两安在。  
为提宝剑舞尊前，落日云霞射光彩。  

【长安坝】  
海宁州西来往频，长安坝上最伤春。  
东风桃李非无主，归燕楼台不见人。  
天末云帆随望远，雨余芳草唤愁新。  
故乡门巷干戈底，越客相逢话是真。  

【韩信城】  
淮流浩荡楚原平，叹息英雄不再生。  
天日可明归汉志，风云犹似下齐兵。  
千年城郭名空在，百战山河姓几更。  
还酹将军一杯酒，黄鹂碧草不胜情。  
唐开封敏三首  

【禁直（三首）】  
武楼高迥接回廊，绣妥盘龙护御床。  
得侍至尊论治道，祥风微袅水沉香。  
天门旭日炫新晴，凤髓龙香研墨清。  
亲见君王书草字，蛟龙吹雨杂风声。  
金舆晓驻武英傍，孔雀屏开御褥香。  
今代瀛洲最多士，赐题吟得进君王。  
蓝佥事智四十首  

【暮宿田家作】  
木落天正寒，山空日将暮。  
荒林倦鸟归，乱水行人渡。  
穷年滞草莽，短褐被霜露。  
晚宿依田家，主人情亦故。  
汲水泉满涧，烧竹烟在户。  
钟残溪上村，月照阶前树。  
浊酒初泼醅，嘉蔬亦时具。  
且慰饥渴怀，况谙村野趣。  
老翁八十余，有子殁征戍。  
粳稻岁莫收，官司日加赋。  
我愿息兵戈，海宇重农务。  
愧乏经济材，徒然守章句。  

【风雨不已川流渺漫感事叙怀柬我同志】  
云雷中夜兴，风雨达清旦。  
开门山木昏，隐几波澜乱。  
鹳鹤下空庭，蛟螭上高岸。  
舟航远树杪，石壁中流半。  
黍豆或漂流，蓬蒿乃滋蔓。  
北风不扫除，南海尽弥漫。  
乃知兵戈气，郁结久不散。  
坤轴恐欹倾，阳乌失光灿。  
伤时转凄凉，涉世正忧患。  
微躬愧鸟雀，何由塞天汉。  

【雨中柬王幼度】  
客子清晨卧江阁，老树闭门风雨恶。  
渔舟满眼乱波涛，杀气冥冥塞寥廓。  
地炉火冷席无毡，短衣百结双履穿。  
寒食清明不归去，故山松柏空云烟。  
先生适自江东至，行李兼旬共留滞。  
登楼王粲谩多才，献策刘蕡甘下第。  
三鳣聊尔拥皋比，一鹗未负风云期。  
青春白日麟凤远，长林丰草豺狼饥。  
十年烽火暗南极，戎马纷纷未休息。  
朝廷耆旧困草莱，乡里儿童夸膂力。  
我今旅食向孤城，君亦胡为念远行。  
人生只在意气合，世乱未觉文章轻。  
野人岂知天下事，杜宇夜啼花满地。  
狂如贾谊惟痛哭，贫似扬雄空识字。  
昨夜封书与雁归，妻孥应怪苦回迟。  
丈夫磊落志千载，一日穷途何足悲。  

【赤壁】  
长江西来雨如雾，赤壁苍苍风雨暮。  
草木犹疑横槊时，尘沙尚忆焚舟处。  
乌林渡口下舳舻，曹瞒已料无全吴。  
阵前部曲奔先主，眼中谈笑轻周瑜。  
君臣谋合士贾勇，玉帐旌旗亦飞动。  
楼橹晴空烟焰高，鱼龙白日波涛涌。  
荆门牢落驻残兵，野旷不闻鼙鼓声。  
战骨秋埋湖外草，捷书夜报石头城。  
雄图霸气两消歇，地老天荒秋一叶。  
石上残碑过客题，沙中古剑渔人得。  
汉王祠枕碧山隅，诸葛台荒野鸟呼。  
千年忠义出师表，万里江山八阵图。  

【宿橘山田家怀蒋先生】  
苍峰落日微，白鹤秋风远。  
客路入疏钟，田家背山阪。  
孤烟桑柘寒，归鸟茅茨晚。  
欲觅紫芝翁，山深白云满。  

【暮归山中】  
暮归山已昏，濯足月在涧。  
衡门栖鹊定，暗树流萤乱。  
妻孥候我至，明灯共蔬饭。  
伫立松桂凉，疏星隔河汉。  

【秋日游石堂奉呈卢佥宪】  
荒郊通径僻，野竹闭门深。  
白日羲皇世，青山绮皓心。  
潜蛟多在壑，宿鸟独归林。  
知尔荷锄倦，时为《梁甫吟。  

【秋夕怀张山人】  
鼓角边声壮，林塘夜色幽。  
凉风动疏竹，明月在高楼。  
久客形容老，孤城战伐愁。  
不眠怀魏阙，长啸拂吴钩。  

【雨中同孟原佥宪登嘉鱼亭】  
高阁流莺外，荒城驻马前。  
江寒三月雨，春老百蛮天。  
折柳悲横笛，飞花落钓船。  
乾坤总羁旅，把酒意茫然。  

【时事】  
太府城隍废，疲民井邑空。  
舞干非舜日，斩木有秦风。  
烽火苍茫外，江山感慨中。  
悲歌看古剑，激烈想英雄。  

【夜宿钓台】  
水宿傍严滩，风灯语夜阑。  
鼍鸣潮信早，龙过雨声寒。  
病喜江山好，贫嗟道路难。  
何当脱尘鞅，来此抱渔竿。  

【徐雪舟为画蓝涧草堂图】  
碧草连书屋，苍山对画图。  
鹤巢秋树小，渔艇夕阳孤。  
野色晴初远，溪云淡欲无。  
浮楂倚盘石，把钓任潜夫。  

【经石堂追怀卢使君】  
旧隐仙人馆，曾陪使者车。  
那知沧海别，不返白云居。  
山雨荒樵径，窗尘污道书。  
伤心庭外竹，清影漫扶疏。  

【兵后归西山】  
乱后归茅屋，晨兴步石田。  
客愁空日日，春色自年年。  
风雨啼莺外，江湖去鸟前。  
艰难思故旧，回首意茫然。  

【蓝涧草堂】  
橘井云山北，茅斋涧水西。  
听猿秋树近，扪虱夕阳低。  
樵子知愚谷，田翁伴醉泥。  
兴来时得句，自向竹间题。  

【闻蓝山兄寓滁洲】  
番水初传信，滁山想定居。  
秋吟兼蟋蟀，晚饭得鲈鱼。  
落月沧江阔，凉风白发疏。  
兵戈关塞隔，不敢问何如。  

【登凤林寺钟楼作】  
楼凭青嶂迥，人到上方稀。  
古寺愁春雨，疏钟送落晖。  
云林孤迹远，法界一尘微。  
坐久松风动，飞花落客衣。  

【山中漫题】  
读书期有用，闭户耻无能。  
落叶空山雨，疏钟独夜灯。  
人称樗里子，住近石门僧。  
静坐观诗妙，须参最上乘。  

【顺昌道中】  
蓐食鸣鸡晓，空山啼鸟春。  
远钟何处寺，残月独行人。  
书剑嗟黄发，江湖起战尘。  
南游未得意，北望正伤神。  

【雪中送舒文质归广信】  
积雪千峰迥，空林一鸟归。  
客愁南浦树，乡梦北山薇。  
风雨荒茅屋，兵戈老布衣。  
饥寒兼盗贼，出处寸心违。  

【寄云松先生隐居】  
风雨论交旧，林塘卜筑新。  
幽栖兼令弟，高卧愧时人。  
竹日明书帙，浮云惹钓缗。  
林居无俗客，糜鹿自相亲。  

【怀川晚立】  
清川绕县衙，小立共汀沙。  
暝色催归鸟，春愁对落花。  
江湖频恋阙，风雨更思家。  
出处成何事，惟添两鬓华。  

【柳城道中作】  
霜气晚凄凄，荒冈恐路迷。  
孤云桂岭北，落日柳城西。  
地暖蛇虫出，林昏鸟雀栖。  
蛮乡经战伐，问俗愧遗黎。  

【采石舟中寄子正佥宪】  
共醉黄垆酒，还登采石舟。  
澄江晴吐月，独树晓生秋。  
去国一身远，怀乡半夜愁。  
明朝陪使节，一上岳阳楼。  

【恭城县】  
十室黄茅邑，千峰红叶村。  
喧卑蛮俗异，质朴古风存。  
鸡犬连徭洞，牛羊到县门。  
残年历荒徼，遥布圣明恩。  

【晚立怀友】  
野旷行人绝，林空坠叶闻。  
客愁当落日，诗思入寒云。  
草暗防蛇毒，山昏过虎群。  
梅花万里道，岁晚正思君。  

【过云洞岭】  
路出千林迥，山连五岭遥。  
石崖悬度栈，野树卧通桥。  
涧饮犹防蛊，畬耕尽属徭。  
夕阳驱瘦马，鬓影漫潇潇。  

【溪桥晚立】  
天阔浮云尽，山昏落日微。  
鸟栖当野树，人语共柴扉。  
岁月且云暮，乡关何处归。  
邻家响机杼，远客叹无衣。  

【夜雨】  
多病西风客，空堂独夜愁。  
灯残江上雨，木落岭南秋。  
黄卷知何用，丹砂不易求。  
君恩无补报，怅望惜淹留。  

【赠隐者】  
风云蛇阵将，山水鹿门居。  
报国曾留剑，归田始读书。  
雁秋湖水落，蝉露柳条疏。  
别梦关山远，松窗夜月虚。  

【雨中】  
黯黯云垂野，潇潇雨满林。  
晚山归鸟尽，秋草闭门深。  
落叶萧条树，空城断续砧。  
烦忧兼独立，谁识此时心。  

【晓发江上】  
官船催晓发，浦鸟闇惊飞。  
残月低清渚，疏钟隔翠微。  
晨光初辨树，秋色已生衣。  
万里惭张翰，鲈鱼未得归。  

【柳城县】  
青山入县庭，小邑但荒城。  
竹覆茅茨冷，江匋石壁清。  
草虫当户坠，水鸟上阶行。  
问俗知无事，松风一舸轻。  

【出云藤驿】  
又出云藤峡，扁舟更向东。  
地蒸秋有瘴，江阔夜多风。  
旅梦惊啼狖，乡心托断鸿。  
天涯看月色，不与故园同。  

【宿阳朔山寺】  
晚景孤村僻，松门试一登。  
秋山黄叶雨，古寺白头僧。  
坏壁穿新竹，空床覆旧藤。  
宦情与禅意，寂寞共寒灯。  

【来宾县晓发】  
宦游同逆旅，侵晓逐征途。  
空馆残灯小，长江落月孤。  
邻鸡催去马，城拆起栖乌。  
物色兼人事，匆匆岁欲徂。  

【江上别故人】  
天涯芳草色，对酒惜余春。  
此日沧江别，东风白发新。  
落花晴傍马，残鸟冷窥人。  
勉矣持风纪，驱车莫厌频。  

【宿开建江上怀闽中故人】  
东风袅袅泛鸥波，倚棹汀洲近薜萝。  
江上流莺疏雨歇，天涯芳草落花多。  
暮云尚隔苍梧野，秋兴空怀《白苎歌。  
离别不堪频怅望，美人南国意如何。  

【秋夕怀王长文】  
月落秋山夜正中，飞云寥落海天空。  
揽衣谁念闻鸡舞，拔剑终期汗马功。  
河汉星辰连北斗，蒹葭霜露满西风。  
忧时王粲头如雪，却忆《登楼赋最工。  

【答萧子仁】  
每忆诗篇共讨论，更烦书札致殷勤。  
西风一夜萧萧雨，落日三山渺渺云。  
碧海鱼龙秋正蛰，空江鸿雁夜多闻。  
茅檐寂寞黄花晚，欲采寒香远寄君。  
林登州弼一十四首  

【题钱氏铁券卷】  
洪武二年，奉旨征至谨身殿观之。  
刚风吹地九土裂，仙李根拔孙枝折。  
白马不饮浊河血，罗平妖鸟啼未歇。  
斗牛万丈腾紫光，炯炯余彩辉太阳。  
锦湖泚笔写露布，石室剖券分天章。  
金为臣心铁臣节，臣身吴越心魏阙。  
共悲群盗窃神器，犹喜诸孙存故物。  
黄金楼阁高倚天，宝气白日浮云烟。  
电光忽开天为笑，摩挲铜狄千百年。  
君看钱塘铁作箭，潮头东去江如练。  
箭铁未销券未磨，带砺河山当复见。  

【答牛士良典簿】  
海国秋风客鬓华，远来共驾指南车。  
越裳方物供周室，赵尉提封入汉家。  
裘马清狂成旧梦，斗牛空阔接仙槎。  
扁舟准拟同归去，明月洲前芦荻花。  

【用贡泰甫尚书韵赠别吴君济掾史】  
东风蒲柳满江津，杯酒离亭暂别君。  
春事又随红紫老，人生每似燕鸿分。  
榕亭雨过闻莺语，桑海天青见鹤群。  
东府仙人应握手，三神高处望红云。  

【题秦皇庙】  
往事悠悠逐海波，荒祠寂寂寄岩阿。  
三神山下仙舟远，万里城边战骨多。  
东鲁尚存周礼乐，西秦空壮汉山河。  
早知一世能移祚，崖石书功不用磨。  

【龙州（十首）】  
龙州入夏多风雨，山路无时一尺泥。  
今日开门喜晴霁，洞云片片度前溪。  
山蕉木柰野葡萄，佛指香圆人面桃。  
更有波罗甜似蜜，冰盘初荐尺余高。  
草阁柴扉傍竹开，峒官留客意徘徊。  
盘遮蕉叶携殽至，瓮贮筠笼送酒来。  
峒丁峒妇皆高髻，白筼裁衫青布裙。  
客至柴门共深揖，一时男女竟谁分。  
千山万山皆戴石，十日九日长出云。  
水鼠夜啼人不见，峡猿暮啸客偏闻。  
近水刺桐知驿舍，倚山毛竹即人家。  
趁虚野妇沽甜酒，候客溪童进辣茶。  
架岩凿壁作巢居，隐约晴云碧树疏。  
水枧枝枝横槛似，禾囷个个小亭如。  
白沙青石小溪清，鱼入疏罾艇子轻。  
谩说南荒风景异，此时真似剡中行。  
林塘幽窈隔桑村，风磴崎岖接石门。  
雨过茅茨忘赤日，云深篁桂易黄昏。  
龙州溪洞极南边，鸡犬桑麻自一天。  
流水桃花今有路，何须更觅武陵仙。  
张布政绅八首  

【题画（二首）】  
高树漏疏雨，滴沥下银塘。  
美人卷帘坐，银鸭自添香。  
风吹绿荷叶，正见宿鸳鸯。  
闲门绿树老，华池芳草生。  
偶随蝴蝶起，独自下阶行。  
何处垂杨院，春风骄马鸣。  

【湖中玩月】  
银波千顷照神州，此夕人间别是秋。  
地与楼台相上下，天随星斗共沉浮。  
一尘不向空中住，万象都于物外求。  
醉吸清华游碧落，更于何处觅瀛洲？  

【送勤上人归灵鹫山】  
灵鹫禅房我所思，可堪春晚送勤师。  
乱山啼鸟烟霞里，一路落花风雨时。  
定有猿看窗外果，应知苔护壁间诗。  
门前有径通三竺，欲向中天采石芝。  

【题江岫图】  
乌衣巷里东风老，蝴蝶飞来满芳草。  
美人春梦隔天涯，十二巫山眉不扫。  
巫山巫峡江水新，烟波渺渺江南春。  
鸳鸯不识横塘路，鹦鹉窗间呼向人。  
青绫谁共官曹宿，雪楮云毫吮晴绿。  
太常春瓮碧霞沉，六曲屏风对银烛。  

【游冶城山】  
瑶草秋深石磴长，半空岚气湿衣裳。  
江山佳处一亭古，风雨来时四座凉。  
阴洞水腥龙蜕骨，仙岩云暖麝生香。  
道人好护新松树，长见清阴覆御床。  

【送人赴安庆幕僚】  
舒州城在大江边，我昔过之曾系船。  
年丰米谷上街贱，日落鱼虾入市鲜。  
山起正当官署北，潮来直到驿楼前。  
知君此去红莲幕，民讼无多但昼眠。  

【高陵篇（并序）】  
（卢君公武所著《孙王墓辨，考据详审，与蔡正甫《燕王墓辨同。继又作诗吊古，合古今诗文及和之者叙次辨。后成一编以示予，可谓好古也矣。余雅好论辨，古今为同，赋诗一首。）  
道旁鬼镞飞神丛，狂客贼我人中龙。  
有儿十七心胆雄，意气奄有江之东。  
脐然未熄炎精委，四海英雄为时起。  
十年血战不成功，破面安能作天子。  
盘盘门外野水滨，可怜高冢埋麒麟。  
髑髅饮恨尚不朽，死骨肯作曹瞒臣。  
墓旁春草年年碧，黄金握臂人耕出。  
姓名幸尔人不知，却怪中平一方石。  
君不见吴王帐下越王舞，汉王成功楚王虏。  
英雄千载欲何为，尽作北邙山下土。  
又不见秦王治葬骊山宫，玉凫金雁俱成空。  
武皇求仙东海上，茂陵石马嘶秋风。  
与君下马高陵路，落日高城忽如堵。  
阖闾坏冢在城边，何须重叹孙王墓。  
练通判高三首  

【送赵将军】  
崆峒一剑倚秋阴，谁识将军百战心。  
老去功名余白发，闲来歌舞散黄金。  
呼鹰大泽风竿劲，射虎南山雪羽深。  
敲缺唾壶银烛短，时人不解垅头吟。  

【送张起潜之柳州】  
浔水环城拥翠来，柳阴府署倚云开。  
唐祠侑食歌丹荔，汉柱铭功篆绿苔。  
日落雷塘龙雾合，虹消桂岭飓风回。  
南行无雁音书少，别思绵绵不易裁。  

【送云南教授刘后耕】  
见说思陵过五溪，热云蒸草瘴天低。  
星联南极穷朱鸟，山抱中流界碧鸡。  
苜蓿照盘官况冷，芭蕉夹道驿程迷。  
巍巍尧德元无外，未必文风阻远黎。  
杨博士翮四首  

【春游次韵】  
白日谅难羁，流光遽侵寻。  
春风万余里，触景愁我心。  
出门将何之，高步凌岖嵚。  
累累丘冢间，古木殊阴森。  
昔贤日已远，朱瑟尚遗音。  
千秋百岁后，有酒不可斟。  
伤哉雍门语，感之泪沾襟。  
荣名安足羡，行乐须在今。  
夙兴听鸿雁，嗷嗷尚哀吟。  

【题徐熙桃花鹦鹉图】  
海上红云日日新，碧鸾无梦识芳尘。  
金笼不锁闲鹦鹉，占得东风一段春。  

【寄于清叔（二首）】  
暖沁香篝宿火温，绛纱红烛照黄昏。  
自怜不废千金夜，帐底吹笙倒玉尊。  
梅花乱落雪纷纷，两袖东风酒半醺。  
春月满堂歌舞散，高情浑欲梦梨云。  
吴藤州植三首  

【寄张国录孟兼】  
昔别意何长，重来岁华改。  
沉忧谁与娱，怀人邈江海。  
褰衣涉汀洲，秋风被兰茝。  
日夕零露繁，芳馨为谁采。  
嘉会谅难并，良辰讵容待。  
思君如明月，夜夜望光彩。  

【留别张孟兼】  
故人昔隐仙华山，高卧白云终日闲。  
我携清都绿玉杖，相与啸傲烟霞间。  
一朝忽被征书起，姓名直入明光里。  
清时冠带圜桥门，济济横经临璧水。  
坐拥皋比三载余，石室仍太史书。  
平生直气横秋岳，秉笔一字诛奸谀。  
迩来峻擢仪曹上，千载皇风回揖让。  
要知制作鲁诸生，元是传经旧刘向。  
蹇予泉石是生涯，白头受荐来京华。  
相逢共醉金陵市，一官却种河阳花。  
人生离会良可惜，已觉形容非昨日。  
马头万点蜀山青，回首秦淮烟树夕。  
丈夫才气古所难，去去有冠冠莫弹。  
郫筒酒熟宁辞饮，饭颗诗成得细看。  
怜君最是知予者，慷慨高歌起中夜。  
葛令丹砂或可求，王乔飞鸟还堪借。  
他时一笑蓬莱巅，碧桃乱发东风前。  
还将玉管吹明月，叶以云间紫凤篇。  

【过南湖戏折藕花】  
秋日南湖戏采莲，鸳鸯飞上木兰船。  
一声《白筼知何处，无复闲情似少年。  
涂博士颖六首  

【秋夜和黄典签】  
遥夜天宇迥，开轩坐前楹。  
月华临水动，凉风满庭生。  
屡惜玄景至，悟兹尘虑清。  
疏星明玉阙，委露金茎。  
流序倏将迈，嘉朋纷远征。  
微才旅群彦，鸣佩集玉京。  
文词资丽泽，笙磬感同声。  
非比江湖客，驰心摇悬旌。  

【酬邹伯谦见寄】  
白发萧疏忝侍仪，夔龙青琐许追随。  
禁庐晚退仍分直，宣室春来屡祝釐。  
翔凤远连双玉阙，流莺深啭万年枝。  
老怀寥落将何补，空有云泉入梦思。  

【题山水图】  
忆昔滦阳八月归，北风吹雪洒秋衣。  
枪竿岭上停车望，万木潇潇落叶飞。  

【上京次贡待制韵（三首）】  
海风吹雨度龙沙，满眼金莲紫菊花。  
日暮笙歌何处起，高低穹帐五侯家。  
蓬莱仙子学长生，群帝朝天绛节迎。  
昨日六龙回北极，云裾霞佩集滦京。  
竹宫窅窅秋风晚，芸阁沉沉昼漏稀。  
独有蕃僧承诏宠，红衣白马退朝归。  
吴副使肜四首  

【峡口晚泊（四首）】  
川路渺无际，扬帆溯流波。  
征人叹迟暮，舟子方笑歌。  
去去日将夕，维舟松上萝。  
坐啸微雨歇，洲渚落花多。  
翠壁隐残照，沧洲生夕阴。  
鸥鸟忽飞去，幽幽春水深。  
涉险念先训，观风推圣心。  
功名觉迟暮，萧飒二毛侵。  
日落潭水绿，松间闻子规。  
征途一万里，江月每相随。  
王事有程度，人心多险巇。  
周询庶有济，驱涉不知疲。  
江烟敛初夕，华月入我舟。  
坐久风露集，微寒侵敝裘。  
戍鼓动边思，棹歌萦客愁。  
渐闻湍响急，度峡是归州。  
戈征士镐九首  

【桐孙曲】  
昆山玉轸苍梧云，胶弦漆水生古春。  
垂杨飞丝小莺舞，海上桃花响红雨。  
仙人鸾尾扫寒空，环佩行烟度湘浦。  
惊猿坠石秋云裂，铁网珊瑚碎明月。  
临邛病客看文君，鬓影星星半成雪。  

【渌水词】  
红船压秋绿，水涩藕根香。  
昨夜龙沙月，鸳鸯梦薄霜。  
秋弯扫蛾翠，生色染丝黄。  
为报浔阳客，行云不下堂。  

【送陈伯渊教授归沔阳】  
广文金闺身，台城一相见。  
壁素悬青灯，花虫蠹书卷。  
去买沔阳船，挂帆上秋水。  
别路折垂杨，歌声断肠起。  
花落烟江口，青苎新槽酒。  
索寞辞官资，还家奉眉寿。  

【春晓词】  
鸦啼细柳东方明，井上辘轳牵水声。  
花奴满堂开翠屏，银炉烧麝素烟轻。  
西原落落秦川路，白马花鞭几时去。  
落花昨夜飞成团，蝴蝶归来及春暮。  

【寄刘彦炳】  
征旆遥分苑路西，马蹄春去弋阳溪。  
相思欲和乌啼曲，一拂瑶弦意总迷。  

【题野塘秋景】  
芙蓉秋色满银塘，白鹭双飞下晚凉。  
记得采莲看越女，醉骑骄马映垂杨。  

【来鹤诗赠周玄初】  
香案灵文一篆通，翩翩云鹤天下风。  
初辞蓬岛离珠树，又掠银河过蕊宫。  
六翮舞随清磬响，九皋鸣断碧云空。  
欲归南岳夫人召，回首仙台夜月中。  
吕司丞复二首  

【送郑仲宗还金华】  
都门盛冠盖，乃与行者别。  
行者来复还，使我心哽咽。  
人留棹声迟，酒既骊歌彻。  
绿柳阴正圆，相看不忍别。  

【题方壶苍山秋意图】  
昔游华盖仙人掌，万叠芙蓉紫翠生。  
犹记月明闻铁笛，人间无处著秋声。  
陶员外谊二首  

【湛上人钟秀楼诗楼在四明东湖上】  
百尺楼居耸碧霄，天开图画足逍遥。  
一帆春雨来湖口，两岸青山落树腰。  
夜坐翻经香欲冷，诗成倚柱酒微消。  
东还拟遂登临兴，惭愧无才趁早朝。  

【送人从役】  
沅湘南去远，古戍楚云边。  
山雨虫蛇出，江天螮蝀悬。  
相思知后夜，重会更何年。  
喜得风涛静，官船任昼眠。  
萧学录执三首  

【刘子高赠王明善依韵以和】  
匡庐之山瀑布泉，老子结社来何年。  
林间经罢常随鹿，云外樵归或遇仙。  
坐石有时巾挂树，焚香终日袖携烟。  
市南别有秋江水，种得花开总是莲。  

【绿筠轩为姚宰作】  
绿筠阴阴翳窗户，此是姚侯读书处。  
摇空翡翠晚宜人，食实鸾凰晓相语。  
稚子牵衣惜春露，候卒编篱护秋雨。  
何当便弃人间事，抱琴走觅湖山住。  

【次答刘汝弼见寄之什时汝弼客德庆侯第】  
春事今余几，花枝已不多。  
向人愁作客，思尔积成疴。  
威凤翔高汉，慈乌恋旧窠。  
平津东阁好，早晚定相过。  
王敬中二首  

【南湖斋居寄友人】  
山寒夜透青绫被，海日朝明白玉珂。  
隐几不知春色晚，停杯惊见落花多。  
旃檀香里来僧梵，杨柳桥边起棹歌。  
咫尺湖光不相见，竹床琴调近如何？  

【赠周玄初尊师】  
玄都道士身如鹤，长傍青松寄此生。  
梦破九霄风雨急，神游八表雪霜清。  
琼笙每应秋声起，缟羽微连夜色明。  
我欲相从拾瑶草，漫山落叶断人行。  
吴去疾二首  

【春日雨中示友人】  
二月已过三月临，茅堂寂寥常雨阴。  
梅花白白落已尽，杨柳青青浑未深。  
何日新晴出山郭，及时行乐称春心。  
应须载酒穷幽赏，烂醉扶肩过竹林。  

【酬李卿】  
李卿好客天下无，日日相过惟酒徒。  
眼花耳热不复醉，瓶罄樽空还复酤。  
去年解后留君第，七日疏狂淹客途。  
近有新词来寄我，洒然清兴满江湖。  
周子谅二首  

【读子书作】  
学馆坐无事，故书聊复看。  
披文既薈蕞，寻义亦泮涣。  
趋前后已逸，顾旧新辄窜。  
万言虽毕陈，一理竟未贯。  
往往未终卷，心目已溃乱。  
置书敛视听，境地甚澄晏。  
《易、《书、《诗、《春秋，辞简义亦焕。  
緌书言五千，隐约可徐玩。  
奈何百家言，磊磊叠几案。  
绵延比葛藟，根远益缠绊。  
遂令矜名士，摹放如习幻。  
雕刳出葩卉，缀缉呈组纂。  
悦目效女美，饫口匪刍豢。  
推以合身心，宜若霄壤判。  
吾欲尽其文，掇取归炉炭。  
观心胜观书，矹々坐夜旦。  
濯秽来清澄，磨昏出璀璨。  
绵绵春云舒，炯炯秋月烂。  
咏歌成文章，昭倬比云汉。  
往者予弗及，来者予何惮。  
作诗示朋曹，无乃骇童丱。  

【赠别郭元达】  
黄鹄乘天风，飘飘忽高翔。  
飞飞巢林鸟，刷羽情内伤。  
岂无凌霄志，六翮不得长。  
念子平生意，相送以徬徨。  
勿言易为别，明发各一方。  
悲来解佩剑，为子复进觞。  
且为游子歌，歌词何慨慷。  
疾风吹征帆，旭日在衣裳。  
自古有离别，各言慎行藏。  

【白筼词】  
井梧坠叶声如雨，辘轳夜静莎鸡语。  
西里佳人怨薄寒，惆怅灯前歌白筼。  
白筼新时白若霜，象床开合秋水光。  
制成只恐香尘污，衣着偏宜九夏凉。  
西风乍入罗帏里，数点清尘不禁洗。  
竞开箧笥试新纨，旧服抛捐那复理。  
嗟尔白筼怨勿深，怜新弃旧他人心。  
愿将贞白永相保，今年卷却明年讨。  
程德兴国儒二首  

【越城谣】  
越州城，城何高，四十五里之周遭。  
洼地填为基，陂陀凿成壕。  
白昼鞭笞夜击櫜，石民之骨灰民膏，越城虽高越民劳。  
越民劳未已，我田未耕又科米。  
忙忙筑城归种禾，又恐无米供官科。  
禾苗未青得秋雨，城吏打门夜如虎。  
为言雨后新城摧，要我荷锸城上来。  
城泥不干不敢回，又恐夜半闻春雷。  
城头一雨城一动，越民登城向天恸。  
民心似与雨有仇，天意实谓城无用。  
当年当年天下平，天下无贼越无城，乃知在德不在兵。  
愿无修城愿修德，使民复睹无城日。  

【信州粮谣】  
信州粮，粮何艰，十钟一石万里间。  
朝发钱王堤，暮过严子滩，柁尾白浪如银山。  
朝渡兰溪州，暮泊龙丘湾，峻如牵车上鬼关。  
督吏持檄夜如箭，布帆无风河水干。  
去年粮船未及岸，今年又运八百万。  
只知彼地荒，不知浙东天亦旱。  
只知彼地饥，不知役户家无饭。  
家无饭，侬莫愁，愿化铁骑为耕牛。  
愿销锋镝为锄耰，战场辟作畎与沟。  
壮士负戈荷甲归西畴，风雨时调禾黍秋。  
禾黍不秋饭不足，浙东又移何郡粟？  

【次栾秉德韵】  
伤心世事泪潺潺，已付余生作等闲。  
羝乳尚能持汉节，鸡鸣那得出秦关。  
黄花时候多新酒，绿树门庭是故山。  
日夜思亲头尽白，何人为赋大刀环。  
甘瑾四十首  

【寓舍偶题】  
四海戎麾满，中原汗马疲。  
龙蛇伤纪岁，麟凤叹非时。  
土贡包茅废，边防羽檄驰。  
杜陵忧国念，蒦闷强裁诗。  

【题何梅阁山居】  
迹不到城市，逢人无厚颜。  
一瓢风外树，双屐雨中山。  
流水春喧碓，归云暮掩关。  
忧时心未已，祇益鬓毛斑。  

【题高伯昌远游卷】  
九月朔方城，河流已沍凝。  
毡车驰犯雪，乳碗饮兼冰。  
汗血宛西马，奇毛代北鹰。  
良材资国用，翘首即飞腾。  

【题张氏竹园别业】  
避难疏狂客，长贫少定居。  
采芝空有曲，种树岂无书。  
拟制东山屐，看驰下泽车。  
肯容疏懒迹，来与狎樵渔。  

【送防秋将】  
玉帐秋风动，边尘飒飒惊。  
射雕轻汉将，牧马过秦城。  
白草交河道，清笳捕虏营。  
战装宜即换，已及早寒生。  

【秋闺怨】  
惆怅下帘钩，庭空月影流。  
锦衾成独旦，罗扇觉先秋。  
火熟薰笼暖，泉寒汲绠修。  
祇怜云际雁，传得玉关愁。  

【公孙】  
跃马公孙氏，荆湖旧拓疆。  
函书邻好绝，陛戟霸图荒。  
城堞迷秋草，楼船散夕阳。  
龙文成五采，终古在芒砀。  

【赠人戍襄阳】  
汉水荒城外，频年汗马场。  
舟车通馈饷，部曲杂耕桑。  
幕府文书暇，烽楼警逻长。  
山公有爱将，日醉习池旁。  

【梅溪宿徐橘隐者寓舍别后寄谢】  
不见故人久，吟愁入鬓丝。  
试呼村舍酿，细论草堂诗。  
夜雨西窗烛，春风别墅棋。  
沧州如有约，岁晚共襟期。  

【龙虎冲虚张真人游仙诗（二首）】  
世业神明裔，朝家礼秩优。  
祝釐宣室夜，赐曲鉴湖秋。  
海月虚瑶席，天风驷玉虬。  
谷神应不死，独与化为谋。  
默观玄化运，乘彼白云归。  
广野悲张乐，青山笑拂衣。  
玉棺天上葬，神剑□间飞。  
圭组褒崇旧，宜看奕叶辉。  

【读靖康遗事】  
杜鹃啼老洛城东，烽火郊畿纵犬戎。  
庙略合收淝水捷，虏盟谁定渭桥功。  
铜驼故陌迷芳草，黄屋惊尘卷朔风。  
一自鼎湖龙去后，小臣何地泣遗弓。  

【读史有感（二首）】  
二龙怅望杳东游，弓剑苍茫满地愁。  
青草空遗双冢月，彩云已散六宫秋。  
长江落日忠臣恨，易水寒风壮士羞。  
楚汉兴亡俱一梦，当时何用割鸿沟。  
汴流西绕汉时宫，陵树萧萧易朔风。  
金碗不冰银雁去，铜仙无露玉盘空。  
御沟流水人间碧，禁苑蟠桃海上红。  
却忆晋家南渡客，清谈不记误和戎。  

【读文丞相传】  
万里胡天泣楚冠，南云归计路漫漫。  
尚图一旅兴王易，不念孤儿立国难。  
楼橹海门西日暗，剑歌江介朔风寒。  
九原负痛遗编在，朔雪残灯掩泪看。  

【题余忠宣公请援兵书卷后】  
大将分符自朔庭，出师江汉肃南征。  
贺兰不救睢阳厄，无忌难收邺下兵。  
唇齿百年谁复恤，简书千里漫多情。  
西风一剑英雄泪，已逐寒江日夜声。  

【钱塘怀古（二首）】  
落木惊波入虏尘，新亭空集北来人。  
神州未复英雄老，王业偏安历数屯。  
万骑星屯潮卷夕，六宫云散草生春。  
百年江左偷安计，泉下惟应泣老臣。  
咸洛腥膻几百州，中原谁切祖生忧。  
秦关璧使星驰夕，汉苑铜仙露泣秋。  
万死奸谀和虏计，百年臣子戴天仇。  
欲从故老询遗事，斗酒难浇磊磈愁。  

【水南晚眺】  
山风萧萧群木落，寒日黯黯孤猿啼。  
江云欲雨复不雨，野鸟将栖还未栖。  
归人入夜望烟火，行子伤秋闻鼓鼙。  
水南山川绕城市，政好买地躬耕犁。  

【闲居感旧（二首）】  
四牡横奔驭者谁，委衔无乃昧先几。  
廉颇不念私仇后，商鞅才知首法非。  
汉业几年专仗钺，楚歌中夜竟沾衣。  
可怜日晏蓬莱殿，目断南云奏凯归。  
待诏金门拥佩珂，南征殊赐洽讴歌。  
亦知江总蒙恩数，每愧扬雄识字多。  
头白一官今自老，汗青千载竟谁磨。  
可怜梦里钧天曲，回首蓬莱奈尔何。  

【过龙虎山】  
素书一束展经纶，世业留侯异等伦。  
紫府群仙天上籍，碧桃流水洞中春。  
吹箫羸女台留凤，送酒麻姑脯劈麟。  
看取步虚朝帝所，夜阑飞佩近星辰。  

【游龙虎山】  
流水湾回路百盘，化人楼阁倚清寒。  
枕中鸿宝长生箓，屋外玄都太古坛。  
金鼎有丹先试犬，玉箫无曲不吹鸾。  
麻姑未老秋霜鬓，几见扶桑海未干。  

【社日】  
枫树林边雨脚斜，儿童祈赛竟喧哗。  
鸡豚上戊家家酒，莺燕东风处处花。  
野径归时扶醉客，丛祠祭罢集神鸦。  
濒湖生意伤多潦，预祝汗邪载满车。  

【寄马彦会】  
百战孤城血未干，故人书札报平安。  
秋风代马思燕草，夜月湘歌怨澧兰。  
万里江湖仍旅食，百年天地自儒冠。  
山阴更有诛茅地，仗剑休辞行路难。  

【高子勉病起移家】  
四郊无警被桑麻，洙水源头旧是家。  
爱客屡悬高士榻，开荒宁种故侯瓜。  
酒边病减知弓影，灯下歌长拂剑花。  
闲却阵图云鸟势，看山随处岸乌纱。  

【寄张可立】  
旅泊他乡有岁年，南塘水竹卜居偏。  
得钱日闭君平肆，载酒秋寻贺监船。  
葭苇近通门底巷，荆榛遥带郭西田。  
东归亦有莼鲈兴，矫首沧浪若个边。  

【题洞泉观】  
流水横桥小洞门，乱来遗迹暗消魂。  
剑沉旧井龙湫废，碑断阴崖鹤冢存。  
落日樵苏归古道，西风禾黍入孤村。  
扶桑海水今清浅，应待麻姑为细论。  

【西师】  
中兴实藉群公力，反正终归万姓心。  
雾雨铜标蛮侥阔，山河铁券汉恩深。  
明珠翡翠殊方入，天马蒲萄远使临。  
北极即瞻佳丽气，南云足听凯歌音。  

【春日登高有怀】  
风景苍茫大野阴，怀乡倦客此登临。  
十年鱼雁将家远，三月莺花溅泪深。  
天落湖山云水散，地连闽粤瘴烟侵。  
躬耕却忆穷庐叟，《梁甫栖栖日暮吟。  

【清明】  
轻寒天气半晴时，陇麦畦桑绿渐肥。  
谁与试烟传蜡烛，且谋沽酒典春衣。  
东风门巷桐花落，流水池塘燕子飞。  
吟罢不堪搔短发，杜鹃祇解促春归。  

【寄张雪坡】  
南塘水竹旧郊扉，老去青山目力微。  
吟瘦定知衣带缓，别多兼恨简书稀。  
畦桑叶短蚕初出，陇麦苗深雉正飞。  
香老松花春又过，莫令情分久相违。  

【赠地理者】  
囊中一卷郭氏书，眼底山川兴不孤。  
两袂风尘谁故旧，一筇烟雨自江湖。  
铜驼陌上人长笑，金粟堆前鸟自呼。  
见说五陵佳丽气，天荒地老不能芜。  

【雨中书怀】  
南窗坐掩读残书，落尽梨花雨点疏。  
短梦或因中酒后，轻寒已过禁烟余。  
芹香堕几初归燕，泉脉通池欲上鱼。  
搔首故人怀别久，欲凭尺素问何如。  

【读余廷心传】  
海风吹浪集楼船，百战疲兵仅数千。  
但许有身堪报国，岂知无力可回天。  
幽燕北望王师远，江汉南来地势偏。  
天堑已空豪杰没，朔云边雪事茫然。  

【次张文学韵寄凃贡士】  
画角城头曲未终，十年哀怨万方同。  
黍离正恨伤周切，章甫翻怜适越穷。  
黄叶空山僧舍雨，沧浪衰鬓钓丝风。  
闲愁欲遣三千斛，浊酒宁辞一百筒。  

【长沙夹夜泊】  
漠漠蒹葭断渚连，烽亭亭鼓报更传。  
回风吹树缆初系，斜月照蓬人未眠。  
雁足寄书怀岁晏，蟹鳌新酒及霜前。  
沧茫远浦寒灯外，尚有渔郎夜扣舷。  

【登拟岘台】  
高台俯仰大江驰，南尽瓯闽树影微。  
白草秋烟遗战骨，青天寒照落人衣。  
襄阳耆旧心如昨，华表仙翁事即非。  
东望故园三百里，不堪搔首片云飞。  
张嘉定率四首  

【答周检校】  
衡茅晚计卜溪南，水石幽奇得纵探。  
诗社往还青玉案，仙经借送紫泥函。  
渔村过雨行秋霁，龙洞开云坐晚岚。  
种橘垂成嗟已老，烦君多致洞庭柑。  

【钱塘怀古】  
南渡诸陵玉柙灰，钱塘孤塔是幽台。  
石麟久向云根没，金雁何曾海上回。  
掘汉赤眉因世乱，宾周白马自天来。  
沛中王气非陵寝，徒使遗民过客哀。  

【兵后次衢州】  
高壁深池表里宽，危楼飞阁水云寒。  
三年血战曾漂杵，两将身降惜盖棺。  
桑土尽如东郡赋，橘林犹带洞庭酸。  
群雄政似柯山弈，闲与樵夫缩手看。  

【乙巳元日】  
四门击柝罢寒更，淮水淮山欲曙城。  
柏子添香延宿火，梅花吹角送春声。  
大星宾日光芒定，残雪兼霜物候明。  
故国亲朋俱献岁，异乡鱼鸟独关情。  
揭清河轨一十六首  

【夏日留田家】  
停午暂休骑，道暍投田家。  
风株带暝姿，高树乱啼鸦。  
田翁喜客至，为摘园中瓜。  
解鞍藉莓苔，移席扫落花。  
相留至夜分，烟月石林斜。  
相如方病渴，归路茂陵赊。  

【秋日汴京同马希穆登上方琉璃塔】  
东出榛莽间，宫城何窈窕。  
悲凉金故都，秋日荒台沼。  
浮屠出苑边，上跨清虚表。  
琉璃半莓苔，五色犹皎皎。  
罘罳映落花，觚棱却飞鸟。  
昆仑倚户阴，海色当窗晓。  
佩声河汉落，屐齿天香绕。  
野夫方留滞，万染何时了。  
去汉春已深，游梁秋又抄。  
登高慨摇落，令我忧心悄。  
飘飘茂陵客，高兴秋天杳。  
彩毫不胜寒，仙露知多少。  
落日望江南，一点青山小。  

【东征（二首）】  
束发结豪俊，客游在京都。  
风尘一浩荡，志欲效驰驱。  
身许孙讨逆，气凌李轻车。  
一朝不自保，空愧为丈夫。  
家乡既荡尽，焉用独全躯。  
流光信冉冉，抚髀将何如。  
郊野积玄阴，白日忽沦没。  
惊风西北来，虏骑何驰突。  
悲君贞白姿，永诀在仓卒。  
玉颜膏野草，何处收汝骨。  
恩爱岂不怀，贞烈谁能越。  
萧条风尘日，纪载多所阙。  
曷以照君心，惟应城上月。  

【甲辰三月归西村】  
官舍柳花飞，羁人谢病归。  
干戈未定息，俎豆焉可为。  
以兹理还策，归卧南山陲。  
东皋花雨过，流水绿生陂。  
聒聒青蛙响，嘤嘤黄鸟啼。  
到家能几何，又告将农时。  
山田与弟耕，春酒任妇携。  
逍遥田野间，日暮返柴扉。  
庞公鹿门志，刘表安能移。  

【枣亭春晚】  
昨日花始开，今日花已满。  
倚树听嘤嘤，折花歌纂纂。  
美人浩无期，青春忽已晚。  
写尽锦笺长，烧残红烛短。  
日夕望江南，彩云天际远。  

【题王金吾所藏徐熙秋荷鸳鸯翡翠图】  
江南画史谁第一，徐熙写生妙无敌。  
宝轴多藏卫霍家，香奁尽贮金张室。  
忆昨华清水殿西，夜深轻辇随风移。  
清香冉冉落歌佩，秀色娟娟侵舞衣。  
晓来宫阙秋风起，翠倒红欹玉池里。  
不禁摇落恨无穷，惊叹年华逝流水。  
芙蓉小苑曲江头，烟景萧疏异昔游。  
披香露冷鸳鸯怯，太液波寒翡翠愁。  
将军留客多幽暇，清簟疏帘时看画。  
就中宋玉最多情，秋思都将彩毫写。  

【白沙送别】  
当年小邑盛繁华，叠榭层台夹白沙。  
竹深时听尚书履，花密频过相国家。  
夜月霜明九华帐，春风雪点七香车。  
临水佳人拾翠羽，隔帘娇燕逐飞花。  
奄忽草堂巢翡翠，重来胜地入蒹葭。  
豪华一去如云往，空有寒沙对惆怅。  
征南驻马立西风，落日寒烟起渔唱。  

【题孙氏遗墨轩】  
宣文学士吾季父，草书往往追怀素。  
玉堂多暇日临池，方驾长沙美无度。  
闻道尊公居豫章，亦以能书相颉颃。  
锦囊长纸霜玉洁，清醉时时临数行。  
云霄恍若鸾凤翥，风雨欻起蛟龙骧。  
宣文已矣君未老，一字可直黄金榼。  
山阴别后惊捐馆，零落狸毫并象管。  
白鹅池冷绿苔深，铜雀砚寒清露满。  
吾庐兵后住江村，玉堂佳帖无一存。  
却忆君家文献在，香奁犀轴付诸昆。  

【题大长公主林馆】  
主家林馆御沟西，杨柳芙蓉映舞衣。  
玉沼萍开鱼上跃，绣帘花妥燕低飞。  
微风翠辇宫中去，淡月霓旌苑外归。  
四海升平当此日，万年行乐莫相违。  

【春阴】  
梨花门巷泥活活，杨柳窗户绿阴阴。  
轩车不来又几日，风雨相思劳寸心。  
舒州红稻宜晚饭，采石碧酒堪幽寻。  
故人何可久不见，我有新诗思共吟。  

【过燕都故宫】  
八月金舆度玉关，芙蓉零落后庭闲。  
西宫无复羊车过，南苑犹疑凤吹还。  
承露金盘留海上，广寒琼户琐人间。  
翠华此日知何在，黄叶潇潇万岁山。  

【晚归】  
苑外金波映水天，归骢蹀躞暮江边。  
凤凰台阁初含雨，燕子人家又禁烟。  
诗写桃花歌扇里，酒携杨柳舞楼前。  
请看秋雨胭脂井，好醉春风玳瑁筵。  

【秋思】  
绮窗红烛淡秋光，凤帐流苏减夕香。  
机杼隔花闲翠户，辘轳临水冻银床。  
秋风紫塞书千里，夜月清砧泪数行。  
望断金鞍秋又杪，芙蓉零落玉池霜。  

【宴南市楼（二首）】  
帝城歌舞乐繁华，四海清平正一家。  
龙虎关河环锦绣，凤凰楼阁丽烟花。  
金钱锡宴恩荣异，玉殿传宣礼数加。  
冠盖登临皆善赋，歌词只许仲宣夸。  
诏出金钱送酒垆，绮楼胜会集文儒。  
江头鱼藻新开宴，苑外莺花又赐酺。  
赵女酒翻歌扇湿，燕姬香袭舞裙纡。  
绣筵莫道知音少，司马能琴绝代无。。”  
周经历启二首  

【中都龙兴寺伏睹御书第一山三大字碑有作】  
九重宸翰丽天文，三字穹碑压厚坤。  
山色不知今古异，地灵惟戴帝王尊。  
蛟龙绝褵盘亭构，狮象诸天拱寺门。  
千载钟王夸健笔，敢同羲画与时论。  

【蜀王殿下守中都奉饯志喜】  
未从西蜀按封疆，先谒中都祀太皇。  
龙虎风云藏阵略，凤凰星日著文章。  
万年淮土园陵重，千里岷山道路长。  
恩宠自天随福履，早闻凭轼咏濠梁。  
刘知州秩五首  

【冬日即事】  
县邑干戈后，城空景寂寥。  
山寒云酿雪，江晚月通潮。  
壮士征衫薄，将军战马骄。  
只今边境上，谁是霍嫖姚。  

【裁衣行】  
裁衣须裁短短衣，短衣上马轻如飞。  
缝须缝袖窄窄袖，袖窄弯弓不碍肘。  
短衣窄袖样时新，殷勤寄与从军人。  
愿郎着衣便弓马，破敌长驱古城下。  
明年佩印披紫绯，裁衣不比从军时。  

【秣陵怀古（三首）】  
别家杨柳正依依，回首西风木叶飞。  
乡梦已随云北散，客心先逐雁南归。  
三秋边境仍烽火，九月征衫尚绤衣。  
莫向穷途叹牢落，料应青眼故人稀。  
秣陵风物近如何，兵后登临感慨多。  
云净石头秋嶂出，月明淮口莫潮过。  
离人暗滴青衫泪，商女空怀玉树歌。  
忽忆旧时骢马客，于今白发老山阿。  
酣酒狂歌思欲飘，久从江国驻兰桡。  
芙蓉隔浦听秋雨，杨柳长亭看晚潮。  
过客有时来问字，美人何处觅吹箫。  
题诗欲写殷勤意，搔首西风雁影遥。  
元宣二首  

【题铁柱】  
湖上波涛一剑空，冶金留取镇龙宫。  
八方灵索悬坤轴，万古苍标定劫风。  
不用断鳌扶四极，谁令铸鼎象群凶。  
登真未了神仙事，累代方知济世功。  

【游龙翔寺】  
飞桥北上转光风，窈窕慈云接故宫。  
麟趾不来行殿废，龙光还在御床空。  
岩廊万象丹青合，楼阁诸天锦绣同。  
几度残钟敲落日，老僧犹泣鼎湖弓。  
危进三首  

【谢许炼师惠图书】  
茅山许史旧诸孙，还向仙台卧白云。  
竹外画沙迷鹤迹，花间引水泛鹅群。  
苍崖翠刻金书字，丹井银床玉篆文。  
科斗早收东观上，几人相倚播清芬。  

【题饶孟持所藏赵希远画渚宫图】  
罨画栏围响屟廊，流苏帐幔郁金堂。  
玉龙剩注千钟酒，金鸭浓熏百和香。  
院宇鸣秋霜叶赤，轩窗破晓露花黄。  
旧时行乐今看画，烟月芦汀雁几行。  

【送人之七闽宪副】  
七闽风景异江乡，岭徼缘云去路长。  
绿涨蛮溪榕叶暗，红蒸海日荔枝香。  
花间弹舌调鹦鹉，月下吹箫引凤凰。  
行乐未终淹壮志，轺车行处起秋霜。  
吴世忠三首  

【追昔】  
玉辇曾闻天上过，千官扈从驻滦河。  
万方喜见车书混，四海宁知战伐多。  
杳杳归心随白雁，萧萧残照落苍波。  
春风麦秀愁难尽，回首悲歌可奈何。  

【过张鲁公祠】  
遗庙荒凉古木稠，孤忠千载思悠悠。  
频摧北虏三千士，独障南藩百二州。  
落日旌旗迷大泽，屯云剑戟枕长流。  
当年玉辇西还日，勋业谁将汗简收。  

【春江花月夜】  
翠华巡幸驻离宫，锦缆龙舟万乘东。  
银瓮香浮仙醴绿，金堤花簇御筵红。  
逶迤箫鼓来天上，滉漾旌旗在月中。  
回首可怜春殿隔，如花宫女泣东风。  
朱弘祖二首  

【送御史大夫邓公西征】  
今代麒麟第一功，从龙飞渡大江东。  
彤弓锡宠专征伐，铁券铭勋誓始终。  
龙虎亲军遥动地，凤凰台阁远生风。  
不知幕下谁参佐，珠履三千尽石洪。  

【环溪亭】  
一曲清江抱画栏，入窗如在落星湾。  
红尘隔断花香外，白鸟飞来镜影间。  
蝌蚪旧藏书帙净，蜻蜓长立钓丝闲。  
何由动我山阴兴，却棹扁舟雪夜还。  
涂守约二首  

【戎王出猎图】  
九月辽阳草正黄，天山飞兔白如霜。  
骁腾已合三军势，猛锐犹思百战场。  
金鼎割鲜供上将，玉瓯和血饭名王。  
燕支小队穹庐出，也向天边猎雁行。  

【秋望】  
挟书游子不还乡，独上高城望大荒。  
西北穷阴连莽苍，东南巨浸接微茫。  
三分世运征庸少，八月风沙草木黄。  
欲献封章何处是，五云宫阙近扶桑。  
聂舍人同文二首  

【退朝口号（二首）】  
清切丝纶阁，逶迤锦绣城。  
冠裳清旦入，珂佩玉阶行。  
芍药春风软，蔷薇晓露盈。  
退朝挥翰处，同听上林莺。  
钟鼓逼残宵，千官趁早朝。  
云开中侍扇，日映上公貂。  
调燮多臣稷，钦明有帝尧。  
万方咸贡献，四海足欢谣。  
高伯恂一首  

【寄施以端】  
桃花点点山中雨，杨柳青青水面丝。  
春色恼人牵别恨，锦笺乘兴写相思。  
小窗鹦鹉呼春梦，芳树提壶促醉期。  
惆怅百年今已半，花前时复玉樽随。  
汪德钧神庙御讳。一首  

【续催送日鼓谣（邓侍郎崖山作催送日鼓谣文丞相为书）】  
冬冬晨鼓催，目注东方白。  
日华欲动月无辉，杀气冲天云血色。  
坎坎暮鼓击，日没崦嵫黑。  
朔风吹海毒波翻，旄头错落光芒出。  
日复夜，夜复日，日夜相催鼓声急。  
枕戈不寐食忘餐，力不能支仰天泣。  
主辱臣死古义存，弟妹瓢零敢遑恤。  
整旗收队决雌雄，黄龙孰遣横江中。  
风雷昼晦天地变，君臣不见崖山空。  
至今涛声吼朝夕，半为猿鹤半沙虫。  
当时豪杰能几子，千载不泯惟孤忠。  
催日鼓，送日鼓，调短意长歌愈苦。  
鲛人闻得泪成珠，踯躅白鹇惊堕浦。  
侍郎丞相家国同，当时戮力无尔汝。  
补天炼石竟无功，空余五色神光吐。  
斯人斯作世岂多，合入青编照今古。  
吴主簿斌五首  

【北游】  
青山千里来，龙奔出平野。  
逶迤作都城，黄河走其下。  
借问宿迁人，在昔何为者。  
云此生重瞳，虎斗天所假。  
自矜盖世心，坑秦霸区夏。  
鸿门逸真龙，乌江陷骓马。  
至今哀怨声，喑呜海中泻。  

【颜山歌】  
欲为紫霞赏，遂作丹霄游。  
颜山秀拔五千仞，况于绝顶凌飞楼。  
长风吹目空四海，但见天地如虚舟。  
龙争虎斗血中野，安知此境长悠悠。  
颜山之势何壮哉？  
飘如云龙上天来，蟠根走脉极九垓。  
千岩万壑相萦回，龙池皎雪天镜开。  
气蒸六合作飞雨，五月下界惊云雷。  
颜公一去不复回，空有仙迹迷苍苔。  
凭崖凿翠构珠殿，金仙趺坐莲花台。  
雄标胜境掩五岳，胡乃僻处东南隈。  
后来观者登崔嵬，超然顿觉辞红埃。  
平明攀天望海色，宛若万里潋滟之金杯。  
此中昔有芸香客，一朝矫翼腾三台。  
我今苦被风尘恼，欲待长彗人间扫。  
三花含烟笑人老，青松垂阴得春好。  
功名感此不复求，便欲巢云拾瑶草。  
终当羽化随青童，鸡为凤凰犬为龙，  
青天碧海长相从。  
回头试问世间士，茫茫尽入三泉中。  

【续催日鼓谣】  
胡为乎六龙？斜飞于若木之金天，复沈沦于西溟澒洞之重渊。日车摧颓势将堕，但闻惊天伐鼓，砰轰喧阗。恨无鲁阳所挥之神戈，又无羲和所执之神鞭。徒看光景入海去，惟有雪山千叠春雷喧。日已溺，谁能援？似将宇宙入冥昧，魑魅泣雨神啼烟。烟雨暮，何由晨？肆鬼怪，愁天人。有美二子超凡伦，凝丹泣血惊苍旻。欲攀天上万丈之玉绳，揽此波中咫尺之金轮。力不及，情难伸。歌日鼓，悲无垠。空有蛟龙之翰麟鸾之文，照耀今古诚足珍，心比卫精谁复陈！至今阴气毒天地，几时六合回阳春。吾闻东方乃有扶桑之君，阳谷之神，可以返日驭，升天门，过黄道，御紫宸。安得回光洞照下土之盲人，神君精感应相邻。忽尔金鸡啼白东海天，朱光飞射开幽玄，鼓声惊倒三山巅。白日曙，青阳生。出海屿，游天京。四方咸睹晓色清，麟胎凤矰含精英。圣皇钦天建太平，作《韶、《武，吟箫笙，譬若日鼓腾天声。乾坤上下俱清宁，亿年万世同光明。  

【青州歌】  
青州高城雄九州，城门天上飞琼楼。  
羽林兵卫若熊虎，剑戟耀日寒光浮。  
迢迢紫陌香尘起，车马争驰迅流水。  
飞甍万井碧鳞鳞，绿树连阴柳营里。  
嵯峨城阙帝子宫，天人遥镇沧海东。  
海波镜净寂不动，鲸鲵不敢扬天风。  
楼上银壶漏初歇，画角龙吟泣霜月。  
寒声萧飒落梅花，吹作征人鬓中雪。  

【量田谣】  
朝量水田雪，暮量山田月。  
青山白水人如云，朝暮量田几时歇？  
尺田寸地须尽量，丝毫增入毋留藏。  
时旸时雨欣时康，我民欲报心未央。  
年年增赋输太仓，但愿山积垂无疆。  
安得长风天外起，吹倒昆仑填海水，更出桑田千万里。  
朱判官模二首  

【送张总管赴番阳】  
近闻使节向番阳，已报前军到武昌。  
好过黄州问苏老，曾游赤壁吊周郎？  
一时人物皆陈迹，三国英雄此战场。  
举酒烦君酹江月，匡庐秋色晚苍苍。  

【六安山中】  
五十蹉跎六十翁，暂抛笔砚领兵戎。  
临边收尽逃亡卒，马上能开一石弓。  
唐山长仲实三首  

【闻吴继新写正览毕作诗迎之】  
吴郎久不见，怅望隔江村。  
辛苦头将白，编摩眼易昏。  
蕉心含雨润，柿叶缬霜繁。  
智永瞠诸后，羲之本一门。  
未应梁上得，偏向枕中存。  
点磔临池黑，戈波屋漏痕。  
萦萦蛛结网，袅袅茧缫盆。  
白练书裙好，黄麻草诏尊。  
首濡无醉魄，笔谏有忠魂。  
安得三千幅，烦君恣意翻。  

【遣怀】  
繁昌县前白杨树，随处柴门傍水开。  
可是夜深风露冷，流萤一个渡江来。  

【程仲庸游京口留金山寺】  
我正无心懒似云，那堪奔走污缁尘。  
飞花岸柳偏留客，吹浪江豚忽拜人。  
玉带暂抛烦转语，楞伽曾写悟前身。  
异时好说金山寺，小小渔舟唤渡频。  
任万户原三首  

【见乡人程大】  
少年策马辞乡邑，落魄天涯几秋色。  
凤池昨遇故乡人，不道姓名应不识。  
布衣拂却长安尘，相看感叹念情亲。  
青春作客无远近，白发从军多苦辛。  
以兹失路谁相顾，我向东流子南去。  
归梦不离沧海云，边愁远絓青枫树。  
枫树丛林隔海天，百年聚散一茫然。  
簪缨故旧应谁在，萍梗江湖祇自怜。  
临歧执袂须倾倒，明朝又别关山道。  
心随征雁向斜阳，悉对离忧醉芳草。  

【送舒从事还南海】  
老逢离别倍伤情，一骑临秋复远行。  
客路惊心孤雁影，家林入梦断猿声。  
珠崖日落天低海，铜柱云寒雨过城。  
翻忆旧游多感慨，独嗟书剑误儒生。  

【赠同舟从军林生】  
青天无尽碧波长，百尺云帆挂夕阳。  
海路音书何处寄，西风吹雁不成行。  
马知事贯二首  

【鸳鸯歌为张节妇赋】  
翠屏罗荐沈香楼，紫金鸳鸯居上头。  
双飞誓作不死匹，万古愿同歌《莫愁。  
楼前长挂团圆月，谁道能圆又能缺。  
可怜交颈复同心，一夜秋风两离别。  
茱萸子落芙蓉老，云鬓蛾眉断梳扫。  
永持灰死百炼心，化作人间雪衣鸟。  
万年莫铸双龙泉，千年莫栽并头莲。  
鸟飞在地长自洁，月缺在天长不圆。  

【淮东女儿歌】  
淮东女儿饮淮水，锦红缠头金约指。  
正年十四十五多，弯弯春山斗青蛾。  
阿爷自拟倾城色，黄金不多终不得。  
西江估客浮大船，年年卖珠淮水边。  
女儿门前有高树，野鸳沙鸡得长住。  
当筵舞罢结重欢，百斛珍珠泻秋露。  
船空珠尽河水秋，门前马嘶金络头。  
旧客未尽新客留，淮东女儿起高楼。  
谷宏一首  

【行经华阴】  
云开太华倚三峰，积翠遥连渭水东。  
远塞雁声寒雨外，离宫草色莫烟中。  
秦关日落行人少，汉畴天阴古戍空。  
寂寂武皇巡幸处，祠前木叶起秋风。  

【登岳阳望洞庭】  
对酒平临百尺阑，洞庭南望楚天宽。  
中流雨散君山出，故国风高梦泽寒。  
帆挂夕阳鹏际没，波涵遥月镜中看。  
登临最易轻轩冕，惆怅沧浪羡钓竿。  
吴浩一首  

【泊瓜洲渡】  
淮烟漠漠夕阳收，楚树昏昏翳客舟。  
风度钟声来北固，帆将灯影过扬州。  
云消碧海天无际，波撼金山地欲浮。  
独恨壮游非昔日，满江风露夜如秋。  
章訚一首  

【送张二贡士】  
烟霭散春晴，乱鸦深树鸣。  
千山悬落日，一骑出孤城。  
急管催离宴，飞花乱旅情。  
殷勤怀上策，谒帝向承明。  
时佥事铭一首  

【题钱塘送别图】  
胥台怒挟鲸涛回，吴越中分天堑开。  
青山两岸障云锦，瑶空万里春风来。  
春风先到沙头柳，柳色鹅黄映春酒。  
美人欲去暂停桡，折柳赠行重握手。  
珊珊鸣佩行且迟，牵衣迭劝飞琼卮。  
今日不醉后未期，后夜相思空梦之。  
人生最是别离苦，黯然消魂恨难吐。  
平生语笑在斯须，遮莫当筵强歌舞。  
海门日落潮已平，篙师挂帆催去程。  
画江难写断肠意，听取《阳关三叠声。  
◎补诗  
○唐应奉肃（一首）  

【题陶穀邮亭图】  
紫凤檀槽绿发娼，玉堂见惯可寻常。  
作歌未必肠能断，明日听歌更断肠。  
张布政绅四首  

【日出行】  
东方曈曈日初出，田家少妇当窗织。  
屋顶树稀窗有光，小姑催起不暇妆。  
长梭轧轧秋丝密，一日上机催一匹。  
丁宁小郎慎勿啼，织成令汝穿完衣。  

【捕雀词】  
原头霜深秋草薄，荒村小儿捕黄雀。  
高张弓矢低罗网，日暮竞比谁得多。  
野田吹火拾枯树，一半煨烧杂山芋。  
北风吹草毛血腥，各自骑牛唱歌去。  
我身不惜充尔饥，空城黄口待汝归。  

【题王提举界画宫殿图】  
吴蚕择茧银丝光，轻毫界墨秋痕香。  
宫中千门复万户，知是阿房是未央。  
楼头美人朝未起，十二珠帘隔秋水。  
香销玳瑁舞筵间，梦断芙蓉鸳帐底。  
八窗玲珑金锁开，君王已在迎仙台。  
霓旌凤辇云间合，翠管银笙天上来。  
君不见咸阳一火三月红，野花啼鸟争春风。  
当时亡国知何处，尽在如今图画中。  

【送友赋得玉钩斜（在扬州。炀帝葬宫人处）】  
右屯将军猛如虎，十二离宫罢歌舞。  
宫中佳丽三千人，半作玉钩斜上土。  
秋风萧萧秋雨寒，翠襦零落金钿残。  
岂知后来好事者，重构华亭宿草间。  
亭前往来车马集，鱼龙烂熳无人识。  
闲街屈律玉环分，香径萦纡宝钗出。  
游人歌舞暮不归，青山落日争光辉。  
香魂夜夜无归处，化作鸳鸯陌上飞。  
只今往事皆沉没，空见原头土花碧。  
耕夫拾得凤凰钗，恐是萧娘在时物。  
野棠花开春日西，胡蝶双飞莺乱啼。  
道傍芳草年年合，长与行人送马蹄。  
吴主簿斌一首  

【醉歌行】  
登高取醉散我愁，倒卧城南百尺之酒楼。出门但知行路苦，醉乡可以逍遥游。君不能遗身天地上玉京，又不能荣名将相专金城。徒将绿发染春雪，风尘羁绁终无成。不如且饮一壶酒，酒尽愁消更何有。醉来豪气不可收，嘘作长虹贯牛斗。  
唐山长仲实一首  

【秋胡行】  
依依陌上桑，婉婉桑间妇。  
嫣然红罗襦，采桑湿香雾。  
相逢马上郎，停鞭□驰骛。  
回头遗巧笑，脉脉此情露。  
谁知妇人身，托身胶漆□。  
□期骨肉亲，反被红颜误。  
忆昔送郎时，徙倚门前树。  
箧笥满征裳，一一裁□素。  
绣为双鸳鸯，犹惧观者妒。  
愿郎早归来，恨不与俱去。  
尘埃扑床帷，蛸□网窗户。  
上有白发姑，羞以衷情诉。  
可怜不相识，春心抛中路。  
仓皇下马时，匆匆意未晤。  
洞房扫春蚕，一见生愧负。  
妾身固可弃，老亲宁弗慕。  
黄金无亏盈，白璧有点污。  
嫁郎恩义乖，何如江水赴。  
江水惟东流，不似郎他顾。  

◎补人  
☆汪布衣时中（一首）  

【登源越国祖庙】  
四方骚乱六州安，锦缆云帆去不还。  
龙剑占星狼鬛静，角弓换月虎牙闲。  
东行窦使书初献，西向秦庭泪易潸。  
高冢麒麟碑碣在，唐陵隋寝草斑斑。  
吴濰州履二首  

【送赵将军】  
崆峒一剑倚秋阴，谁识将军百战心。  
老去功名余白发，闲来歌舞散黄金。  
呼鹰大泽风竿劲，射虎南山雪羽深。  
敲缺唾壶银烛短，时人不解陇头吟。  

【送云南教授刘复耕】  
见说思陵过五溪，热云蒸火瘴天低。  
星联南极穷朱鸟，山抱中流界碧鸡。  
苜蓿照盘官况冷，芭蕉夹道驿程迷。  
巍巍尧德元无外，未必文风阻远黎。  
