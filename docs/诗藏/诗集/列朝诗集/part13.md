---
title: 第13部分
index: true
icon: editor
order: 13
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●丁集第三  

陆永新粲一十七首  

【俎上翁】  
广武城边列旗鼓，重瞳拔山气如虎。手提老翁坐高俎，汉王嫚语项王怒，俎上老翁心独苦。心独苦，儿不闻，儿言但索杯中羹。儿自生，翁自死。三军缟素为何人？幸有君臣无父子。君不见当日阴山沙碛中，胡儿鸣镝亲射翁。  

【画虎行】  
山人视我画虎图，邀我为作《画虎行。  
我生城郭不识虎，向来浪说真无凭。  
自从谪居傍夷落，时惊夜啸风生壑。  
似闻行旅遭搏食，往往白骨撑丛薄。  
朝来击鼓驱猎徒，於菟中箭人欢呼。  
儿童奔走我亦俱，近前谛视摩其须。  
初观据地疑未死，金睛荧荧吻血紫。  
却归更与展图看，意态狰狞宛相似。  
画手尔何人？谁遣为此笔？  
丹青浅事何足问，物理试思堪太息。  
我闻太平世，野兽恒避人。  
吁嗟猛虎今为群，渡河无复逢刘昆。  
黄公赤刀伥鬼窃，裴旻李广俱澌灭。  
书生徒手无寸铁，对面空令双眦裂。  
还君画，为君歌，道上虎迹今转多。  

【边军谣】  
边军苦，边军苦，自恨生身向行伍。  
月支几斗仓底粟，一半泥沙不堪煮。  
尽将易卖办科差，颗粒那曾入锅釜。  
官逋私债还未足，又见散银来籴谷。  
去年籴谷揭瓦偿，今年瓦尽兼拆屋。  
官司积谷为备荒，岂知剜肉先成疮。  
近闻防守婺川贼，尽遣丁男行运粮。  
老弱伶俜已不保，何况对阵临刀枪。  
宛宛娇儿未离母，街头抱卖供军装。  
闾阎哭声日震地，天远无路闻君王。  
君不见京师养军三十万，有手何尝捻弓箭。  
太仓有米百不愁，饱食且傍勾栏游。  

【担夫谣】  
担夫来，担夫来，尔何为者军当差。  
朝廷养军为杀贼，遣作担夫谁爱惜。  
自从少小被编差，垂老奔走何曾息。  
只今丁壮逃亡尽，数十残兵浑瘦黑。  
可怜风雨霜雪时，冻饿龙钟强驱逼。  
手抟麦屑淘水餐，头面垢腻悬虮虱。  
高山大岭坡百盘，衣破肩穿足无力。  
三步回头五步愁，密箐深林多虎迹。  
归来息足未下坡，邮亭又报官员过。  
朝亦官员过，暮亦官员过。  
贵州都来手掌地，焉用官员如许多。  
太平不肯恤战士，一旦缓急将奈何。  
噫吁夋！一旦缓急将奈何！  

【朐冈行赠迟户部兼简冯汝强伯仲】  
君不见朐山之冈矗立千万重，高者盘躩如虬龙，下者偃蹇蹲踞如貔熊。  
中起双尖屹相向，青天突兀安屏障。  
灵栖仙宅信孤迥，碧涧红泉亦清壮。  
东州迟侯爱山者，茅堂窈窕冈之下。  
饥鼯缘屋萝雨垂，老鹤啄阶松雪洒。  
时登巉岩入幽绝，万壑阴霞倏兴没。  
天风萧萧日欲堕，野色苍然上眉发。  
一从献策金门去，寂寞冈前旧游路。  
竹户留诗碧藓封，石床散帙红霞护。  
朅来持节下三吴，楼船伐鼓凌江湖。  
酒边向我夸故山，令我耳热歌呜呜。  
迟侯尔勿言，且复共饮酒。  
我生夙抱山水癖，往曾楚粤穷林薮。  
只今潦倒意未衰，决策东行定非久。  
朐冈之游亦何有，泰岱云松落吾手。  
海门虹月踏飞梁，蓬阁烟涛坐虚牖。  
因君寄语大小冯，肯同蹑郤追从否？  

【赋内阁芍药】  
金门柳色萦深绿，上苑春余杂花扑。  
夭桃已歇秾李衰，红药翻阶正芬郁。  
此花初种自宣皇，百曲雕阑七宝妆。  
融风窈窕昭阳殿，暖日轻盈白玉堂。  
玉堂学士看花早，赋成芸阁留诗草。  
卷幔频看碧雾流，挥毫正耐红云绕。  
忆昨宣皇居法宫，太平乐事君臣同。  
宸游每出濯龙里，曲宴偏临翔凤中。  
是时南苑飞霓旌，熳烂仙葩绮绣明。  
临风宛转如矜妒，俯者如愁仰如诉。  
半沾微雨妖红湿，太真泣凭阑干立。  
至尊一顾六宫回，茜裙霞帔俱羞涩。  
华萼楼头雨露偏，芳容赢得美人怜。  
君恩为与分春色，诏许移来种阁前。  
阁前复道连金谷，翠辇经过几回瞩。  
内家敕进赏花词，昭容传制黄门促。  
沉吟此事六十载，当日繁华宛然在。  
绀幰金舆绝幸临，黄扉紫禁留风采。  
不羡扬州宝带围，长安红紫竞芳菲。  
五侯七贵同邀赏，宝马香车疾若飞。  
争似名花出天上，雾阁云窗俨相向。  
浪蝶游蜂未许窥，酒徒词客空惆怅。  
江南三月足豪华，绣幕围香富贵家。  
亦有幽姿在空谷，风雨憔悴天之涯。  
燕山游子江南客，独对名花感今昔。  
草木何知人自怜，逢时亦复升沉隔。  
世间荣辱偶然事，不独此花何叹息。  

【送待诏文徵仲先生致仕】  
文星南指斗牛遥，先生拂袖归江皋。  
平原苍莽晨车发，霜天突兀玄云高。  
忆昨先生登玉堂，千钧笔力开混茫。  
手翻翠虹霓，翰飞赤凤凰。  
阴崖绝海垂绚练，文章不独词林羡。  
琴瑟具谐清庙音，圭璋已备明堂荐。  
却从纶阁梦云林，山水长悬故国心。  
燕山东望渺吴越，草堂何处闲风月。  
茶磨峰前绿树低，行春桥畔花如雪。  
杖屦今来续旧游，顾盼溪山增秀发。  
先生雅志追古人，有道何尝羞贱贫。  
平生气与秋冥迥，未肯低眉事要津。  
山巅水际从自得，龙腾鹤起谁能驯。  
我师太常更清真，一官白首从明禋。  
谏书三上排紫闼，钓竿归抱漕湖滨。  
共尔完名宛双璧，况也意气同胶漆。  
丈夫要自能勇退，人生富贵何终极。  
我曹胡为空役役，虫臂鼠肝争得失。  
君不见林屋山人名世才，几年为客鸡鸣台。  
消夏湾前画楼起，木奴千树烟花紫，主人不来谁对此。  
君归傥为寄双鱼，好共相邀弄云水。  

【游大酉洞天】  
畴昔览山经，名迹等大酉。  
乾坤辽阔吴楚长，倚剑青冥只翘首。  
谁云万里今独来，怏意兹游信非偶。  
主人亦清真，同余紫霞想。  
旋披榛莽度巉岩，细窥阴洞琅玕长。  
侧身初下觉黯黑，却立斯须忽爽朗。  
千年古壁玉为色，垂乳晶荧翠犹滴。  
仙人去后石函空，绿烟销尽藏书室。  
金灯闪倏知有无，瑶草纷蕤乱朱碧。  
吁嗟此奇观，乍到神欲竦。  
盘涡嵌窦深不测，鸣流泄濑惊奔澒。  
临厓拄杖听犹疑，白画或恐风雷动。  
我从放逐西南陬，裹粮遍入名山游。  
桃源逼侧岳麓小，眺远未得开双眸。  
终然灵境谐夙好，造物似为踦人谋。  
根盘路转更礧砢，石田如掌琪花軃。  
奋衣欲往心翻然，水深泥滑愁无那。  
何当秉炬破幽暗，净扫云床相对坐。  
高秋晴日傥更来，待余为启青铜锁。  

【太息行赠平湖谢赞府】  
太息复太息，悲风动河梁。  
浮云翳中天，白日不回光。  
谢子庐江来，修髯宛清扬。  
伏阙三上书，雅道陈虞唐。  
九重天听高，臣愚不自量。  
臣有肺腑言，譬彼俗医方。  
和缓倘见收，足使疲癃康。  
退谒相国门，持书立堂皇。  
卑之无高论，笑尔书生狂。  
归来逆旅中，哀歌不成章。  
顾余伸前议，意气何慨慷。  
听之重为叹，泪下沾我裳。  
纷纷肉食者，俯仰随班行。  
而子饭藜藿，抗言一何张。  
坐令吾徒惭，喑默中自伤。  
严冬霜雪集，子行返南疆。  
薄宦栖远邑，别路悠且长。  
握手为子言，努力慎所将。  
明明辟皇闱，元化方日昌。  
嘉谋会当酬，良贾善深藏。  
势位无崇卑，名节要自臧。  
空言顾何施，令德有遐芳。  

【忆家君（林若抚云：“贞山先生七岁时作。”）】  
白发人千里，朱门月半扉。  
燕山云去远，泽国雁来迟。  
无夜不成梦，有书空道归。  
遥怜北风劲，寻便寄寒衣。  

【寄葛太守子中】  
忆尔投荒日，依依恋翠华。  
亦知行万里，不是为丹砂。  
郡古留铜狄，堂深绣土花。  
何须忧瘴疠，意远即烟霞。  

【送祝参政之云南】  
高官仍外省，地远更南荒。  
十月繁霜白，千山落叶黄。  
虎应窥日没，鸟亦倦天长。  
夷落知迎候，单车见祝良。  

【秋水亭】  
夷门秋水亭，梁王古台下。  
台前旧堤路，尽日无车马。  

【送陈太仆察谪教海阳二首】  
世情应笑贾生疏，谏草谁传太息书。  
惟有潞河南柳色，暖风吹上逐臣裾。  
天涯芳树绾离旌，迁客迟回恋圣明。  
晓梦依稀度阊阖，尚随残月听流莺。  

【送汪佥事之湖南】  
骢马长鸣饮碧流，花银镂带鹔鹴裘。  
行人大别山头望，云外双旌下鄂州。  

【长门怨】  
金屋承恩事已非，玉颜憔悴度春晖。  
无因得似宫前柳，时有长条拂御衣。  
附见  
☆陆秀才采（五首）  

【游仙】  
明车拂天罡，白日驻轩盖。  
招摇舞青霞，芝髓涤玄薤。  
仙者四五人，黄眉笑相邂。  
玉虬偃灵风，瑶鞭静垂带。  
谓余来何迟，羞以盘龙脍。  
双双紫鸳鸯，游戏蓬池内。  
静婉歌未穷，雨师肃归辔。  
望望红羽旂，追之了无际。  

【感事】  
东城有佳人，艳色动邻里。  
家贫寡脂泽，不为荡子喜。  
终年守荆扉，空复怜稚齿。  
煌煌青楼倡，妍华讵容比。  
珠绮盛妖惑，车马日如市。  
世事谁不然，美玉沦泥滓。  
所以抱石翁，含凄自沈水。  

【春游虎丘】  
阊阖东风杨柳柔，万家弦吹水西楼。  
兰桡夜逐桃花浪，明月歌残下武丘。  

【十六夜与朱都二子酌月承天寺二首】  
蓝若延佳赏，蕙肴留好宾。  
共听联袂曲，不见折香人。  
僧扫苔间坐，云生头上巾。  
石床浑失寐，清照一吟身。  
绛气浮芝宇，芳风袭芰衣。  
仙游传凤吹，龙卧净云霏。  
片叶浮霜小，丸鸿贴汉微。  
此时瞻眺远，直欲揽支机。  
屠谕德应埈九首  

【高阳行】  
（菁山先生谪传保定。保定，古高阳也。于是门人屠应埈为作《高阳行）  
君不见高阳酒徒气若虹，酒酣仗剑谒沛公。  
褒衣侧注反遭骂，竖儒瞋目称而翁。  
军门拾谒使者入，麾矛雪足来趋风。  
儒冠自昔为人下，豪士累累走中野。  
公卿半属舞刀人，尘埃谁是弹冠者。  
侯门峨峨仁义存，金貂白玉多殊恩。  
九逵车马若霆击，中台咳吐如春温。  
丈夫风云不自致，宁能咿嚘龌龊趋华轩。  
菁山先生真崛奇，文章重世光陆离。  
悬黎结牜世莫识，《阳春、《白雪和者谁？  
忆昔予为门下士，诸子森森并兰峙。  
白昼行歌秦驻云，醉后清心越溪水。  
即今已及十余年，人事升沉岂堪纪。  
凤仪未上金门书，吕生尚曳东郭履。  
逢掖虽负鸿渐翼，失势青云未能举。  
去年有诏收骏骨，霜蹄十蹶始一起。  
先生岂是百里才，骥伏盐车垂两耳。  
几年卧游湘水东，洞庭云梦清若空。  
青蝇营营止丛棘，白露飒飒摧孤桐。  
长安春半气犹烈，上林木冰柳条折。  
潞水方舟不得行，匹马萧萧践冰雪。  
高阳客舍行人疏，糜珠斧桂为晨袴。  
天寒苜蓿芽未茁，夜深鼯鼬时相呼。  
鹄袍诸生半僵卧，玉署谈经能听无。  
君不见黄金峨峨千尺台，昭王乐毅俱蒿莱。  
渐离击筑已绝响，荆卿易水歌空哀。  
吁嗟乎！人生得失何须数，尊前俯仰成今古。  
时来北阙系金鱼，归去南山射猛虎。  

【送林佥宪汝雨兵备颍州】  
虚庭落日明嘉林，薰风吹我堂上琴。  
故人言别赴河颍，使我不觉生离心。  
援琴欲奏商声沈，感时怀昔多哀音。  
忆昔与君同侍辇，奏书朝闻夕称善。  
扈圣亲登太乙坛，承恩数奉甘泉宴。  
须臾云雨各西东，北风栗烈南飞鸿。  
君度石梁看晓日，予随兰省卧秋蓬。  
故人才高人所羡，飞藻如烟烨如电。  
建节鸾台日月悬，横经彤署星辰烂。  
寒霜飞空凄北堂，三年入谒来明光。  
此时正奏甘露至，金茎不动天风香。  
露乳联珠莹飞雪，松云昼开暮还结。  
故人新自故乡来，应饱瑶华弄松月。  
夜谈坐听填填雷，惊霄碧玉翻空摧。  
闭门共读祥异志，出门向人还语谁。  
九逵车马朝来会，共议明堂草书对。  
近臣新册定陵功，常侍总承开府贵。  
君不见人生得失难自量，天道盛衰宁有常。  
朱阳受节兰蕙芳，零露夕变蒹葭苍。  
时来立取封侯印，老去犹为执戟郎。  
又不见披裘采薪登后车，箜篌在御朱桐虚。  
岁岁南山叩哀角，年年东观著遗书。  
君行梁台度颍水，梁苑莓莓夕烟起。  
汴水微茫昼不分，惟见村原暮云紫。  
凤城东山龙作盘，万年陵阙天南端。  
黄河千曲净回练，苍崖百叠骞高鸾。  
此中骑士俱罴虎，故人有文兼有武。  
嵩少云生拂羽旂，淮海风清杂钲鼓。  
煌煌绛节坐临戎，俎豆长垂鼎铉功。  
纵使沙场亲校猎，绝胜芸阁赋雕虫。  

【太乙坛歌】  
太乙坛高凌紫氛，宫中夜夜延神君。  
金盘千尺泻朱露，茎台五色飞龙云。  
撞钟鸣鼓邀百祥，回旌驻跸瞻景光。  
石检亲封绿文甗，河图著纪赤符昌。  
九华灯明列星烂，八变乐终万灵见。  
至尊端笏礼中天，北斗垂芒指前殿。  
皇皇圭璧奠甘泉，奕奕楼居通列仙。  
侍祀独有东方朔，登歌新协李延年。  
白茅授册侯五利，青鸟衔书作前使。  
贝阙徘徊河汉沉，绛节缤纷王母至。  
武皇北面来相迎，稽首至道闻要精。  
能驱三尸炼五魄，可以阅世为长生。  
帝闻斯言再拜受，宴罢言归乐无有。  
祈年何必汾水阴，无为自享南山寿。  

【送陈约之谒祀孝陵】  
万岁桥山路，三春草木青。  
乾坤黄钺在，风雨翠华扃。  
北极通群帝，中天觐百灵。  
当时貔虎佐，一一扈青冥。  

【甘露寺次韵】  
甘露千年寺，群公揽辔过。  
楼空吴楚尽，江阔雨云多。  
蜃气连苍海，琳宫隐碧萝。  
更闻幽绝处，白日走鼋鼍。  

【病中柬张郎中臬】  
闭阁经时思悄然，绿阶芳草欲芊芊。  
啼莺日送千门晓，宫树晴含万井烟。  
东第绮罗淹白昼，西园桃李照芳年。  
何时试共张京兆，走马章台垂柳边。  

【游城东观】  
病起寻游强杖藜，琳宫寂寂枕回溪。  
繁花向日俱宜笑，幽鸟逢春各异啼。  
云满客衣庭树合，气薰山酌芷兰齐。  
郊行亦有桃源在，明日重来路不迷。  

【春日过瀛海公第有感】  
千家楼阁映朱轩，犹见沙堤接禁垣。  
有剑只惭吴季子，无人重过赵平原。  
花明戟户春常寂，鸟识雕楹昼自喧。  
试看五侯歌舞地，玉台金埒锁黄昏。  

【再和严相公诏赐直庐有作次韵】  
台垣奕奕紫庭西，地近蓬莱瑞色齐。  
双观月临幹鹊迥，五楼春见凤凰栖。  
层霄夜永传仙漏，中使时临捧御题。  
为识履声天上听，锦袍犹有异香携。  
袁佥事袠一十四首  

【大驾视牲南郊】  
大路调仙驭，朱旗列禁城。  
帝牛三月系，田烛九衢明。  
日并龙旒出，山将彩旄迎。  
横汾卑汉咏，禋祀秉皇情。  

【大明门候驾】  
虎旅驱中道，钩陈警六飞。  
圜丘群望毕，宣室受釐归。  
旭日迎芝盖，晴云拂羽旂。  
笙歌前路拥，拜舞接光辉。  

【自柳至平乐书所见（四首）】  
象郡极萧条，宾州颇沃饶。  
趁虚多丑女，互市半良猺。  
箬裹槟榔贵，花妆茉莉娇。  
愬轩叨使者，异俗采风谣。  
藤峡韩丞绩，昆仑狄帅功。  
左江仍略定，八寨未全通。  
舞剑狼家健，弯弧达舍雄。  
卢苏谁养寇，何事枉姚公。  
郁白方言似，浔梧瘴气赊。  
蚺蛇晴挂树，射蜮昼含沙。  
屋覆湘君竹，山红蜀帝花。  
《夷坚收未尽，《博物待张华。  
昭平滩险恶，最险是龙头。  
药弩弦齐彀，铜刀鞘屡抽。  
红巾翻把隘，白昼竞钩舟。  
倘得山韩将，狐群岂足忧。  

【杨花】  
点点飘仍聚，盈盈密更稀。  
轻窥朱幌入，乱绕玉窗飞。  
雪作漫天舞，春从<舌地>归。  
章台无限恨，零落竟谁依。  

【燕】  
最爱堂前燕，高飞忽复低。  
趁风穿柳絮，冒雨掠花泥。  
帘影朝双舞，梁尘晚并栖。  
绿窗离思切，肠断各东西。  

【秋兴二首】  
金陵自古帝王都，太祖开基孕宝符。  
王气千年盘日月，山河百二拥荆吴。  
宫城曲抱秦淮水，寝殿平临玄武湖。  
寂寞遗弓龙去远，宸游今日自欢娱。  
仙仗行宫旧内居，花间往往驻鸾舆。  
徒闻汉帝横汾曲，不见长卿谏猎书。  
天子射蛟开水殿，奚官牧马遍郊墟。  
蒹葭苜蓿秋无限，怅望烟云万里余。  

【长干曲】  
停桡暗相语，妾在长干住。  
郎亦秣陵人，便可同舟去。  

【西芦词】  
秋雁集复飞，寒潮明更灭。  
日暮风起时，芦子花如雪。  

【金陵歌】  
夹岸垂杨起画楼，秦淮烟浪接天流。  
朝朝桂桨来江口，夜夜兰灯集渡头。  
花发台城苑殿荒，六朝遗事使人伤。  
翠华想像宸游处，碧草萋萋辇路长。  
附见袁提学尊尼（一首）  

【春暮】  
乳燕流莺相和鸣，晓风吹满送春声。  
桃花落尽千溪暖，柳絮飞残几树轻。  
紫陌青骢回首恨，朱帘粉面断肠情。  
少年已去如无及，为语游丝莫谩萦。  
华读学察一十五首  

【过烟水庄】  
垂杨荫平田，湖畔多菑畬。  
茫茫烟水中，结茅成隐居。  
闲门闭白日，密竹临清渠。  
行随溪上云，倦枕床头书。  
客至时命酒，兴来兼捕鱼。  
愿言托幽迹，卒岁同樵蔬。  

【晚至湖上仅初和韵】  
山中读书罢，来憩澄湖滨。  
绿阴暗溪路，草堂静无尘。  
平生沧洲意，烟波梦垂纶。  
石梁度落景，花渚藏余春。  
闲情狎鱼鸟，悠然适吾真。  
云天澹晴霁，空水明衣巾。  
未遂乘桴愿，徒怀江海人。  

【澄观楼晓坐和仅初韵】  
晓色澄秋林，霞明映山翠。  
贪奇事夙兴，爽气醒残醉。  
空霜日夜繁，坐见木叶瘁。  
天高宿雾收，白云出平地。  
初日照重岩，寒流响虚隧。  
景物清心魂，泠然起遐致。  

【秋夜送户部家叔登黄阜】  
离亭对衰柳，落日送行客。  
秋声在孤屿，兴来恣探陟。  
台殿澄夕阴，明灯照禅室。  
夜静山月高，潭虚映空色。  
水镜清道心，超然垢氛涤。  
浮云亦何意，聚散随所适。  
风叶逐归蓬，霜空起寒笛。  

【秋日观稼楼晓望】  
日出天气清，山中怅幽独。  
登高一眺望，风物凄以肃。  
流水映郊扉，炊烟散林屋。  
秋原一何旷，薄阴翳丛竹。  
时闻鸟雀喧，因念禾黍熟。  
悠悠沮溺心，千载犹在目。  

【五月望夜与诸君山中再酌和仅初韵】  
仲夏苦昼永，薰风起将夕。  
圆景海上来，照此山中客。  
坐令微暑消，兼使众累释。  
兴至时命觞，露下复移席。  
因耽水竹居，遂同鱼鸟迹。  
盘游岂忘返，玩物聊取适。  
台空人影疏，夜静潭气白。  
参差树杪峰，历历辨咫尺。  
超然悟真境，万物一虚寂。  

【山台晓望怀仅初不至和姚山人韵】  
初日照台上，兴来成独游。  
天高宿雾尽，木落空山秋。  
晓色侵残鬓，新寒上故裘。  
吴门隔烟水，怅望空悠悠。  

【惠山寺与子羽话别】  
看山不觉暝，月出禅林幽。  
夜静见空色，身闲忘去留。  
疏钟隔云度，残叶映泉流。  
此地欲为别，诸天生暮愁。  

【吕禹城见过】  
直道多见黜，故人俱罢官。  
偶来栖隐处，一尽平生欢。  
日暮鸟飞疾，雪晴山气寒。  
相过宁厌数，岁晚论交难。  

【与仅初再过任大理别墅】  
溪南读书处，秋晚数经过。  
寒照隐城树，苍烟深壁萝。  
窗明山翠近，地静叶声多。  
丛桂空岩暮，徒怀招隐歌。  

【夜宿田舍】  
郊居观获罢，暝色满荆扉。  
岁事山田薄，人家茅屋稀。  
荒原寒照敛，独树暮禽归。  
夜静然灯坐，高窗黄叶飞。  

【与仅初过思闲草堂】  
绕屋艺桑柘，何年此卜居。  
山斋客到后，村杵饭香初。  
已是相过数，犹言宴会疏。  
坐看新月上，黄叶散寒墟。  

【夜访金秀才】  
独夜山阴客，停桡江月斜。  
溪深闻犬吠，叶尽见人家。  
荒径存生事，寒灯映鬓华。  
坐看霜气白，宿雁满平沙。  

【答同年李仁甫寄点苍山石】  
故人消息阻河关，万里题缄泪欲潸。  
云寄远心将片石，月随清梦到苍山。  
诗成却笑穷逾拙，身退犹怜老未闲。  
怅望昆明池草色，春风南雁几时还。  

【寄同年陆给事】  
著书经岁掩蓬扉，江左才名重陆机。  
宅近寒塘黄叶满，窗开远岫白云飞。  
山中春草轻朱绶，梦里晨钟隔琐闱。  
自惜蛮荒投窜后，至今朝省谏书稀。  
王佥事问九十首  

【杨村驿与镇山秉烛言怀】  
北路饶长风，方舟成奄泊。  
迟迟通路亭，弥弥活水曲。  
辛勤洲渚间，委心在行役。  
俱抱虚旷怀，己志在空谷。  
羲和无停轨，己事如转瞩。  
长庐犹为谬，而况杞人哭。  
嘉德为我怜，良晤行可续。  
勿忘秉烛言，皓首以自勖。  

【将至徐作】  
平生秉微尚，况是多疢疾。  
弱冠弄柔翰，名忝荐贤籍。  
辞归班生庐，无事缠胸臆。  
闲居五六年，门无车马客。  
亲友劝我出，结束赴朝列。  
驱车入市门，悲鸣衢路侧。  
回回历三春，僶俛就兹役。  
于心已不竞，亦复滞文墨。  
幸存昔贤轨，吾愿自此毕。  

【恭谒孝陵】  
皇祖仗黄钺，奋起逐天狼。  
腥风一以荡，功烈冠百王。  
明明二三臣，规画参世纲。  
关石与和钧，仰成维后皇。  
神京控六服，松柏郁崇冈。  
一朝鼎湖升，珠襦永斯藏。  
玄居肃休穆，瞻礼虔弗遑。  
小臣守末位，愿言觐耿光。  

【与诸从游登燕子矶】  
西曹日休暇，出郭偕所欢。  
朝云结轻阴，微雨洒缨冠。  
历石乃澄霁，始惬昭旷观。  
隔浦净风烟，上流明百峦。  
回眺都城壮，皇图正全安。  
列堠靡一警，军静江干。  
将军肆高会，虎士有余间。  
智者见日中，君子防未患。  
吾无东山略，能不怀素餐。  

【阅军后坐凭虚阁】  
崇坛建牙旗，虎帐罗干将。  
甲士既森列，车骑亦腾骧。  
回翔云鸟合，翕忽风雷张。  
军容虽具陈，畴为选其良。  
阁中见双阙，省署郁相望。  
忆昔定鼎年，我武正维扬。  
亦有熊罴士，勇略靖百疆。  
今时且宁谧，所志在张皇。  
秩卑力不任，凭槛虚感伤。  

【元夕】  
南国首时雍，共此清夜娱。  
倾城出游观，士女塞庄衢。  
灯火九霄通，绮纨三市俱。  
就中谁最奢，五侯声价殊。  
过门夸结乘，入市耀先驱。  
邀宾高堂上，酒浆盈玉壶。  
燃灯如白日，照耀红氍毹。  
歌曲绕飞梁，舞者名都姝。  
中厨荐丰膳，枥下秣华驹。  
清漏渐向尽，但乐不知徂。  

【宴徐将军园林作】  
白日照名园，青阳改故姿。  
瑶草折芳径，丹梅发玉墀。  
主人敬爱客，置酒临华池。  
阶下罗众县，堂上弹清丝。  
广筵荐庶羞，艳舞催金卮。  
国家多闲暇，为乐宜及时。  
徘徊终永晏，不惜流景驰。  

【泾上观菊】  
泾上一老人，爱菊如爱稼。  
踏叶到林丘，散襟茅茨下。  
青柯吐芳英，采采渐盈把。  
眷言五色姿，阳春似相假。  
晚节良可亲，予怀自舒写。  
有物苟会心，那辞在荒野。  
岁晏不可留，紫车夙云驾。  
奕奕车马客，谁解闲行者。  

【甘节堂作】  
思彼京洛间，田窦势莫伦。  
托婚椒兰殿，甲第上干云。  
昼日再三接，广衢翻朱轮。  
倾城咸来趋，綦履填高门。  
委心事罄折，愿假一顾恩。  
一举起穷废，荣枯立可分。  
谁为脱屣人，清风振高旻。  
长谣《归去来，甘心守柴藩。  
江东与栗里，千载此道存。  

【抱一庐绎志】  
上古一真人，容若春华敷。  
忧乐通四时，动止常于于。  
登高靡为栗，入水不能濡。  
问之胡能尔，涵神同太虚。  
下士晚闻道，山中来结庐。  
苫茅蔽风雨，斩荆揉为枢。  
委形寄虚榻，阖户动旬余。  
寒梅倚清艳，素心自如如。  
情知无因触，悠然返其初。  

【湖庄观获】  
清川泛容与，轻飚动微波。  
霜气日夕寒，岁暮栖岩阿。  
遹观湖上农，子妇纷取禾。  
瓯娄盈筐箱，比屋廪嵯峨。  
醑酒燕乡社，击缶笑以歌。  
仰荷皇泽覃，早得谢鸣珂。  
绝轨车马途，何由逢轗轲。  
优游养余齿，但愿丰年多。  

【南庄观获作】  
畇畇上田，粒养岁所需。  
黾勉事朝夕，聊尔谋一盂。  
归来已十年，取足不愿余。  
泽泽稼事劳，念尔苦沾涂。  
予也观厥成，雰彼荷徒。  
四体不常勤，而有此廪庾。  
长日茅茨下，击缶歌乌乌。  
上以供粢盛，下以奉亲娱。  
以惠我周亲，布德赒比闾。  

【绣岭下吊施子羽】  
述者终已矣，存者日以衰。  
秋风感人情，胡能不悲思。  
胤子至我前，楚楚有令仪。  
谓从嘉祥月，奉君掩累。  
托体青山阿，夜台甗音辉。  
昔君常相近，今者隔泉闱。  
陇下一杯酒，酹君讵能知。  

【南庄示子侄】  
归来南城隅，幽怀似堪写。  
言有二子俱，岂谓俦侣寡。  
庭花发故丛，新雏乱檐瓦。  
日抽架上书，方春已徂夏。  
出户更萧散，瞩目向平野。  
人耘舍北田，鸟泛青蒲下。  
乔木荫古台，长日自休暇。  
吾自爱吾庐，非因傲世者。  

【斋中听谈琴师弹归去来辞】  
闲斋白日静，时至变鸣禽。  
凯风来自南，飘飘吹带襟。  
谈师本道流，窗下拂素琴。  
历历七弦上，泠泠发清音。  
唯有归来曲，可以写吾心。  

【夏日洞虚道院楼上示诸生】  
炎月苦不辍，暇日登兹楼。  
高栋多凉气，户牖辟四周。  
俯槛见方塘，渊然与心谋。  
游鱼不惊人，藻下自沉浮。  
自予弃簪组，简牍寡所投。  
永谢车马客，澹然无世忧。  
溽暑自昏剧，吾意良悠悠。  
偕汝二三子，常得来宴游。  

【禅悦院与叶殷二生】  
暇日自娱乐，步入西山中。  
山木敷清华，群卉亦青葱。  
僧堂昼逾静，闲斋来清风。  
吾子事幽讨，坟典历三冬。  
岂止别同异，亦复求其宗。  
皇家设圭组，稷下尽才雄。  
莫负今所学，肉食但怀荣。  
吾衰久无梦，晞发沧海东。  

【树下课诸孙】  
茅茨宴荒径，独有嘉树存。  
藏书子能读，复以训诸孙。  
义孙读《论语，颇将孝理敦。  
道孙诵《大学，路孙初学言。  
言念里中儿，顾复但知恩。  
渐次长骄仿，耻僇难具论。  
蹇性厌华缛，嗣引希后昆。  
慎尔守纯素，顾名思默浑。  

【山中赠友人】  
情性各有营，繄予在山水。  
昔出暂相违，今兹返桑里。  
鲈鳜正鲜肥，扁舟自能理。  
与君衡门下，行歌互相倚。  
下渚乱凫飞，湖中夕风起。  

【泾上与田父言】  
归来葺旧庐，场圃向东阡。  
聊为卒岁谋，耕凿自年年。  
充腹不愿余，短褐庶自完。  
泾水饶灌溉，自足泾上田。  
田夫就饷罢，树下来憩眠。  
霡霡甘雨后，话岁共欣然。  

【自述】  
老氏之流沙，庄生蘧然卧。  
寥寥宇宙间，畴能体纯素。  
大道本无垠，阴阳互为户。  
有欲观化枢，无名探气祖。  
心生如有因，亦复为心误。  
少小涉人涂，蹀躞半生度。  
终将契玄虚，愧此衰年悟。  

【溪上送陈生游湖湘】  
故园足栖遁，况值秋风时。  
溪鸟日来去，竹露光参差。  
与君心境闲，可以弹素丝。  
大雅久不作，高音谅难知。  
飘飖歧路间，日暮寒猿悲。  
车轮无停声，渐违空谷姿。  

【早起闻雀声】  
朝闻寒雀喧，薄暮亦来归。  
鸣啄自无患，丛竹欣相依。  
凉风吹衡宇，明月照素帷。  
寄傲此窗下，太息往事非。  
今兹已息交，门外车马稀。  
慰我闲居夕，岁寒良不违。  

【洗桐】  
梧桐生高冈，菶々贻夏阴。  
挹取叶上露，为予洗其心。  
有时藉稿君，闲情寄徽音。  
何以报尔德，激泉濯朝林。  
永日影相对，勿使尘涴侵。  

【往山舍值雨不得至】  
轻舷迟出溪，玄云黯如墨。  
率彼泾水涘，霡霂凉树积。  
湖口跂予望，弥弥浪花白。  
郁哉西山岑，云林坐相失。  
怅然命回桡，乃与初志别。  
契契终有怀，抚事重叹息。  

【寄赠华鸿山学士】  
忆昔步薇省，羡君专白麻。  
自君解龟后，并艺东园瓜。  
湖上偶相见，阅兹三岁华。  
陋庐依岩竹，自比颜阖家。  
闭门常觅句，几度落藤花。  

【湖上】  
山水多清赏，幽情更闲适。  
归来慰夙心，湖中趣非一。  
穷月微苦风，芦叶鸣淅淅。  
鯈鱼冰上潜，罧穴丙尾集。  
裘笠在扁舟，偏宜钓寒雪。  

【吕道士楼怅然有作】  
洞府湛清虚，楼居镇常寂。  
髹几检道书，露台点羲易。  
倏尔四十年，重来感陈迹。  
落日照轩棂，分明睹畴昔。  
玄侣故相知，常得分讲席。  
向予展殷勤，往事犹记忆。  
尔颜向衰槁，黄白竟何益。  
别去一潸然，遥天度云碧。  

【送陈鸣野还稽山旧庐】  
溪上与君饮，即从溪上归。  
溪云向暮生，飘飖随君衣。  
渺渺越江渡，遥遥想容辉。  
草《玄心自苦，常掩子云扉。  

【赠山阴陈海樵】  
十年制一斧，三日采一薪。  
白石自堪煮，赤松为尔邻。  
入市尝闻卜，移家非避秦。  
独乘辽东鹤，高揖谢时人。  

【山中即事与陈山人】  
月下独乘舟，访君南陌头。  
松门尚未掩，移棹向中流。  
吟弄归草堂，君去予自寝。  
明日携酒来，还期石上饮。  

【山中陡寒】  
居人忘岁年，忽闻寒风发。  
晓起衣裳单，呼儿理新袷。  
香粳应时刈，坏室初置臿。  
一饱仍偃卧，山中意已洽。  

【落叶】  
枕上闻朔风，夜半声策策。  
晓来繁林空，落叶卷庭石。  
乘运固其然，芬菲岂自惜。  
悟彼归根言，独与至人说。  

【山行阻风宿湖口】  
早从泛舟役，湖水白弥弥。  
山程无喧呼，沿洄摘芳芷。  
风水无常期，扣舷亦自喜。  
向晦焚膏油，独卧深苇里。  

【与杨世卿徐顾二生至宝界山居】  
遥水映微旭，湿云犹在山。  
幽居隐深谷，空濛烟树间。  
岁序忽复变，樵歌常自闲。  
与子不忍去，踌躇暮方还。  

【雨中怀陈山人】  
冥冥湿云流，漠漠飞白鹭。  
寒生湖上村，雨暗山中路。  
眷彼空谷人，缠绵结中慕。  
怅望松岭东，沮洳不可度。  

【自山中泛湖归】  
登践穷幽深，下山日已晚。  
余照留青蘋，归云度苍絺。  
对此生远心，返棹意自缓。  
川涂风浪平，沿流弄清浅。  

【洞虚钱道士楼居】  
凉风动高梧，登楼挹清暑。  
于心无所营，永日自闲处。  
流云生远空，当昼忽微雨。  
江禽带湿回，枝上相对语。  

【雨后喜杨世卿至】  
久旸郁成暑，一雨递微凉。  
琴书忽无绪，绳床幽梦长。  
草径暮生霁，客来还命觞。  
帘帷逗疏影，竹日含苍苍。  

【始至山家】  
斜日挂西岭，林影初在地。  
鸥散曲湖阴，鸭眠莎草际。  
风急露蝉沈，径纡竹门闭。  
豹脚飞幽房，山猃窦中吠。  

【江郊】  
江郊四月时，蚕老麦始熟。  
隔竹啼青鸠，远村出黄犊。  
台上夏阴浓，护田溪水绿。  
径畔无人行，鸣鸡上墙屋。  

【观束薪】  
山椒露未晞，松约多樛枝。  
林疏古苔出，错崿云根僛。  
坐此观捆载，落日樵腹饥。  
归爨秋篱下，薪湿烟火迟。  

【怅陈山人不至】  
寂寂复寂寂，山深无行迹。  
有客期不来，值此风雨夕。  
斋中阙晤言，阴虫鸣四壁。  
出门还入门，黯黯烛光灭。  

【雪泊溪上】  
乘舆晚出溪，雨雪暝前路。  
遂违青山期，系船溪边树。  
柔橹时一鸣，归渔投冻浦。  
晤言夜未央，萧萧烛花吐。  

【东郭见故人】  
笋舆出东郭，青阳应初候。  
融气薰林皋，灵风在襟袖。  
行至野田中，角角闻雉雊。  
偶见支颐人，执手叹耆旧。  

【早秋泾上作】  
兹晨暑气平，泾上自容与。  
返照入柴扉，蝉声在高树。  
泾水静不流，蘋花发西渡。  
五湖秋色中，欲乘扁舟去。  

【越女辞】  
盈盈越川女，川上采莲花。  
花深隐红妆，轻风吹臂纱。  
花叶纠零乱，隔浦弄明霞。  
日暮独归去，云门是妾家。  

【吴姬】  
少小入金宫，皃如芙蓉姿。  
明晨趋兰殿，暮归华清池。  
零露凄皓腕，弄波月上时。  
芙蓉卷秋水，幽芳良自持。  

【秋陌】  
肃霜雕枯杨，城门飞黄叶。  
客子衣裳单，陌上饶风色。  
草短思故园，芳歇听鹈渼。  
悲伤捣衣妇，乱砧响寒月。  

【临高台送乔景叔之金陵】  
临高台，瞻帝里，五侯七贵歌钟起。  
陌上黄尘飞塞天，大车央央续车前。  
朝游斗鸡坊，暮入长楸里。  
少年宝剑青丝囊，锦帐如云百余里。临高台，岁将暮。  
西风川上旌，吹向维扬渡。  
金陵草色半青青，槛外长江百丈清。  
白鹭洲前官舸发，石头城下暮潮平。  
回眺雒城中，万事予何有。  
身上鹔鹴裘，可换新丰酒。  
为予买却清江槎，逢君须及白门花。  
江上莼鲈秋更美，早看君去倍思家。  

【白苎辞】  
吴姬将白苎，裁为歌舞衣。  
烛花铢铢夜凝辉，玉纤停弦宝瑟希。  
舞筵络绎锦匝围，掌中参差燕双飞。  
吴王正拥西施醉，月落江波未放归。  

【翠翠辞】  
翠翠复翠翠，双飞亦双止。  
西风吹老芙蓉枝，水冷河清鱼不起。  
朝从南海去，暮仍珠树归。  
娟娟波心影，氄氄身上衣。  
今日沙头忽不见，点上吴宫美人面。  

【闺情】  
月隐雕栊光有无，刺绣沉吟栖凤孤。  
空床凄凄湘簟冷，愁心断续随金壶。  
妾容误比春花色，朝来撷锦暮飞雪。  
留将铅粉待君归，金鹊台前不自识。  

【樊司马草堂雪霁歌】  
太白楼前风猎猎，骠骑营中冻旗立。  
岱岳晨光结作霞，绿野云开雪在沙。  
司马碧油寒未起，日射辕门虎士喜。  
新从淮蔡破虏归，拟将银甲天河洗。  
节钺时闻丹壑游，林间散骑卸吴钩。  
飞尘一道连清济，中使西来为赐裘。  

【武林登晴晖楼简臬司诸公】  
湖水明于鉴，晴晖共徘徊。  
洲随碧山转，寺逐金沙开。  
海上神山宛相似，绛楼绀绀殿虚无里。  
岁岁游人踏落花，日月清明与上巳。  
星轺西望荆湘远，犹为名湖生缱绻。  
随君玉节上高楼，水色山光在栏楯。  
尔来值春暮，水边桃杏稀。  
轻阴拂朝林，尚见春禽飞。  
春禽飞，春草碧，落花飞絮何嗟及。  
此中兴亡感慨多，转眼相看已成惜。  
君不见宋家中叶惊胡沙，南国曾经度翠华。  
遂将此作龙池水，一日栽遍离宫花。  
湖中游人洛阳客，恋却江南忘河北。  
芙容苑落野马嘶，常使精忠眼流血。  
吁嗟此情不可道，徒将宿惜伤怀抱。  
山中诸陵岁月长，鄂王祠在松杉老。  
昭代车书全盛时，况复多贤尽在兹。  
讼平江清出游豫，风日正与人相宜。  
东山出云西山雨，楼下乐鸣楼上舞。  
与君有酒但饮之，别后相思渺何许。  

【大洪行】  
君不见石龙嵚崎蹙海鲸，伏甲尽是苍山精。  
帝遣石龙镇东海，势拔十州倾五城。  
又不见河伯狂奔自西极，独挽黄流向东射。  
两雄相遇未肯降，谁哉凿断石龙眷。  
龙门碻磝秋水高，千载犹闻石怒号。  
峡声如雷日酣战，斗落千尺飞鸣涛。  
银河倒青天，并作三洪水。  
滟滪瞿塘不足方，挽舟咫尺论千里。  
尔来云帆接帝州，上洪下洪俱稳流。  
儋耳明珠贡万斛，江东玉粒宽九愁。  
君不见应图真宰持天纪，石龙低首黄龙徙。  

【呈李阁老】  
明星烂烂回银河，紫微宫中瑞气多。  
勤政楼前曙色动，洞开阊阖奏云和。  
日临虎陛黄金戺，花映鸳联白玉珂。  
共瞻玉柱承乾栋，白日丹霄俨不动。  
论道常参太上谋，风淳露满琉璃瓮。  
朝罢委蛇下紫宸，重瞳天子临轩送。  
泰阶六符光上浮，古来相业唯伊周。  
黄阁文章拖绿綟，出入四朝今黑头。  
愿祈灵寿齐天历，千秋高岁歌同游。  

【江南乐影城作】  
朔风吹沙暗河县，隔水桃花不相见。  
江南春早花满蹊，上枝下枝莺乱啼。  
此时水曲豪华盛，碧榭红楼相隐映。  
浦口浮桡兰桂香，陌上流车翡翠光。  
三吴贵游秦川女，流盼山隅隔花语。  
邀入紫云吹凤箫，风飘歌曲度寒宵。  
千金激赏双鸳起，今日花前为君死。  
楼船锦筵犹夜开，烛光清凝绿水回。  
美人醉后金钿落，忘却银筝在山阁。  

【秋千行顾园作】  
东风桃李斗芳辰，城边陌上啼莺新。  
当窗美人罢针线，并结秋千招比亲。  
百尺长绳挂香雾，结束衫裙学仙举。  
一回蹴踏一回高，渐绝飞尘逼清宇。  
幼女十五才出闺，举步娇羞花下迷。  
自矜节柔绝轻趫，不倩人扶独上梯。  
春意撩人重离析，每出邀欢不知夕。  
柳暗沙昏未肯归，汗湿鲛绡不爱惜。  
此戏曾看北地多，三三五五聚村娥。  
笑声远出垂杨里，倦游归客意如何。  
今日江南初见此，丽人如花映瑶水。  
金饰丹题彩作绳，宜在君家院墙里。  

【露坐观星】  
秋风吹衣带，凄凄生微凉。  
络纬啼井阑，玄蝉噪疏杨。  
仰观河汉间，星辰烂高张。  
三台明泰阶，齐色俨成行。  
朱鸟藩臣位，轨道向中央。  
此时自许箕山隐，少微含光射东畛。  
五斗曾经叹折腰，归扫松筠伴蝼蚓。  
萝屋柴门逐浦沙，具区之上几千家。  
楂头每斫银丝脍，圃内常生五色瓜。  
绮错沟塍桑竹映，山中岂解歌尧舜。  
万树桃花洞口迷，春来莫遣渔郎问。  

【画松下老人歌】  
朝来写素绢，夭矫为长松。  
须臾变精思，松下貌一翁。  
形如列仙双玉瞳，常随野鹿披蒙茸。  
此翁腹中何所储，曾读黄虞千卷书。  
一乘轩车意不乐，荷衣早拂身岩居。  
此翁室中何所有，三尺囊琴一斗酒。  
倚醉高歌三径纡，风流岂落柴桑后。  
我欲招之翁不言，松阴槁坐静于禅。  
不觉对此意转澹，掷笔牖下风泠然。  

【书似楼卷呈古冲太宰】  
君不见沧海沤，聚珠如山瞥眼收。  
又不见青山云，长空去住徒氤氲。  
人生如寄亦何有，世上荣华只翻手。  
五陵原上秋田儿，昔日华驹金作羁。  
秋风萧萧吹白草，空留径路令人悲。  
咸阳宫殿亦消歇，麟阁云台总骚屑。  
世上认假皆成真，鹿梦还从梦中说。  
君家茅屋山之幽，仿佛天边十二楼。  
谿风徐来帘上钩，落叶满山松竹秋。  
何时与君携手登上头，当窗浩歌消百忧。  
胡为劳形死不休，醉看蜃海成山丘。  

【筑城谣常熟县作】  
筑城入荒草，白沙无烟莽浩浩。  
筑城上高山，崩崖错崿青冥间。  
我生不辰可奈何，昔日防胡今备倭。  
冯冯一杵复一杵，丁夫如云汗如雨。  
星火出门露黑归，野田苗稀黄雀飞。  
今年县官复征税，城下相逢只垂泪。  

【海鹘行赠陈少岳兵宪】  
九月十月天有风，江门万里吹云空。  
霜寒草枯野火灭，雉兔飞穴原田中。  
韝上苍鹰卸绦縼，目睛滚粟势力雄。  
横霄瞥电翻曙色，下捎平冈吻血红。  
君不见汾阳令公今在朝，两河兵甲不敢骄。  
又不见白衣将军世莫比，才脱兜鍪虏夜徙。  
何况区区东峤夷，朝食即为齑粉期。  
仍将大勇存恩信，载戢干戈包虎皮。  

【官军来】  
白鹤铺前沙日黄，湖渚草长倭走藏。  
柘林旧贼骄不去，新舶正发南风狂。  
宝带桥西蛟起舞，白石山边逐虓虎。  
湖南六郡多旌旗，贼势西来疾风雨。  
城头戍鼓声如雷，十城九城门不开。  
刲羊宰牛具宿酒，日夜只望官军来。  

【团兵行】  
销镵，铸刀兵，佃家丁男县有名。  
客兵贪悍不可制，纠集乡勇团结营。  
宁知县官不爱惜，疾首相看畏占籍。  
奔命疲劳期会繁，执戟操场有饥色。  
星火军符到里门，结束戎装蚤出村。  
将军令严人命贱，一身那论亡与存。  
保正同盟卫乡里，何期远戍吴淞水。  
极目沙堧白骨堆，向来尽是良家子。  

【杨山人寻仙歌】  
鬒发尽白雪垂肩，玉颜桃花如少年。  
人言世事了不对，坐中往往爱逃禅。  
一朝寻仙游五岳，踏穿芒鞋不停脚。  
朝登快阁挹流霞，暮宿云房捣灵药。  
会言曾见裴庆父，弃妻走入真人府。  
卧处草深三尺余，每入空山骑饥虎。  
陌上忽逢铜鼓张，一片青毡单掩阳。  
暝归岩洞抱龙宿，腥涎满身闻异香。  
大岳人传大造化，夜走深山及奔马。  
人问真言一字无，只把圆圈手中画。  
后来作者张雪樵，雪山枯坐影萧萧。  
自云参透元宫事，已见三花顶上飘。  
龙宫主人杨伯雨，啬精炼形如处女。  
百尺梯桥万丈潭，携至希夷讲经处。  
七星岩下张光明，施药归来眼倍青。  
怪松无枝洞底黑，日日鞭龙上太清。  
大聂小聂见最晚，气爽神清意诞散。  
半榻山云千卷书，相过一饱黄精饭。  
归来招予早避名，人间寂寞道初成。  
盘陀石上跏趺坐，固守虚无专养婴。  

【洞虚道院访鹤山道士】  
洞虚清寒十二时，绛楼帘幕镇长垂。  
庭中槭槭卷风叶，玉露雕落青梧枝。  
身骑飞龙逐流电，闻君受法通明殿。  
万里云霄鹤一声，夜静归来月如练。  

【彼倭行】  
去年倭奴劫上海，今年绎骚临姑苏。  
横飞双刀乱使箭，城边野草人血涂。  
五郡陈红王外廪，洪武以来无一警。  
自从妖啸失农耕，伐鼓敲金穷旦暝。  
四月五月圩水平，甿丁悉索驱上城。  
官军岂无一寸铁，坐劝彼倭来横行。  

【潘海痴】  
潘海痴，发离披，行年五十而无雌。  
踏伏烧营贼皱眉，口不要赏索餔醨。  
三千广兵帅者谁？错金刀头市上嬉。  
射雉城南夜黑归，大呼城门将吏欺，  
岁给巨万奚以为！  

【芳树】  
园中芳树，靓妆春驻。  
拂槛临池杂俎新，佳辰常与东风遇。  
树下双鬟云雾绡，湿红新巘蔷薇露。  
珠箔银床独自栖，陌上才人暗相许。  
只愁花信妒风多，晓来忘却啼莺处。  

【固穷居士歌】  
居士幼哭父失聪，长拙生理，以善楷法游于贵卿之门。嘉靖己未，年六十，为作是歌。  
固穷居士黔娄风，鬓毛毵毵两耳聋。  
人言世事不可对，揶揄一笑轻贵公。  
邑中昔日连云第，荒井今朝草不薙。  
落日萧萧院壁空，凄风入栏花委地。  
固穷居士心悠悠，暇日常穿敝穀游。  
人生取足一饱耳，何必营营执算筹。  

【赠俞宪部谪武昌】  
送子南迁路，悠悠逼岁除。  
遥看帆挂处，常是听猿初。  
汉口故人远，荆门古树疏。  
兹行独有咏，须寄武昌鱼。  

【蔚林州】  
旧属苍梧郡，今通南海军。  
峒中风转恶，岭外气全分。  
怪蟒呼人姓，阴蛟吐瘴云。  
夷歌起樵牧，几度隔墟闻。  

【雨夜怀归】  
秋雨入幽蛩，墙阴稿乱蓬。  
旅人淮水上，归梦雨声中。  
水陇稻粱熟，山园橘柚红。  
竹深闲诩径，还与去时同。  

【久雨新霁访施子羽洞虚道院】  
迢递思吾子，春晴坐绛纱。  
回风凄径竹，积雨滞林花。  
落日过仙院，吹笙隔紫霞。  
相逢不尽意，一倍惜年华。  

【与客夜登开利寺观鹅亭】  
野寺寒云外，犹传晋永和。  
逢君非有约，踏月偶相过。  
废沼水棱浅，荒亭霜气多。  
怀思倚栏者，书罢独笼鹅。  

【山中晚归】  
早从溪上发，暮仍溪上归。  
每共渔樵话，莫言俦侣稀。  
高松延霁景，残日下山扉。  
回眺经行处，苍苍在翠微。  

【渔舟】  
出郭尽渔家，家家飞楝花。  
溪鲭酣涨水，村罟上浮槎。  
近墅戎戎乱，冲波片片斜。  
予非羡鱼者，相伴立平沙。  

【过府博旧舍】  
不见侯门护，言过水曲居。  
门仍旧时竹，壁有故人书。  
稚子能留客，闲庭只种蔬。  
登堂一洒泪，尚忆夜相於。  

【大司马统师至姑苏久旱霖雨适降】  
方召佐周宣，王师动以天。  
式瞻灵雨降，恰在福星前。  
杀气穷桑海，华滋润芋田。  
山农有谣颂，应并凯歌传。  

【谒功臣庙】  
清高崇庙貌，阶下礼元公。  
佐圣恢皇造，同心缵武功。  
裔封垂帝德，岁荐启祠宫。  
会睹过周历，栖神万树中。  

【宿庄严寺与僧】  
落日荒江外，春风野寺中。  
蓬心无定着，萍迹任西东。  
近墅莺犹涩，绕堤花欲红。  
惟应把明烛，一宿与谈空。  

【九里泾怀陈山人】  
扰扰风尘后，重来泾上宫。  
门临寒水次，秋尽叶声中。  
岁序忽复暮，幽怀谁与同。  
思君西岭下，蓬户掩深松。  

【闻警】  
皇家设险在居庸，薄伐谁当上将功。  
胡骑尽从青海至，边烽遥傍黑山红。  
蓟门羽士颁新竹，辽水征书下朔风。  
闻道移营向山后，可令坚垒白羊东。  

【顾影自叹】  
几番梦里脱根尘，觉后翻嫌再有身。  
今夜月明还在地，任渠明灭影中人。  

【春山独步】  
春深原树绿初齐，山拥芙蓉水漫溪。  
独自携筇上山去，小亭犹在万峰西。  

【赠吴之山】  
城柝声悲月未央，江云初散水风凉。  
看君已是无家客，犹自逢人说故乡。  

【春日江上别梅屋】  
改岁桃开杨子津，蔡家洲上独伤春。  
客怀欲向愁中尽，又折残花别故人。  
施县丞渐五十六首  

【示儿阳得】  
喟然置琴书，白日闲如此。  
共以蓬蒿身，相去南北里。  
高楼多远心，流云过如水。  
有意不能言，悲来但思尔。  

【晨起行园治蔬】  
处疴情方愆，览籍亦棼结。  
止迹丘樊间，喜与荷锄列。  
晨星沐未遑，周葺幸余力。  
夙英始敛华，密露若莹雪。  
螽趯感离歌，祼鸣及豳月。  
萋萋瓜畔空，厌厌豆畦歇。  
观化有消虚，征情既伸屈。  
庶几东陵隐，岂伊公仪哲。  
永此藿食资，耕凿藏吾劣。  

【初夏田居偶言】  
乞身去贱吏，荣慕非所关。  
此形谅偶寄，乘委须共还。  
田间理初务，务毕仍自闲。  
颓罂惜无酒，开尊聊怡颜。  
高禽迎新枝，轻云投前山。  
俯仰一如此，勿云时命慳。  

【斋中雨歇自述】  
高窗晦积雨，连晨娱篇帙。  
耽慵情方宜，嗜寂意尤密。  
风柔园条变，溜湿阶蔬茁。  
宿阴渐已收，幽禽时唧唧。  
隐几欲忘言，斜光透云日。  

【晚步池上】  
弄翰乘暇日，池上步逍遥。  
寒鱼翻在藻，落叶乱鸣条。  
流序忽如此，寸心久自要。  
蓬飞定有止，意远不嫌嚣。  
常念沮溺辈，躬耕趣独超。  

【赠金山智公】  
四顾水皆绕，所居幽出尘。  
斋钟不到岸，渔火自来邻。  
心共寒潭彻，经翻贝叶新。  
住山知有道，一叩了无因。  

【冬日游天竺寺】  
缘湖始欣往，遐览历幽寻。  
山到不容路，云藏犹有林。  
阶前寒涧落，榻下白云深。  
积雪千峰里，寥然空世心。  

【灵谷寺善上人诵经处】  
释子岂不见，持心世绝无。  
悟因诸部入，定似一身枯。  
林霭凝香气，山光积坐趺。  
寥然断尘伴，惟与法王俱。  

【病移南窗下作】  
南窗堪处默，病里率天真。  
静阅庄生传，闲观物外身。  
疏槐千点雨，返照满衣尘。  
何事常留此，东林谢主人。  

【答王仲山见访溪上田居】  
同归五湖住，一水见君家。  
渔父迷初路，居人认落花。  
御贫多种菽，为圃却宜瓜。  
共是裘羊侣，往来忘岁华。  

【自邸趋归荆溪口作】  
久客不得志，束装归旧山。  
休争逆旅席，早觉主人颜。  
意比溪云懒，形同秋水闲。  
蜀中相共笑，扬子又空还。  

【久雨斋中志静】  
深似山中住，偏多风雨时。  
莺稀出谷响，叶暗到门枝。  
老氏但柔气，愚公宁有知。  
跫然习已久，不自觉春迟。  

【白白氏别业归斋中】  
自喜茅斋僻，经时草木深。  
见人稀倒屣，抱膝或长吟。  
疏雨喧庭雀，闲窗澄夕阴。  
会心方在寡，碌碌岂知音。  

【暑中闲述】  
宿雨未为深，晴光已满林。  
微风松际歇，凉霭竹间沉。  
地僻容身散，交疏少物侵。  
常嫌子桑户，今日废衣衿。  

【冬日溪行寻唐荆川太史】  
野水将孤楫，晴天雾半收。  
寒禽自向日，残叶尚如秋。  
好道宁辞晚，谋生岂解愁。  
思君时一见，犹免失东丘。  

【再和补庵新正三日同往山中值顾宪副】  
孟月逢春早，时芳欲满林。  
偶同长者席，况似谷中音。  
斜日下清磬，高云过客襟。  
回舟傍微月，犹听隔溪吟。  

【元夕斋中独坐】  
独怜今夜静，红烛对人清。  
户密凝香气，窗虚纳市声。  
华镫自斗彩，满月却嫌明。  
一步疏檐下，春星纵复横。  

【早春斋居漫兴二首】  
此地寓来僻，清渠正绕庐。  
数畦聊学圃，一径不容车。  
图列壁间岫，书翻几上鱼。  
谋生已无术，元不慕相如。  
静里心常觉，尘中人岂知。  
柴门独掩后，春草复生时。  
泽国为渔晚，江湖好道迟。  
总能谈寂寞，只费子云辞。  

【赋得江帆送蒋氏归仪真】  
挂席发秋早，微风已满樯。  
中流片影去，远水一舟将。  
海雨忽来重，江云相带凉。  
知投孝廉宅，三径接苍茫。  

【道院暮春有感作】  
物境俱玄寂，客心常少欢。  
非因无酒赏，只是到花残。  
夜雨深林叶，春塘平钓竿。  
羁栖幸堪托，终日懒衣冠。  

【扬州道中送李司训还金陵因赴任河内】  
初见即如故，爱君无世情。  
官惟旧经术，家只一蓬衡。  
乡树千重雨，江门几日程。  
还过大梁市，试为访侯嬴。  

【秋日与华从龙俞汝成泛湖上】  
相携出井邑，轻舟泛秋水。  
樵响满晴山，游霭缘原起。  
濯足湖上流，浩思方如此。  

【和万吴二明府夜集俞汝成读书园】  
去市未为远，到门终是幽。  
小池阶下满，嘉木雨余柔。  
鸟影高台近，春香各径浮。  
不妨车马客，暂此共林丘。  

【春日斋中遣兴】  
信是陶潜宅，为园已就荒。  
术疏堪借隐，名贱岂相妨。  
日暮闲心旷，春阴药径芳。  
流年愧蘧氏，一使是非忘。  

【辛丑初春再至南都】  
客衣又见染缁尘，才到京门是早春。  
旧寺逢僧已隔岁，同邻问友半归人。  
寒轻远岫烟中绿，水满平湖雪后新。  
自叹不如沮溺辈，却忘畎亩去寻津。  

【送倪郴州】  
远郡皆言不易为，如君才术总相宜。  
弹琴自可安甿俗，长策何须事外夷。  
一水湖湘连网罟，满田禾稻映山埤。  
到来几许登临兴，五岭人归说与知。  

【访子裕户郤漆塘新居】  
湖上青山隔市尘，久闻樵采满荒榛。  
闲云无主还归壑，槲叶成阴少住人。  
高士偶来轻汉绶，桃源从此是通津。  
知君不厌裘羊迹，斜日松间一挂巾。  

【闭斋自述寄王驾部】  
始知蓬藋蔽门深，岂是幽居避物心。  
旧业尽荒秋雨里，一身闲卧碧溪阴。  
园空三径人稀到，名在诸生老半侵。  
几度忆君相共语，高山无伴只囊琴。  

【秋日园居】  
一逢秋日已凄其，却卧园庐有所思。  
高士游方婚嫁毕，仙翁卖药世人疑。  
寒蝉断续犹知晚，旅雁浮沉亦后期。  
流水不将心事远，闲湍空自向东驰。  

【兰溪唐君锡将访人江上夜会华明伯席作】  
畴昔相闻已有情，朅来一见各心惊。  
笑言千里不自意，霜露满衣犹欲行。  
江口雁飞逢岁暮，渡头人去趁潮平。  
看君到处多迎送，定向王生叩《论衡。  

【初夏偶作】  
道院春归寂不知，过林新叶接邻枝。  
青山药长已忘约，别墅花残只悔迟。  
胜事每同幽士往，高车绝少故人期。  
翻嫌贫贱闲如此，芳径时来听鸟啼。  

【送万君应召之京】  
如君为政岂谋身，当宁知名有几人。  
解棹犹余五湖兴，匣琴方见一官贫。  
楚山偏是淮南绿，旧友何如帝里亲。  
却望清班隔尘世，秋风茅屋更谁论。  

【雨夜溧阳野泊写怀】  
野水悠悠岁易阑，客舟行处乱峰攒。  
山中一雨诸溪满，湖上孤村独夜寒。  
世事已将樗共朽，浮名犹是雁求磐。  
莫因旅食空弹铗，今日侯门少问飡。  

【春日过长荡湖野望】  
不因修禊过春山，谁得澄湖一望间。  
顿觉尘心空水上，偶逢渔父语沙间。  
几多沃野桑麻蔽，半是荒畬雁鹜还。  
日夕微茫僧问渡，双峰寂历掩禅关。  

【京邸感兴】  
到来园柳已菲菲，客舍经春未改衣。  
学道岂能辞众笑，随人终愧失初机。  
窗间晓漏临丹阙，户外晴岚对翠微。  
僻兴止宜耽寂寞，独翻书史度斜晖。  

【病卧县斋呈诸僚长】  
岂是官卑易去留，未能高蹈愧林丘。  
公庭积夏常虚讼，弱质逢秋已制裘。  
雨带潮声偏傍枕，山连雁影恰当楼。  
世途转觉萧疏甚，始信嵇康薄宦游。  

【归田自述二首】  
佐邑无功自劾归，尚疑趋府倒裳衣。  
下流应笑难为吏，僻路于今亦有机。  
与客解嘲前日谬，逢僧授偈一身非。  
卧来转觉人群远，惟有闲窗鸟雀飞。  
未论薄俗贱为儒，自顾无如返旧庐。  
瓜美宁思故侯禄，身闲遍读外家书。  
林逢秋日收香草，门傍寒江市白鱼。  
岁晚谁同濠上想，惟余惠子共踌躇。  

【寄唐荆川】  
雪里从君今早秋，不羁踪迹转沉浮。  
身同逆旅家常隔，道遍名山访未休。  
野寺老僧传近作，江潭黄叶识孤舟。  
相逢每怪经年别，此别经年半白头。  

【立秋日居田园有感】  
霏霏轻霭薄朝晖，又见凉釭一叶飞。  
气早畴官已应闰，天移星火欲流辉。  
黍苗遍野劳歌少，杞菊成畦生事微。  
谁谓门闲可罗雀，秋风转觉雀来稀。  

【寓居寺閤晚坐遣兴】  
高阁东林出翠微，万家烟树晚依依。  
凉风入院僧初定，片月临窗鸟独归。  
学道但令知我少，逃空始觉足音稀。  
社中何用求玄度，久住深山自息机。  

【忆山中旧游】  
还将踪迹共飘蓬，不但离家似客中。  
春水看来随意远，林芳约后几时空。  
说《诗岂解令人笑，缮性多惭与俗同。  
闻道山间更幽寂，每寻鸣鹤造支公。  

【南山隈】  
一因摇落后，怅望秋天空。  
向晚寻归径，村村夕照中。  

【网集潭】  
朝向湖上去，暮从湖上归。  
渔家自成市，晒网及斜晖。  

【漫兴二首】  
门外清渠映葛衣，偶来观物上渔矶。  
秋风蘋末鸥惊起，始悟山人未息机。  
久不逢人道姓名，从来愚谷寡将迎。  
教儿莫漫除秋叶，庭叶自深人自行。  

【腊月望对月次答汝成】  
叶尽林皋影正圆，岁阑相对总凄然。  
年年独卧衡门下，只是清辉照旧颜。  

【春雪稍积林树扶疏可爱因忆城中诸友】  
日晏论文雪满林，春寒还似岁残深。  
遥知郭里无人见，独对高原生远心。  

【赠欧道士卖茶】  
静守《黄庭不炼丹，因贫却得一身闲。  
自看火候蒸茶熟，野鹿衔筐送下山。  

【秋日望山中寄旧僧二首】  
秋原落日见青山，遥识僧居杳霭间。  
指点却疑身已到，满窗萝叶上人闲。  
身慵常愧扣朝钟，每听楞伽是梦中。  
今日别来应共笑，犹悬旧榻待秋风。  

【闻吹箫】  
夜半闻声莫问谁，急将幽怨向人吹。  
秋风不与闲心会，只有窗前明月知。  

【题倪元镇小画】  
片石丛篁岂在多，丹青只论意如何。  
若能咫尺看千里，即是潇湘壁上过。  

【中夜有感】  
牵牛西转雉楼高，残月亭亭午夜潮。  
客久不知颜鬓改，一声城角起岧峣。  

【海上】  
秦山青截海门斜，万筏凌秋叠浅沙。  
聚落萧疏耕读尽，潮来潮往是生涯。  
王山人懋明二十一首  

【移家湖上作】  
夙昔厌喧扰，湖堧聊聚庐。  
五柳阴到门，客子携家初。  
欢言治隐计，织屦兼艺蔬。  
妻孥哂荒陋，而我良自舒。  
鱼鸟适幽性，水竹澄贫居。  
开帘峰翠繁，停舟潭月虚。  
心与胜概遇，迹将城府疏。  
养生黄精饭，销忧老氏书。  
了悟损益理，何须儋石储。  
食力愧伯鸾，攻文匪相如。  
所长惟达命，天地宁穷予。  

【始家湖上寄城中诸友】  
负郭无绪业，因家濠湖濆。  
扁舟归草堂，东溪生夏云。  
居然满幽致，得与木石群。  
兹地风俗厚，所事不尚文。  
童年已樵采，壮者俱耕耘。  
予怀太古风，出门日。  
税地给家食，借书广前闻。  
野趣足心目，水流涤炎氛。  
群山映五柳，空翠常氤氲。  
隐居以求志，殷勤谢诸君。  

【舟中与隆池彭丈酌酒】  
访旧回兰桡，风光适和煦。  
卷帷望春山，几处含残雨。  
偶尔携一樽，欢焉阅众甫。  
清言兼古今，满引无宾主。  
桃花笑欲言，鸥鸟翔可取。  
烟波娱性灵，逝将友渔父。  

【宿玉阳山房】  
涧道行转深，余霞灭残景。  
然灯宿山房，枕席云泉冷。  
始知玉潭隈，乃有真仙境。  
翠微一磬幽，霁月寥天静。  
叶落霜渐寒，秋高夜弥永。  
不寐若有怀，啼鼯下松岭。  

【山中待施少府】  
美人太古心，一见即倾倒。  
自别梁溪花，相思长秋草。  
缄书昨寓言，山中共论讨。  
把袂虽有期，挂席苦不早。  
凉月映桂林，夜思伤怀抱。  

【毛氏楼居即事】  
楼居山郭外，登眺起幽思。  
片雨沉江暗，孤烟上岭迟。  
雁还逢寄字，花发滞归期。  
远念吴山胜，春游恐后时。  

【同鸿山公过思闲草堂】  
黄叶满村巷，幽人成隐居。  
水田禾刈后，家瓮酒香初。  
地僻鸟群逸，天寒山翠疏。  
衡门笑语罢，新月映前墟。  

【同孔加淳父诸君集时济山斋分赋得主人林馆秋】  
寂寂扬雄宅，清凉几席虚。  
萸香馈来酒，萤死读残书。  
霜砌花仍发，风林叶向疏。  
客怀同宋玉，摇落竟何如。  

【湖上隐居秋日漫兴四首】  
寂寥桑柘外，秋日赋闲居。  
天气清行药，溪声和读书。  
每于幽事遇，不觉世情疏。  
近复增颓惰，经旬发未梳。  
闲来北窗下，了了见云峰。  
未释形骸累，徒怀禽尚踪。  
晤言清夜月，留客翠微钟。  
数亩长荒秽，无心学素封。  
僻境但流水，秋风隐计贫。  
石门槐叶暗，茅屋豆花新。  
晚食忘兼味，天游懒徇人。  
将师广成子，澹泊葆吾真。  
屡空亦自得，偃息有衡门。  
不出人间世，时为象外言。  
抚琴聊永日，艺圃任无藩。  
此意何人会，裁书与巨源。  

【春日留别诸子】  
胜会嗟无几，同心苦易离。  
花前不酩酊，别后徒凄其。  
山鸟调新语，风杨舞弱枝。  
徘徊春渚上，落景怆分歧。  

【冬日同潜坤道丈过学士公适志园作】  
客地罕登览，平泉聊共攀。  
到亭全见野，遵径每逢山。  
木落岩阴散，鱼藏水态闲。  
旅怀将物候，萧瑟自相关。  

【春日怀金陵旧游六首】  
仙观青门外，尝从金马过。  
桃花霞际吐，黄鸟日边歌。  
晚酌醒池水，春衣暖径莎。  
自闻清乐后，长使梦云和。  
（右神乐观。）  
长干风景地，台上每淹留。  
云树空濛色，烟江缥缈流。  
席前芳草暮，钟外雨花收。  
梦寐城南路，何年寻旧游。  
（右雨花台。）  
去年修禊日，曾往莫愁湖。  
心醉欢娱地，春随歌咏徒。  
风花香不断，烟柳弱难扶。  
一别无由到，空悲岁月徂。  
（右莫愁湖。）  
禅宫雄帝里，传是报恩开。  
慧鸟闻钟聚，香霞望树来。  
塔中观世界，画里识轮回。  
远别维摩室，尘心未尽灰。  
（右报恩寺。）  
匹马依丛薄，曾因访化城。  
松深藏梵响，谷杳蕴秋声。  
画壁巢禽污，萝扉倚树成。  
老僧招引处，犹记说无生。  
（右灵谷寺。）  
王孙开邸第，窈窕远人寰。  
花树春连夏，楼台水杂山。  
举觞空翠里，上马月明间。  
胜赏牵情性，时令忆往还。  
（右西园。）  

【同鸿山公游吴尚宝水云居（时吴复宦京师）】  
公子高标抗俗氛，翠微开馆坐氤氲。  
回塘暗引荆溪水，虚阁常蒸玉洞云。  
花隐房栊春不去，席依松竹昼疑曛。  
主人却有家山胜，鹤怨空岩讵忍闻。  
姚学究咨四首  

【送人游句曲】  
凫舄鹤袍辞世纷，望三峰下礼茅君。  
祈年欲啖金光草，好道宁披玉检文。  
绝絺琳宫当日见，上方清磬隔花闻。  
山中倘遇陶弘景，愿乞松风与白云。  

【赠邓为山】  
移家远就古城隅，流水春来日满渠。  
踪迹已同贞士隐，殷勤不废古人书。  
当窗鸟语开帘后，泛几晴光洒翰初。  
五十为儒方自得，肯从京洛趁长裾。  

【山台晓望怀仅初不至】  
客舍起常早，旷然思远游。  
弥伤岁华晚，来眺高台秋。  
落叶满山径，寒风吹敝裘。  
夫君独不至，湖水空悠悠。  

【郊居自遣】  
前溪烟水路漫漫，长日郊居性所欢。  
老去自知双鬓改，春归一任百花残。  
闲窗寂寂晴丝绕，高树阴阴鸟梦寒。  
学《易由来谙物理，惯将消息静中看。  
附见  
☆唐诗（一首）  

【拟汉武还长安】  
汉武巡归万姓欢，旄旗千里入长安。  
铭功碣石东封毕，罢猎长杨五漏残。  
玉辇不愁驰道远，铜盘惟恐露华乾。  
阿娇金屋门还闭，万树宫花待共看。  
顾布政梦圭一十五首  

【拟古】  
雍雍云中雁，八月徂南方。  
念彼北风来，怛焉怀稻粱。  
九月气已凄，十月繁冰霜。  
生来毛羽单，高飞不成行。  
君门有钟鼓，听之徒自伤。  

【感事】  
殷王祷桑林，断爪念衍咎。  
春秋志灾眚，法戒垂不朽。  
台寺布贞纯，何必生三秀。  
笥有千岁龟，不如人寿耇。  
煌煌宝鼎歌，讵协咸英奏。  
鹖雀为鸾凤，伊人独颜厚。  

【杂拟】  
妾住越江边，江花照颜色。  
清晨下机杼，日昃不停织。  
绣出双鸳鸯，邻媪屡叹息。  
采兰以自衣，掇椹以自食。  
绮户阅芳春，恋此父母侧。  
伯姊嫁五侯，少妹备宫掖。  
含羞谢良媒，掩镜长默默。  

【漷县行】  
入城半里无人语，枯木寒鸦几茅宇。  
萧萧酒肆谁当垆，武清西来断行旅。  
县令老羸犹出迎，头上乌纱半尘土。  
问之不答攒双眉，但诉公私苦复苦。  
雨雹飞蝗两伤稼，春来况遭连月雨。  
绵城之西多草场，中官放马来旁午。  
中官占田动阡陌，不出官租地无主。  
县中里甲死诛求，请看荒坟遍村坞。  

【雷雪行二首】  
昨夜雷轰今日雪，安德门前西山裂。  
河南檄报人贪子，更闻飞蝗满江浙。  
千古高人鲁两生，汉文谦让流英名。  
精卫年年负木石，海中波浪何时平。  
群方水旱岁不虚，郡国正奈无仓储。  
何人建议募输粟，只恐米来民半无。  
天子亲耕后亲织，转见民间多菜色。  
明堂清庙事且迟，一土一木民膏脂。  

【裘葛行】  
夏月行部至雷州，思制一葛且复休。  
冬月行部至廉州，思制一裘且复休。  
故衣虽穿尚可补，秋毫扰民民亦苦。  
先朝不有轩尚书，堕水忍寒却新襦。  
千缣万镪入私橐，硕鼠硕鼠心何如。  

【感事六首】  
柏梁新营建章起，武帝雄心殊未已。  
金楹玉磶千万重，骀荡春光侔太紫。  
海东鞭石血横流，燕雀徜徉彩云里。  
君不见天庖椎牛犒大匠，荷锸丁夫谁馈饷。  
翩翩猎骑临边城，边城草深山路平。  
丰狐狡兔各有穴，鸣镝张罘殊不惊。  
迩来地气南徙北，广莫风至犹无冰。  
君不见桃虫拚飞即鵩鸟。首下尻高咎非小。  
昭阳前殿玉树枝，荣华不奈秋风吹。  
庆云甘露永乖隔，凤管鸾箫增我悲。  
千金买得相如赋，岂识人心难转移。  
君不见楚江文鳞巧相接，复使龙阳泪承睫。  
长安一日封五侯，辉煌华毂拥貂裘。  
明珠万斛来海峤，朱邸何人中夜投。  
羊公缊袍徒寂寞，赵生击筑歌伊优。  
君不见即且甘带鸱嗜鼠，云际龙鸾自翔翥。  
鸾旌孔盖幸汾阴，丹霞紫雾瑶坛深。  
阳灵千官俨簪绂，太乙招摇皆顾歆。  
虙妃扬胪玉女笑，穰穰降康万福临。  
君不见通天洪台耀日月，未得金茎调绛雪。  
画戟门前车马稀，东市洒血沾朝衣。  
双眸只辨斗间气，中台转盼无光辉。  
华亭清泪如哽咽，月中空唤行人归。  
君不见法家火瓮吁可怖，他年恐堕厓州户。  

【谒康陵】  
早雾笼山暝，新松匝殿稠。  
三边余武烈，八骏想神游。  
花萼皇情远，衣冠岁事修。  
伤心大官酒，犹得献千秋。  
周太仆复俊三首  

【寒江钓雪】  
岚云冻不飞，江水明素练。  
千林冥若空，遥峰隐还见。  
渔歌岩下起，落日声犹转。  

【咏落叶】  
朔风厉修坰，三浦气方肃。  
叆叆山崩云，耿耿叶辞木。  
鸑鸑下萍川，槭槭翻萝屋。  
飘飖任回环，零乱鲜羁束。  
莫以九秋凋，惋彼三春缛。  
萧条紫烟岑，超忽丹林麓。  
于兹欲何言，岁暮偃修躅。  

【有所思酉水舟次作】  
去年三月滇水阴，今年二月沅州路。  
风光晼晚愁杀人，春色飘回忽迟暮。  
杨溪昨夜春泉发，竹寨沙边弄明月。  
始见繁花复乱飞，愁多不愿理春衣。  
花飞已怯伤春别，何忍还听唤子归。  
沅湘两岸垂杨碧，白日牵丝送行客。  
草际烟横浦溆香，江声千转流云长。  
梦魂惊载寤，水广何由度。  
王孙天末未归来，公子江南先有赋。  
公子王孙散夜愁，愁人难下杏花楼。  
楼台<山弗>郁回清汉，山水清圆映去舟。  
停桡日欲晚，紫嶂猿啼远。  
何处积幽思，幽思似陇坂。  
临流歌复歌，濯缨潇湘里。  
菁菁芳草心，眷余纷何已。  
浮云有时卷，草色几时结。  
相送过吴宫，殷勤向君别。  
吴宫翘望转逶迤，层层玉树荫连欐。  
芳菲帆浦迷香径，窈窕菱潭带竹池。  
万里淹仍西复东，一年凉暑春徂夏。  
春临绝屿叩文莺，晓涉空津浮白马。  
我日思归今得归，山中美人音信稀。  
东风浩荡吹梧树，极目天南鸿雁飞。  
潘治中德元三首  

【落梅】  
一从风信过元宵，南北枝头并寂寥。  
人有新妆江燕在，树无残怨粉痕消。  
难凭驿使传千里，忍使春波渡六桥。  
总有逋仙诗百首，香魂狼籍不堪招。  

【无题】  
月向天边夜夜生，秋风何处彩云横。  
鱼无密信来青海，蟢有闲丝挂晚晴。  
春玉渐看腰似削，愁城不怕酒如兵。  
而今只合笼鹦鹉，能向琵琶唤小名。  

【秋江钓者】  
江湖最乐是渔翁，何地无天着钓篷。  
见惯白鸥浑不避，一丝晴飏蓼花风。  
包御史节六首  

【临淮遇雪赠刘渐斋侍御谪居】  
白简彤庭几抗章，一麾铜墨便为郎。  
关门变柳犹飞雪，县郭无花只避霜。  
云接楚山聊隐吏，地临淮海旧兴王。  
可应禁闼违长孺，帝念中都是沛乡。  

【同周岐麓台长泛西湖遂宿藕花居】  
湖畔乍逢骢马使，沙行同入鹭鸥群。  
六桥水抱珠林月，两竺峰盘宝界云。  
岸柳藏莺侵坐密，园花隐麝隔溪分。  
况同佛院移莲榻，共息尘机理贝文。  

【晚望苍山即事】  
吏散庭闲静掩扉，点苍西望翠霏微。  
云裁玉叶和烟润，瀑溅珠花映雨飞。  
石洞经秋龙不起，松枝将暝鹤初归。  
冷然忽动餐霞思，拟陟丹梯一振衣。  

【夏日雨后过陈园】  
选胜遵郊郭，冲泥试杖藜。  
溪承新瀑水，山渡欲晴霓。  
看竹人先至，穿花鸟自迷。  
笑予来几度，才识小亭西。  

【将入京即事】  
歇马津楼望禁城，凤凰宫殿郁云行。  
游人尽醉新丰酒，野树群飞上苑莺。  
山扼九关开帝阙，地萦八水绕神京。  
风前遥度钧天乐，疑是君王御紫清。  

【秋夜】  
凄清旅馆寂，徙倚对明河。  
庭树销潘省，寒虫避翟罗。  
雁归砧响急，烽至角声多。  
不寐殷忧者，长更奈若何。  
莫布政如忠三首  

【和董紫冈】  
频年不复赋秋悲，秋尽江城昨始知。  
身向闲居宁论拙，客来问字久无奇。  
中厨黍熟焚枯后，小阁樽开酿菊时。  
闻道窥园犹懒性，肯携吟兴过东篱。  

【即事吊古】  
驿路红梅始着丛，春光将半未全融。  
蓬扉曙色经冬雪，麦陇余寒尽日风。  
残劫有灰秦故国，疏钟笼月汉离宫。  
古来无限兴亡慨，莫倚肴函百二雄。  

【留都】  
一自先朝敕守臣，千秋鱼钥锁流尘。  
班休禁旅讥诃卒，头白中珰给扫人。  
泰畤有基松橡合，寝园无狩鹿麋驯。  
只余云气时来往，想忆离宫望幸辰。  
张云南祥鸢一十五首  

【秋晴泛舟过董家舍】  
秋水碧如玉，秋树红于花。  
酒船缘岸转，溪路逐村斜。  
菱荇乱柔橹，凫<巾狎>浅沙。  
所亲居近远，隔浦问人家。  

【新秋泛舟过西庄听雨话旧三首】  
放船秋水落，能载两三人。  
坐爱清波影，轻摇白氎巾。  
到门才系缆，藉草便垂纶。  
野饭无兼味，嘉鱼色胜银。  
蓬蒿长门径，客到旋教锄。  
稚子炊菰米，邻家馈野蔬。  
浦沙云淰淰，梧竹雨疏疏。  
草阁昼如水，坐听儿读书。  
历历龆年事，分明昨与今。  
不因清话久，那悉故情深。  
岁月且迟暮，官曹宁陆沉。  
所欣同巷陌，伏腊每招寻。  

【重阳后庭中晚步】  
丛菊几枝吐，重阳昨夜过。  
美人别我去，怀抱奈秋何。  
月露闲阶砌，衣裳旧薜萝。  
手携小儿女，顾影舞婆娑。  

【五月望潞河舟夜】  
潞水雨余涨，燕山云外微。  
又圆篷底月，频换客中衣。  
路近心逾急，乡遥梦亦稀。  
汉京冠盖满，怀抱欲何依。  

【渡淮春晓】  
朝辞桐柏水，时序又殊方。  
河抱中原转，天围远树苍。  
绪风啼鸟变，红雨落花忙。  
坐惜春芳晏，高歌西日黄。  

【早春野望】  
新水没渔矶，遥林收夕霏。  
柴门堪小立，沙鸟自孤飞。  
腊闰梅花早，官休宾客稀。  
所欣元夕近，不夜月辉辉。  

【园居】  
人境重重隔，溪流宛宛分。  
竹阴飞翠雨，花气结晴云。  
篱缺牵萝补，园芜植杖芸。  
禽言能细译，幽事赖先闻。  

【同韩双湖泛舟访直峰昆季】  
野航坐知己，尽日话闲情。  
木落青山远，波澄白鸟明。  
扬帆沙岸过，吹笛浪花生。  
知近高人宅，横塘竹外清。  

【初夏晓起】  
已知无客到，亦复启晨扉。  
刺水新秧长，从人乳燕飞。  
书声隔篁竹，荷气透絺衣。  
百亩欣常稔，无嗟生事微。  

【雨晴晚步】  
晚霁乘轻屐，溪遥步落花。  
夕阳低草阁，烟水带渔家。  
巢暖鸦雏长，风柔燕子斜。  
无嗟红似雨，新绿喜交嘉。  

【积雨】  
积雨蓬门掩，连阴草阁凉。  
荷香池上榻，云气竹间凉。  
岸岸新流没，村村湿雾黄。  
钓船迷去住，长系短篱傍。  

【省夜】  
袅袅明河带苑墙，萧萧乱叶下微霜。  
风回寒柝沉遥堞，天近疏钟出未央。  
共过汉庭方贵少，可知颜驷尚为郎。  
一官无补思田里，岁晏南中橘柚黄。  

【无题】  
不见当年团扇郎，双垂红泪湿流黄。  
楼空燕子怜无主，剩有歌尘在画梁。  
方侍郎弘静四首  

【东岩】  
岩端曙日晖，岩下启松扉。  
流水不知处，幽禽相与飞。  
青山常对席，白发久忘机。  
试与西邻叟，携壶上翠微。  

【访程山人不遇】  
避喧来谷口，爱此青松阴。  
永日空山寂，幽蝉时自吟。  
花源应未隔，萝径杳难寻。  
稍觉尘襟豁，方知仙境深。  

【题李山人草堂】  
岩前宿鸟飞，林外晓光微。  
春色惊人早，云山与世违。  
泉流采药径，花映钓鱼矶。  
借问金门士，谁同萝薜衣。  

【送王以珍】  
尔抱鸾凰志，云何枳棘栖。  
十年犹未达，斗酒惜分携。  
旧业微蝉翼，穷途信马蹄。  
赠言无自薄，风雨有鸣鸡。  
徐宫保学谟四首  

【醉中题醉人图】  
我从燕山望京阙，五陵豪客伤离别。  
相逢不饮君奈何，瓮泼葡萄色如血。  
须臾吸尽三百壶，西陵之日驱金乌。  
眼中谁是高阳徒，醉来忽见醉人图。  
图中之人谁最醉，美而崟者眦如泪。  
翻身跳浪招且号，夜半山精引群魅。  
东隅之叟颓不禁，拥垆鼻作苍蝇吟。  
梦中舒拳赌六博，犹呼一掷千黄金。  
蹲者阴崖仗馁虎，走者风舠荡小橹。  
何人仰面狮作吼，何人歌咽水升戽。  
何人露顶发不梳，咄谁持酒浇其颅。  
何人掉臂挥大斗，一沥沾唇苦于茶。  
谩道真珠兼琥珀，翠屏锦缛声喀喀。  
流涎残沫迸地走，珊瑚铺满金吾宅。  
众中饮者谁最多，裒衣之客倾江河。  
恰如廉颇老善饭，眼看醉者皆么麽。  
么麽累累何足较，或鼓或泣或大啸。  
玉山自在谁能推，欲上青天挽双曜。  
刘伶毕卓俱尘埃，幕天席地安在哉？  
今宵不闻妇人语，明日看花我复来。  

【喜宋山人夜过府署】  
南纪萧疏老客星，鹅池遥忆草堂灵。  
满城何处堪携杖，深夜相过闻扣扃。  
秋远江声寒小簟，月高乌影在闲庭。  
自来公府无拘束，一任狂歌醉复醒。  

【省僚夜集南馆观教坊乐部】  
一去湘江散酒徒，重开蛮馆夜呼卢。  
休怜前席心飞动，且问当年兴有无。  
老去梨园犹黑发，春来桃树更玄都。  
醉看残月摧归客，谁倩玲珑马上扶。  

【贾傅祠】  
一疏危明主，千秋怨未平。  
湘累如有待，宣室竟无成。  
夜雨湖南草，春风江上城。  
可怜卑湿地，还复祀先生。  
茅副使坤七首  

【南山行为梅林司马赋四首】  
行行入南山，蘼芜日以深。  
不见津亭吏，但闻鼪鼯音。  
夕阳犹在树，谷风起中林。  
下有种豆歌，欷歔伤我心。  
我心空自摧，太息今与古。  
上山多饥鸢，下山多猛虎。  
道路寂无人，日暮楚三户。  
停车一以悲，深林有巢父。  
巢父无名子，相对语瓜田。  
夜闻李都尉，醉猎南山前。  
射杀白额虎，飞鸟落青天。  
归来感往事，叱诧黄金鞭。  
金鞭勿复挥，古来事如此。  
仲连破聊城，辞爵归田里。  
子房定汉室，言从赤松子。  
何如酌金罍，酒酣犹热耳。  

【夜泊钱塘】  
江行日已暮，何处可维舟。  
树里孤灯雨，风前一雁秋。  
离心迸落叶，乡梦入寒流。  
酒市那从问，微吟寄短愁。  

【登丛台】  
一眺丛台上，孤城秋暮时。  
绮罗言已寂，芳草暗含滋。  
泣露蒐移堞，衔花雀隐枝。  
忽闻雍里曲，并落照眉池。  

【首春次安肃】  
山城喧社鼓，游冶属芳晨。  
陌上探丸骑，林中射雉人。  
年光浮绮吹，日气抱红尘。  
马首多春色，还怜旅鬓新。  
徐奉化献忠五首  

【自小晦至西晦与曹新昌议民事】  
行县淹朝雨，盘山转路迟。  
溪声连壑起，云气并峰移。  
候鸟催耕急，梯田贴石危。  
农官方在野，端为有年期。  

【癸卯应朝北上晴泊清口】  
野泊斜阳近，江村乱水明。  
帆樯千客语，凫雁一群轻。  
冻啮寒沙浅，风离古烧平。  
昔年淮上月，犹自照韩城。  

【金陵】  
南朝王气昔分明，盛业千年始作京。  
春树久迷江总宅，寒江长傍秣陵城。  
三山落日明秋练，六苑轻风动早莺。  
闻说高皇初驻跸，阅江麾盖定专征。  

【奉怀射陂朱子】  
久别乌程令，经秋思转微。  
林光暮烟发，菊气早寒归。  
出县看山近，开衙报客稀。  
还将萧瑟意，遥逐白云飞。  

【携孺子果定居吴兴守望】  
湖上云山费扫除，半生心迹始酬予。  
兵戈转眼催人老，旅食随年作计疏。  
鸿宝竟难参洞箓，阴符只合让农书。  
郊坰不作南阳隐，行路人犹说草庐。  
俞文献二首  

【送聂子静南还】  
十年才返国，何事复南归。  
岁月冰霜晚，江湖鸿雁稀。  
青山还旧业，落日上初衣。  
去住乾坤里，无嗟与世违。  

【送少司成朱文石之金陵】  
钟阜龙蟠赤帝庭，更从北斗借文星。  
燕台仙侣怜双管，白下诸生有六经。  
璧水细通玄武曲，讲堂朝对孝陵青。  
请看松柏参天处，翠辇当年竟日停。  
胡苑卿安三十首  

【有感】  
晴云挂壁无人收，时见树影横中流。  
晚风借凉催梦到，一片明月依虚舟。  
长江东流不可止，宦海飘摇亦如此。  
斜风细雨归去来，谁知世有玄真子。  

【江上】  
松间岸帻不知暑，满地花香夜来雨。  
枕流漱石客未从，明月自随波影去。  
不倚清溪即对山，正怜倦鸟带云还。  
朱门华屋多车马，何似幽人早闭关。  

【江村】  
绿柳阴阴深几许，闲心欲共黄莺语。  
背指沧江坐晚风，客帆何事潇湘去。  
隔江烟柳掩孤村，渡口飞花欲到门。  
自折松枝向茶灶，客来应得当清尊。  

【溪行】  
岸影映溪似溪浅，溪光覆岸如岸远。  
扁舟尽日溪岸间，花香拂衣帘半卷。  
兴长不碍孤云飞，心闲恰与明月迟。  
渔歌欸乃声断续，有酒不饮当何时。  

【古意二首】  
种松常待雪，种禾常及春。  
荣悴虽有时，违性弥失真。  
折腰彭泽畔，濯足沧浪滨。  
此理亦易达，今人空问津。  
濛濛云畔月，离离雨底花。  
花发雨偏妒，云过月倍华。  
盛衰如行迹，往来何足嗟。  
世无园绮徒，遂觉商岭赊。  

【客亭松】  
苍松当幽厓，自谓傲岁寒。  
移来华屋间，屈节若所安。  
无复霄汉志，未直先摧残。  
将与花卉同，妩媚令人欢。  
草木亦有知，何颜见芝兰。  

【秋日】  
朝见芙蓉霜，暮闻梧桐雨。  
纵有清夜月，秋光复几许。  
宾鸿自北来，野泊未有主。  
耿耿银河开，无人见牛女。  
老至自悲秋，空阶听蛩语。  
流萤照我床，余凉生白皦。  
樽中酒不空，与君忘尔汝。  

【有感】  
花开复易谢，花谢令人哀。  
泫然厌春雨，何如花莫开。  
月来复易落，月落伤人怀。  
中宵寒露零，何如月不来。  
有琴欲绝弦，有酒欲倾杯。  
譬若已逝波，谁能使重回。  
来者日以近，去者日以违。  
故人今已矣，已矣将安归。  
依依梦中见，安知是与非。  

【有感】  
长笑何时向碧山，岁华误落利名关。  
梅如轻别随风下，潮似多情带月还。  
揽镜谁能饶白发，开尊暂许借朱颜。  
欲如徐福寻蓬岛，纵未长生亦得间。  

【秋思】  
袖手长吟悲路穷，绨袍不是怯西风。  
纵嘲小草应终出，欲赋长杨恐未工。  
皂帽久依辽水曲，黄冠愿隐鉴湖中。  
菊花满插休相笑，老态还知少壮同。  

【拟隐】  
荒园小径上苍苔，犹有花前旧月来。  
凭客莫谈经乱事，晓时且举赏春杯。  
远山云起随鸿去，芳径泥融待燕回。  
两水平流江岸阔，更谁解作钓鱼台。  

【饮酒】  
菊间被酒竹间行，待得云销看月明。  
莫笑郎当鲍老态，已知倾倒曲生情。  
丹枫叶落分溪色，黄鸟群鸣杂雨声。  
晓起凭阑皦衣薄，秋风吹梦堕江城。  

【客馆】  
闲中诗卷愁中酒，漫向残春惜落花。  
栽柳已多陶令宅，藏书将拟邺侯家。  
苔痕受雨初行屐，潮候兼风欲泛槎。  
历历青山湖上路，似从游子送年华。  

【送别】  
洲畔芦花到野桥，晓风吹浪伴归潮。  
醉中捉月怜波浅，别后看云恨路遥。  
江月绕阑非故国，霜华惊梦又明朝。  
问君鼓枻游何处，闲向髯翁试洞箫。  

【金陵】  
时平更觉宦情闲，次第春光烟水间。  
独向尊前问明月，多从马上看青山。  
陵藏衣剑传龙远，台绕笙歌想凤还。  
可道繁华同上国，只凭清梦到朝班。  

【秋思】  
长堤选树荫微风，击节高吟酒欲空。  
梧叶乍零秋色里，雁声相续月明中。  
依依钓艇归何暮，隐隐山城望未通。  
客路乡心争岁月，百年笑口几人同。  

【山馆】  
秋萤尝照小窗书，流水青山是客居。  
自许闲心如野鹤，谁知余乐及池鱼。  
云踪来往清风后，萍叶分离骤雨初。  
曾约明晨访岩屋，殷勤折简未应虚。  

【遇风】  
连日寻春到酒家，东风作恶暗黄沙。  
已曾报过平安竹，只是吹残富贵花。  
冷落茅檐闲社燕，微茫水泽闹官蛙。  
流莺何处传消息，却让垂杨得岁华。  

【秋日闲行】  
苍松偃盖覆吾庐，俯视澄潭可数鱼。  
风到乍回流去叶，萤飞时照读残书。  
西山拄笏气应爽，北海开尊坐未虚。  
游屐转从云畔入，朱门寂寞近何如。  

【山含】  
茅屋初成蕙水滨，空思陶谢作芳邻。  
月如佳客过清夜，花似离人去隔春。  
萍掩小池鱼跃骤，枣垂深院乌啼频。  
每嫌佳景多迟暮，欲问阴晴竟未真。  

【江村】  
常年抱病卧江村，贳得春醪手自温。  
闭户草《玄心独苦，临池飞白兴犹存。  
欲开未放花依槛，似别重来月到门。  
此意市朝浑未解，尘机赢少共晨昏。  

【固原】  
柳色凋残雨未收，阳关西去更堪愁。  
平川落照连秦苑，古道炊烟覆驿楼。  
刁斗风清初禁夜，毡帷月冷尽防秋。  
云山最是凄凉地，今夜边关第一州。  

【衡岳杂兴】  
幽泉自泣石厓销，度壑寒云去未遥。  
松畔茯苓无处涘，倒骑黄犊自吹箫。  

【湘江杂兴】  
百丈牵风浪作山，别情何必恨阳关。  
萧萧客坐依灯影，知是潇湘夜雨间。  

【旅途杂兴二首】  
春水微茫驿路长，梦魂先自到潇湘。  
不应更向卢溪住，夜雨萧萧对客床。  
小窗雨夜滴枝残，客馆灯寒归梦迟。  
明日犹寻西路去，青山长似越中时。  

【有感】  
樗栎材庸岁月深，松筠避地竟何心。  
托根空向高冈上，祗作溪园数亩阴。  

【柳枝词】  
惜取杨枝暮复朝，未经攀折欲魂消。  
闲中喜得无离别，缓步春风灞水桥。  

【客窗杂兴】  
酒渴呼童汲井华，借眠苔径月初斜。  
小窗红叶时飞下，误作春风送落花。  
程主事烈三首  

【送李伯华饷军宣府便道还家】  
闻道胡尘动，那堪使节忙。  
朔风如有锷，寒日欲无光。  
杀气边云上，乡心济水傍。  
离筵予尚尔，把酒忆南荒。  

【春日同皇甫子循游吉祥寺】  
寻春同出郭，下马问禅栖。  
花梵流清霭，云钟度远溪。  
山形关塞北，日影树林西。  
老衲能留客，归途浑欲迷。  

【过露筋祠】  
古庙清淮口，相传烈女祠。  
孤舟不同载，行露有深悲。  
日向菰蒲落，山随洲渚移。  
千秋一感慨，为诵浣纱词。  
许给事相卿四首  

【除夕感怀】  
酒冷香销梦不成，逼人殊觉岁峥嵘。  
老如旧历浑无用，醉恋残灯亦暂明。  
雪霰已应随腊尽，梅花宁复与春争。  
向来筋力虚名尽，白发无愁也自生。  

【月林僧舍】  
月午天霜破衲寒，梵音萧飒度林端。  
经残香烬秋寥泬，时有风枝语夜阑。  

【金山吞海亭】  
江面峰头巧著亭，澄波玉宇两争清。  
倚阑客子心如水，何事沙鸥亦浪惊。  

【扇画】  
远路归来已白头，丰厓犹似旧时秋。  
长藤短褐行吟处，不道山翁是故侯。  
张尚书时彻七十三首  

【采葛篇】  
种葛南山下，春风吹葛长。  
二月吹葛绿，八月吹葛黄。  
腰镰逝采掇，织作君衣裳。  
经以长相忆，纬以思不忘。  
出入君箧笥，长得近辉光。  
层冰布河水，中野皓凝霜。  
吴罗五文采，蜀锦双鸳鸯。  
君恩当断绝，叹息摧中肠。  
中肠日以摧，葛叶日以衰。  
愿留枯根株，化作萱草枝。  

【有所思】  
清镜久不御，朱铅那复施。  
忍看云并雁，愁见月穿帷。  
华灯冷红艳，庭草委芳蕤。  
不及梁间燕，双双啄紫泥。  

【陇头流水歌三叠】  
陇水下陇头，东西南北流。  
浮萍逐陇水，一去不复收。  
陇坂回九折，七日乃得越。  
如何下陇水，瞬息成诀绝。  
残月宝刀白，微霜陇树黄。  
笛中闻折柳，那得不思乡。  

【长安道】  
曙动开长乐，莺鸣绕建章。  
龙媒驰道出，凤吹彩旌扬。  
绣陌生朱雾，铜沟映绿杨。  
渭桥春水涨，日日泛鸳鸯。  

【昭君怨】  
虏帐风沙粉黛摧，空将青冢瘗娥眉。  
人生不用如花貌，只把黄金买画师。  

【侠客行】  
登君堂，把君肘。生从卫霍游，复与金张友。主仇尚不报，肝胆向谁剖？脱下纮骦裘，换得新丰酒。千钱作使邯郸倡，北斗阑干挂朱牖。平明走马长安市，翻身戏折章台柳。  

【子夜四时歌八首】  
春歌  
朝朝听鹊报，日日掩重闱。  
莫踏门前草，留踪待郎归。  
乍来结女伴，江头去浣纱。  
问讯郎消息，夜来灯烛花。  
夏歌  
女郎宛转歌，轻舟棹碧波。  
打动明珠碎，团团落青荷。  
日出望车尘，徘徊至日曛。  
拾得红蒨草，染就石榴裙。  
秋歌  
凄凄复凄凄，月出光尚微。  
郎衣犹未绽，何得理侬衣。  
恻恻复恻恻，桑黄秋露白。  
持糜不能飡，持麻不能织。  
冬歌  
夜来风似箭，晨起雪盈床。  
侯门教歌舞，剪彩斗红妆。  
河水结层冰，疾风吹旷野。  
嗟尔衣裳单，独宿在车下。  

【宛转歌】  
明星粲，露华泫。宛转歌，歌宛转。月白乌夜啼，弦长曲何短。绿水芙蓉夜夜开，芭蕉叶落心常卷。  

【幽涧泉】  
幽涧泉，飞珠玉。道傍白花细如粟，绳枢小户架山麓。翁析薪，妇煮粥。小儿敲冰断青竹，风吹草屋寒肃肃。  

【浔阳歌五首】  
九江江水九流盘，彩躭朱旗霄汉间。  
七十二峰今夜月，龙门相对骆驼山。  
龙虎开天取上游，旌旄东下定神州。  
樯帆直照鼋鼍窟，日月双悬锦绣楼。  
锦云堆树浪花长，桃李飞来片片香。  
打鼓鸣桡何处客，怪来惊散两鸳鸯。  
泽北喧喧商贾庐，泽南隐隐蛟龙居。  
蓬头赤脚沙中子，荡桨拏钩学捕鱼。  
渔郎渡头灯火明，浔阳市上酒旗横。  
沙白水清烟水冷，琵琶犹作断肠声。  

【古别离】  
春思已无那，如何又早秋。  
偏将一片叶，飞作万重愁。  
凤枕兰香细，瑶阶霜杵柔。  
暗挥双泪眼，一望大刀头。  

【行路难三首】  
君不见太行山，撑天拄日高郁盘。  
君不见黄河水，翻云倒雾千万里。  
渡河苦无梁，上山苦无羽。  
飒沓蓬蒿常伛偻，我往诉帝帝我拒。  
虎豹当关攫人肉，雄鸠佻巧不为理。  
时运苟未逢，材艺弃如土。  
苏秦空上咸阳书，韩信犹蒙里儿裤。  
君不见连城璧碎不复完，平地水覆难再收。  
昔日弹冠取卿相，片言不合兴戈矛。  
雷开被宠比干死，窦婴失势灌夫囚。  
道旁荆棘汝自力，进退惟谷心烦忧。  
绰约春华岂久妍，青青松柏委山丘。  
君如念东门之黄犬，何如彼西域之青牛。  
御君文茵畅毂之宝车，升君旋题刻桷之华堂。  
饮君蒲萄琥珀之美酒，服以华袿绣结之衣裳。  
妾颜不如花与玉，妾心自比双鸳鸯。  
朝奉君前，夕侍君旁。  
承君之欢，不出洞房。  
岂知贵貌不贵心，转眼秋风霜霰侵。  
明月长虚文锦帐，清宵不断白头吟。  
行路难，心烦冤。  
自家结发尚如此，路上之人何足言。  

【梁父吟】  
朝上泰山，郁何盘盘。崩崖薛嵥，石齿阑班。  
虺蛇横树，虎豹当关。憭哉栗栗，曷以盘桓（一解）。  
暮上泰山，白日西匿。前有榛莽，后有鬼蜮。  
道险天寒，饥不得食。欲见云君，何由可得（二解）。  
泰山巍巍，鲁邦所宗。智矣齐相，七国之雄。  
二桃何甘，以杀三士。惟其忍心，嗟嗟晏子（三解）。  
虞罗藏机，蜂虿致螫。口舌之微，惨惨戈戟。  
长沙窜谊，汨罗沉平。谁为始祸，嗟嗟晏婴（四解）。  

【结客少年场行】  
少年纵饮博，落魄废生涯。  
阴谋师鬼谷，勇气薄荆轲。  
象齿饰雕弧，黄金装莫邪。  
较猎平陵下，一发中五筿。  
横行都市中，杀人如刈麻。  
官司急追捕，埋名鲁朱家。  
亲交易名姓，剧孟相经过。  
投我千金赠，白刃重摩挲。  
驱胡出上谷，转战入交河。  
就食大宛城，饮马条支波。  
钱刀买首级，摴蒲百万多。  
生当甘鼎镬，死即弃山阿。  

【空城雀】  
空城索索，鼠穴狐栖。白骨不葬，悲风凄凄。嗟尔黄雀，何不去此逃？朝鸣啾啾，夕呼嗷嗷，慊慊长苦饥，尔生一何劳。雀闻心中苦，口噤不能语。大泽饶风波，其上鸱鸢多。东人挟弹，西家张罗，各自怀机智，爱惜田中禾。覆车之粟人尚收，官仓之储宁汝由？何如霝蹋空城里，草根木实无人主。经年不见有行踪，蓬蒿跳踉谁禁汝。蚩蚩尔黄口，慎莫生咨嗟。待得毛羽成，努力自为家。  

【陌上柳】  
陌上柳，陌上柳，春风披拂长短条，不知攀折谁人手。为问去年折柳人，今年柳发归来否？雉朝飞，车辚辚，柳花飞飞愁杀人。  

【留郎曲】  
三月以来无一晴，郎今欲行犹未行。  
日日鸟啼行不得，郎心不定妾心惊。  
芳花尽被淫雨妒，出门只尺迷毒雾。  
风吹白浪立如山，劝郎莫问江头渡。  
哀猿叫月不可闻，妖蜮衔沙讵知数。  
深林魑魅巧弄人，百尺长蛇断行路。  
黄金之印大如斗，数奇不得悬君肘。  
有时错误犯刑书，咄嗟那复保身首。  
此时游魂何处归，此时空房难独守。  
不如炊黍且蒸藜，相对绳枢与瓮牖。  

【北征杂咏三首】  
客寝不能寐，旧虑杂新思。  
申旦鸡初鸣，呼童理裳衣。  
初日照疏牖，仓皇临路歧。  
风尘塞四野，车马若云驰。  
去者未云息，来者复如斯。  
鼎鼎百年内，形神空尔疲。  
顾彼蓬蒿士，旦暮偃荆扉。  
蒸藜以为食，编麻以为衣。  
不知有朝市，岂复辨雄雌。  
芳饵非所羡，网罗安得施。  
牦牛不为麟，西施不负薪。  
贵贱各有尚，知者察其真。  
周公下白屋，天下乃归仁。  
田窦相倾夺，玉石俱见焚。  
大雅秉明哲，富贵成浮云。  
昨日趋跄地，今为灰与尘。  
济济鸿都士，何者结交亲。  
我欲竟此曲，此曲难具陈。  
东涧结层冰，西涧涵清冷。  
北枝方委叶，南枝已含荣。  
本是一气物，炎凉不同形。  
何况云间翼，翻飞岂能并。  
朝客孟尝门，日夕投信陵。  
得意胶漆欢，失意寻戈兵。  
仇多终自贼，岂独丧其朋。  
不念王贡交，千载扬芳名。  

【武陵庄杂咏二首】  
秉愿物外游，结欣在何许？  
觅路辨青山，沿洄遵枉渚。  
丹丘忽戾止，烟霞密如堵。  
中有千年松，滴翠纷成雨。  
丛篁茁新玉，樛木罗珍羽。  
眺听不胜奇，日夕憺容与。  
河水何弥弥，白石何齿齿。  
诛茅以为宫，闲旷绝闾里。  
鸡犬不复闻，渔樵时至止。  
碧絺插云端，银河投涧底。  
苔生阶布绣，花发户施绮。  
况有虫鸟鸣，仿佛谐宫徵。  

【积雨简嘉则】  
阴风吹宿雨，阴雾幂庭墀。  
怯寒花委砌，避湿鸟分枝。  
天暝非因夜，泥深不辨蹊。  
亲宾断来往，孤负黄流卮。  
兀坐悄无聊，一赋愁霖诗。  
诗成再三叹，四顾将寄谁。  
为语云栖者，启户当知之。  

【秋怀诗四首】  
虎兕狎旷野，鳟鲂怀广池。  
如何游客子，飘荡无返期。  
朝发扶桑阿，夕息望崦嵫。  
山谷屡徂迁，寒暑互推移。  
艰难经百务，鬒发变成丝。  
腰带不盈束，中心惄如饥。  
朝登太行坂，雪满太行山。  
改辙渡黄河，天寒冰塞川。  
处世多网罗，忧患坐相牵。  
哲士鄙龚胜，佞臣趣董贤。  
如何卑执戟，投阁空自捐。  
木落尚可荣，水涸尚可盈。  
如何蓬嵩士，抱艺竟无成。  
神龙制蝼蚁，斥璟嗤鹍鹏。  
小大各有遇，得失安可凭。  
达将连驷骋，穷即蓬累行。  
蝜蝂不畏重，蜗牛好高升。  
涎尽不返宅，力疲竟颠倾。  
华亭悲鹤唳，上蔡思苍鹰。  
光宠难久恃，机阱互相仍。  
宁甘首阳饿，无作五鼎烹。  

【君房下第归至】  
在在有芳草，处处有青山。  
君去与之去，君还与之还。  
燕台空骏骨，汉宫摈朱颜。  
自古有如此，沉冥且闭关。  

【郊居八首】  
朝出野田游，暮向林皋宿。  
策杖入蓬门，溪云犹在足。  
霞鸟背翔，皓月江心浴。  
樵钓共为徒，庶几郑子谷。  
幽居屏烦喧，触目恣遐眺。  
烟霞茁屡奇，峰峦互腾踔。  
宿乌竞阳枝，寒泉迸阴窍。  
欣兹十亩宫，托迹亦窈窕。  
村居何所有，历历多修竹。  
明星阁树头，白云饱溪腹。  
钓月引鳟鲂，樵霞卧山麓。  
枯槁故所耽，饮啄亦自足。  
篱菊欲辞荣，林枫亦陨赤。  
清尊湛芳醑，园果繁以硕。  
邻里相劝酬，酣歌击白石。  
俯视池中鱼，仰睇云间翼。  
寄遁匪云远，清溪即故栖。  
崇楼邀月近，列岫泄云齐。  
鸟至自相悦，人来乍欲迷。  
言访蓬瀛路，丹丘倘可梯。  
有鼓不自鼓，有琴不自弹。  
端居习清燕，阒寂寡所欢。  
寒泉盘户碧，坠叶满庭丹。  
采采芙蓉花，云露何溥溥。  
种禾已堪炊，种蔬已堪摘。  
梧竹俨成行，展矣幽人宅。  
鸟篆文苔阶，云衣罥兰泽。  
翘首望长空，青山净如拭。  
伏枕不成寐，侧听司晨嗥。  
严霜切重衾，疾风梳败蕉。  
寒燠固有常，龙蛇由所遭。  
集菀本非羡，白首甘蓬蒿。  

【新城谣】  
城乌哑哑夜未旦，城上击鼓角声乱。  
南来使客未遣行，北来夫马急须办。  
里长抱刍肩负谷，无钱顾马将儿鬻。  
吏胥逃避屋啄乌，苦遭官府相刺促。  
君不见朱甍连云列画戟，尽是将军内官宅。  
里中户口半流移，沙田草没无人犁。  
县官县官奈尔何，乞休不得泪滂沱。  

【江上行】  
东风乍雨还乍晴，十里百里闻流莺。  
春波渺渺净素练，春山簇簇行画屏。  
江上花飞已如霰，泽中蒲柳何青青。  
五陵侠客金騕褭，潇湘美人琼玉筝。  
珊瑚宝玦照碧草，飞丝急管喧层城。  
绣服凌云翡翠动，香轮压雾鸳鸯惊。  
日中斗鸡驰道塞，日暮捶鼓纷吹笙。  
金陵美人鹦鹉杯，桂棹兰舟不计倾。  
相看莫放赤日落，白石清沙无限情。  
凤凰台上鸟初下，白鹭洲前笛一鸣。  
归途况值明月光，回首犹闻《白苎声。  

【还山行赠林屋山人】  
秋风多，秋水波，行人击汰归山阿。  
朝辞凤凰台，夕宿蒲苇中。  
月照江流白，霜催山叶红。  
征途已萧瑟，鸿雁互西东。  
行看洞庭树，远在烟生处。  
结庐枕山石，时时戴云雾。  
未种鹿门田，岁月奄已暮。  
山中九月甘菊黄，山家美酒郁金香。  
苍松荫地百尺长，好呼仙客行羽觞。  
速弦柱促，玄鹤为我舞，长歌紫芝曲。  
拂袖还沾陇上霞，著书应长门前竹。  
竹叶何青青，霞光何盈盈。  
辟谷饵金石，凌虚蹑太清。  
灵岩瀑布日夜悬，下有野雉雊远田。  
林间仿佛白玉童，双吹铁笛上青天。  
林屋之山清且虚，为问瑶草今何如？  
湖上若逢双鲤鱼，烦君惠我尺素书。  

【陈都阃宅看烟火】  
正月初旬长昼昏，北风吹沙江吐云。  
千门弱柳青袅袅，官院红梅开正芬。  
雨霁张灯春不迟，将军烟火夜偏奇。  
层层岛屿神仙见，灿灿云霄星斗垂。  
宝塔崚嶒跨紫峰，青天削出金芙蓉。  
芳兰映日琼瑶碧，菡萏凌波玛瑙红。  
蜡炬光中战马鸣，奔如飞电突如鲸。  
戈矛寒带阴山雪，旗甲晴挥瀚海星。  
野鸽双飞乍欲没，衔枝喜鹊喳喳发。  
芍药蒲萄悬翠屏，珊瑚宝贝流明月。  
空中捧出百丝灯，神女新妆五彩明。  
真人斩蛟动长剑，狂客吹箫过洞庭。  
翩翩舞蝶戏穿花，海上楼台散赤霞。  
须臾锦绣被满地，明珠斗大纷如麻。  
城中小儿齐拍手，声声道好如雷吼。  
击鼓弹筝时转喧，河汉低回挂朱牖。  
夜深宾客各言归，主人长跪强牵衣。  
朱苞细拆漳南橘，白碗新盛北地梨。  
联床接席出丰膳，美酒平斟玉屈卮。  
清宵良会岂再得，今我不醉将何为。  

【宿南渡】  
路出青山峡，云移碧水艖。  
新蒲没洲渚，斜日照村家。  
林暝鸟翻树，潮来月满沙。  
缘知丘壑内，偏自有烟霞。  

【春日舟行四首】  
出郭便如意，春光尽眼中。  
云衣浮石淡，树杪着霞红。  
野渡新添水，村禽各占丛。  
桃源在何许，宛转未能穷。  
为爱春流好，初晴即放船。  
林皋青带雨，江路澹生烟。  
渔唱因风乱，莺花斗日妍。  
瀛洲应不远，凝望转堪怜。  
空闻玄圃胜，何似碧溪行。  
积雪千峰白，斜阳一镜平。  
舻移频挂藻，岸转只闻莺。  
信是沧浪好，中流试濯缨。  
青云将画舫，步步可怜春。  
野草风吹绿，山峰雨洗新。  
花枝初缀蝶，燕语故招人。  
村叟亦何意，逍遥傍水滨。  

【晓起】  
晨星开曙色，风铎响檐端。  
白发绨袍敝，青山病骨寒。  
畦蔬鸡啄乱，园果鸟衔残。  
竹里收遗箨，新裁处士冠。  

【春日舟行次韵】  
春郊芳草色，步步引仙舟。  
未试登山兴，先为载酒游。  
轻云笼过鸟，斜日趁归牛。  
最喜初晴霁，群峰翠欲流。  

【渡黄河】  
黄河回九曲，适郢乍经过。  
积雨初添涨，无风亦自波。  
人行沙岸小，树近夕阳多。  
为爱沧浪曲，因之鼓枻歌。  

【月夜燕客朱氏园亭】  
窈窕将军宅，招邀长者车。  
彩霞秋竹乱，零露夕花舒。  
水抱庭除碧，屏开石镜虚。  
尊前好明月，相对意何如。  

【广陵晓发】  
征夫逐草露，夜夜月中眠。  
雾拥玄猿啸，风吹白雁旋。  
有江能绘树，无路不生烟。  
旭日秋光淡，芙蓉亦可怜。  

【竹墟宅宴集口占】  
谁下陈蕃榻，青山有逸民。  
来从芳草引，坐与碧山邻。  
中酒无虚日，寻花及好春。  
相看莫相笑，同是竹林人。  

【新秋咏怀】  
芳杜秋草冷，兰舟剡水迟。  
美人在何许，远道本难期。  
皓月临琼树，青楼出凤吹。  
曲中有深怨，不奈妒娥眉。  

【隐居】  
岛屿春常在，桃源路不迷。  
山禽冲雾落，野鹿抱霞栖。  
蔓引青松弱，崖悬碧草齐。  
逍遥堪避世，从此觅丹梯。  

【秋日次南禺韵】  
绿树千章合，玄蝉日夜闻。  
林疏不碍月，水静漫书云。  
野艇从鸥引，渔矶与伴分。  
还因耕艺隙，一诵太玄文。  

【次南禺兄新月有怀】  
衡门缘径启，花榭倚云成。  
照水月初出，近人虫自鸣。  
疏钟风外落，碧汉树头平。  
无限伤秋意，同谁次第评。  

【除夕次高屋山】  
天涯愁病总难除，况复残年忆故庐。  
到处风尘还极目，由来泉石可安居。  
三巴未布平戎檄，四海空闻献瑞书。  
坐对寒灯不成寐，呼童数问夜何如。  

【田家乐四首】  
茅舍东方日出，邻家何处朝舂。  
黄骊唤起春睡，犹在芳洲梦中。  
海近长飞雾雨，山深自起朝霞。  
绕屋短长松树，延篱红白槿花。  
篱外人行犬吠，树头日出乌惊。  
壁上高悬耕耒，织麻自补鱼罾。  
碧草自绕阶前，青山正当屋角。  
惊开水鸟还来，扫却林花更落。  
丰主事坊二十九首  

【感遇】  
夙怀爱幽僻，暇日聊游戏。  
微风过庭兰，新月移岩桂。  
欣然濯虚襟，不知人间世。  
民生常有终，身外何足计。  

【杂诗】  
孤松挺穹壁，下临万里波。  
激湍啮其根，惊飚撼其柯。  
纷纷穴赤蚁，袅袅缠青萝。  
群攻未云已，生意当如何。  
严霜一夕坠，高标复嵯峨。  
君子固穷节，感慨成悲歌。  

【小中元日夜泛月湖作】  
孤舟泛湖水，月色如寒玉。  
白云忽满衣，清风时濯足。  
不知人间世，因唱沧浪曲。  
归卧读书窗，蟪蛄啼草绿。  

【送人】  
缺月古城东，相送出兰渚。  
游鱼时避去，宿鸟忽空举。  
顿忘离别情，孤舟同笑语。  
今日掌中杯，明朝蓬上雨。  

【十月十一日作】  
去国已逾纪，玄节及兹临。  
修晷何电逝，壮怀终陆沉。  
罍罍寒露结，戚戚悲风吟。  
芳草委遥泽，惊鸟翔空林。  
朝瓮尚蝇羽，夕寐惟虫音。  
疲精有断简，卒岁无重衾。  
余悰奚足陈，云海驰余心。  
孤灯未忍灭，凄然对露襟。  

【阳山草堂为姑苏顾大有赋】  
新晖送山青，点点入茅屋。  
平原秀芳草，流泉带乔木。  
篱篁堕凉影，庭兰动徐郁。  
主人侵朝兴，鹤衣巾一幅。  
净几发炉燎，就床取书读。  
坐中无俗宾，砌下有驯鹿。  
短扉竟日掩，香醪四时漉。  
闲情寄峄桐，佳词喷湘竹。  
翘企孤山隐，想像柴桑筑。  
延睇拥云峰，满听溅霜瀑。  
久与市尘遥，已共山灵熟。  
后名谅非求，潜德思厚蓄。  
落梅正宿雨，予来破幽独。  

【效古】  
我行逢暮春，惆怅辞山阿。  
莺花徒烂熳，光阴已无多。  
慊慊城乌谣，烈烈耕田歌。  
椅梧生高岗，浮云蔽其柯。  
岂无鸾与鹤，悲鸣将若何。  

【病马行赠少宰何燕泉】  
路傍病马弃不收，乃是天上真骅骝。  
君王玄默罢远游，尔辈逸气空横秋。  
忆昔山西战争起，嫖姚手提三尺水。  
夜半传呼振铁衣，材官十万同殊死。  
此时银鞍出塞行，甲光一道如流星。  
宵突重围忽拉解，晨驰厚阵皆奔崩。  
归来步向丹阙东，圉人太仆俱动容。  
却疑房宿触地裂，百仞跃出悲泉龙。  
茂陵萧萧土花碧，王良既死谁复惜。  
非关暂蹶损前功，端为一鸣终见斥。  
阴云高高八荒昏，洒泪不到长安尘。  
日落荒城鸟栖背，天明野田霜满身。  
闻说胡窥白登道，边人被杀如刈草。  
用尔岂无腾骧力，冉冉年华坐成老。  
出门偶见令我哀，买骨谁置千金台。  
试问天闲十二驷，即今未必非驽材。  

【鸣凤行赠杨给事惟仁】  
君不见精卫一小鸟，衔石翻飞东海头。  
不知身微海复巨，悲鸣誓欲填洪流。  
又不见螳螂奋臂当车辙，辙不可回躯已裂。  
安得长遇越勾践，式蛙厉士皆激烈。  
吁嗟！二物之微古则传，轻生血诚良可怜。  
哀歌慷慨我故态，今日送子鄞西船。  
问君此去何为者，一鸣不随立仗马？  
凤凰池头何足恋，博取声名满天下。  
忆昔君王初纳谏，终朝虚己明光殿。  
时有张刘与邓安，正色危言称铁汉。  
诸公相谢忽几春，世事变化如浮云。  
龙蛇屈伸总神物，贤者括囊思保身。  
后江先生愚且狂，有口直欲旋天纲。  
一入谏垣数十疏，复睹鸣凤鸣朝阳。  
君王宽仁等天地，何人却有移天势。  
王章杀身君竟免，唐介高风今有二。  
吁嗟！先生非狂亦非愚，风前劲草真丈夫。  
感恩报国元自许，不然安用七尺躯。  
送君之行劝君酒，富贵于我亦何有。  
但作昂昂千里驹，何忍喔咿为妾妇。  
东山骤雨西山晴，白鸟飞去天冥冥。  
人生梦幻亦如此，请君试听《鸣凤行。  

【桃萼歌】  
东风一夜吹桃萼，桃花吹开又吹落。  
开时不记春有情，落时偏道风声恶。  
东风吹树无日休，自是桃花太轻薄。  

【余羁秣陵乞休累疏而格于新令郁郁之怀伏枕增剧遂效杜子美同谷体为秣陵七歌时丙戌九月既望也】  
悲哉苍天胡有知，遥遥瘴海无还期。  
丈夫生男不如女，人间安用吾生为。  
黄金横腰矜气焰，猩猩笑人唇未敛。  
狂呼九关死不开，痛极慷慨思伏剑。  
呜呼一歌兮谁忍歌，秋风号动沅湘波。  
吾家鄮邑之城西，百椽破屋余竹篱。  
前年倭奴苦杀戮，祖母垂白走且啼。  
幸存余生胆已裂，昨日书来惊病发。  
别时衣线犹在身，菽水山中仗谁设。  
呜呼二歌兮涕泗流，白日惨惨为我愁。  
我祖全归鄮山穴，青山如簪水如玦。  
时殊势失民共欺，宰木千章争斩伐。  
忆初射策酬祖愿，愿得幽泉开笑面。  
那知一别五六年，冢上无人浇麦饭。  
呜呼三歌兮情更苦，阴云四塞飞秋雨。  
侧身西望岷山长，长天隐隐白玉堂。  
人言士为知己死，干旌一去愁茫茫。  
忆昔吴越几千士，青眸偏瞩真父子。  
言犹在耳孝与忠，悠悠此生堪愧死。  
呜呼四歌兮调转急，欲赠瑶华将何及。  
有友有友来界塘，温其如玉白面方。  
步出西清日未午，握手谈笑神扬扬。  
彗摇东壁馆飞鵩，君身甫出邹阳狱。  
嗟我生余行路难，何似当年同鬼录。  
呜呼五歌兮怀管鲍，落花纷纷满庭草。  
天下穷民我最苦，弟兄三四皆黄土。  
兀然独留多病身，退不能得进何补。  
自从辞家室磬悬，古田春草自年年。  
《北山移文谁与勒，万古伤心《棠棣篇。  
呜呼六歌兮只自知，欲往诉之人共疑。  
少年攻文耻为吏，群公谬许青云器。  
陆机词赋何足奇，徒令四海知名字。  
黄鹄铩翼无雄飞，邯郸才人厮养妻。  
况复夫人有美子，折腰垂首端为谁。  
呜呼七歌兮歌且住，春来拔剑还山去。  

【南隐歌】  
步出城南门，旷然远尘俗。  
江流奔白龙，山色凝苍玉。  
丈人别业元近家，时鼓瑶琴对碧霞。  
曲终拂衣无一事，闲看仙人扫落花。  

【春游曲】  
十旬风雨清明节，昨夜窗前见新月。  
喜谓春晴可出游，平明携樽南陌头。  
陌头不见花开处，城中城外多桑树。  
桑树连天绿叶浓，落花尽在春泥中。  
春泥浩荡从马踏，香魂宛转蹄躞蹀。  
看花泪眼忽潸然，人生安得长少年。  

【赠太仆李遇斋北上】  
天门开，佚荡荡，  
风烟销尽日月光，负图龙马荣河上。  
此时谁不幕弹冠，仗剑宁愁行路难。  
吴江桃李迎锦缆，长安杨柳拂银鞍。  
君家高门百年旧，近者诗名遍江右。  
好学常过司马门，时时酌我洲中酒。  
我病吴山岁载徂，何能把盏临前除。  
赠君长鞭还四顾，王良伯坰今何如。  

【卧病述怀二首】  
短日悲年促，他乡苦病侵。  
疏砧偏傍耳，归雁忽惊心。  
塞柳犹含冻，江梅正满林。  
衰羸难自强，早晚合抽簪。  
宦况从来薄，幽居颇自厌。  
寒云开远岫，落日荡虚檐。  
煮药炉常活，题诗笔久拈。  
无人来问讯，向夕闭空帘。  

【极闷】  
繁忧中夜起，身世独茫茫。  
过眼浮云灭，伤心白发长。  
荷衣霜意苦，兰砌露华凉。  
万绪谁能理，怀沙欲吊湘。  

【和东沙春日言志】  
梦回初隐几，黄鸟忽关关。  
静日无人到，春风共我闲。  
幽花迷曲径，修竹满东山。  
稚子慰岑寂，提壶贳酒还。  

【十六日晚归见白楼】  
褦经过少，支离宇宙空。  
归眠北窗下，消受满楼风。  
浴罢移冰簟，吟成对草虫。  
早知身是幻，宁复问穷通。  

【秋日即事二首】  
老农遗旧业，世事厌新闻。  
落日明苍野，秋风散白云。  
树阴唯犊共，渚月许鸥分。  
寄语州仇辈，何心预此文。  
入秋残暑退，向晚病心清。  
露叶和萤坠，风条杂鹳鸣。  
最甘蔬饭洁，渐怯葛衣轻。  
坐听西楼角，呜呜向月明。  

【除夕】  
白发烟江戍，丹心日月悬。  
安危付童仆，骨肉限山川。  
有恨思填海，无言可问天。  
萧条愁病里，况复值穷年。  

【答俞子木见问】  
东海仙人枉尺书，问余宦况近何如。  
青山屋上云常起，绿柳门前叶半疏。  
遣婢花间调小鸟，看儿莲下养生鱼。  
秋光日日催诗兴，只是幽忧病未除。  

【六月十五夜】  
通宵幽月照清池，池上新篁动远釭。  
誓墓文如王逸少，污人尘岂庾元规。  
双双宿鹭迷青岸，发发潜鱼振绿漪。  
主圣官清烽火息，勺泉餐柏总相宜。  

【栀子花题画】  
金鸭香消夏日长，抛书高卧北窗凉。  
晚来骤雨山头过，栀子花开满院香。  

【雪夜过西湖南屏山】  
千岩万壑玉层层，夜半山腰见佛灯。  
竹影扫窗尘不到，满床风雪定中僧。  
李车驾时行三首  

【经易州界】  
塞北时闻铁马嘶，蓟门霜柳渐凄凄。  
天边野烧连烽火，城下寒砧杂鼓鼙。  
阴碛草荒狐队出，平原风急雁行低。  
尊前不见悲歌客，易水东流何日西。  

【有感】  
三辅频年说募兵，黄龙羯虏几时平。  
儿童月下吹芦管，半是秋风塞上声。  

【旅思】  
寒月下疏桐，清霜醉晚风。  
客心元自冷，不是为秋风。  
杨经历文卿七首  

【宿山寺遇雨】  
独抗尘容过梵宫，残阳犹自拖微红。  
黄牛下坂前溪雨，绿竹摇窗曲径风。  
石露危崖山骨出，水流深涧地喉通。  
绳床兀坐清无寐，满耳蛙鸣芦荻中。  

【晓发京都】  
俗吏曾随计吏来，可堪复别凤城隈。  
清时自辟公孙阁，此日虚经郭隗台。  
夹路笙簧山鸟哢，向人颦笑野花开。  
倚风南望沧江渺，拟上高堂寿一杯。  

【旧沧州铁狮二首】  
独倚遥空据道周，颓墉顽铁两悠悠。  
不辞瓦石形应丑，为换人民恨未休。  
沆瀣饮残犹枵腹，烟云压重自昂头。  
真成久视仙人分，看尽豪华逐水流。  
草埋金马没铜驼，到处遣踪《麦秀歌。  
聚铁何人成错误，长年见汝欲摩挲。  
吼风泣雨萦愁剧，负燕冠雅受侮多。  
我意转销作农器，买牛耕稼夕阳坡。  

【秋日送曾公子实卿之延安书扇头】  
车马翩翩送汝行，离愁遽逐海云生。  
三杯篱落菊花节，一路蛩螀豆叶声。  
荒草浊河连古戍，悲笳明月动山城。  
鲤庭趋后劳相报，婚嫁如今累尚平。  

【经盐山废县】  
何年移置青齐道，遗壤颓墉犹四围。  
白露满田牛上冢，淡烟浮庙草钩衣。  
客过都当瓦砾后，鹤来岂止人民非。  
秦宫汉殿亦兴废，天地无穷哀雁飞。  

【过郭林宗墓】  
曾披汉史羡冥鸿，身脱虞罗汉已终。  
遥望仙舟悲逝水，独留荒冢泣寒蛩。  
碑欹有字腰垂断，树老无枝腹半空。  
不敢折巾强自附，为君沽酒酹秋风。  
黄副使中三首  

【不寐】  
多病眠常早，移灯近卧床。  
重翻经验本，那有断情方。  
树响秋先到，窗虚月正凉。  
寂寥愁不寐，更漏以何长。  

【读陈白沙诗】  
天风吹散铁桥花，白日江门卧钓槎。  
欲问烟波旧消息，藤蓑今去落谁家。  

【过朱阳仲墓】  
江关词赋旧凌云，何事深山早筑坟。  
天上岂真无李贺，人今犹自说刘蕡。  
西风归鹤空留恨，落日啼猿不可闻。  
三十年前交谊在，独来披草荐溪蘋。  
廖希颜五首  

【题南山卷二首】  
上党诸峰紫气通，迤南山色绕王宫。  
关城万井黄河壮，台阁三秋白露中。  
长日琴樽歌有杞，往时圭璧忆分桐。  
最怜深谷岩前桂，信拂贤王殿上风。  
三年为客向并州，两见南山属暮秋。  
宋玉多愁应有赋，梁王高兴几登楼。  
炉烟孔雀新屏上，花气芙蓉别殿头。  
今日赓歌樽酒里，瑶华岂少报应刘。  

【岱宗谏议谪镇远（时有星变）】  
明堂再续周王礼，宣室能容贾谊狂。  
亢世有人还谏草，清时怜汝独遐荒。  
龙吟镇泽千峰雨，雁度偏桥八月霜。  
去住天涯各何意，长星犹在太微傍。  

【送李约斋戴前峰二谏议谪象郡】  
客风吹雨送萧森，行尽江南是桂林。  
万死投荒明主惠，一封排闼杞人心。  
城临曲斗桄榔出，花暗春山瘴疠深。  
弹剑长歌倍怜汝，许身吾亦爱南金。  

【送方兵备赴蜀兼怀杨芳洲座主】  
西路元戎看仗节，南宫词赋起明经。  
天门初日余残雪，江国浮云伴使星。  
乘兴还移浣溪棹，几时同过草玄亭。  
生憎杨柳催春发，故向愁边却尽青。  
陈副使子文一首  

【夜泊浣城村舍】  
孤舟小泊初，远寺疏钟起。  
茅屋两三家，悬灯深树里。  
林员外垠一首  

【沙河行宫】  
宫殿连云起，城楼入汉低。  
寒鸦如望幸，朝夕自悲啼。  
袁知府表三首  

【梅花落】  
妆楼夕掩扉，独坐望春归。  
忽见梅花落，犹疑陇云飞。  
因风点瑶瑟，乱月影罗帏。  
欲折南枝寄，边庭驿使稀。  

【湘妃怨】  
烟波杳何之，汀洲郁寒翠。  
一江春水生，是妾相思泪。  

【题渔梁客舍】  
渔梁渡头新雨歇，大竿岭外飞云没。  
迟回不见故乡人，却见云间故乡月。  
何运使御五首  

【符子入秦郊游】  
寒日行白陆，朔吹扬飞尘。  
送客往广陌，中情多苦辛。  
野云覆长路，孰识东西秦。  
临发执前绥，愿为陈所因。  
瞻彼二黄鹄，泪下不能伸。  

【有鸟歌】  
有鸟有鸟集华池，长嘴得食短嘴饥。  
何不弯弓射长嘴，前行丈人翻见嗤。  
有鸟有鸟在中逵，长嘴能飞短嘴迟。  
何不弯弓射短嘴，后行公子独怜之。  

【山南作】  
小隐依陵薮，山南良可家。  
一洲环橘柚，十里荫桑麻。  
白帻欹深酝，青鞋猎远沙。  
倘逢李都尉，射虎亦生涯。  

【少年行】  
少年砺剑心含冤，潜入长安东郭门。  
怒发上冲双眦裂，问之举腕无一言。  
日暮得仇策马去，九衢凛凛黄□昏。  
莫怪此徒轻杀人，千金曾报一饭恩。  

【过庆原】  
野烧萋萋带雨痕，半山斜日近黄昏。  
驿亭阻绝来时路，烟火萧条战后村。  
倦鸟惊人移浦树，寒潮带月上江门。  
长年书剑催行色，白首惭孤报主恩。  
徐永宁<木昂>二首  

【落花怨】  
晓起西园望，空阶散落红。  
自嗟根蒂浅，不敢怨东风。  

【寻隐者不遇】  
杖藜徐步出荒原，漠漠寒云掩洞门。  
流水桃花人不见，孤莺飞过绿杨村。  

## ●丁集第四  

皇甫举人冲八首  

【燕歌行】  
秦军未解邯郸围，燕丹新自秦城归。  
仰天叩心发长叹，燕山六月寒霜飞。  
质子当年苦拘迫，马为生角乌头白。  
归来倾国思报仇，不知谁是桥边客。  
忽闻燕市多侠徒，时相哭泣时欢呼。  
百金求得赵七首，千里献将燕地图。  
慷慨于期头在箧，落日征车犹未发。  
声断谁知筑里心，歌残试看冠中发。  
荆卿一去不复还，至今易水流潺潺。  
黄沙迢迢照孤月，祇今行者凋心颜。  

【杨柳词】  
上林新柳弄新晖，柳上春来春又归。  
江南此日絮应尽，北地今来花未飞。  
一自离家五经月，梦里垂杨别时折。  
春归不逐梁间燕，春去其如花上渼。  
人道京华别样春，我独逢春愁杀人。  
阳和偏到宇文树，风力长吹庾亮尘。  
尘飞莽莽蔽白日，禁柳宫花自颜色。  
何事当年抚树人，今日还来泪沾臆。  
臆泪沾衣不得干，人生何似客中难。  
年华易逐东流去，白发羞将镜里看。  
眼看白发何能改，故园杨柳应犹在。  
婀娜长条拂地垂，莫使春光不相待。  

【袁抑之黄门防秋师还】  
秋风瑟瑟吹旌竿，廷臣护军西出关。  
满饮卮酒谢知己，擒戎只在笑谈间。  
忆昔胡马辽阳入，长屯短戍无完壁。  
烽火夜照蓬莱宫，黎民半死长安陌。  
天子履及寝门前，军无见伍张空弮。  
本兵已受属镂死，元戎尚拥娇娥眠。  
一朝戎酋念巢穴，引马西归卷吹叶。  
但道姚种非将才，那知马植为胡谍。  
权豪自古难为终，倏忽有诏收奸雄。  
天子神明万里外，何况区区掌握中。  
妖氛已静狼烟绝，边戍防秋犹未辍。  
阃外谁专司马谋，军中须仗辛毗节。  
君骑紫马朔方城，挫金伐鼓虏魂惊。  
将军勒兵视马首，左顾右盼英风生。  
羯胡战败无归路，下马濡毫作飞布。  
由来神武不劳师，枤杜承恩岁云暮。  
君归解剑服锦衣，手持封事叩彤墀。  
上功幕府不相借，戆直惟有君王知。  
读君封事若<目琰>，中行闻之舌应卷。  
男儿意气在封侯，投笔却惭班定远。  
吾才不是洛阳生，况乃白发垂星星。  
禁中颇牧有公等，何须重问《灭胡经。  

【闰三月十日将别王甥与之痛饮醉后作将进酒】  
将进酒，解双璧，敝裘羸马长安陌。  
长安瓮头香可怜，一饮须当尽一石。  
手引六博狂叫呼，当盘一掷得五白。  
千古兴亡亦尔尔，眼前得丧何曾惜。  
市上高阳吾不识，且听胡歌弹虎拍。  
载进酒，君莫辞，人生失意亦有时。  
韩生不死淮阴市，寄食漂母身无资。  
归来报恩召中尉，昔日王孙今是谁？  
狂风卷地吹飞尘，昏霾四塞白日沉。  
锦屏绣帐谁家子，罗珍列玉宵盍簪。  
皓齿呈歌细腰舞，樽前一笑轻千金。  
灯残襦履纷交错，折缨引袂招琴心。  
惟愿泰山长不倾，岂知莠草生阶阴。  
拂衣把酒对明月，莫令衰鬓烦忧侵。  
君不见阿房巍巍五千尺，黄金为涂玉为墄。  
徐市东游竟不归，海上空传巨人迹。  
汉武效之筑建章，文成五利争辉赫。  
人生得受君王知，纵死犹胜守蓬荜。  
又不见卫青元是侯家奴，会逢发卒征单于。  
破虏擒王拜大将，旧日侯家今有无？  
白首一经守文墨，笑杀申穆空为儒。  
遂使班超奋投笔，恐负人生七尺躯。  
迩来投笔何所从，不如黄白能为功。  
排金入紫若有神，驰卿走相如发蒙。  
马迁四顾下蚕室，崔烈一日居三公。  
出门但见可怜子，斜封墨敕夸豪雄。  
笑谓吾徒不解事，赤手干谒谁与通。  
忍诟无言归饮酒，哺糟啜醨复何咎。  
莫泣卞和玙，莫问扬雄瓿。  
毕生浮瓮中，刘伶祝妇口。  
将从阮籍乞步兵，又似陶潜寻五柳。  
吁嗟此辈安在哉，明日解酲须五斗。  

【维摩寺雨坐】  
回岭无仄径，陟冈有夷壤。  
展睐入空濛，游心益昭朗。  
长风吹轻衣，飘摇翠微上。  
古寺迷夕烟，明灯澹绡幌。  
冥雨从东来，惊雷自西往。  
林峦忽不见，但闻山涧响。  
景寂非避喧，心莹乃成赏。  
为礼沉疴踪，因之知幻象。  

【从田桥石径赴拂水】  
江光开初霁，山云未全敛。  
轻烟尚栖花，积雨犹在藓。  
携屐遵回麓，援萝上修岘。  
环林何透迤，磴道几回转。  
游心自忘罢，策足乃知蹇。  
含章乐丘园，耽隐易台铉。  
顿使昔念舒，乃得今抱展。  
将寻出世人，一往不复返。  

【于岩石上眺东西两湖】  
旭践山中蹊，午憩岩上石。  
云移石欲堕，雨霁蹊犹湿。  
倚策眺两湖，波光焕相袭。  
东若既纡青，西蘅亦凝碧。  
芙蓉落双镜，天影浮重璧。  
不睹水分流，但觉洲如织。  
樯乌有离声，矶鸥无并翼。  
会兹物化情，感彼高深迹。  
从适得所遣，何为苦拘迫。  

【见新草】  
北地无暄候，不知冬与春。  
朝来原上草，忽见一丛新。  
能乱行边思，浑迷望里神。  
天涯三月暮，犹作未归人。  
皇甫佥事涍五十六首  

【秋日杂诗三首】  
幽居测时化，节逝一何速。  
轻叶委前墀，远郊气已肃。  
临窗启玄玩，披襟会深瞩。  
悠扬丽秋晖，凝光荡岩澳。  
草虫鸣空隅，悲人咏浚谷。  
驾言泛桧楫，乘流开情蓄。  
凉风吹嘉树，万物遗光泽。  
严气乘运流，华月归如客。  
凝霜无停艳，违寒有来翮。  
叹彼往化驶，感此沦岁迫。  
修虑时多怀，滞念谁与释。  
固穷见天道，委顺自夷怿。  
齐物游恬漠，高翔出形役。  
居世若浮云，飘忽无定姿。  
灭影垂何间，垂彩在一时。  
存此岂不怀，长戚信自贻。  
四节更代谢，白日正西驰。  
寄身于飙尘，咄嗟复何之。  
愿逐枋鸟游，不随丰草萎。  
揽衣步列星，极目散所思。  
睆彼遥汉间，会合恒有期。  
营营非物化，琴歌为我仪。  

【代古】  
朗月升东隅，流辉照苦颜。  
愁思抚清夜，房栊凄以闲。  
玉墀花稍积，檐鸟双飞还。  
凝薰空锦衾，游尘集绮弦。  
驰波岂尽意，浮云难结言。  
所恨千里遥，所望一水间。  

【杂诗】  
华节倏云逝，流芳尚可怜。  
分明婉娈日，不计别离年。  
听燕语檐隙，看絮舞楹前。  
匪无合欢草，幽忿谁能蠲。  

【东斋枕上】  
闲卧东窗云，遂得天然趣。  
枕上桃花源，花开不知数。  
啼鸟自无心，何事客惊寤。  
翩翩峰畔霞，亹亹溪前树。  
俄顷梦还成，去尽春山路。  

【春朝雪后】  
拂曙启荒扉，雪照兰林莹。  
迥榭眺氛氲，层原阅弥亘。  
春动鸟数声，晴开烟一径。  
欲访垂纶人，悠然五湖兴。  

【秋燕】  
广庭净霄色，良夜悦流玩。  
况对巢箕人，同怀发幽赞。  
散步林暝交，微星吐华粲。  
彼美云中魄，徐驾升清汉。  
玉彩含霜来，金霏随风散。  
繁弦起两阶，孰知我心乱。  

【谒伍子胥庙】  
列雉影沧波，望望深云树。  
回照延清襟，芳阡引幽步。  
曲隅抗兰寝，灵旗出残雾。  
畴昔抱余悲，怅矣前溪路。  
解剑邈英风，荐潦申遐慕。  
芳草忽复春，东门霭如故。  
烟明刹殿霞，风满平池露。  
向月临江洲，含情不能渡。  

【汶上分水】  
异县值分流，客望倚孤舟。  
情云南北散，离浪东西浮。  
堤柳依吹管，山花覆酒楼。  
惟当艳阳岁，含景送春愁。  

【发郡城之天台道中述所经览寄孔谢二宪副赵何二佥宪同年】  
夕梦曾城阿，晓行沧波上。  
萦溪复含流，连岑时隐障。  
风湍信千转，云峰非一状。  
锦缋纷迎玩，氤氲忽弥望。  
兰泉芬可掬，苔壁险难傍。  
思偕同怀子，携手追禽尚。  

【桐岩晓发】  
厉涧越南岑，拂雾趋东土。  
宿处惟苍烟，遥天径如缕。  
林光曙鸟散，海气寒云聚。  
悯劳感妇叹，摇摇涉春雨。  

【过陶山作】  
奔涛迈我目，惊蓬频异壤。  
朝徂叹京周，夕宿怨河广。  
近涉倦回薄，遐眺极傥莽。  
乘菰泛星阑，挹流对秋爽。  
鲜云随风来，残霞延月上。  
不寐怀古今，眷物徒慨慷。  
瞻淇非尺咫，歌瓠讵畴曩。  
壁彩终寥阒，龙文滋恍像。  
荣光竟谁睹，逝川空复往。  
何以宣我心，促柱发幽响。  

【癸卯除夕直北曹作】  
独马向寒烟，青阳眷明发。  
霜净肃兰池，云沈迥丹阙。  
林阡麇易聚，江天雁难没。  
风物怅徂阴，芳菲讵久歇。  
纷庭默多惧，岩皞坐愁越。  
夙心愧盈尊，含情非华发。  

【雨夜离思】  
清斋隐萝月，檐暝滋林峦。  
泽国夜溪雨，亭皋春草寒。  
山光带滉漭，池响交檀栾。  
忆处畏入梦，遥遥独寤叹。  

【秋日过庄居】  
千家楼阁俯溪流，一道银河漾彩舟。  
花洲源里通仙郭，屟廊山面接平畴。  
平畴靡迤閇荒陌，虎阜玲珑望非隔。  
松菊归来陶令居，云霞宛对王珉宅。  
嗟予十载滞华台，无复求羊问草莱。  
行披薜荔寻云入，重搴芙容向水来。  
回看荏苒浮年度，物华惨澹临秋素。  
栖禽半没沪鱼蹊，落叶全深采樵路。  
君不见鱼肠铸水只残流，鹤舞市门难辨处。  
念此令人感废兴，何流区区叹游寓。  
回棹夷犹未肯前，伤心寂寞寒烟树。  

【紫薇花行（有序）】  
（叔氏虞部贻余《梧亭怀旧诗，未遑报章。秋日散步亭隅，薇花烂目，徘徊久之。亭故余读书处也。昔尝眷恋此花，为之赋，有曰：“清风时动，明月微娟。悠悠我心，谁与晤言？悲春华之不实，绚紫阁而空传。履闲庭以载叹，时徙倚而屡迁。垂贞嘉于余藻，永封殖于兹轩。”后余屡游京台，累践华省，沦飘河魏。返迹敝庐，顾瞻此花，宛焉如昨，而余白发被鬓，凄其改容，“春华”之句永矣悼心，“贞嘉余藻”竟何征耳。因作《紫薇花行以泄怀旧之思，并以报叔氏云。）  
英菲窈窕绿窗前，艳影扶疏翠戺连。  
玉衡含照妍华夕，金风弄彩泬寥天。  
流风逝水惊离索，十载幽栖对花萼。  
无情羁宦却归来，有客伤秋叹荣落。  
兰宫桂殿凤凰楼，帝台仙客恣攀游。  
可堪残月鲈江梦，不奈连云骑省秋。  
言追渔父赋归欤，寂寞蓬蒿掩敝庐。  
旖旎繁英重入赋，婆娑生意最愁余。  
人情感物多惆怅，白发红颜两相向。  
东篱并就菊松姿，北山岂孤猿鹤望。  
青葱摛藻记甘泉，潘陆春华此弃捐。  
未忘温室琼瑶树，虚拟湘源杜若篇。  

【翠华歌奉寄白岩乔司马】  
翠华遥在钟山侧，五云松柏空愁色。  
长干街头飞落花，秦淮树上啼早鸦。  
雁门旌旗塞江口，蛾眉哭声彻南斗。  
翩翩渔猎百草长，紫鳞白额随龙骧。  
赤心将军射雕手，马上弯弓天子傍。  
京尘北风暗麟王，梨园子弟争驰逐。  
彭蠡中丞思赤松，留都司马哀黄竹。  
御苑朝天杨柳垂，锦缆牙樯那得知。  
寄书惆怅话王室，一夜秋风鬓欲丝。  

【雪山歌奉寄彭太保】  
雪山嵯峨控西极，寒井阴光混开辟。  
千秋鸟道无阳春，北风惨澹吹峨岷。  
羽书宵过褒斜道，火入灵关彻昏晓。  
愁云百里填城河，帐中银烛然盘陀。  
将军狐裘细马驮，弹筝伐鼓金叵罗。  
指麾羽扇白玉珂，背河一战收蓬婆。  
铭功刻石报天子，麒麟阁上事已多。  
忆昔中原全盛日，八方无虞醴泉出。  
龙举空悲剑舄藏，海南漠北俱萧瑟。  
君王垂衣念西土，钱塘老子不足数。  
彭公大梁伫献捷，已见彤弓出天府。  
持节心知主恩重，入关更识王臣苦。  
文武吉甫非公谁，临洮健儿勇如虎。  
骥子朝披玉垒云，鱼文夜湿金堤雨。  
阆中一月见节制，烹羊宰牛割清酤。  
狼籍衣冠颂破竹，马前父老称安堵。  
园陵佳气春氛氲，锦官城中日歌舞。  
当时匹马更朝天，又逐轻车过酒泉。  
勋名岂数七十战，至今边卒高枕眠。  
归来谒帝承明殿，世事那知一朝变。  
功成下吏古所悲，浮云蔽日今曾见。  
天下惊闻柏台火，匣内空留上方剑。  
壮士长歌《梁甫吟，孤臣独泣瑶池宴。  
莲峰落月照黄河，榆谷飞尘暗兰县。  
武穆祠西秀水流，一望江山泪如霰。  

【西湖歌寄方思道】  
西湖窈窕三十里，柳丝含烟拂湖水。  
青山荡漾春风来，苏公堤边花正开。  
玉缸春酒映江碧，几醉江花柳花白。  
城头日出照高楼，银筝翠管喧行舟。  
吴姝如花卷绡幕，山水倒入金屏流。  
朝来复脱千金骏，还有床头紫绮裘。  
人生行乐莫顾惜，落日松风吹古丘。  
我忆京华旧游地，鱼浦东看动愁思。  
醉里空歌镜湖月，梦中尚识孤山寺。  
信安使君还旧溪，应对花卮惜解携。  
白沙翠竹无人问，湖上孤吟闻马嘶。  

【长安官舍对新月次韵答宜俯】  
雨后延新月，杯前共此身。  
微辉不照绮，清汉欲生尘。  
自惜行将老，相看只合贫。  
开秋思无限，重感独归人。  

【余为郎七载自被谴命忽尔逾年五日郡斋北望依依乃忆长孺禁闼之对子寿积恋之篇独何为哉聊申短述见古今之情有同焉耳（二首）】  
极目漳河畔，云霞千里平。  
伤兹为谪宦，频夜梦华京。  
犬马淮阳病，江湖魏阙情。  
虽微子公力，犹自忆承明。  
昔忝含香贵，浮年屡已侵。  
自期酬白璧，谁道铄黄金。  
命缕愁来续，恩波谴去深。  
荆南尝积恋，行见鄙人心。  

【书感】  
衰年自多感，岁暮复惊心。  
失计终如此，穷愁底似今。  
溪前压寒色，浪里流残阴。  
兀坐但羁影，空看沙际禽。  

【春朝对雨怀省中旧游】  
山城看雨色，画省忆兰芳。  
春日京华远，江天离思长。  
疏花开独树，新水乱寒塘。  
游子今何去，闻莺祇自伤。  

【季氏亭燕对】  
季也黄花酌，依然故里欢。  
留芳度冬序，迟候赏秋残。  
细艳云藏暖，疏阴月到寒。  
伤心倦归者，容易两年看。  

【宴东湖流杯亭送欧阳大参赴蜀】  
流杯亭上酌，修竹乱溪沄。  
暝树烟常合，春山雨不分。  
别情依去鸟，客路入重云。  
怀旧仍伤远，劳歌夜独闻。  

【出漷阴望杨柳村聊作】  
乘云命倾盖，带月度征轮。  
地白翻疑水，村寒不悟春。  
雾交平谷树，风散朔方尘。  
讵向耕夫问，垂杨宛旧津。  

【病中杂言四首】  
翛然秋色里，斜日下庭萝。  
蓬径无人顾，空林落叶多。  
山光当户映，雁影掠窗过。  
静者今方适，何言久卧疴。  
东轩微雨后，向夕引霞晖。  
绿竹阴常满，青梧叶渐稀。  
无端疏酒盏，早已授寒衣。  
予本沧江客，将因谢病归。  
自予牵世网，展转岁时侵。  
坐惜衰蓬鬓，空思返旧林。  
虫鸣秋户急，月照客庭深。  
已分愁中老，愁逢病不禁。  
经时谢朝谒，因病得闲居。  
日暗牛羊下，风吹薜荔疏。  
乡心候秋水，晚计卜田庐。  
近讶交能绝，嵇康已著书。  

【有怀乔白岩司马】  
风肃园陵树，霜天战角悲。  
后湖衰草色，空对汉官仪。  
辛苦趋朝日，羁危扈圣时。  
江都千万舸，老泪不禁垂。  

【夜作】  
帆飞川路永，烟雾杳空溟。  
蓼积寒江渚，枫凋古驿亭。  
日沉昏溜影，云起乱峰形。  
入夜看牛斗，安知有客星。  

【江上留别友人】  
风蓬去未已，烟蔓复牵情。  
分鸿下林影，别鹤上琴声。  
征舻惜潮便，祖酌畏尊倾。  
离亭有青草，空识合欢名。  

【夕泛旅思】  
行行道转远，于役定何求。  
旅思依旌幰，乡心向驿楼。  
霞阴凝杂树，海气逐惊流。  
此夕劳歌罢，惟应月伴愁。  

【自遂河登舟杂兴】  
敛衽辞阙路，徙乐望川涯。  
水练开烟素，苔衣结浦华。  
云行低合柳，江浅细澄沙。  
何必穷源使，言乘银海槎。  

【彭城道中雨行】  
晚溯彭山道，归云暗几峰。  
残阳向湍没，飞雨度川重。  
谁遣长途思，还伤逐客踪。  
已看淮岸尽，乡梦渺何从。  

【沛上旅怀寄兄弟】  
向暮劳歌起，川长缓去程。  
乡迷淮树隔，塞断楚云平。  
浪迹舟谁系，繁忧酒独倾。  
如何原上鸟，偏近旅人情。  

【湖兴】  
客路浮清济，西风引汶川。  
岩容摇浦岸，水色净湖烟。  
旅雁青山外，残虹绿树边。  
沧浪棹讴发，待枕月华眠。  

【灵岩溪口招范□生不至】  
倚棹待幽客，萧萧风满林。  
遥知云尽处，犹隔洞门阴。  
岸静渚花落，溪闲山鸟吟。  
真成独往趣，自入武陵深。  

【自一云至天平登白云泉亭晚兴】  
钟声缅回策，秀色余西岑。  
微径不知处，白云长自深。  
松堂散花雨，溪牖摇峰阴。  
独夜泉亭月，寥寥期此心。  

【治平寺】  
风中到香界，独往意泠然。  
步引花木乱，坐看洲岛连。  
一林寄空水，满院生云烟。  
正此化心寂，钟声松外传。  

【春暮偕以言海乡之游余时病不能诗旋途初月握手论交姑属短句以代纪行】  
信宿沧波棹，殊伤昨日春。  
聊因泛海兴，时偶逐潮人。  
万水无他壑，三山即此津。  
乘桴应从我，吟待月华新。  

【泷湫】  
谁云天路绝，瀑布已登临。  
石壁烟霏乱，春山河汉深。  
一峰悬海色，诸壑下霄阴。  
怅望飞云夕，摇摇此际心。  

【宿雁山灵岩寺】  
寥寥到真境，宿处傍风泉。  
遥霭引疏磬，群峰寒暮天。  
白云沧洲赏，清夜石门禅。  
却笑桃源客，空从蕙路旋。  

【枫桥舟中与子循别】  
落日下离津，江天引望频。  
黯然对尊酒，惜尔向风尘。  
白海迷来雁，清霜畏旅人。  
从知比柯叶，信是共沈沦。  
政理操刀暇，交情赠缟新。  
班荆怀雨露，投璧谢缁磷。  
阮籍穷途泪，平原世网身。  
何能亦漂泊，谷口正逢春。  

【淮阳】  
海畔淮阳郡，风烟奈此何。  
客心自容与，湖上几经过。  
驿岸丹枫少，人家绿树多。  
云帆朝见市，津火夜闻歌。  
城郭连鸿雁，江山映绮罗。  
寒潮正相待，归兴满沧波。  

【晚兴】  
怅望林峦返照微，渚烟江树净冬辉。  
篱边黄菊人方逸，湖上青山兴不违。  
斜月暗催渔唱起，片云遥伴鹤飞归。  
近来好事相过少，落尽寒霞独掩扉。  

【河阳马上看江寄谢司直】  
秋空立马大江堤，天畔云山望欲迷。  
何事愁心学潮水，朝朝暮暮秣陵西。  

【金陵绝句】  
长干已过落花辰，满地杨花不见春。  
强折垂杨送归客，劳劳亭畔共沾巾。  

【寒夜曲四首】  
碧殿金风生绮纨，宫槐吹尽不留残。  
沉沉月到苔阴上，添却帘栊无数寒。  
空庭蔼蔼月凝霜，银烛无光玉漏长。  
清汉数声征雁度，梦回中夜忆辽阳。  
寒切雕窗透锦茵，残更望断履綦尘。  
空闺不恨飞霜夜，总使春来益黯神。  
玉衡低户夜无声，月色笼寒照不明。  
灯火渐催迎早岁，绿窗愁杀近啼莺。  

【钟吾驿晚思】  
遥山白云外，古驿青林端。  
惆怅川鸟尽，苍然多暮寒。  
皇甫佥事汸一百六十六首  

【乐府十二首（嘉靖丙寅作）】  
乘法驾  
（《乘法驾者，正德壬午，武宗晏驾，大宗伯毛澄奉昭圣皇太后懿旨，恭迎兴王继序即天子位也。当汉《朱鹭。）  
乘法驾，出潜邸。辞兰坂，臻枫陛。  
握乾符，奉慈旨。桥中倾，碣呈字。  
从臣观，稽首喜。应帝期，称天子。  
泰阶升，更化始。陋代来，劣舂起。  
（《乘法驾曲凡十六句，句三字。）  
釐庙制  
（《釐庙制者，嘉靖甲申，追封皇考献皇帝。越数岁，九庙成也。当汉《思悲翁。）  
典礼成，四海谧。享祀禋，九庙翼。  
考明堂，筵太室。献皇跻，烈祖匹。  
故鬼小，幽灵假。咏孝思，歆明德。  
（《釐庙制曲凡十二句，句三字。）  
秩郊禋  
（《秩郊禋者，岁庚寅，上可给事中夏言议，创建四郊。是岁日南至，肇祀圜丘也。当汉《艾如张。）  
坛畤准圆方，神祇奠南北。  
夕郎奏既俞，春卿议佥集。  
睿想孚筮从，鸿图表景测。  
<山燎>迎初阳，寅威练嘉日。  
裸献戾上公，参乘简元戚。  
八骏夹电驰，六龙戴星出。  
天路抗旌旄，云门间琴瑟。  
殷荐升紫烟，告成瘗苍璧。  
齐幄肃华班，旋涂厉清跸。  
灵贶展斯今，仁孝光自昔。  
（《秩郊禋曲凡二十句，句五字。）  
宬皇史  
（《宬皇史者，岁乙未，上命考古金匮石室之制，以藏书，宝祖训也。当汉《上之回。）  
宬皇史，函帝籍。金为匮，石为室。签汇绨缃部甲乙。迩文华，充武库。简鸿儒，雠豕误，於万斯年守之锢。  
（《宬皇史曲凡十句，其八句句三字，二句句七字。）  
展陵  
（《展陵者，岁丙申，上以寿陵之役巡游昌平，臣为都水使者，除道西山也。当《汉翁离。）  
帝眷园寝，谒款丘陵。驰道旦筑，行殿宵营。  
亘帷成屋，列幔为城。般云谢巧，周日非灵。  
乾行玉辇，坤御金舆。六宫婉从，万国宾趋。  
銮铃响递，环珮声徐。五臣供帐，百辟燕酺。  
朱明司辰，清和肇节。草树蒙恩，禽鱼腾悦。  
周历皇畿，轸兹民业。遐揽边关，洪思祖烈。  
去遵鸾辂，归泛龙舟。山开阳翠，川效安流。  
柔情并畅，睿藻扬休。枚朔第颂，翎赞王猷。  
（《展陵曲凡三十二句，句四字。）  
思旧邦  
（《思旧邦者，岁己亥，上以章圣皇太后丧，卜宅原陵，驾幸承天。臣左迁黄州，获预从事也。当汉《战城南。）  
南巡纪胪岳，东幸缅怀丰。  
白水循往辙，丹陵访故宫。  
江汉眺吾楚，霜露怆宸衷。  
电奔翼八骏，云兴扈六龙。  
不有居者谁监国，皇储旦截驰道出。  
翟相行边细柳中，顾公锁钥青门北。  
昼发邯郸道，夜渡黄河湄。  
军容肃肃间官仪，豹尾后载班姬随。  
卫火弗戢，漳流半湮。  
宪臣褫爵服，邦侯械以徇。  
旌旗蔽日指樊城，箫管具举叠金钲。  
父老稽首遮道迎，椎牛置酒宴镐京。  
山川遍喜色，禽鸟递欢声。  
辟朱阍，扫青室。思履綦，存衽席。  
斋心望祀纯德间，周爰园寝凄天颜。  
诏发郢门迈燕关，格祖特告銮舆还。  
（《思旧邦曲凡三十二句，其十四句句五字，十四句句七字，二句句四字，四句句三字。）  
管背汉  
（《管背汉者，岁乙巳，吉囊犯边，中国王三导之入，京师震恐，帝祷于上玄，兵未交綍，贼就擒，虏乃退也。臣在南司勋，代太宰草贺章云。当汉《巫山高。）  
羯虏骄鸷惟吉囊，自称华裔衄先皇。  
长伎一逞百不当，谁为谍者伧子王。  
憺威藉宠祈上玄，有征无战神武宣，  
班师振旅歌凯旋。  
（《管背汉曲凡七句，句七字。）  
寝盟  
（《寝盟者，岁庚戌，虏拥众大入，胡马屯于毂下。帝赫斯怒，集群臣庭议，采司业赵贞吉言，饬兵振旅，虏乃退也。当汉《上陵。）  
庚戌之秋虏大入，渡桑越碣逾古北。  
烽火夜照甘泉宫，旌竿昼蔽长安陌。  
驱我士女蒙毳衣，屠我牛羊为湩食。  
镇臣气丧，边将兵弛。侵职滥官，勤王者死。  
决胜岂有帷中谋，主和遂贻城下耻。  
天子旦集廷臣议，日中不决犹素纸。  
蜀郡才华久称赵，慷慨挺身言致讨。  
书生由来剑术疏，往系单于惟饵表。  
议上始觉龙颜开，  
司马授策，宗伯举杯。登陴一呼，疾声震雷。  
胡儿跃马趋风回，群工献寿咏康哉。  
（《寝盟曲凡二十五句，其十七句句七字，八句句四字。）  
海波平  
（《海波平者，倭夷间衅，辛、壬、癸、甲，殆无宁岁。越丙辰，司马胡宗宪受命与司空赵文华荡平之，系王直，俘麻、徐等，奏功太庙也。当汉《将进酒。）  
岛夷日本称最雄，髡首骈拇炯两瞳。  
乘舟截险洪涛中，跳梁若蝶聚若蜂。  
揭竿烈炬耀日红，攻城掠邑谁婴锋。  
红女休织田无农，帝命祀海惟司空。  
授脤秉钺有胡公，狼兵苗卒集江东。  
夜纵巨舰突蒙冲，俘海系直奏肤功，  
兔穷鸟尽艰厥终。  
（《海波平曲凡十三句，句七字。）  
更极  
（《更极者，岁戊午，三殿灾，帝命新之，更奉天为皇极、华盖为中极、谨身为建极也。当汉《有所思。）  
三殿灾，双阙燎。天子避寝，厌胜以祷。  
朝右个，御西清。玉食有减，金悬无声。  
谁其梓慎窥大庭，流乌化雀将焉征。  
除旧布新承天意，司空饬材俾壮丽。  
宅中建极，钦哉从事。  
（《更极曲凡十三句，其四句句三字，六句句四字，四句句七字。）  
遣仙使  
（《遣仙使者，岁癸亥，上慕神仙之术，遣御史王大任、姜儆分道采访，冀遇异人授秘书，求长生不死也。当汉《邕熙。）  
周穆穷寰宇，汉武慕蓬壶。  
东生游调笑，西母宴欢愉。  
颠既廑币，丰亦枉蒲车。  
缓龄韬上药，御气秘真符。  
台端两侍御，将命发天都。  
齐梁历南楚，瓯越尽东吴。  
姓名河上隐，物色市中趋。  
金简探绿籍，琼笈访朱书。  
曾未三载还，幸与百年俱。  
筑馆礼上士，授粲出中厨。  
行闻避骢马，归见绾银鱼。  
稽首愿玉体，寿考永无虞。  
（《遣仙使曲凡二十四句，句五字。）  
考芝宫  
（《考芝宫者，岁乙丑，献庙产芝，瑶光映室，乃建玉芝宫，以时致享，昭孝感也。当汉《太和。）  
河清社鸣诞圣人，握符缵历，靡瑞不臻。天垂卿云景星现，地出醴泉泽曼衍。导禾六穗麦两岐，嘉瓜并蒂连理枝。三足轩翥肉角嬉，龟鹿雀兔咸素姿。包匦驿贡赆四驰，芝草凝祥处处生。献庙忽产屋之楹，瑶光莹洁秀九茎，铜池芝房恶足称。帝命作宫，时享以报。子孙千亿，昌胤允绍。  
（《考芝宫曲凡十八句，其十二句句七字，六句句四字。）  

【芳树】  
芳树九华边，春风一度妍。  
飘香承辇路，弄影向甘泉。  
缀叶纷千种，濯枝幸万年。  
不作淮南桂，空山徒弃捐。  

【临高台】  
高台望不极，临伫意何穷。  
茂苑花为苑，吴宫锦作宫。  
管弦虚夜月，罗绮罢春风。  
独惜乌啼处，犹闻曲怨中。  

【有所思】  
春风吹绣户，明月鉴罗帏。  
同心阻芳讯，千里怅清晖。  
歌弦尘屡积，舞衣香渐微。  
别有关情处，梁间双燕飞。  

【巫山高】  
蜀道连巴水，巫山接楚阳。  
情来为云雨，愁起见潇湘。  
枫叶吟秋早，猿声入夜长。  
何能降神女，仿佛梦襄王。  

【陇头水】  
陇坂去何长，陇水复汤汤。  
咽处堪啼泪，流时更断肠。  
三秋边草白，万里戍云黄。  
辛苦交河使，西来忆故乡。  

【折杨柳】  
不见隋堤柳，长条大道间。  
丝阴流水去，带影逐春还。  
妒眉销翠黛，听笛损朱颜。  
日暮行人尽，思君可重攀。  

【梅花落】  
早见梅花落，江南春未迟。  
如何上苑叶，不似故园枝。  
影怯临妆夜，香怜逐吹时。  
无人问消息，独自寄相思。  

【关山月】  
故园千里月，流照入秦关。  
弓影同看曲，刀头未卜还。  
迷云度容与，映水咽潺湲。  
莫遣青楼去，摧残少妇颜。  

【邯郸行】  
宝马邯郸道，金装游侠过。  
一朝罢歌舞，千秋伤绮罗。  
台榭风花尽，郊原烟草多。  
客心将夜月，滚滚向漳河。  

【冬宵引】  
冬宵不易曙，耿耿朔风凄。  
沙雁寒犹起，城乌半未栖。  
孤舟泊江上，征马渡辽西。  
岂但金闺里，能添玉箸啼。  

【乌夜啼】  
长乐宫中秋夜长，美人新得幸君王。  
别馆不愁金作屋，曲池无羡玉为梁。  
门前数报公车过，楼下时闻脂粉香。  
总是啼乌声转切，欢娱那解曲凄凉。  

【江南曲】  
锦帆西去绕横塘，画舸携来悉粉妆。  
旭日笼光流彩艳，晚云停雨净兰芳。  
飞丝带蝶粘罗幌，吹浪游鱼戏羽觞。  
自是江南好行乐，采莲到处棹歌长。  

【春江花月夜】  
空负芳楼约，愁逢江上春。  
月华天外洁，花影浪中新。  
讵是沉珠浦，将非濯锦津。  
争言兰作舫，复拟桂为轮。  
圆缺同今夕，飘零异昔辰。  
关山犹自隔，攀折赠何因。  

【拟中妇织流黄】  
金闺方永夜，翠袖理残机。  
灯花斜落镜，月光低鉴帏。  
寸心共丝断，双泪与梭挥。  
作伴除蛩响，惊眠惟雁飞。  
织就当窗素，裁为远道衣。  
徒令芳讯达，不及早旋归。  

【拟伯劳东飞歌二首】  
蛱蝶双飞燕并栖，秦楼燕市花成溪。  
谁家玉人当户窥，含羞敛笑横波驰。  
宝髻珠钿明月光，罗帏翠帐秋夜长。  
秀颜皓齿才十五，时向芳筵作歌舞。  
雀台露寝生暮云，空留可怜犹为君。  
夜乌悲啼朝雉鸣，青琴绛树无限情。  
谁家临镜总新妆，云鬟刻饰出意长。  
翠屏锦帐花连理，洞房仙居暗香起。  
年几二七奉下陈，光彩流盼姿绝伦。  
春风东来吹落花，绿窗可怜虚岁华。  

【赋得处处春云生】  
春色蔼无际，朝云最可怜。  
金枝纷映带，玉叶缀联翩。  
弄影交疏里，含情飞盖边。  
长安遥向日，何处奉非烟。  

【鸟散余花落】  
春来啼鸟伴，相逐百花中。  
栖处迷深绿，飞时带浅红。  
只惜香沾羽，非关娇惹风。  
回看意不尽，犹自恋芳丛。  

【空梁落燕泥】  
金闺春色早，玉关芳信赊。  
人归翻后燕，泪尽每先花。  
户暗香泥积，梁低舞影斜。  
不作双飞去，东邻王谢家。  

【夏日湖泛作采莲曲】  
雀舫疑杯渡，虹桥似带萦。  
湖光湛处全无暑，云气浮时半有晴。  
此时流水歌声起，此日采莲殊未已。  
帆回橹转逐桥斜，树里溪边是妾家。  
翠裙<女忌>杀风前叶，红粉娇于水上花。  
花开花落独含愁，人去人来不断游。  
玉斝醉霞何惜晚，瑶华零露易惊秋。  
秋露蒹葭没，秋水芙蓉歇。  
菱镜年年非故颜，荷衣夜夜空明月。  

【送杨子祐知兴国】  
寻役谢皇畿，遄征辞帝阙。  
朱明垂方隆，修景迎未歇。  
晨旌抗欲徂，午马哮不发。  
且覆天末觞，暂缓星前辙。  
抒情谅子衷，执手信我说。  
丕休蒙嘉运，利用宾时哲。  
弹冠捐族闾，绁组跻朝列。  
玄士守深湛，谒帝生激烈。  
稽首金马荣，澡身玉壶洁。  
平江波涛兴，昊穹垢气结。  
一麾竟出守，三命聊所窃。  
行行迈楚荆，漭漭遵吴浙。  
旆指衡服云，帆挂湘干月。  
遐想百代雄，浩叹一时没。  
愿葆幽谷资，毋俾兰芳灭。  
炯介投处言，慷慨起长别。  
袂连汗并挥，心与飙俱热。  
洞庭秋水清，击子中流楫。  

【春日书抱柬当道诸君子】  
璇机斡回运，宝历启东节。  
载阳薄曾辉，改阴谢凝结。  
条风衍遐圻，飞泽振穷穴。  
昔感百卉腓，今睹群芳悦。  
皇仁美无遗，物化滋未歇。  
恫予秉国桢，利宾晞朝列。  
命邑奚独愆，诉阍良自拙。  
天高赤墀涂，云暗黄金阙。  
区区谁见知，怛怛难具说。  
所藉扬末光，终然照孱劣。  

【胥江泛月旋舸登城归咏】  
江寒湛澄澈，华月辉相鲜。  
乘流载尊俎，泻影发楼船。  
翠絺合杳霭，兰皋带长烟。  
万艘杂灯火，千门纷管弦。  
飞盖揽崇堞，辍棹回前川。  
曾经故宫里，为照荒台边。  
情非乌栖夜，迹是鹿游年。  
登高与临水，行乐并凄然。  

【夏日来凤亭小集各赋】  
首夏犹芳月，终宴就薰风。  
泛觞兰水上，置座竹林中。  
飞花代舞似，鸣鸟当歌同。  
笑将愁暂破，醉遣累俱空。  
更待西园景，留赏北山丛。  

【春夜游西园同诸兄弟作】  
佳节值瑶灯，清夜游金谷。  
良友披兰襟，懿亲俪芳躅。  
经过敞榭边，徙倚寒塘曲。  
遵渚虽近寻，玩峰生遐瞩。  
轩冕幸暂违，簿领谢羁束。  
迹非三径荒，情是一丘足。  
镜里发始华，尊中酒初绿。  
及时不为欢，坐遣春光促。  

【奉答子安兄】  
江郭改故阴，家园蔼新霁。  
柔条始发林，芳草渐纡砌。  
潘居信为闲，杨亭况重闭。  
曰余忝明时，与子承嘉惠。  
分省各有愆，佐郡惭所莅。  
暂就北山招，转惬东田税。  
情忘桃李言，迹岂匏瓜系。  
感遇兴长谣，来章缅幽契。  

【春答子安兄岁暮见贻】  
在昔参英寮，俱承明主顾。  
被服纷妍姿，彯缨俪芳步。  
悲哉游子情，徒以潜郎故。  
一为冲飙激，遂使佳期误。  
入魏怅无倚，浮湘眷有慕。  
扬旌指敝庐，千里同归路。  
再闻蟋蟀唱，两见蒹葭露。  
耀灵本易倾，驰运岂难度。  
端居怀苦心，苦心谁与晤。  
但感时不然，何嗟岁云暮。  

【冬日往虞山作】  
故乡谁不怀，名山矧余慕。  
一为尘迹牵，遂阔赏心晤。  
偶值芳岁阑，遥泛沧洲趣。  
澄江带余霞，丹壑收残雾。  
严霜委野草，寒飙振皋树。  
指途寻旧踪，流盼成新寓。  
鱼乐愧渊沉，鸿冥羡云骛。  
归来徒是今，履往怅非素。  

【天界寺赠半峰上人】  
顾省纷俗婴，寻山惬幽趣。  
秋水净金河，寒云翳珠树。  
了看花落时，莫辨鸟还处。  
休公别来诗，江生拟将赋。  

【雨过高座寺】  
积雨黯花丘，缘云入香界。  
修策振林间，疏钟落峰外。  
康乐诵《阿含，陈思演《清呗。  
欲除常恋牵，惟是逃虚快。  

【始至澶州作】  
自我谢郎曹，朅来守吏局。  
塌翼怀奋飞，低眉就羁束。  
驱役遵旄丘，兴歌睇淇澳。  
愧乏沂海谣，何以左明牧。  
幸寡宣城辞，间可理尺牍。  
升既等陵乔，沉亦悟陂复。  
芳草合江程，清猿伫旋毂。  
卫水日东流，因之鉴心曲。  

【同蔡中郎过王员外宅怀子安兄】  
委巷驻高车，清溪夹幽宅。  
细雨急逝年，凝灯照寒夕。  
依同南树情，飞异西陵迹。  
为假云中翰，一寄天台客。  

【往视城南别业】  
夙龄不事产，落魄怀英风。  
抗志云霄外，绝恋蓬蒿中。  
避世岂在远，汉廷聊见容。  
未识山川险，安知途路穷。  
两自违京辇，久欲返临邛。  
疏公有遗业，精舍开墙东。  
命策值萧序，览物感情悰。  
径密多陈莽，林荒非故丛。  
昔往候门稚，今归成塞翁。  
鸣蜩若腾笑，驯麇俨相从。  
抟飞乏高翼，何为苦微躬。  
吾庐倘可适，税驾幸来同。  

【二郎回溪词（事载《青田邑志）】  
谢公永嘉守，在郡宥无为。  
敦赏值令弟，华萼每相携。  
跻险既山顿，穷源亦水嬉。  
溪名沐鹤是，人睹游龙非。  
驾言辍棹际，并影浣纱时。  
凌波餐秀色，拾翠逗芳仪。  
援琴挑未就，解佩赠犹疑。  
高唐侈宋玉，洛浦怅陈思。  
抒章但唇动，缔心空目驰。  
来同湫风止，去作飘云辞。  
停声《三妇艳，嗣响《二郎回。  

【乐清登箫台访浴箫泉】  
仙踪讵可攀，荒台尚堪访。  
箫弄清泉中，舄振紫岩上。  
波动若鸾沉，云飘似凫往。  
浮筠本无垢，托心在尘想。  
花溪如有灵，应流盖山响。  

【从军行寄赠杨用修】  
思文际圣君，稽古萃群辟。  
子云侍承明，胡为去荒域。  
被命事犀渠，差胜下蚕室。  
愤志酬八书，荣名重三策。  
丁年子卿嗟，皓首仲升泣。  
看鸢穷瘴烟，放鸡定何日。  
业既违操觚，勋还期裹革。  
五月行渡泸，千里望巴国。  
泸水向东流，巴云忽西匿。  
相思持寸心，愿附双飞翼。  

【悼亡友周诗二首】  
昔我求友生，周郎早投分。  
藻缀摅玄思，雄谈发孤愤。  
壁立常晏如，崖检若乖性。  
落魄怀英风，晤言每袪吝。  
岁中从薄游，时复惠芳讯。  
谢秩始归田，延益拟开径。  
讵意云靡依，忽随露先尽。  
登座挥素琴，巡檐度哀磬。  
遗令视约终，裂书寄遐殡。  
陶令弃官日，征君寝瘵时。  
巨卿宵梦愕，元伯晨讣驰。  
申缄五情塞，抚膺双涕垂。  
既捐韩康肆，复卷严平帷。  
冥数岂无验，良药宁自医。  
夙昔重季诺，感激平原知。  
虽乏担石蓄，能薄千金施。  
游魂眷仲里，托体虞山隈。  
死生交已谢，留恨翟门题。  

【张仲读书吴山】  
辍养辞南陔，驾言迈西郭。  
问子将何之，避喧谢羁缚。  
堂闾岂不怀，云林谅有托。  
风叩支关清，月鉴董帷薄。  
披帙就长明，静夜灵花落。  
羊亡屏意筌，猿定启心籥。  
幽谷闻鸟鸣，澄湖眺鱼乐。  
霞绮杂烟丝，桃柳互纷灼。  
时枉塘上篇，日积丘中作。  
焉得奋羽翰，因君适寥廓。  

【长安十六夜歌】  
长安十六夜如洗，千门万户烟花里。  
闺中少妇夜出游，陌上行人忽成市。  
粲粲珠钿映月来，翩翩翠袖抟风起。  
风前月下逞娇姿，爱惜春花能几时。  
无那蓂荃先落荚，只愁杨柳渐飞丝。  
游丝飞入黄金地，扑牖穿帘果何意。  
凤甸常悬祷雪忧，鳌山久罢观灯戏。  
灯光却照五侯家，列炬然膏满绛纱。  
岂谓铺金能作埒，亦知剪彩易为花。  
银花火树开佳节，遂令观者相环列。  
霍氏门墙有后尘，魏其池馆空前辙。  
凄凉往事已为陈，恨杀怀春似玉人。  
莫贱兰房今夜女，故多椒掖旧时亲。  
明珰尽结琼瑶丽，袨服争看锦绣新。  
襦曳茝时香散霭，袜移莲处暗生尘。  
香尘冉冉随芳步，共道非烟亦非雾。  
驰目还怜梁下期，客冶又为桑间误。  
皞阇今已羡如云，夙夜谁当畏行露。  
铁锁遥开天上桥，渐台何必待符招。  
二南倘被翘薪化，四海应回广髻谣。  

【玉河怨】  
玉河西堤柳青色，含烟弄雾金门侧。  
水接昆池波欲流，日升翰苑光先得。  
日光照耀九龙开，万骑千官天上回。  
仗影迥迷飞絮去，珮声遥杂啭莺来。  
莺啭皇州春渐暮，曳珮鸣珂漫如故。  
物态那禁鳞运催，人情总为繁华误。  
一夜秋风歇众芳，萍水悠悠枉断肠。  
不见曲眉颦旧黛，只闻羌笛怨斜阳。  

【太平堤行】  
（余兄子安并友蔡子木皆南移法曹，而余亦淹水部，往省家兄，时一至焉。既而出补越宪，间因蔡子往者月仅再至耳。蔡复考绩北征，经月不一至也。偶过兹地，山色湖光，宛然在目。雁行凤侣，怅尔离群，延伫久之，赋诗展意。）  
太平门外古崇堤，嘉树扶疏夹路垂。  
负郭尽为芳草地，沿湖直绕白云司。  
当时王贡总仙才，况是承恩北阙来。  
御史府中乌半宿，尚书门下骑双回。  
青山几度朝陵节，玄水曾流袚洛杯。  
鸣珂再过平沙道，问舍多为后来少。  
已看奏赋甘泉宫，每忆传诗临海峤。  
惊心岁序易经春，举目湖山宛自新。  
含香不睹游兰客，息影徒逢爱树人。  
由来聚散皆无定，欲寄相思那可因。  

【金陵还客歌赠周以言】  
有客近自金陵还，唁余特造竹林间。  
别日无多江上梦，秋风忽改镜中颜。  
弹铗悲歌横义气，班荆坐语都门事。  
翻覆人情谿壑同，荣枯世态晨昏异。  
悠悠谁复为怜才，落落何须久怀刺。  
君不见昔时江左重名流，一朝烬灭随荒丘。  
徒令户外容双戟，安用车前引八驺。  
青溪遥接乌衣口，旧宅垂杨几存否。  
陈遵那顾尚书期，阮籍惟耽步兵酒。  
白首犹逢梁国人，领心讵信平原友。  
归去何如谢世牵，六关不入最称贤。  
莫将一掬羊昙泪，洒向西州歧路边。  

【昔时行赠王亮卿下第之松江谒刘侯】  
昔时邂逅长安道，下马通名何草草。  
今来会晤阖城傍，把剑语故俱茫茫。  
问君何来西出秦，拂君衣上洛阳尘。  
颜凋但使友人识，金尽徒令妻嫂嗔。  
君不见吴王官阙荒芜久，世事何如饮醇酒。  
新月正照鹿台花，离心欲赠华亭柳。  
男儿快意须目前，安用余名润身后。  
蒲鞭为郡有刘君，骢马风流迥不群。  
江上鲈鱼逢正美，客中鹤唳更堪闻。  
莫嗟失路无知己，行见张华荐陆云。  

【长干行送陆仪曹重补南署】  
长干里，金铺夹兰戺。  
陵树苍苍控石城，淮流湜湜通江水。  
廿年高卧东山庐，一朝更踏西京市。  
马上耽游期不顾，缓辔微吟日将暮。  
都人观者语道傍，白头何自始为郎？  
莫恨汉家今用少，须看止辇拜冯唐。  

【蚕室成】  
蚕馆开周典，鸾舆扈汉仪。  
棘墙春窈窕，桑沼昼涟漪。  
玺献大人日，衣明上帝时。  
娥媌御王母，玉珮降瑶池。  

【秋夜】  
夏晦秋俄代，星虚夜忽分。  
鉴帷微露月，临槛净披云。  
旅思随桐叶，乡心及雁群。  
蝉声杂砧响，并是不堪闻。  

【承天候驾四首】  
东幸方过沛，南巡乃至衡。  
翠华临楚地，黄屋驻樊城。  
云以朝歌白，河因夜渡清。  
宁知天子贵，别有故乡情。  
金舆移旧邸，玉辇出离宫。  
侍从多方朔，参乘即卫公。  
禊堂逢德水，猎馆报春风。  
犹指邯郸路，分明怆帝衷。  
兹地承嘉惠，仙班喜复从。  
天行传驻跸，月出候鸣钟。  
礼乐河间事，山川灞上容。  
由来江汉水，何处不朝宗。  
周王初宴镐，汉武更之回。  
柳向帷城绕，花随帐殿开。  
复怜丰邑赐，功悉代时来。  
尚说恩波在，何曾慰郢哀。  

【忆游虎山寺】  
自识溪桥路，常怀释道林。  
水流精舍曲，门闭洞湖阴。  
日向芙蓉度，春从杨柳深。  
未消游后兴，还似欲相寻。  

【新霁】  
泽国偏宜雨，山斋复喜晴。  
云依飞盖散，日吐半规明。  
萝径何嫌密，花溪稍觉平。  
还知沧海上，今夜月初生。  

【正阳城楼西角二鹭巢焉】  
并负青云翼，来耽紫阁栖。  
攀龙窥殿北，随雉卧城西。  
顾影依霜洁，鸣筹候月迷。  
振雍殊可咏，聊此谢尘泥。  

【山行值雨】  
茂苑多春雨，花源信水乡。  
端居移物候，静悟得年芳。  
山合松云乱，湖消蕙雪长。  
思为拙者政，耕牧向河阳。  

【春溪晚兴】  
别业怀东墅，名山倚北岑。  
川原澄夕霁，云水乱春阴。  
看竹门从闭，迷花路转寻。  
归心不及鸟，随意向幽林。  

【元夕熊子叔抑过集时谪常州】  
国论何年定，乡心此夕摇。  
雁飞天畔驿，龙隐日南桥。  
谪宦恩非薄，之夷路讵遥。  
谁怜梁傅泪，曾洒汉文朝。  

【雨次沛上】  
帝昔歌风处，人今听雨来。  
寒催丰戍早，声咽楚江回。  
野鸟啼荒垒，浮云翳暮台。  
徒令过周客，一洒废宫哀。  

【天界寺】  
城南多古寺，争得道林居。  
马过谈经后，乌来施食余。  
人天长示灭，花月几沦虚。  
飞锡何时晤，东山欲致书。  

【送王良医之武冈】  
白发微官在，沧江别路长。  
看星趋翼轸，问水过沅湘。  
采药身千里，闻猿泪几行。  
惟应鸿宝诀，犹得侍淮王。  

【谒周孝侯墓】  
地是先朝赐，桥犹异代存。  
枯枝交陇树，流水到祠门。  
落日瞻遗像，英风想逝魂。  
蹉跎余亦晚，愁向陆生论。  

【寄故园兄弟】  
旅迹原无定，尘躬且未宁。  
心将齐塞马，梦屡到原。  
世事吴宫草，年华楚水萍。  
从来堪洒泪，郭外是新亭。  

【月下柬子安兄奉使将归】  
纤月吐帘帷，清光到卮酒。  
分似奁镜影，已卜佩刀期。  
桂惜飞花萼，荆怜别树枝。  
预愁江上夜，千里共相思。  

【早春奉柬王驾部时闻上书乞休未得】  
耽寂怀摩诘，辞荣学右军。  
乡心随梗泛，春思藉兰薰。  
巴水初消雪，巫山尚掩云。  
汉家频遣祀，留待碧鸡文。  

【吴溪夜泛】  
湖山西郭外，一往一为情。  
日夕看佳气，云霞不断生。  
野烟随径合，渔火隔溪明。  
渡口迎归处，犹能认棹声。  

【早春寄台州王维桢】  
不见天台吏，题书问赤城。  
时违花过眼，春入鸟关情。  
雅兴看霞起，离忧向水生。  
为邦年最少，莫惜宦无成。  

【咏虞山倒影】  
今夜看山色，翻从一水中。  
溪岚乘月吐，岩翠合云空。  
波净明葭菼，沙寒落雁鸿。  
临杯挹仙桧，星影乱芳丛。  

【夕宴孙氏园亭】  
金谷犹良夜，花源即往时。  
承君开别馆，道客向前池。  
歌散云轻驻，杯长月暗移。  
莫持无限兴，留作去来思。  

【和子安兄夜坐感秋】  
北户鸣蒐集，西堂落叶过。  
自惊秋兴发，并入夜情多。  
芳草萋零露，青溪急逝波。  
此时劳忆处，万里见明河。  

【病中闻子约过修和观】  
坐忆仙源里，春风尔独寻。  
桃花别后路，芳草到时心。  
迎杖闻山犬，惊帆见野禽。  
养生如可问，念我病方侵。  

【秋日怀王维桢】  
京国岁华晚，江城风雨秋。  
疏声蒹叶度，寒色带云流。  
羁宦潘生省，怀人谢监楼。  
如何潮落尽，犹未下仙舟。  

【登燕矶后仍过清江道院答蔡子】  
别有清溪胜，回探思不穷。  
鸟鸣残雨歇，帆落暮潮通。  
关路逢桃径，江花引桂丛。  
还闻歌《水调，流响步虚中。  

【子安馆中言别迟蔡子不至】  
今夕西堂燕，明朝南浦人。  
雨滋将别泪，花黯欲离神。  
烛下杯停久，门前嘶马频。  
所期殊未至，含意独谁申。  

【江上晓发】  
霁晓临江渡，微茫寒雾多。  
无由辨深树，祗自见沧波。  
岸觉帆前是，山知磬里过。  
平生壮游地，今往奈愁何。  

【秋日偶成】  
无那文园病，秋来独未苏。  
江风惊木落，檐日惜阴徂。  
拙宦同门限，劳生学户枢。  
愤忧何以托，惟是著《潜夫。  

【除夕】  
异乡逢岁尽，一倍旅愁增。  
车从来三署，衣香过五陵。  
春晴传法鼓，夜色引慈灯。  
谁识朝元侣，禅栖学老僧。  

【柬黄生志淳】  
作赋浑游洛，持书似谒秦。  
长干连大道，淮水是通津。  
月下花愁客，霜前雁报人。  
为君题赠妇，惟有素衣尘。  

【送王子亮卿真州访蒋宪使】  
岁暮三山路，江通一水津。  
舟寒初载雪，榻暗旧生尘。  
静夜闻潮惯，荒城落叶频。  
悬知蒋诩宅，开径迟幽人。  

【虎丘经司直兄墓】  
昔是青山路，今成白马泉。  
松尘余涕后，樽酒若生前。  
过客瞻新表，邻僧守旧田。  
祇嗟春草宿，非复梦池年。  

【邯郸道】  
邯郸临古道，车马此通津。  
锦瑟空埋恨，缁衣易染尘。  
王昌非荡子，赵女是才人。  
并逐漳流尽，荒台蔓草春。  

【九日寄子约（时海寇甫戢，闻河中盗起）】  
漫有登高处，兼当望远何。  
对花惊白发，见雁忆黄河。  
乱后书来少，霜前木落多。  
不堪羁宦日，同是阻于戈。  

【登赤壁】  
万古沧江上，清秋赤壁开。  
浴凫知旧渚，横鹤见新台。  
妙齿瑜非昔，雄心操已灰。  
愧无题赋手，犹欲记重来。  

【昆山道中延福寺逢琴僧】  
维舟探野寺，取径度溪桥。  
宿雨鸣才歇，寒云湿未消。  
琴声入林细，幡影隔花遥。  
流水原无着，归心缓落潮。  

【送徐绍卿还洞庭兼讯方子】  
临水朝来望，还山西渡人。  
柳情非远道，花恨是残春。  
槁泽聊吟楚，寻源若避秦。  
祇应方处士，白首共垂纶。  

【鄱阳】  
鄱口晓来望，济阳路此通。  
颓波销霸业，蔓草没王宫。  
雾色香垆上，秋声瀑布中。  
禅心与游思，并落枫林东。  

【三衢道中】  
山居无别业，民俗半为农。  
树杪开山阁，溪弯置水舂。  
采薪朝候艇，乞火夜闻钟。  
岁晏收卢橘，犹堪比户封。  

【景王之藩恭述二首】  
帝胤宜承序，贤王遂启封。  
珪分劳睿眷，笙别怆慈容。  
地接荆衡胜，人多宋景从。  
行看江汉水，何处不朝宗。  
绮岁占渊识，冠年仰令仪。  
邑邻丰起处，路即代来时。  
桂树新开径，芙蓉旧作池。  
宁知飞盖赏，别有望陵思。  

【春日访大林和尚】  
投迹入空境，看心愧此身。  
绾巾蒙示结，执镜为宣因。  
石壁初消雪，筠关久灭尘。  
坐来花落尽，犹自不知春。  

【齿叹】  
齿录非余望，形衰祗自伤。  
未须论舌在，讵是为唇亡。  
守默浑无语，欢歌渐有妨。  
闺中罕灵药，何得似张苍。  

【感事二首同子约作】  
长夜犹酣饮，平明已见收。  
鹰鹯怀雅志，魑魅幸生投。  
势殆冰消日，恩疏叶向秋。  
成功自有序，不去笑穰侯。  
妨贤应取咎，履满竟成灾。  
书上批鳞切，辞陈舐犊哀。  
瘴烟蒙万里，风采动三台。  
独惜平津馆，他时但草莱。  

【仲冬对月数宴答子约】  
冬暖因恒霁，宵游及望舒。  
弓形云际引，桂魄露中疏。  
栖恋鹪鹩后，恩深蟋蟀余。  
清光能几度，再满岁将除。  

【子约患臂奉讯】  
静摄应无恙，尘劳暂有亏。  
才非类拥肿，德或似支离。  
燕坐停琴后，朝霖罢灌时。  
向来观化意，翻讶肘生枝。  

【送子安家兄遣告皇陵之中都】  
天授我高皇，龙飞自禹方。  
地曾留巨迹，云每识神光。  
宅镐谋应协，怀丰意讵忘。  
遂荒汤沐邑，因锢鼎湖藏。  
园县祠官给，泉闱烈考襄。  
粉榆无马鬛，松柏有乌翔。  
遹孝今王嗣，恢图中叶昌。  
监周兴礼乐，稽古备文章。  
观德崇新庙，栖灵狭旧乡。  
卜工维日吉，遐馈俟风将。  
东省推予仲，南宫曰尔良。  
春乡遥献节，秋水速征航。  
望气荆涂上，登<田汝>泗旁。  
御香陈玉碗，量币发金箱。  
别泪纷鸿雁，来歆陟凤凰。  
故都行欲赋，扬搉思何长。  

【广寒宫登眺（即辽后洗妆处）】  
宝阁凌霄建，珠窗映日开。  
月临疑桂宇，露洒即铜台。  
山悉图崤入，池犹象汉回。  
倚妆花屡发，窥舞鸟能来。  
倾国元因色，劳民岂但财。  
地随胡运改，栋与美人催。  
监殷良非远，秦宫亦可哀。  
圣朝留故迹，皇览实休哉。  

【闻刘子威还自洛阳奉简】  
别记殷秋日，归当聿暮时。  
枚生游似倦，陶令去嫌迟。  
试问山川胜，聊陈风土宜。  
铜台经故寝，金谷展荒祠。  
潘县犹花发，梁园但黍离。  
鬓先凋作素，衣尽化为缁。  
余抱伤弓恨，君遭按剑疑。  
因声附张邴，久宦欲何为。  

【暮春雨后病遣】  
庭闲坐对日仍斜，邑小犹堪早放衙。  
已过一春才见燕，乍来微雨亦惊花。  
桑麻自拟劳民事，桃李何缘竞物华。  
正是茂陵多病骨，好从勾漏觅丹砂。  

【春日感怀因柬子安】  
平居每忆在长安，却羡云霄接羽翰。  
骑马每从双凤出，逢人凭作二龙看。  
春游西禁才舒柳，夜直东曹并是兰。  
转盼不堪成往事，误身翻自笑偏冠。  

【闲居柬吴二纯叔王二禄之】  
北山归卧各风烟，西望长安思惘然。  
直散闻莺兰省畔，朝回饮马玉河边。  
府中尽道逢时少，阙下争看被服妍。  
为忆同游双凤侣，衔恩记否十年前？  

【江都代柬寄亲故】  
吴乡遥接楚云东，潮落寒江一水通。  
王粲经秋渡淮上，张融累月驻舟中。  
朝攀桂树身将隐，夕眺芜城思不穷。  
若问官家近时事，积薪惟说后来功。  

【南省斋居】  
汉家祀典盛如今，几处郊宫驻辇深。  
燕月悬知临太乙，淮流争得向汾阴。  
斋居宛记分兰省，禁卫仍闻集羽林。  
静数从臣枚朔辈，同时零落忽伤心。  

【答蔡子木初秋约游之作】  
官闲似与病相宜，朝谒俱无起独迟。  
禁苑蝉声移物候，空山木叶报君知。  
薄游丘壑何尝废，雅与琴书每自随。  
闻说潘生归骑省，却因词赋动秋思。  

【七月六日访蔡比部作】  
中郎身寄白云司，户近青山秋早知。  
树下闻琴蝉噪后，花间倒屣客来时。  
迢迢榆汉双星待，冉冉萝阴满径垂。  
行乐渐宜清夜永，从君秉烛向南皮。  

【同王子集蔡子馆】  
相逢西府讶初筵，为语当时一惘然。  
户下鸣蒐频带雨，湖边落木似催年。  
人传台岳题诗后，客向长沙奉召还。  
机事对君浑遣尽，莫嫌争席主人前。  

【寄许夔州】  
城开白帝锦江连，见说仙郎出守年。  
虎患已从邻境去，猿声偏近郡斋前。  
相如文藻流巴蜀，黄霸功名在颍川。  
应是汉庭求吏治，非关相府贱英贤。  

【周以言黄圣长过我先人城南故居赋诗见示怅然答此】  
疏公别业倚荒城，三径萧条蔓草生。  
薛邑台池今日泪，平泉花石旧时盟。  
斋中岁序看驹隙，门外春风换鸟声。  
不是裘羊同过客，题诗那得更伤情。  

【春暮索居】  
栖息无能出世尘，青山何处可藏身。  
还期向子招禽庆，为报支公待许询。  
静对莺花思旧事，忽惊风雨送残春。  
朝来闭户多相戏，犹自含毫拟答宾。  

【丽春宫人词次韵二首】  
汉宫初进美人歌，一日春晖到绮罗。  
漫向玉阶啼粉泪，试开金箧理妆螺。  
从登豹辇衔恩甚，特赐鸾笺命藻多。  
总是相如能献赋，文园归后奈君何。  
掖庭诸伴尽承私，犹是长门奉帚时。  
夜月罗帏空自照，春风玉辇不教随。  
画图旧掩明君貌，团扇新传班女词。  
争得蛾眉无解妒，一开金屋宠全移。  

【追昔家居兄弟多燕会觞歌之乐特盛者如眺飞素于寒朝玩流光于清夜雪月二编华萼竞美矣比承慈戚兼值仲徂无复欢悰聊申慨咏时丁未秋日】  
细雨吹寒入草堂，萧萧落叶间鸣蒐。  
游情病后知因减，嘉会年来信不常。  
东郭雪残惟有卧，西园月在总堪伤。  
争酬丽藻谁能赋，空使词林泣谢庄。  

【金陵怀旧】  
平生踪迹半京畿，别去秦淮岁屡违。  
道上投珠多按剑，市中击筑几沾衣。  
寺寻白社僧犹在，宅访青溪客已非。  
莫学陇西逢醉尉，夜深愁向灞亭归。  

【普德寺】  
古寺城南访六朝，高台一望几萧条。  
门前黄叶催年暮，林外青山觉路遥。  
塔影常圆沙苑月，钟声静带楚江潮。  
老僧宴坐耽禅定，送客何曾过虎桥。  

【送王户曹擢九江守】  
廿泉献赋早知名，才子为郎在两京。  
阙下承符初出守，郡中森戟已相迎。  
空庭庐岳晴云色，燕坐浔阳江水声。  
试觅古来《循吏传，几人年少寄专城？  

【赠盛秀才】  
避喧因就辟支禅，江左玄风属少年。  
数借慈灯挥藻赋，更从积雪照韦编。  
潮生静夜滩声转，月上空林塔影悬。  
愧我闲来寻白社，逢君却在虎溪边。  

【赴丹阳广福寺与弟言别】  
（寺在练湖，传为日光佛灵异而建，上有陆羽第十一茶泉名玉乳云）  
古寺碑题西晋年，澄湖如练倚窗前。  
寒云自覆金光殿，荒草犹埋玉乳泉。  
枫叶染霜秋后色，雨花和梵夜中禅。  
亦知阅水同观世，不奈潮声送客船。  

【淮北寄故园兄楚邦弟】  
晚从吏役自堪嗤，况是人情重别离。  
冰雪寒深南尽地，江山风似旧游时。  
花知吴苑春回早，雁忆衡阳信到迟。  
为说朝中方贵少，白头郎署不相宜。  

【送张尚宝谪淮南转运】  
繁华自昔数扬州，君去无嗟夺凤游。  
试访名花吊隋苑，好攀丛桂对淮流。  
河桥月上开官舍，海县潮回放客舟。  
年少辟疆犹作吏，功成谁复念留侯。  

【答吴纯叔夏日即事】  
江城五月飒如秋，带雨潮声咽更流。  
尘满空梁闻燕语，烟销残树见花愁。  
登楼自可悲双鬓，临俎谁将献一筹。  
却忆题诗李嘉祐，独缘烽火叹长洲。  

【太华寺咏落花】  
缀幌沾筵各有因，长安万树总辞春。  
残妆带雨犹含泣，薄质随风易损神。  
信断御沟争似叶，香消清路不如尘。  
朝逢鹿女衔将献，证却从前色误身。  

【闻报纪事】  
五楼钟鼓不闻扬，三殿同灾特异常。  
凭玉须颁罪己诏，止车应受直臣章。  
尧心自是安茨室，汉祀何能救柏梁。  
遥想千官趋走地，却于西内拜君王。  

【寄刘谏议畿】  
经年尺素未曾题，长夏郊居懒自宜。  
北虏尘飞榆塞日，西京灰满柏梁时。  
中朝望属阳司谏，左掖吟怜杜拾遗。  
定有封章回圣主，莫须焚草避人知。  

【武林追忆子安】  
曾见褰帷向越城，非关为吏厌承明。  
身随零露朝先尽，恨落江潮夜未平。  
芳草不传池上梦，薇花犹系省中情。  
湖心诸寺闻题遍，留取山僧护姓名。  

【钱江夕泛舟人因指括苍感赋】  
冬霁寒轻树未凋，丹枫江岸似花饶。  
半帆布影悬初月，几处渔灯点落潮。  
慢世不将辞赋卖，端居何用简书招。  
白云东望苍山路，曾记当年误折腰。  

【闻报】  
已报旱云连蓟北，更看洪水涨江东。  
天高未鉴桑林祷，河决难成瓠子功。  
周制备荒储九载，汉家闻异策三公。  
小臣亦愿输余税，却奈归田岁不丰。  

【早春漫兴】  
春迟今岁因逢闰，独往寻春春望赊。  
日午阴崖初散雪，夜深微雨乍催花。  
星桥已见收灯市，山郭频闻觅酒家。  
自是金阊嘉丽地，不缘兵火减繁华。  

【王子往会稽展袁相公墓因有此赠】  
平津高阁已成丘，一道寒泉万木秋。  
秘器尽□□□□，□□□禁故恩留。  
碑题黄绢门人撰，草积青箱汉使收。  
非是羊□□□□，□□□涕洒西州。  

【严公解相还豫章追送淞陵作二首】  
古来开阁自平津，几见功成得奉身。  
逸老特蒙优诏赐，乞骸何用屡书陈。  
东都饮饯辞供帐，南驿乘符速去轮。  
归到宜春酒应熟，散金惟欲会乡人。  
明时扈圣廿年余，始得衔恩谢直庐。  
秀水池台非旧筑，钤冈花径是新除。  
县家岁给山公粟，门巷高悬薛氏车。  
舟泊吴江秋乍冷，野人聊为献鲈鱼。  

【史子示袁州诗亦赋】  
闻君独抱感时心，说却袁州恨不禁。  
华屋春寒无处燕，沙堤日暮只啼禽。  
尚思祸起骖乘晚，犹道恩过赐剑深。  
诗报茂陵堪下泪，莫将吟入雍门琴。  

【有所思】  
魂去何须梦，情来即是思。  
非缘怅兹夜，翻似恨当时。  

【赋得有所思】  
锦席承君宴，青楼寄妾家。  
无因挽红袖，留恨与桃花。  

【二月十五夜子浚兄灯宴再赋】  
再吐金枝焰，重开玉树花。  
非关耽夜饮，直是眷年华。  
影缕交花艳，明珠减月辉。  
君能留顾盼，时得奉芳菲。  

【西天寺（傍即虢国墓）】  
弥勒禅林雨，将军陇树烟。  
长安今罢笑，留恨向西天。  

【题美人蕉】  
带雨红妆湿，迎风翠袖翻。  
欲知心不卷，迟暮独无言。  

【寄侍】  
遇花思舞夜，睹柳忆颦时。  
可道钱江上，行云有梦知。  

【梅花水仙】  
弄影俱宜水，飘香不辨风。  
霓裳承舞处，长在月明中。  

【题茉莉二首】  
萼密聊承叶，藤轻易绕枝。  
素华堪饰鬘，争趁晚妆时。  
香惯临风细，花偏映日生。  
若将人试拟，小玉定齐名。  

【梅子铺题壁】  
月明清露下荒台，木落空山更可哀。  
夜壑常留金碗在，春风曾识翠华来。  

【对月答子浚兄见怀诸弟之作】  
南北何如汉二京，迢迢吴越两乡情。  
谢家楼上清秋月，分作关山几处明。  

【古意】  
承恩怜故亦怜新，落叶随风笑此身。  
陌上相逢厮养妇，宫中曾是旧才人。  

【进酒词】  
芳情惯向歌前结，郁抱遍从醉后开。  
何事酒乾衔不放，杯香暗送口脂来。  

【赠金医】  
少年学道出长桑，闭户时窥五色方。  
汉武甘泉初铸鼎，好将灵药献君王。  

【咏赠发】  
宝髻斜安堕马妆，偷将鸾剪试分香。  
缠君玉腕劳相忆，底是春心如许长。  

【过北川桥旧寓】  
客舍依然禁御西，女墙淮月古青溪。  
春风为笑堂前燕，门外何曾识马蹄。  

【寒夜曲四首和子安兄】  
风吹芳树已凋残，却放清晖入画阑。  
莫道金闺常自暖，夜深翻似玉门寒。  
淡烟和月出霜林，落尽寒花只素阴。  
别有兰缸凝彩焰，镜台斜倚照冰心。  
绣户深沉半掩门，玉窗愁对月黄昏。  
闲垂翠帐何曾寐，熏尽金笼总不温。  
年随流水去伤神，催入风光一度新。  
何事蛾眉颦不展，玉颜无伴怕逢春。  

【永兴寺散步】  
帝城西觅古丛林，万木寒垂六月阴。  
庭下闲花斋后偈，门前空水定时心。  

【安平元夕对闽客作】  
邑少弦歌惟戍鼓，村无烟火只渔灯。  
吴趋彩艳闽珠灿，一样思归两未能。  

【寄忆】  
江东烽火已难知，乱后那堪更别离。  
纵有乡书传驿使，开缄不省是何时。  

【盘江词三首】  
白涧流残青嶂开，鸡公岭带夕阳来。  
更闻江水盘千曲，何似愁肠日九回。  
攒峰夹岸若云稠，下有飞泉一线流。  
春草深时多瘴厉，行人驻马不堪愁。  
松风万壑引盘涡，闻唱《公无此渡河。  
汉将西征遗垒在，至今啼血染沧波。  

【奉和子约夏日郊居】  
炎日遥从瘴岭还，新开幽径竹林间。  
南中六月浑无暑，犹记衙斋对雪山。  

【十八夜儿楙治酒邀诸父待月始阴仍霁】  
清夜欢游忽作阴，少时斜月复开林。  
倩教丝竹陶余兴，莫惜儿曹解此心。  

【夜过张子不值】  
偶随明月过君家，幽径无人自落花。  
书帙乱抛青玉案，尚余萤火挂窗纱。  

【次子约答宾】  
闭户无营懒逢宜，逃名渐觉少人知。  
相逢陌上休相问，二陆今非入洛时。  

【柬子约】  
东吾达命爱都捐，最是忧心易损年。  
头白逢春能几许，且收双泪向花前。  

【吴文部园中观秋千二首】  
彩架朱丝荡碧空，翩翩双蝶逐花丛。  
祗知神女能行雨，不道仙姬会御风。  
乍起花间渐出墙，只愁人远但闻香。  
娇容愿倩风为力，故制湘裙特许长。  

【长兄斋中尝畜白鹦鹉一只亡后归之于人】  
客到花间问主人，隔帘先听语声频。  
今来却作乌衣燕，飞向东家别哢春。  
皇甫同知濂二十四首  

【赴洛留别华阳兄】  
浮云薄高山，崇朝去还结。  
游子不惮烦，悠悠复徂辙。  
密亲自兹旷，临流何能发。  
衰林动远风，寒江冒轻雪。  
遇物隆所悲，兴愁顿难绝。  
无以赴洛人，怀哉但吟越。  

【有所思行】  
怅忆山中暮，佳期渺未归。  
蘼芜含露叶，杨柳乱烟晖。  
离瑟开尘匣，余香卷夜衣。  
愁心不及鸟，犹逐白云飞。  

【悼子乘二首】  
肇汝方既诞，发祥良在兹。  
慧敏标弱龄，珪璋渺前期。  
服志远鄙俗，规行多惠仪。  
性成亶纯孝，疗母宁捐躯。  
母患乃始平，子先朝露摧。  
慈爱二纪中，瞥若冲飙驰。  
虚位委空馆，胤类无孑遗。  
天道苟不虚，在数安可推。  
沉忧达晨暮，仿佛盈人思。  
翰墨芳余迹，形音恍当时。  
起居常若随，顾影独无依。  
周遑损眠食，惊惕长分乖。  
魂来或形梦，路绝徒哀悲。  
溟溟雨露集，熙熙岁始更。  
灵蠢各有化，人理独无生。  
念我泉下子，一绝如朝荣。  
生男以待终，胡为遘夭茕。  
天夺良以速，安贵颜仁名。  
清尘布虚室，寒晦凝轩屏。  
宿草旅庭荐，哀鸟为悲鸣。  
怅恍鲤趋日，礼训犹用情。  
流目无存形，涕泪交沾缨。  
恫忧何能已，叹息每遗声。  
堂闱旷綦迹，诗书空复盈。  
奚但肠九回，心膂成颓崩。  
愧乏延陵达，无乃伤吾明。  

【持诵维摩诘品作妙伽它赞四首】  
敷涂尽种种，诸法亦何常。  
菩提植净本，蕴此妙观方。  
旋轮众冥息，普我无量光。  
求彼意识界，一与颂灯王。  
意彼空中真，毕竟空是疾。  
爱想岂慧摄，权解乃善律。  
应观诸法身，生灭孰虚实。  
愿奉饶益情，不得起厌逸。  
驰电非久炬，瞥火现青华。  
五通成达仙，道品登三车。  
菴罗列宝树，恒河泛金沙。  
怖碍允都捐，是证生者涯。  
染著悉尘根，新故相因续。  
情波无端极，苾刍伤自促。  
但弘法苑慈，藉佛摄神足。  
一济解脱津，永宴净茵蓐。  

【宿昌平】  
向夕投山界，城临万壑秋。  
丽谯岚气匝，残戍野烟收。  
霜薄低寒雁，风长韵素楸。  
迢迢星斗夜，应共古今愁。  

【元真观】  
列馆成恬旷，垂轩坐息机。  
未须人境远，已觉世尘违。  
筠密秋生院，花残日背扉。  
谁将示冲漠，予意正忘归。  

【过陈与竹草庐】  
落日衡门下，寒容一水开。  
最怜忘世老，终愧泣歧才。  
野草知年事，邻辉觉暮哀。  
谁能闻嗜酒，时遣白衣来。  

【真州留别华阳兄】  
河梁意不尽，相送到真州。  
草木成今别，江山是昔游。  
各言衰鬓客，那忍故园秋。  
明发东西恨，惟看一水流。  

【行黄石望壶公山】  
无能屏纷杂，聊与问山椒。  
日势消峦雾，江流到海潮。  
绿柔当社树，红发向阳翘。  
欲就壶公隐，鸾笙谁为招。  

【寻静安寺方丈】  
客思随幽讨，僧堂到夕曛。  
晴悬千嶂雨，寒抱一丘云。  
草落犹花发，山空自鸟群。  
亦知禅寂处，秋色转氛氲。  

【七里陇】  
入陇澹晨旭，舟行夹翠微。  
惊湍堕峦色，连岫引江霏。  
水木淹停策，云霞系客衣。  
从知人去后，堪忆在渔矶。  

【离思】  
爱于人境远，转与道门亲。  
静得幽探趣，闲耽逸性真。  
鹤巢低树色，燕乳落花尘。  
莫问忘言处，明朝是别辰。  

【夏日要王子饮双松道院】  
命尔芳樽酌，同君物外踪。  
药栏华碧草，鹤径老青松。  
鸟爱留春语，云多入夏容。  
桃源未可问，兹地暂吾从。  

【舟入石湖烟雨成汛】  
烟色含微雨，秋声起暮涛。  
水行天共远，云触岫同高。  
小泛随渔笠，闲情寄野醪。  
无令怀往事，翻益思偏劳。  

【咏梅花】  
坐惜江南树，春当塞北花。  
丛中澹芳色，歌里逗年华。  
竞月宜香泛，娇风恰影斜。  
佳人正堪忆，持此代疏麻。  

【郡中作寄三兄】  
海邑罕人事，炎天少雁声。  
林含丹荔发，泽蔓紫兰生。  
岩霭山头薄，溪云水上行。  
东菑正堪务，南国若为情。  
感念同棨服，吁嗟阻寇兵。  
迢迢思万里，今夕月还明。  

【春日】  
岁尽方看老却身，更将幽思早惊春。  
东郊节候林端见，南国山川镜里新。  
宴赏移时淹醉客，笙歌满路起游尘。  
亦随景物消愁寂，愿得春风长与人。  

【咏园中梅花】  
上月青阳启曙晖，园梅变腊识春归。  
花犹并雪凌芳遍，叶似含情弄影微。  
索落机前纨自怯，香分奁外镜堪依。  
由来物序兼愁思，一咏何郎欲和稀。  

【咏春雪】  
去年春色惊寒雪，今日当春雪更飞。  
积素似添愁客鬓，轻花能逼艳阳辉。  
闲窗落絮翻何剧，小苑新梅绽欲稀。  
惟是香台尘陌上，偏教一夜满芳菲。  

【启关】  
长日斋心解息机，聊堪经月掩衡扉。  
忘言客难将谁设，避地车尘亦自稀。  
蝉寂松风还易听，雀惊荷露定难依。  
朝来争席犹相笑，却信人间事转非。  
周山人诗一十首  

【留别西湖兼柬孔文谷万鹿园赵龙岩田豫阳童南衡诸君】  
淹薄武林游，重轮忽四望。  
兴谐谢客幽，迹类向长放。  
崇岭遵逶纡，澄湖泛滉瀁。  
莲刹诣诸天，香台遍昭旷。  
聊因杯度慈，一遣迷津妄。  
泉挹气冽清，洞历石攒障。  
侧足凌层梯，迥与丹霞傍。  
烟绵百雉联，<山截>两峰向。  
晒越吴山巅，观涛海门上。  
衰莽吊遗墟，怀往情亦怆。  
攀践匪一途，灵异信多状。  
景物无遁形，微尚自兹畅。  
会心既以玄，感来宁弗亮。  
结侣得应刘，调逸每相抗。  
倾座激悬河，芳飙企予仰。  
绸缪林中娱，万事等飘坱。  
发咏互酬答，真赏繇郢唱。  
凄其徂岁阴，曰归介征榜。  
踟蹰行复留，念此意弥广。  
断梗惜临流，抚膺吐深恨。  
（皇甫子循题云：“周山人《留别西湖一篇，尤为《选体之冠，婉丽以会景，俊逸以宣情，舂容以达气，纵笔二百言，无一字谿径，真得古人之髓。”）  

【春日子浚置酒登盘门城楼纵眺】  
出游蹑城皞，聊使殷忧廓。  
迥瞰楼阙重，周览河山错。  
候禽音尚微，初林荫犹薄。  
密烟生近堤，倾曦澹远落。  
潜盘狎胜引，且复娱斟酌。  
快意当遗形，所在即丘壑。  

【谒岳鄂王墓】  
将军埋骨处，过客式英风。  
北伐生前烈，南枝死后忠。  
山河戎马异，涕泪古今同。  
凄断封丘草，苍苍落照中。  

【登金山】  
绝岛中流出，莲宫匝杳茫。  
谷云通北固，津树隔维扬。  
海色朝看近，江声夜听长。  
独怜临眺者，千古逝汤汤。  

【理山避暑竹亭有作见寄次答】  
阮生能抗俗，嵇子得长林。  
僻境寡人迹，开窗多鸟音。  
苍藤挂朱日，短榻卧重阴。  
羡尔忘机事，云山意已深。  

【九日登虞山大石望吴中诸山有怀华阳】  
茱萸逢令节，攀折漫为欢。  
风景登高尽，离忧对酒宽。  
林虚残照入，峰远断云攒。  
吴甸苍茫里，怀人百里看。  

【秋夜对月因怀往岁华阳百泉送理山之荆州至殊胜寺月夜之游不觉怆然赋此】  
心断青天月，悠然忆去秋。  
梵宫湖上景，良夜故人游。  
桑柘通依水，星河半在舟。  
欢娱回首处，荏苒易生愁。  

【白溪篇为吴子赋】  
采秀深溪沚，高人思不穷。  
仙岩回合里，灵壑杳茫中。  
震泽余霞接，淞陵曲墅通。  
夕沙流素月，秋水逗宾鸿。  
花色弥霜镜，渔歌递远空。  
一舟沿泛处，萧洒更谁同。  

【寒夜曲】  
少年离别不堪言，每听砧声欲断魂。  
不是罗帏怨明月，向来愁绪怕黄昏。  

【送朱懋道北上】  
月明愁向此宵多，执手河梁意若何。  
千里云山青不断，片帆何处宿烟波。  
徐处士繗三十九首  

【将归夫椒泊湖口作】  
咫尺胥台路，风波满渡头。  
鹤情悬碧陇，莼思协沧洲。  
柳暗藏归溆，花深引去舟。  
白云为带处，仿佛识仙丘。  

【宿治平寺】  
暝色投真境，精庐一驻车。  
暮山飞霭遍，春岭挂星疏。  
泽近窥汀火，溪深宿夜渔。  
良宵不成寝，花月在香除。  

【江上别盛太学与明】  
草色汀方绿，归心鬓欲华。  
楚江临别路，春水怨天涯。  
飞絮凄征舳，青烟暗远沙。  
无劳歌《折柳，肠断是清笳。  

【寓栖凤楼言怀】  
岂是乘鸾客，楼居阅岁华。  
寄情聊翰墨，冲赏但云霞。  
羁迹牵春草，销颜耐晚花。  
浮生尽如寓，君莫叹无家。  

【游南山循东行稍穷幽胜】  
陇首酬华瞩，寒山转郁葱。  
翳林难见日，灵穴易生风。  
帆影沧洲外，鸡声绿树中。  
何如石门兴，云卧趣堪同。  

【宿西庄怀幼于】  
出郭风烟澹，林扉映绿波。  
水回全作带，树古半悬罗。  
月白鸿声切，花寒露气多。  
佳游成独宿，良晤惜蹉跎。  

【冬日重过西庄】  
背郭云庄净，孤村雁荡清。  
岸回沙半出，山远雪微明。  
草户连郊色，寒檐傍竹声。  
夜深灵籁作，宿处本香城。  

【甲子除夕宿鱼卿馆】  
旅迹原无定，衰情此更加。  
飘零逢岁夜，惆怅宿君家。  
醽斝春生绿，风扉雪度花。  
故园今夕意，凄断若天涯。  

【秋夜山房与坚公】  
一到东林寺，蹉跎向六年。  
不将陶令酒，来犯远公禅。  
月下寒蛩切，花边湛露鲜。  
上方仙梵作，余响入空烟。  

【秋日山中寄淳甫】  
客鬓经秋短，离情向暮深。  
永怀搴馥意，一展涉江心。  
岭宿同哀狖，林栖并倦禽。  
白头谁故旧，感激为君吟。  

【春暮山中重寄张子】  
烟水途成阻，云天恨渺然。  
素书缘病废，芳草为情牵。  
岩绿飞花后，春寒细雨前。  
闻君栖墓意，遥赠《蓼莪篇。  

【奉怀子循司勋二首】  
郢曲何人理，怜君独苦心。  
一官丝鬓尽，万恨绿樽深。  
园步携琴入，山行载笔寻。  
有怀良夜永，风露满云岑。  
寥落空山外，蹉跎暮色催。  
岁华看逝水，心事见残灰。  
畜意搴花去，含情迟雁来。  
穷通无可诘，空笑楚臣哀。  

【秋日山中怀淳甫】  
旧事游难续，新愁泪易催。  
人亡收夜烛，欢散彻林杯。  
顾影俱萧鬓，寻踪半绿苔。  
在山凄暮类，宿处岭猿哀。  

【送淳甫重往白下】  
迟迟白下棹，黯黯寒云津。  
怨别清江路，相看暮发人。  
客行偏冒霰，家在不逢春。  
长揖邮亭外，含情柳色新。  

【山家】  
山家日翠微，澹荡挹清晖。  
溪水绕门绿，岩云当户飞。  
夕阳啼鸟尽，细雨落花稀。  
迟暮何知客，逢欢便作归。  

【题邹氏山居】  
草户烟波上，林扉碧岭西。  
柳边时系艇，花外忽闻鸡。  
圃树萦窗暗，山云度槛低。  
主人开径处，惟有绿桑蹊。  

【沧浪亭作】  
窈窕沧波寺，玲珑水上扉。  
绿窗云竹净，朱户露花晞。  
鱼逸晴偏跃，鸥闲昼不飞。  
东邻精舍近，无虑戴星归。  

【春日结草庵】  
指引松门路，飘飘水上蹊。  
津云春匝寺，灌木昼藏溪。  
苔色终年绿，藤花四月齐。  
归途余兴绪，黄鸟隔林啼。  

【冬日宴何中翰馆】  
乖隔徂年易，多歧会面难。  
挂冠辞汉阙，避地向江干。  
语别淹宵宴，听歌忆旧欢。  
霜天情易惨，醽绿坐消寒。  

【腊日山居柬淳甫】  
生事同寒鹊，冰霜意若何。  
黄金初岁尽，白发暮愁多。  
世虑销云梵，冥心托薜萝。  
故人年亦谢，良晤惜蹉跎。  

【幻于携酌南馆】  
避暑南楼暇，逢君迟客时。  
绿阴消夏气，清圹贮凉釭。  
林密云归早，溪深月到迟。  
兴阑杯未徼，惆怅暝烟滋。  

【寓竹堂寺淳甫携榼见过】  
境外欢良晤，壶觞恋夕阴。  
暝云沉碧殿，凉雨澹珠林。  
存没悲前事，荣枯怆暮心。  
一樽仍自惜，惆怅别时襟。  

【寄蒋比部】  
作吏仍兼隐，因君忆镐京。  
白云笼署榻，红叶映江城。  
环渚烟中尽，平堤画里行。  
于公方种德，谁不诵佳声。  

【游报恩寺】  
荒畛通云岫，烟萝敞绀扉。  
画梁云气尽，网户雨丝飞。  
僧寂鸣钟罢，林荒宿鸟归。  
一灯仍自照，惆怅恋残晖。  

【川上晚步】  
野步斜阳外，逶迤度广廛。  
荻花明翠渚，云叶散华天。  
水冽含霜气，山青带暮烟。  
正逢同稼日，春酒兴相牵。  

【春日登湾上水楼】  
心赏欢同调，聊成假日游。  
暮窗纡翠岫，春槛抱沧流。  
芜绿烟催暝，花寒雨作愁。  
红芳坐来歇，登处且消忧。  

【伤黄淳甫】  
在世同行客，君归莫怨先。  
夜台多绮岁，朝露少华颠。  
竹下今伤寂，花前昔记眠。  
莫教邻笛奏，怀旧易潸然。  

【山楼卧病喜清甫见过】  
疢积怀生虑，门闲笑客稀。  
为楼聊暇日，隐几但清晖。  
酒气凌花架，厨烟出翠微。  
朱颜犹自渥，且莫恋萝衣。  

【徐锦衣西园】  
石磴援萝陟，房栊曲径通。  
娇莺穿玉树，晴蝶戏芳丛。  
竹密难分曙，松疏易入风。  
出门迷路窅，回首恋春红。  

【花朝前一日对雪】  
仲月花晨逼，飞霙点绿蘋。  
红芳一夜变，玉树几枝新。  
伏槛浑疑腊，当杯半助春。  
素华消处尽，应避艳阳辰。  

【过东湖寺清甫旧寓】  
物外生寥泬，精庐俨翠微。  
案尘收蠹简，院静掩萤扉。  
朗月思玄度，清言阻彦威。  
陈踪那可即，回首怅烟霏。  

【避暑东湖寺】  
物外寻真境，云标启梵宫。  
绿沉消夏气，红艳夺春工。  
岭色含朝旭，岩声乱夕空。  
坐来林月上，凉思满房栊。  

【哭白下沈山人镇卿】  
分手浑如昨，生离已十年。  
何期从物化，天畔忽潸然。  
酒伴凄朝露，花情忆夜弦。  
无由伸挂剑，拜手酹苍烟。  

【归次曲阿作】  
曲阿城外草萋萋，匹马东归日正西。  
乱后客身无可寄，春深乡思转成凄。  
愁中燕子惊新社，梦里桃花识旧蹊。  
莫向行途歌不易，青山茅屋任君栖。  

【寓妙隐庵】  
东风仙苑斗芳菲，家在云林屡梦归。  
河畔草青莺欲语，城南花满蝶初飞。  
寒生古院偏多雨，苔没空阶正掩扉。  
留恋曲池春更好，垂杨终日锁烟霏。  

【云阳道中】  
云阳郭外晓氤氲，飞鞚连翩正逐群。  
天际楚山春易霭，云中江树曙难分。  
乡心更值风花暮，旅迹频惊陌草薰。  
欲向陇头聊驻马，啼莺深处不堪闻。  

【叔贻卧病家园诗以代讯】  
闻君抱病谢尘踪，归卧乡园绿屿中。  
水曲更怜藏别岛，花深遍爱隐房栊。  
仙芝出地俱成饵，琪树为林半是丛。  
最忆夜分红烛静，朱帘垂处月朣胧。  

【送陆甥绶适淮阴】  
征帆眇眇去江滨，千里垂杨暗绿津。  
乳燕不堪临别酒，落花偏自送离人。  
淮阴尚说王孙市，楚水空流故国春。  
荒戍角声愁暮起，夕阳时节易沾巾。  
黄举人鲁曾二首  

【肺病】  
肺病因何剧，龙蛇久背时。  
小槽谁贳酒，弱翰漫题诗。  
贵辙过难结，仙舟载已迟。  
春来花鸟意，独饮向茅茨。  

【见鹦鹉有赤色者遂赋】  
珍翮丹砂耀，瑰颠赤玉辉。  
如能解羁绁，还并日乌飞。  
附见  
☆黄德水（四首）  

【卖花篇】  
日南气候天下奇，四序皆如三月时。  
《豳风谩赋为裘什，越俗空传《采葛诗。  
泉甘土沃山川美，长日花开灿于绮。  
不论秋去有兰荪，宁独春来盛桃李。  
初景曈昽万户开，冘童骆驿卖花来。  
一筐新蕊朝才摘，数种奇葩岁自栽。  
曲房小阁开妆箧，紫贝青蚨走轻屟。  
若个帘前非堕英，谁家门外无残叶。  
参珠间玉斗光辉，踏青拾翠弄芳菲。  
花房剩有瑶台露，滴尽侬家金缕衣。  

【疑冢】  
英雄事去藐难征，疑冢累累半已崩。  
试问当时铜雀妓，定将若个当西陵？  

【过偏桥】  
雨夕复风晨，长途任此身。  
前行去已远，孤客藐何亲。  
山险天藏路，溪寒马啸人。  
旅怀欲有诉，纡轸不堪陈。  

【四十八渡】  
武溪多野涉，一日四十八。  
入水人胫寒，登崖马蹄滑。  
姜布衣玄三首  

【杂诗】  
讽讨穷修晷，颇悦古人情。  
周楚先河滥，汉晋浩波横。  
吐吞烟霞混，组绣阳春生。  
妙化犹九转，巧拙非一程。  
隋侯自朗莹，和氏自温明。  
既使瓴甋竞，又俾鱼目争。  
所以绝琴者，千载不复鸣。  

【郊居感兴】  
绮岁遗明代，於陵老灌园。  
渚林同桂隐，湖水即桃源。  
贤圣多抔土，神仙少羡门。  
达生无二术，惟有对芳尊。  

【早春吴淞江小泛】  
江边头白老为渔，手弄莲舟任所如。  
不尽香风吹碧杜，雨山横黛夕阳初。  
蔡侍郎汝楠五十三首  

【舟行杂诗三首】  
华候熙春阳，客行敻已久。  
林惊啭月莺，岸密稍云柳。  
徂心度停渊，蓬颜照光薮。  
幸采韵音多，歌风尽杯酒。  
昨揽荆州莽，今宿文阳陂。  
遥天收密雨，平隰茂春荑。  
分泉临渡咽，愁云出岫离。  
载弹山水曲，坐结孤弦悲。  
扬帆平海波，系缆长江浦。  
清眺倦水族，春心寄芳树。  
风传女娲歌，朝送冯夷鼓。  
行迹方滞淫，卜居问三楚。  

【荆州杂诗七首】  
南皮驾未返，西园岁欲周。  
王门虽巨丽，羁旅叹飞浮。  
将因旷望去，乘风泛新秋。  
路出龙山馆，帆经鹤泽洲。  
名都昔信美，旷迹今安求。  
高甍垂新草，凋杨拂古丘。  
缄情会萧瑟，归步蹇淹留。  
伤心不可继，西日临江流。  
眷言弭兰躭，俄顷慰孤游。  
翻涛叠晴盖，空云结重楼。  
玉尊如未暮，金瑟堪娱忧。  
霜风初应候，兰芷澹无滋。  
暮心依泽渚，晓驾阻江歧。  
地迥连山渺，天长绝雁迟。  
苍梧望君处，挟瑟应灵妃。  
迢遥乐平境，寥泬潇湘空。  
日月光相照，兰椒气未穷。  
大招三楚内，余怨九秋中。  
微有怀忠赋，谁当继国风？  
雨气余三峡，云彩藏孤台。  
雕旗傃暮野，绮席挥春杯。  
神仙度影尽，年岁浮心摧。  
噭噭巴猿响，疑为楚王哀。  
君门今阒寂，佳人宁再来？  
巉岩蒙山路，威纡涧岭斜。  
池光疑秋月，泉蕊代春华。  
寒溪聚瑶叶，浅径萦金沙。  
洒然坐相望，高亭流水霞。  
三楚多秀士，善剑复闲辞。  
陪銮一柱观，解佩七星池。  
芳流戏绿芷，平路结青骊。  
时进雄风赋，还承暮雨词。  
弦歌未解已，原野动旌旗。  
秦师带百万，吴国安危。  
夷陵既已毁，鄢城讵能支。  
在昔承欢豫，联组荫光仪。  
一朝陷兵气，王室忽如遗。  
至今嗟百士，如何勿三思。  
故宅曲沱隈，荒烟南浦外。  
岚气蒙重林，空江飘万籁。  
远行自憭栗，适与悲愁会。  
绪思既已兴，前忠复云迈。  
宁惜凋蕙兰，言伤杂萧艾。  
九辨且勿申，聊遣愁心泰。  

【安陵春夕】  
乘舟竟绵泽，弭楫次齐关。  
默听喧春鸟，晴看叠暮山。  
曲洲饶秀树，别渚聚芳菅。  
他乡时已茂，游人殊未还。  

【即事贻仪部皇甫员外】  
三稔别知己，一言殊未申。  
谁谓同京邑，犹复阻风神。  
松云含夙露，花日映游尘。  
西曹有嘉树，怅隔南宫春。  

【退食园亭效韦刺史】  
崇朝署字罢，退食坐园庐。  
春草阶下歇，夏花树底疏。  
推窗玩幽鸟，汲水灌嘉蔬。  
即此为邦处，亦似北山居。  

【和皇甫子循送兄赴浙中】  
共向青门饯，谁为棠枤歌。  
与君零落后，仍苦别离多。  
鸿雁分歧路，风波溯曲河。  
传诗惠连日，莫不寄羊何。  

【初上读书楼】  
一倚层楼上，风烟自曲阿。  
山晴俱入牖，月湿迥临河。  
散帙流萤落，吟秋早雁过。  
无端见乡树，却忆别年多。  

【山中立夏即事】  
一樽开首夏，独对落花飞。  
幽僻还闻鸟，清和未换衣。  
绿帏槐影合，香饭药苗肥。  
尽日柴关启，蚕家过客稀。  

【乌戍唐氏林亭】  
访旧乌溪畔，空林别戍闲。  
凿池通暗水，移石垒高山。  
微雨秋云后，疏花夕照间。  
平生爱幽寂，于此欲忘还。  

【报恩寺塔】  
宝塔中天构，君王奠镐年。  
皇图香界合，海气凤楼悬。  
万岭开江左，千门倚日边。  
南山留作镇，长见法轮圆。  

【观音山阁】  
沙畔石纵横，回流向玉京。  
游人望远至，高阁几年成。  
落槛青山色，边江细雨声。  
乘舟何处客，正及海潮平。  

【送陈郎中出守广州】  
恋别南州守，聊为越客吟。  
三江看雁尽，五岭入云深。  
风气通蛮落，人烟接海阴。  
炎方将帝命，并切饮冰心。  

【九日登高】  
楚洲寒意动，忽感授衣天。  
白雁投斜日，黄花隐暮烟。  
秋残风雨后，鬓改滞留年。  
乡思东篱畔，江流为我传。  

【题岘山济公房】  
禅榻澄湖上，山光似镜中。  
疏钟摇落叶，细雨带秋虫。  
峰竹虚窗映，炉香别院通。  
何期碧云合，一酌对休公。  

【晚过施子】  
霁景开芳宴，樽前落晚霞。  
蝉声经雨断，鸟道入风斜。  
幽径过求仲，青山近谢家。  
相看江上客，共惜九秋花。  

【寄华鸿山学士】  
知君谢朝谒，山水赋尤工。  
才迈雕龙客，心齐失马翁。  
烟霞留户内，花竹隐墙东。  
莫道风流意，如今异洛中。  

【自瑞洪溯江入信州】  
暂得辞文牒，虚窗画舫开。  
江趋鄱口落，山向信州来。  
接树迷帆入，残莺唤梦回。  
无人共登眺，翘首越王台。  

【初至大梁题抚院壁】  
祇役初纡览，兹方信巨藩。  
词人在梁苑，侠客近夷门。  
水势神河奠，花枝岳树繁。  
两京联络处，何以固中原。  

【紫薇宫行祈祝礼】  
行趋紫薇阙，俨是北辰居。  
灏气通王屋，玄风彻禁庐。  
神祇犹望幸，云雨为前驱。  
将命叨成礼，端章扣玉虚。  

【奉和皇甫百泉玄武湖供事】  
解说澄湖上，高斋拟石渠。  
九州分职贡，万户入图书。  
常侍传符后，郎官对草余。  
绨缃随处满，人吏此中疏。  
积水神龙泽，青莲太一居。  
鸟啼喧静院，云暖护幽墟。  
式重思周典，先收忆汉初。  
不知供事日，仰止意何如。  

【游徐公子西园】  
西园飞盖月中游，随意登攀自可留。  
门径近连驰道树，池塘遥接汉宫流。  
坐看虚牖明朱絺，行见深松间画楼。  
一自王孙开别第，凤台花鸟不知秋。  

【自题前山草堂】  
草堂旧结北山阿，逋客还家洽薜萝。  
绕院松林岚翠重，满庭蕉叶雨声多。  
清樽自对丛花发，高枕无如啼鸟何。  
若道世情堪澹处，门前终日俯沧波。  

【正月三日同诸公蒋词游宴】  
半山亭树影参差，帝里风烟开古祠。  
芳社自宜彭泽酒，后湖兼胜习家池。  
坛前松列停云盖，岩曲梅抽带雪枝。  
孟月即看迟景丽，阳春已入郢歌词。  

【答岑山人见问】  
问余何事谢京华，远向南州寄一家。  
兴似步兵缘嗜酒，地如勾漏为丹砂。  
枫看江上三秋叶，荷挹湖中几度花。  
欲识此来兼吏隐，抱关仍得傍烟霞。  

【高座寺】  
云公台榭至今留，休暇追随访古游。  
秋色总归红叶寺，楚江还见白蘋洲。  
松林月上言弥静，阁道钟残思转幽。  
莫讶为郎贪佛日，官闲禅定两悠悠。  

【行后园新池】  
后园凿沼爱涟漪，日日行园人不知。  
浴鸟参差云宿处，戏鱼来往芰摇时。  
晚依岩岫分寒翠，秋入芙蓉映倒枝。  
最是一泓清兴足，五湖情事寄临池。  

【山中书斋偶题】  
一还初服谢朱轓，自爱吾庐堪避喧。  
书为倒囊收万卷，玄因拙宦草千言。  
院中流水鸣残雨，窗里青山近小园。  
已觉林丘容懒慢，更看风物满前轩。  

【哭皇甫子安】  
与君阙下共弹冠，翰墨筵中更结欢。  
五字沉吟诗品绝，一官憔悴世途难。  
清琴欲鼓含愁断，短札犹存掩泪看。  
词客招魂终渺邈，独惭作诔似潘安。  

【柬施广文】  
自觉外臣还旧里，客来稀甚草堂闲。  
乍逢野老频呼酒，惯学禅家独闭关。  
树近书帷云冉冉，溪喧人语水潺潺。  
广文肯枉篮舆过，五柳门前且看山。  

【秋山积雨】  
湖烟漠漠草萧萧，湖上柴关正寂寥。  
络纬吟愁连蟋蟀，梧桐滴雨间芭蕉。  
家园病肺谁相问，僻地惊秋不自聊。  
独有沙鸥为伴侣，且将心迹混渔樵。  

【游南岳二首】  
万里清秋望楚疆，郢中潜邸协灵昌。  
形连交桂炎荒外，星应玑衡北极傍。  
岳郡自怜依宝地，帝乡独似近龙光。  
宁知往代浮湘客，江畔离居怨碧芳。  
晓晴已到开云处，昼静疑闻鼓瑟歌。  
湘水英灵终缥缈，潮阳道路此经过。  
乍怜出郭尘喧断，翻为登山感慨多。  
更道秋风□□□，葳蕤朱凤欲如何。  

【送何县令赴东莞】  
何君标格冠衡阳，官应星辰近拜郎。  
衣锦暂还湘水曲，腰□言赴粤人乡。  
蒌藤接室公庭静，茉莉编篱别院香。  
一片冰心向南海，谁知岭表是炎方。  

【过内弟臧原顺新筑草堂留题】  
外家庭玉最相怜，久客今来思□然。  
院里看花□□后，壁间题字几秋前。  
亲知送远难为别，薄宦怀归岂待年。  
留取渚泉初酿酒，春风还拟泛湖船。  

【赴蜀初发明斋南石诸君相送溪上】  
怜余万里向川西，薄暮携舟泛霅溪。  
秋霁尚看乡月近，风鸣已忆峡猿啼。  
陈情欲疏同乌鸟，奉使聊因访碧鸡。  
那得回车东下日，相迎还复几人齐。  

【途中别舍弟汝言】  
年来已厌远行游，新命严程敢自由。  
江上那堪玄雁断，山头犹见白云浮。  
乡心蜀国闻鹃语，时态瞿塘看峡流。  
弟且还家报兄好，归期定不过明秋。  

【发锦官后江行纪兴】  
春林绿缛午云稠，万里归人下益州。  
桃雨正看相逐去，鹃啼从此不须愁。  
轻舟迅速沿中溜，胜地经过即上游。  
计日峡东葭菼外，水天一色接江洲。  

【督兵后还省发吉州】  
劳师久驻碧江濆，白鹭青螺证昔闻。  
已挂归心行省月，尚余游兴隔洲云。  
曲滩枫叶回渔棹，两岸芦花叫雁群。  
堪叹清波照尘绂，关山羽檄转纷纷。  

【同瞿星谷瞿紫山黄星池游岳麓书院】  
紫盖千盘山转幽，还分岳色绕潭州。  
朱张院启松阴静，屈贾台连岸月秋。  
泉折九回归洞壑，峰开一面见江流。  
官程且逐闲行伴，肯信吾能尽日游。  

【自岳阳泛舟下武昌呈姚严二使君】  
炎天征路洞湖边，联驻油幢诗洞仙。  
徒从便随渔客棹，烟波谁认使君船。  
鸭栏落水沙痕出，鱼浦浓阴树色连。  
伫望江楼黄鹤近，白云如待意悠然。  

【癸亥暮秋遣祀山陵恭览七陵御寝二首】  
帝城佳气五陵通，路转红门望郁葱。  
秘室孝缘时省笃，清班礼视月游崇。  
金茎几树垂甘露，绣岭千里障朔风。  
职领熊罴看宿卫，万年长守翠微宫。  
燕山昭代玉舆临，处处园林抱碧岑。  
曲磴苍梧万盘路，秋天白露九重心。  
岩开御帐重祎外，地茁灵芝寝殿阴。  
窃愧遗臣□桢干，诸陵培植柏森森。  

【小桥道中即事】  
茅茨带壑两三家，火种人归石径斜。  
行值深山小春候，女郎祠下半岩花。  

【将出峡立夏前作】  
蜀江云里唤钩釐，几片残花万树稠。  
未换征衣逢入夏，一年春事在行舟。  

【过古寨口】  
女萝垂壁翠屏开，水落空营雨滴苔。  
征客漫愁城路湿，蜀山返照向关来。  
王九江廷幹二首  

【天寿山行宫】  
天旆三春发，离宫四月开。  
观河怀禹迹，问野见周才。  
日气生高岭，云阴拂翠台。  
太平叨扈从，文雅愧邹枚。  

【春雨登楼】  
吴中羁客感年华，江上风流胜习家。  
向圃轻烟含柳树，隔廉疏雨湿梅花。  
施青州峻七首  

【林卧柬方外友】  
空斋寂寞对青山，桂树丛深好寄攀。  
南岳先生勾曲去，东林长老沃洲还。  
蜩攒露柳声偏咽，蝶绕晴花影自闲。  
疏懒能令相识远，孤云独鹤水潺潺。  

【野老】  
野老携觞时款门，农谈兼得叙寒温。  
药栏当午蜂偏乱，钓槛平溪水不浑。  
身隐谩劳名太著，齿刚争得舌长存。  
秋风落日频鸡黍，醉卧康衢长子孙。  

【次宋石楼春日过访作】  
停云脉脉对春杯，宋玉招寻此日来。  
屋矮坐看书接栋，溪平行爱水生苔。  
河桥细雨舟初泊，山郭寒烟梅半开。  
万里心期空岁暮，潜夫翻愧黑头回。  

【过南郭野寺】  
休沐出南郭，寻僧一扣关。  
孤灯燃白昼，疏磬满秋山。  
束带经年苦，看云尽日闲。  
斋厨清供罢，惊鸽欲飞还。  

【石居】  
何年此卜居，一径入幽虚。  
隐几青山近，焚香世事疏。  
鹿麛过别院，松子落前除。  
我欲为邻舍，同看种树书。  

【倚楼柬徐长谷】  
倚楼极目思无涯，溪上幽居似浣花。  
未信年华欺客鬓，也知春色到邻家。  
柳塘汗漫生新水，桃径参差叠绛霞。  
欹枕竹床浑欲梦，不禁啼鸟隔窗纱。  

【寓云居得张龙湖相公书】  
精舍岧峣隔翠微，我来便觉世情违。  
疏灯照雨檐花落，短鬓临风木叶稀。  
白雁虚疑千里信，青山容得几人归。  
诗成正在钟鸣后，独立空庭揽旧衣。  
侯布政一元四首  

【和蔡白石湖上晚眺】  
赴省鸡栖后，看山立马时。  
夕烟澹秋水，寒鹊附空枝。  
拙宦头堪白，乡心梦独知。  
犹闻歌雅调，不似越声悲。  

【寄石屋】  
一枝栖已定，旧丛未全贫。  
白水连三亩，青山作四邻。  
鸟虫披古篆，牛马应时人。  
独爱林间月，无由寄许询。  

【夜渡瓯江】  
暝色度归桡，长风动泬寥。  
渐藏江岫月，正落海门潮。  
委运同飘瓦，全生学纬萧。  
江湖易成梦，顿欲谢清朝。  

【朱射陂闺人限韵】  
淮南远树江南信，玉箸先随玉管挥。  
一病经春残豆蔻，乱红如雨怅芳菲。  
光同满月疑星入，晕学丹霞有鹜飞。  
帐殿却愁生会面，烦君犹辩是耶非。  
附见  
☆侯一麐（二首）  

【和家兄前塘楼居书怀】  
人意各有适，自得贵不违。  
潜虬本渊媚，冥鸿入云飞。  
自是爱芳草，非关薄紫薇。  
南塘山水清，可以筑钓矶。  
旷野一登楼，青村四作围。  
出郊甘离索，高斋保玄虚。  
日夜起棹歌，处处见樵渔。  
野老多农语，东邻闻读书。  
避地翻近人，临潭非羡鱼。  
当知陶晏意，奚必廛市居。  

【行路难】  
君不见车氏坰，字同啮异良堪嗟。又不见澄子衣，纺缁宁顾禅缁非。势利自昔等如斯，何但今人心术移。乃知把握亦徒尔，对面芙蓉荆棘里。寂寞休看出岫云，荣华但付东流水。  
吴参议子孝一十首  

【送张山人徵伯归槜李】  
失路谁相念，思家自不禁。  
吹箫江市伴，争炀旅人心。  
钓乏王孙饭，游穷季子金。  
有才常不达，归入白云深。  

【送陆别驾之安州】  
作吏本王畿，卢沟叶乱飞。  
秋风吹易水，寒雨洒征衣。  
戌火邻边障，原霜见猎围。  
陆机吟兴好，还喜簿书稀。  

【送郏荐和奉使东莱】  
上宰承周赗，王官抱楚才。  
堂封鸾诏下，铙吹锦帆开。  
海汐鱼龙夜，仙官日月台。  
相如夸负弩，旌节几时回。  

【初春过张子言】  
青鸾峙海峤，寂寞子云居。  
大隐非人外，微言乃道初。  
兰薰朱阁小，花气玉琴虚。  
白石饥堪饭，逢君意不疏。  

【玄宁夜集赠张子言】  
我不能奋身霄汉攀蛟龙，手揽日月登玄宫。  
扬帆浩溟泛沧海，玉芝若木空相待。  
燕京肮脏谁与怜，拜趋公府心欲穿。  
桂薪玉粟犹争炀，羸马青衫愁着鞭。  
虎颡张侯髯半雪，绮裘绣带腰环玦。  
晦迹田生燕市豪，藏名管子辽东杰。  
斗酒夜过玄宁观，按剑悲歌耳双热。  
酒酣乐极气益振，投琼角胜雄三军。  
六绯的烁真堪羡，宛转瑶盘走朱电。  
势穷一叱颜色同，星灿浑疑鬼神变。  
满堂大笑冠绝缨，获隽翻令肝胆惊。  
张侯贺我净玉觥，隔筵交酢了不争。  
呜呼！人生得丧何荣辱，世事纷纷易翻覆。  
塞叟底须忧失马，郑国焉知梦分鹿。  
下堂罢酒客复醒，春月皎皎河汉清。  
明朝却出邯郸道，回首徒含郭隗情。  

【清明与孙都督伯泉出郊游迎恩隆禧二寺观郑尚书园池】  
将军宿卫未央下，岁改不知春草长。  
连<米出>郭天气好，细雨浮云含日光。  
清明花柳粲婀娜，士女分明草间坐。  
陌暖游人行不息，烟深好鸟啼相和。  
石杠流水帝坛东，玉岫苍松佛宫左。  
逶迤再入古道场，贝叶尘生空影堂。  
日午鸣钟看礼塔，当年飞鞚忆穿杨。  
汉家诸将谁第一，共说将军勇无敌。  
胸中礼乐轻儒生，四海承平难请缨。  
金马栖迟还落魄，与子闲行写心臆。  
勋业常怜髀肉生，龙钟却遣傍人惜。  
人生不乐奈老何，君不见今日山丘昨朱戟。  
郑园池涸呜蛙多，碧桃欲开缠薜萝。  
美酒何时对琼瑟，唾壶敲缺闻高歌。  

【园居怀袁仪部补之时袁抱病】  
空庭战凄叶，寒日下高原。  
虽家北阙下，白云常满园。  
风霁琴张静，池昏鸟语喧。  
茂陵方请告，悁忆奉清言。  

【卧疾丛桂园】  
乍遘冥景临，已惊玄发素。  
岂伊蒲柳姿，犹忝金门步。  
紫殿惭华缨，凄风洒官树。  
遂婴采薪忧，具臣旷天务。  
自省玄尚白，还嗟时渐暮。  
初旭偃荆扉，山樊淡轻雾。  
行药循方池，寒波欲成沍。  
感兹日月流，苦为簪组误。  
墟菊挺残英，庭松悦零露。  
负喧有深怀，饮冰非前惧。  
栖迟此中园，弥贱纷华暮。  

【橘溪僧院】  
蝉声不出寺，钟断祇闻香。  
流水迷松径，闲云满石床。  
无言忘寂寞，宴坐得清凉。  
欲谢人间事，冥心叩药王。  

【次韵答衡山】  
积雨新添晓涨深，忘机终日狎沙禽。  
临流欲濯缨无垢，系缆频移树有阴。  
罢钓舟闲横极浦，乞斋僧去下空林。  
山花尽发山翁笑，山外黄鹂递好音。  
孙处士艾一首  

【和皇甫子浚韵送周以言】  
有客今朝别，无家何处还。  
陇梅频望寄，衰柳不胜攀。  
江汉淹高节，乾坤亦厚颜。  
故人如问及，双鬓已成斑。  
孙太学七政六首  

【和石田翁落花诗次韵】  
欲赏须当趁斩新，迟来只恐堕芳尘。  
还输连夜追游者，孤负明朝早起人。  
委地不收空伴月，招魂何在并伤春。  
儿童戏折心犹怪，雨妒风欺莫可嗔。  

【寄怀禹锡阿咸侨寓百花洲上】  
萧然穷巷一茅庐，却喜频回长者车。  
避地不忘梅福隐，移家还傍伯通居。  
春风洲上花犹发，夜月门前柳自疏。  
若忆嗣宗长啸处，岂堪回首重踟躇。  

【春尽日闻莺】  
正愁春去对春风，忽听莺啼碧树丛。  
无数飞花向帘幕，将愁尽入一声中。  

【关山月二首】  
关山片月迥含秋，万古长悬青海头。  
愁杀清光照沙碛，秦时白骨未曾收。  
古塞萧萧白草腓，汉家营里月光辉。  
可怜空学蛾眉影，夜夜关山照铁衣。  

【玉关怨】  
紫塞黄云万里间，征夫一望总潸潸。  
今古沙场惟白骨，几人生入玉门关。  
邓举人韨三首  

【致道观七星桧】  
琳官何岧峣，爽气凌青苍。  
中有古桧树，传植自萧梁。  
岁远四树存，如斗酌天浆。  
东株耸而老，庆历补其亡。  
中株丽琼坛，少日嬉其旁。  
枿动手可撼，铁柱锁蛟猖。  
今已剪不遗，彼蚩盗其香。  
两株在东南，偃盖覆修廊。  
攒枝细而密，叶聚如针芒。  
拥挺析三本，纠结连肺肠。  
龙也方出海，挟以子母将。  
两株在西南，赤立肤无霜。  
偃蹇捎殿角，督力示坚强。  
龙也得云雾，攫鹜不复翔。  
六子莫囚锁，帝招遣巫阳。  
北株最怪异，不与群木行。  
质幹尽屈铁，夭矫互低昂。  
辨叶知乃树，寻柯惑其方。  
众视兴怪叹，应接不得遑。  
乍疑古蚩尤，蓄力抗轩黄。  
拓臂运五兵，有徒实跳踉。  
劲者弩脱栝，弯者弧方张。  
横者夺槊舞，竖者操矛锵。  
何乃大小柯，廉脊如斧螳。  
怒虬拔山出，隐雾势腾骧。  
理断一丝续，肤削流乳肪。  
我语非强聒，细视乃知祥。  
四桧皆左纽，玉晨远相望。  
霁晴亦惨黯，昏黑常晶光。  
仙真护诃久，山鬼凭藉长。  
至今空翠表，剑佩时将将。  
蜀庙青铜柏，涿郡羽葆桑。  
图经俨封殖，况我桑梓乡。  
入景星月夜，清唳彻虚皇。  
移酒与桧饮，风露袭绡裳。  
石田写东树，高词振琳琅。  
遗墨付好事，烟姿涨云房。  
我诗费摹写，传之起诪张。  
录诗冠巨图，尚与桧作堂。  

【雷殿画壁】  
艺苑有精能，凝神始臻理。  
笔端具天人，难以茫昧拟。  
致道古仙都，山水丽清美。  
雷宫设像画，种种尽其技。  
画得宋名手，善造天神鬼。  
淳古出遒逸，意态得深旨。  
左壁挟风云，沙砾卷空起。  
有神操火具，怒目流狞视。  
当其焰所及，妖窟荡无址。  
右壁已淋落，云气来纚々。  
似闻轰雷车，不及掩其耳。  
南壁云骖驔，霆旌建旗鼓。  
有神被介胄，躯伟髯奋紫。  
执殳见真宰，如以职备使。  
北壁当晦冥，相去不辨咫。  
有神手天瓢，九龙运其水。  
势欲翻九河，雷伯鼓未已。  
社神走阗阗，恐惧违詈棰。  
白旆扬云表，奉令察臧否。  
灵祠本清肃，长夏颡无泚。  
入门见壁画，鲜不生战葸。  
假令革其顽，像教良有以。  
邑史有朱生，运笔妙莫齿。  
吮豪追其踪，三叹逊前轨。  
道玄貌冥狱，施帛日云委。  
惟以神妙故，归命杂悲喜。  
岁月如水流，艺学日零圯。  
君看郭恕先，画妙托仙死。  

【慧日寺十八大阿罗塑像】  
至人自藏珍，古貌元气备。  
搏土造佛徒，追真信难事。  
亭亭青莲宇，诸天奠其位。  
尊者十二辈，高座纳双屣。  
巍巍超凡表，尘眼有矇视。  

## ●丁集第五  

谢山人榛一百五十四首  
（新安潘之恒《亘史记曰：“赵王雅爱茂秦诗，从王客郑若庸得《竹枝词十章，命所幸琵琶妓贾扣度而歌之。万历癸酉冬，茂秦从关中还，过邺，偕若庸见王，王宴之便殿。酒行乐作，王曰：‘止。’命渼瑟以琵琶佐之，声繁屏后，王复止众妓，独奏琵琶，方一阕，茂奏倾听，未敢发言。王曰：‘此先生所制《竹枝词也。谱其声，不识其人，可乎？’命诸伎拥贾姬出拜，光华射人，藉地而竟《竹枝十章。茂秦谢曰：‘此山人鄙俚之辞，安足污王宫玉齿。请更制《竹枝词，以备房中之奏。’王曰‘幸甚。’茂秦老不胜酒；醉卧山亭下，王命姬以衽代荐，承之以肱。明日，上新《竹枝十四阕，姬按而谱之，不失毫发。元夕，便殿奏技，酒阑送客，即盛礼而归贾于邸舍，茂秦载以游燕、赵间。逾二年，至大名，客请赋寿诗百章，至八十余，投笔而逝，乙亥之冬月也。姬率二子奉柩停大寺之旁，每夜操琵琶一曲，歌茂秦《竹枝词，必恸绝而罢。已乃以千金装付二子，令归葬，自破乐器，归老于闤阓间。后三十余年，客访旧宿寺中，寺僧犹能道其遗事。”）  

【从游沁阳途中值雪有感兼示元煇】  
邺台衡漳湄，太行何间之。  
东西共雨雪，当春复凄其。  
纷然皓盈目，宁不兴汝思。  
北堂汝亲老，况汝两娇儿。  
重轻俱在心，应念寒与饥。  
汝父尚行迈，驱马远相随。  
野水亦有波，独树亦有枝。  
慎勿虚盛年，人生须有为。  
广云自广阴，片雨惟片滋。  
绿发稍变白，临镜悔已迟。  
此言告汝兄，使汝弟兄知。  
谁能箕裘业，慰我桑榆时。  

【杂感寄都门旧知（此诗为李于鳞隙末而作）】  
瞻彼终南山，松萝幽且邃。  
中有一真人，超然远朝市。  
手握神龙珠，照夜光自秘。  
石笞积古色，斗室廓天地。  
涧泉为谁清，蕙花为谁媚。  
西望徒遐思，书札何由寄。  
嗟哉虚流俗，冥心可无醉。  
鸱鸮为家祥，凤鸾非世瑞。  
奈何君子交，中道两弃置。  
不见针与石，相合似同类。  
文字生瑕疵，邓林纷叶坠。  
有家早归欤，独歌以卒岁。  
岁寒元气塞，偃仰待春事。  

【自拙叹】  
出门何所营，萧条掩柴荆。  
中除不洒扫，积雨莓苔生。  
感时倚孤杖，屋角鸠正鸣。  
千拙养气根，一巧丧心萌。  
巢由亦偶尔，焉知身后名。  
不尽太古色，天末青山横。  

【雨中宿榆林店】  
凉雨何冥冥，黑云复浩浩。  
山行夜不休，破屋临古道。  
数口远相投，芜秽不及扫。  
园荒无主人，马散啮秋草。  
席地即吾庐，馔生聊自保。  
隔林乞火回，酌酒慰怀抱。  
反为妻子嗤，宁如在家好。  

【哀哉行二首】  
燕京老人鬓若丝，生长富贵无人欺。  
少年慷慨结豪侠，弯弓气压幽并儿。  
自嗟迩来筋力衰，动须僮仆相扶持。  
忽惊杂虏到门巷，黄金如山难解危。  
余息独存剑锋下，子孙散尽生何为。  
厩马北驱嘶故主，劲风吹断枯桑枝。  
哀哉行，天何知。  
燕京儿女何盈盈，隔花娇语如春莺。  
邻姬盛妆失光彩，颜色信是倾人城。  
许嫁城中羽林将，千金奁具犹言轻。  
门前一朝胡马鸣，晓眠未足心魂惊。  
颠倒衣裳科鬒发，驱之北去悲吞声。  
独恨跣足走荆棘，不与爷娘同死生。  
哀哉行，难为情。  

【送许参军归都下兼寄严冢宰敏卿】  
君不见岢岚州，云连雉堞生边愁。  
寒天惨淡日易落，偏令鸟雀群啁啾。  
郁潾结冰高于岸，逝水暗咽翻西流。  
防秋复防秋，不虞岁暮烽火稠。  
黠虏交攻孤垒破，马牛去尽犬羊留。  
犬蹲屋角吠山月，鬼打钟声登戍楼。  
三关父老且挥涕，当代应多卫霍俦。  
都护时能练士卒，还念严冬穷到骨。  
胡骑又从西北来，停鞭几为苍生哀。  

【西园春暮】  
西北风来何太剧，落花满园春可惜。  
黄鹂叫春蝴蝶愁，四野无人日将夕。  
惟有一枝留晚春，当砌徘徊不忍摘。  
且将樽酒对残花，春去悲歌复何益。  

【客居篇呈孔丈】  
客居寥落天积阴，其奈二毛愁复侵。  
东篱有花白衣至，菊花恨不栽成林。  
糟床雨声夜彻耳，醅瓮春色时关心。  
昨梦长江变绿酒，茫茫不知几许深。  
倒吞明月荡豪兴，下有蛟龙那敢吟。  
屈原李白莫相笑，肯与尔辈俱浮沈。  
醒者醉者怀不同，我狂独在醒醉中。  
百年形骸匪金石，讵可一日无春风。  
燕台梁园旧游处，好客迩来惟孔融。  
太行山头共俯仰，人间谁识真英雄。  
几醉良宵感秋别，大火自西人自东。  

【武皇巡幸歌四首】  
神武驱兵日，南征气赫然。  
射蛟江水上，立马石城边。  
羽檄飞三楚，霓旌拂九天。  
功成凯歌夜，皓月送楼船。  
齐鲁巡游地，苍生见紫微。  
晴云随躭舫，春水照龙衣。  
柳畔千官拥，沙边七校围。  
观鱼移白日，鼓吹月中归。  
玉辇冲寒色，萧萧八骏鸣。  
兔河冰上过，狐岭雪中行。  
抚剑群胡遁，弯弓百兽惊。  
当年赤帝子，空到白登城。  
年少羽林郎，严冬较猎忙。  
旌旗开御道，剑戟拥长杨。  
飞去五花马，射来双白狼。  
中官传赐酒，甲胄拜君王。  

【薄伐】  
薄伐元中策，论兵自古难。  
汉唐频拓地，将帅几登坛。  
绝漠兼天尽，交河荡日寒。  
不知大宛马，曾复到长安。  

【春夜即事】  
春草非吾土，春宵还自悲。  
庭虚风稍静，帘卷月何迟。  
久病儿知药，长吟妻解诗。  
他年学耕稼，肯负鹿门期。  

【春宫词】  
盈盈上阳女，愁思起中宵。  
月白琼窗静，花深玉辇遥。  
晓霞憎国色，春柳妒宫腰。  
不见长门赋，伤心有阿娇。  

【春园】  
水村人寂寂，迟日敞柴关。  
菜甲春初细，园丁雨后闲。  
沙边来白鸟，柳外出青山。  
此地多幽意，行歌薄暮还。  

【送杜太仆谪荆州】  
谪宦三千里，谁怜贾傅才。  
汉江秋月上，楚岫夜猿哀。  
心事登楼赋，年光落帽台。  
知君最愁绝，湘雁逐春来。  

【榆河晓发】  
朝晖开众山，遥见居庸关。  
云出三边外，风生万马间。  
征尘何日静，古戍几人间。  
忽忆弃繻者，空惭旅鬓斑。  

【夏夜独坐披襟当风颇有秋意赋此寄怀】  
散发南楼夜，翛然披素襟。  
蛩声依草际，萤火落墙阴。  
老破当年梦，秋生久客心。  
遥思苔石上，坐听美人琴。  

【杨以时复游郡下】  
乱后相逢日，论交半已非。  
谋生双鬓改，感旧十年归。  
帆落烟中浦，琴鸣竹里扉。  
重来傍燕市，霜露满秋衣。  

【送樊侍御之金陵】  
地入维扬路，天分牛斗墟。  
秋帆二水外，春草六朝余。  
冰雪生官舍，风尘走谏书。  
从来经国者，宁不念樵渔。  

【除夕示儿元炳兼忆元煇诸儿】  
对汝还成叹，寒更坐转深。  
异乡垂老计，春草隔年心。  
蜡炬明残夜，天风破积阴。  
遥怜几稚子，酒罢一长吟。  

【晓起】  
晓起正科头，时闻花外鸠。  
出门疏雨歇，倚杖断云流。  
绿草偏依水，青山半入楼。  
况逢春酒熟，不负嗣宗游。  

【晚过西湖】  
怅望西山路，曾经胡马过。  
重来把杨柳，独立向烟波。  
日影峰头尽，春寒湖上多。  
渔樵一相见，犹为话兵戈。  

【除夕徐子与宅得年字】  
客里岁时迁，还来醉此筵。  
吴歌怜《子夜，潘鬓感丁年。  
列炬明深院，繁星动远天。  
宫梅殊有意，更向早春妍。  

【寒食旅怀】  
蓟北惊寒食，淹留几自嗟。  
春风来燕子，落日在桃花。  
丘陇行边泪，江湖梦里家。  
不知疏懒客，何物是生涯。  

【晚眺】  
寒日下西陵，漳河晚渡冰。  
孤城归猎骑，双树隐禅灯。  
野眺心何远，岩栖老未能。  
翻怜戎马日，愁思坐相仍。  

【伏枕】  
伏枕无穷事，虚堂秋夜深。  
松低半窗月，山静数家砧。  
老鹤同幽意，寒蒐伴苦吟。  
百年儿女计，谁识向平心。  

【重过张氏园林】  
随处携鸠杖，狂时倒鹖冠。  
晚山当座出，风竹满楼寒。  
独酌世情远，长歌春事残。  
不知桃李发，白首几回看。  

【居庸关】  
控海幽燕地，弯弓豪侠儿。  
秋山牧马处，朔塞用兵时。  
岭断云飞迥，关长鸟度迟。  
当朝有魏尚，复此驻旌旗。  

【杨白花】  
年少宫中树，偏怜杨白花。  
长风吹日暮，春雪落天涯。  
荡子空相忆，芳年谩自嗟。  
月明愁不见，啼杀禁城鸦。  

【架边】  
闲庭秋一色，满架豆花垂。  
薄俗存吾计，衰年习土宜。  
烟中晚雀定，露下候虫知。  
何限幽人意，临风独立时。  

【东园秋夜柬知己】  
悲歌残烛下，秋思转纷纷。  
落叶多惊雨，明河半隔云。  
萤光时复见，虫响夜多闻。  
谁是论心侣，清樽可共君。  

【岁暮卢次楩过邺有感】  
燕霜终古愤，梁狱昔年书。  
世事疏狂里，交情患难余。  
相看年欲老，多感岁将除。  
醉拟应刘赋，春风起敝庐。  

【南伐】  
南伐驱千骑，遥闻几战场。  
青年多侠气，白骨半他乡。  
塞雁悲秋老，闺人哭夜长。  
招魂渺何处，天外月茫茫。  

【秋庭】  
东园闲白日，庭户绝经过。  
落叶听无尽，秋风来更多。  
忽闻诛寇盗，莫厌事兵戈。  
卖剑今谁是，愁云渺大河。  

【暮秋夜柬宗上人】  
山城摇落夜，感慨几人同。  
旧馆残孤烛，秋原老百虫。  
才疏漂泊际，心定寂寥中。  
亦有逃禅意，明朝过远公。  

【次张祜金山寺之韵】  
孤绝寒逾迥，苍茫夜不分。  
僧归依岛月，龙定缩江云。  
天汉窗前合，风涛枕上闻。  
好沽瓜步酒，诗思在微醺。  

【北望二首】  
戎马何时定，愁云直北看。  
朝廷殊见远，将相各知难。  
风乱边声急，霜连兵气寒。  
中天问明月，曾照汉家坛。  
十月嘶胡马，南来饮潞河。  
论功自有定，报国岂无多。  
雾拥宫门隔，星飞羽檄过。  
中兴见神武，不许郅支和。  

【季冬夜西池君见过】  
昔枉信陵车，侯生一敝庐。  
自甘昭代隐，拟著老农书。  
山冥登楼外，庭寒扫雪余。  
相知在古道，宁复曳长裾。  

【送张肖甫】  
平子愁能赋，予愁更几何。  
泪中心事尽，客里世情多。  
青眼交仍好，黄花节又过。  
离亭独怅望，车马渡汾河。  

【春闺】  
深院飞花急，临风祇自哀。  
又看春色老，坐使玉颜摧。  
落月窥琴室，流尘上镜台。  
窗前有梅树，岁暮待君开。  

【除夕有怀】  
除夕归期过，孤帏嗟未休。  
翻疑虏消息，转使客淹留。  
积雪寒连塞，明星晓近楼。  
遥知不寐处，并得两年愁。  

【寄东平刘成卿】  
有才官遽罢，知尔国忧深。  
涕泪看春草，艰难返故林。  
余生恩到骨，独卧梦惊心。  
龙剑多灵异，还疑风雨吟。  

【雁门】  
昔年雁门路，霜气逼征鞍。  
野望天何惨，徒行老更难。  
人烟隔水静，鬼火照沙寒。  
战伐空悲感，风凄戍角残。  

【读江宁王悼内诗】  
凄凉不易写，楚调复清新。  
字字心间泪，时时梦里人。  
风悲西苑树，月惨后宫春。  
令与陈王并，无惭赋《洛神。  

【寄怀许伯诚】  
发轫辽阳雪，还家韦杜春。  
客疏门自掩，官罢酒相亲。  
白首歌今代，青山梦古人。  
行藏不可问，独鹤下西秦。  

【夏夜集冯员外汝言举子汝强宅赋得花字】  
淹留数高会，伯仲复名家。  
白发几年客，红蕖三度花。  
风从西苑至，月傍帝城斜。  
徙倚发孤咏，隔林啼曙鸦。  

【秋雨宿权店驿有感】  
驿灯分暝色，野馆滞秋阴。  
已倦衰年事，偏驰故国心。  
夜凉槐雨滴，月暗草虫吟。  
归梦不知路，千山云更深。  

【忆都门酒家王四】  
尚忆高楼饮，青帘出绿杨。  
频赊宁沮兴，浩唱不嗔狂。  
谢客惟深醉，胡姬自盛妆。  
几回清梦里，听雨滴糟床。  

【九日寄怀田梦鹤兵宪】  
别后几重阳，停云渺帝乡。  
登高同节序，垂老各行藏。  
夕鸟安庭树，秋光照野塘。  
何时问幽寂，岁杪正冰霜。  

【漳河有感】  
行经百度水，祇是一漳河。  
不畏奔腾急，其如转折多。  
出山通远脉，兼雨作洪波。  
偏入曹刘赋，东流邺下过。  

【九日集徐郎中汝思宅得杯字】  
连床留昨夜，九日复筵开。  
白发愁中赋，黄花乱后杯。  
霜兼宫树变，雁自塞门来。  
赖是同心者，深知庾信哀。  

【野兴】  
白日霜凝地，飞飞雁度河。  
孤峰依汉迥，老树得秋多。  
月晓山精伏，时清野父歌。  
短筇随我意，一径入烟萝。  

【大梁冬夜】  
坐啸南楼夜，孤灯客思长。  
人吹五更笛，月照万家霜。  
归计身多病，生涯鬓易苍。  
征鸿向何许，春意遍湖湘。  

【春野】  
去郭苍茫色，鸦飞欲暮天。  
青天一筇外，白发万花前。  
春事浑相恼，人情好自怜。  
踏歌时遣意，平楚漫风烟。  

【冬夜黄给事用章宅同张肖甫赋得中字】  
初逢青琐彦，下榻一宵同。  
月落棋声里，春回烛影中。  
放歌还楚调，扶醉有巴童。  
上苑遥相问，梅花定几丛。  

【春日柬李之茂】  
君逢初度日，闭户正思亲。  
绿酒谁开瓮，斑衣自积尘。  
断云愁里色，独树泪边春。  
今夕应无寐，啼乌莫傍人。  

【寄赵宪副万举】  
旧卧淮阳阁，今屯邺下兵。  
经时求壮士，忧国听边声。  
马踏长楸道，旗翻细柳营。  
黄须少年子，仗剑迟功成。  

【秋夜乌给事宅言别】  
故人同此夜，离思且衔杯。  
古树当庭合，惊墙到席回。  
烛花留我醉，谏草识君才。  
异日关河隔，秋鸿几北来。  

【边警】  
太白秋高烽火惊，羽书飞下晋阳城。  
沙场风急来胡马，亭障云深出汉旌。  
战守何人能仗策，朝廷今日始言兵。  
悬知驾驭还多术，早晚亲临细柳营。  

【送王侍御按河南】  
塞上初归复此行，燕南极目送飞旌。  
天连嵩岳寒云尽，马度黄河春草生。  
簪笔常思未央殿，封章时发大梁城。  
知君最爱应刘赋，更向西园一寄声。  

【早发坡泉薄暮至太行山下】  
地分三晋此山川，形胜迢遥在马前。  
乱石斜通青草路，太行横断夕阳天。  
漫垂云气孤村雨，时聒乡心几树蝉。  
不及阮宣随处醉，兴来即解杖头钱。  

【春柳】  
黄骊时复唤春游，陌上杨花漫不休。  
几向离筵摇落日，莫教长笛动清秋。  
轻烟直接都门外，细雨低临灞水头。  
谩系王孙金络马，萋萋绿草有人愁。  

【春宫词】  
长信宫中芳草生，晚风独立正含情。  
时颦柳叶听龙驾，谁隔桃花吸凤笙。  
金屋半开春寂寞，珠帘不动月分明。  
烧残蜡炬虚长夜，遮莫同心结未成。  

【寄酬淮阴夏子吴门邹子】  
江鱼海雁空相报，楚调吴歌久不闻。  
无那旅怀常抱病，更堪风物正离群。  
马融笛里三秋月，王粲楼前万里云。  
犹忆当时共樽洒，一灯寒雨坐宵分。  

【病怀】  
鬓发萧萧昼不冠，他乡风物若为看。  
花庭晒药日将午，茅屋烹茶春尚寒。  
久别亲朋谁问病，深怜儿女自加餐。  
是非高枕浮云过，遥忆西河旧钓竿。  

【秋日怀弟】  
生涯怜汝自樵苏，时序惊心尚道途。  
别后几年儿女大，望中千里弟兄孤。  
秋天落木愁多少，夜雨残灯梦有无。  
遥想故园挥涕泪，况闻寒雁下江湖。  

【冬夜尹明府宴集因忆何治象梁公济】  
天寒地主见情亲，雉堞参云雁塞邻。  
十载别怀今夜酒，数茎短发旧游人。  
雪庭照席偷明月，冻树垂花像早春。  
遥忆二君寻白社，方知岁暮有松筠。  

【久客志感】  
寄迹天涯久未归，孤城霜日惨无辉。  
苦吟易老计何拙，浊酒驱愁功亦微。  
兵气横关催走檄，仙云绕阙护垂衣。  
自从河套停边议，将相于今远是非。  

【暮秋郊行偶述】  
太行迢递起苍烟，凄断鸣鸿倚杖前。  
南阻黄巾愁落日，东游皂帽感当年。  
山城秋老行边树，河甸寒生战后天。  
独有王孙多意气，千金骏马猎平田。  

【送李给事元树奉使云中诸镇】  
琐闱朝下促飞旌，岁暮看君塞上行。  
戍角动人多苦调，戎衣走马半新兵。  
关开涿鹿云连树，路出蜚狐雪满城。  
计日楚才封事上，君王深见九边情。  

【送客游洞庭湖】  
相逢楚客问巴州，此去扬帆湖上游。  
天汉长连洞庭水，云霞半入岳阳楼。  
低空白雁投寒渚，隔浦丹枫照暮秋。  
莫向湘君听鼓瑟，黄陵月冷不胜愁。  

【夜话李孺长书屋因忆乃翁左纳言】  
忘年尔我重交情，论事相同见老成。  
月到广除寒有色，鸦归疏柳夜无声。  
三农更苦江南税，百战方休海上兵。  
岁暮银台应感叹，几人封事为苍生？  

【汉中兵宪王斯进讨贼有功寄赠】  
星子山头杀气生，可怜蜀盗废春耕。  
皇天何意干戈扰，人日多寒军旅行。  
檄出汉中鸦作阵，角吹岭上马嘶声。  
谁知缓急兵家术，八月铙歌返旆旌。  

【寄怀西谷主人（隐耕园，在邺城北）】  
上党归来独忆君，野亭幽事每宵分。  
荷池烛影游鱼荡，花院棋声宿鸟闻。  
漳水远通千里脉，洛城高压万山云。  
于今南北殊修阻，回首长吟又落曛。  

【除夕吴子充诸人集旅寓有感】  
一年忧喜今宵过，两鬓风霜明日新。  
书剑自怜多病客，江湖同是放歌人。  
宫中烛映西山雪，笛里梅传上国春。  
他日听莺怀旧侣，不知谁共醉芳晨。  

【初春夜同梁公实宗子相赋得声字】  
雪尽长风吹禁城，梅花零落此时情。  
关河月暗迷鸿影，宫殿春寒涩漏声。  
乱后骚人同百感，年来壮士苦长征。  
樽前莫话边庭事，弹剑悲歌气未平。  

【送杨侍御按真定】  
君从淮海动威声，燕赵乘春复此行。  
世事忧深持白简，天骄乱后惜苍生。  
马经滹水鱼龙避，霜下恒山道路清。  
遥夜乌啼何限思，坐看孤月度严城。  

【春日即事】  
和戎共拟静边声，抗疏谁当悉虏情。  
燕地去秋曾几战，汉家今日更多兵。  
春城雨后寒逾重，曙角风前怨未平。  
直北烟尘时极目，乌鸢飞入亚夫营。  

【塞下二首】  
青山行不断，独马去迟迟。  
宿雾开军垒，寒城见酒旗。  
沙连天尽处，霜重日高时。  
惨淡兵戈气，萧条榆柳枝。  
乾坤疲战伐，将相系安危。  
寄语筹边者，功名当自知。  
路出古云州，风沙吹不休。  
乌鸢下空碛，驼马渡寒流。  
地旷边声动，天高朔气浮。  
霜连穷海夕，月照大荒秋。  
击鼓番王醉，吹笳汉女愁。  
龙城若复取，侠士几封侯。  

【庚戌八月二十二日恭闻奉天殿视朝】  
上苑凉釭起，西山瑞霭浓。  
玉珂天汉路，金阙午时钟。  
剑佩炉香近，旌旗日影重。  
宫墙落杨柳，水槛出芙蓉。  
万舞趋丹凤，千官识衮龙。  
遥传北伐诏，光耀紫泥封。  

【送汪郎中伯阳出守北地】  
五马冲寒色，冰霜满去程。  
君王忧北地，父老望前旌。  
典郡才方振，防年计不轻。  
河山分陕服，形势辅咸京。  
树隐青蛇庙，天空白豹城。  
人家尽周俗，羌笛半秦声。  
夜月登楼啸，春风露冕行。  
试看《循吏传，终古定垂名。  

【送赵太守还任淮安】  
相思隔楚树，相聚复燕州。  
五马翻成别，孤樽不可留。  
江河自襟带，南北此咽喉。  
昭代今多事，苍生日隐忧。  
几时堪卧治，何处薄征求。  
海上寒涛息，天边春气流。  
花明射阳水，月满镇淮楼。  
地胜多名士，何人托乘游。  

【初春夜集王元美宅饯别吴峻伯徐汝思袁履善三比部出使得杯字】  
共饯江南客，芳筵候月来。  
漏催诗草就，春报烛花开。  
把袂终千里，论心更一杯。  
风人今夜聚，星使几时回。  
官舍遥闻笛，宫庭暗落梅。  
相看倍惆怅，残雪照燕台。  

【寄孔方伯汝锡】  
每忆汾阳约，何为代北游。  
神交太行迥，调合建安流。  
高步云随杖，穷边雪照楼。  
虏骄轻出入，吾老重淹留。  
厚禄惟思报，严兵只御秋。  
材官几人在，国士百年忧。  
上古元无战，中丞自有谋。  
冰清闲鹤渚，潭冷闭龙湫。  
旧社独来去，春醪那唱酬。  
相逢话时事，感慨望神州。  

【送高伯宗梁公实二比部祭陵庙】  
祀典千年重，严趋二妙同。  
马嘶川日堕，路转石林通。  
旌旆晴光外，山陵王气中。  
云深罗俎豆，霜下肃臣工。  
明月帝灵在，高秋天宇空。  
瞻依增百感，松丱正悲风。  

【赠董职方德甫擢光禄卿】  
三秋心力尽，经略见才雄。  
董策今谁在，班铭志已同。  
才收卫律叛，更赏霍家功。  
神武惟龙准，凭陵自犬戎。  
兵张群议后，官转百忧中。  
侯火惊燕甸，宵衣想汉宫。  
将星寒动塞，卿月夜临空。  
尚忆长征子，持戈向北风。  

【寄王侍御塞上】  
君王重简命，尔志在澄清。  
节钺分西顾，风寒护北征。  
羽旗风外合，骢马雪中行。  
直渡桑乾水，还临骠骑营。  
九关多猛士，百战有长城。  
夜半仍传檄，天寒未解兵。  
黑山横宝剑，青海动金钲。  
独仗防边策，兼收抗疏名。  
虚心当国事，高议见儒生。  
壮岁思铭鼎，空言陋请缨。  
乘秋摧虏气，计日答皇情。  
应遣龙庭使，驰书到玉京。  

【江南曲二首】  
夹岸多垂杨，妾家临野塘。  
手拈青杏子，不忍打鸳鸯。  
夹岸多杨柳，妾家近塘口。  
中有断肠花，郎君不回首。  

【怀邹子序】  
渺渺太湖水，湖中多鲤鱼。  
故人时把钓，应有北来书。  

【都下别张志虞】  
十年今一见，话旧却成悲。  
共醉新丰酒，天涯又别离。  

【行路难】  
荀卿将入楚，范叔未归秦。  
花鸟非乡国，悠悠行路人。  

【塞下曲】  
暝色满西山，将军猎骑还。  
隔河见烽火，骄虏夜临关。  

【游天坛山】  
偶逢双玉童，相引蹑云去。  
犬吠洞门开，三花最深处。  

【初春夜酌樗庵处士书斋】  
客子灯前酒，梅花雪后天。  
不须横玉笛，春意满山川。  

【春柳】  
嫩色含轻雨，柔丝弄早春。  
昏鸦栖欲定，肠断未归人。  

【春兴】  
夜月悬银烛，春江湛绿醅。  
美人歌古调，烂醉百花台。  

【塞下曲二首】  
飘蓬燕赵间，行李风霜下。  
芦管送边声，空林一驻马。  
塞上黄须儿，饮马黑山涧。  
弯弧向朔云，莫射南飞雁。  

【潞阳晓访冯员外汝言二首】  
海日上孤帆，山云交杂树。  
美人方晓眠，更在林深处。  
野阔早霜明，林空凉<欠>动。  
一犬吠人来，松窗破秋梦。  

【咏蝉】  
弱翅凌晨动，繁声向夕流。  
不知风雾里，还得几何秋。  

【雪后登代州城楼时虏犯岢岚三首】  
睥睨胡天近，登临边树迷。  
汉兵不到处，寒鸟向谁啼。  
霁色分诸垒，寒空下一雕。  
幕南白草尽，胡马亦何骄。  
都门飞羽书，冰雪走胡骑。  
只见塞云愁，那知塞垣事。  

【古意】  
青山无大小，总隔郎行路。  
远近生寒云，愁根不知数。  

【春雪登楼】  
天垂楼外云，雪变城中树。  
何处不春寒，鸦啼又飞去。  

【东园秋怀二首】  
花竹可消愁，愁来独上楼。  
自古天涯客，谁禁老去秋。  
天寒闻落木，叶叶是乡愁。  
敲窗作风雨，不减去年秋。  

【秋闺】  
目极江天远，秋霜下白蘋。  
可怜南去雁，不为倚楼人。  

【登辉县城见卫水思归】  
城外河流白练长，城中万户共秋光。  
秋来偏作还家梦，河水东流到故乡。  

【塞上曲三首】  
旌旗荡野塞云开，金鼓连天朔雁回。  
落日半山追黠虏，弯弓直过李陵台。  
飞将龙沙逐虏还，夜驱驼马入燕关。  
城头残月谁横笛，吹落梅花雪满山。  
暮云黯澹压边楼，雪满黄河冻不流。  
野烧连山胡马绝，何人月下唱《凉州。  

【冬夜闻笛】  
雪后寒云散御堤，笛声何处重凄凄。  
北风吹折边城柳，人倚层楼月正西。  

【送周秀才归钱塘】  
燕京陌上送周郎，归到西湖春草长。  
清夜开樽多旧侣，满船歌管月如霜。  

【留别张德隆】  
来时积雨没平原，去路鸣虫秋正繁。  
桂树花开如有兴，紫骝嘶过孝王园。  

【雨后柬王体仁】  
雪夜还能棹剡溪，雨余何事怯冲泥。  
自怜穷巷多秋草，不见青骢向北嘶。  

【道院秋夕】  
秋河一带月光团，露坐空除夜欲阑。  
却讶西楼降仙子，玉笙吹彻万家寒。  

【别调曲代赠所知三首】  
家住邺城门向西，青楼上与邺城齐。  
郎行好记门前柳，春梦南来路不迷。  
离筵易醉夜将分，赵舞灯前犹向君。  
从此腰肢瘦无力，床头闲杀藕丝裙。  
木落天寒郎欲行，樽前离怨一鸣筝。  
燕姬纤手调新曲，不是西楼今夜声。  

【远别曲】  
阿郎几载客三秦，好忆侬家汉水滨。  
门外两株乌桕树，叮咛说向寄书人。  

【捣衣曲】  
秦关昨寄一书归，百战郎从刘武威。  
见说平安收涕泪，梧桐树下捣征衣。  

【绣球花】  
高枝带雨压雕栏，一蒂千花白玉团。  
怪杀芳心春历乱，卷帘谁向月中看。  

【采莲曲】  
湖上西风吹绮罗，靓妆越女照清波。  
折将莲叶佯遮面，棹过前滩笑语多。  

【秋怀】  
秋来客思渺烟波，湖上看山秋更多。  
只恐佳人怨秋色，晚风吹断采菱歌。  

【春词二首】  
城乌何意夜深啼，红杏梢头片月低。  
香冷熏笼人不寐，春风吹过玉栏西。  
罗衣初试薄寒生，豆蔻花开感别情。  
零落铅华君不见，画楼春雨燕双鸣。  

【重九雨中怀弟】  
天空朔雁不成行，秋色年年似故乡。  
门掩菊花人独卧，冷风疏雨过重阳。  

【塞上曲】  
白登城上早霜凄，黑水河边暮雁低。  
还忆去秋明月下，胡笳吹过七陵西。  

【即席赠薛之翰】  
园花樽酒日相期，共尔留连欲暮时。  
醉倚山亭歌楚调，秋萤飞过石榴枝。  

【愚公园春酌二首】  
共醉春风且放情，白云无定若浮名。  
好花开落寻常事，遮莫黄鹂不住声。  
绛桃一簇映斜晖，白首寻芳几醉归。  
更有多情双蛱蝶，春来还傍菜花飞。  

【春怨】  
紫绡挥断泪阑干，窗下秦筝独自弹。  
三月梨花风又雨，小楼燕子怯春寒。  

【春宫词】  
御河桥畔是侬家，一入深宫虚岁华。  
别院黄昏吹凤管，月钩斜照刺桐花。  

【宫词二首】  
自入长门空绣帏，玉颜非复镜中时。  
梨花夜雨灯相对，燕子春寒君不知。  
晓起慵妆眉黛残，玉阶芳草卷帘看。  
花间漫扑双蝴蝶，宿露偏沾翠袖寒。  

【明月山下逢武宾相克仁话旧】  
车马西来自泽州，思君不见十经秋。  
相逢把袂成悲感，明月当前两白头。  

【暮鸦有感】  
来时池草吐春芽，秋水惊心落藕花。  
空记三秋故乡梦，夕阳衰柳看归鸦。  

【胡笳曲】  
砂碛茫茫黑水流，胡儿六月换羊裘。  
骆驼背上吹芦管，风散龙荒作冷秋。  

【九日过王叔野无菊】  
陶潜懒慢闭柴关，九日餐英自解颜。  
不种黄花君更懒，满城秋色几人闲。  

【访葛征君】  
西城闲访葛洪家，篱落秋余白豆花。  
高枕自知无俗梦，数椽茅屋在烟霞。  

【寄武当山张隐君】  
辞官身寄楚天涯，石屋烧丹别是家。  
七十二峰春雪里，杖藜随意看梅花。  

【晚登沁州城有感】  
苍茫野色几沙滩，漳水东流倚堞看。  
烟火满城天向夕，一雕飞过不知寒。  

【塞下曲】  
青海城边秋草稀，黄沙碛里夜云飞。  
将军不寐听刁斗，月上辕门探马归。  

【漠北词三首】  
委羽山横塞北天，学飞雏雁夕阳边。  
匈奴岁岁无争战，白马黄驼傍草眠。  
石头敲火炙黄羊，胡女低歌劝酪浆。  
醉杀群胡不知夜，遥见岭下月如霜。  
晓开毡帐拥秋云，虏将挥鞭部落分。  
牧马阴山莫南向，雁门今有李将军。  
（茂秦诗佳句可采而全什未称者，如《春日洹上云：“春水明花外，晴云淡竹边。”《野望云：“霜寒空野色，风晚急河流。”《夜雨云：“庭花秋几许，窗雨夜偏多。”《送人云：“旅梦关山月，乡心风雨天。”《上党感怀云：“楝花垂暮雨，蕙草向春风。”《忆杨员外云：“寸心怀自切，一面梦犹真。”《春雪云：“万花春雪里，双燕冻泥边。”《寄王侍御云：“寒花世味薄，老鹤道心孤。”《上党寄刘隐君云：“多病迎秋气，长歌壮暮年。”《上党雨中云：“乱后山川别，愁边风雨来。”《雪中云：“池满春冰合，枝垂冻鸟攒。”《暮雨云：“雀共疏檐雨，人将老树秋。”《寄程参政云：“鸥鸟斜阳随野钓，杏花微雨劝春耕。”《虏退寄孔方伯汝锡云：“雁将杀气俱深入，河卷胡风自倒流。”《送顾天臣还吴云：“天低邺下长楸树，霜落淮南老桂丛。”如此类者甚多。王元美谓排比声律为一时之最，第兴寄小薄，变化差少，亦公论也。）  
附见  
☆仲山人春龙（四首）  

【思妇吟】  
身在天涯梦在秦，归时未卜见时频。  
浔阳江上秋风过，传得琵琶与别人。  

【直中作】  
条风辇道起香尘，内诏传宣促五臣。  
别殿香飘黄帔揭，缠龙帖子赐宜春。  

【宫词二首】  
海子周遭长荻芽，春深乘舰不乘车。  
阿谁贪看游鱼戏，抛却新簪茉莉花。  
晓来别院递笙歌，百子池头长绿荷。  
睡起无聊庭下立，笑拈竿子打蜂窠。  
卢太学柟三十首  

【酬谢逸人四溟三首（并序）】  
（山东谢榛茂秦，嘉靖中以能诗为赵王客，居邺邸。尝游迹燕、赵、梁、宋间，与余相知。辛丑岁，余坐诬系濬狱，则杳然莫知出处。近有人自宋中来，传《四溟诗集，读之乃茂秦所为者。中二绝句，矜余极冤，拟之祢衡、李白之伦。夫祢、李诗赋县日月，彼虽死，斯文犹存于世。若予发迹既隐，又罹重法，有说如山，谁肯为余传哉？因作诗三首，用达其意。若茂秦之得见与否，无容心焉。）  
曹思弄文翰，歌咏邺中诗。  
招游七才子，俱好相如词。  
君随凫雁圃，应教凤凰池。  
聊拂清霞赏，尉兹琼树枝。  
胡为泛沧海，令我长相思。  
谢客恣霞想，挥手绝人群。  
朝思北燕里，暮宿大梁云。  
海月照舞席，澄江泻清澒。  
远游憩灵境，奇节冠秋雯。  
黄鹄思烟侣，长鸣向夕曛。  
李白谪仙才，祢衡赋鹦鹉。  
缄愁投夜郎，掩泪赴黄祖。  
杀身扬绮芬，高名播千古。  
天摧白龙鳞，云断黄鹤羽。  
感此远谢君，沉吟望梁父。  

【重寄李子理】  
麒麟出鲁郊，商鉏为不祥。  
向非孔仲尼，何异犬与羊。  
所以路傍人，按剑默夜光。  
近时青云士，岂无鲁连子。  
气节苟不申，甘蹈东海死。  
世人闻此言，弃之如敝屣。  
投君勿复道，北风吹易水。  

【狱夜书愁敬呈吴少槐吏部】  
天帝一震怒，贰负缚暝间。  
石室梏两足，仰无日月攀。  
我稽浔阳囚，迢迢如玉关。  
妻女阻会面，何时复生还。  
卫水东北流，日夜恣漰濞。  
如何来枕上，化作万行泪。  
申包哭秦庭，七夜救楚地。  
掩面今三年，犹为蒿里质。  
天命安可知，长吟慰憔悴。  

【送崔秀才南还】  
孟冬送客临沙浦，潇潇风动蓟门树。  
骅骝衔辔不肯行，一鹗南飞过天柱。  
燕台击筑且高歌，青樽酒尽红颜酡。  
五更鼓角星野平，看汝骑驷凌天河。  

【赠别南田杨子还晋石（并序）】  
（十五年，余游京师，驰翰苑，猎文囿，延师士之肆。游轫冀野，穷览燕墟，曰：“壮哉！帝王之居也。”乃揽辔西市，遇晋石杨子景新，与之论皇帝王霸之要，雄姿风发，鼓剑悲歌，慷慨泣数行下。於戏！士之负杰烈不羁之性，旷世相感，一至于此哉！今年秋，杨子还晋石，因作诗识引。）  
我本卫川豪，君作燕城客。  
意气各千里，相逢在燕陌。  
燕城燕陌跨京华，青烟作帐银为沙。  
五侯龙马耀金鞭，苍螭宝带屈盘挐。  
层城日出歌钟起，绣户朱箔幌罗绮。  
遥忆夔龙集凤池，亦知卫霍矜戚里。  
笑倚青萍剑，耻上黄金台。  
昭王非帝胄，乐毅自凡材。  
燕丹空有心，荆卿徒悲哀。  
白虹没长云，易水不能回。  
瑶华翠葆浮云没，锦石雕甍秋后伐。  
古人已见覆苍苔，今人空对西山月。  
西山月出宫殿寒，坐愁白发惊飞湍。  
风云万里不相待，白羲垂耳蛟龙蟠。  
鸡鸣开九关，天狼若可攀。  
誓欲请长缨，系胡燕然山。  
长缨系胡心不朽，君去青山但挥手。  
落日天风吹海波，月明来劝一杯酒。  
酒中慷慨乐事无，据地酣歌玉唾壶。  
晋石山川为君迓，千岩万壑来长途。  
往日春光怀我处，奇花不尽相思树。  
葡萄露下余空醅，终日待君那能顾。  
沧洲今已暮，瑶草不知路。  
欲乘黄鹤一问之，为予净扫南田雾。  

【送人之塞上】  
北风瑟瑟胡马鸣，君今弃我何远行。  
阴山雪花大加掌，黄云出没单于营。  
万里龙沙那可见，将军大小七十战。  
捷书奏入建章宫，寄我云中一只箭。  

【七夕】  
银阙含秋星欲烂，天孙脉脉度河汉。  
仙鬟玉珮那可闻，佳人夜半开帘看。  
阶前月色疑有霜，独坐穿针向画廊。  
东方日出乌鹊晓，天上人间枉断肠。  

【襄国饮鸳水野亭奉怀张<山卢>山明府】  
我尽野亭鸳水阴，平沙落日青枫林。  
寒花烂熳不自爱，霜风一堕柴门深。  
我来对此沉吟久，况是<山卢>山别离后。  
何处浮云晚未还，散愁且醉襄城酒。  

【登西城嘉禾楼重送张<山卢>山赴部】  
高楼西望萦空烟，南风渺渺吹河船。  
碧沙细草远相送，一夜飞过黎阳川。  
惊魂如缕随君还，恨无双翼凌青天。  
魏阙霾阴雷隐怒，灞水横波不可渡。  
此时挥手重堪悲，千里相逢未有期。  
燕台倘值悲歌饮，击筑先寻高渐离。  

【史平台夜宴词】  
（汉史玄以宣帝大母家，封为侯，于外家亲居多得赏赐，簪貂弭世，宠溢内外。明浮丘山人作《史平台夜宴词。）  
高堂腻烛娇红春，麝炉掣锁银麒麟。  
掌中舞袖回金缕，背后落花覆锦茵。  
夜半歌钟起洞房，绣罗香暖对鸳鸯。  
旋征玉雁排筝谱，复弄梅花近笛床。  
绣额红衿真媚妩，隔帘仿佛调鹦鹉。  
唤回满座郁金香，鲜鲫银丝出翠釜。  
鸡人夜唱铜龙泻，内监忽传进拏马。  
绛销双引貂襜褕，长秋门前马不下。  
北风吹山海水移，世人见此复泪垂。  
宝玦香车俱莫叹，金掌仙人已辞汉。  

【信陵亭行赠张幕史】  
昔闻贵公子，乃是信陵君。  
剑气连秋水，英风迈长云。  
堂中爱养三千士，玉袍珠履何缤纷。  
信陵一去几千载，堂中今无一人在。  
空余城里信陵亭，日见黄河走东海。  
信陵亭右送飞鸿，豪士者谁张长公。  
虬髯潇洒眼如电，论吐何啻垂天虹。  
身骑宛马铁花骢，霜蹄决裂耳生风。  
四顾已无南海尉，一心要灭黑山戎。  
朝发夷梁津，暮宿黎阳渚。  
轩盖狭广路，翩翩皆龙举。  
春风澹荡吹罗帷，宛如渌水莲花池。  
异代风流今有此，若问信陵那可知。  

【赠故大同府节判魏张公祝入祠七十韵】  
魏博富才薮，储英断幽显。  
金璞无留精，虎豹澄视眄。  
文章两汉际，墨迹苍颉篆。  
多贤信足征，特秀殊异撰。  
张公真天人，弱冠负婉娈。  
凤毛何翩跹，孤啸绝<山栈>嵃。  
矫然云空翮，似共扶摇抟。  
远器讵可识，栖栖但苍畎。  
腹存五经笥，身与六艺卷。  
叔孙礼犹尊，毛公《诗放衍。  
桃李垂映春，芜秽屡摧揃。  
庭草有余姿，园葵复开展。  
李膺县龙门，侯巴激绳勉。  
有母老且贫，负米不惮缅。  
北堂或寝忧，视食脸必泫。  
夜坐宁解衣，晨兴忘孱懦。  
仲由晚升堂，曾参力亲勔。  
岂不怀旷逸，所愧斯道舛。  
操觚赴风檐，论议浮云卷。  
天地岂毫末，万物皆鼃黾。  
挥霍断鹄剑，络绎如瓮茧。  
九河一奔决，笔力与深浅。  
贾谊魁大庭，郄生逼众选。  
春雨湿荷衣，秋风醉华宴。  
领教即同州，文旆辞玉辇。  
凄其燕坐毡，寂寞公堂鱓。  
盘中长苜蓿，衣上生苔藓。  
整饬文字宗，手足成宿胼。  
乙科连佳士，芳声捷银匾。  
铨曹籍哲行，圣意亲眷缱。  
制可决宸衷，衔命理东兖。  
淮南多宾客，河间讨坟典。  
枕中鸿宝书，礼经得细阐。  
其王似太宗，英睿天潢演。  
虬须多潇洒，虎步遗芳典。  
设醴延穆生，骈罗出禁脔。  
谨介控豪侠，挥金洁筐{典}。  
王赐金字牌，旌忠古所鲜。  
为擢云州判，馈运百里转。  
甬道达交河，军声赫桓狝。  
落日单于营，秋风胡马现。  
漠漠黄沙碛，萧萧大旗搴。  
颇似萧相贤，关中息余喘。  
武宗践祚初，逆瑾姿骄蹇。  
泰阿失金柄，宝鼎窃玉铉。  
阉奴事私谒，日请太仓廯。  
公气时益振，那避祸横罥  
按剑雄四视，意欲铲叠絺。  
奸回沮颜色，谅直非顾遣。  
董卓卒燃脐，李斯叹黄犬。  
乾坤扫氛翳，社稷清沈湎。  
解绶赋归田，衡门适游躽。  
王公枉驾过，俯视若蜓蝘。  
骅骝宜垂耳，鸾鹤易摧殄。  
汩没漳水涯，沉绝庙堂琏。  
凤雏翔长云，玉树落萧{艹先}。  
佳婿李光禄，乘龙笃嬿婉。  
后代乃贤豪，森森尽碧瑌。  
道盛人难忘，有司累交荐。  
县室列神灵，雕楹虚坛墠。  
窈窕映丹青，炜煌杂黝墡。  
春秋恪骏奔，陟降立有瞯。  
玉貌虽匪殊，德音谁能戩。  
门墙歉分席，饱闻弟子善。  
夙期傥相亲，何必同笑<口寅>。  
哀赠起北风，远怀泪若洗。  
长吟《薤露篇，少谢《蒿里饯。  
久稽寻阳囚，号泣思徒跣。  
伏枕缠捆拲，捷身畏戈戭。  
江海苟不竭，笔削太史编。  

【赠友人归别墅】  
绿杨漫垂舞，摆动春风情。  
吏役甘作苦，瓜期思田萦。  
寻溪观游鳞，出谷听流莺。  
别有漆园客，长歌怀友生。  

【书怀投李篁台外博】  
昔余江海思，凌风恣天游。  
回览凤凰台，薄行鹦鹉洲。  
玩弄颍水月，吟啸箕山秋。  
缅想古人风，飘然不可求。  
挟剑适燕云，裂繻游皇州。  
昭王去不还，金台长秋草。  
乐毅徒空谈，剧辛亦枯槁。  
痛哭九陌中，回飙起苍昊。  
六噫辞汉京，三山事幽讨。  
结庐太伾麓，莳花黎水阳。  
饥餐赤城霞，渴饮华池浆。  
举杯酬阮籍，弹琴招嵇康。  
放浪期九垓，枋榆安足翔。  
天造诚寥廓，一夕生欃枪。  
光芒动圆象，浩荡乱天常。  
南箕乃长舌，牵牛遂服箱。  
置身在昭宪，夙夜守圜土。  
剥肤咸虺蛇，剸心皆剑橹。  
阴卧魂毰毸，澄视鬼伛偻。  
日月将焉施，胡不照聋瞽。  
父母荒殡阶，儿女死秋堵。  
呕血徒伤心，斩衣事终古。  
悠悠九原思，历乱攒肺腑。  
篁台百世士，潇洒落风尘。  
谈经施绛帐，讲道开河滨。  
有时泻玑珠，万斛光璘豳。  
熔铸能几时，席上罗佳珍。  
贬道理凡材，褰衣讯幽谷。  
烟云忽一开，婉如熙春屋。  
歊面行叹息，力疾对芳牍。  
览听殊未已，犹获玉双瑴。  
强成启口笑，无复论羞恧。  
感此忘形骸，片言通钧轴。  
愿尔垂神光，乘时慰蹙蹜。  
龙荒如有待，万里骑騼<马蜀>。  

【适金陵登魏武读书台奉别李觉斋丈】  
魏武建雄图，虎视何壮哉。  
只今霸气尽，空余读书台。  
登台览四野，萧瑟悲风来。  
饥鸢猎平楚，寒狐鸣城隈。  
林木郁苍然，烟霜日空摧。  
咄嗟此山川，千载埋云雷。  
我亦慷慨人，与君远追陪。  
酒酣拂宝剑，肝胆历然开。  
遥望南溟间，鲸鲵沧波颓。  
相顾起叱啸，坐使风云回。  
杨仆拥楼船，声名冠崔嵬。  
富贵吾自取，他人徒惊猜。  
投鞭自兹去，千里骑河魁。  

【寓谯郡宿魏武台下赠罗汝龙】  
汉帝灭金镜，灵氛黯中原。  
山川忽破碎，海水日飞翻。  
蚩尤拓大旗，时拂紫薇垣。  
奸雄窃神器，霸王气并吞。  
平台起崷崒，西北眺陵园。  
千载乃丘墟，秋风散鸡豚。  
尔来值岁暮，感此摧心魂。  
托宿茅屋下，偃仰徒自论。  
中逢豫章客，夜半延青樽。  
酒酣起视笑，飘然虬须掀。  
开口复纵横，历历陈万言。  
宛若黄河流，奔漰决昆仑。  
然诺在一时，逸气惊鸿鹓。  
远望江路塞，蛮烽照天门。  
誓欲指雄剑，直斩南溟鹍。  
而我岂不能，与君同腾鶱。  
风云苟未合，且复侣猱猿。  
《阴符掩玉匣，宝剑藏塞墦。  
拂衣一长啸，高风振丘樊。  
水流还大壑，日昃仍朝暾。  
待予乘景运，一洒清海浑。  

【冬日猎射毕同艾瑞泉从子擢挈酒藉草坐饮醉后作此】  
寒风吹林薄，白日怆以黄。  
呼鹰登高台，走马硊石冈。  
狡兔起草间，裂脑厉秋霜。  
割鲜青山隅，藉草传羽觞。  
落叶入我杯，细细波悠扬。  
平楚正萧瑟，感此情弥长。  
云中姿天骄，胡尘暗边疆。  
杀将屠我城，主辱臣未僵。  
徒令哂千秋，何以慰遐荒。  
合当捐微躯，雪耻左贤王。  

【送友人南还】  
凤凰楼外云气长，青袍白马生辉光。  
送君千里促羽觞，鸣筝清歌如故乡。  
相思明日忽分手，谁指青骢系绿杨。  

【寄谢逸人四溟二首】  
汉京词赋多风雅，前拥邹生后枚马。  
四溟旅人兴最豪，冯轩落笔长河泻。  
醉中一别十经秋，落叶翩翩叹白头。  
思君恨无黄鹄羽，涕泗遥赡沧海楼。  
海水飞动凌三山，巨鳌出没流其间。  
人生风波有如此，飒飒秋风凋玉颜。  
鲁连自是紫烟客，倜傥长揖二千石。  
一朝谈笑解聊城，东入沧溟眇无迹。  

【甲辰岁张郡伯鄮西如觐京师其母太夫人出中馈给囚因感激述怀作五十韵以谢】  
凤历开皇纪，龙池忆紫烟。  
青阳调玉烛，白日转幽天。  
河朔风云会，漳涯气概先。  
诸公梁苑客，明府汉庭铨。  
沈宋金章籍，阴何玉辔联。  
衣冠连日表，精爽动星躔。  
各应非熊兆，同操哲匠权。  
文翁兼化蜀，郭隗始登燕。  
五马襄城野，双旌霸水涎。  
夹轮双鹿扰，上汉一搓县。  
忠奖推王室，金泥受帝宣。  
吴公才第一，贾谊席应前。  
鄯善何无尔，河源即有焉。  
疏名勒玉藻，归苑撤金莲。  
虎变谷风起，莺鸣乔木迁。  
那微文伯母，谁产范滂贤。  
《黄鸟空玄理，《关雎德化全。  
肃雍元启胤，圣善总承乾。  
壸臬慈文表，襟裾风纪缘。  
大家新著作，刘向旧名编。  
雨露含濡远，江河流泽偏。  
吹嘘延朽腐，哀痛及颠连。  
粉署琅玕碧，天牢桂玉鲜。  
八珍真靡凿，五醢更骈阗。  
<麦差>麦赤城外，杯羹玄圃边。  
春盘行荏苒，曲几坐连翩。  
眉睫光初润，膏肓病即痊。  
尚方虚拟赐，阴室竞相怜。  
小步婴金铁，扬眉愧拘挛。  
朵颐群累侧，染指朅夫筵。  
坎廪心仍切，低回腹稍便。  
循墙如丧狗，俯颈似饥鸢。  
慷慨期投璧，呻吟尚缩肩。  
抢呼西向拜，遥祝北堂年。  
少假恩犹乳，翻思泪下泉。  
二灵忘伏腊，两稚饱鹰鹯。  
丘垄哀新鬼，图书锁废廛。  
干戈尝胆苦，衰飒噬脐眠。  
故国孤魂杳，他乡白发牵。  
妻贫嫌再醮，女大吝施铅。  
放大因无食，挑针作觅钱。  
尘埋苍兕剑，虫篆白氂毡。  
甑釜从珠网，幨帏或马鞯。  
鬼神悲简牍，妖孽戏花钿。  
壮志浮云去，灰心苦蘖煎。  
敢辞先菌蟪，为恨失腾骞。  
雷雨龙门别，风霾虎脊捐。  
徽缠多窘束，榜楚替迍邅。  
百转伤心曲，三年似祸悛。  
倾危希造化，早晚谢陶甄。  

【春晚将还旧业诸公送远独方水云以病不至作此留别】  
青春载酒寻君处，君病春残我亦回。  
背叶流莺愁对语，梢泥乳燕吝飞回。  
烟云莽莽高欢垒，白日荒荒魏武台。  
醉里剑歌时自放，白头还望转堪哀。  

【别李希贤】  
谯城冬日白，涡水阴云霏。  
与尔经别地，相看泪湿衣。  
旅怀随雁尽，乡梦逆潮归。  
芳草他时满，令人宁久违。  

【青楼词】  
百尺高楼挂彩鸳，锦筝银甲乱哀弦。  
夕阳西下帘深卷，望见西江万里船。  

【云中曲四首】  
燕岱河山黑水分，胡沙北望接氤氲。  
桑乾斜映龙山月，碣石遥通鱼海云。  
高阙塞头杀气横，居延川内少人行。  
黄沙欲没李陵墓，明月长悬苏武城。  
夜半飞书报建章，交河新驻左贤王。  
即分骁骑屯榆塞，便发元戎出定襄。  
黄须羽帽破乌桓，丈八蛇矛血未干。  
胡马尽归元帅幕，番刀赠与故人看。  
李同知先芳三十三首  

【车遥遥】  
膏车何草草，遥遥万里道。  
远道莫致思，倚轮望见之。  
只轮不可行，去客难为情。  
驾车策马轮已远，肠中车轮载君返。  

【玉阶怨】  
蟋蟀鸣玉阶，梧桐落金井。  
纨扇本生凉，错恨秋风冷。  

【腊日】  
腊日烟光薄，郊园朔气空。  
岁登通蜡祭，酒熟醵村翁。  
积雪连长陌，枯桑起大风。  
村村闻赛鼓，又了一年中。  

【一斋】  
一斋容膝处，高枕谢招寻。  
稚笋初平槛，新鸦未出林。  
闲情芳草地，春恨落花心。  
更爱前溪好，千章绿树阴。  

【江上晚行】  
褰帷方出郭，江上欲黄昏。  
却望东原道，青山蔽县门。  
蝉鸣月里树，犬吠水边村。  
何处分渔火，芦花隐钓<舟仑>。  

【皖江】  
皖江阴乍晴，鳞鳞秋浪生。  
岸回村树隐，潮落海云平。  
鱼米舟中市，人烟水上城。  
不须遥问渡，前路是浮萍。  

【雨中投仙姑寺】  
雨中投古刹，江岸少人行。  
立马候松径，呼僧问寺名。  
断碑经火尽，荒草入秋平。  
惟有枫林树，泠泠清梵声。  

【新池】  
松峰高接天，合沓四山连。  
马怯新池水，人投野烧烟。  
飗飗风出谷，齿齿石成川。  
诘曲袁江路，心苏百折前。  

【春思】  
渝州正二月，日夜雨潇潇。  
石濑添新涨，江风送落潮。  
春催花影薄，林杂鸟声娇。  
楚客多归思，长天坐寂寥。  

【滩头】  
春江两岸阔，细雨片帆斜。  
古戍收残市，寒潮带浅沙。  
风偏舟倚濑，春尽鸟啼花。  
桑柘依依绿，渔矶三五家。  

【暮春】  
和风搅亭竹，稚笋欲交加。  
藻思添芳草，春愁剧落花。  
檐栖黄口雀，林乳白头鸦。  
坐惜青阳暮，空悲两鬓华。  

【暮春怀归】  
风雨春迟暮，江湖日阻修。  
羁心身外遣，归计梦中求。  
花落啼莺尽，泥香乳燕留。  
年年问津者，空买钓鱼舟。  

【立秋后一日助甫见访得霜字】  
屏居对芳草，同病喜相将。  
阑暑人如醉，新秋鬓有霜。  
虫鸣风雨夕，萤点薜萝墙。  
后夜看牛女，还期就一觞。  

【伯宗席对月再别吉夫得声字】  
几醉长安月，因君万里行。  
片云随袂断，疏影入帘清。  
小径花生色，微霜雁有声。  
他时三五夕，一见一含情。  

【义门晓行】  
曙色起林鸦，青天明晓霞。  
蒹葭晞白露，墟里带清沙。  
老骥长途怯，新鸿一字斜。  
不知时序晚，野菊有黄花。  

【何明府邀宴荆山】  
名山堪载酒，驿使暂停车。  
斜日长淮水，春风一县花。  
平崖喧立马，深树点归鸦。  
更坐莓苔上，残尊照落霞。  

【春日山庄】  
得归仍喜故园春，日日花前倒葛巾。  
自惜年光催短鬓，平分春色与东邻。  
啭枝黄鸟争歌妓，拖雨绯桃似醉人。  
华发青山莫相笑，初衣会见出风尘。  

【云津送袁生之京】  
曲水平桥江岸斜，云津门外送仙槎。  
离亭握手愁将夕，远道逢春鬓易华。  
二月行人折杨柳，一年心事问桃花。  
兰桡泊处东风遍，细雨楼台燕子家。  

【暮春初过山庄】  
山人本性爱山居，弭节春游过草庐。  
短砌雨余芳草合，小亭风定落花初。  
拂尘下榻惊梁燕，开箧抽书走壁鱼。  
更辟岩扉频洒扫，能无长者命巾车。  

【新秋钓鱼台宴集兼赠倪若谷秘书得中字】  
古寺凉蝉嘒晚风，钓鱼台近濯龙宫。  
波摇树色浮天上，山写秋容入镜中。  
莲社旧游花落尽，濠梁乐事鸟啼空。  
临流不醉新丰酒，笑杀沧浪把钓翁。  

【圆觉寺晚坐】  
片片归林鸟，微微出寺钟。  
僧门掩秋色，明月在高松。  

【闺情】  
月宇开天镜，高楼试晚妆。  
秋风吹桂树，双燕语雕梁。  

【江雨】  
西山带雨痕，南浦生秋草。  
烟中树若荠，波上舟如鸟。  

【春日登楼作】  
长堤芳草初青，古庙垂杨几树。  
登楼不见山村，知在杏花深处。  

【郊行即事】  
城南黄叶逐人飞，城上寒鸦噪晚饥。  
老树荒村停落照，遥遥山寺一僧归。  

【由商丘入永城途中作】  
三月轻风麦浪生，黄河岸上晚波平。  
村原处处垂杨柳，一路青青到永城。  

【小亭即事】  
绿杨垂穗噪新鸦，竹里茅亭一径斜。  
不是山人携酒至，小园闲杀碧桃花。  

【春望】  
芳草萋迷一径斜，澹烟疏雨噪新鸦。  
城南春色浓于酒，醉杀千林桃杏花。  

【双沟夜雨】  
风雨萧萧入暮天，孤村黄叶锁寒烟。  
官衙儿女应相说，今夜羁栖何处边。  

【石城乐】  
石城城下接隋堤，绿树红楼桃叶溪。  
到日江头劳借问，莫愁家在画桥西。  

【新秋西郊杂兴】  
因看木槿落花稀，更惜年光似鸟飞。  
斗酒黄鸡堪共乐，青山无恙故人非。  

【遗兴呈宋山人】  
落魄金门老岁星，归来调笑眼双青。  
高楼坐拥如花妾，月下弹筝倚醉听。  

【宫词】  
玳瑁琵琶缀玉环，为囊盛裹绣双鸾。  
自从学得朝元曲，不对君王不敢弹。  
附见  
☆李审理同芳（四首）  

【饮酒】  
山扉悄无事，家酿复新香。  
迟尔二三子，陶然醑一觞。  
论心爱丘壑，炙背阅年光。  
雪积冰难解，冬残日乍长。  
岁时鸟过目，身世雁随阳。  
多谢高阳伴，同来入醉乡。  

【春词二首】  
常年二月已清明，今年清明三月中。  
寄语寻春携酒客，桃花虽歇有东风。  
十千沽酒冶游郎，日指桃林是醉乡。  
花下停车莺语乱，蹊边拾翠燕泥香。  

【拟艳歌行】  
越女秦筝手自调，阿欢按节奏金铙。  
当筵忽漫冰弦断，笑倩怀中取凤胶。  
李按察攀龙二十五首，附录三首  
（余既录于鳞诗，偶得王承甫《与屠青浦书云：“读足下与王元美书，所弹射李于鳞处，爽焉快之，然论文耳，犹未及诗。仆谓其七言歌行莽不合调，五言古《选乐府，元美谓之临摩帖，《后十九首何异东家捧心益丑，《陌上桑改自有为它人，非点金成铁耶？绝句间入妙境，五言律亦平平，七言律最称，高华杰起，拔其选，即数篇可当千古，收其凡，则格调辞意不胜重复矣。海陵生尝借其语为《漫兴戏之曰‘万里江湖迥，浮云处处新。论诗悲落日，把酒叹风尘。秋色眼前满，中原望里频。乾坤吾辈在，白雪误斯人’云云，大堪绝倒。仆尝以为雅宜之行草、新安之古文、历下之七言近体，在彼非不精工，习而宗之者愈似愈乖，不可有二，何则？徇所美而乏通才，局于格而寡新法，守而弗化，极而弗变，其神者不全耳。”承甫之论历下，与余所评驳若合符节。元美虽为于鳞护法，亦不能坚守金汤矣。前辈又拈历下《送楚使诗“江汉日高天子气，楼台秋敞大王风”云：“此贺陈友谅登极诗也。”与承甫引淮海生之语相类，附及以资一笑。）  

【答寄俞仲蔚】  
太乙贶汉德，名驹生渥洼。  
赤汗沾青云，长嘶挹流沙。  
饥龁玉山禾，渴则饮其涯。  
翘尾以踯躅，迍夬相经过。  
不愿游阊阖，况乃服盐车。  
世岂无伯乐，垂耳奈我何。  
天子发素书，使者出蹉跎。  
駪々十二闲，驽马常苦多。  
虽有千里姿，羁绊非所加。  

【集开元寺】  
流阴拂层岑，返照翳深谷。  
古寺入萧条，回岩抱幽独。  
梵影净香台，钟声殷石屋。  
绝壁栖禅诵，悬厓下樵牧。  
秋花雨还瘦，老树霜逾秃。  
寒泉可莹心，白云况极目。  
登临客自佳，摇落时何速。  
蔬色荡腥膻，苔光清简牍。  
新诗发神秀，旧游耿初服。  
归来杖屦便，老去烟霞伏。  
高城出睥睨，灯火通林麓。  
言旋转多兴，后朝此同宿。  

【同皇甫缮部寒夜城南咏月】  
片月挂遥岑，层城曳素阴。  
寒分宫树净，影落御沟深。  
结冷悲羌笛，匀霜上捣砧。  
西园芳宴后，白雪复谁吟？  

【赋得屏风】  
虚屏汉宫里，有女《白头吟。  
色倚琉璃怯，秋来湘水深。  
欢情张画烛，愁坐掩清砧。  
莫为苍蝇误，君王在上林。  

【送皇甫别驾往开州】  
衔杯昨日夏云过，愁向燕山送玉珂。  
吴下诗名诸弟少，天涯宦迹左迁多。  
人家夜雨黎阳树，客渡秋风瓠子河。  
自有吕虔刀可赠，开州别驾岂蹉跎。  

【署中有忆江南梅花者因以为赋】  
欲问梅花上苑迟，坐中南客重相思。  
开帘署有青山色，对酒人如白雪枝。  
驿使书来春不见，仙郎梦断月应知。  
偏惊直北多烽火，昨夜关山笛里吹。  

【怀子相】  
蓟门秋杪送仙槎，此日开樽感岁华。  
卧病山中生桂树，怀人江上落梅花。  
春来鸿雁书千里，夜入楼台雪万家。  
南粤东吴还独往，应怜薄宦滞天涯。  

【张驾部宅梅花】  
仙郎雪后建章回，清夜西堂拥上才。  
笛里春愁燕塞满，梁间月色汉宫来。  
即看芳树催颜鬓，莫厌寒花对酒杯。  
共忆故人江北望，因君罢赋倚徘徊。  

【上朱大司空】  
河堤使者大司空，兼领中丞节制同。  
转饷千年军国壮，朝宗万里帝图雄。  
春流无恙桃花水，秋色依然瓠子宫。  
太史但裁《沟洫志，丈人何减汉臣风。  

【按察李公诞子公蜀人先以中书舍人为御史】  
高才染翰五云中，役道登车揽辔同。  
雏有一毛殊是凤，驹无千里不为骢。  
名乌业已承家学，字犬文须命国工。  
君自蜀人扬马后，同乡奕叶播清风。  

【夜度娘】  
侬来星始集，侬去月将夕。  
不是地上霜，无人见侬迹。  

【寄登宗秀才茂登池亭】  
窗中采莲舟，落日菱歌起。  
坐见浣纱人，红颜照秋水。  

【戏呈郭子坤二首】  
家有秦台女，青云路不遥。  
但愁明月夜，天上唤吹箫。  
丹灶几时开，妆成倚镜台。  
不须嗔窃药，本是月中来。  

【徐汝思见过林亭】  
五柳阴阴逼酒清，一杯须见故人情。  
明朝马上听黄鸟，不似尊前唤友声。  

【早夏示殿卿二首】  
长夏园林黄鸟来，百花春酒复新开。  
人生把酒听黄鸟，黄鸟一声酒一杯。  
湖上青山绕屋斜，萧条重枉使君车。  
到来纵遣柴门闭，只在东邻卖酒家。  

【挽杨生】  
平生裘马最翩翩，不惜黄金结少年。  
今日萧条君不见，白杨秋色有谁怜。  

【挽王中丞】  
司马台前列柏高，风云犹自夹旌旄。  
钃镂不是君王赐，莫作胥江万里涛。  

【送潘润父（已下出遗集）】  
摇落荒山道，君行日独深。  
解装迎暮雨，秣马发秋林。  
僮仆知乡泪，风尘见客心。  
十年悲未遇，归卧<山昔>湖阴。  

【寄许殿卿】  
漠漠雨如沙，翩翩燕子斜。  
官贫轻逆旅，乡远重携家。  
昨夜怀人去，春风抚岁华。  
独行临御水，问使到梅花。  

【十五夜谢山人同李明府见过得宵字】  
客有山中约，人来江上遥。  
张灯传彩笔，换酒出金貂。  
贫病看交好，文章慰寂寥。  
天涯还此会，留醉驻春宵。  

【重别李户曹】  
旧游京陌满，何处珥貂行。  
念子从王事，令人识宦情。  
春风吹远别，芳草送孤征。  
莫叹谋身拙，前贤重请缨。  

【秋夜】  
岂敢欹芳树，多时信转蓬。  
乡心生夜雨，客病卧秋风。  
大药三山外，浮名四海中。  
自知成汗漫，还与众人同。  

【郊游】  
何为驱车马，终岁惨尘颜。  
偶出城西寺，因看湖上山。  
水流芳草外，人醉落花间。  
复值岩耕客，春风荷筿还。  
附录拟古乐府（三首）  

【翁离】  
拥离趾中可筑宫，兰用葺之艾尔蓬，。拥离趾中。  
（《铙歌·翁离一章，古题无解，汉、魏以来未有拟者，拟之已可嗤矣。“何用葺之蕙用兰”，似亦骚人之义，今易之曰“兰用葺之艾尔蓬”，以叶“中”字之韵，其可通乎？又魏祖时乐府但取叶律，不复赋题，今声既不传，却又依样葫芦，全不赋题，如于鳞所拟《上留田之类，将安属也？舛戾弘多，未能具述。）  

【东门行】  
出东门，不顾归。来入门，怆欲悲。舍无儋石储，还视身上衣参差。慷慨出门去，儿女牵裙。他家自愿富贵，贱妾与君但袴糜。但袴縻，上用穹窿，下用匍匐小儿。时吏清廉，法不可干。。一旦缓急，当告谁。行，吾望君归。嗟！少年莫为非。  
（改易本词数十字句，便云《拟东门行，今以所改易字句与本词覆看，亦略有意义否？“仓浪”、“黄口”，以“仓”对“黄”，寓巧于拙，此古人言语之妙，改而云“穹窿”、“匍匐”，何其笨也。本词云“今时清廉难犯，教言君复自爱，莫为非”，岂不语简而尽乎？今赘以“一旦缓急”云云，枝蔓之词，更累十百行，亦未尽也。于鳞改易古乐府，率皆类此。若吴明卿之流，又是历下余波，吾无责尔矣。）  

【陌上桑】  
日出东南隅，照我西北楼。  
罗敷贵家子，足不逾门枢。  
性颇喜蚕作，采桑南陌头。  
上枝结笼系，下枝挂笼钩。  
堕髻何缭绕，颜色以敷愉。  
缃绮为下裙，紫绮为上襦。  
行者见罗敷，下担故绸缪。  
少年见罗敷，袒裼出臂膋。  
来归相怨怒，且复坐斯须。  
使君自南来，驻我五马车。  
遣吏前致问，为是谁家姝？  
罗敷小家女，秦氏有高楼。  
西邻焦仲卿，兰芝对道隅。  
罗敷年几何，十五为人妇。  
嫁复一年余，力桑以作苦。  
孰与使君俱？使君复为谁？  
蚕桑所自娱，小吏无所畏。  
使君一何迂：“罗敷他人妇，使君他人夫。  
东方千余骑，夫婿居上头。  
左右三河长，负弩为先驱。  
何用识夫婿，飞盖随高车。  
象牙为车轸，桂树为轮舆。  
白马为上襄，两骖皆骊驹。  
青丝为马靷，黄金为辔头。  
腰中千金剑，自名为鹿卢。  
起家府小吏，拜为朝大夫。  
稍迁郡太守，出入专城居。  
月朔朝京师，观者盈路衢。  
为人既白晳，鬑鬑有髭须。  
四十尚不足，三十颇有余。  
座中数千人，皆言夫婿殊。  
宗副使臣八首  

【闻雁】  
一枕何能得，长愁至不禁。  
鱼龙残夜笛，风雨急秋砧。  
天入萧森气，人兼去住心。  
湖南有新雁，作意送悲音。  

【雨夜沈二丈至】  
榻有何人下，君能此夜过。  
寒蝉吴客赋，衰凤楚狂歌。  
雨气千江入，秋声万木多。  
明朝寒浦望，摇落有渔蓑。  

【秋夜顾二丈来集】  
少别已残暑，相看失旧容。  
秋衣下风露，夕草乱芙蓉。  
世故尊前尽，乡愁雨后重。  
徘徊望北斗，明月照千峰。  

【除前钱惟重夜至】  
朔雪千门拥骑过，西风摇落罢鸣珂。  
愁边鸿雁中原去，眼底龙蛇畏路多。  
关塞岂无胡马策，江湖真负楚渔歌。  
衣裳岁暮吾将换，好与青山长薜萝。  

【春兴】  
司马提兵夜渡河，羽林诸将拥雕戈。  
青山一战残鼙鼓，落日千家泣绮罗。  
盗贼似闻能汉语，东南何地不夷歌。  
浮生转觉江湖窄，难把衣裳任芰荷。  

【郊行】  
并马出春城，摇鞭一相语。  
杨柳遍西湖，应从何处去。  

【闻雁忆弟子培】  
秋雨千峰散，寒云万里开。  
不知天际雁，几日故园来。  

【寄卢少楩】  
大伾山头花满烟，春来竟日酒垆眠。  
不知妻子关何事，乞取囊中卖赋钱。  
梁主事有誉三十六首  

【秋怀】  
夕霁凉气发，曲房蔼余清。  
金风被兰茝，白露浩已盈。  
密林谢阳彩，丛薄陨芳荣。  
迅商无缓调，征鸿怀苦声。  
物候既易感，神理固难名。  
汉阴甘灌园，鹿门事躬耕。  
金张逐丹毂，王贡飘华缨。  
由来事不同，各以性自营。  
伊予秉微尚，恬旷谐夙情。  
柱下明守雌，漆园持达生。  
缅怀昔人训，烦嚣只自惊。  

【黄司马青泛轩】  
达人慕恬寂，开轩负西郭。  
芊绵引蕙田，逶迤通菌阁。  
积芳集隆墀，耽胜控遥壑。  
蕊气通幽洞，湖光耿华薄。  
青桐带露疏，翠羽冲花落。  
蜃月镜疏棂，鹏云冠虚幕。  
真筌一以契，琴书聊尔托。  
鹤性在烟霞，凤想存寥廓。  
即此愿深栖，陋彼郊居作。  

【游白云寺】  
崇岫控越徼，巍镇峙郊甸。  
崒峍亿劫余，迢递百里见。  
疏岭何岑峭，阳林郁蓊蒨。  
峻拟玄天平，俯瞰海日炫。  
化城架层颠，拂策陟遥岘。  
逢槎旧术迷，遭石新磴转。  
始至岚阴豁，暂息厓光显。  
露翳若木茎，风堕昙花片。  
鸟啼谷互答，竹亚露犹泫。  
冲襟挹恬寂，素想协游衍。  
静惟迦叶智，默溯龙树辨。  
十喻总归空，六尘原不眩。  
清朝意蕊凋，缟夜心莲现。  
岁月纷递驰，栋宇几迁变。  
鹤往台草荒，龙去井泉浅。  
刻桷鼯鼠啼，雕梁蛛网罥。  
感物置安排，看云悟舒卷。  
结桂绪方遥，攀萝情莫展。  
景协赏为美，虑澹机自遣。  
愿总尘外辔，谢此区中恋。  

【咏怀六首】  
心星转坤维，芳荣遽销谢。  
玄蝉号树间，蟋蟀吟幽榭。  
商飚荡陵苕，物性随时化。  
瞻彼孤飞鸿，游戏清澜下。  
霜霰既以违，唼藻何雍暇。  
微禽尚有适，而我独悲咤。  
志士惜流光，哀歌达长夜。  
愧无鲁阳德，何以回羲驾。  
明月鉴重帏，凉风吹绮疏。  
佳人扬清讴，顾影伤离居。  
惜别黄鸟鸣，倏忽秋兰舒。  
繁华不再至，欢乐宁倩余。  
迢迢牵牛星，万古恒不渝。  
所思杳天末，日夕增烦吁。  
秦女善鸣筝，赵女亦吹竽。  
筝竽岂不哀，不如琴瑟娱。  
织缣常苦迟，织素常苦劬。  
嗟哉织作勤，泪下沾罗襦。  
阮公叹广武，陶子咏荆轲。  
岂知达士怀，感慨更繁多。  
饮酣匪甘放，身□匪术疏。  
冥鸿游四海，所畏在虞罗。  
高居与驷马，不如南山阿。  
时议徒纷纭，其如圭璋何。  
汉武伐匈奴，军声蜚八垓。  
遂令鸡鹿塞，万里无尘埃。  
汉道岂不盛，胡运有兴衰。  
当其中叶时，雄略亦摧颓。  
李广恒数奇，失落空徘徊。  
马邑竟无成，东市弃王恢。  
李陵负英风，仗剑单于台。  
饮血苦百战，悲风从天来。  
志欲吞狼望，轻谋贻祸胎。  
一旦陇族沉，徒兴壮士哀。  
烛龙腾遐辉，离照亘天衢。  
室隙受余光，徒能耀一隅。  
物理固殊鉴，各随贤与愚。  
楚客倒沧海，提携得明珠。  
重宝不见赏，抱价增烦纡。  
掩袂卧空谷，孰知中所须。  
昔游黄金台，酒酣卧燕市。  
哀歌傍无人，泣下击筑子。  
黍谷生悲风，易水何弥弥。  
岂无英雄者，翻觉霸图耻。  
白日忽复易，脱冠艺枌梓。  
良覯邈山河，抚剑中夜起。  

【湖口夜泊闻雁】  
北风夜泊芦花渚，蓬底青灯雁啼雨。  
水宿云翻路几千，更阑月落知何处。  
风澒尘洞谁非客，怜汝南飞霜霰隔。  
哀鸣却似畏缯缴，塌翅胡能传尺帛。  
岭树重重是故乡，故园诸弟日相望。  
寒宵听汝应欹枕，两地相思魂梦长。  

【瓜步眺望】  
残虹惨淡已黄昏，江上烟波独怆魂。  
京口树浓藏雨气，海门风急长潮痕。  
西来暮色连三楚，北望浮云隔九阍。  
正值旗亭须买醉，忧时怀土不堪论。  

【扬州悼隋离宫二首】  
李花歌罢益凄其，正是迷楼纵乐时。  
夜月辽魂哀铁骑，春风淮柳拂鸾旗。  
斗边蛇起妖谁识，帐里雕来事可悲。  
千载故基何处觅，杜鹃啼上野棠枝。  
藻井雕甍驻彩霞，锦帆一去已无家。  
凄凉夜月楼前舞，零落春风仗外花。  
残烧绕原碑卧草，夕阳依岸柳藏鸦。  
可怜河水滔滔逝，不识人间有岁华。  

【吴宫】  
月堕平湖漫不流，烟波何处可消愁。  
千年人傍要离冢，百顷谁寻范蠡舟。  
廊上悲风闻响屟，堂前清宴忆传筹。  
《竹枝似写当年恨，声起吴江叶叶秋。  

【姑苏怀古】  
看山几日到吴中，游客登临感慨同。  
金虎迹荒灵气灭，水犀军散霸图空。  
春归茂苑乌啼月，花落横塘蝶怨风。  
谁识倦游心独苦，扁舟长忆五湖东。  

【出郭小园二首】  
澹澹波光冉冉天，汀蒲沙柳共依然。  
驱驰未卜宜瓜地，贫病犹营种秫田。  
杜宇声残花似雪，鹁鸠啼急雨如烟。  
朋游共弃嵇生懒，谁棹江湖载酒船。  
新水斜通浴鹭洲，苍苍孤屿镜中浮。  
黄花未绽江南景，紫蟹先成水国秋。  
旧路忽惊芳草合，高台独上暮云稠。  
郊居岂为栖迟计，堪笑人间沈隐侯。  

【汉宫词】  
云匝蓬莱迎玉辇，星连阁道闪朱旗。  
仙娥引烛祈年夜，内史催词礼斗时。  
赤雁新传三殿曲，青鸾多集万年枝。  
蕊宫别有欢娱处，春色人间总未知。  

【厓门吊古三首】  
杀气空蒙下赤霄，胡尘卷地翠华遥。  
舟胶楚泽谁还问，魂溺湘潭讵可招。  
泪血岁添厓上藓，灵风暮涌海边潮。  
独怜岛树犹含恨，不待秋来却尽凋。  
谁悟当年谶已真，汴杭回首总成尘。  
愤无勾践三千士，死恨田横五百人。  
海上乾坤春梦短，厓前风雨客愁新。  
贞魂若作啼鹃去，葛岭山头哭万巡。  
炼石衔沙昔日心，千年犹为一沾襟。  
朔方骏没金瓯缺，沧梅龙归玉玺沈。  
云断野乌翻夕照，雨余芳树锁秋阴。  
风光不似西湖景，空使英雄感慨深。  

【庚戌八月虏变二首】  
白草萧萧大野间，单于猎火照秋山。  
坐令呜镝侵周甸，不见封泥守汉关。  
郡邑疮痍嗟正苦，边庭供饷转多艰。  
九重已命嫖姚将，为报苍生一解颜。  
胡骑朝驱度黑河，射雕还傍帝城过。  
四郊此日惭多叠，三辅何时遂息戈。  
出塞卫青犹荷戟，从戎魏绛漫论和。  
汉家会见平胡绩，愿听回中横吹歌。  

【春日病起得家书怅然有感】  
苑柳宫槐生晓烟，起看佳节倍堪怜。  
天涯尺素惊残腊，客里分阴似小年。  
愁病可堪归雁后，春心空负落花前。  
西山爽气朝来好，拟把琴尊眺远天。  

【送同年张子畏使代二首】  
使星遥指晋阳城，晓度郊原铁骑迎。  
狐塞天低横杀气，雁山秋早动边声。  
书生倚剑心徒切，诸将挥戈意未平。  
若过北堂春宴罢，还将筹策献承明。  
征马长嘶起朔风，独怜平子思无穷。  
烟尘未值萧条候，世事空归感慨中。  
云暗故关听断角，日沉残垒见孤鸿。  
悬知吊古经行处，好问当年李牧功。  

【秋日谒陵眺望二首】  
清秋霜露肃祠官，帝里山川此郁盘。  
上谷风尘通大漠，居庸紫翠落层峦。  
七陵松掩金铺暝，万壑钟流玉殿寒。  
香雾蒙蒙候灵跸，星辰还仰太微看。  
辇道松楸玉露晞，鬼神肃穆俨旌旗。  
鼎湖寂寂龙时下，银海冥冥雁不飞。  
中国地形当塞险，单于秋色入关微。  
千年陵殿雄燕峤，九庙精灵护汉畿。  

【送文子还吴】  
湖海萧条剑气孤，吟边白发岁华徂。  
马卿四壁愁沽酒，张翰三江拟钓鲈。  
月下潮声过建业，雨中秋色上姑苏。  
挂冠余亦沧洲去，迟尔烟霞倒玉壶。  

【暮春病中述怀二首】  
花落长安春事过，侧身天地甲兵多。  
马卿消渴空成赋，阮籍徉狂独放歌。  
病起春风吹鬓发，酒醒寒月上关河。  
凭栏却忆十年事，长啸谁持返日戈。  
万方云气护蓬莱，春色苍茫紫极开。  
天阔高台招骏去，风生大漠射雕来。  
明时病益江湖思，佳节愁深鼓角哀。  
堪笑腐儒通籍晚，艰危心折请缨才。  

【东林寺前作二首】  
山色斜依寺，江流曲抱村。  
时有山僧出，残阳独掩门。  
寒日照流水，晚风吹古树。  
遥听暮钟声，依依度江去。  

【越江曲】  
横塘风起送新凉，蒲叶拍波江水长。  
莫道春归花落尽，中流还有杜蘅香。  

【闺情】  
万里关山无尽期，年光春色使人悲。  
柳花只似悠扬梦，日逐东风少住时。  

【喜归述怀留别李于鳞王元美徐子与宗子相四子一百韵】  
天地炎州外，云涛涨海边。  
为儒嗟世业，结社断尘缘。  
髫龀趋先子，荣枯忆往年。  
时推骢马使，人避铁冠贤。  
吴越欢奔走，江湖获溯沿。  
沙虫谗倏及，野鵩祸翻缠。  
菊落哀霜径，松寒泣露阡。  
承家悲蹇薄，生业苦忧煎。  
寂寞诛茅地，荒凉种秫田。  
文章愧作者，丘壑拟终焉。  
野市山珍集，江桥海错鲜。  
岁时聊汩没，形役谩拘挛。  
北海樽虚倒，东山屐屡穿。  
敝囊缄绿绮，故物借青毡。  
拙自甘鹑服，贫还蓄蠹编。  
年华惊似箭，世事叹如弦。  
早已轻衣食，其如困椠铅。  
贾生元起洛，郭子遂游燕。  
射策终何术，公车独未捐。  
茂才叨辟选，上国接周旋。  
帝业雄丰镐，祥基陋涧瀍。  
紫宸清佩侍，赤县瑞珪联。  
开辟天人合，中兴岳渎全。  
扼关分虎竹，逾岭贡龙涎。  
豪侠倾畿内，声名暨海堧。  
烟花春浩荡，车骑日喧阗。  
公子回金勒，佳人拾翠钿。  
风尘驱匼匝，时节出秋千。  
盛极人情异，忧来物态迁。  
中秋入虏骑，内部卷戈铤。  
岂谓建鋋地，俄惊饮马川。  
军声摧戊己，灾变动玑璇。  
仇耻谁尝胆，承平祗控拳。  
士奔绵帢破，胡舞粉题妍。  
气概吞三辅，忧疑尽八埏。  
射生群騕褭，送酒泣婵娟。  
天鉴扶灵祚，皇威赫怒权。  
殿前筹不少，阃外略谁专。  
俄觉胡宵遁，潜窥将昼跧。  
穹庐充子女，宇宙压腥膻。  
蚊弱山能负，禽微海欲填。  
伤心见黔首，感旧问华颠。  
庙算时方倚，天骄恶讵悛。  
疮痍未苏息，戈甲转绵延。  
增赋梯航涌，征兵郡国连。  
岁输海陵粟，日费水衡钱。  
不见飞黄至，空嗟太白悬。  
西南犹战垒，春夏更烽烟。  
大将持牙纛，孤儿跨锦鞯。  
谋臣诧舌在，重镇悼眉燃。  
瑞捡张天步，妖氛袭斗躔。  
时难同斗室，国计坐临渊。  
恸哭看中土，哀歌御上乾。  
谟猷枫陛切，祀典竹宫虔。  
寸勇俱收录，微才尽采甄。  
幽人心耿耿，烈士涕涟涟。  
华省陪持戟，尘途竞着鞭。  
赋惭狗监荐，官冗马曹员。  
法网徒苛屑，刑书祗痛悁。  
凝脂谁合解，刻木便应蠲。  
结袜声何藉，含毫意独坚。  
长杨千载意，汗竹几人传。  
词赋怜哀矣，交游敢泛然。  
徐陵同握管，宗悫对谈玄。  
抗节还元礼，忧时实仲宣。  
开轩频促膝，授简不虚筵。  
艺苑宜藏气，名家愧比肩。  
尚书期不顾，国士意相怜。  
句逐法曹得，狂随吏部眠。  
论心各磊落，附尾喜翩翾。  
事业浮生外，衣冠薄俗前。  
苏门应避地，杞国谩忧天。  
吴客思莼脍，骚人咏蕙荃。  
物情增惨淡，吾道合迍邅。  
鸿雁何方别，蟾蜍几度圆。  
材迂五石瓠，心慕九疑莲。  
咄咄怀虚积，冥冥志孰诠。  
潘舆伏腊喜，姜被梦魂牵。  
性僻甘人后，愁深让隐先。  
乞身频疏上，辞职荷恩偏。  
诗兴行豪甚，交情去勉旃。  
潜鳞终放荡，健翮任腾骞。  
勋烈旂常重，声名琬琰镌。  
猖狂终岁是，消渴几时痊。  
多病成吾懒，无才免世愆。  
宁能忘子女，且去弄潺湲。  
心赏同寥廓，罗浮惬静便。  
峰峦窥四百，世界俯三千。  
天入金沙洞，烟飞铁柱泉。  
松萝亦袅袅，石濑故溅溅。  
独鹤凌星峤，群真下雾軿。  
形骸原土木，景物自茅椽。  
葛令还成药，曹溪更悟禅。  
遥探小酉籍，闲访大罗仙。  
幻梦蒙蕉鹿，清虚饮露蝉。  
世情付浊酒，朋好共清弦。  
五岭云随杖，三江月送船。  
临歧凄把袂，相忆料挥笺。  
聚散非人意，襟期失俗筌。  
乾坤一俯仰，长咏《四愁篇。  
徐布政中行四首  

【得滇南除目戏作】  
余昔四十时，秩已忝金紫。  
弃捐垂十年，仅乃复其始。  
故璧则犹是，马齿加长矣。  
顷失曾不忧，今来亦何喜。  
未能免俗缘，栖栖聊复尔。  
终当拂衣去，相从鸱夷子。  

【暮发滁阳】  
荒城一骑出，落日万蜂西。  
涧水流人影，松阴散马蹄。  
县崖青欲滴，芳草绿堪迷。  
洵美非吾土，翻然忆故溪。  

【董体仁送余至固节旗亭饮别赋此贻之】  
自古销魂地，经过复此亭。  
布衣交自重，尊酒眼偏青。  
柳色春堪惜，骊歌老倦听。  
因君怀旧侣，落落叹晨星。  

【入桐江】  
奔流千折下，峭壁两崖分。  
樵径冲江雨，渔舟宿岭云。  
布帆林杪见，水碓月中闻。  
独有披裘客，千秋不可群。  
吴参政国伦三十三首  

【饭水西驿】  
相逢水西境，大半鬼为人。  
鸟言难可解，卉服日以亲。  
杂绘裹头锐如岳，铁距杈丫猛相剥。  
掉头不应舍长呼，望见前旌乱吹角。  
道傍侧目窥绣斧，将前复却舌尽吐。  
驿亭跽进燕麦羹，饱食且忘行役苦。  

【次奢香驿因咏其事】  
我闻水西奢香氏，奉诏曾谒高皇宫。  
承恩一诺九驿通，凿山刊木穿蒙茸。  
至今承平二百载，牂牁僰道犹同风。  
西溪东流石齿齿，呜咽犹哀奢香死。  
中州男儿忍巾帼，何物老妪亦青史。  
君不见蜀道之辟五丁神，犍为万卒迷无津。  
帐中坐叱山川走，谁道奢香一妇人。  

【饭金鸡驿】  
金鸡山头金鸡驿，空庭芳草平如席。  
瘴雨蛮云天杳杳，莫怪金鸡不知晓。  
问君远游将底为，脱粟之饭甘如饴。  

【阁鸦行】  
我行深入蛮王垒，蛮兵被毳行且呼。  
指点罗夷诸种落，延袤千里依皇图。  
历历重栅临断浦，堑垒木樵密如堵。  
刀耕余力射猎还，磔鸡赛鬼挝鞞鼓。  
蜀贾无时市枸酱，汉使不复问邛杖。  
枥外骄嘶筰马肥，围中醉拥僰姬唱。  
阁鸦回首复巅横，连云不断如长城。  
此中藏甲不知处，云是先朝霭翠营。  
霭翠曾悬列侯印，翊我高皇威独震。  
遥传一檄定西南，世世称藩无血刃。  
岂其苗裔食故疆，金紫蝉联泽未央。  
莫以弹丸夸险阻，修文天子今堂堂。  

【宿谷里】  
石门风高千树愁，白雾猛触群峰流。  
有客驱驰草未休，山寒五月仍披裘。  
饥乌拉沓抢驿楼，迎人山鬼声啾啾。  
残月炯炯明吴钩，竹床无眠起自讴。  

【君山行赠洪原鲁】  
五潴水落三江湾，玉镜中分十二鬟。  
雪浪迎门卷空翠，君山合是君家山。  
多君爱客展芳宴，山水图画两相眷。  
琼卮泛酒波璘璘，《金缕促歌云片片。  
歌罢君山月已低，挂帆欲往江烟迷。  
湘君鸣环下白露，龙女吹笛乘青霓。  
吹笛鸣环杳何适，孤舟去天不盈尺。  
与君少别老难逢，那可君山少今夕。  

【过五郎矶】  
黄龙洲前雪浪飞，浪花叠作五郎矶。  
小艇纵横截洄洑，张网捕鱼一何速。  
造次经过不知险，坐爱山衣绿如染。  
闲情沙鸟俱悠悠，万古如斯江汉流。  

【送徐行父少参赴关内】  
咸阳天下险，洛邑天下中，潼关睥睨周西东。君自三川历三辅，分陕经营王命同。登车慷慨千人雄，矫若八翼凌苍穹。左冯翊，右扶风，汉阙秦畿指顾通。为将匣里双龙剑，掷作天边二华峰。  

【暮秋感怀三首】  
将相交欢日，应分圣主忧。  
民劳过赪尾，客策下焦头。  
鼓角严深夜，山川惨暮秋。  
当年贾生泪，不为感淹留。  
胡海惊飞檄，朝廷议徙薪。  
登台图騕褭，虚阁待麒麟。  
急难征兵远，疮痍转饷频。  
共愁车马地，歌管自平津。  
戚里纷丝竹，侯家盛绮罗。  
时艰民力尽，世赏国恩多。  
驰道仍骖乘，严城向枕戈。  
北风吹不歇，萧瑟楚狂歌。  

【得元乘书】  
已道还江县，犹然滞海门。  
别来新鬼哭，书至故人存。  
万死悬兵力，孤忠藉主恩。  
岂无排难意，畏路不堪论。  

【阳江道中】  
白骨平丘陇，非关地不毛。  
炊烟百里外，戍堞数峰高。  
处处闻蛮鼓，时时揽佩刀。  
暮穿乌石径，草树亦腥臊。  

【高州杂咏】  
粤南天欲尽，风气迥难持。  
一日更裘葛，三家杂汉夷。  
鬼符书辟瘴，蛮鼓奏登陴。  
遥夜西归梦，惟应海月知。  

【病中答曹有卿参政】  
自失中原路，夷犹瘴海边。  
病依山鬼卧，穷得故人怜。  
白发亲蛮俗，丹心老戍烟。  
南征有铜柱，谁记伏波贤。  

【樱桃花】  
御苑含桃树，花开作雪看。  
谁移荒署里，偏助早春寒。  
逞素愁金谷，垂珠迟玉盘。  
不知萧颖士，何意独相残。  

【庚戌秋纪事三首】  
将相交欢自一时，圣朝威福岂全私。  
当关已尽吞胡气，压境犹称入贡期。  
塞外橐驼燕士女，林间鸟鹊汉旌麾。  
郊原入夜号新鬼，却恨军前插羽迟。  
渔阳鼙鼓动神京，大将重开细柳营。  
锡命时时三殿下，烽烟夜夜七陵惊。  
芙蓉剑口星文乱，霹雳车前杀气横。  
解道《阴符能破虏，阵云偏自竹宫生。  
天威赫赫震离宫，极目郊关万室空。  
整旅未申司马法，捷书频请贰师功。  
玉门关险无传檄，武库兵陈已挂弓。  
自是汉家饶王气，诸陵依旧朔云中。  

【宗皇帝挽章】  
只怪钧天梦未通，帝星遥夜烛冥蒙。  
金舆罢幸三芝馆，玉几深凭五柞宫。  
遗诏普天俱朔雪，望灵何地不悲风。  
鼎湖自有云龙会，虚使千官泣堕弓。  
载笔曾趋供奉班，江湖犹自忆龙颜。  
宫云不散神仙仗，禁月常飘玉女环。  
似有飞轮驰帝座，不知遗剑在人间。  
千门望幸浑无计，却恨蓬莱使未还。  

【碙洲吊古二首】  
（洲在吴川县南，宋端宗航海驻此，崩。少帝昺即位，寻徙厓门，为元兵所灭。）  
一旅南巡瘴海边，孤洲丛樾系楼船。  
从容卷土天难定，急难防胡地屡迁。  
丹凤未传行在所，黄龙虚兆改元年。  
当时血战潮痕在，常使英雄涕泫然。  
海门鲸浪吸碙洲，诸将当年扈跸游。  
赤岸至今迷御辇，苍梧何处望珠丘。  
行朝草树三千舍，故国腥臊百二州。  
争死厓山无寸补，独余肝胆壮东流。  

【过层台驿】  
野潦奔鸣石径斜，疏林残日见田家。  
编篱半护邛王竹，筑坞新移望帝花。  
荒徼万山连蜀道，远人重译问京华。  
乡音断绝愁如梦，何处风高急暮笳。  

【过白厓驿（驿故阿落密地）】  
箐林幽窕石巃嵸，永日驱驰辙未穷。  
驿道久通滇蜀使，居人犹杂汉夷风。  
厓间板屋依云架，塞外芒山入雨空。  
赤水宁辞三峡远，双鱼为寄楚江东。  

【过七盘岭】  
驱马度层岭，马鸣知夌轲。  
欲舒千里足，其奈七盘何。  

【落梅叹】  
忽忽春无力，梅花作雪飞。  
谁能万里外，闻笛不思归。  

【郢中杂歌四首】  
自是兴王地，均沾汤沐恩。  
如何诸父老，斜日闭荒村。  
寝园三十里，嘉树郁苍苍。  
不有樵苏禁，谁知是帝乡。  
忆自分茅日，王田半郢疆。  
龙飞已三世，犹说内家庄。  
万户依南郭，倡家与酒家。  
东风吹不歇，愁杀竟陵花。  

【上新河杂咏二首】  
花浓白板桥，处处绮罗娇。  
玉树非新曲，遗风似六朝。  
莫问前朝事，但看江上台。  
平明拾翠去，薄暮踏歌回。  
许长史邦才二十四首  

【晚行即事】  
秋阴天易暮，行客倍生愁。  
江曲明渔火，山椒隐戍楼。  
密林惊月黑，疑路怯星流。  
犬吠荒村近，喧呼隔岸舟。  

【舟中】  
客子常明发，霜天正寂寥。  
移舟星在水，解缆月随潮。  
往事流波驶，归心帆影摇。  
更堪闻过雁，芦荻共萧萧。  

【于鳞宅送江山人】  
良夜琴尊兴不孤，萧然行色<山昔>山湖。  
天涯芳草思公子，雪后春风恋酒徒。  
那惜十千共举白，从来百万判呼卢。  
河桥杨柳谁堪把，况复梅花正满途。  

【闰三月二日赴夕山宗丈招集即事】  
剩赏难逢月闰年，论文怀抱况依然。  
轻阴阁雨扶花老，长昼停风放柳眠。  
戛玉王孙裁秀句，挥金帝子置芳筵。  
可知白发游梁客，尽醉斜阳上巳前。  

【淇门早发感忆邺下诸乡旧】  
淇门钟动思苍茫，曙色催人道路长。  
良会渐看成往迹，羁魂空复在同乡。  
城陴炯炯寒留月，驿柳萧萧夜著霜。  
几度置书将却寄，无端鸿雁独南翔。  

【下第还乡】  
莺花愁旅客，风雨逼清明。  
向晓担空笈，萧然出凤城。  

【初至永宁】  
风尘难自料，花鸟故相猜。  
问是山东客，何由万里来。  

【黔中元日】  
客中逢改岁，不解是何乡。  
时见悬门帖，春风动夜郎。  

【盈口夜泊】  
三日北风怒，孤舟泊寒浦。  
乡梦苦难着，潇潇满江雨。  

【夜投山家宿】  
西南夷徼万山隈，昔日谁教汉帝开。  
野鸟常呼行不得，马蹄那复夜深来。  

【新添驿】  
野馆孤灯半灭明，江壖月落夜潮生。  
无端乡思三更后，听尽萧萧风雨声。  

【留别刘公】  
秋风长铗幸生还，明日孤臣入楚关。  
莫道三年人万里，天涯消得几重山。  

【汴河守冻】  
客馆寒灯泪满襟，间关万里欲归心。  
眼前一水冰霜苦，又说三江瘴疠深。  

【寄怀元美】  
鸿雁惊秋海上还，片云孤月蓟门关。  
无端昨夜西窗梦，不道千山与万山。  

【丁香花】  
苏小西陵踏月回，香车白马引郎来。  
当年剩绾同心结，此日春风为剪开。  

【梁园阻雪刘计部客舍见招并呈陆大理二首】  
日暮寒风吹客衣，林鸦冉冉雪霏霏。  
愁中恰遇刘公幹，憔悴梁园共忆归。  
风雪梁园笑语频，尊前初共月华新。  
可怜白首邹枚在，不见当年授简人。  

【秋夕伤筝伎】  
钿筝银甲芳春后，珠笈金钗明月前。  
谁使烛灰香烬后，却听风叶堕霜天。  

【秋夜杨娥歌】  
风卷秋声不敢过，月波凝在碧天阿。  
那知千载韩娥后，又有杨娥一曲歌。  

【夜夜曲】  
《柘枝按舞《竹枝歌，芗泽微闻玉颊酡。  
银烛渐昏炉气冷，曲房明月奈人何。  

【送谢中丞归射洪】  
巫峡江陵一水分，猿声两岸夜成群。  
遥知月下孤臣泪，才过三声不忍闻。  

【二月朔于鳞招饮二首】  
相见年年眼更青，相看柳色又烟汀。  
画楼好抚春风醉，一月休教一日醒。  
城头柳色望成堆，随送春风入酒杯。  
知己百年谁好在，花边那忍独醒回。  

【平原道中答于鳞送别诸韵四首】  
神京千里促行装，一片离愁若个长。  
《三叠阳关万行泪，春风处处有垂杨。  
泺水桥边柳作花，纷纷晴雪扑行车。  
花前不醉君家酒，暮雨孤村何处赊。  
杨花满路傍人飞，正是伤离长泪挥。  
三日计程三百里，夜来魂梦尚依依。  
邮亭梦觉正三更，窗上花阴转月明。  
徙倚晓钟传远寺，更无人见苦离情。  
吴佥都维岳一十首  

【信州同汝成游南岩寺用李崆峒壁间韵】  
幽哉岩里居，戴石世所罕。  
源泉一勺多，香烟终日满。  
停杯岫云迟，解带松风缓。  
缘崖鹿豕踪，复与同人践。  

【题清池书屋】  
檐引山霞润，池翻树影虚。  
鸟停枰外石，花度枕前书。  
只与清谈便，宁知俗计疏。  
南村新酒熟，还许就芙渠。  

【病怀】  
烦疴违客愿，虚馆闭秋风。  
薄禄非长恋，明时岂易逢。  
钟残寒雨外，雁过远烟中。  
旧业金峰下，南窗菊几丛。  

【审录江右李于麟谢茂秦集王元美宅相饯分得中字】  
宣恩充节使，设饯枉词工。  
漫秉当筵烛，初闻出塞鸿。  
夜钟山雨后，春漏苑花中。  
别思朱弦急，雄谭绿蚁空。  
放舟前路远，恋阙此心同。  
若是逢梅树，传书候晓风。  

【祈雪斋居】  
太乙坛开荐礼勤，省垣梧竹绝尘氛。  
灵光正想通三极，清漏微闻下五云。  
窗散炉薰看月淡，帘垂竹影坐星分。  
无才未就丰年颂，只有斋心奉圣君。  

【家叔致考功事山居寄呈】  
窈窕岩阿松桂繁，沙田数亩傍仙源。  
开尊白石依汀鹭，捣药清斋引洞猿。  
花外小车邻客至，架中纷帙野僮翻。  
南楼月上村墟静，醉倚孤琴无一言。  

【赠王光禄使事江左】  
帝城文物净新秋，建业清华惬昼游。  
供奉暂辞分禁路，登临先上阅江楼。  
天长鸿雁催乡信，寒浅蒹葭缓客舟。  
何地望京横奏牍，东南处处苦征求。  

【秋日出梅溪】  
山中长卧万峰霞，溪上将乘八月槎。  
花重稻茎呈稔岁，篱清槿叶住贫家。  
性迂有喜疏骖御，伴少偏宜趁鹭沙。  
文字癖除行李省，尚余残箧贮《南华。  

【雨村道中】  
踏冻看山兴亦新，梅花偷放腊前春。  
路缘半壁时停骑，屋傍悬崖少过人。  
晴雪背阳留北崦，寒流伏草出前津。  
松杉到处群麋鹿，何必桃源称隐沦。  

【孝丰西圩道中】  
涧泉绕路十里，石屋栖云数家。  
何处微风醒酒，溪南红杏新花。  
王侍郎宗沐一首  

【寄李一吾在告】  
蚤岁相期共挂冠，俄传捷足竟争先。  
十年名在宁俱隐，万里身轻始自全。  
如缕茶烟依竹试，半痕纹簟傍花眠。  
驰驱只恐雄心在，对酒休歌伏枥篇。  
高长史岱四首  

【登台】  
蓟北收兵未，长安无使来。  
风尘连朔漠，雨雪暗蓬莱。  
去鸟为谁急，寒花何意开。  
孤臣头白尽，倚杖独登台。  

【咏鹦鹉】  
一入深笼损翠衣，陇云秦树事全非。  
月明万里归心切，花落千山旧侣稀。  
栖傍玉楼春昼永，梦回金锁曙光微。  
翩翩海燕群相趁，帘幕风高得意飞。  

【凉州曲】  
贺兰烽火接居延，白草黄云北到天。  
一片城头青海月，十年沙迹伴人眠。  

【省中】  
萧萧竹径暝烟浮，散帙鸣琴事事幽。  
若比潇湘渔父隐，门前只少木兰舟。  
刘尔牧一首  

【妾薄命】  
自怜妾薄命，敢怨主恩移。  
遘此萋菲日，能忘欢乐时。  
秋风难再热，落叶不胜悲。  
独有高楼月，流光与恨随。  
