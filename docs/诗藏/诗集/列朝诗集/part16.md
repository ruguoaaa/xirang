---
title: 第16部分
index: true
icon: editor
order: 16
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●丁集第十二  

震川先生归有光二十一首  

【南旺】  
嗟我南行舟，日夜向南浮。  
今日看汶水，自此南北流。  
帝都忽已远，落日生暮愁。  
当年宋尚书，庙貌崇千秋。  
丈夫苟逢时，何必无大猷。  
叹我学禹贡，胸中罗九州。  
杖策空去来，令人笑白头。  
尝疑伯颜策，毋乃非令谋。  
洪范天锡禹，大道衍箕畴。  
五行有汩陈，三事乃不修。  
鲧堤日以兴，百川失其由。  
不见徐房间，黄河载高丘。  

【沛县】  
泗水抱城堙，东去日潾潾。  
丰沛至今存，汉事已千春。  
嗟我亦何为，独叹往来频。  
封侯不可期，白日坐沉沦。  
每见沛父老，旅行泗水滨。  
空传泗水亭，井邑疑未真。  
城外绿杨柳，高帘悬风尘。  
犹有卖酒家，王媪几世亲。  
高庙神灵在，英雄却笑人。  

【自徐州至吕梁述水势大略】  
黄河漫徐方，原野层波生。  
万人化为鱼，凛然余孤城。  
仅见沮洳间，檐楹半颓倾。  
日月照蛟室，风波栖蜑氓。  
侵薄连群山，浩荡烟霞明。  
山回时复圆，盂盎涵光晶。  
忽然睹开豁，天末翠黛横。  
此来顿觉异，日在江湖行。  
吕梁遂安流，泯泯无水声。  
狼牙没深沉，一夜走长鲸。  
三洪坐失险，蛟龙不能争。  
乃知房村间，尚未得泻倾。  
如人有疾病，腹坚中膨脝。  
空役数万人，绩用何年成。  

【鲤鱼山】  
鲤鱼山头日，日落山紫赤。  
遥见两君子，登岸问苦疾。  
此地饶粟麦，乃以水荡潏。  
水留久不去，三年已不食。  
今年虽下种，湿土干芽茁。  
因指柳树间，此是吾家室。  
前月水漫时，群贼肆狂獝。  
少弟独骑危，射死五六贼。  
长兄善长枪，力战幸得释。  
因示刀箭痕，十指尚凝血。  
问之此何由，多是屯军卒。  
居民亦何敢，为此强驱率。  
始者军掠民，以后军民一。  
民聚军势孤，民复还劫卒。  
鲤鱼山前后，遂为贼巢窟。  
徐沂两兵司，近日穷剿灭。  
军贼选骁健，叱呼随主帅。  
民贼就擒捕，时或有奔逸。  
其中稍黠者，通贿仍交密。  
以此一月间，颇亦见宁谧。  
二人既别去，予用深叹息。  
披发一童子，其言亦能悉。  
民贼犹可矜，本为饥荒迫。  
军贼受犒赏，乃以贼杀贼。  
吾行淮徐间，每闻邳州卒。  
荆楚多剽轻，养乱非弘策。  

【郓州行寄友人】  
去年河溢徐房间，至今填阏之土高屋颠。齐鲁千里何萧然，流冗纷纷满道边。牵挽小车载家具，穴地野烧留处处。丈夫好女乞丐不羞耻，五岁小儿皆能娴跪起。卖男卖女休论钱，同床之爱忍弃捐。相携送至古河边，回身号哭向青天。原田一望如落鸦，环坐蹒跚掘草芽。草芽掘尽树头髡，归家食人如食豚。今年不雨已四月，二麦无种官储竭。近闻沂泗多啸聚，郓州太守调兵食愁无计。乌鸦群飞啄人脑，生者犹恨死不早。自古天下之乱多在山东，况今中扼二京控引江淮委输灌注于其中。王会所图，禹贡所供，三吴百粤四海之会同，若人咽喉不可以一息而不通。使君宣力佐天子忧民恫，深谋远虑宜一知其所终，无令竹帛专美前人功。  

【甲寅十月纪事（二首）】  
沧海洪波蹙，蛮夷竟岁屯。  
羽书交郡国，烽火接吴门。  
云结残兵气，潮添战血痕。  
因歌祈父什，流泪不堪论。  
经过兵燹后，焦土遍江村。  
满道豺狼迹，谁家鸡犬存。  
寒风吹白日，鬼火乱黄昏。  
何自征科吏，犹然复到门。  

【乙卯冬留别安亭诸友】  
黾勉复行役，殷勤感故知。  
悠悠寒水上，猎猎朔风吹。  
弹雀人多笑，屠龙世久嗤。  
往来诚数数，公等得无疑。  

【丙辰自南宫下第还避倭往来无定居亲交少至独有一二同志时来问学】  
江乡卜筑又城皞，春去秋来似雁臣。  
总是寂寥扬子宅，如何更有问奇人。  

【读佛书】  
天竺降灵圣，利益其在此。  
雪山真苦行，九恼尚缠己。  
非徒食马麦，空钵良可耻。  
纷纷旃茶女，谤论或未已。  
不知手指中，犹出五狮子。  

【自海虞还阻风夜泊明日途中有作】  
百里见青山，言旋谅非徐。  
风波仍水宿，龙蛇惊夜居。  
明发尤惨淡，川途尚修纡。  
水驶凌方约，云寒日未舒。  
弥亘多芳草，寂历少畋渔。  
寒光冒明湖，朔风转高墟。  
旧事成往迹，余生惟读书。  
古人不可见，岁暮安所如。  

【壬戌南还作】  
半月困漳卫，今旦望邹峄。  
景风时迎舟，积水不盈尺。  
行路日淹留，归思逾急迫。  
昔往冒飞雪，今来见秀麦。  
蕴抱无经纶，徒旅空络绎。  
西苑方呈兔，东郡亦雨鲫。  
番禺有假号，建州乃充斥。  
奈何唐尧朝，不用贾生策。  
玄文故幽处，卮蜡益润泽。  
天命苟无常，人生实多僻。  
去去勿复言，牧豕在大泽。  

【淮上作】  
长淮饯落日，圆光正如赭。  
倾红注流波，殊景不可写。  
淮水自西流，黄河从北下。  
并合向东行，终年无停泻。  
哀此千里客，春至复已夏。  
独立空惆怅，所与晤言寡。  

【琼州张子的与余同年俱为县令江南子的自建德改当涂今入觐又改荣县一岁中三易县居京师旅寓相近以诗为别】  
岭表生异人，始兴最开先。  
余公亦崛起，屹屹天圣闻。  
圣代丘文庄，富学迈昔贤。  
忆余童丱时，尝听家君言。  
吾郡有桑生，恃才颇轻儇。  
公见即识之，进奖席每前。  
夫人出佩玉，珍馔罗绮筵。  
当时吐哺风，与古能比肩。  
公文根理要，不肯事纤妍。  
奈何浮薄子，辄尔论议喧。  
子的来公乡，年往志愈坚。  
共余曲江宴，面带鲸海颜。  
问公石屋在，世业存遗编。  
君今为县吏，宦辙如邮传。  
庙堂亦无意，何以不少怜。  
使君自天来，万里往复旋。  
君才岂不办，古道多屯邅。  
叹息时所尚，为废循吏篇。  

【奉托俞宜黄访求危太朴集并属蒋萧二同年及长城吴博士】  
昔年宋学士，尝称太朴文。  
独力撑颓宇，清响薄高云。  
余少略见之，讽诵每欣欣。  
淡然玄酒味，曾不涉世氛。  
如欲复大雅，斯人真可群。  
苟非知音赏，宋公安肯云。  
嗟乎轻薄子，狂犬方狺狺。  
惜哉简帙亡，家簏少所蕴。  
徒为尝一脔，盈鼎未有分。  
四贤宦游地，博达多前闻。  
为我一咨访，庶以慰拳勤。  

【郑家口夜泊次俞宜黄韵因怀昔年计偕诸公】  
飞沙竟日少光辉，浪急风高月色微。  
为忆含桃催物候，尚淹行李未春归。  
吴歌独自弹长铗，楚制堪怜著短衣。  
来往常经郑家口，当时同伴共来稀。  

【淮阴舟中晚坐写怀二十四韵】  
清浦轻风渡，赤日微云遮。  
昨问圯桥履，今即下邳街。  
淮酒市醽醁，楚音杂琵琶。  
二麦吐新穗，百草敷繁葩。  
纷披盈广陌，离蕤被平沙。  
寂寂坐向晚，悠悠思转加。  
先皇昔在宥，世道尚亨嘉。  
朝廷制作盛，公卿议礼哗。  
庶僚或登庸，诸生多起家。  
蹇拙遭时废，荏苒谢年华。  
不得寄一命，空惭读五车。  
迨乎鸿羽渐，几将龙驭遐。  
暂有青云望，奈何白发髿。  
黾勉小县吏，奔走大府衙。  
循己常黯黯，看人方呀呀。  
何地栖鸾凤，并处混龙蛇。  
世途行益畏，吾生固有涯。  
万事已如此，一官岂足赊。  
行矣归去来，莫使微名污。  
平泉记草木，寝丘任菑畬。  
补亡缀狸首，考古注君牙。  
期以余日月，方将揽云霞。  
自是性所适，良非为世夸。  
苟无愧尼父，或可俟侯芭。  

【赠星人胡竹轩】  
竹轩晓星晷，解剥究玄理。  
试以厮养卒，一一见出处。  
予欲老江干，因君忽奋起。  
戒涂上帝京，老骥思千里。  
吾岂富贵徒，此意共谁语。  
君来访我时，冰雪蹑穿履。  
风吹漆纱巾，使我常念汝。  

【碛砂寺】  
望见石柱立，知是招提址。  
莲宇已燹荡，土墙何迤逦。  
淡淡远天色，梅花带寒雨。  
溪回竹树交，风吹鸟雀起。  
日暮湖波深，苍茫白云里。  

【十八学士歌】  
十八学士谁比方，争如瑚琏登明堂。  
立本丹青褚亮赞，至今遗事犹焜煌。  
有隋之季天壤坼，英雄草昧皆侯王。  
真人挥霍静区宇，遂偃干戈兴文章。  
天策弘开盛儒雅，群髦会萃皆才良。  
丈夫逢时能自见，智谋艺术皆雄长。  
惜哉嘉猷亦未远，风流犹自沿齐梁。  
吾读成周《卷阿诗，吉士蔼蔼如凤凰。  
能以六典致太平，远追二帝轶夏商。  
唐初得士宜比迹，胡为致治非成康。  
中间岂无河汾徒，唵遏师门竟不扬。  
吁嗟房杜已如此，何恨薛生先蚤亡。  

【奉酬冯太守行视西山关隘次宋庄见弃田有作】  
云代搏胡兵，千里羽书亟。  
戒邻畏明牧，循山转危踬。  
通谷数行周，在所皆行至。  
猃狁虽匪茹，中国亦有备。  
所悲《云汉诗，余黎靡孑遗。  
今岁洪水割，怀襄颇不异。  
巨浪落高崖，排蹙万石坠。  
周原昔禋禋，一朝化碛地。  
野老向天哭，前古所未记。  
迢迢孤岭绝，习习阴风吹。  
月明清霜白，虚馆不成寐。  
何计恤疲氓，赋诗以言志。  
往往展卷读，纸上见残泪。  
昔闻《舂陵行，今人岂轩轾。  
余亦忝禄食，空尔徒叹愧。  

【题异兽图】  
昔年曾读《山海经，所称怪兽多异名。  
仲尼删书述禹贡，九州无过万里程。  
抟木青羌何以至，伯益所疏疑非真。  
西旅底贡召公惧，作书训戒尤谆谆。  
周史独著王会篇，睢盱百怪来殊庭。  
载笔或是夸卓荦，传久孰辨伪与诚。  
虽然宇宙亦何尽，环海之外皆生人。  
阴阳变幻靡不有，异物非异亦非神。  
曾闻汉朝进扶拔，唐时方贡来东旌。  
壹角马尾出绝壁，绿毛忽向人间行。  
近代所闻非孟浪，往往史牒皆有征。  
今之画者何所似，毋乃诞漫不足凭。  
考古图记岂必合，任情意造皆成形。  
画狐似可作九尾，赤首圜题随丹青。  
呜呼！孰谓解衣盘礴称良史，不识驺牙与麟趾。  
徐记室渭一百七十一首  

【与杨子完步浣纱溪梁有怀西施之乡】  
明月照江水，截梁与子步。  
当时如花人，曾此照铅素。  
江流不改易，月亦无新故。  
薄云淡杪林，晴沙泛寒露。  
借言伊人闺，应在烟生处。  

【泛舟九曲】  
老王乱青冥，皇天夜遗蜕。  
余骨散九州，头颅此焉寄。  
人视万劫余，天意一夕计。  
游艇沸沧波，仿佛热营卫。  
亭午入数折，冲然元气闭。  
县峰升羽人，毛竹倚仙姊。  
辟波齿牙蠹，生死龈腭内。  
世人不解奇，内但识世间事。  
示之帝所遗，惟以溪山睇。  

【丙辰八月十七日与肖甫侍师季长沙公阅龛山战地遂登冈背观潮】  
白日午未倾，野火烧青昊。  
蝇母识残腥，寒唇聚秋草。  
海门不可测，练气白于捣。  
望之远若迟，少焉忽如扫。  
阴风噫大块，冷艳拦长岛。  
怪沫一何繁，水与水相澡。  
玩弄狎鬼神，去来准昏晓。  
何地无恢奇，焉能尽搜讨。  

【沈参军（青霞）】  
参军青云士，直节凌邃古。  
伏阙两上书，裸裳三弄鼓。  
万乘急宵衣，当廷策强虏。  
借剑师傅惊，骂座丞相怒。  
遗帼辱帅臣，筹边著词赋。  
截身东市头，名成死谁顾。  

【入燕三首】  
董生抱利器，郁郁走燕赵。  
贱子亦何能，飘然来远道。  
行止本无常，譬彼云中鸟。  
朝饮西园池，暮宿北林杪。  
感事复怀人，生年苦不早。  
欲吊望诸君，迹陈知者少。  
垂首默无言，春风秀芳草。  
荆卿本豪士，渐离亦高流。  
舞阳虽少小，杀人如芟苗。  
眇然三匹夫，挟燕与秦仇。  
悲歌酒后发，涕下不能收。  
猛气惊俗胆，奇节招世尤。  
见者徒骇顾，那能谅其由。  
我生千载后，缅兹如有投。  
时违动自妄，忽作燕京游。  
短褐入沽肆，酒至思若抽。  
念彼屠与贩，零落归山丘。  
皇皇盛明世，六辔控九州。  
七首蚀野土，广道鸣华釐。  
寸规不可越，安用轲之俦。  
我思远及之，旷若林与鹙。  
凤鸟不可得，苍鹰以为求。  
大鹏奋南徙，岂为北海笼。  
越鸟不逾南，见与胡马同。  
自愧无垂云，抟彼沧溟风。  
犹能胜鸲鹆，与济相始终。  
上林多乔枝，万羽亦足容。  
匝树绕不栖，翻附南飞鸿。  
春冬递迁谢，倏忽两月中。  
卧席不得暖，来往何憧憧。  

【刈圃】  
草蘖始一寸，及壮丈有余。  
岂直薮即带，兼以馆蚊胥。  
夜热不可寐，宁止不露居。  
窃恐值此辈，股髀遭其咀。  
就中拟厥罪，蚊也尤其渠。  
其他不出境，惟此远追趋。  
穿帏眇纨麈，打扑不胜劬。  
更番以迭进，安得尽屠诛。  
聚响苦不震，万緌啾婴雏。  
工者搅梦寐，一夕百起呼。  
蚊孽固莫逭，草实主其逋。  
呼童问腰镰，不用安所须。  
薙此忽如扫，一翅不得储。  
譬彼塞垣莽，往往伏戎胡。  
打冰烧其荒，窟穴空妖狐。  
莫谓野人贱，刈圃非雄图。  

【白鹇（钱子易书，故曰王孙，盖纮之后也）】  
野性悦鸟鱼，客寓尚笼致。  
正如好竹人，借居亦栽莳。  
鹇鸟自南来，贸入西河里。  
王孙好法书，笼以易吾字。  
墨丝绣雪衣，绿罽作裆帔。  
有时啭喉中，籥若袅云际。  
日夕湖水波，秋树叶微紫。  
送客不出门，白玉扫长彗。  

【越王峥寺有僧欧兜蜕】  
伯图既灰寒，衲蜕亦禅冷。  
都付塑工泥，迅矣千秋瞬。  
我来植桃花，有似蝶遗粉。  
一宿归去来，晨斋饱蔬笋。  

【柳元穀以所得晋太康间冢中杯及瓦券来易余手绘二首】  
（券文云：“大男杨绍从土公买冢地一丘，东极阚泽，西极黄滕，南极山背，北极于湖，直钱四百万。即日交毕，日月为证，四时为伍。太康五年九月廿六日对共破剪，民有私约如律令。”详玩右文，似买于神，若今祀后土义，非从人间买也。二物在会稽倪光简冢地中，于万历元年掘得之。地在山阴二十七都应家头之西。尚有一白磁狮子及诸铜器，铜器出则腐败矣，狮尚藏光简家。）  
遥思冢中人，有杯不能饮。  
孤此黄兔窑，伴千三百稔。  
券镪四百万，买地作衾枕。  
想当不死时，用物必弘甚。  
尊垒罗宝玉，裹袜贱绣锦。  
岂有纤纤指，捧此芃泥蕈。  
存亡隔一丘，华寂迥千仞。  
活鼠胜死王，斯言岂不审。  
古人笑不饮，此说岂无见。  
五斗叫刘伶，哀来泪如霰。  
嗟彼太康子，冢中亦杯坫。  
固知好饮徒，无咽可浇咽。  
杯出黄土中，忽复受倾灌。  
譬彼避秦人，乃不知有汉。  
我欲学卢充，诣市卖金碗。  
庶几遇小姨，知是崔氏玩。  

【送兰公子（阿翁学师也。扬州人）】  
耶溪芹藻色，相伴秋荷老。  
公子朅重来，伤心那可道。  
会日苦无多，相别一何早。  
八月广陵涛，一叶渡残照。  

【燕子矶观音阁】  
青山如美人，楼观即奁妆。  
若无一片妙，镜丽苦不昌。  
兹石一何幸，值此江中央。  
上乘巨构支，下集帆与樯。  
朱碧得水鲜，凫雁拂波光。  
烟雾不见海，神去万里长。  
我与三友俱，兼以僮仆双。  
日西买市饭，半道谢驴缰。  
归来乏灯烛，微雨沾我裳。  
沽酒不成醉，颓然倒方床。  
犹梦立阁中，遥观大鱼翔。  

【治冢二首】  
马血为转磷，人血为野火。  
何为松柏间，赤轮陟如跛。  
人言鬼炬微，神者赤而大。  
驺导向空驰，填云盛旗马。  
枯冢僻且荒，来游则云那。  
我欲往询之，恐即无可话。  
隔河闻于菟，黄犊夜在野。  
一夫呼以驰，炬灭松露泻。  
明器夜为人，幽宫尽婚婿。  
此事容有之，要非是常纪。  
尝闻掘冢徒，自言习见鬼。  
齿骨满百年，比次作泥委。  
水银筑长河，鱼膏灯玉几。  
苦作沙丘仪，未免劫时毁。  
客有明月珠，一夕失所在。  
黄金饰椟箱，洵美亦何济。  

【侠客】  
结客少年场，意气何扬扬。  
燕尾茨菰箭，柳叶梨花枪。  
为吊侯生墓，骑驴入大梁。  

【道坚母哀词】  
道坚母在时，随我游五泄。  
适当大雪辰，衣湿不能热。  
道坚解衣我，絮厚百铢绵。  
云是母氏慈，每出必纫缀。  
有妇非不勤，母自嗜据拮。  
去此不五春，母与子长别。  
子来属哀篇，忽值天雨雪。  
春候思桑条，秋至感鸣祼。  
念昔湿衣裳，命管忘好拙。  

【送刘君】  
南雁正北归，君今复南去。  
羽族如避炎，君胡故触暑。  
嗟哉失路人，安所避辛苦。  
而我亦同之，临歧泪如雨。  

【上冢】  
吾叔邵武公，当年与我翁。  
双陪闽蜀守，竹马走儿童。  
归来知几日，相继归窀穸。  
黄泥闭雪髭，欲会那可得。  
叔家城北居，高栋亦雕题。  
邀宾夕驻马，为母日烹鸡。  
一朝桑海换，不能保子孙。  
负薪冢上道，养鸭水边村。  
我今六十五，仍高破角巾。  
年年上爷冢，每每到孙家。  
孙家留我坐，孙妇办汤茶。  
以我上冢牲，啖孙且满引。  
绕篱黄蝶飞，抽篱高碧笋。  
起视檐西东，分檐住蜜蜂。  
问蜂窠几许，四十还有余。  
窠窠如不败，胜我十亩租。  

【往马水口宿烟麓陀庵】  
昔从良涿行，兹山在云际。  
昨夕宿兹山，云乃出衣袂。  
四徒夹一舆，两膝拳至鼻。  
一里转百盘，锯牙不得直。  
结苇以为庐，削木冒金髻。  
夜钟但超悬，晨鸡聊一嘒。  
巉岩既高骞，巑岏复孤厉。  
回思燕赵时，筑城遏胡骑。  
安得尽如斯，脱甲开户寐。  

【阴风吹火篇呈钱刑部】  
阴风吹火火欲然，老枭夜啸白昼眠。  
山头月出狐狸去，竹径归来天未曙。  
黑松密处秋萤雨，烟里闻声辨乡语。  
有身无首知是谁，寒风莫射刀伤处。  
关门悬纛稀行旅，半是生人半是鬼。  
犹道能言似昨时，白日牵人说兵事。  
高幡影卧西陵渡，召鬼不至毗卢怒。  
大江流水枉隔侬，冯将咒力攀浓雾。  
中流灯火密如萤，饥魂未食阴风鸣。  
髑髅避月攫残黍，幡底飒然人发竖。  
谁言堕地永为厉，宰官功德不可议。  

【杨妃春睡图】  
守宫夜落胭脂臂，玉阶草色蜻蜒醉。  
花气随风出御墙，无人知道杨妃睡。  
皂纱帐底绛罗委，一团红玉沉秋水。  
画里犹能动世人，何怪当年走天子。  
欲呼与语不得起，走向屏西打鹦鹉。  
为问华清日影斜，梦里曾飞何处雨。  

【射雁篇赠朱生】  
去年射雁黄浦口，三军进酒齐为寿。  
今年射雁复何处，海舶停沙大桅竖。  
君本临洮豪杰士，汉时六郡良家子。  
作客羞为堂下人，射生惯落云中羽。  
腰间束夭插两房，连年驱贼如驱羊。  
辕门待士近不薄，朝来归兴何洋洋。  
丈夫有遇有不遇，去留之间向谁语？  

【八月十五日映江楼观潮次黄户部】  
鱼鳞金甲屯牙帐，翻身却指潮头上。  
秋风吹雪下江门，万里琼花卷层浪。  
传道吴王度越时，三千强弩射潮低。  
今朝筵上看传令，暂放胥涛掣水犀。  

【述梦】  
伯劳打始开，燕子留不住。  
今夕梦中来，何似当初不飞去。  
怜羁雄，嗤恶侣，两意茫茫坠晓烟，门外乌啼泪如雨。  

【二马行】  
谁家两奴骑两骢，谁是主人云姓宗。  
朝来暮去夹街树，经过烟雾如游龙。  
问马何由得如此，淮安大豆清泉水。  
胸排两岳横难羁，尾撒圆球骄欲死。  
阳春三月杨柳飞，骑者何人看者稀。  
梅花银钉革带肥，京城高帽细褶衣。  
马厌豢养人有威，出入顾盼生光辉。  
去年防秋古北口，劲风吹马马逆走。  
对垒终宵不解鞍，食粟连朝不盈斗。  
将军见虏饱掠归，据鞍作势呼贼走。  
士卒久已知此意，打马追奔仅得彀。  
天寒马毛腹无矢，饥肠霍霍鸣数里。  
不知此处踏香泥，一路春风坐罗绮。  

【观猎篇（并序）】  
（王将军邀予观猎，时积雨初霁，飞走者避匿。予从将军诸骑士牵狗出太平门，抵海宁沙上。顷刻驰百余里，不见一雉兔而还。乃割所携鲜，饮月唐寺中。）  
茅刀割水娇红茜，风偃寒梢卧长堰。  
青林疏树隔荒坟，白水茫茫看不见。  
将军本是北平豪，记得依稀身姓曹。  
怕向扬州作贵客，惯从下泽骤鸣镳。  
万里秋郊平似舸，千骑围中一是我。  
箭叫饿鸱，龙腾快马。趁鹿逐獐，解绦掣锁。  
耳后生风，鼻头出火。自来此州，杀贼不暇。  
皂雕气销，韩卢魄堕。昨见儒生，衣长履大。  
入揖令公，挥金不谢。抽笔制词，弯弓辄射。  
住释挟屠，刳牛食鲊。外枯中腴，无所不可。  
促骑请邀，征徒出野。牵犬莫迟，见兔辄打。  
傥遇大兕，一发断髁。为先生寿，引满十斝。  
健儿跪领将军言，翻身上马去如烟。  
宝刀映日不足数，角巾受风真可怜。  
浅草平堤水痕聚，万蹄避水移家去。  
沙拥肥螯掠岸飞，丝牵小豸当空乳。  
汉将穷追路欲阑，胡家瓯脱避何难。  
今朝立马祁连上，不见匈奴一骑还。  

【画鹰】  
闽南缟练光浮腻，传真谁写苍厓鸷。  
生相由来不附人，绿膋空着将军臂。  
八月九月原草稀，百鸟高高兔走肥。  
烟中敛翼远不下，节短暗合孙吴机。  
此时一中贵快意，深林燕雀何须避。  
惟将搏击应凉风，谁贪饱脔矜山雉。  
昨见少年向南市，买鹰欲放平原辔。  
凡才侧目饱人喂，不似画中有神气。  
夜来鸱枭作精魅，安得放此向人世，  
秋风一试刀棱翅。  

【赠歌者】  
东风吹雨杨花落，清歌细绕鸣钟阁。  
斗酒将倾客不来，白日斜飞晚云薄。  
回腰欲舞不得舞，试买罗衫倩谁估？  

【正宾以日本刀见赠歌以答之】  
昨者吕君兄弟留余饮，旬日尽是陈遵解投辖。  
有如前日桐乡之围无吕君，却是睢阳少南人。  
吕君虎腰额虎额，万橹梯城双臂格。  
幕府厅前脚打人，夜报不周崩一壁。  
飞甓雨下完孤城，张巡不死南人生。  
五千步马随朱缨，手指东海鸣金钲。  
解刀赠我何来者，断倭之首取腰下。  
首积其如刀有余，为寿兄前人一把。  
是日别君霰飞子，佩刀骑马三十里。  
夜眠酒家枕刀醉，梦见白猿弄沟水。  
把鞘还惊未脱底，电母回身不敢视。  
黑夜横分芒砀蛇，清秋碎割咸阳玺。  
历个乃脱介俚，世间宝物稀有此。  
方蝉道人穷莫比，挂壁穿之蒯缑耳。  
人言宝刀投烈士，吕君何不持之向燕市。  
荆轲聂政猝难致，五陵七贵家家是。  
报恩结义从此始，却以投余据何理。  
雄心如君莫可拟，用以投余良有以。  
夜夜酣歌感知己。  

【锦衣篇答赠钱君德夫】  
啸蹙风云悲下雨，丈夫自是人中虎。  
骂座曾喧丞相筵，槌鼓终埋江夏土。  
南州有士气不羁，应科赴召靡不为。  
闱中幕下岂所志，有托而逃世莫知。  
西河高士双眼碧，阅人多矣金在石。  
独许文章可将兵，到处降旗出城壁。  
渭也闻之笑开口，渭才敢望诸君后。  
小技元羞执戟人，雄心自按调鹰手。  
古来学道知者希，今世谁论是与非。  
啸歌本是舒孤抱，文字翻为触祸机。  
君不见，沈锦衣？  

【石门篇赠邵大佩】  
君不见邵大佩，家住石门天所买。  
两峰挟汉扶太阳，十里为波到沧海。  
见君四明西郭外，主人楼居清水带。  
一夜高论悬河流，四壁古文蠹鱼坏。  
却说邵君赤城客，挟策从师岁三改。  
绿袖青衿美少年，骑龙策凤专相待。  
邵君敛衿如欲前，自言家住石门边。  
仙人不去桃花洞，霞气时流芳草筵。  
须臾抱笔加我手，邀我题诗进我酒。  

【赋得百岁宣花为某母寿】  
二十年前转眼事，忆共郎君醉城市。  
阿母烹鸡续夜筵，夜深烛短天如水。  
我母当时亦不嗔，郎君过我亦主人。  
两家酣醉无日夜，坛愁瓮怨杯生菌。  
只今白首二十载，我母不在尔母在。  
八十重逢生日来，双扉况复门庭改。  
我今破网未番然，两翅犹在弹丸边。  
郎君长寄书一纸，阿母多应赞一言。  
上寿谁人姓张者，图里萱花长不谢。  
阿母但办好齿牙，百岁筵前嚼甘蔗。  

【天坛（高皇乘此马夕月，今误用之为郊。白雀事见《酉阳杂俎）】  
张公当时骑白雀，下与高皇共斟酌。  
一从九鼎向幽燕，碧坛空锁琉璃斫。  
古松旧柏黑成迷，绿瓦从中一雉飞。  
扬雄不得陪郊祀，空忆当年执戟时。  
龙驹远自施罗来，开平已死无人骑。  
却付羽林谁健儿，压沙五石缓其蹄。  
真人雄心老更雄，月中自控赴斋宫。  
四十八卫万马中，一尘不动五里风。  
黄柏太苦蔗太甘，盛时文字忌新尖。  
当时作颂卑枚马，付与金华宋景濂。  

【十六夜踏灯与璩仲玉王新甫饮于大中桥之西楼】  
树枝画月千条弦，十五不圆十六圆。  
挂向酒楼檐外边，南市好灯值底钱。  
大中桥上游人坐，不饮空教今夜过。  
红脂在口香在楼，那能一个到炉头。  
青衫白马无聊甚，望断黄金小钿鞦。  

【淮阴侯祠】  
荒祠几树垂枯枣，黄泥落尽朱旗纛。  
花桐漆粉缀须眉，犹是登坛人未老。  
半生作计在鱼边，才得河堤老妇怜。  
谁知一卷长竿去，唾取真王只五年。  
暗中朱碧知谁是，浊水浑鱼每相似。  
当时密语向陈豨，更谁传向他人耳。  
丈夫勋业何足有，为虏为王如反手。  
提取山河与别人，到头一镬悲烹狗。  

【写竹赠李长公歌】  
山人写竹略形似，只取叶底潇潇意。  
譬如影里看丛梢，那得分明成个字。  
公子远从辽东来，宝刀向人拔不开。  
昨朝大战平虏堡，血冷辘轳连鞘埋。  
平虏之战非常敌，御史几为胡马及。  
有如大酋之首不落公子刀，带胄诸君便是去秋阮游击。  
不死虏手死汉法，败者合死胜合优。  
公子何事常忧愁，一言未了一叹息，双袖那禁双泪流。  
却言阿翁经百战，箭镞刀锋密如霰。  
幸余兄弟两三人，眼见家丁百无半。  
往往弯弓上马鞍，但有生去无生还。  
只今金玉光腰带，终是铜瓶坠井幹。  
兼之阿翁不敢说，曾经千里空胡穴。  
武人谁是百足虫，世事全凭三寸笔。  
山人听罢公子言，一虱攻腰手漫扪。  
欲答一言无可答，只写寒梢卷赠君。  

【刘总戎国挽章应乃子索（子言和戎非翁志也。第八言不死于妇之手也）】  
胡尘不动天山没，胡儿拽马求汉物。  
壮士收翎铩皂雕，将军射雁嬉青鹘。  
修髯三尺别沙场，苗叶金枪插在窗。  
闲将马革不得裹，羞向红妆泣数行。  
雁门昔有李将军，公亦提符守雁门。  
数奇数偶枭卢等，必得封侯有几人。  

【琴高图为李勋卫赋】  
天上神仙塞紫虚，人间毛颖不胜书。  
乍闻弄玉骑青凤，又见琴高跨赤鱼。  
千年古素粘蝴蝶，苍涛高处擎红颊。  
不知侬是画中人，欲请波臣后鳞鬛。  

【渔乐图（都不记创于谁，近见汤君显祖，慕而见学之）】  
一都宁止一人游，一沼能容百网求？  
若使一夫专一沼，烦恼翻多乐翻少。  
谁能写此百渔船，落叶行杯去渺然。  
鱼虾得失各有分，蓑笠阴晴付在天。  
有时移队桃花岸，有日移家荻芽畔。  
江心射鳖一丸飞，苇梢缚蟹双螯乱。  
谁将藿叶一筐提，谁把杨条一线垂。  
鸣榔趁獭无人见，逐岸追花失记归。  
新丰新馆开新酒，新钵新姜捣新韭。  
新归新雁断新声，新买新船系新柳。  
新鲈持去换新钱，新米持归新竹然。  
新枫昨夜钻新火，新笛新声新暮烟。  
新火新烟新月流，新歌新月破新愁。  
新皮鱼鼓悲前代，新草王孙唱旧游。  
旧人若使长能旧，新人何处相容受。  
秦王连弩射鱼时，任公大饵刳牛候。  
公子秦王亦可怜，祇今眠却几千年。  
鱼灯银海干应尽，东海腥鱼腊尽干。  
君不见近日仓庚少人食，一鱼一沼容不得。  
白首浑如不相识，反眼辄起相弹射。  
蛾眉入宫骥在枥，浓愁失选未必失。  
自可乐兮自不怿，览兹图兮三太息。  
噫嗟嗟乐哉！愧杀青箬笠。  

【漂母非能知人特一时能施于人耳观其对信数语可见而古今论者胥失之予过其祠感而赋此】  
男儿偃饿淮阴上，老婺一饭来相饷。  
自言祇是哀王孙，谁云便识逢亭长。  
秦项山河一手提，付将隆准作汤池。  
称孤南面魂无主，万古争夸漂母祠。  

【谷日大雪口号二首（客南京）】  
谷日之雪一何大，一尺一半自昨夜。  
望中飞絮已迷天，安得犹窥凤城瓦。  
横街十丈滑如油，短驴难踏转生愁。  
江边总有梅花发，诗客应无一个游。  
晴天好驴稳如坐，鹅眼黄边只十个。  
今朝百个不教骑，早起怀人午将过。  
此时观中杨道人，三四黄冠拥火盆。  
东边殿阁高无数，笑指瑶池白玉京。  

【雪中骑驴访某道人于观追忆曩日栖霞之约】  
昨日雪深驴没蹄，今日雪晴驴可骑。  
此时去访杨道士，青天犹压杨花垂。  
太平门外虽多景，莫妙梅花水清冷。  
栖霞有约不得行，孤负千峰老鸦颈。  

【沈叔子解番刀为赠二首】  
沈子报仇塞外行，一诧便得千黄金。  
买马买鞍意不惬，更买五尺番家铁。  
镂金小字半欲灭，付与碧眼译不出。  
细瓦厂中多狐狸，京师夜行不敢西。  
叔子佩之只一过，黄蒿连夜闻狐啼。  
今年我从上谷行，中丞遗我聊癸庚。  
买驴南归只两旬，只愁马上逢黄巾。  
叔子见我无所仗，解刀赠我行色壮。  
毕竟还从水道归，挂在篷窗两相向。  
一日十拔九摩挲，鞘影鳞鳞入向河。  
须臾报道渔罩外，电脚龙腾五尺梭。  
知君本有吞胡气，太白正高秋不雨。  
白蛇五尺自西来，出匣不多飞欲去。  
佩此刀，向辽阳，土蛮畏死为君降。  
阏氏纵有菱花镜，断却蝤蛴那得妆。  
君如佩此向上谷，而翁之死人共哭。  
黄酋亦重忠义人，一见郎君悔南牧。  
河套云中尽虏庭，君如佩此去从军。  
不须血染锋边雪，但见旗褰马上云。  
看君眼大额广长，有如日月挂扶桑。  
君有宝刀君自佩，解刀赠我不相当。  

【寄郦绩溪仲玉为钱氏门人】  
绩溪县亦神州赤，闻君作簿无鱼食。  
谁能嚼肉过屠门，瘦杀鸾栖一枝棘。  
近来二哥自县来，览君诗帙羡君裁。  
高情欲并崔松馆，别体尤工汉柏台。  
文成一线今将断，钱翁老死寒灰散。  
十年半夜急传灯，西来衣钵君应管。  
莫言小釜烹鲜鱼，莫言牛刀割只鸡。  
真儒不拣啼儿抱，主簿同安是阿谁？  
去年别君天真馆，我犹缚翅君飞远。  
只今缚解翅不长，无由一奋来溪畔。  
司马功高旧主人，君真父母匪邦邻。  
坟头松丱今何似，匣里弓刀暗却尘。  
由来壮士悲罗雀，我亦因之感死。  
今来已是十余春，金钱银钱不一缗。  
我复何辞公不嗔，会须上冢拊愁云。  
一哭裂却石麒麟，下来与君谈苦辛。  

【四张歌张六丈七十】  
开元之唐有张果，乃云生长陶之唐。师汉帝者张子房，子房之后有张苍。张苍之龄百余许，老无牙齿只吃乳，夜夜枕前罗十女。子房辟穀祈不死，先师黄石公，后约赤松子。张果骑驴驴是纸，明皇药果杯酒里。果齿焦黑如漆米，起取如意敲落之，新牙排玉光如洗。三郎惊倒谓玉环，我欲别尔渡海寻三山。玉环泪落君之前，梨花春雨不得干。繄彼三仙人，是君之祖君是孙。今年己丑腊嘉平，正君七十之生辰。三祖消息虽寥寥，桃仁传种还生桃。况君作诗句多警，又如尔祖张三影。三影诗翁八十余，此时特娶如花姝。正宜七十张公子，夜夜香衾比目鱼。  

【十月望十二月朔百舌群鸣连日腊朔之夜雷电彻晓大雨两月乡村人来说虎食人经秋不去】  
万历十八年十二月之朔，百舌声声叫如昨。如朋唤友互答应，乃是气机使然诺。百舌小鸟尔，颛顼使之敢不听。雷电本大物，蛰藏已久矣。何为十一月，彻晓殷殷令人惊。电入我窗两三划，我疑是灯还未灭。起看灯花已落油已干，始知是电耳非关灯之残。气候变迁亦常事，山林老翁闲料理。十月十一月，连月苦大水。十二月来还未止，猛虎食人如食豕。百物价高宁倍屣，我亦左听右出耳。信知十说九是诡，不饮不啖拚已矣。宾来宾去无将迎，携榼提壶见好情。谑谈不把苍毛尘，偶语惟禁白玉京。几筵屏帐无家火，鞋袜衣衫多补丁。噫嘻吁！百鸟之语谁能解，百舌鸣冬或报瑞。年来世事怪，反常常反怪。安得公冶来，为鸟译出令人快。我所解者提胡卢，枝头劝我邻家沽。提胡卢，不知吾，少青蚨。  

【铜雀妓】  
重泉锁玉燕，甗烛绕金蛾。  
君销陵柏土，妾断偃松萝。  
荐梦无云雨，留香别绮罗。  
愿为铜雀瓦，生死托漳河。  

【琉球刀（时客常山）】  
单刀新试舞，双剑旧能轮。  
雨过腥闻血，风旋雪裹身。  
对环归思动，挂壁蒯缑尘。  
醉后时横看，终当赠与人。  

【春日过宋诸陵二首】  
藁葬未须怜，生时已播迁。  
威仪非旧典，世代是何年。  
过客悲山鸟，王孙种墓田。  
回看陇头树，似接汴京烟。  
落日愁山鬼，寒泉锁殡宫。  
魂犹惊铁骑，人自哭遗弓。  
白骨夜半语，诸臣地下逢。  
如闻穆陵道，当日悔和戎。  

【金客】  
君是邺儿非，黄须短褐衣。  
单身亡命去，虏首卖钱归。  
业旷家人弃，门寒结客稀。  
自知终有用，穷巷且藏机。  

【赋得战袍红（时少保公得琐瞎刺制袍，命赋）】  
海罽染啼猩，征袍制始成。  
春笼香共叠，夜帐火俱明。  
自与鹑旗映，还宜蟒绣萦。  
战归新月上，脱向侍儿擎。  

【严先生祠】  
碧水映何深，高踪那可寻。  
不知天子贵，自是故人心。  
山霭消春雪，江风洒暮林。  
如闻流水引，谁识伯牙琴。  

【怀陈将军同甫（时镇滇，汉凿昆池于长安，而将军亲见于滇，成一笑矣）】  
飞将远提戎，翩翩气自雄。  
椎牛千嶂外，骑象百蛮中。  
铜柱华封尽，昆池汉凿空。  
雁飞真不到，何处寄秋风。  

【初入京瞻宫阙】  
城中夷夏极，天上帝王家。  
西内宸居逼，南都鼎地赊。  
乌啼御沟柳，象散阁门花。  
昨到贫方朔，封书载几车。  

【聚法师将往天台止其徒玉公庵中余为留信宿（玉芝）】  
欲向天台去，先为剡水寻。  
秋行万山出，夜宿一庵深。  
燕语调花气，猿啼带讲心。  
年年梁石兴，送尔益沈吟。  

【哀周郑州沛二首】  
莫以拘挛辈，交攻放达偏。  
穷如知老后，乐似欠年前。  
匣藻鲛俱泣，园花石共迁。  
伤心能几辈，教我不潸然。  
雪涕寻前谊，敲门忆昨晨。  
枭卢呼未歇，虾蟹醉仍频。  
日者过荒馆，霜颠破角巾。  
飘零霎如此，昨日故将军。  

【赋得风入四蹄轻四首】  
（雷总戎尝骑千里马，风掣其衣，仅存襟背，又云赵总戎亦然，故三章云）  
骏马四蹄风，形容有杜公。  
一尘不动外，千里飒然中。  
白草连天靡，苍鹰蹋翅从。  
檀溪不须跃，随意过从容。  
爱妾换初酬，将军蓦紫骝。  
飕飕只闻响，阵阵不禁秋。  
练影难长曳，房星易一流。  
路旁看不细，多是失回头。  
借将从虎物，并去翼龙腓。  
戍削才辞枥，崩轰已破围。  
寒呼随踠起，黑旋裹鞍飞。  
曾听将军说，双双碎铁衣。  
赤骥本龙精，行时不是行。  
看迟八尺影，过急一团声。  
带烙成骈死，嘶盐了此生。  
孙阳何处是，泪尽大行程。  

【道场山赠栖云禅者】  
古塔临空宝阁欹，云峰上去路逶迤。  
山田获稻僧人出，湖水行舟落叶移。  
风静鸟翔施饭石，日斜鱼聚放生池。  
远公心地元无住，却共飞云此住持。  

【君从】  
君从闽海下南昌，正值中官降玉皇。  
龙号真人亲拜斗，绣衣使者自焚香。  
坛中祝寿千官满，宫里传幡两道长。  
不是薄游江海客，何由得睹此辉光。  

【九重】  
九重忧隐德如汤，祷祀坛傍夜有光。  
旱魃正逢周甲子，神君俱集汉明堂。  
绣成幡盖虹双引，挂定琉璃水一行。  
闻说词臣咸萃止，抽毫拂素侍君王。  

【保安州（寄青霞沈君）】  
终军愤懑几时平，远放穷荒尚有生。  
两疏伏阶真痛哭，万人开幕愿横行。  
朝辞邸第风尘暗，夜度居庸塞火明。  
纵使如斯犹是幸，汉廷师傅许谁评。  

【奉送同府潘公募兵广东二首】  
使君佐郡俨行春，开府知名下令新。  
手挈万金收死士，身藏半绶见乡人。  
部分卷甲趋春雨，弩矢成行夹画轮。  
引向辕门投谒罢，试看主客集鱼鳞。  
亲承节命远征兵，暂侍高堂锦服明。  
横海旧多经战士，狭斜新识少年名。  
宿依山店樵苏寂，行负藤于结束轻。  
来往莫须愁道远，明春专待破番营。  

【寓穿山感事】  
荒城临海一山围，何事东方滞衮衣。  
晓日每看牙将集，秋风自送远人归。  
霜寒戍草嘶征马，潮落江门露钓矶。  
欲请长缨何处是，且寻酒伴扣荆扉。  

【从少保公视师福建抵严宴眺北高峰同茅大夫沈嘉则】  
晋公雅望复英姿，坐领楼船远视师。  
夜半自平淮蔡日，秋深同上华山时。  
军营列岸江全绕，骑火穿林席屡移。  
却说陪游宾从美，不妨帐底有风吹。  

【与客登招宝山观海遂有击楫岑港一窥贼垒之兴谨和开府胡公之韵奉呈】  
沧海遥连雉堞明，登临喜共幕宾清。  
千山见日天犹夜，万国浮空水自平。  
不分番夷营别岛，愿图方略至金城。  
归来正值传飞捷，露布催书倚马缨。  

【宿长春祠夜半朱君扣榻呼起视月】  
长春明月夜阑干，起视当眉尺五间。  
千里林光俱浸水，一杯江气亦浮山。  
似闻隔岫吹长笛，欲唤真官语大还。  
忽忆广寒清冷甚，有人孤佩响珊珊。  

【恭谒孝陵正韵】  
（汉高仿佛皇祖，而以少文终其身，故五云然。是日陵监略陈先事）  
二百年来一老生，白头落魄到西京。  
疲驴狭路愁官长，破帽青衫拜孝陵。  
亭长一杯终马上，桥山万岁始龙迎。  
当时事业难身遇，冯仗中官说与听。  

【答赠盛君时饮朝天宫道院】  
长安道院一牵裳，司马筵中再举觞。  
柿叶学书才不短，杏花插鬓意何长。  
药沉绿醑家厨酿，霜折红蕉道观房。  
坐里黄冠三两辈，醉来相与说先皇。  

【宫人入道（明月，宫女名）】  
昭阳队里混铅华，垂老参师日半斜。  
不向秋风怨团扇，却教明月进琵琶。  
朝留楚簟身为雨，夜绣茅君线作霞。  
见说缑山闲姊妹，尚论恩宠旧谁家。  

【李长公邀集莲花峰】  
马水雄关天畔开，貂储暇日更登台。  
高山似为遮胡设，折磴偏能勒骑回。  
杯杓催时严黑雨，琵琶隔座揽轻雷。  
须臾卷地寒风急，似送荆卿易水来。  

【邦宪死（朱氏而侠。）】  
远从黄浦白波边，泪尽枯鱼黑索前。  
共许相逢还几度，讵知此别即千年。  
白杨树下多风起，广柳车中少客眠。  
见说吴门塘上曲，才歌高士即潸然。  

【送郑职方】  
高皇宝鼎北平迁，羽卫犹屯万灶烟。  
养虎最宜防猝饿，调鹰莫更使多眠。  
长江水绿千矛闪，大树旗红一的县。  
匹马不嘶穿垒过，知君此际气翩翩。  

【赠辽东李长君都司】  
公子相过日正西，自言昨日破胡归。  
宝刀雪暗桃花血，铁铠风轻柳叶衣。  
百口近来余几个，一家长自出重围。  
禅关夏色炎如此，听罢凄霜杂霰飞。  

【徐州（将登黄楼，问枣下之妇）】  
今岁青青陇麦稠，去年河水过堤流。  
无家不自波中出，有鳖都经树杪游。  
枣叶双扉询翠袖，柳根一面护黄楼。  
泗州潭底猕猴老，不信今还锁泗州。  

【驾归自阅群望于衢恭赋（三月三日）】  
桃李晴曛禁苑烟，銮舆新幸北郊旋。  
团花靺鞈春日，细柳旌旗拊髀年。  
一道甲光将雪借，千群马色截云鲜。  
谁兼将帅为天子，共喜文皇九叶玄。  

【寿吴宣府】  
近来宣府息烽埃，台吉求生款镇台。  
笑引双椎胡女拜，传呼万帐令公来。  
艾年佩鹊宁非早，薇省垂鱼不待推。  
报与江南春信道，题诗寄处陇梅开。  

【燕子楼】  
牡丹春后惟枝在，燕子楼空苦恨生。  
昨泪几行因拥髻，当年一顾本倾城。  
分为翡翠笼俱老，讶道泉台伴不成。  
犹胜分香台上妾，更无一个哭西陵。  

【驾幸月坛群望西街】  
玉露清秋湛碧空，金舆夕月引群工。  
红云自结龙文上，彩仗如移桂影中。  
壁畔常仪端捧鬯，郊西新魄正垂弓。  
布衣久分华山侣，笑向归驴堕晚风。  

【九月十六日游南内值大风雨归而雪满西岫矣】  
（石桥鱼龙百族，巧甚，云是西洋物，乃三宝太监取归者）  
宝树琼台夹梵轮，星坛月宇讵非神。  
从来天上游俱梦，说向人间恐未真。  
风雨故梢铜网翼，鱼龙欲活石桥麟。  
寻诗正是回驴处，忽面西山雪照人。  

【闻都督再迁山西武宁】  
胡床雪夜斗牛裘，亲待回探夜不收。  
蓟比咽喉此为最，山西将帅尔称优。  
千金粉面捐厮养，百鞘朱提买络头。  
倒死潇拦姑诺诺，大宛终败匿骅骝。  

【自坌道走居庸雪连峰百仞横障百折银色晃晃故来扑人中一道亦银铺也坐小兜冒以红毡疲骡数头匣剑笈书相后先冰气栗冽肌粟畾畾如南夏疿痤苦吟冻肩倍耸惫甚矣却赢得在荆关图画中浮生半日】  
昨夜飞花苦不多，朝来起视白峨峨。  
一行裘帽风中去，半日关山雪里过。  
银髻望夫高入汉，玉屏随客折成河。  
中间一道明如线，四角红毡拥数骡。  

【重修乾清宫成迎慈圣再御（辅臣用此题选翰庶，时予客京师，漫赋）】  
阊阖重新紫极熙，姬姜再御宝軿移。  
慈颜既近趋承易，圣体犹冲保护宜。  
鸟换歌筵前日曲，花繁辇路旧时枝。  
一人奉养兼天下，大孝鸿名万古垂。  

【读文信公仙岩祠集焚吊】  
每疑天意不分明，枉杀呼天问屈平。  
诸葛既难扶后主，庐陵何用产先生。  
停舟此夜艰危地，出户当年叹息声。  
脑子不灵尤怪事，竟将腔血洒燕京。  

【寄上海诸友人】  
双鱼岁晚渡江津，笋饭犭屯羹又换春。  
弃印可望天上客，射书元属海东人。  
天愁夜幕铃偏急，栅暗缧藤鼠正巡。  
湖水万重兰芷隔，因君还上佩芳身。  

【清凉寺云是梁武台城】  
萧梁台殿一灰飞，荠麦清明雉兔肥。  
坏榜几更金刹字，饥魂应烂铁城围。  
东来镜折龙潭水，北去芦长燕子矶。  
千古兴亡真一梦，隔江闲数暮鸦归。  

【兰亭次韵（相传萧翼窃《兰亭记掀阅，百花一时尽开）】  
长堤高柳带平沙，无处春来不酒家。  
野外光风偏拂马，市门残帖解开花。  
新觞曲引诸溪水，旧寺岩垂几树茶。  
回首永和如昨日，不堪怅望晚天霞。  

【某君见遣石磬】  
泗上归来动隔年，亲提浮磬与泠然。  
一除梵版裁云俗，再扣哀鹂绕竹圆。  
老去固难腰似折，贫来直到室如悬。  
闲窗重理当时架，数杵香残客话边。  

【伍公祠】  
吴山东畔伍公祠，野史评多无定时。  
举族何辜同刈草，后人却苦论鞭尸。  
退耕始觉投吴早，雪恨终嫌入郢迟。  
事到此公真不幸，镯镂依旧遇夫差。  

【岳公祠】  
墓门朱戟碧湖中，湖上桃花相映红。  
四海龙蛇寒食后，六陵风雨大江东。  
英雄几夜乾坤博，忠孝谁家俎豆同。  
肠断两宫终朔雪，年年麦饭隔春风。  

【访李岣嵝山人于灵隐寺】  
（时被系七年暂放。先是寓杭，年少，暇则扁舟湖上，故有末句）  
岣嵝诗客学全真，半日深山说鬼神。  
送到涧声无响处，归来明月满前津。  
七年火宅三车客，十里荷花两浆人。  
两岸鸥凫浑似昨，就中应有旧相亲。  

【某伯子惠虎丘茗谢之】  
虎丘春茗妙烘蒸，七碗何愁不上升。  
青箬旧封题谷雨，紫砂新罐买宜兴。  
却从梅月横三弄，细搅松风炧一灯。  
合向吴侬彤管说，好将书上玉壶冰。  

【钱王孙饷蟹不减陈君肥杰酒而剥之特旨】  
鲰生用字换霜螯，待诏将书易云糕。  
并是老饕营口腹，省教半李夺蛴螬。  
百年生死鸬鹚杓，一壳玄黄玳珻膏。  
不有相知能饷此，止持齑脯下村醪。  

【上督府公生日诗（并序）】  
嘉靖己未秋九月廿有六日，恭逢督府胡公之生辰，于是文武吏士及乡大夫士若耆旧宾客，以公自镇抚以来，功在东南者实大且远，乃相与各抱其所有，以为公长久祝。而公于今年春夏之交，受诸道告捷之后，奏凯天阙，戢兵海隅，民物熙和，甸宇清廓，惟兹嘉诞，适届其时，萸菊交芳，天日俱朗，旌旗应爽气而弥肃，铙吹协商飚而并远，庆者云集，万众一辞，比之往昔，益为隆盛。某小子叨沐宠荣间，尝一佩笔操铅以奉侍幕下，虽愚贱少文，不敢自附于众人之后，至于仰清光，祝久远，其心固无异于众人也。谨撰长篇一首，凡百句，奉伏门下，以充献寿之礼。自知拙陋，无所发抒，然慕恋恩私，欣喜盛事，自不能已于言耳。  
远曙轻笼海色苍，凉釭新荐菊英黄。  
清秋此日逢华诞，绣褓当年绕异香。  
地与人文增气象，天为王国产祯祥。  
壮猷未老如方叔，秘略曾传似子房。  
初捧兵符分虎竹，再衔使命驭龙骧。  
森罗岛屿诸夷会，锁钥门庭一面当。  
刁斗不传人自乐，牙旗欲动势偏扬。  
雄豪定远遥辞汉，宽大汾阳近在唐。  
管领华夷新士马，扫平吴越旧封疆。  
曾先突骑重围里，亲式鸣蛙大道旁。  
已遣严兵营细柳，更教长剑倚扶桑。  
三承宠锡恩何渥，一受深知德愈光。  
定有姓名题御扆，每勤赏赐到遐荒。  
千龄素质双麋鹿，五色奇毛两凤皇。  
国有昌符臣协吉，家承严训子征良。  
田单下狄亲鸣鼓，姬旦居东久缺斨。  
屡触歊炎辞羽盖，转巡郊野憩甘棠。  
军中作气频投石，阵里筹机捷探囊。  
敞日辕门标大纛，浮天水寨集余皇。  
雕弓并月名繁弱，宝剑冲星出豫章。  
几处名香迎马首，数群长鬛夹车箱。  
量兼沧海涵诸岛，身作长城障一方。  
万里星辰罗北极，百番贡道出东洋。  
曹彬赐剑权偏重，庾壳登楼兴合狂。  
引至偏禆坚誓约，邀还宾佐据胡床。  
鲸鲵久已封京观，翡翠行看出越裳。  
讵止芳名流简册，还将伟绩著旂常。  
功成淮蔡应趋阙，路涉燕齐好待粮。  
将相位兼劳出入，君臣道合致平康。  
山城令节茱萸发，高宴华轩锦绮张。  
日照花明诸乐作，风吹帐启众宾藏。  
鹤鸣浪响闻天汉，芝灿浮光到羽觞。  
竞取良辰占上寿，复欣嘉会嗣重阳。  
树联月桂辉花萼，斗近天河挹酒浆。  
黑齿呈歌须译问，文身献舞傲专场。  
地连玄峤仙常集，候傍黄钟日渐长。  
共以精诚抒华祝，况兼佳丽属钱塘。  
鲰生本住山阴里，浪迹疑乘海畔航。  
城下钓鱼怀漂母，堂前结客忆周郎。  
未逢黄石书谁授，不坠青云志自强。  
抱玉已怜非楚璞，吹竽那识动齐王。  
幸因文字蒙征檄，时佩菅毫侍琐廊。  
綦履东西鱼共丽，戎衣左右雁俱翔。  
县知陈阮时游魏，岂乏邹枚并寓梁。  
博采燕昭期致骏，曲存宣父爱非羊。  
众人国士阶元别，知己蒙恩心所量。  
自分才难堪记室，人疑待已过中行。  
构成燕雀犹知贺，报取琼瑶未可偿。  
偶值高门挂弧矢，且赓小雅赋桑杨。  
却惭未协宫商调，莫并当筵巧奏簧。  

【督府明公新膺加荫（加太子太保、左都御史。一子荫锦衣千户）】  
连天沧海抱江洲，节钺东临今几秋。  
早遣通儒招粤尉，远传片檄到蛮陬。  
寇当剧处连营破，酋若逋时举族收。  
万里华夷冯控制，一方文武备咨谋。  
献俘不用陈兵见，对客频听借箸筹。  
名将始知今亦有，元勋岂独古难酬。  
近衔丹诏恩何渥，遥领青宫秩更优。  
幕卷共瞻新换服，旗开尚见旧县斿。  
春涛拍海风俱息，夜柝鸣边月正流。  
建业既趋功可让，太原未下赏还留。  
兰台本取银章绾，鹤禁谁扶宝辇游。  
将帅并兼储副托，封章应掌百寮纠。  
召公遗烈由孙显，曹璨英风与父俦。  
世禄永延盟带砺，属车前导护宸旒。  
东山久已淹姬旦，南服从来用武侯。  
燕颔果封终入汉，鬯卣将锡定于周。  
军书羽集裁偏暇，湖水冰涵望尽浮。  
翠幰行堤花绕树，锦筝停曲鸟窥楼。  
几年载笔承英盼，四海为家只浪投。  
授简真惭称记室，逢人交庆识荆州。  
追陪有分尘清宴，著述无能付短讴。  
即拟汉家麟阁上，看题姓字最高头。  

【蛙声】  
红芳绿涨绿连天，夹岸蘼芜匝涧湾。  
别有鼓吹喧渡口，不教蚯蚓叠阳关。  
殷郎咄咄书空易，汉吏期期奉诏难。  
华苑公私猜典午，荜门佶屈课殷盘。  
连营甲卒枚前哄，塞寺沙门咒后餐。  
蟾蜍借月喑何谓，科虬萦波字与翻。  
蒲潦溽蒸号太酷，梅风飘荡控宜寒。  
使车南诣雕题译，贝叶西来渼舌弹。  
金响侠徒丸尽落，佩垂战士怒弥殷。  
谐语就笞方乞半，孤雏隔乳未啼残。  
韩冯枕荷愁喧寐，戴胜降桑许聒眠。  
利口啬来儳喋喋，薄言钲罢鼓阗阗。  
咽竞笳乌不得晓，杂沸莲露几时圆。  
迢迢来度天姬帐，閤閤回惊钓者船。  
摇繁藻镜驱成瀫，韵碎菱丝讵可穿。  
寄语草深瓜烂处，急呼即且备蚿怜。  

【数年来南雪甚于北癸未复尔人戏谓南北之气互相换似贾人带之往来理或然欤边塞不易雨而今每潦十九韵】  
阴阳北去随南客，雨雪南来自北天。  
雨烂胡弓知几岁，雪高越瓦已三年。  
偶然尽海迷辽鹤，不是登桥听杜鹃。  
吠犬从今无一处，喘牛必问有诸贤。  
明明日向彤雰暗，杳杳玑笼紫雾悬。  
羲氏轮膏埋壁屑，滕公河水泻银钱。  
銛锋插戟包难见，深阱穿泉粉愈填。  
万里萧条昏井邑，千家凌夺失园田。  
疑花宿误群归羽，折竹真催几个圆。  
鼻醋酽寒先惯吸，羹盐调剂未堪煎。  
倾危作兔当山顶，搏控成狮向日边。  
借皎肥身灰象饱，吹柔害物素猫拳。  
绵针絮刺俱丛棘，玉瓣银筒假淤莲。  
阳德尽阏阊阖上，阴威直到祝融颠。  
华亭羽冀漫天久，上蔡鹰卢猎野偏。  
伍员江长潮正怒，三闾沙白骨新捐。  
稀如尸蛊穿云去，细似绳蝇点璧旋。  
急舞鱼鳞明扈跋，繁遮蝗阵暗霄骞。  
袁安卧苦僵犹得，解缙尸埋醉可怜。  
万事岂俱埋得尽，有时终露髑髅冤。  

【次夕降抟雪径满鹅鸭卵余睡而复起烧竹照之八十韵】  
把炬循除立断藜，鸦惊弹雪宿卬底。  
终宵有许垂鹅伏，片刻应能没马蹄。  
一一劈分舒阔掌，团团卷掷碎霜梨。  
红场尽海球争打，白鹭横江荻未栖。  
崩屋塌檐支正急，窥窗入窦倚相暌。  
后飞轻薄高难下，先引威棱导且齐。  
隔岁窖藏犹霰雹，群儿想象入狻猊。  
瓣觚出六摧桃李，瑞舛过三党稗稊。  
博浪金椎狙击遍，弥天白纛杀机提。  
鸾髡鹄赭吹毛尽，竹哭梅啼到骨披。  
穿重解深三窟兔，侵多不剩一丸泥。  
暗随鹏翼长沙拍，亮误鸡司短曙啼。  
灰尽挑残寒夜火，袍谁脱与故人绨。  
流苏既缟堪钩挂，粉的浑绵向镜低。  
风絮谢娘难可拟，烟芦罝客几成迷。  
公孙被幞凉如铁，子母蚨缗泻若澌。  
兽径易漫麋散迹，猎弓难放麝香脐。  
岩俱周处南山额，毳尽苏卿北海羝。  
鲛室百窗帘蛤蚌，羌胡一国水玻璃。  
饥脾苦逼长安殍，酸鼻寒凄宰相醯。  
叶尹如捐棺可玉，麻姑未老海堪梯。  
洪厓走汞流松外，穆满量珠赏竹西。  
绿鬓取裁髽髻样，金钗都换柰花鎞。  
儒齑瓦瓮盐艰糁，侠啖屠门蒜大臡。  
蝙蝠假仙摇石乳，蚺蛇冯胆搅银堤。  
将纫作盖俱成羽，取缀为裘尽是麑。  
鹰隼攫身功夺狗，牛羊埋角罪归鼷。  
轩辕镜色飞桥顶，欧冶镡霜掣剑溪。  
荡漾乾坤成玉合，纷纭翳膜刮金篦。  
杨妃暗粉玄宫发，卓氏綦巾皓首齐。  
此际胡云黄满塞，当年梁简赤曾题。  
霁微未必清钟磬，洒急如堪付鼓鼙。  
红袖共斟将共若，锦囊须佩却须奚。  
寒郊瘦岛吟成蛰，暖肉肥肌屏作闺。  
渐离荆卿僵易水，赵王代娣冷摩笄。  
瑶枝上汉参云雾，银鬛行天赌駃騠。  
并是凌寒贞岁柏，不同趋热媚权烓。  
亲淹上国裘曾敝，眼见金吾骑总缇。  
尽领熊罴供扫拂，别从雉兔较罟罤。  
高培粪梗团成菌，柔仿山毛嫩作荑。  
肖惨睢盰夔罔两，塑娇咽项女蝤蛴。  
妆涂恨少施肌发，刻画争先解佩觿。  
何事井喷烦蜥蜴，祇冯阴焰鹔虹霓。  
瓠犀璀璨排嫣齿，榴子龃龉堕老鹴。  
解榇紫襜鲜豹犊，俄穿翠豹化貂衤圭。  
宫奁镜暖因椒瑾，塞壁刀斜谢鹈。  
木稼怕官谣杂谶，草干愁牧马频嘶。  
娲皇炼石霄犹漏，帝女烧铅杼懒挤。  
冻霤尖持燕匕首，明窗尘射魏刀圭。  
睥睨钉断于阗带，沙砾砻刓令尹圭。  
连日大酺粲尽掬，倾筐堆白取如携。  
骑都烂漫靡羊胃，庖坦纵横解犊飗。  
燕颔不醒颓锦帐，蛾眉邀醉叠金椑。  
即堪楚曲流宫徵，必唤齐伧许滑稽。  
荡甲摇犀明练组，长雕大镞拭弧錍。  
孤烟罢突真三日，破釜悬脐仅一黳。  
水木骑羊来代递，滕封弄雨各诃诋。  
心忧掘阅衣麻矣，狂走芄兰带悸兮。  
霎尔黄肠溲赑屃，俄然白骨葬鲸鲵。  
为灯跋烛须臾灭，沃锭消璆项刻赍。  
公向苍仪腾皓洁，竟忘赤地混缁黧。  
随飚过越迎关吠，度叶为花带鸟栖。  
蜂蛱误猜堪蜜蜡，清明才断正饧僰。  
西池万里吹黄竹，东郭双研赤鞮。  
想见穹酋鸣立，亲看床足缩趺騕。  
恰妨青帝迎春仗，无救朱炎病夏畦。  
压取刚条俱偃偃，试寻劲草但萋萋。  
几时千仞消凌褭，何处双桑赫海崿。  
形虎似盐虚晋俎，调梅无味枉商镌。  
蝗蟊未必沉三尺，甲拆先应了一刲。  
庄语夏冰虫定怪，赵衰冬日袄争徯。  
风偏助势长成练，月总输光不到犀。  
履薄有人愁坠谷，乘危无尽上埋奎。  
岂无黄道辜葵藿，翻以丹心许蒺藜。  
火急寄言青女道，添霜啼杀伯劳儿。  

【龛山凯歌六首（为吴县史鼎庵）】  
短剑随枪暮合围，寒风吹血着人飞。  
朝来道上看归骑，一片红冰冷铁衣。  
红油画戟碧山坳，金镞无光入土消。  
冷雨凄风秋几度，定谁拾得话今朝。  
七尺龙蟠皂线绦，倭儿刀挂汉儿腰。  
向谁手内亲捎得，百遍冲锋滚海蛟。  
无首有身祇自猜，左啼魂魄右啼骸。  
冯将老译传番语，此地他生敢再来。  
旗裹金疮碎朔风，军中吮卒有吴公。  
更教厮养眠营灶，自向霜槽喂铁骢。  
夷女愁妖身画丹，夫行亲授不缝衫。  
今朝死向中华地，犹上阿苏望海帆。  

【内子亡十年其家以甥在稍还母所服潞州红衫颈汗尚泚余为泣数行下时夜天大雨雪】  
黄金小纽茜衫温，袖摺犹存举案痕。  
开匣不知双泪下，满庭积雪一灯昏。  

【凯歌赠参将戚公】  
战罢亲看海日晞，大酋流血湿龙衣。  
军中杀气横千丈，并作秋风一道归。  

【望夫石】  
海天万里渺无穷，秋草春花插髻红。  
自送夫君出门去，一生长立月明中。  

【宴游烂柯山四首】  
万山松柏绕旌旗，少保南征暂驻师。  
接得羽书知贼破，烂柯山下正围棋。  
偏裨结束佩刀弓，道上逢迎抹首红。  
夜雪不劳元帅入，先禽贼将出洄中。  
群凶万队一时平，沧海无波岭瘴清。  
帐下共推擒虎将，江南只数义乌兵。  
帷中谈笑静风尘，只用先锋一两人。  
万里封侯金印大，千场博戏彩球新。  

【武夷山一线天】  
双峡凌虚一线通，高巅树果拂云红。  
青天万里知何限，也伴藤萝锁峡中。  

【入武夷寻一线天道中述事二首（行渴，得岩妪，乞茗）】  
花落花开隔水津，栈梯茅屋总堪邻。  
扁舟若不寻归路，便是武陵深处人。  
乞得琼浆一碗新，沿溪行尽渴生尘。  
云英只在桃花下，不肯呼来见外人。  

【雪中访嘉则于宝奎寺之楼店】  
山径寻君重复重，小楼百尺卧元龙。  
安窗偏向梅花角，去映江天雪数峰。  

【武林馆中与徐仁卿同宿因赠三首（徐号天峰，武义诸生也。徐千斤）】  
楼上张灯倒瓦卮，自居东面唤人陪。  
须臾据案言兵事，鬃帽偏欹横两眉。  
近来选士爱躯长，共说君家貌不扬。  
醉后忽呼高枕睡，虎头斜倚黑绳床。  
长说边关好试材，幕中进止自须裁。  
连宵一骑重围里，不见钧州王秀才。  

【夏相国白鸥园二首】  
白鸥池水拍天平，相对琼楼入太清。  
试问歌台生草处，当时曾许外人行。  
词客登临信笔裁，每于花谢笑花开。  
请观世上看花者，曾见花开不谢来。  

【阊门送别】  
送到阊门日已西，自将光景比乌栖。  
平生不解依枝宿，今日翻成绕树啼。  

【寄徐石亭】  
闻道名园盛牡丹，豪家欢赏到春残。  
自怜亦具看花眼，种菜浇畦不得看。  

【上谷歌四首】  
少年曾负请缨雄，转眼青袍万事空。  
今日独余霜鬓在，一肩舆坐度居庸。  
遥忆前朝己巳年，六龙此去未南旋。  
黑云敢作军中孽，莫怪区区一也先。  
个个健儿习战车，重重壁垒铁围赊。  
尽教上谷长千里，只用中丞两臂遮。  
昨向居庸剑戟过，今朝流水是洋河。  
无数黄旗呵过客，有时青草站鸣驼。  

【宣府教场歌】  
宣府教场天下闻，个个峰峦尖入云。  
不用弓刀排虎士，天生剑戟拥将军。  

【胡市】  
千金赤兔匿宛城，一只黄羊奉老营。  
自古学棋嫌尽杀，大家和局免输嬴。  

【边词十三首（并客燕时到马水口及宣府之作）】  
四壁龙门铁削围，枉教邓艾裹毡衣。  
莫言虏马愁难度，即使胡鹰软不飞。  
牙兵个个是熊罴，别选奇才养作儿。  
试看阵云穿急处，一团蜂子拥人飞。  
墙头赤枣杵儿斑，打枣竿长二十拳。  
塞北红裙争打枣，江南白苎怯穿莲。  
立马单盘俯大荒，提鞭一一问戎羌。  
健儿只晓黄台吉，大雪山中指帐房。  
十八盘山北去赊，顺川流水落南涯。  
真冯一堵边墙土，画断乾坤作两家。  
黄酋堕马已成禽，汉卒争功被脱身。  
魂魄至今留黑石，兜鍪连岁落鱼鳞。  
葛那颈险断胡刀，蓦手攀颏按得牢。  
归向镜中嫌未正，特搓过左一丝毫。  
沙门有姊陷胡娃，马市新开喜到家。  
哭向南坡毡帐里，领将儿女拜袈裟。  
汉军争看绣裲裆，十万弯弧一女郎。  
唤起木兰亲与较，看他用箭是谁长。  
长缨办取锁娇娆，马上纤腰恐不牢。  
好把鸳鸯靴上脑，倩谁双缚马鞍鞒。  
女郎那取复枭英，此是胡王女外甥。  
帐底琵琶推第一，更谁红颊倚芦笙。  
老胡宠向一人多，窄袖银貂茜叵罗。  
递与辽东黄鹞子，侧将云鬓打天鹅。  
姑姑花帽细银披，两靥腮梨洒练椎。  
个个菱花不离手，时时站马上胭脂。  

【上谷边词四首】  
胡儿住牧龙门湾，胡妇烹羊劝客飧。  
一醉胡家何不可，只愁日落过河难。  
风吹干草没沙泥，啮草奔风马自蹄。  
却问骆驼何处去，大酋随猎未曾归。  
胡儿处处路傍逢，别有姿颜似慕容。  
乞得杏仁诸妹食，射穿杨叶一翎风。  
骆驼见柳等闲枯，虏见南醪命拚殂。  
倒与鸱夷留一滴，回缰犹作卯儿姑。  

【琉璃河】  
水怪从来畏铁腥，十寻铁棒压流横。  
风雷自古无回避，也截蛟龙别处行。  

【送林某】  
野客年来百事休，也怜歌板去难留。  
若为化作沿江柳，直管莺声到岸头。  

【漫曲】  
闻道张家燕子楼，青罗小帽急梳头。  
花枝谁肯先春老，无奈风吹雨打愁。  

【画两僮枕帚而睡疑是寒拾应人索咏】  
人间何日不尘生，扫到何年扫得清。  
输与天台双行者，睡弯苕帚午鸡鸣。  

【画高岭莫行僧众】  
知是峨眉第几盘，客僧愁宿日低山。  
头陀指与烟生处，只隔红霞四五湾。  

【王元章倒枝梅画】  
皓态孤芳压俗姿，不堪复写拂云枝。  
从来万事嫌高格，莫怪梅花着地垂。  

【画梅时正雪下】  
谁写孤山伴鹤枝，早春窗下索题诗。  
今朝风景偏相似，是我寻他雪下时。  

【竹】  
昨夜窗前风月时，数竿疏影响书帏。  
今朝拓向溪藤上，犹觉秋声笔底飞。  

【水仙杂竹】  
二月二日涉笔新，水仙竹叶两精神。  
正如月下骑鸾女，何处堪容食肉人。  

【郭恕先为富人子作风鸢图偿平生酒肉之饷富人子以其谩己谢绝之意其图必立遭毁裂为蝶蝴化去久矣予慕而拟作之噫童子知羡乌获之鼎不知其不可扛也虽然来丹计粒而食乃其报黑卵必请宵练快自握亦取其意之所趋而已矣每一图必随景悲歌一首并张打油叫街语也亦取其意而已矣（录六首）】  
柳条搓线絮搓绵，搓够千寻放纸鸢。  
消得春风多少力，带将儿辈上青天。  
我亦曾经放鹞嬉，今来不道老如斯。  
那能更驻游春马，闲看儿童断线时。  
缚竹糊腔作鸟飞，崩风坠雨烂成泥。  
明朝又是清明节，斗买饧糖柳市西。  
江北江南纸鹞齐，线长线短迥高低。  
春风自古无凭据，一任骑牛弄笛儿。  
村庄儿女竞鸢嬉，凭仗风高我怕谁。  
自古有风休尽使，竹腔麻缕不堪吹。  
春来偏与老人仇，腰膂如弓项领柔。  
看鹞观灯都好景，正难高处去抬头。  

【扇图】  
渺渺平沙四望通，天涯双树立秋风。  
画工不解寒鸦意，写入隋堤绿柳中。  

【画跃鲤送人】  
鳞鬛不殊点额归，丰神却觉有风威。  
不添一片龙门石，方便凡鱼作队飞。  
汤遂昌显祖一百三十五首  

【南旺分泉】  
依阴发泉壑，开阳盛云雷。  
挥珠即横厉，弭枻暂徘徊。  
神媪膏云落，天孙瀵雨开。  
唯王资转输，画地此萦回。  
涓涓连卫潞，洒洒注河淮。  
高牂刺云日，横筹傲山崖。  
鲜冰敌阳至，神木斩阴来。  
浮吹彻终夜，飞舰常千枚。  
珠粒山东泉，藿肉江南财。  
当知禹贻厥，宜歌帝念哉。  

【答丁右武稍迁南仆丞怀仙作】  
斯人负高概，情艺蔼纷饶。  
触邪注冠影，雅志在公朝。  
衣服近吾身，有如裘与蕉。  
升蕉有凉燠，寒裘终不凋。  
斯人乃可去，将无念霜朝。  
西回太行轴，南纵广陵桡。  
有客从琅琊，从君独酌谣。  
巾带若山人，玉钩横在腰。  
他人富贵媚，斯人贫贱骄。  
山中读道书，玉女时相娇。  
但令有真骨，数至自飘飖。  
灵阿发昭辉，逸驾动鸣椒。  
云冥深秀资，霞延仙隐标。  
庶反山中驾，聊用倚逍遥。  

【晖过太常博士宅】  
太常东署中，五年足栖集。  
南风多爽昪，春梅未湫湿。  
儿子此生成，琴书此敦习。  
逼迫徙詹事，后者来何急。  
出门别井灶，致词如欲泣。  
临去几回首，向后恒过入。  
昔作主人居，今向宾阶揖。  
已悲题字灭，稍呀新堂葺。  
触迹有思存，循年真怅悒。  
旧隶犹瞻叩，比邻都问及。  
坐深难可留，檐庭去犹立。  
百年浑似此，前人互通执。  
弱心诚自嗤，怀来非可戢。  

【赴帅生梦作（有序）】  
（丁亥十二月，予以太常上计，过家。先一日，帅惟审梦予来，相喜慰曰：“帅生微瘦乎？”则止。予以冠带就饮，帅生别取山巾着予，甚适予首，叹曰：“人言我两人同心，止各一头，然也。”嗟乎！梦生于情，情生于适。郡中人适予者，帅生无如矣。乃即留酌，果取巾相易，不差分寸，傍客骇叹。记之。）  
青云覆嘉林，明月映珠津理绝有连气，况乃在人伦。历落帅生姿，礼食先一旬。采撷极玄史，词赋落璘。我生弱冠余，良游非抚尘。子为膳部郎，予入南成均。今上岁丙子，再见集庚辰。前后各倾展，言笑日温新。家能造清酒，儿能娱父宾。昔是新相知，今为旧比邻。上计边越来，醉我凤城春。笑谑不下楼，安知谁缙绅。契阔四五年，流思月相巡。予满太常秩，子罴思江纶。日夕梦我归。入门魂魄亲。交手无别言，但问瘦何因。冠带即延酌，易我以山巾。尺寸了不殊，形影若可循。世人言我汝，同心徒异身。今看巾帻交，益知头脑匀。说梦未终竟，报我及城皞。岁寒冰雪中，松心竹有筠。三叹此何时，灭没旁人嗔。眼观一堂内，梦见千里人。见交等形隔，卧托乃疑神。素车尚前语，迷途犹见遵。况我见为人，分明江海滨。立语卒不尽，且坐留饮醇。易巾果所宜，梦与形骸真。盍簪此为契，弹冠安足陈。  

【京察后小述】  
邑子久崖柴，长者亦摇簸。  
含沙吹几度，鬼弹落一个。  
大有拊心叹，不浅知音和。  
参差反舌流，倏忽箕星过。  
幸免青蝇吊，厌听迁莺贺。  
贱子亦如人，壮心委豪惰。  
文章好惊俗，曲度自教作。  
贪看绣夹舞，贯沓花枝卧。  
对人时欠伸，说事偶涕唾。  
眠睡忽起笑，宴集常背坐。  
敢有轻薄情，祇缘迂僻过。  
一命淹陵署，六岁逢都课。  
浮噪今已免，不谨前当坐。  
有口视三缄，无心嗔八座。  
骨相会偏奇，生辰或孤破。  
吾心少曲折，古人多顿挫。  
脱落慕仙才，点掇希王佐。  
咄咄竟何成，冉冉谁能那！  

【三十七】  
我辰建辛酉，肃皇岁庚戌。  
初生手有文，清羸故多疾。  
自脱尊慈腹，展转太母膝。  
剪角书上口，过目了可帙。  
家君有明教，太父能阴骘。  
童子诸生中，俊气万人一。  
弱冠精华开，上路风云出。  
留名佳丽城，希心游侠窟。  
历落在世事，慷慨趋王术。  
神州虽大局，数着亦可毕。  
了此足高谢，别有烟霞质。  
何悟星岁迟，去此春华疾。  
陪畿非要津，奉常稍中秩。  
几时六百石，吾生三十七。  
壮心若流水，幽意似秋日。  
兴至期上书，媒劳中阁笔。  
常恐古人先，乃与今人匹。  

【怀帅惟审郎中戴公司成】  
著冠须访戴，脱冠须访帅。  
磊磊一心人，离离十星岁。  
戴公入山水，淡迹分明昧。  
喜沾清悟姿，不惜沉冥醉。  
帅生能造酒，酒色清如菜。  
高谈常夜分，哀歌忽雷溃。  
两君真晋人，土性有痴慧。  
相见即相亲，了非心所解。  
如云堕江光，颠倒影在内。  
心欢常若兹，日月亦清快。  
重来断清啸，不复可人在。  
彯撇事诗酒，挪拏坐巾带。  
帅生烟雾中，戴公江海外。  
但想即成笑，寄书亦何赖。  

【顾膳部宴归三十韵（时大水，饥）】  
年深情易盈，春阑气方燠。  
斋房常自清，登临每伤独。  
同人风义生，命我春酒熟。  
新雨道无人，越歌山有木。  
甚设苦难常，为期省相速。  
适往才张具，且坐遗巾服。  
行棋过格五，点局残花六。  
豆间依古礼，坐次随年录。  
素盏溢芳温，青蔬杂兰菊。  
无事极脂膏，风斯映明淑。  
心清笑则雅，兴洽谈逾穆。  
留连清夜沉，偶叹春年肃。  
河北人犹流，江南子初鬻。  
行人深掠食，县官粗赋粥。  
杏花差有畔，苦草正无幅。  
黄星春不死，青岁鸟犹宿。  
微禄幸三饱，清斋休五肉。  
秀麦候皇明，妨粢怅神牧。  
一入同向隅，诸兄须仰屋。  
凡百关天运，有万依王福。  
江湖初绕霤，神州方蕴椟。  
举白但欢展，辞觞敢颦蹙。  
灭烛步除阴，明月隐深竹。  
风庭犹数杯，淋浪居末逐。  
金柝夜沉沉，玉街清朅朅。  
还斋深思余，倚槛端居伏。  
风露蔼延和，华桐暗相馥。  
岸帻且轻首，啜茗殊清目。  
侧看星尾迟，远听鸣鸡速。  
向署首明祠，灵妃方捧祝。  

【离合诗寄京邑诸贵（良会今乖）】  
琅玕岂不珍，玉屑竟谁饭。  
桧树郁冬皋，木叶辞秋苑。  
衿曲自悠悠，衣带日趋缓。  
乘月望风霄，人遥尺书断。  

【雨花台所见】  
冉冉春云阴，郁郁晴光莹。  
取次踏青行，发越怀春兴。  
拚知天女后，如逢雨花剩。  
宜笑入香台，含颦出幽径。  
徙倚极烟霄，徘徊整花胜。  
随态惊蝶起，思逐流莺凝。  
美目乍延盼，弱腰安可凭。  
朝日望犹鲜，春风语难定。  
拎翠岂无期，芳华殊有赠。  
持向慧香前，为许心期证。  
如何违玉缨，沈情击金磬。  

【黄冈西望寄王子声】  
白露滴江城，江声绕秋至。  
心赏不在兹，幽芳渺难寄。  
木叶号蝉悲，水荇潜鳞戏。  
日气淡芙蓉，云阴生薜荔。  
栖栖王子情，默默楚人思。  
未及湘累醒，且共蓬池醉。  
遥松起暝色，虚竹惊寒吹。  
物往年序迁，情存风景异。  
樵歌归影迟，新月忽在地。  

【读张敞传】  
长安多偷儿，数辈老为酋。  
居家皆温厚，出从僮仆游。  
遂有长者名，闾里咸见优。  
小偷时转轮，酋长日优游。  
安知画眉人，一朝来见收。  

【相如】  
相如美词赋，气侠殊缤纷。  
汶山凤皇下，琴心谁独闻。  
阳昌与成都，贵贱岂足分。  
子虚乃同时，飘然气凌云。  
卧托文园终，不受世訾氛。  
清晖缅难竟，遗书《封禅文。  
知音偶一时，千载为欣欣。  
上有汉武皇，下有卓文君。  

【部中鹤】  
曲台双白鹤，日赋十餐钱。  
良为升合资，留滞江海年。  
传呼卿出入，引吭飞舞前。  
轩墀看鹤人，时与小翩翾。  
凤皇犹可饲，安得羽中仙。  

【锦衣鸟】  
太常东署门，连垣接亲卫。  
中有怪大鸟，好作犬号吠。  
悲啸无时徙，吉凶须意对。  
非有伯劳沈，良无子规废。  
开天杀人处，阴风觉沈昧。  

【胡克逊】  
人言西北边，有兽名为逊。  
性不喜兽斗，逡巡解其困。  
猎者知如此，设斗日驯近。  
相愁来解纷，阴遭此人刃。  
食肉寝其皮，似貉花文嫩。  
西州贵将吏，茵褥厚常寸。  
狒狒笑何悯，猩猩啼莫恨。  
此兽仁有礼，错莫身为殉。  
世有麒麟皮，为鞔复何问。  

【宿浴日亭因出小浪望海】  
为郎傍星纪，江湖常久居。  
倏忽过南海，扁舟挂扶胥。  
隐隐岸门青，杳杳天池虚。  
培肸澹凌历，气脉流纡徐。  
潮回小洲渚，龙鳞勒沟渠。  
于中藏小舟，其外悬日车。  
云影苍梧来，咸池相卷舒。  
孟冬犹星河，淡月沾人裾。  
阴阳荡挥霍，精色隐踟蹰。  
濯足章丘余，沐发扶桑初。  
清辉临洧盘，若木鲜芙蕖。  
西顾连崦嵫，东眺极扶余。  
小浪亦莞尔，大波始愁予。  
岙舶自吞吐，楼橹成烟墟。  
飞金出荧火，明珠落鲸鱼。  
吾生非贾胡，万里握灵糈。  
晻霭罗浮外，传闻仙所庐。  
玉树如冬青，瑶枝若栟榈。  
阳鸟不日浴，昼夜更扶舆。  
丹穴亦不炎，好风常相嘘。  
白水月之津，一饮饥渴除。  
徐闻汝仙尉，去此将焉如。  

【达奚司空立南海王庙门外】  
司空暹罗人，面手黑如漆。  
华风一来觐，登观稍游逸。  
戏向扶胥口，树两波罗蜜。  
欲表身后奇，愿此得成实。  
树毕顾归舟，冥然忽相失。  
虎门亦不远，决撇去何疾。  
身家隔胡汉，孤生长此毕。  
犹复盼舟影，左手翳西日。  
嗔匈带中裂，咙气喷溢。  
立死不肯僵，目如望家室。  
塑手一何似，光景时时出。  
墟人递香火，阴风吹崒峍。  
上有南海王，长此波臣秩。  
幽情自相附，游魂知几驲。  
至今波罗树，依依两蒙密。  
波声林影外，檐廊暝萧瑟。  

【丽水风雨下船棘口有怀】  
石城双水门，落日远江介。  
春潮风雨飞，暮寒洲渚带。  
流云苍翠里，绪风箫鼓外。  
分披悟曾历，合沓迷新届。  
宿雾缅余丘，生洲隐遥派。  
地脉有亏成，物色故明昧。  
曲折神易伤，幽清境难会。  
江花莞流放，岸草凄行迈。  
不见林中人，自抚孤琴对。  

【答姜仲文】  
白日不可常，孤云亦何媚。  
萋芳淡游子，流泊世所弃。  
事去息交久，书来喜君至。  
爱日生寒姿，停云起高翅。  
经营二三月，飒遝岂遑避。  
惊看就长揖，道故如失志。  
相闻善为乐，相见乃憔悴。  
为文宁自伤，情多或为累。  
感君珍重意，承眶不能泪。  
在沼鱼何乐，先秋叶难翠。  
长歌聊复声，短袖时一戏。  
今日眼中人，何年心上事。  

【遥和诸郎夜过桃叶渡（有本事）】  
诸公纷纷去何所，隔岸荧荧高烛举。  
若非去挟秦家姝，定是将偷邛市女。  
一从西蜀老王孙，千骑东方总不论。  
也乏使君呼共载，也无游女解宵奔。  
无缘此属翩连去，飘飘晔晔知何处。  
翠纳香奁夜著人，绛蜡清笙几回曙。  
当时我亦俊人群，情如秋水气如云。  
有酒谁家惜酣畅，饶花是处怯离分。  
如今两鬓笼纱帽，轻烟澹粉何曾到。  
眼看诸公淹夜游，心知此事从谁道。  
衙斋独宿清汉斜，灯影笼窗半落花。  
拚不风流长睡去，却持残梦到他家。  

【送前宜春理徐茂吴】  
西湖徐君美如此，眇眇东来渡江水。  
微飚木叶江波生，皓露芙蓉秋色死。  
秋色连山客早悲，倍忆离鸿江月时。  
旧郡钤阳醉烟柳，动道宜春春不宜。  
豫章城西江水满，片雨疏花石兰馆。  
献赋谁知锦组文，题书直道珠盈碗。  
一别苍洲间白云，金台暑路忽逢君。  
祗合飞冤填北海，那堪解愠出南薰。  
芳皋幂辞青敔，及子风流度江左。  
孤亭水树别留人，别道烟霞须着我。  
我边知我若逢君，卿处相卿自有人。  
无事南湖催送桨，扁舟小妇好随身。  
莫嫌小妇恒随从，茗碗香垆朝夕供。  
风雨离骚秋暮行，荃兰墨妙连舟重。  
去去西湖箫鼓陈，香丝艳粉逐年新。  
不惜风流频取醉，君来看见六朝人。  

【夜听邓孺孝说山水】  
终日他乡作游子，到处不曾离屋底。  
邓生尔时何许来，罢酒弹灯说山水。  
君家最近三茅君，我家贯看垆峰云。  
山水眼前人不住，遥山远水复何云。  

【听说迎春歌】  
帝里迎春春最近，年少寻春春有分。  
可怜无分看春人，忽听春来闲借问。  
始知帘户即惊春，夹道妆楼相映新。  
楼前子弟多春目，楼上春人最着人。  

【送俞采并示姑熟子弟（采，故叔白鹿生，贤豪人也，悲之）】  
游子常年风性高，生龙地主垂干旄。  
绛帐后堂延弟子，春装别墅拥贤豪。  
何处山川不留饮，何处风光能荐寝。  
花落时粘缥绿笺，杯翻只污蒲桃锦。  
尔时闾井多欢娱，尔家弟兄犹读书。  
长星出天十年内，经过旧地百不如。  
江上更番起戎队，河南学馆今芜废。  
地主才高落网罗，门生产尽归闤阓。  
君家少父识人稀，白鹿腾空人事非。  
频年落第常留醉，几夜浮桥独送归。  
此情此日堪怜处，故人上官得陵署。  
从今见忆直须来，几日相过那便去。  
春酒春灯花月深，离愁今夕动春心。  
亲知报李非无玉，直笑栽桃未有阴。  

【送臧晋叔谪归湖上时唐仁卿以谈道贬同日出关（并寄屠长卿江外）】  
君门如水亦如市，直为风烟能满纸。  
长卿曾误宋东邻，晋叔讵怜周小史。  
自古飞簪说俊游，一官难道减风流。  
深灯夜雨宜残局，浅草春风恣蹴球。  
杨柳花飞还顾渚，箬酒苕鱼须判汝。  
兴剧书成舞笑人，狂来画出挑心女。  
仍闻宾从日纷纭，会自离披一送君。  
却笑唐生同日贬，一时臧穀竟何云。  

【吹笙歌送梅禹金（感叹龙君扬郡丞、沈君典太史、姜孟颖明府）】  
紫夹春衣可曾絮？丝竹西州可曾去？  
秋水微波木末亭，秋花半菊吴陵署。  
从官迫郁有三年，似汝骄奢留几处？  
邀欢托宿故言寒，罢酒更衣几愁曙。  
新林小妇寄书来，一种风流许君据。  
朝落铅华妾自知，夜拂兰帱君不御。  
梅生开书欲长跪，托道留连在山水。  
即知游子几曾游，自说美人讵知美。  
先时拾翠凌阳池，忆汝吹笙出桃李。  
天涯此日龙使君，世上何人沈太史。  
已觉丛残姜令非，空惊绰约梅生是。  
津途变化裁十年，光响消浮只千里。  
潮水长看三往还，交态今谁一生死。  
何况青眉并皓齿，美酒销忧只如此。  

【署客曹浪喜】  
今冬寒多忽作暖，羊脂腊酒青磁碗。  
达曙留连歌笑言，莲花漏水今宵短。  
点烛侍儿熏绣衾，新绵细帖令人懒。  
始怪明星出不低，何来曙鸟啼都满。  
疏窗小竹真萧瑟，浅帐寒梅动疏散。  
客省经知无印开，祠曹报说添人管。  
北阙云霞青鬓疏，南朝烟月归心款。  
钟鼓空思长乐宫，江山别筑忘忧馆。  
四十头颅君不知，为看年来衣带缓。  

【榆林老将歌（寄万丘泽）】  
榆关将军紫花额，自言能拂双枝戟。  
登台望虏识风尘，度碛寻营知水脉。  
娶妻胡女能胡言，盗马与官多得钱。  
石州虽残虏多死，榆林独出兵气全。  
顷缘互市边筹假，市马与军非善马。  
牵过倒死即须偿，就中更有难言者。  
余闲老将学耕耘，后来儿子不能军。  
但愿英雄不生虏，兜零无火更何云。  

【边市歌】  
中兴汉水天飞龙，天街月气何雄雄。  
已深吉囊占河曲，偏多俺答啸云中。  
二十年中俱老死，分头住牧多儿子。  
一从先帝许和戎，尽说销兵纵行李。  
也知善马不能来，去去金缯可复回？  
未愁有虏惊和市，且是无人上敌台。  
别有帐中称写契，解诱边人作奸细。  
上郡心知虏骑熟，西州眼见孤军缀。  
也先种色何纷纭，五千余里瞰胡群。  
不说辽边小王子，杀降前后李将军。  

【江东歌】  
三山江上翠崔峨，草绿风烟春气和。  
天宫缭绕金陵麓，人家映带秦淮河。  
回廊屈曲通晴雨，驰道流离莹月波。  
南中富乐风尘少，天下娱游子弟多。  
悠悠满目经时岁，忽忽盈怀阻啸歌。  
意气周郎三国尽，文情庾信六朝过。  
江南丈夫会早夭，春心不饮荡如何。  

【夏州乱】  
夏州判军如互堡，迫挟藩王磔开府。  
贺兰山前高射天，花鸟池南暗穿虏。  
前年通渭血成壕，天上太白愁烽高。  
不信秦人阮翁仲，铸金终得镇临洮。  

【黎女歌】  
黎女豪家笄有岁，如期置酒属亲至。  
自持针笔向肌理，刺涅分明极微细。  
点侧虫蛾摺花卉，淡粟青纹绕余地。  
便坐纺织黎锦单，拆杂吴人彩丝致。  
珠崖嫁娶须八月，黎人春作踏歌戏。  
女儿竞戴小花笠，簪两银篦加雉翠。  
半锦短衫花襈裙，白足女奴绛包髻。  
少年男子竹弓弦，花幔缠头束腰际。  
藤帽斜珠双耳环，缬锦垂裙赤文臂。  
文臂郎君绣面女，并上秋千两摇曳。  
分头携手簇遨游，殷山沓地蛮声气。  
歌中答意自心知，但许昏家箭为誓。  
椎牛击鼓会金钗，为欢那复知年岁。  

【重过石城埭】  
石城二十四花楼，江南置酒飞花愁。  
在处胭脂久零落，不知冠盖能风流。  
拾翠江边犹记否，含笑含颦送君酒。  
满目秋光无尽时，自折莲塘花下藕。  

【送安卿】  
明星祠前夜通火，此外祠官闭坛坐。  
白日风尘横直游，只似安卿无不可。  
安卿此时三十余，未三十时金陵居。  
去今十年始相见，当时太学今何如。  
当时礼乐从宽政，三山陌上繁华盛。  
莫言槐市富簪裾，且说兰房杂衣镜。  
五陵年少宿青台，一岁烟花几度开。  
骄骢逐处寻人去，鹦鹉排门唤客来。  
是日新妆殊可动，高楼大道连云栋。  
别有妖姬不见人，动是安卿出迎送。  
迎如新月送如云，个人贪着茜红裙。  
扬州大舸歌将去，天下风流妒杀君。  
为问佳人近佳否，桃叶渡江此来久。  
询知此地旧繁华，不似从前盛花柳。  
花柳迎春不贮春，舞榭妆楼贴向人。  
亦知游子偏多病，未许逢人即道贫。  
安卿诗人亦画史，翩翩世上佳公子。  
钓鱼巷曲水亭幽，隔水平衢入花里。  
世路萧疏君得游，一行作吏只关愁。  
春色明年亦如此，昨日悲秋今忆秋。  
秋尽云寒菊有花，吴山惠水是君家。  
不惜秋光与君酌，水气城阴生暮霞。  
人生对酒莫咨嗟，月露光阴判不赊。  
有兴调琴就明烛，随宜拂袖枕乌纱。  
君不见胡绣衣，陈宝鸡，此时但附要离冢，何曾一醉太常泥。  
一醉城头乌夜情，满船灯火送安卿。  
不忧清客随潮去，自有诸郎能夜行。  

【送郑见素游江东】  
艳艳春墀发花朵，寂寂春寒试灯火。  
人日何人清夜沈，玉茗堂前风月可。  
向昔登高平远间，满目沧浪无土山。  
就中有人郑君美，学富文清幽意闲。  
信美闲游动千里，如花揽结金陵子。  
但闻春草为春生，几见情人为情死。  
采葛成衣秋奈何，看朱成碧春又过。  
冉香亭下神姑酒，忽忽江皋离恨多。  

【寄嘉兴马乐二丈兼怀陆五台太宰】  
为郎苦迟去官早，历落乡关罢伦好。  
忽忽神游京洛春，泣向五台原上草。  
马翁只似扶风人，乐生当作望诸君。  
卧想少游何可得，拜筑高堂曾一闻。  
世局风流长似此，曾见英雄长不死。  
江山岁月老闲身，风雨鱼龙动君子。  
沙井阑头初卜居，穿池散花引红鱼。  
春风入门好杨柳，夜月出水新芙蕖。  
往往催花临节鼓，自踏新词教歌舞。  
青春索向酒人抛，白发拚教侍儿数。  
烟雨楼前烟雨迷，莺逗湖边莺逗啼。  
但取风光足留赏，越西还胜大江西。  

【河林有酌】  
风亭移石竹，为客正开襟。  
宿鸟过残雨，吟虫傍积阴。  
故心人不浅，秋色夜方深。  
便合丘中去，相招鸣一琴。  

【送客归岳州】  
枫隐号蝉急，林开放躭轻。  
柳烟眠际稳，江月醉余清。  
夜色遥湘渚，秋阴冷岳城。  
还怜洞庭水，渔笛与歌声。  

【初入秣陵不见帅生有怀太学时作】  
佳人迟暮思何其，直是郎潜世不知。  
世路未嫌千日酒，才情偏爱六朝诗。  
入门便坐从炊黍，上榻横眠听解颐。  
独怪过江愁欲死，眼前秋蟹要人持。  

【送王比部供奉采药扶侍太夫人归粤比部故侍御殿中】  
白云司发桂花丛，彩袖承亲碧海东。  
潘岳宴林逢令节，沈郎行药正秋风。  
先抽美草占年乐，盛取菖蒲益帝聪。  
并道春祠惟坐啸，也能符遣及花骢。  

【答君东天津夜泊】  
津馆苍茫别未曛，满檐秋色为思君。  
风生积海连山雾，月落长河半树云。  
欲睡动寻千日酒，怜香真惜十年薰。  
如何咫尺关南道，只似江空与雁闻。  

【送刘子极归饷兰州】  
刘生西笑出兰州，饷道封轺即昼游。  
雁势连云侵岳影，蝉声隔树见河流。  
龙门泛雪谁邀赏，骑省吟秋我独留。  
生长羌中惯横笛，落梅疏柳讵关愁。  

【虞淡然在告】  
璁珑浮阙定星光，河汉风清有报章。  
秋水岸移新钓舫，藕花洲拂旧荷裳。  
心深不灭三年字，病浅难销十步香。  
剩有闲情堪弄月，西湖竹色未应凉。  

【寄右武滁阳】  
奉常东署黯离居，宾从逢君兴有余。  
夜馆听歌回骑晓，春城中酒落花初。  
山当拄笏时看马，客过濠梁独羡鱼。  
最是隔江杨柳色，乡心那惜数行书。  

【平昌得右武家绝决词示长卿各哽泣不能读起罢去便寄张师相感怀成韵】  
哀响秋江回雁声，雨霜红叶泪山城。  
年来汉网人难侠，老去商歌客易惊。  
贝锦动迎中使语，衣冠谁送御囚行。  
长平坂狱冲星起，可是张华气不平？  

【卧邸寄帅思南】  
卧病高斋倚葛巾，陌头何地着清真。  
昼长门簿添过客，夜短窗纱减侍人。  
西郡酒泉那可乞，南城冰井复无因。  
惟堪梦里期心赏，竹箐花溪过酉辰。  

【寄乐石帆仪曹】  
莺逗湖南烟雨慳，吴江夜语孤舟闲。  
山深薄酒易醒醉，天远轻凫难往还。  
作县真如悬度国，迁官欲似飞来山。  
子公帝城能忆否，下马常眠双树湾。  

【即事寄孙世行吕玉绳二首】  
平昌四见碧桐花，一睡三餐两放衙。  
也有云山开百里，都无城郭凑千家。  
长桥夜月歌携酒，僻坞春风唱采茶。  
即事便成彭泽里，何须归去说桑麻。  
偶来东浙系铜章，只似南都旧礼郎。  
花月总随琴在席，草书都与印盛箱。  
村歌晓日茶初出，社鼓春风麦始尝。  
大是山中好长日，萧萧衙院隐焚香。  

【达公舟中同本如明府喜月之作】  
世外人应见面难，一灯高兴石门残。  
生波入槛浮春浅，细雨横舟湿夜寒。  
彼岸似闻风铎语，此心如傍月轮安。  
不知天上婆娑影，偏照恒河渡宰官。  

【过安福旧邸口号】  
宦学新移近礼闱，行经旧邸思依依。  
飞帘巷口人曾拂，舞辔街心马似归。  
粉障自寻题处迹，薰炉重对护时衣。  
归家少妇迎门问，妆阁帘闲燕可飞。  

【遣梦】  
休官云卧散仙如，花下笙残过客余。  
幽意偶随春梦蝶，生涯真作武陵渔。  
来成拥髻荒烟合，去觉搴帷暮雨疏。  
风断笑声弦月上，空歌灵汉与踟躇。  

【送刘参藩寄问东莞覃见日卢海畴诸子】  
曲江春老赋停云，病浅临风一送君。  
暂有公荣宜对酒，那堪孙楚即离群。  
高餐露菊逢秋尽，细语霜钟入夜分。  
更折梅花问耆旧，罗浮清隐最相闻。  

【前广昌令胡君仲合白塔小饮】  
眼里金台不可登，江天一醉几年曾。  
欹巾曲槛过鸣雨，苾步斜阳到塔棱。  
咏逐蟾流开夕帐，坐分虫语暗秋灯。  
谈交亦自风尘好，独宿孤游也未能。  

【送费师之寄兆卿】  
未须裘马去翩翩，风物名家自俨然。  
数幅轻罗留结苎，一杯芳草寄题笺。  
青衫客散河桥柳，暮雨春归寒食天。  
定向林间呼小阮，荷湖新着钓鱼船。  

【送艾太仆六十韵（太仆以乙科为郎，论江陵起复戍，起南鸿胪）】  
世阀高临汝，衣冠起岳州。  
精灵华盖晓，气脉洞庭秋。  
江汉称才子，潇湘托好逑。  
儒林苍玉满，郎署白云悠。  
是日江陵相，长星寓县愁。  
礼嫌金革变，权误墨縗留。  
奋笔含香勇，冲冠执法羞。  
燕臣随伏阙，楚客竟为囚。  
御挺惊魂落，丹墀溅血流。  
动传天诏狱，分作鬼投幽。  
远窜逢群魅，销冤失爽鸠。  
秦城将急杵，汉党欲穷钩。  
泪湿条支尽，身拚井鬼休。  
扶颜依枸杞，作语向氂牛。  
洗雪人难待，迷阳运忽周。  
机权还太乙，气色陨蚩尤。  
诏旨须人望，恩波许自由。  
玉关归鸟道，青海发龙湫。  
遂作云雷起，还令湘汉浮。  
法星低照蜀，明月远通倍。  
复有东门恨，难为西塞忧。  
猿鸣初黯淡，鹤怨转夷犹。  
龙影回江郭，巴云护岳楼。  
文章沾入雾，富贵起随沤。  
天在山难畜，王明井必收。  
九河原曲直，百炼肯刚柔。  
光禄征能就，陪台出似游。  
苍梧蟠帝寝，芳树绕潮沟。  
典客高情映，祠郎清燕酬。  
如云瞻閟灊，似雪耻蜉蝣。  
好以清琴弄，时将白简抽。  
似缘参世业，不惜偶人俦。  
下秩依园庙，斋心隔冕旒。  
时时分羽籥，一一听鸣球。  
署色朝霞起，祠阴宿鸟啾。  
才情空荏苒，耆旧得优游。  
翰墨飞长纸，壶觞引薄脩。  
忘年过洒落，浃岁语绸缪。  
受命同嘉橘，孤株感若榴。  
看松高盖偃，援桂晚枝樛。  
世事留黄阁，公才尚黑头。  
乞归丹疏入，言佩尺书投。  
岩望宜专坐，朝铨且七驺。  
离心眷兰菊，别韵起梧楸。  
冠盖鸿胪道，干旌白鹭洲。  
月卿争祖席，云从识仙舟。  
岸草摇清箧，江花点敝裘。  
行藏燕市古，出入楚门修。  
去欲蒐戎乘，行将咏德愬。  
凤洮鸣镝满，云朔羽书稠。  
汧渭秦非子，河源汉列侯。  
羌胡形欲诡，将相语犹偷。  
马穀经年减，燕金几处求。  
和戎虚汉物，赠策岂吾谋。  
太白朝芒角，崆峒宿践蹂。  
英雄怀玉剑，形势惜金瓯。  
老亦趋千里，今何问一丘。  
骏图周冋得，戎议傅咸优。  
并事今吴赵，长流旧沈邹。  
群公心赤苦，高爵岁华遒。  
未必参帷幕，看君展一筹。  

【万侍御赴判剑州过金陵有赠（君以边事论政府行）】  
紫气通华岳，黄图辟草莱。  
地遥金柱接，天广玉门开。  
雪岭燕支逼，湟池曳落回。  
安攘余上策，驾御失雄猜。  
世数鸣沙积，风烟垒壁摧。  
奸阑嫌说剑，断道怯行枚。  
倍有金缯去，毫无善马来。  
市和虚内帑，买爵富中台。  
醉吏囊谁问，疲儒毂浪推。  
虏王迎后佛，胡妇戏前媒。  
席暖戈犹枕，盟寒堑欲灰。  
饮河清渭赤，食月白星灾。  
万里城危蹙，三公网数恢。  
借筹沉汉幄，折槛起云台。  
字挟披肝苦，章飞战血哀。  
叫阍心展转，卧阁语徘徊。  
鬼谒能炀日，神奸不畏雷。  
绣衣翻远影，封事委浮埃。  
墉隼掀难下，台乌落未回。  
敌人乘障舞，壮士隔河咍。  
朝露商君药，章江蜀汉材。  
燕矶朝躭语，牛渚夜星陪。  
色笑谁双枕，心知且一杯。  
烛开燕黯淡，车入剑摧颓。  
角韵寒吟彻，鸡声暗舞催。  
春王回斗柄，月将在河魁。  
冰雪阴将解，风云气似培。  
秦中初折柳，江外与题梅。  
去色连云栈，归心滟滪堆。  
参军髯自好，洒洒绝伦才。  

【初发瑶湖次宿广溪（别吴十一舅隆八弟）】  
病瘦那临镜，清虚欲衣绵。  
舂粮三月外，伏枕一秋偏。  
吉日将行色，殊方或胜缘。  
暑过新雨薄，气逐晚云鲜。  
堂上行犹怯，低窗寝似便。  
命飘危叶起，相湿死灰然。  
君子能无疟，良医幸有全。  
月窗催药杵，云户隐书笺。  
气弱难扶饯，装轻得漾船。  
斑斓垂地泣，葱郁旧茔怜。  
故故随摇曳，悠悠独溯沿。  
金堤斜照落，瑶水暮风旋。  
客梦初移枕，劳歌始扣舷。  
外家依广下，中国向穷边。  
旴赣江连峡，雷琼海隔天。  
沧浪谁莞尔，歧路欲潸然。  
星谪郎官远，心知宅相贤。  
赋诗耆旧引，樽酒乐人传。  
鸠祝人难老，鹏扶尉欲仙。  
山川弥望积，丘壑几时专。  

【秋日西池望二仙桥】  
池上映秋光，登临爱夕阳。  
镜中蒲柳色，衣上芰荷香。  
听雨初留屐，当风一据床。  
猗兰延客语，高菊以邻芳。  
紫翠连山暝，晴阴隔水凉。  
坐看人世小，仙驭白云乡。  

【相圃新成十韵示诸生】  
礼乐在平昌，诸生立射堂。  
山形君子似，地脉圣人傍。  
四兽风云合，三龟日月良。  
天门驰直道，星舍翼回廊。  
半壁新泉暖，成帷旧木苍。  
尝闻殷曰序，如见孔之墙。  
远意桑蓬色，清歌皪藻香。  
修容随抗耦，射策拟穿杨。  
有鹄求臣子，为侯应帝王。  
同科非尔力，得隽乃吾祥。  

【奉寄李苍门谏议并呈省院诸公二十韵】  
汉壁蓝光远，秦关紫气深。  
宝莲开华岳，仙树出咸林。  
夕拜连封事，宸游费雅箴。  
国家方有道，天地得无心。  
震位迟佳气，西师急好音。  
数灾山少木，厥贡土惟金。  
渐觉风谣苦，长看日气祲。  
茧丝抽欲老，仗马噤难任。  
地大谁为政，天高汝作霖。  
英奇才世出，虚薄病年侵。  
愧见同门友，愁闻倚柱吟。  
越中随奏计，朝下惬攀寻。  
绣辔凌朝践，清尊薄夜斟。  
赏新喧散帙，怀旧默沾襟。  
自合王乔履，谁分子贱琴。  
羁孤魂莽苍，朝集意萧森。  
路尽求牵复，春多肯幸临。  
子牟留魏阙，陶令去江浔。  
报玖将遗佩，弹冠拟合簪。  
桑榆如薄照，兰菊待分阴。  

【登献花岩芙蓉阁】  
木末芙蓉出，花岩草树齐。  
陵高诸象北，江白数峰西。  

【迁祠部拜孝陵】  
寝署三年外，祠郎初报闻。  
臣心似江水，长绕孝陵云。  

【恩平中火】  
海气层云尽，山烟远烧浮。  
孤臣随早晚，一饭是恩州。  

【南海浴日亭拜长至】  
孤臣遥浴日，沧海亦书云。  
愿得扶桑影，年年奉圣君。  

【雁山迷路】  
借问采茶女，烟霞路几重。  
屏山遮不断，前面剪刀峰。  

【广陵偶题二首】  
岁月隔人去，风尘可自如。  
偶然流泪处，翻着旧时书。  
忽忽知何意，悠悠向此方。  
却知新涕泪，还是旧衣裳。  

【有友人怜予乏劝为黄山白岳之游】  
欲识金银气，多从黄白游。  
一生痴绝处，无梦到徽州。  

【信陵君饮酒近妇人】  
魏国乃为累，万古悲公子。  
世上无神仙，英雄如是死。  

【司马德操谓庞德公妻子作黍元直欲来】  
世乱难为士，存身各有致。  
鹿门一辈人，未测语何事。  

【黄金台】  
昭王灵气久疏芜，今日登台吊望诸。  
一自蒯生流涕后，几人曾读报燕书。  

【广陵夜】  
金灯飒飒夜潮寒，楼观春阴海气残。  
莫露乡心与离思，美人容易曲中弹。  

【病酒答梅禹金】  
青楼明烛夜欢残，醉吐春衫倚画阑。  
赖是美人能爱惜，双双红袖障轻寒。  

【江宿】  
寂历秋江渔火稀，起看残月映林微。  
波光水鸟惊犹宿，露冷流萤湿不飞。  

【即事】  
汉家七叶珥金貂，不见松阴叹绿苗。  
却叹江陵浪花蕊，一时开放等闲消。  

【七夕醉答君东】  
玉茗堂开春翠屏，新词传唱《牡丹亭。  
伤心拍遍无人会，自掐檀痕教小伶。  

【八月三日得月亭夜宴有感而作】  
多情多病莫多愁，纤月风亭得乍游。  
我亦池塘当户好，断云城郭夜侵楼。  

【题东光驿壁是刘侍御台绝命处】  
哀刘泣玉太淋漓，棋后何须更说棋。  
闻道辽阳生窜日，无人敢作送行诗。  

【朔塞歌二首】  
白道徐流过五重，青春绣甲隐蒙茸。  
归骢莫缓游乡日，噪鹊长看小喜峰。  
独上偏头笑一回，娘娘滩上绣旗开。  
金珠不施从军妇，顺义夫人眼里来。  

【胡姬抄骑过通渭】  
渭南兵火照城山，十八盘西探马还。  
似倚燕支好颜色，秋风欲向妙娥关。  

【送卖水絮人过万州】  
江西水絮白轻微，残腊天南正葛衣。  
见说先朝曾雨雪，槟榔寒落冻鱼飞。  

【鹦鹅赋】  
陇西千里向平原，西笑时时绿羽翻。  
不似祢生终见杀，止因能作世人言。  

【忆光孝寺前看蕉花作】  
拜朔台前春色深，碧云江上几沉吟。  
霏红腻绿莲花女，抽尽芭蕉一卷心。  

【叹卓老】  
自是精灵爱出家，钵头何必向京华。  
知教笑舞临刀杖，烂醉诸天雨杂花。  

【始兴舟中】  
石墨画眉春色开，有人江上寄愁回。  
转风湾底曾回烛，新妇滩前一咏梅。  

【辛丑大计闻之哑然】  
孙刘要使不三公，点滓微云混太空。  
比似陶家栽五柳，便无槐棘也春风。  

【哭梅克生】  
眼里衡湘一个无，文情吞汉武吞胡。  
锦衣跃马吾何泣，十载穷交在两都。  

【望耆儿】  
清远楼中一觉眠，雨莺风燕乍晴天。  
年来爱作团栾语，不得中男在眼前。  

【达公来别云欲上都】  
艇子湖头破衲衣，秣陵秋影片云飞。  
庭前旧种芭蕉树，雪里埋心待汝归。  

【归舟重得达公船】  
无情当作有情缘，几夜交芦话不眠。  
送到江头惆怅尽，归时重上去时船。  

【忽见缪仲淳二首】  
屏风叠里雁初回，滟滟湖天片月开。  
紫柏去时春色老，可中还有到人来。  
数滴瓶泉花小红，丝丝禅供翠盘中。  
秋光坐对蒲塘晚，一种香清到色空。  

【宗望酒中言别】  
久客逢秋心易伤，新声还此尽离觞。  
休将半路梅花岭，梦断相思玉茗堂。  

【送张伯升世兄入燕（伯升，予师前郡丞太仓起潜公子也）】  
断帆秋水送将归，满目黄花细雨飞。  
泪尽报恩惟一剑，要离冢上血沾衣。  

【上巳燕至】  
一回憔悴望江南，不记兰亭三月三。  
花自无言春自老，却教归燕与呢喃。  

【先寒食一日同张了心哭王太湖袁翰林】  
张衡愁处起离情，不见黄州王子声。  
絮酒只鸡千载事，楚天明日是清明。  

【雨蕉】  
东风吹展半廊青，数叶芭蕉未拟听。  
记得楚江残雨后，背灯人语醉初醒。  

【读锦帆集怀卓老】  
世事玲珑说不周，慧心人远碧湘流。  
都将舌上青莲子，摘与公安袁六休。  

【送王孔宪越游怀中郎】  
赤日行天岂去时，山阴残雪夜何之。  
飘花漱石寒如许，曾见袁家五泄诗。  

【饮青来阁即事二绝】  
城南烟色远萋萋，高宴城隅日未低。  
最是一春撩落处，秋千斜月画楼西。  
东南山色翠逶迤，日照西陵上酒迟。  
看罢秋千微有恨，不敲方响出红儿。  

【临章楼闻越舸且别怅然二首】  
临章楼畔唱歌频，乱飒花枝记饮巡。  
定去扬州须说与，相怜还是故乡人。  
乱帆秋影半江楼，燕语沧凉傍客舟。  
便去扬州且明日，故乡今夜有人留。  

【闻滇贵道阻问瑞芝中丞二首】  
金沙原与蜀通津，路出黔阳千里尘。  
何事不教东一线，兰沧千古为他人。  
鬼气临参不肯降，时时兵甲问南邦。  
天开贵竹当雄楚，地拥西台接丽江。  

【偶作】  
兵风鹤尽华亭夜，彩笔鹦销汉水春。  
天道到来那可说，无名人杀有名人。  

【官阁】  
兰歌灭烛暗逢迎，槛倚红梅发艳轻。  
半醉卷帘春雪里，竹厨濩火夜分情。  

【少小】  
少小词场得浪名，白头文字总忘情。  
若非河岳驱排尽，定是烟花拨捩成。  

【口占奉期建安三月三】  
排比新声接旧欢，重门初燕语春寒。  
心知日暮能留客，明月西园是建安。  

【送杨吉父伍念父乡试二首】  
明远楼前湖水连，月中相对两苍然。  
姮娥既有长生药，未必全将与少年。  
友声相唤出河津，伐桂丁丁向月轮。  
大有少年那薄幸，姮娥须惜老成人。  

【拨闷偶怀江陵相以下八公】  
总教抛却宦情何，忽自悲伤忽笑歌。  
半百年来迁客里，数家开阁不曾过。  

【漫书答唐观察四首】  
岭外梅残鬓欲星，孤琴摇拽越山青。  
只言姓字人间有，那得题名到御屏。  
县小河阳花遍开，金盘露冷醉人来。  
也知不厌山公启，解事长亏女秀才。  
兰署江南花月新，封书才上海生尘。  
心知故相嗔还得，直是当今丞相嗔。  
一疏春浮瘴海涯，五年山县寄莲花。  
已拚姓字无人识，检点封章得内家。  

【寄谢饷部辽左二首】  
插汉窥关事欲多，辽阳当已失红罗。  
宁前直钞开原路，止隔三岔一渡河。  
中郎万里寄军储，海饷登莱似国初。  
若道全辽堪郡县，只消家令几行书。  

【书金史后】  
沧桑长共此山河，却为中原涕泪多。  
看到幽兰轩里事，依然流恨似宣和。  

【病中答缪仲淳】  
不成何病瘦腾腾，月费巾厢药几楞。  
会是一时无上手，古方新病不相能。  

【与李太虚】  
少年豪气几时成，断酒辞家向此行。  
夜半梅花春雪里，小窗灯火读书声。  

【别谢耳伯】  
深尊明烛意何穷，渐喜南行背朔风。  
吴粤去来将万里，人情多在绝交中。  

【送别刘大甫】  
欲别悲歌鸡又鸣，白头无计与刘生。  
恩仇未尽心难死，独向田横岛上行。  

【柳丝楼感事二首】  
残日西楼映粉红，画眉吹蹙柳条风。  
重来攀折人何处，肠断千丝一笛中。  
一年春事赏心同，千里湘皋曲未终。  
别恨乍随帆影去，柳条眉晕半丝风。  

【关南上桥寺候黄观察善卿殡不至漫占催装诗奉呈挽唱诸君子】  
薤露将晞早食前，如何报说五更天。  
因风寄与鸡鸣枕，则为长眠废短眠。  

【送丰城陆郡博廉州】  
雷阳曾此伫征槎，岁月邮前溪路斜。  
尚有湖头双雁至，数程犹未到天涯。  

【花朝】  
百花风雨泪难销，偶逐晴光扑蝶遥。  
一半春随残夜醉，却言明日是花朝。  

【送商孟和】  
曾见春笺小韵清，曲中传道最多情。  
西江大有多情客，不得江东一步行。  

【四月八永安禅院期超无】  
清朝不见小弥天，竹坞炊茶过午烟。  
解是雨花新浴佛，诸天谁供洗儿钱。  

【问李生至清】  
麻姑山水蔚蓝天，醉墨横飞倚少年。  
却被倒城人笑煞，太平桥畔野僧眠。  
附见  
☆李生至清（三首）  

【虞山别受之短歌（有序）】  
（万历戊申春，余自临川访义仍先生，还江上，将担簦北游，别受之于虞山。与何子季穆夜集履之，之览凤轩，受之即席赋诗，赠余云：“总为廉纤世上儿，漂零千里一军持。胸中块垒三生误，脚底嶙峋五岳知。使酒浪抛居士发，徉彺真插羽门旗。游燕莫问中朝事，紫柏龙湖是汝师。”余为之击节高歌，感激流涕，口占短歌奉酬，兼以为别。人生如空中鸟，迹越北燕南，灭没万里，今夜一尊，知非长别。他日寓书临川，以吾二人诗示之。）  
幽期不为春风殢，十里桃花千里泪。  
无计饥寒欲卖天，有时肮脏能翻地。  
交知半穷亦半老，呼鹰走马恨不蚤。  
是处离魂殉绿波，十年姓氏萎青草。  
越人病吟楚人泣，长歌歌罢谋长别。  
才子心花笔下生，旅人愁蕊灯头结。  
悲风噫云云化鬼，秬帘欲啮词人纸。  
青眼高歌能送予，眼中临川与吾子。  

【别唐君俞】  
别是人间催老物，穷为我辈绝交方。  
相思最苦长安月，不照离人夜半床。  

【题画寄邹公履】  
一带云山如梦里，片帆别处不分明。  
伤心只说寒塘柳，泣雨啼烟送我行。  
帅思南机四首  

【送客寓清凉寺一首（世传旧有胭脂井）】  
水殿清幽歌管余，今朝化作梵王居。  
后庭花谢胭脂冷，犹自凉风薄绮疏。  

【秋雨三首】  
畏景常欣秋候至，秋深萧瑟又堪伤。  
楚山落木初悲客，巫峡啼猿正断肠。  
土鼓迎寒虫织苦，金风啸律雁飞忙。  
那堪寂寞荒斋里，雨滴梧桐夜未央。  
秋仲凄凄雨脚垂，那堪秋杪益如丝。  
登楼气色朱华尽，闭户云深碧藓滋。  
鸠雀凝阴犹自化，矰蛸挂牖正堪悲。  
遥怜江海羁人泪，却虑边陲胡马驰。  
拟岘台前新水盈，凭高廓落尽秋声。  
地藏炎热乘阳极，人善忧思感气清。  
四运偏宜伤宋玉，五悲犹复类卢生。  
缠蚕处茧纷相似，欲学冲虚一魄营。  
袁庶子宗道四首  

【和东坡歧亭戒杀诗】  
三日不饮酒，无异蜗亡汁。  
一日不食肉，有似鱼离湿。  
放箸倏已空，一饱竟何得。  
口腹我所缓，性命彼甚急。  
浑沌笑蚶鏚，暗弱欺鸡鸭。  
血色蚀刀碪，腥烟蒸帷幂。  
不思味报至，铁网火洞赤。  
一念忏积愆，黑业立化白。  
譬如遇赦囚，钳铗换冠帻。  
戒力殒虚空，魔王尽哭泣。  
世典不戒杀，竺书缝其缺。  
采毛可荐神，烹葵堪邀客。  
断杀从此始，无令冤垢集。  

【咏怀效李白】  
人各有一适，汝性何独偏。  
爱闲亦爱官，讳讥亦讳钱。  
一心持两端，一身期万全。  
顾此而失彼，忧愁伤肺肝。  
人生朝露促，世福谁能兼。  
裴相岂不达，发白方壮年。  
北窗高卧人，垂老缺朝飧。  
良无丘壑贵，安有火食仙。  
陵谷且难平，稊米宁不然。  
一毛附马体，安问缺与完。  
角者夺其齿，飞者不能潜。  
鹏飞不笑鸴，夔行不爱蚿。  
尔莫信尔意，两粥拥衾眠。  

【同惟长舅读唐诗有感】  
数卷陈言逐字新，眼前君是赏音人。  
家家椟玉谁知赝，处处抽龙总忌真。  
再舍肉黥居易句，重捐金铸浪仙身。  
一从马粪卮言出，难洗诗家入骨尘。  

【雪中共惟长舅氏饮酒】  
盆梅香里倒清卮，闲听群乌噪冻枝。  
饱后茶勋真易策，雪中酒戒最难持。  
垆心香烬灰成字，纸尾书慵笔任欹。  
共话当年骑竹事，如今双鬓各成丝。  
袁稽勋宏道八十七首  

【古荆篇】  
年年三月飞桃花，楚王宫里斗繁华。  
云连蜀道三千里，柳拂江堤十万家。  
丹楼绣幌巢飞燕，青阁文窗起睡鸦。  
鸦归燕语等闲度，不记江城春早暮。  
东风香吐合欢花，落日乌啼相思树。  
王孙挟弹郢门西，少年借客章台路。  
少年矫矫名都儿，雕鞍朱勒黄金羁。  
采桑陌上青丝笼，红粉楼中《白皦辞。  
白皦绿水为君起，青春环珮如流水。  
东城丝管接西城，相府豪华压朱邸。  
侠客飞鹰古道傍，佳人卖笑垂杨里。  
垂杨二月隐朱楼，家家宴喜楼上头。  
綦舄喧阗朝送酒，管弦嘈杂夜藏钩。  
繁弦急管夜初阑，惜花少女怨春残。  
桃花滟滟歌成血，兰炷漫漫火送寒。  
晓风杨柳菖蒲浦，秋月梧桐金井栏。  
秋月春花无断绝，门前郁李九回折。  
愿作阳台雨后云，谁怜洛水风中雪。  
阳台洛水梦空长，那似倡家玳瑁床。  
选得东家佳姊妹，却延西第好儿郎。  
织成锦席迷蝴蝶，种得青梧栖凤凰。  
游人恋恋无穷已，踏遍江城春万里。  
只解宾从集似云，那惜年光去如矢。  
花开花落迥生愁，郢树鄢云几度秋。  
霍氏功名成梦寐，梁王台馆空山丘。  
荣枯翻复竟何言，昨宵弱水今昆仑。  
无人更哭西州路，有雀还登翟氏门。  
汉恩何浅天何薄，百年冠带坐萧索。  
昔时嘘气成烟云，今朝失势委泥砾。  
青娥皓齿嫁何人？金床玉几为谁作？  
已矣哉！归去来。  
楚国非无宝，荆山空有哀。  
君看《白雪、《阳春调，千载还推作赋才。  

【拟宫词七首】  
玉殿莲筹夜未央，内人传旨出昭阳。  
朝来刚赴西宫约，莫遣经筵进讲章。  
宜春苑里日初斜，三百妖童校丽华。  
韎戎衣朱鬛马，不知若个是官家。  
百子池头九子萍，美人双照月棱青。  
宫槐叶落春如水，诵得《莲花两卷经。  
阿监当头送好音，羊车行处载鸾衾。  
朝来领取铺宫例，御帕亲封少府金。  
彩仗龙旌拂曙轻，朝朝东阁坐先生。  
皂囊久积言官奏，分付金珰取次行。  
金衣滑滑搅春眠，白发中官进简编。  
天子自临宣示帖，美人亲碾校书笺。  
一般春色有枯荣，十树樱桃九树生。  
拾得青梅如弹子，护花铃下打流莺。  

【伤周生】  
溪头曾见浣春纱，珠箔于今天一涯。  
紫陌重邀千宝骑，青楼无复七香车。  
美人南国空湘水，处子东邻是宋家。  
记得西廊香阁里，瓶花长插一枝斜。  

【客有赠余宫烛者即席同刘元定方子公丘长孺陶孝若赋之】  
刻凤含鱼吐春焰，只拟蓬莱天上见。  
绿绨方底散青烟，一朝别却宫云面。  
不照明珰翠步摇，书帷自剪读《离骚。  
捍拨春雷罢不闻，细雨珠花滴小槽。  
韩家灯檠夜相伴，离离朱粉烟黄卷。  
瓦瓶石臼竹方床，上有罗文折角砚。  
莫道不如宫里时，高斋守尽兰心茜。  
邯郸才人嫁厮养，犹胜闭置闲宫殿。  
柏梁宴罢霞成堆，昆明池底夜珠来。  
红膏自膻不得近，阿监但扫沉香灰。  
汗花凝滴雪珠腻，蜀葵纷湿青虫醉。  
一石酒尽尚留髡，扇婢瓮儿烂熳睡。  
烛龙传语九微光，输尽婪杯老闲吏。  

【紫骝马】  
紫骝马，行且嘶。愿为分背交颈之逸足，不愿为追风绝景之霜蹄。霜蹄灭没边城道，朔风一夜霜花老。纵使踏破天山云，谁似华阴一寸草。紫骝马，听我歌。壮心耗不尽，奈尔四蹄何！  

【郊外水亭小集三首】  
山自萧森涧自寒，却怜胜地在长安。  
桐阴恰好当窗覆，柳色终宜近水看。  
已倦呼儿犹问酒，不情逢客强加冠。  
湘江亦有幽居处，多少芙蓉忆钓竿。  
幽篁戛戛坐来清，懒慢都无对客情。  
戏水鸥雏分浪出，趁巢乌母曳枝行。  
堂前羯鼓人三爵，花下弹棋鸟一声。  
红药青轩如梦里，几年尘傍马头生。  
清歌袅袅两妖童，尼酒题诗兴转工。  
拾翠女来虚槛外，分蔬人立小畦中。  
落花扑面都如雪，密树宜亭不碍风。  
怪得夜来乡梦好，穿云直入武陵东。  

【秋闺】  
秋色透罗帏，寒芳片片飞。  
蛩吟生暗壁，萤火度空机。  
闺月流新照，帘霜换故衣。  
征鸿与荡子，同去不同归。  

【别王百穀】  
河上清霜雁字斜，西风匹马又天涯。  
锦帆泾绕郎官舍，冠子桥通处士家。  
好事每供梅月水，清斋长试穀前茶。  
东邻不是无姝子，眼底何人解浣纱。  

【虎丘】  
一片千人石，莹晶若有神。  
剑光销不尽，留与醉花人。  

【春江引】  
溪潋潋，草茙茙。  
野桃露滴珊瑚红，花气晓腥鱼子浪。  
柳枝晴扇麦苗风，美人罗袖扑香蕊。  
科斗旋旋丁子尾，百舌欲止复冲人，  
一声滴溜芳溪里。  

【皇甫仲璋邀饮惠山】  
东风吹水浴平沙，厓騑鸬鹚满钓槎。  
去日翟公犹有客，到来潘岳已无花。  
溪鳞呷雨层层浪，山碓舂云处处家。  
白石青松如画里，临流乞得惠泉茶。  

【和萃芳馆主人鲁印山韵】  
爱看幽鸟曝新阳，每遇嘉阴即倒觞。  
尽日竹烟消酒去，有时莺语入帘长。  
春塘雨过波纹乱，花坞风回蝶翅香。  
行到碧桥深柳处，一帆凉月满吴航。  

【小妇别诗】  
弱柳轻帆快送人，巫山原是女儿神。  
愿随泼火清明雨，洗却钱塘十里尘。  

【广陵别景升小修】  
搔头几日见新丝，二月河桥上马时。  
长短官街惊梦鼓，高低杨柳罥肠枝。  
江烟一担充行李，流水三叉各路歧。  
北地南天千万里，青巾白帢几人知。  

【淮安舟中二首】  
别思抽如绪，酲酲也不休。  
触篷风自语，砑橹浪相揉。  
野钓空舟侧，荒窑古渡头。  
微官真可笑，谚语拾姜猴。  
空郊不可行，积砾与蒿平。  
菌耳悬枯木，烧痕入古城。  
按图知旧垒，认柳识邮程。  
一望淮阴墓，令人百感生。  

【淮阴侯祠（淮阴云：“解衣衣我，推食食我。”）】  
秋郊兔尽韩卢窘，三尺青蛇卷锋颖。  
到手山河掷与人，却向雌鸡纳腰领。  
英雄桎足归罗网，辩士舌端空来往。  
本将衣饭畜王孙，未许肝肠敌亭长。  
一局残棋了项秦，五湖西子白纶巾。  
贪他一颗真王印，卖却淮阴跨下人。  

【经下邳】  
诸儒坑尽一身余，始觉秦家网目疏。  
枉把六经灰火底，桥边犹有未烧书。  

【拟古乐府（有序）】  
（乐府之不相袭也，自魏、晋已然。今之作者无异拾唾，使李、杜、元、白见之，不知何等呵笑也。舟中无事，漫拟数篇，词虽不工，庶不失作者之意。）  
饮马长城窟  
长城水呜咽，夜夜作鬼语。  
问子何代人，防胡旧军旅。  
冤魄滞孤魂，不得归乡土。  
白水洗白骨，瘢尽水酸楚。  
多洗成黑流，水性毒于蛊。  
立马古战场，长嘶待天雨。  
长安有狭斜行  
按金驹，立长沟，枇杷落尽茱萸秋。  
山西女儿帕勒头，面上堆粉鬓堆油。  
二十五弦弹箜篌，猩红衫子葡萄筿。  
笑问南妆如此不？  
妾薄命  
落花去故条，尚有根可依。  
妇人失夫心，含情欲告谁？  
灯光不到明，宠极心还变。  
只此双蛾眉，供得几回盼。  
看多自成故，未必真衰老。  
辟彼数开花，不若初生草。  
织发为君衣，君看不如纸。  
割腹为君餐，君咽不如水。  
旧人百宛顺，不若新人骂。  
死若可回君，待君以长夜。  
相逢行  
行行即曲巷，曲巷多蒿草。  
窗路掠蛛丝，读书岁月老。  
壁上荣启图，手里黄石编。  
当尽三时衣，不直数缗钱。  
儿女无裈著，常时煨故纸。  
税地植桃花，十树九树死。  
君莫悲腐草，腐草发光耀。  
玄霜畏冬青，白发傲年少。  
悲哉行  
石马立荆棘，荒城叫老狸。  
昔时冠带人，唯有鹤来归。  
宿志慕长生，朋党尽刺讥。  
父母不我容，碧海三山飞。  
朝牧老君龙，暮守刘安鸡。  
仙家岁月长，桃子三垂枝。  
归来见荒冢，半是孙曾碑。  
城池百易主，族里无从知。  
古人悲夜绣，今我亦似之。  
白骨不可语，鹤归空尔为。  
门有车马客行  
门有车马客，锦晙乌纱巾。  
寒毛接短鬓，丝丝沙与尘。  
问子何劳劳，上书西入秦。  
八年始一命，官卑不救贫。  
冒霜揖槐柳，望灰拜车轮。  
一身百纠缚，形如一束薪。  
手缠不自解，利刃寄他人。  
蔗与蘖同餐，虽甘亦苦辛。  
京洛篇  
煌煌京洛城，朱衣喧广道。  
白首贱书生，驴鞯挂诗草。  
怀刺谒恩门，门卒相轻眇。  
十上十不达，登街颜色槁。  
叠身事贵公，习谀苦不早。  
罩眼一寸纱，茫茫遮人老。  
虾鳝行  
虾鳝出潢潦，道逢东海使。  
鱼服而介身，呷浪以相戏。  
物微恐见侵，跳波争努臂。  
东陂招能兄，西溪唤螺弟。  
水虫万余种，各各条兵议。  
聚族鼓鳞鬛，不能当一嚏。  
升天行  
乘赤雾，鞭鸾辙。  
路逢王子晋，玉箫吹已折。  
织女弄机丝，余纬烂霄阙。  
下土虮虱民，误唤作雌霓。  
张翁老且耄，举止多媟亵。  
侍仙三万年，不曾见隆准。  
真人多窜左，天狐惨余孽。  
羲御失长鞭，牵牛叹河竭。  
棹歌行  
妾家白频洲，随风作乡土。  
弄篙如弄针，不曾拈一缕。  
四月鱼苗风，随君到巴东。  
十月洗河水，送君发杨子。  
杨子波势恶，无风浪亦作。  
江深得鱼难，鸬鹚充糕臛。  
生子若凫雏，穿江复入湖。  
长时剪荷叶，与儿作衣襦。  

【青县赠潘茂硕】  
竹叶遮人吏，公移只坐销。  
印床生木耳，廨含长蔬苗。  
贫邑多诗料，闲官有醉僚。  
一城不数武，容得几科条。  

【梨花初月夜】  
梨花疏点贴窗流，斜月笙箫处处楼。  
醉里不知花是影，隔纱惊唤小扬州。  

【天坛三首】  
空坛深净驳琉璃，秃发簪冠老导师。  
铜呇金涂秋草里，如今不似世宗时。  
碧翁难道是无情，分合千年议不成。  
不得宁居天亦苦，古来多事是书生。  
仙苑桃花朵朵香，曾于天上看霓裳。  
刘郎老去风情减，闲把音容问太常。  

【昌平道中】  
庵前乞得老僧茶，一派垂杨十里沙。  
乌笼白篮凭拣取，麝香李子枕头瓜。  

【得舍弟徐州书】  
佳人生死不知闻，辜负梨花一面云。  
昨日宫罗新裁剪，为伊留得半拖裙。  

【刘常侍水轩】  
竹药崩沙岸，槐根出钓矶。  
卷帘山放入，打果雀惊飞。  
护乐添新幕，抛球换短衣。  
倦来观洗马，鞯络尽珠玑。  

【戊戌初度二首】  
禅灯滟滟雪玻璃，贝典将来戒小妻。  
客里羁情笼野鸽，乡中春梦阅山鸡。  
灰心竟日疏《庄子，弹舌清晨诵准提。  
无限长林无限羽，一枝那复计高低。  
闲居心似夹冰鱼，雪里轮蹄亦自疏。  
研酒和来香泛帖，瓶花吹落湿沾书。  
艰深乍觉诗如谶，消散方知道是虚。  
一卷杂华繙未了，被人邀得过僧庐。  

【罗隐南王章甫小集斋中说旧事偶成三首】  
汉江秋净石粼粼，黄鹤楼高不见尘。  
今日楼台归劫火，眼中犹聚上楼人。  
万瓦如鳞绣作堆，别山重见秃翁来。  
晴川阁下南条水，一日同君荡几回。  
珠楼曲曲贮仙娃，一带风窗十里沙。  
记得中和门外路，女墙东去是他家。  

【入超化寺水村去密二十】  
颓峦垒谷泻溪光，石上题名尚李唐。  
竹叶送阴遮古寺，稻芒随水出山庄。  
一林过雨芦花白，半壁疏云栗子黄。  
犹记西风红蓼里，桐槽载网入潇湘。  

【十六夜和三弟】  
凉月如霜鉴薄帷，空杯无计觅糟醨。  
买灯聊复欢儿女，弄笔粗能遣岁时。  
花火每攒骑马客，蜡光先照走桥姬。  
少年乐事今无几，近老方知此兴衰。  

【暮春同谢生汪生小修游北城临水诸寺至德胜桥水轩待月时微有风沙】  
无才终是乐官闲，何地何宾不解颜。  
乍叠乍铺风里水，半酣半醉雾中山。  
御沟板落金鳞出，宫树花翻乳燕还。  
浅绿疏黄是处有，泥人真自胜姬鬟。  

【送君超还武陵】  
山水心情谢永嘉，断沟残石渐盈车。  
高斋是处鸦栖墨，娃阁频分燕作家。  
袖里新书惊惠子，卷中逸事困张华。  
乌藤白帢仙仙去，知入桃源几树花。  

【和小修】  
蓟州新酒白石缸，空云影澄鸭头江。  
露梢千缕扑斜窗，黄笙藤枕梦吴。  
葛絺小眼如云凉，星河放教万尺长。  

【和江进之杂咏四首】  
山亭处处挈胡床，不独游忙睡亦忙。  
官况易消如暴水，痴儿难长似黄杨。  
岩花盛日求长假，石榻开时见古方。  
掷却儒绅与巾子，添将冰水注茶汤。  
盆池清浅薄苔封，弱竹丛丛个影重。  
残帙有芸犹被蠹，空阑无蕊亦招蜂。  
西山郁郁蓁蓁气，讲阁朝朝暮暮钟。  
箬叶数筐书尺五，茶新寄自吴侬。  
藤叶常悬四五葩，闲随方罫过邻家。  
西厢托疾东厢假，南寺听经北寺茶。  
蝶老花阑如倦客，天清云薄似飞纱。  
姬衫典尽瓶犹馁，学把缗钱托画叉。  
六尺莎阶九尺庐，玄毫白楮任生疏。  
花前屡泛摈愁酒，架上聊存引睡书。  
蕲细竹纹如浪滑，吴绡寒纬似云舒。  
幽窗一枕腾腾去，炼佛求仙事总虚。  

【繁台张昭甫给谏竹居王孙邀饮留别】  
白果青蔬劳远程，高台倾矣曲池平。  
沙田似雪耘枯冢，柿子如丹缀土城。  
古迹有无遗宋岳，监门应否识侯生。  
欲知别后愁多少，试检霜毛添几茎。  

【宿朱仙镇】  
秋高夜铎冷空庭，草木犹疑战铁腥。  
地下九哥今悔不，六陵花鸟哭冬青。  
羯胡岁岁括金钱，称侄称臣也枉然。  
马角不生龙蜕冷，酸心直到犬儿年。  
青骢挽断绿杨丝，寒食西湖祭酒时。  
第六桥头香十里，桃花风起叠琉璃。  
祠前箫鼓赛如云，茹泣争劖吊古文。  
一等英雄含恨死，几时论定曲将军。  

【柳浪馆二首】  
遍将蓝沈浸春颜，风柳鬖鬖九尺鬟。  
鹤过几回沉影去，僧来时复带云还。  
闲疏滞叶通邻水，拟典荒居作小山。  
欲住维摩容得不，湖亭才得两三间。  
一春博得几开颜，欲买湖居先买闲。  
鹤有累心犹被斥，梅无高韵也遭删。  
凿窗每欲当流水，咏物长如画远山。  
客雾屯烟青个里，不知僧在那溪湾。  

【坐王章甫水明楼（汉阳）】  
峦光设色浅深间，万瓦鳞鳞鉴碧湾。  
孤塔自来当沔口，高僧相过说庐山。  
常时杯底沈黄鹤，每就堂中乳白鹇。  
南北精蓝青比比，蒲团才得个人闲。  

【瀑布】  
寒空日夜摩幽绿，雾縠龙绡披几束。  
银湾截断牵牛人，鞭起眠龙驾天毂。  
帝宫酒暖浇愁春，云汁茫茫泻清渌。  
夜寒霜重玉女骄，袖裹金匜向地覆。  
湘娥手挈潇湘来，雪魄云魂斗不足。  
炎官不到落星城，六月人间呵冻玉。  

【久雪忽晴喜而有作】  
残花残木总精神，才见寅年一日春。  
柳态美如新栉发，山容亲似远归人。  
闲追老衲三余辈，更踏冰池五六巡。  
江郭早须骑马出，旋呼稚子觅头巾。  

【放言效白三首】  
贤愚富贵且凭他，山上髻鬟柳上蛾。  
铁网试捞穿海月，渔舟任载过头波。  
齐肩大士辞荤久，秃发中书感事多。  
船上老郎江口女，咿哑容易得成歌。  
鸾靴争说上场难，衫袖郎当且自看。  
世路两平三仄岭，人情八折九回滩。  
胸中毛女霞千片，石上王乔药一丸。  
梦去几番登岳顶，扶桑清水浴昽盘。  
高人窃欲比无功，闲把心情托去鸿。  
《易象有时输瓦卜，骚材兼不废淫风。  
谋生拙似衔冰鹤，触事刚如蚀木虫。  
莫放大鹏天上去，恐遮白日骇愚蒙。  

【柳浪初正（有僧寄山子）】  
旋赊白发号衰翁，旧业今缘次第空。  
山鸟乍闻新格磔，峡僧遥寄小玲珑。  
坐消纤雨轻阴日，闲踏疏黄浅碧风。  
收拾方桥与兰浆，待看红萼慢流中。  

【别龙君超君御兄弟】  
青鞋不破武陵春，归去西风一面尘。  
荷叶山头闻杜宇，桃花源上别秦人。  
深村稻熟泉当户，废苑茶香寺作邻。  
可是无花无地主，祇缘无计得分身。  

【桃花流水引四首】  
（花源棹返，幽思萦怀枕上，梦中如有所得，命曰《桃花流水引，亦仙家《竹枝词也）  
华阳巾子碧绦环，紫府帘前旧押班。  
阿母筵头争一掷，醉中输却小蓬山。  
夜深仙犬吠花关，私过云英与玉环。  
天上看来偷律重，玉桃一颗谪人间。  
扫断红霞陌上尘，青鸾白凤集仙真。  
吹笙捣药皆厮品，要作蓬山骂坐人。  
光碧堂前催赐衣，少年天女弱腰围。  
而今花样新奇甚，不用银河织锦机。  

【托龙君超为觅仙源隐居诗以寄之】  
云石村中且卜庐，凭君为买一峰余。  
全栽芝菊为疆界，尽写云岚入券书。  
门对仙童浇药地，巷通毛女浣花渠。  
闲中每爱天台去，好与刘晨间屋居。  

【竹枝词四首时阻风安乡河中】  
一溪才顺一溪湾，一尺才过一丈还。  
船子已愁箭括水，儿童又指帽儿山。  
芦花枝上水痕新，南市东村打白鳞。  
只在梁山山背面，梁山何苦不离人。  
武溪葱翠独称梁，正望黄山一点苍。  
三日风头两日雨，谢公昨夜拜梁王。  
侬家生长在河干，夫婿如鱼不去滩。  
冬夜趁霜春趁水，芦花被底一生寒。  

【初冬夜同郝公琰龚散木闲谈】  
云树萧然丈石居，清罍遥夜荐霜蔬。  
佳言屡似飞香屑，往事真如绎故书。  
窗外影闲双睡鹤，灯前手冷一编鱼。  
寒花瘦竹差相得，白首承明梦亦疏。  

【乙巳元日】  
湖柳侵街水接门，东风缬缬澹微温。  
久乘下泽无官韵，乍着红衫有摺痕。  
皓首颜俱入市，碧芽新鸟又成村。  
归来且坐梅花下，倒却鹅黄四五樽。  

【登华】  
洗头盆下撷芝苗，古洞深松话寂寥。  
仙迹久湮无后辈，游人逆数即前朝。  
身轻眼豁肠皆换，月冷烟清梦亦遥。  
见说乳泉甘似酒，扪萝亲与试云瓢。  
玉井前头乳穴重，奚儿聊以一瓯从。  
空崖壁冷长留雪，古屋云昏尚锁龙。  
明月自升千尺岭，道人闲说五株松。  
瀑帘洞下真官老，占断林泉是此峰。  
袁仪制中道九十一首  

【入城道中】  
山北山南自隐藏，闲心又逐马蹄忙。  
绿禾畦里流声细，青草湖边雨气香。  
柳市特来寻万子，柴车到处指何郎。  
春深剩有繁华地，处处东风发练棠。  

【武昌坐李龙潭邸中】  
比来三食武昌鱼，今日重留静者居。  
我有弟兄皆慕道，君多任侠独怜予。  
尊前鹦鹉人如在，楼上元龙傲不除。  
芳草封天波似雪，卷帘对雨读新书。  

【郢中游春曲二首】  
总以堂堂去，何容缓缓归。  
隔溪莺对语，掠水燕双飞。  
野草香沾屐，修篁翠湿衣。  
山花一树好，游女采来稀。  
春在画桥头，殷红照碧流。  
几回看去马，一笑荡轻舟。  
夜月梨花梦，春风燕子愁。  
愿为原上草，岁岁藉芳游。  

【绣林阻风远望】  
雨中新柳净江头，燕子穿花立钓舟。  
东去湖湘多大泽，春来天地少安流。  
南平驿路何时尽，北渚风烟渺自愁。  
石壁沉沉收落日，一痕渔火动沙洲。  

【阻风登晴川阁予两渡游此皆以不第归】  
苦向白头浪里行，青山也识旧书生。  
相逢谁胜黄江夏，不死差强皛正平。  
天外云山金口驿，雨中杨柳武昌城。  
汉滨父老今安在，只合依他隐姓名。  

【麻城道中二首】  
天雨乍霁云乍折，马首诸山齐献碧。  
崒峍突兀何处峰，淡鸦鲜妍可怜色。  
长途遥遥无止息，北风夜起转愁绝。  
马铃当当送残日，乌鸦千点古坟侧。  
我有新愁写不得，山骨鳞鳞忽起脊，  
中间尺余马蹄迹。只道山石碎马啼，  
谁知马啼能穿石。莫言此石太辛苦，  
南山石阅北邙土。石深一寸土无数，  
马上儿郎方笑语。  

【咏怀四首】  
大堤有垂杨，郁郁垂新绿。  
北风一以至，苍然换故木。  
四时递推迁，时光亦何速。  
人生贵适意，胡乃自局促。  
欢娱极欢娱，声色穷情欲。  
寂寞寄寂寞，被发入空谷。  
胡为逐红尘，泛泛复碌碌。  
陇山有佳木，采之以为船。  
隆隆若浮屋，轩窗开两偏。  
粉壁团扇洁，绣柱水龙蟠。  
中设棐木几，书史列其间。  
茶铛与酒臼，一一皆精妍。  
歌童四五人，鼓吹一部全。  
囊中何所有，丝串十万钱。  
已饶清美酒，更办四时鲜。  
携我同心友，发自沙市边。  
遇山蹑芳屐，逢花开绮筵。  
广陵玩琼花，中泠吸清泉。  
洞庭七十二，处处尽追攀。  
兴尽方移去，否则复留连。  
无日不欢宴，如此卒余年。  
大运无终尽，细柳不常灼。  
金樽盛美酒，郁郁胡不乐。  
以手摸头颅，隆隆一具骨。  
暂时属我身，谁知非我物。  
转盼忽如电，微躯戢一木。  
乌鸦鸣其上，青蛙叫其足。  
白蚁如白粲，行行相蚀驳。  
世道交相丧，忠义递代出。  
累累矜名子，祸来空叹息。  
事机多倚伏，藏身亦何拙。  
人皆种香兰，我独种荆棘。  
香兰有人锄，荆棘老道侧。  

【小竹林赠别傅叔睿】  
鹿床深处且从容，吾子风流不易逢。  
张绪通身如嫩柳，谢郎五字似芙蓉。  
月来池上花光净，雨过园林竹露浓。  
若使前生非大士，如何一见问空宗。  

【初逢中郎真州】  
龙子抛残豆，鹓雏厌故枝。  
有官君尚弃，失路我何悲。  
月下诗千首，花前酒一卮。  
飘零终不恨，同气足相知。  

【读子瞻集书呈中郎】  
登朝便与祸相粘，尘世功名到底甜。  
直到海南天尽处，桄榔树下忆陶潜。  

【述别为丘长孺】  
哀哀一孤鸿，飞急向东逝。  
伤哉金石交，三载乃相遇。  
相遇能几何，一见不复双。  
子尚滞西陵，我遂往銮江。  
銮江不忍别，复有摄山行。  
摄山不忍别，逐子至冶城。  
冶城不忍别，十日淹江头。  
饮子清泠酒，卧子木兰舟。  
酸心一夜风，举目三千路。  
别矣可奈何，含泪入城去。  

【赠别梅子马督木北上】  
名士安卑官，居然有狂意。  
入甲岂非龙，何必垂天翅。  
祝融不受职，朝廷多灾异。  
我上救时策，官不录一字。  
书生徒苦心，报国恨无地。  
今尔督木来，勾当公家事。  
奔走莫云劳，小大皆朝吏。  
十月茱萸湾，相牵同一醉。  
官散束縳轻，何妨入酒肆。  
一倾三百杯，陶然卧垆次。  
万里从兹行，天风卷雪至。  

【美人临镜】  
薤叶依稀印，香绳取次松。  
睡眸犹少力，酒晕不销浓。  
髻就山争出，眉成月又重。  
若非形与影，未必肯相容。  

【诸陵月下送潘尚宝二首】  
野客无名隶奉常，朱藤皂帽踏清光。  
石桥印月深深雪，松鬛摇风暗暗香。  
官道马嘶灯火密，长陵钟动履声忙。  
祠臣谁带烟霞气，白发鬖鬖尚玺郎。  
泉声碎碎鸟关关，并马林中也自闲。  
一缕霜光明御道，万重枝影暗深山。  
笑谭皆是天人际，交谊宁居季孟间。  
莫叹鼎湖龙去久，丹台君是旧仙班。  

【暮春长安郊游二音】  
暮春春始遍长安，杨柳青青拂水端。  
若似江南春太早，而今那得嫩条看。  
水亭箕坐两三人，湖面晶晶柳带新。  
夜色远来休道去，忍将白水换红尘。  

【得胜门净业寺看水同黄慎轩兄弟】  
南人得水便忘忧，两日三番水际游。  
花露沾衣浓似雨，潭风著面冷如秋。  
拖莎带荇流何急，掷雁抛凫浪未休。  
天外画桥桥上柳，祇疑身在望湖楼。  

【高梁桥】  
觅寺休辞远，逢僧不厌多。  
一泓春水疾，十里柳风和。  
香雾迷车骑，花枝耀绮罗。  
半生尘士胃，涤浣赖清波。  

【西游】  
湾环穷野径，忽到水中央。  
唼雨鱼儿集，梢波燕子忙。  
马来沙耀雪，人坐草粘香。  
为爱溪流急，移尊向石梁。  

【晨起】  
醉境直连梦，朦胧暗自猜。  
行阶方识雨，讯客始知雷。  
湿柳数声滴，泫花一朵开。  
向人曾乞竹，宜趁此时栽。  

【长安道上醉归】  
天街十里雾濛濛，醉后依稀似梦中。  
栖树寒鸦一背月，恋槽归马四蹄风。  
棕榈暗暗藏禅寺，铃柝沉沉护汉宫。  
讯罢驺人无一事，流星如火耀晴空。  

【别顾太史开雍时册封周藩取道回吴】  
细雨沾长道，垂条湿去旌。  
时平天使贵，官泠客装轻。  
泛月来沙海，踏花渡柳城。  
风尘还着眼，亦自有侯嬴。  

【送丘长孺南还二首】  
文人情性武人装，闹带花衫大羽囊。  
鬻宅典田重出塞，臂鹰牵犬复还乡。  
身穿通邑千人看，马度秋原百鸟藏。  
莫向前途久留滞，吴姬酿酒待君尝。  
仗君为我解愁肠，九夏销来闪电光。  
梵寺看花三日雨，射堂蹋月五更霜。  
谭宵彻晓宁辞倦，醉死重生不计场。  
令日飘零南北去，梦魂常绕紫游缰。  

【西陵别慎轩居士还蜀】  
霜枫如雨洒征衣，胜侣而今会渐稀。  
帝子已安仙客去，鹤群无主道人归。  
湾湾水学蚕头法，片片云呈麈尾机。  
不是倚门亲在舍，西陵那忍遽分飞。  

【入村】  
出郭方知雾，登舟始辨风。  
水生虾眼赤，霞过雁翎红。  
浣渚喧游女，芦洲息钓翁。  
人家苍翠里，鲜艳一枝枫。  

【蜺蕣谷暑中即事】  
只许山僧对此君，柴门久已断人群。  
梅花奥里孤筇至，不是寒灰是冷云。  

【七夕同彭长卿中郎】  
清谈闲送可怜宵，竹户斜通宛转桥。  
白水青林秋澹澹，好风凉月夜萧萧。  
贫来冶客伤时序，老去诗人怨寂寥。  
惊鸟不鸣更漏静，如闻银浦弄轻潮。  

【别陈孝廉】  
同是萧条易水年，两人幕府共床眠。  
山游且学邹从事，米价难支白乐天。  
杯里杨花胡地雪，梦中芳草锦城烟。  
陆郎已上班骓去，带草离离伴郑玄。  

【投赠太保蹇令公六首】  
三朝元老帝长城，胸贮雄边百万兵。  
太尉领军陪汉相，上公分陕护周京。  
卿云不散投戈色，夜雨犹闻洗甲声。  
白袷青编无一事，萧然还是旧书生。  
天家锁钥重渔阳，亲遣元臣镇塞荒。  
白羽扇中麾属国，青油幕底拜降王。  
莺花暖送千门雨，介胄寒生六月霜。  
身事累朝关社稷，中宵私语跪焚香。  
寒北重欣借寇君，琵琶曲里奏功勋。  
校书百帖高连屋，种柳千行翠入云。  
鲁国到门诸弟子，渔阳回席旧将军。  
太干销尽干戈气，闲却袁家倚马文。  
早年节钺便登坛，历尽羊肠几百盘。  
怒掷千金酋长哭，密诛三校悍兵安。  
梧楸局外吹毛易，剑戟林中任事难。  
白发老臣忧世道，艰危未必是呼韩。  
戟枝入树带春莺，坐看边烽雨后清。  
万卷每同袁伯业，千杯不让郑康成。  
山程易逐登临屐，月夜常闻函道声。  
止恐三台虚上相，尚书尺一要来迎。  
屹然全似鲁灵光，虎跱龙蹯狐兔藏。  
处世心同羊叔子，立朝岁比郭汾阳。  
止将文酒销戎隙，懒把笙歌贮画堂。  
拟报国恩归未得，梦中常到午桥庄。  

【感怀诗五首】  
步出居庸关，水石响笙竽。  
北风震土木，吹石走路衢。  
蹀躞上谷马，调笑云中姝。  
囊中何所有，亲笔注《阴符。  
马上何所有，腰带五石弧。  
雁门太守贤，琵琶为客娱。  
大醉斫案起，一笑捋其须。  
振衣恒山顶，拭眼望匈奴。  
惟见沙浩浩，群山向海趋。  
夜过虎风口，马踏万松株。  
我有安边策，谭笑靖封狐。  
上书金商门，傍人笑我迂。  
轻帆止江涯，家山在烟雾。  
振衣入郭门，城池已非故。  
朱门涌清波，长堤亘衢路。  
手携门前柳，亏蔽成高树。  
道逢小儿子，长揖向阿父。  
入门眷属惊，猛犬狺狺怒。  
昔时携手人，大半先朝露。  
感旧有余悲，叹逝伤情愫。  
山村松树里，欲建三层楼。  
上层以静息，焚香学薰修。  
中层贮书籍，松风鸣飕飕。  
右手净名，左手持庄周。  
下层贮妓乐，置酒召冶游。  
四角散名香，中央发清讴。  
闻歌心已醉，欲去辖先投。  
房中有小妓，其名唤莫愁。  
七盘能妙舞，百啭弄珠喉。  
平时不见客，骄贵坐上头。  
今日乐莫乐，请出弹箜篌。  
昔时旧酒人，倾尊定酒帅。  
一吸百余盏，酒徒皆罗拜。  
是夜月如昼，大堤共于迈。  
狂歌若奔雷，长江吼滂湃。  
居民不得眠，亲党皆嗔怪。  
精悍在面颜，零落旧坛会。  
回首忆当年，咋指以自戒。  
凤神缘戢羽，麝走为遗香。  
如何英灵士，耿耿露寒芒。  
激芃多大韵，抟黍见颠狂。  
世路虽险巇，藏身亦乖方。  
山北与山南，白石可为粮。  
流连尘网中，哀哉罹祸殃。  
回首伍松乔，谭易析毫茫。  
惟有聪明泉，流水常汤汤。  
发言潜宝契，一室开蒙庄。  
书存人已往，抚卷有余伤。  

【初秋三首】  
微凉宿阴林，顿觉烦暑退。  
登台对清池，过萤停鹤背。  
静夜发啸歌，邻犬数声吠。  
台上人正醉，池中鹤正睡。  
浩露渐深林，鹤惊人亦去。  
水气抱柴扉，林阴夜凛冽。  
风至如有人，芭蕉一声裂。  
暗暗梅花廊，残月如凝雪。  

【蒋墅晚发】  
宿病尘尘灭，新秋渐渐凉。  
月寒千亩湿，树暗几家藏。  
近岫随烟没，良苗带水香。  
橹柔浑不住，梦里道朱方。  

【九日登中郎沙市宅上三层楼】  
满眼伤心处，谁能上此楼。  
林烟迷蜀道，帆影识吴舟。  
砚北人何在，江南草又秋。  
茱萸空到手，欲插泪先流。  

【别汉阳王章甫】  
粘天浊浪溅征衣，惊雁那堪两处飞。  
君为友朋真不薄，我亡兄弟欲何依。  
乌林浦上殷勤别，青草湖头痛哭归。  
皓首相庄无异约，入山同采首阳薇。  

【由草市至汉口小河舟中杂咏二首】  
陵谷千年变，川原未可分。  
长湖百里水，中有楚王坟。  
日暮黑云生，且依龙口住。  
小舟裙作帆，笑语过湖去。  

【汉阳感旧】  
泊天白浪净无尘，惟有孤峦塞去津。  
芳草偏怜衡处士，桃花不梦息夫人。  
江头鼓枻机全息，汉上题襟迹已陈。  
屈指光阴今二纪，无情痴泪漫沾襟。  

【再游黄鹤楼】  
买看山水兴犹清，闲逐儿童楼上行。  
窗外钟声大别寺，杯中堞影汉阳城。  
蜂连建业何曾断，浪接潇湘总未平。  
小艇犯涛如履地，果然水战利南兵。  

【襄中怀先兄中郎】  
五岳同游誓未忘，一藤独往泪千行。  
青山到处悲王粲，明月曾经照谢庄。  
苏岭云开浓似黛，湘江春涨沸如汤。  
寻思旧日经行处，鸟语花飞总断肠。  

【太和山中杂咏】  
灵境经年入梦魂，不知何岳更称尊。  
山为函夏诸丘长，帝是轩辕有道孙。  
楚泽秦川罗下界，日兄月姊贮天门。  
晴空万里尘氛净，一缕卿云玉座存。  

【病中漫兴八首】  
家计虽贫未夺糈，近来多病遂闲居。  
抚琴一室山皆响，吮墨频年草似书。  
自散钵斋供慧鸟，新敷盆藻护文鱼。  
小劳亦是调身法，雨后园蔬手自锄。  
山园十亩半新篁，嫁枣疏葵也似忙。  
岂以心灰分去住，总缘身病决行藏。  
空阶月洒花枝雪，静夜寒添鹤背霜。  
歌扇舞裙都委却，那伽妙定一炉香。  
青苔冷冷照柴扉，也有闲人伴息机。  
枣柏先生移锡至，烟波老叟掷纶归。  
玄言不怕知音少，碧落从来赝本稀。  
燕雀相逢堪自得，懒随黄鹄薄天飞。  
艳陨芳销春又秋，雁王鹿女共夷犹。  
偶穿竹叶烟中径，自坐梅花水上楼。  
冷石烟汀鸥鸟梦，金题玉躞蠹鱼游。  
亦从药裹关心后，闲却湖边小钓舟。  
风篁能笑亦能言，玄对经年静掩门。  
定里空书惩往事，老来梦哭念深恩。  
雄心已逐烟云散，绮习犹余笔砚存。  
春水桃花还有兴，一函先达武陵源。  
麈事何曾挂笑颦，闲时一杖步花茵。  
无才永定山中计，有病催成道者身。  
冒雪出云朝絮絮，残霞逗日夜鳞鳞。  
近来微有安心处，调象如今渐已驯。  
绿琴入匣任尘封，老去逃人兴转浓。  
马氏由来讥画虎，叶公原不爱真龙。  
闲听谷口悬雷瀑，细数山南破墨峰。  
知己可怜凋丧尽，盘桓空对一株松。  
世缘终浅道情深，况是头颅老渐侵。  
白社六时销晚节，《朱陵四择悟良箴。  
雕沙画石他生习，点雪消冰近日心。  
肤骨总宜双淡漠，不妨皓首寄《珠林。  

【灯下有感】  
几同挥麈话无生，青李何妨一寄身。  
越射陇游悲世路，南箕北斗叹交情。  
冲风中烛花难结，冻雨侵香穗不成。  
野老看来存古意，丹鸡白犬缔新盟。  

【园居】  
潦草支尘事，闲僧不用邀。  
闻山皆欲去，爱雪只愁消。  
春近忙移树，溪平好作桥。  
诗文三百卷，全似许由瓢。  

【闲步】  
舟居翻爱步，三里傍江斜。  
山雨犹藏树，溪风忽聚花。  
穿云闲拣石，折柳坐书沙。  
望望夭桃色，层城一片霞。  

【入村】  
好似催耕鸟，逢时一度来。  
烦心随水息，睡眼得松开。  
古屋深黄叶，闲窗照紫苔。  
今年春色晚，池上未舒梅。  

【别须水部日华还朝】  
移沙取石贮轻舟，清冷何曾似宦游。  
春雪歌成辞郢里，梅花落尽别扬州。  
东风自护桓公树，明月谁登庾信楼。  
兄弟凋残知己别，枇杷门外泪交流。  

【访苏潜夫于小龙湖赋赠】  
畚土添花径，防湖涨柳渠。  
黄芦亲睡鸭，碧水伴嬉鱼。  
沼墨如临帖，松鳞验著书。  
重追宗炳迹，新筑卧游居。  

【居沮漳有怀郡伯吴表海先生】  
沮漳江上作渔翁，铃阁犹迟一纸通。  
白社有心邀范宁，青山无路伴羊公。  
春风夏雨酣南国，岚字烟书遍渚宫。  
试看停车亲种柳，于今摇曳大堤东。  

【三湖泛舟】  
晚风自送小船行，行过菰蒲乍有声。  
共指远林猎火起，不知月向此中生。  

【游山偶与客语成句】  
逢山即便游，不必匆忙去。  
四十余年忙，所忙成何事。  

【海淀李戚畹园四首】  
满目尘沙塞路蹊，梦魂久已忆山栖。  
谁知烟水清溪曲，只在天都紫陌西。  
镇日浮舟穿柳涧，有时调马出花畦。  
到来宾主纷相失，总似仙源径易迷。  
沉绿殷红醉晓晖，入林花雨润罗衣。  
盘云只觉山无蒂，喷雪还疑水有机。  
遂与江湖争浩淼，可怜原隰总芳菲。  
何妨携襆同栖宿，烟月留人讵忍归。  
追随鹭羽到山阿，梓泽兰亭未许过。  
移得好花通柰苑，引来飞瀑似银河。  
微风啸彻捎云竹，轻雨香添带露荷。  
野逸繁华都不碍，才闻灌木又听歌。  
烟云才见已颠狂，把臂深林趣更长。  
语鸟自能清热恼，流泉端的洗尘忙。  
石无甲乙皆呈怪，花有新陈不断香。  
尺五天边饶洞府，懒随逸少问金堂。  

【宋西宁席上作】  
林樾真无暑，追随竟夜留。  
荷花为麈尾，酒案代游舟。  
霞布依城寺，烟萦映水楼。  
主人多胜韵，才子汉通侯。  

【渡黄河】  
如雪寒沙千里平，猛风虽尽浪犹惊。  
草经青女全无色，雁过黄河别有声。  
骑马久无浮宅梦，倚蓬忽动荡舟情。  
可怜广武山常在，寂寞谁知竖子名。  

【病余偶成】  
身入膻途已二年，铜乌蓄口罢谈禅。  
浮名应作高官障，多病翻成静者缘。  
风过蔬畦交薤字，雨清石径盛苔钱。  
昨宵忽作家园梦，笑上车湖旧钓船。  

【由芜湖入新安道上四首】  
春水平田鹭一群，黄花陌上野香薰。  
若为雨霁犹屯雾，总以松多易染云。  
洞拂古莎来鹿女，原留新迹过山君。  
马蹄闲踏萧森影，夜月朝曦两不分。  
长途一缕蚀山腰，麕至时逢伐木樵。  
地僻乍存三两户，溪多何止百千桥。  
小园处处花相接，远望重重雪未消。  
半壁已惊千丈落，登峰犹自路迢迢。  
几回披叶与穿花，于役登临望已奢。  
驿路只随晴雪去，山程常被晚云遮。  
何村不是王官谷，到处堪为处士家。  
石骨鳞鳞溪练疾，故将竹筏代游槎。  
春鸟啼来不谙名，桃花丛里吠尨清。  
欲登山塔都无路，未见溪河先有声。  
枣叶几何人亦住，頍头直上马犹行。  
巉岩满目余阡陌，处处樵苏间耦耕。  

【舟次宿迁闻辽左信送眷属南归示儿子祈年二首】  
北风吹水撼孤城，送子南归百感生。  
白首登朝逢祸乱，黑头失意过清平。  
尔冲涛浪还湘浦，我逐干戈走帝京。  
千古袁家称大族，祇缘历代有忠贞。  
牵衣念汝拜频频，骨肉分飞泪满巾。  
家值萍飘须长子，时当板荡要忠臣。  
驶波欲逗南归客，寒雁犹怜北去人。  
不似大苏迁谪日，斜川尚得侍昏晨。  
附见  
☆雷检讨思霈（一十首）  

【春兴二首】  
信是夷陵春色好，高唐倏尽见虚空。  
秦灰汉垒千年迹，白糁红酣两岸风。  
天外晴山朝雾里，城头水阁夕阳中。  
画船直上南津口，钓艇时来西塞东。  
消得天厨书几缄，朝朝骑马看烟岚。  
三年半在香山寺，十月曾探滴水岩。  
满井北游春淡淡，浑河西上石巉巉。  
松风独爱陶贞白，官是蓬莱最后衔。  

【临怀素墨迹】  
鸥群鹤侣道人闲，只住青葱竹柏间。  
欲买小庄先问水，但逢佳客劝登山。  
深林不放云轻出，野艇常邀月共还。  
家有怀公颠墨在，临时多染醉毫斑。  

【和曾退如见怀】  
入朝归野不同时，蓟北江南总系思。  
郭有青山看竹好，门临流水得鱼迟。  
君游何处多题句，我到悬崖半写碑。  
终日借书兼借画，莫将瓻字读成痴。  

【汉宫引】  
少年宫女那曾愁，相送琵琶学泪流。  
姊妹大来闲话旧，才人多少怨箜篌。  
明妃塞上已青冢，我辈宫中也白头。  

【青溪龙女洞】  
欲买青溪溪上田，绝怜龙女住寒泉。  
须知成佛文殊后，莫更投书柳毅前。  
岭外猕猴闲出定，洞中蝙蝠解安禅。  
茅庵结得经行久，应向人间作水仙。  

【赠刘七】  
刘郎读书王郎馆，酒到看花兴到诗。  
无事过余谈竟日，竹边双雀立多时。  

【雁至】  
去燕新辞主，来鸿旧作宾。  
江空今夜月，家远隔年身。  
结伴多依水，将书只写人。  
如何白翎雀，岁岁北山春。  

【有所思】  
何用遗君玳瑁簪，双珠明月照同心。  
原来得自鲛人室，说到相思泪不禁。  

【北郊鹰房】  
辽城金垒古鹰房，羊角风沙接大荒。  
野窟旧无狐兔迹，小池今有芰荷香。  
黄鹂独语遮深柳，粉蝶丛飞恋短墙。  
千古幽州还禹甸，卜年开统忆先皇。  
钟提学惺二十六首  

【九湾】  
若非蹈今涂，昨日险亦足。  
果然备层峻，蛇鬼犹踯躅。  
两崖穷登顿，相对不去瞩。  
稍焉历其巅，许身已平陆。  
俯仰前后视，乃知多岸谷。  
足迹信延袤，目境自蹙缩。  
鸿飞已青冥，背翩犹遭触。  
深薄警营魄，幽幻豁心目。  

【雨发九湾至归州】  
乱山无清晓，云水但稠浊。  
累日行重岚，丛密何由豁。  
安知兹壁外，不有朝暾跃。  
颓云初离洞，流出将焉托。  
岭半一人家，如鸟巢阿阁。  
人语向空濛，烟火出冥漠。  
隔江望秭归，残阳见井郭。  
胡为既济后，昏暮犹墟落。  

【瞿唐】  
至此始称峡，岸束江龃龉。  
江势有往还，前山几茹吐。  
两崖何所争，终古常相拒。  
水石日夜戛，无所触而怒。  
滟滪根孤危，悍流不能去。  
立石如堵墙，中劈才一缕。  
岸回不见江，舟行无乃迕。  
舟过其隙中，乃知此其户。  
还顾始自失，怃然警徒旅。  

【西陵峡】  
过此即大江，峡亦终于此。  
前途岂不夷，未达一间耳。  
辟入大都城，而门不容轨。  
虎方错其牙，黄牛喘未已。  
舟进却湍中，如狼疐其尾。  
当其险夷交，跳伏正相踦。  
回首黄陵没，此身才出匦。  
不知何心魂，禁此七百里。  
梦者入铁围，醒犹忘在几。  
赖兹历奇奥，得悟垂堂理。  

【北固夜归】  
游迟畏晚天，晚际反凄妍。  
好月下山路，顺风归浦船。  
云涛孤棹外，市坞半灯边。  
回首苍苍处，金焦在乱烟。  

【寄怀表兄王幼振兼邀枉过】  
病来疏旧友，老至念周亲。  
五十余中表，存亡凡几人。  
回头梨栗日，弹指杖舆身。  
莫悔前时阔，从今相过频。  

【沈雨若自常熟过访（时喜得受之书）】  
见君疑旧识，不必故人书。  
所念久离别，欣闻近起居。  
朋来鸿雁后，雨止菊花初。  
得问虞山树，寒红三月如。  

【月下新桐喜徐元叹至】  
是物多妨月，桐阴殊不然。  
长如晨露引，不隔晚凉天。  
绿满清虚内，光生幽独边。  
怀新君亦尔，到在夕阳先。  

【坠蝉（有群蚁共持之，茂之解焉）】  
神洁诚难辱，居高未免危。  
又非逢臂怒，遂致折肱悲。  
吟啸能无废，堤防似亦迟。  
幸灾群小急，感遇一身知。  
命已看如蜕，心犹惜此。  
结缨怀鄙志，捐网荷弘慈。  
卷饵烦相警，环珠耻见遗。  
寒宵深抱叶，贱子报恩时。  

【宿浦口周生池馆】  
江边事事作山家，复有山斋著水涯。  
一壑阴晴生草树，六时喧寂在莺花。  
潮寻故步沙频失，烟叠新痕岭若加。  
信宿也知酬对浅，暂将心迹寄幽遐。  

【花山礼铜殿】  
一路阴晴屡不分，山中风候易纷纭。  
村过数日无红叶，江近双峰似白云。  
蛇虎夜深求忏度，鼓钟人定示声闻。  
可怜世外僧经济，金火须臾历劫勋。  

【江行俳体十二首】  
五载前曾说此游，问程结伴几春秋。  
艰难水陆千余里，大小关梁六易舟。  
畏路刺船频裸体，乘流开柁缓梳头。  
顺风一日行三日，莫待依滩怨石尤。  
虚船也复戒偷关，枉杀西风尽日湾。  
舟卧梦归醒见水，江行怨泊快看山。  
弘羊半自儒生出，馁虎空传税使还。  
近道计臣心转细，官钱曾未漏渔蛮。  
巴舷吴榜簇江干，市侩村倡半倚滩。  
系籍惯拻乡阀阅，投单例办敝衣冠。  
女儿编竹成长缆，乞子施竿觅剩盘。  
小釜群炊如候代，奚奴亭午未朝餐。  
江乡涨后指荒郊，木杪鱼罾俯雀巢。  
处处葑田催种麦，家家竹瓦代诛茅。  
岸容霜老菰蒲秃，水气晴粘草树交。  
快舫蚀波才寸许，急湍底复怨舟胶。  
日日移家处处邻，吴头楚尾半波臣。  
罟师嚼米餐乌鬼，舟仆偷钱买白鳞。  
鸦食肉能谋底事，獭衔鱼欲祭何神。  
黄头见我询潮步，笑是浔阳始过人。  
羞从狐鼠叙行踪，随例输钱买印封。  
半月员程过一月，杪冬孤艇发初冬。  
持符官卒尊于吏，附舶儒生贱似佣。  
估客孝廉阳不问，胡床指顾太从容。  
村烟城树远依依，解指青溪与翠微。  
风送白鱼争入市，江过黄鹄渐多矶。  
家从久念方惊别，地喜初来也似归。  
近日江南新涝后，稻虾难比往年肥。  
小聚星晨屡断连，山椒一缕露人烟。  
土音偏不移鸡犬，市暨通行杂钞钱。  
泽国火耕兼水耨，霜林枣地接枫天。  
时艰夜禁明书楔，拨刺更更响钓船。  
土风何异竟陵城，水代平田网代耕。  
放去翳凫偏认主，教成驯獭听呼名。  
狂书鸟过沙留谱，呓语乌眠夜作声。  
奴子入吴学细唾，侬音伧舌字全生。  
千门市火乱渔灯，衔尾官艘也系罾。  
崖屋乍随春涨徙，滩舟专候早潮升。  
清时闾左衣形缓，俭岁江东米价增。  
从客讳言新入洛，自称前度到金陵。  
潮褪金焦岸稍巉，断虹嵌壁剑双椷。  
岚堆积翠深藏壑，雨隔残红半露岩。  
近海蜃睛朝列市，乘风鱼背昼张帆。  
新荷香遍吴江水，思制潇湘隐士衫。  
鸣榔打鼓暮乘潮，借得官舟胜客船。  
奴子暂时聊意气，朋从此日也逍遥。  
公然躭首横银榜，无数渔罾避画桡。  
睡醒却询瓜步岸，长年前指广陵桥。  

【忠州雾泊】  
渔艇官舟晓泊同，蜀江愁雾不愁风。  
烟生野聚汀寒外，云满山城水气中。  
曲岸川回翻似尽，遥天峰没却如空。  
依稀往日丹枫路，稍见霜前远近红。  

【秋晓】  
清秋但觉晓犹清，起趁空明绕砌行。  
在竹露沾星下影，出林鸦带夜来声。  
烟随历乱孤光去，人语稀微众动生。  
高枕倒衣皆此际，纷然喧静各为情。  

【秋夜集俞伯彭园池】  
闲园无意作衰天，水气花阴事事然。  
霜后芙蓉犹有露，冬前杨柳暂为烟。  
鱼龙夜惜残秋去，乌鹊寒惊片月迁。  
四序栖寻吾欲遍，爱君不独在林泉。  
附见  
☆谭解元元春（五首）  

【洞庭湖】  
夏浅湖心伏，不分天水非。  
新帆随数点，好鸟择边飞。  
日月光难遍，江湘气尽归。  
客舟来此泛，孤似岳僧扉。  

【瓶梅】  
入瓶过十日，愁落幸开迟。  
不借春风发，全无夜雨欺。  
香来清净里，韵在寂寥时。  
绝胜山中树，游人或未知。  

【邻舟诗赠邹孟阳李缁仲】  
内外湖争碧，朝昏时觉遐。  
友朋非一处，山水作邻家。  
偶逐葑船散，同随渔火斜。  
频呼免相失，桥隔是天涯。  

【同李长蘅寻闻子将龙井山斋二首】  
枫色红难已，黄从翠处分。  
偶然乱叶下，风雨似同闻。  
谷鸟临寒路，篱花开远云。  
逢幽无一语，心眼自氤氲。  
十里苍苍路，非深亦觉遐。  
阴晴澹山气，鸡犬静人家。  
阁迥生溪水，坪香过荈花。  
红黄光莫艳，群动岂无涯。  
（友夏诗，贫也，非寒也；薄也，非瘦也；僻也炁非幽也；凡也，非近也；昧也，非深也；断也，非掉也；乱也，非变也。芜词累句，略举一二。如拟《读曲歌云：“庞是侬家庞，日啖侬家粥。昔昔不吠欢，侬私今啖肉。”《夏夜古意云：“明月皎皎照罗帏，罗花一一影香肌。郎来谀妾肌生花，取衣覆肌花在衣。”何其淫哇卑贱也。《隋大业镬歌云：“镬兮镬兮，不复镬兮。以之飖香，大损沈水。”何其俚也。《听青羊涧云：“太始有真意，钦哉非雨声。”用经义何其缪也。“岁添新事送，月放众生肥”、“三吴士女俗，万古雨晴天”、“眼光非乱射，散作万山红”、“万叶一色红易终，我爱黄边绿边红”，何其鄙而倍也。吴、越、楚、闽沿习成风，如生人戴假面，如白昼作鬼语。而闽人有蔡复一字敬夫者，宦游楚中，召友夏致门下，尽弃所学而学焉。其诗云“花心犹怯怯，莺语乍生生”、“未见胡然梦，其占曰得书”、“以日为昏旦，其云无古今”、“居之僧尚发，来者客能琴”，其若逐字安排，钦肃澹静，连章铺比。钟、谭之体，家户传习，汳人以“饿山吞日憨”为清词，吴士以“花骑蝶过墙”为丽句，滔滔不返，不至于横流陆沉，不但已也。录诗及此，庸以别裁末流，垂戒后学，作易者其有忧患乎？世之君子，亦可以谅我矣。金陵张文寺曰：“伯敬入中郎之室，而思别出奇，斤斤字句之间，欲阐古人之秘，以其道易天下，多见其不知量也。友夏别立蹊径，特为雕刻，要其才情不奇，故失之纤，学问不厚，故失之陋，性灵不贵，故失之鬼，风雅不遒，故失之鄙，一言以蔽之，总之不读书之病也。”吴门朱隗曰：“伯敬诗‘桃花少人事’，诋之者曰：‘李花独当终日忙乎？’友夏诗‘秋声半夜真’，则甲夜、乙夜秋声尚假乎？”云子本推服钟、谭，而其言如此。）  
王佥事思任一首  

【宿天界寺】  
古寺白门边，寒风逗石烟。  
松篁无俗径，钟磬有诸天。  
岁晚难为客，官闲易入禅。  
灯残僧别去，清梦竹相怜。  

## ●丁集第十三之上  

松圆诗老程嘉燧二百一十五首  
（《浪淘集自序曰：“余弱冠好唐人诗，学之三十年，辄缘手散去，友人或劝之存其本，余弗遑也。然酒间值所知，口吟手挥，即纚纚不能休。唐子叔达，高闲士也。一日从旁笑谓余曰：‘吾忧若诗牢锢藏识，奈何？’余为矍然。子柔又尝欲采余律诗俊句，为作佳书，传示同好，余自愧谢勿以为。壬子二月，武昌回，与瞿起田同舟，江行苦风浪，半月而至九江，簸荡掀坼之中，摇神涤藏，时时以酒浇之。半酣，起田辄濡笔伸纸，请吟余诗，随手书之，颓然之余，聊为尔尔。风不止，起田亦不倦。至南京，则余诗几尽，凡七百余篇，李长蘅、汪无际各传写之。钱受之与好事尤亟称之，多有其本，余固不得藏已。在上党无事，因合书为一集，增定计千余篇。题曰浪淘者，以余宿习旧质已在忆忘之间，似沉沙然，偶为惊涛激浪所淘汰而出之者耳，非僣引昔贤赤壁词语也。万历戊午冬日，程嘉燧书。”）  

【青楼曲】  
细雨春风花落时，金华腊酒解酴醾。  
当垆少妇知留客，不动朱唇动翠眉。  

【山居秋怀】  
凉风四起秋云急，门巷萧森鸟雀飞。  
黄叶年年惊岁晚，沧江日日待人归。  
经时茅屋淹行李，一系扁舟换客衣。  
回首昔曾悲故国，于今临眺意多违。  

【四明徐汇阳庄太峰余泰灵秋尽先后言别】  
相逢多别酒，归路欲何之。  
江水曹娥庙，湖山贺监祠。  
乡愁兼雨重，旅望入秋悲。  
倘忆江东侣，论文复几时。  

【雨中太仓津亭别子柔泊舟昆山】  
海近雨冥冥，分携怆驿亭。  
朋情春更觉，酒气别能醒。  
潮满炊烟白，山移睥睨青。  
还乡无限意，寂寞向郊坰。  

【水上倡楼】  
水树风帆隐伎楼，微明远岸浊河流。  
也知一望堪肠断，暮雨无人在上头。  

【江上送超宗弟游海门】  
人生良会难再遇，常将骨肉等行路。  
昔居山中无世情，汝未胜冠余未娶。  
谁知衣食旋相驱，坐令流落那能顾。  
频冬岭北厌冰雪，长岁江东足烟雾。  
去日艰难真可惜，后来离别知无数。  
相逢且暂同遨游，狂波对酒升高楼。  
江边女弟留十日，风雨赋诗殊未休。  
汝更请为离别吟，试听长歌足哀音，  
余愁一歌伤汝心。汝今又向海门去，  
能识江流深不深。  

【自茶磨入治平寺】  
日昃山路闲，林木纷如结。  
环沟引湖流，经桥见曲折。  
路枉寺门出，高榆对森列。  
连冈亘城堤，玦断宛当枌。  
斜日射山翠，玲珑映松彻。  
香气行客闻，心闲忘分别。  

【入殿左僧舍下遵曲径仰见崖端高轩绝可舒瞩】  
僧房高下居，闭门秋色闲。  
阳树挺幽径，阴崖仰层关。  
周垣若涧底，疏翠当窗间。  
窗中如有人，闻声杳难攀。  
遥知纵目处，树杪见前湾。  
白日山后没，好月湖中还。  
念此来何时，使我舒心颜。  

【经紫微村】  
荒村何所有，枵腹但古树。  
小艇缘港入，疏舂闭门度。  
港穷见山径，接近引闲步。  
青苍正相射，山照亘斜雨。  
平生未经过，一览似再遇。  

【富阳桐庐道中早春即目柬吴中朋旧】  
暮倚城楼江日曛，晓过山县市烟分。  
回峰冻雨皆成雪，出雾危峦半是云。  
沙际年光催鸟啭，冰间寒溜动鸥群。  
吴江越峤千余里，春赏何由早寄闻。  

【虎丘】  
风散桐花松月开，上方楼殿踏歌来。  
携将芦管新调曲，吹向生公旧讲台。  

【雨中过伎家饮书赠陈翠】  
红楼细雨燕飞斜，玉面珠帘相映遮。  
三月江南春色尽，却行江北见梅花。  

【蓬户】  
蓬户居然昼不开，消忧佳客数能来。  
水晶盐尽调冰屑，新酝缸倾杂旧醅。  
雄辩满筵才五斗，挥毫落纸更三杯。  
人生莫论无多屐，相见何妨日几回。  

【夜泛（同丘五、张二丈、孙二兄）】  
水关新涨曲通沟，力疾邀人夜弄舟。  
暗竹背城思岭月，平畦裛露忆湖秋。  
行随老伴添衣出，回触歌场趁曲留。  
远吹更闻无奈返，微风小橹不胜愁。  

【瓜洲渡头风雪欲回南岸不得】  
平分南北是江流，南岸相期北岸留。  
惟有寒风吹向北，为君留客醉瓜洲。  

【金阊曲】  
金阊潭水写金波，画烛红楼歌吹多。  
长夜牵愁无远近，山塘一望似秋河。  

【寄方伯雨】  
村边废宅少人居，闻道生徒共扫除。  
书札浮沉三月后，交游显晦廿年余。  
小岩原上归僧远，长石冈头旅骑疏。  
知尔含情望天末，苍烟落日几踌躇。  

【子柔将归忆别漫赋】  
巷南秋雨过君家，独掩闲门几日斜。  
无那别来偏皎月，即看归到负黄花。  
春江在眼新安郭，暮雪惊心梁苑沙。  
欲去念君仍未决，穷愁相见莫相嗟。  

【孙履正履和北上予同舟送之入郡舣舟白莲桥信宿临别题赠长句】  
凉风一杯酒，明月万里心。  
双帆飞度吴苑树，澄江远挂秋河阴。  
君过三山向京阙，杨子津楼秋涨没。  
广陵豪士邀醉君，期我不来意超忽。  
君不见梁园归弄黄河舠，惊沙刮地哀鸿高。  
又不见吴郡走马来观试，霜叶覆阶鸦满寺。  
壮心簸荡功心疏，剑歌萧条风雨至。  
逐君兄弟岁月深，寸心匪石千黄金。  
脱衣贳酒君酌斟，君胡不饮心沉吟。  
沉吟欲言向余久，旧时好事还能否？  
黄罗峰头搔首问青天，逸句惊人落杯酒。  
此中二月梨花明，绿莎锦湍飞羽觥。  
千林皑皑雪照夜，踏冰响屟空岩声。  
玉屏门西初罢射，挥鞭半醉归侵夜。  
将军开閤遮马迎，琉璃烛晃金盘炙。  
别来耕商甘隐沦，此日感叹伤精魂。  
令弟胸怀万人略，结束弓矢干金门。  
仲今落魄向侯邸，食鱼有无那可论。  
送君江边天迢迢，月明青天生夜潮。  
我醉仍眠为君侣，起看日暮阳山雨。  
朝来移艇游村南，碧梧苍翠藏精蓝。  
龙鳞古木不见日，菱花演漾开风潭。  
卷帷散发荫深樾，此时赋诗思清发。  
忽然二子就我来，手指月出浮云开。  
谿桥石路皎霜雪，顾影踏月心徘徊。  
徘徊不眠欲至曙，预愁明日还归去。  
白莲桥西题赠君，千载知余送君处。  

【空斋行】  
空斋愁雨壁四悬，囊中十日无一钱。  
北城贫生老好事，出须凭舆走且颠。  
南邻两脚差快健，伛偻待试同拘牵。  
张翁爱酒惯索饮，经年海舶松门边。  
春前南桥和歌者，半月归耜东林田。  
洞箫拍板置无用，短簦双屐闲可怜。  
心忆风流故司马，见雪期放寻花船。  
今年春雪不到地，梅开已盈东窗前。  
贳酒苦游恐不乐，袖手欲歇心茫然。  
独夜展转耿难寐，娇儿懒慢仍稳眠。  
不见丘翁茅屋朝来破欲葺，雨雪入户寒无烟。  

【过孙履正东林庄居（同方民表丈）】  
出郭春流十里赊，故人田舍即吾家。  
风情缸面清明酒，节物山头谷雨茶。  
忽见远交浑是梦，难期世事总如花。  
寻常欢笑休轻别，若计浮生信有涯。  

【因舍弟归柬山中亲知】  
故人相望眇天涯，久客伤心忆岁华。  
城上雪声游子屐，县南风色酒人家。  
邮筒近隔钱塘路，归缆遥牵歙浦沙。  
乡国清明正愁绝，凭将双泪湿梨花。  

【宿牛首】  
城南遍兰若，兹山何穹窿。  
鞍马上几盘，迫察势犹雄。  
崖昃日半倾，光射东南峰。  
阑干倚峻壁，毫末纷玲珑。  
路回见塔寺，到门罗杉松。  
积翠扶层阶，暝色带远江。  
高殿夜突兀，古木枝巃嵸。  
尚骇仰睇赊，未觉俯历崇。  
细路绕殿角，欲上闻鸣钟。  
扪萝踏深影，林幽径难通。  
悄然心神凄，却顾来惊风。  
下归白云梯，微月光朣胧。  
明当上绝顶，冥搜恣所穷。  
兴剧耿无寐，清宵殊未终。  

【东林寺雨中张次孙丈话旧】  
忆昨南徐官舍东，江心遥夜与君同。  
重看焦岭终宵月，却话松寥彻晓风。  
病眼向梅空脉脉，旅愁兼雪太匆匆。  
可怜襆被寻君处，暝雨寒烟野寺中。  

【送李茂修还山省母】  
男儿远图几年志未得，引领弯弧向属国。  
秋风辞家今始归，颜状惨淡气抑塞。  
忆昨荐士尚书郎，知尔善射闻四方。  
中丞侧耳识名字，辕门长揖生辉光。  
西秦猛士产灵夏，长弓大刀仍善马。  
令与较射丛万人，齐声共呼出君下。  
来趋幕府何逡巡，报国无阶自致身。  
里中轻薄休相笑，陶母厨间正苦辛。  

【题张仲复西康草堂】  
我爱城西张仲居，天寒鸟雀下阶除。  
弹琴响动游山帖，隐几风开种树书。  
留客添灯尝蜜酒，呼儿吸水煮河鱼。  
寻常自爱吾庐好，若到君家愧不如。  

【过虎丘寻君实尔常夜归忆前月同伯美于此送客】  
吴洲四月尚春衣，日暮停舟转翠微。  
又喜清辉山顶见，不妨疏雨树头飞。  
黄鹂入寺浑相识，白月当门恰送归。  
灌木阴阴萍沼绿，重游心念故人违。  

【瓜洲东郭访王隐士同方平仲】  
安稳茅斋水郭东，沙围曲映绿杨中。  
余寒出浦三春酒，片雨横江五月风。  
远意几因高士发，清游难得故人同。  
斜阳醉眼怜归路，野翠烟岚半彩虹。  

【早春同茂修过东林庄居】  
斜日轻舟远背城，野中一见一含情。  
乍过门巷多相似，遥识衣冠已出迎。  
岸岸水生芳草绿，家家梅向晚天清。  
频来自觅题诗处，绕槛巡檐仔细行。  

【听曲赠赵五老四首（太仓人。名淮，字长源，号瞻云。善医，能诗）】  
菊花閤里殷勤唱，芍药园中仔细闻。  
此后但逢歌曲伴，何曾听罢不言君。  
好友相邀不用催，况闻君到我须陪。  
茶香酒辣浑闲事，且趁朝凉听一回。  
纷纷酒事少心情，只办停杯斗耳明。  
翻恨听时心太切，归来摹得不多声。  
逐调安排见典刑，缘情巧妙是心灵。  
寄言度曲红颜子，白却髭须始解听。  

【戏效长庆律体即事与高文倩】  
蛾眉蟾月两婵娟，忆遇如花胜会仙。  
近逐歌喉须闯席，遥开笑靥待过船。  
灯前坠马妆仍好，酒后惊鸿态更偏。  
才调直欺文字饮，风骚横逞士夫筵。  
闲偎钏迹圆留面，戏剧鞋痕曲印肩。  
并背银缸和影坐，对拢香袖熨寒眠。  
曾教狂客宵挝鼓，爱着妖童夜辊弦。  
笑语偷分鹦舌巧，齿牙明斗贝光鲜。  
随车每及霜垂地，送棹何辞雨满天。  
累月朱门添酒宴，连朝彩笔废诗篇。  
邀来便觉欢无价，忆却方知会有缘。  
断送半生心似铁，被君赚作有情颠。  

【风雨（王珣伯欲余谒顾司马，临发风雨不寐）】  
风雨鸡鸣百感萦，披衣起坐到天明。  
饥寒未保心肠惯，干谒先愁项领成。  
漫论田园方乐志，细思沟壑亦虚名。  
来朝客路休看镜，白发羞从一夜生。  

【走笔答赠胡京孺（名拱极）】  
丈夫身无羽翰长逼侧，江水滔滔阻相识。  
白首逢君大道间，一笑寒灰吐颜色。  
五山低昂波浪高，扁舟掀舞同秋毫。  
截江破浪赴知己，侯门噂沓讥徒劳。  
世人豪举皆如此，朱弦半绝心欲死。  
颜厚难教伺贵人，舌存未遣忧妻子。  
城中泥淖十尺深，多君款曲投知音。  
宁须百钱一斗酒，自有片语千黄金。  
男儿感激会下泪，莫缘失路沾衣襟。  

【醉中走笔送茂修赴留京督府幕】  
少年好文兼爱武，一朝破产谁比数。  
得君昂藏未可轻，不用人看尚如虎。  
嚣然材气凌万夫，安能低头自拜趋。  
旧京公侯拥貔虎，食舍歌鱼知有无。  
书生衮衮登枢要，时清只合容常调。  
何由顿使一军惊，且须先与群儿笑。  
如吾万事无可为，饥来也忍贤妻诮。  

【寒月独归题松寥壁（时湛公在西湖）】  
寺外风江断去津，峰头木脱月相亲。  
僧斋归处窗如烛，始觉寒风是主人。  

【赠张翁茂仁二丈】  
达士志匡时，经纬随弛张。  
小儒竞枝叶，雕绘攻词章。  
张翁磊落人，所思济时康。  
上下数千年，抵掌如倾囊。  
治乱本代兴，史乘记多方。  
搜罗到根源，补苴见周防。  
贾生著《过秦，荀卿法后王。  
河汾述元经，斟酌唯行藏。  
惜哉时命违，白首徒栖遑。  
材大不谋身，仅饱核与糠。  
伊余为童儿，见翁吾师旁。  
开口据上坐，大声论兴亡。  
斯岂古人欤，自分不得当。  
何图卅年间，折节夷辈行。  
扣门来相求，令我神扬扬。  
谓余可与言，勖之以自强。  
云堪托子孙，怀此何能忘。  
萧萧伯通庑，峨峨德公床。  
过从风雪晨，斗酒激中肠。  
相彼岁寒松，摧颓阅冰霜。  
孰知岩壑姿，可以栋明堂。  

【载伎重游王潭马砦岩】  
疏松历落映层台，绿字岩间覆锦苔。  
谁扫青天屏障出，独摇红粉酒船来。  
歌移滩下凉风入，诗借峰头暮雨催。  
此日川光容易夕，相呼秉烛莫言回。  

【送春同子柔作二首】  
吟君诗送春归日，我正颠狂欲湿衣。  
烛灭清歌高阁罢，酒醒疏雨小船归。  
慵拈雪镜愁边照，判遣风花醉里飞。  
预恐老添情转剧，明年春到兴先违。  
中酒闲眠日掩扉，弄寒窗雨故霏霏。  
花怜经眼关情剧，游忆同心见面稀。  
江上一番仍节换，天涯何处不春归。  
遥知弱女千山里，乍改罗裳定湿衣。  

【友人饷粟书感】  
年去贫来不自由，暗伤颜面向交游。  
他乡且斗孤身健，此日徒悬西壁愁。  
纸裹已空难爱惜，瓶储欲罄未知谋。  
何缘忽致监河粟，莫是枯鳞尚有求。  

【岁暮怀孙履和李茂修】  
故人不见岁将穷，临别风烟在眼中。  
岳院夜眠春涧雨，浦楼寒醉雪山风。  
谿南邮使明朝发，江北来帆二月通。  
廿载东桥歌酒伴，他乡残腊梦应同。  

【寄庄将军】  
僧榻书廊卧夕曛，兴来吟啸每过君。  
梅残烛烬疏窗雨，雪沍香浓小閤云。  
茶作松风先破睡，墨添山气待微醺。  
自从一别莲花府，月下笳箫忆共闻。  

【石冈园杂诗二首】  
出郭不知远，沿林新笋成。  
柳桥尘乍染，枳径雪初明。  
客到山云起，鱼跳春水生。  
岩扉对轩敞，遥识读书声。  
雨余来谷口，春草被山长。  
不识涧花落，惟闻潭水香。  
听莺迁密树，憎鹊踏新篁。  
欲就豁山阁，明灯扫一床。  

【张鲁生遣马迎过郊居话别】  
昨夜南桥有报书，侵晨骑马过郊居。  
江村月出风阴后，花木凉生宿雨余。  
新句意多难较稳，故人情在亦从疏。  
清秋不浅茅斋兴，摇荡浮云信所如。  

【曲中听黄问琴歌分韵八首】  
夜扫歌楼集钿车，白头占曲点红牙。  
梁间三日余音在，偷得新腔遍狭邪。  
（牙字）。  
初学莺簧响露梢，还疑凤吹拂云）。  
金屏笑剧如花女，红豆凭将记曲抛。  
（抛字。）  
莫论歌难听亦稀，坐中有客欲沾衣。  
不看天上行云驻，试辨林端木叶飞。  
（飞字。）  
曾怜古调背同时，廿载心期老曲师。  
为是唱情听不得，鬓边先着几茎丝。  
（丝字。）  
歌郎酒客尽知名，画烛红妆作队迎。  
檐竹萧萧香閤里，花丛十月坐流莺。  
（莺字。）  
缓节安歌妙入神，玉盘铃走串珠匀。  
小姬情事防人觉，挽着双蛾不肯颦。  
（颦字。）  
轻染鸦黄拂髻鬟，莺雏巧笑斗双弯。  
不知《水调声能苦，蹙损横波一寸山。  
（弯字。）  
十分飞盏任君衔，四座无声罢酒监。  
更请白头歌一曲，不须看舞越罗衫。  
（监字。）  

【春暮与鲍谿父言怀】  
江上杨花覆白蘋，对君犹喜见残春。  
云山家在难乘兴，风月闲来自怆神。  
旁舍盘飧留客共，向人怀抱好谁亲。  
山中只是空相忆，漫道天涯即比邻。  

【忆金陵二首（杂题画扇）】  
秋阴沄客思腾腾，木末荒台尽日登。  
谁信到家翻远忆，雨斋含墨画金陵。  
最忆西风长板桥，笛床禅阁雨潇潇。  
只今画里犹知处，一抹寒烟似六朝。  

【昆山响梵阁怀季常上人游九峰二首】  
袈裟相伴踏清秋，健即闲行懒即休。  
记得罢琴吹笛夜，雨声茅屋小如舟。  
九峰几点小窗间，知尔遥临泖上山。  
同是爱山须尽兴，闲云且莫自飞还。  

【昆山题画】  
江月酣林水透霜，水精禅院旧绳床。  
邻房僧起啼鸦散，塔里残灯鹔晓光。  

【寄孙三庐江】  
自从君去少经过，霖雨柴门有啸歌。  
怀袖尺书三岁在，江关萧瑟暮年多。  
过淮落木空明月，到海青山祇白波。  
闻道儿郎转聪慧，比来樽酒兴如何。  

【清明拜张二丈墓（同子柔作）】  
去年寒食杏花新，扶杖犹同过北邻。  
酒熟欲浇中圣客，花红来哭下泉人。  
白杨但种看成柱，蒲柳虽存合作尘。  
更有伤心无可道，空山一别六回春。  

【题江月图赠建昌梅子庾（名庆生）】  
弄月燕子矶，江水明见底。  
归客中夜分，橹尽钟逦迤。  
至今白玉光，眼花时欻起。  
醉吟秋钟诗，此图聊借耳。  
心开恍月皎，客好如酒美。  
画师隔前身，习气现弹指。  
眉宇何微茫，兀傲乃似子。  
坐客急捋须，此处不凡矣。  
放笔亦自笑，一戏复尔尔。  
平生澹荡人，饥饿仅免死。  
樽罍遥可呼，瓶罂先见耻。  
天公怜寂寞，突兀来快士。  
破垣行宝彝，空庖出干胏。  
歌仍落金石，管欲迷宫徵。  
不辞笑脱颐，应防怒切齿。  
此语久欲吞，凭君吐终始。  

【过唐正叔郊居漫题索和】  
小塘潮落碧氤氲，画舫青丝系绿筠。  
野老襟期同夜雨，故人诗态似春云。  
忘形饮痛披衣惯，捉鼻歌轻拥被闻。  
如此风流俱合写，不吟举白便浮君。  

【阊门访旧作】  
怅望吴阊百里余，故园兄弟日应疏。  
多年华鬓丝相似，三月春愁水不如。  
歌扇旧分桃叶渡，钓船今傍藕花居。  
扫眉才子何由见，一讯桥边女较书。  

【送李长蘅北上二首】  
送子复行役，前期登北固。  
焦岭宜终宵，江光洗月露。  
挹彼万里流，话此两歧路。  
郡郭未可越，圆景已盈度。  
虎山亦清绝，心赏谐远慕。  
离从自少欢，陈迹况多故。  
昔游矜红颜，双领俄被素。  
悠悠百年间，徒为俗所误。  
援毫心常慵，临诀意弥永。  
吾所欲赠子，不语各自领。  
间兹南北居，谁能不怲怲。  
夸人毗荣名，达士劝深省。  
凿方吾自量，輹壮子当骋。  
康路方多虞，窘步亦思整。  
与子尚有心，胡能置形影。  

【正月四日张次公先生过遇琴馆留宿对雪即事】  
野翁犹自爱贫家，一笑柴门起暮鸦。  
柏叶细倾元日榼，松萝频泼小春茶。  
沉沉带雨檐花落，淅淅无风径竹斜。  
破榻尚堪留十日，墙头浊酒未须赊。  

【病中送履和兼怀李茂修】  
江枫落后见君迟，欲雪前林又别时。  
多病酒杯难共醉，独行归路更相思。  
家人望远愁腰带，旧侣逢春问鬓丝。  
身世飘蓬何日定，楚云淮水各凄其。  

【郊游归答朱丈见讯次韵】  
青鞋白发好禁春，乘兴时为独往人。  
江上梅花残雪后，竹间茅屋腊醅新。  
风林待月闲眠晚，野墅烧灯中酒频。  
归卧空床把诗卷，经旬出饮一伤神。  

【过长蘅画柳叹别】  
当时相送向京华，同见秋杨起叹嗟。  
君自客回侬又客，漫天春恨似杨花。  

【再过杭州访许成之同鲍谿父话旧】  
湖头城角雨如麻，宿酒残歌夜斗茶。  
自笑经过无此客，欲寻好事更谁家。  
留连别梦犹芳杜，早晚归帆已楝花。  
人事年光应共惜，相逢烂醉是生涯。  

【许儆韦白下寄丙午所画秦准秋雨索题】  
六年光景未题诗，画得如尘似梦时。  
断雨湿云休细看，看来容易鬓成丝。  

【西湖杂题二首】  
不上渐江又过春，家山云水想难真。  
米颠墨法休相较，一段荒寒自损神。  
风堤雾塔欲分明，阁雨萦阴两未成。  
我试画君团扇上，船窗含墨信风行。  

【同闻上人作】  
旬月拟来此，同游亦偶然。  
经行适多暇，喧寂自俱禅。  
出寺半峰雨，归房终夜泉。  
独惭心住著，仍是爱幽偏。  

【同闻师兄鲍谿父登北高峰宿绝顶僧舍即事】  
双峰径转石林苍，携客扪萝宿上方。  
涧饮断虹明积翠，湖飞片雨乱斜阳。  
东来岛屿吞江郭，西去云山指故乡。  
夜久禅心同寂历，松风诸岭一何长。  

【七夕怀平仲扬州】  
江边一别两悠悠，湖上想思且滞留。  
千里星河同此夜，廿桥明月自三秋。  
无由结伴还乡国，况欲因人作远游。  
潦倒更于何地会，见君空已雪盈头。  

【十月二日亲朋拏舟追饯有同至昆山者时谿父卧病寺中】  
郭外西风片雨晴，灯前倚棹百壶清。  
纤纤初月生寒细，淅淅残潮到晓平。  
旅病祇悬遥夕梦，送归还上小山行。  
共知别后嵇康懒，况隔衡阳少雁声。  

【十六夜登瓜洲城看月怀旧寄所亲】  
十年曾宿焦山寺，浪急天寒少客行。  
明日片帆仍远道，一时双眼复孤城。  
暮山欲尽离尊歇，黄叶全稀白发生。  
别后故人无限忆，隔江同见月初盈。  

【李洋河舟中戏为俚体遣意】  
半似春还半似秋，不成估舶不成游。  
幸无冰雪伤离思，且有云山遮客愁。  
远雁如尘飞水面，乱帆疑叶下吴头。  
明年更鼓潇湘柁，老泪凭添万里流。  

【秋后戏柬吴中亲知二首】  
莫论楚客易悲哀，况值经秋信始回。  
抱影不知江上住，连宵微觉浪声来。  
镜中白发千梳雪，屋里乌皮一寸埃。  
若问身心调伏否，相将都是不燃灰。  
虚舟早已逐萍蓬，环堵依然半亩宫。  
勋业不劳看镜里，生涯聊复闭门中。  
携来茗饮仍吴饷，隔绝人烟断楚风。  
譬是在家禅丈室，多时未与故交通。  

【登楼】  
少小听歌怕唱愁，一声楚尾与吴头。  
如今身在伤心地，但见春光莫上楼。  

【次韵寄子柔兄兼柬所亲】  
东林还往近如何，客里春寒忽忽过。  
望远不堪芳草遍，开书应对落花多。  
天边帆影扬州路，雪后江声滟滪波。  
为报心情萧飒尽，相逢无复旧悲歌。  

【感春】  
少小兹晨喜欲狂，相邀结束踏春场。  
暗思豪兴随年减，空愧浮生向老忙。  
游队懒追依酒伴，歌棚嫌闹憩僧房。  
明年祇有还山约，愿醉松傍与竹傍。  

【清明舟中】  
清明寒食山头哭，到处犹传旧风俗。  
无家自愧百年身，有情共伤千里目。  
汉阳渡口柳依依，江风作花雪打衣。  
经旬始过道士洑，五日未离黄鹤矶。  
吴王庙前乌衔肉，又搅崩江作银屋。  
叉鱼艇子不敢行，昼傍官船愁水宿。  
春光忽开三月三，红桃写镜江拖蓝。  
烟花才下两孤北，松楸正在九华南。  
蟂矶亭亭落日孤，春原尽处是芜湖。  
青烟白道人归去，纸钱挂树啼鸢乌。  

【雨中同茂初闲孟过子薪村居即事】  
朝寒霡霡荡舟行，渚柳江花白浪生。  
客到杯香怜閤小，兴移墨漫爱窗明。  
檐前树缺春山出，桥外天低野寺平。  
共道主人能下榻，不愁风雨断柴荆。  

【仲夏偶过长蘅水槛即事】  
轻舟出郭信风扬，过雨陂塘五月凉。  
山槛水添平入户，野亭树密远生香。  
村中客少过逢简，醉后情深笑语长。  
频到不须仍载酒，自煎花乳闲黄粱。  

【雨中过张鲁生清夜听曲】  
新赏由来兴不违，忍逢高唱独言归。  
共穿疏雨牵花艇，自载清樽款竹扉。  
红蜡泪多时见跋，娇莺声断一沾衣。  
已拌白发从今尽，莫放梁尘到晓飞。  

【春尽感怀】  
一年春尽送春时，万事伤心独咏诗。  
梦里楚江昏似墨，画中湖雨白于丝。  
空烦儿女啼书札，应有亲朋覆酒卮。  
明日夏云徒极目，断魂摇曳各天涯。  

【毛锥行】  
茅生轻舟如画阁，自嫌浮家不得泊。  
我栖一楼如冻蝇，跬步出游还不能。  
安得逐子东西去，载酒千斛长如渑。  
买断乌程与顾渚，松醪松风泻花乳。  
兴酣贳我千兔豪，乱扫谿藤落风雨。  
随手澜翻乞与人，自豪快意无所取。  
茅生叩门肝胆露，知我平生重毫素。  
只今十指如悬槌，生花吐颖将何为。  
床头大剑且无用，愧尔徒赠双毛锥。  

【题扇送客怀长蘅湖上】  
送客西楼落木风，鬓丝吹断酒帘空。  
危廊千尺云居寺，霜叶仍欺二月红。  
约看西湖十月红，掉头归计又成空。  
年光如水心如梦，人在西楼暮雨中。  

【塾巾楼中宋比玉对雪鼓琴余戏作图便面漫题时过娄江因订后期】  
闽客不见雪，流霰在鸣琴。  
兹晨何飘瞥，快作崩山音。  
七弦正凝结，万象回幽阴。  
南思九仙远，北望三湘深。  
江水萦后期，春气动前林。  
毋令招隐曲，荒涂空古今。  

【春尽】  
老惜光阴并日游，及看春尽恨悠悠。  
已拌浓艳随黄土，转觉欢娱恼白头。  
兰叶醉痕沾旧扇，烛花红泪在空楼。  
不因千里伤春目，领断江南一味愁。  

【五月一日雨中过东林轩惜别】  
寺门桥下独徘徊，谿树笼烟黯不开。  
月出可忘携策到，泥深曾几泛舟回。  
冬青香满花堆雪，苦楝风多径糁苔。  
从此经时踪迹断，更谁冲雨亦能来。  

【孙士徵甘露僧房话旧】  
雪中分手地，亦在暮江边。  
栖泊长如此，心期共渺然。  
落帆千步柳，到寺一声蝉。  
为扫清谿石，还家与醉眠。  

【次宋大韵即事与梁五二绝句】  
来禽半啮手分尝，风里唇脂对口香。  
教就魏郎零落谱，琼花台下漫《霓裳。  
莫论肉响胜丝弦，含态含娇剩客怜。  
打嗓一声堪叫绝，须知妙处不关传。  

【伍相废祠（百花洲上有元人郑元祐碑，偶同不了长老过此）】  
吴宫旧事满陈荄，伍相残碑剔藓苔。  
碧血未随荒沼没，素车空驾怒潮来。  
但闻楚水犹金濑，莫问秦庭已炬灰。  
落日寒鸦倍惆怅，百花原上一僧回。  

【元日同唐孟先垫巾楼晏坐】  
不知残腊即春朝，时见村翁过野桥。  
欲访寒梅愁信远，稀闻爆竹觉人遥。  
自开画幅闲寻壑，共对铜瓶晚听潮。  
释子诗朋相间信，莫嫌还往日萧条。  

【正月十八夜宿长蘅家感旧和前次醉阁诗韵】  
山楼梅萼垂垂夜，把烛低回小倚栊。  
坐久心情元约略，酒阑头鬓太冬烘。  
流年灯罢残更月，旧事庭前半树风。  
却喜故人今未贵，依然萧寂类禅公。  

【书去年临别画疏林暮鸦与季康】  
荒林几点隔江山，犹是离心落照间。  
从此邗沟自明月，寒鸦无数夜飞还。  

【雨夜怀比玉】  
经时魂梦暂周旋，徙倚楼中望去船。  
冻雨湿云怜泼墨，长更疏点认鸣弦。  
床留瓮面同开酒，瓶贮山头共汲泉。  
更有一般惭独享，纸窗灯火近残年。  

【同方季康栖虎丘铁佛房即事】  
山中客到栖山寺，时有兰舟载酒迎。  
丰草卧来元似鹿，春花飞尽只啼莺。  
水边人簇新图见，月出歌残旧恨生。  
闲夜泬寥清磬后，荒萤野沼自纵横。  

【闻等慈师在拂水有寄】  
经年不见东林远，闻住峰头看瀑飞。  
古寺正如昏壁画，层湖都作水田衣。  
相逢不厌陶潜饮，细倒松肪貌翠微。  

【雨中别等慈师拂水山房寄怀一首】  
远寻禅老叩林霏，松栝藏门尽十围。  
好事只余投白社，娱人况复自清晖。  
帆前雨重怜峰去，寺杪湍惊想瀑飞。  
休夏再来曾有约，何时心迹两皈依。  

【八月中秋示鲍甥将赴扬州】  
（是时鲍甥母丧，孙石甫正奔父丧，而余春前哭妹，情见乎辞）  
子行无复倚门亲，相见何堪涕泗频。  
歧路残春长断信，一家圆月正伤神。  
还山已荷埋身锸，隐阁仍危塾角巾。  
寄语江边杨柳树，自今愁作渡江人。  

【题扇】  
影事兰皋断水前，孤鸿落照尚依然。  
凄凉旧曲逢人唱，一段风情恼少年。  

【东庵夜归作霜月寒林】  
烟萝一径入僧寮，谁冒寒风共寂寥。  
柏子满庭铺柳叶，月明人影在空条。  

【书去春画钟陵霁雪】  
帝城灯罢雪嵯峨，二月风光峭未和。  
驰道残霙犹骇马，龙池新柳已如鹅。  
蒋山出雾春罗薄，秦水含星晓镜多。  
日暮歌钟何处发，五侯门馆夜经过。  

【正月八日亡妹忌日感述】  
兼程风雪赴江天，一木音容已隔泉。  
归到食贫长并日，看来死别又经年。  
更谁同气知余拙，忍复含凄话汝贤。  
心欲营斋肠迸断，春光双泪寺门前。  

【将之吴门李茂初诗邀看梅止余楼中次韵酬答】  
皋桥流水带城皞，庑下何由见隐沦。  
逢世生涯无奈老，浪游心事况禁春。  
谁堪去去因人热，已觉拘拘损我神。  
莫对梅花说憔悴，君来开即口佳辰。  

【题画（题帕二绝）】  
清溪百叠远含风，樵路渔源望欲通。  
一段乡愁何处着，伤春无味夕阳中。  
客路无媒类转逢，人间薄命是丹枫。  
胭脂纵似桃花色，难挽春光二月红。  

【三月三日泊虞山下步寻等慈师不遇】  
草堂寂历自禅居，山下春光正祓除。  
邻犬人归纤月后，木鱼风落妙香初。  
萧疏远岫云林画，映带清流内史书。  
乘兴寻师相赏处，笔床经案独踌躇。  

【阊门庑隐居题画】  
老去何辞嫌我真，疏帘元不隔红尘。  
春山染出还如笑，莫为栖栖也笑人。  

【重过虞山塔院兰公话旧】  
湖边春草忆佳期，重放扁舟夏木滋。  
游戏自来通绘事，安禅久已废吟诗。  
半江塔影迎帆远，曲巷经声出院迟。  
曾访本师乘野月，旧房空老碧梧枝。  

【和比玉赋游鱼啖花影】  
无数轻鲦莲叶东，泳芳吹沫竞浮空。  
疑追戏蝶来天上，误饵游丝没镜中。  
点额冷光如吸露，濯鳞香阵微飧风。  
相忘乐事江湖外，捉影还看嚼蜡同。  

【九日次比玉韵】  
年来渔父已无家，长负篱间九日花。  
偶共轻舟寻窈窕，尚怜行步趁欹斜。  
人归月下仍逢酒，病起风前只嗅茶。  
寥落孤云无住着，爱君天末自朱霞。  

【除夕】  
来往扁舟岁聿除，流年风雨一萧疏。  
众山未去残缣在，四壁虽存丈室虚。  
短气生涯新鬻砚，雰颜归路老佣书。  
只余雪后萱丛好，巢燕相将识旧居。  

【雨中宿受之馆惜别】  
别馆风花急，停舟问数移。  
莫辞经夜宿，已值暮春时。  
身远归难定，家贫出每迟。  
消魂南浦上，不觉泪如丝。  

【雪后立春酬茂初见访】  
去年梅发话匆匆，短烛残杯矮阁中。  
能得几回还夜雪，相看一笑又春风。  
值君暖眼寒偏好，知我疏狂老更穷。  
明日雪消头并白，莫将闲闷惹青铜。  

【感道傍枯柳】  
婆裟枯柳尚毵毵，白发青骊泪满衫。  
一路残花仍汴水，十年春梦落江潭。  
黄河岸徙孤蓬直，明月巢空越鸟南。  
旧侣重来余半死，敢论生意叹何堪。  

【汪侨孙酒间道故灯下有作依韵口号】  
生死论交二十年，他乡消息总茫然。  
新诗刻烛还成泪，老兴将灰未灭烟。  
今夕樽前拌玉倒，别时衣上有珠悬。  
衙斋天与闲人作，好办饥飡和困眠。  

【潞安元夕】  
迷方到处即为家，元夕山城罢放衙。  
身槁欲灰逢火树，眼昏生晕乱银花。  
愿看辽水烽狼净，喜见并州竹马哗。  
佳节太平难际遇，传柑灯宴说京华。  

【客愁】  
客心降尽转悠悠，见月闻歌已不愁。  
当日绛唇空寂寞，何时雪顶共依投。  
衰年自照犹残烛，长夏行吟祇敝裘。  
送远可能忘故国，浮云西北有高楼。  

【九月既望次瑞卿惜别诗】  
逢君春向暮，相送忽深秋。  
长夏无蝉噪，高天极鸟投。  
闲阶松叶碧，空院菊花留。  
晓月临山驿，寒风满县楼。  
人行落木戍，马识渡河愁。  
不谓平生泪，还因别思流。  

【冬至月下即事】  
去秋寒早天多雪，今夕冬暄月似春。  
淡境味长堪送老，醉乡户小恰容身。  
客中两度逢南至，酒后终宵向北辰。  
莫笑杞人忧国泪，时看云物一沾巾。  

【怀拂水故居（闻等慈师已化去）】  
曾同学士碧山居，疏栝深房响石渠。  
邀客种莲通载酒，寻僧看竹度篮舆。  
支公好事时调鹤，长者前生是救鱼。  
笔冢草荒门限冷，箧中空拏永和书。  

【梦后怀垫巾楼】  
移居无复垫巾楼，归梦依然在上头。  
元与江湖豪士卧，似闻风雪故人投。  
窗间塔影池边小，寺外村光雨后收。  
仿佛昔时同舍客，月明阑槛并船游。  

【桃树下作】  
残春已过八十日，桃树初开三五枝。  
瞥眼红颜刚一笑，举头纤月正如眉。  
未缘悟道空身老，宁复还家歊面衰。  
闻说城边新买得，隔花流水一茅茨。  

【时命】  
少小曾嗟时命违，不才敢齿宦情微。  
半生空长蓬三径，几死真成樗十围。  
马骨岂须酬美价，虎头终亦悔雄飞。  
残年莫计无归着，处处春山满蕨薇。  

【画枯木怪石次比玉除夕诗韵】  
当年饯腊有秋茶，添却庭梅点岁华。  
争喜小儿仍爱客，只嫌老子不归家。  
池塘无梦伤春草，门巷多时厌雪花。  
贫病亦知难慰意，漫图枯木向君夸。  

【扬州方季康馆同张伯美诸人惜别（戊午四月）】  
别路江南已数程，清樽细雨复江城。  
残魂如梦闻莺断，旧恨随潮立马生。  
皈佛一心怜伴在，驱人十口悔身轻。  
临歧共有沾衣泪，却使衰羸暗抚缨。  

【过易水怀古】  
层冰积雪漫嵯嵯，易水流澌自涌波。  
迁史至今疏剑术，酒人从此送荆轲。  
羽声变后寒风急，虹影消来白日过。  
千古暮云京阙下，吴佣且莫浪悲歌。  

【除夕】  
久客怀人百事慵，春归几日是残冬。  
长安雪后无来往，报国门前独看松。  

【七夕同受之坐雨偶吮墨作中峰夜雨因忆拂水山居旧事漫书口号二首】  
漱壑淘林殷户雷，冥冥松际失崔嵬。  
山窗五月寒如水，知是湖桥暮雨来。  
山郭拏舟夜别师，竹房松阁总幽期。  
影堂月落泉呜咽，无复疏帘看弈戺。  

【答江似孙谢遗锦衾（叠用寒字）】  
曾无文绮赠交欢，聊尔同裯恋一寒。  
长枕正思裁十幅，高眠尽可拥三竿。  
休嫌吟苦蒙时污，应笑书痴画处刓。  
博得新诗酬锦段，衙斋传比练裙看。  
故衾何意托交欢，得共高人寤寐宽。  
不分秋风破茅屋，从教夜雪满长安。  
空床独枕琴三尺，远札相遗绮一端。  
早晚平津谁与报，布衣思庇九州寒。  

【仲冬同周虞卿葛震甫郭圣胎恒光牧隐二上人石镫庵话别用三字】  
都门残腊忽经三，集别围炉话小庵。  
六载归程犹泽潞，几人乡国并东南。  
天涯涕泪遥难忍，塞外风沙老讵堪。  
即日遂良须尽白，还家弥勒与同龛。  

【姑孰道中见梅花】  
燕南蓟北限春光，瞥见江梅剧断肠。  
花被雪禁犹黯淡，影遭风横正郎当。  
斜临官道窥邮骑，开傍旗亭扑酒香。  
才是玉门关外客，莫凭羌苗诉昏黄。  

【正月十八日同仲和侯园看梅因期同出西郭即事】  
八年远客一归来，又见江南两度梅。  
旧曲偶随新侣唱，欢颜犹逐故人回。  
烧灯院落俄残月，绕树池亭已半苔。  
更约拏舟同出郭，商量嫩蕊莫齐开。  

【十月十日汪九飒哉宅中闻歌作】  
送客留髡饮正忺，江城清夜月如镰。  
双楼海燕巢金屋，十月流莺隔画帘。  
香泽微闻尘袅袅，星河欲堕漏厌厌。  
老夫忽忆西园事，衫袖龙钟已半淹。  
（《耦耕堂集序曰：“天启乙丑五月，由新安至嘉定，居香浮阁，宋比玉庚申度岁于此梅花时所题也。庚午四月，携琴书至拂水，比玉适偕钱受之属末作八分书。‘耦耕堂’，自为之记。壬申春，二子移居西城，余偶归而唐兄叔达适至，因取杜诗‘相逢成二老，来往亦风流’之句颜西斋曰‘成老亭’。先是辛未冬娄兄物故，已不及见移居。甲戌冬，余展闵氏妹墓于京口五州山下，过江，还则已逼除，因感老成之无几，相见遂留此。日夕与唐兄寻花问柳，东邻西圃，如是者二年，而唐兄亦仙去。丁丑，受之以诬奏逮系，予待之湖上。戊寅秋放归，庐居丙舍，馆于东偏之花信楼，复相从者二年。庚辰春，主人移居入城，余将归新安。仲冬过半，野堂方有文酒之燕，留连惜别，欣慨交集，且约偕游黄山，而余适后期。辛巳春，受之过松圆山居，题诗壁上，归舟相值于桐江，篝灯永夕，泫然而别。余既归山中，暇日追录遗忘，辑数年来诗文为二帙。会虞山刻《初学集将就，书来索序甚亟，自念衰病不复能东下，就见终老，遂以是编寓之，而略序数年踪迹于卷端，使故人见之，庶可当一夕面谈，而因以见余老年转徙愁寂，笔墨之零落如此，或为之慨然而太息也。崇祯癸未冬十月，偈菴老人书。）  

【山居夜雨迟比玉不至惜别】  
命驾论文复几时，孤怀怆别愿春迟。  
君豪视昔长中酒，我老于前并废诗。  
晚节风尘那可傍，旧游花月若为思。  
扁舟十日东城曲，辜负西窗话雨期。  

【答朱子暇见访同牧斋次韵三首（庚午春）】  
幽栖元不厌山深，把臂何人共入林。  
树下凉风中散客，窗间白日上皇心。  
青苔果落空庭得，流水花香别涧寻。  
但恐鹤书知处所，不容高卧只如今。  
招得无家一布袍，留连酒圣狎诗豪。  
林端水聒归潭静，云里峰来跂石高。  
晓案晴光研竹露，夜瓢明月煮松涛。  
山中入夏先凉冷，便约湖心弄小舠。  
乘兴停舟草岸时，落帆高树鸟先知。  
茶神句里看云过，草圣行间识露垂。  
洗砚池香萦墨细，解巾松月逗眠迟。  
夫君不浅中林意，流水空山待子期。  

【八月十二夜次牧斋韵（秋水阁初成，共凭阑作）】  
湖山风月属新收，一片高寒百尺头。  
试手步檐曾不夜，振衣风磴已知秋。  
平疑素魄来窥发，直上青天可溯流。  
何处鹊飞还绕树，八年看我走三州。  

【十三夜叠前韵】  
云軿月驾要人收，合着亭台在上头。  
曳影轩窗含远瀑，行空阿阁俯高秋。  
招延风物争人胜，揽驻湖山放月流。  
何得更言官酝美，世间应笑鹤扬州。  

【十四夜和招友人】  
水边林外夕阳楼，已分残年伴送秋。  
谁谓孤云亡住著，自吟丛桂可淹留。  
剩添风月闲家具，凭占烟波小钓舟。  
君肯放忙相料理，不妨斜日到林丘。  

【十五夜无月和韵】  
节物阴晴总不愁，思家时复一低头。  
空劳拄杖中宵待，未遣倾罍向月羞。  
放客惺惺归别院，任他晻晻下西楼。  
嫦娥亦是人间意，想像含颦耐九秋。  

【庚午除夕】  
湖山斯夕与斯晨，不觉园梅又放春。  
蜂似解衣延画史，泉来穿户款茶神。  
宁须守岁过咸舍，何用辞年恼比邻。  
深愧皇天私老眼，东家贳我作闲人。  

【辛未人日即事】  
望入山腰古寺晨，坐深蓝尾一家春。  
且娱灯烛喧儿女，不用哀丝动鬼神。  
梅试寒香移北涧，池添新水出西邻。  
风光合度阳阿曲，自觉尊前少和人。  

【钱纯中挽诗】  
谁怜地下老明经，宿草坟头又化萤。  
朽骨尚应思驾驭，朱颜终自惜娉婷。  
一生辛苦为玄白，何处流传付杀青。  
独有中郎铭不没，断虹斜日贯幽扃。  

【夜雨伤娄兄兼怀拂水山居】  
千古伤心为绝弦，老人流泪过残年。  
春寒澒洞风床殷，夜火青荧雨屋燃。  
乱落暗泉虚榻畔，繁枝晴昊豁崖前。  
扁舟欲往愁花事，白昼昏昏闭閤眠。  

【壬申春初返山庄得吴巽之书叠前韵】  
心境难调缓急弦，住山空度一年年。  
逐时蔓草徒劳铲，去日寒灰莫更然。  
北里笙歌传水上，西湖书记到花前。  
寻常忆得除禅语，次第无过省醉眠。  

【雨后东皋宴集】  
花溪雨过有樵风，出郭琴尊会瀼东。  
万柳晴熏黄曲动，半篙云破绿醅融。  
醉吟正好追池上，啸傲何嫌入竹中。  
此地春游多乐事，新知难值故交同。  

【和牧斋观剧四首次韵】  
山中还往亦无期，行乐何缘不暂随。  
顾曲那禁穷相眼，狂言容迕破颜时。  
一群娇鸟花相逐，四壁寒蝇冻似痴。  
少小也谙曹植舞，灯前长袖自倭迟。  
徵歌排日斗妆新，买笑留欢不计旬。  
倾国总矜堂上艳，逢场曾作坐中人。  
玲珑争劝尚书醉，啄木谁言学士贫。  
省识春风向来面，沄人宜喜复宜瞋。  
游丝无力罥春长，急盏从挥白日忙。  
烛下邀来偏巧笑，曲终不见只颠狂。  
迷花未散尝侵晓，和雪难教更引商。  
浣处似闻遗石在，相逢或恐是同乡。  
万金一曲艺偏殊，谁效工颦学步趋。  
水上盈盈逢洛女，桑间冉冉见罗敷。  
腰肢结束元难有，杨柳风流得似无。  
瞥眼繁华易惆怅，何如丈室对疏芜。  

【和牧斋题沈石田奚川八景图歌】  
侍郎载歌奚川图，后人讽歌如按图。  
诗成相示劝之和，才尽气索其如吾。  
枯肠无沈难饮墨，但恣夕歠还朝袴。  
迫来长句谁子敌，况当述祖诗格殊。  
世家文彩剩粉绘，列圣德泽余张铺。  
侯王忠孝遗第宅，江海硕大田泥涂。  
明堂梓材老勿剪，连城宝玉韫莫沽。  
身当承平俗殷富，弦歌耕凿游康衢。  
一川东下百谷应，伟哉二惠钟菰芦。  
风流冠盖四走集，渊深木茂相招呼。  
柳森溪堂读书处，种竹万个中盘纡。  
摩挲商周出彝鼎，啸咏日夕倾觞壶。  
是时景泰富才子，画师剑客兼博徒。  
为梁置驿动成市，百货集杭与苏。  
茅茨晓驱推书犊，瓜锄晚带巢冠乌。  
清门孙枝见隆楝，白云宰树皆连趺。  
画走那知六丁索，图出定有神明扶。  
石田先生上仙久，飘然八景来坐隅。  
焚香盥手再拂拭，袭以锦段红氍毹。  
荐陈家庙侑盏斝，夸燕宗尚阝繁笙竽。  
传家信有万金产，识字不独分之无。  
他年会是大手笔，簪橐侍从仍操觚。  
抱看睨视细指点，对客问事时挽须。  
蝇头卷尾复书罢，举手向我重嗟吁。  
天吴耐可补褐缀，宝绘忍复残膏污。  
强歌形秽恍自失，何当白璧邻碔砆。  
咄哉无盐漫刻画，人言东里颦女恐尔愚，胡然东里颦女恐尔愚。  

【周敏仲同客过拂水庄阻风山厨萧寂戏作】  
烈风振山石欲落，亭午高眠缩双脚。  
髯郎叩门二客俱，好事经耳宛如昨。  
青春豪丝醉白发，绿水华灯荡朱阁。  
米家船从何处来，但说东皋好林薄。  
朱门如山酒肉待，却犯颠风抵穷壑。  
缆舟尽日不得去，白浪喧豗断烟郭。  
自巡寒庖有湿苇，走问东家无郭索。  
樵苏清淡亦恒事，倚壁呻吟如可怍。  
老夫犹云幸免俗，且未烧琴思煮鹤。  

【赠徐君图按曲图歌】  
徐君神宇和且清，翩翩浊世称达生。  
但持一杯蟹螯足，能挥万事鸿毛轻。  
自言百年在行乐，千金买歌恣欢谑。  
尊傍二豪与七贵，醉后五白兼六博。  
宁藉疏家有赐金，那识洛阳亡负郭。  
鸟雀门中结驷来，蛟龙壁上缠头作。  
少小当筵唤奈何，年来老尽怕闻歌。  
君家歌儿动心魄，半出已觉魂傞傞。  
暗思沉吟还绝倒，恰似看花被花恼。  
空惹颠狂气味存，难遣歌词风格老。  
九龄十龄解音律，本事家门俱第一。  
黄口天教与擅场，白头自叹曾入室。  
金陵洞房今老大，柘湖歌台久萧瑟。  
凭谁写向丹青里，如画天魔娆居士。  
仿佛花间按曲时，恍欲扬蛾发皓齿。  
便上九天歌一声，不惜此声无此耳。  

【周家清明植梨花六月盛开邀客赋诗】  
清明院落夜溶溶，宠柳娇花让雪丛。  
乱搅三眠飞絮白，浪搀百子石榴红。  
烧残高烛东风后，掩却重门细雨中。  
闻向花间歌法曲，应怜江海白头翁。  

【题诘溪郁振公梅花草堂二首】  
竹寒沙碧堂成处，移得官梅绕屋栽。  
未到花时留客坐，恰当人日寄诗来。  
出郊路熟香偏早，傍舍春生水正回。  
湖畔垂垂天欲雪，乡愁驿信两相催。  
何人曾送草堂赀，几首巡檐索笑诗。  
东阁去逢春动候，西溪邀宿月明时。  
山空翠袖禁寒薄，雪紧青灯放焰迟。  
烟角霜钟断消息，窗前一夜为相思。  

【甲戌元日闻鸡警悟一首】  
风雨山楼鸡喔然，一声中夜感流年。  
春生柏子心枯后，香到梅花鬓雪边。  
赴壑蛇难遮尾驻，脱池鱼好救头燃。  
心空唯有庞居士，解得饥飧与困眠。  

【张翁携酒见过用前韵】  
西郭端居已嗒然，野人争席不知年。  
远梅晴昊移筇外，斜日林丘到水边。  
池面薙苔连土气，松头爇酒带花燃。  
兴阑纤月沿归艇，正值陶公醉欲眠。  

【送侯豫瞻谒选】  
十见家园春草芳，才看通籍谒明光。  
骅骝道路争年少，乌鸟庭帏恋日长。  
衣上不劳慈母线，禁中犹惮直臣章。  
欲知世美承颜在，图史从来许范滂。  

【花朝谭生载酒看梅】  
仙侣移舟晚更邀，兴来东阁是今朝。  
竹间老树苔花活，池上繁枝雨点消。  
薄暝酒香延澒洞，嫩寒云白护岩峣。  
回船秉烛何愁远，拂水崖当第五桥。  

【和韵酬黄蕴生二首】  
柴荆宴起客来初，偏慰衰容久索居。  
尽日长吟才子句，多时胜读古人书。  
墙头新竹延高柳，门外清流映污渠。  
更约相从见披豁，祇应扶曳扫庭除。  
移家门向竹林中，小院时闻松柏风。  
来往每思同长老，见知真愧自儿童。  
汪陂洵合称颜子，樗散何由比郑公。  
久欲净袪诗酒污，远师庞蕴了诸空。  

【朝云诗五首】  
买断铅红为送春，殷勤料理白头人。  
蔷薇开遍东山下，芍药遗将南浦津。  
香泽暗菲罗袂解，歌梁声揭翠眉颦。  
颠狂真被寻花恼，出饮空床动涉旬。  
城头片雨浥朝霞，一径茅堂四面花。  
十日西园无忌约，千金南曲莫愁家。  
林藏红药香留蝶，门对垂杨暮洗鸦。  
拣得露芽纤手瀹，悬知爱酒不嫌茶。  
林风却立小楼边，红烛邀迎暮雨前。  
潦倒玉山人似月，低迷金缕黛如烟。  
欢心酒面元相合，笑靥歌颦各自怜。  
数日共寻花底约，晓霞初旭看新莲。  
邀得佳人秉烛同，清冰寒映玉壶空。  
春心省识千金夜，皓齿看生四座风。  
送喜觥船飞错落，助清弦管斗玲珑。  
天魔似欲窥禅悦，乱散诸华丈室中。  
城晚舟回一水香，被花恼彻只颠狂。  
兰膏初上修蛾绿，粉汗微消半额黄。  
主客琅玕情烂熳，神仙冰雪戏迷藏。  
谁能载妓随波去，长醉佳人锦瑟傍。  

【秋雨端居有怀】  
百日全家药裹间，不论风雨不开关。  
篱边秋水愁中路，郭外春湖梦里山。  
时倚瓶花滋起色，漫悬梁月见衰颜。  
南村剩客如相忆，好就茅斋一宿还。  

【重过拂水山居经宿遂撤新楼开竁域主人复申墓田耦耕之约有述】  
隔岁寒梅压路横，过年风槛纸窗鸣。  
岩扉静掩涓涓户，山阁俄开郁郁城。  
新表伫归华鹤语，生刍与怅白驹行。  
松堂丙舍仍招隐，投老看君誓墓情。  

【丙子立春和尔宗春宴即事】  
归舫夜发促春盘，少长随肩各尽欢。  
花鸟装春迎宿雨，天云酿雪作朝寒。  
何嫌趋走同儿戏，便许风流比画看。  
晕碧裁红古来事，醉痕狼藉任阑干。  

【宿南屏柬城中朋旧】  
南屏云木晚苍苍，潦倒交情未可忘。  
药裹春携停楚帆，山经秋写属吴装。  
寒灯正字风驱叶，轻箑斜题雨漏床。  
林月池凉廿年地，肯来随意宿僧房。  

【题画赠戚四丈八十】  
尊中有酒曾不留，囊中无钱能不忧。  
莫言八十渐衰老，叱咤可走千貔貅。  
相逢掀髯但一笑，意气尚欲横九州。  
少君十年慕禅寂，吟诗北窗叹何益。  
老手犹堪戏貌君，碧瞳烂烂霜髯戟。  

【纟互云诗八首次韵】  
绿云一散寂无声，此际何人太瘦生。  
香纵返魂应断续，花曾解语欠分明。  
白团画识春风在，红烛歌残夕泪争。  
从此朝朝仍暮暮，可能空逐梦中行。  
抹月涂风画有声，等闲人见也愁生。  
听莺桥下波仍绿，走马台边月又明。  
芳草路多人去远，梅花春近鸟衔争。  
残更亡寐难同梦，为雨为云只自行。  
朝檐天外鹊来声，夜烛花前太喜生。  
婪尾宴收灯放节，扫眉人到月添明。  
香尘澒洞歌梅合，钗影差池宿燕争。  
等待揭天丝管沸，彩云縆定不教行。  
梅飘妆粉听无声，柳着鹅黄看渐生。  
雷茁玉尖梳底出，雪堆煤黛画中明。  
不嫌昼漏三眠促，方信春宵一刻争。  
背立东风意何限，衱腰珠压丽人行。  
十夕闲窗歌笑声，绿苔行迹见尘生。  
乱飞花片浑无赖，微露清光犹为明。  
艳曲传来还共和，新图看去不多争。  
遥知一水盈盈际，独怨春风隔送行。  
昨夜风前柔橹声，无情南浦绿波生。  
飞花自带归潮急，残月犹悬宿舸明。  
泖色晓分娄苑尽，人烟暗杂语溪争。  
春云倏忽随春梦，难卜灯花问远行。  
夜半空阶细雨声，晓寒池面绿萍生。  
悠悠春思长如梦，耿耿闲愁欲到明。  
三月天涯芳草歇，一番风信落花争。  
茫茫麦秀西郊道，不见香车陌上行。  
闲坊归处有莺声，白发伤春泪暗生。  
无计和胶粘日驻，枉拚不睡泥天明。  
千场绿酒双丸泻，一朵红妆百镒争。  
不见等闲歌舞散，风前化作彩云行。  

【同李茂初沈彦深郊游次韵】  
贮得瑶华桃李时，寻花舍此复何之。  
陶情供具衰年乐，送老生涯画史痴。  
地僻扶携窥粉黛，林深枕藉共糟醨。  
祇传吹角城头早，秉烛留欢恨每迟。  

【二月上浣同云娃踏青归雨宴达曙用佳字】  
客来兰气满幽斋，少住春游兴亦佳。  
霞引秾桃褰步障，天粘碧草度弓鞋。  
烟花径袅婵娟入，山水亭孤竹肉谐。  
醉爱雨声笼笑语，不知何事怨空阶。  

【六月鸳湖饮朱子暇夜归与云娃惜别】  
寻得伊人在水湄，移舟同载复同移。  
心随湖草闲偏乱，愁似横波远不知。  
病起尚怜妆黛浅，情来颇觉笑颜迟。  
一樽且就新知乐，莫道明朝有别离。  

【久留湖上昭庆慈受僧舍得牧斋岁暮见怀诗次韵】  
自古蛾眉叹入宫，也多失马塞垣翁。  
人间岁月私蟠木，天上雷霆宥爨桐。  
抱叶蝉吟圜室雨，倚空鸾啸半岩风。  
屋梁月落疑颜色，时见残缸几穗红。  

【张卿子汤稚舍泛舟看荷花】  
主客琅玕烂熳同，快哉谁为乞天公。  
低昂霞绮船头浪，狼藉玻璃碗面风。  
蠲暑可忘吹大小，析酲聊复辨雌雄。  
飞花度水来何处，折尽西陂劝酒筒。  

【西湖逢曹莘野二首（丁卯在金陵汪景纯旧馆，教歌妓）】  
废苑荒台杨柳生，曾将艳曲教倾城。  
画衫钿扇今谁在，无限西园坐客情。  
樽前犹见古秦青，传似韩娥旧典型。  
千载伤心事何限，长流哀怨入青冥。  

【戊寅除夜拂水山庄和牧斋韵二首】  
旧识园梅与径蓬，新泉照眼后堂中。  
松明涧道余寒雪，草色筵开上日风。  
颜面过年梁月白，欢娱今夕烛花红。  
它时守岁招呼近，只在藤萝水石东。  
聚首何嗟两鬓蓬，开怀且付百壶中。  
辞寒未要封条雪，占稔先宜夹囤风。  
守岁银花飞水白，朝玄笼烛殷山红。  
去年今夕残缸里，百炼相思寄浙东。  

【和李孟芳山中话旧】  
尝言数见便成亲，十载相怜病与贫。  
拈出清诗同讽咏，窨来白酒馈比邻。  
山中古栎看为社，谷口闲云喜似人。  
残腊檐梅初放萼，尚堪索笑两三巡。  

【己卯元旦和牧翁韵】  
不嫌朱户有蒿蓬，且喜阳和转谷中。  
人语半空山殿晓，佛香匝地洞门风。  
酒随天意留青缥，诗与春光斗碧红。  
况值朋来好乘兴，肯因瀼滑限西东。  

【和时圣昭兼酬刘原博】  
劳生真厌老来忙，但喜残年相见长。  
禁火风光春断酒，浴蚕时月夜舂粮。  
陶公日没思燔烛，仲子辰佳可命觞。  
独爱幽栖身懒动，敢将衰病学嵇康。  

【八月十三夜同考子弟作有怀拂水】  
相看转觉此生浮，风月佳时不敢愁。  
鸟鹊星河千里夜，暗蛩凉宇一年秋。  
书回故国无黄耳，家远清宵总白头。  
还忆阑干秋水阔，谢公无客自登楼。  

【己卯除夕和牧斋韵】  
又看花信小楼前，水态山容媚早年。  
守岁正当宵秉烛，徂春犹爱陆居船  
风光梅菜俄今夕，乡井椒花自远天。  
筋力故山嗟已尽，不须营到杖头钱。  

【庚辰元日和叔翁韵】  
日嗟筋力不如前，饱饭相随得几年。  
纱帽鬓丝婪尾席，玉箫金管两头船。  
已拖拂水来新筑，更插繁花向远天。  
若问扬州旧风月，也曾骑鹤贯腰钱。  

【拂水值黄蕴生清明归省感怀一首】  
山庄水步傍春华，忽送归舟起叹嗟。  
唐老舍前三月路，沈郎阑畔一年花。  
近来句好看余子，数去杯宽尚几家。  
寂寂林塘寒食过，纸钱枯柳乱啼鸦。  

【次韵和牧斋移居六首】  
城坳水转见山穷，一壑平分置此翁。  
粉堞丹崖排闼上，朱阑绿浪到门中。  
言公巷北春泉黑，老子祠西夕气红。  
认取主人巢屋去，不知城市与新丰。  
旧馆森然松栝宫，耦耕今在墓田东。  
莺迁北郭求时鸟，鲲徙南溟语夏虫。  
鸟鹊不劳三匝绕，鹪鹩仍占一枝同。  
君家突兀千间厦，大庇欢颜在此中。  
出郊市女晓阗然，入宅图书晚尚迁。  
尘暗流苏晴散曲，花明驰道月生弦。  
新收巧妇先当户，久放胎禽自上船。  
药臼丹炉连巷陌，移家端合有神仙。  
出户褰裳揽子裾，绝甘分少肯留余。  
未烦马汗曾充栋，不及牛腰免借车。  
包裹旧毡怀半砚，簏藏退笔挈中书。  
年来种豆南山下，草长苗稀计已疏。  
乌皮几在十年闲，虚阁松声锁旧山。  
南巷岂须推大宅，东头只合借三间。  
未甘洒扫专除室，不作侏儒笑抱关。  
却愧此身同社燕，衔泥来往傍人寰。  
百年一宿总蘧庐，憔悴何堪倚卜居。  
秋水濠间问园吏，桃花源上狎秦渔。  
卧游四壁神仙画，行把残编老易书。  
屋上青山依旧色，新泉冷冽味何如。  

【庚辰十二月二日虞山舟次值河东君用韵辄赠】  
翩然水上见惊鸿，把烛听诗讶许同。  
何意病夫焚砚后，却怜才子扫眉中。  
菖蒲花发公卿梦，芍药春怀士女风。  
此夕樽前相料理，故应恼彻白头翁。  

【又次老牧泛舟韵】  
早闻南国翠娥愁，曾见书飞故国楼。  
远客寒天须剪烛，美人清夜恰同舟。  
玉台传得争千首，金管吹来坐两头。  
从此烟波好乘兴，万山春雪五湖流。  

【感别半野堂叠前韵】  
何处珠帘拥莫愁，笛床歌席近书楼。  
金炉银烛平原酒，远浦寒星剡曲舟。  
望里青山仍北郭，行时沟水向东头。  
老怀不为生离苦，双泪无端只自流。  

【同牧老韵再赠河东君用柳原韵】  
居然林下有家风，谁谓千金一笑同。  
杯近仙源花潋潋，云来神峡雨濛濛。  
弹丝吹竹吟偏好，抉石锥沙书更雄。  
诗酒已无驱使分，熏炉茗碗得相从。  

【辛巳三月廿四日未至桐庐廿里老钱在官舫扬帆顺流东下余唤小渔艇绝流从之同宿新店示黄山新诗且闻曾至余家有题璧诗次韵一首】  
千里论文惭裹粮，二僮一马出相望。  
未缘竟日留佳客，犹带春星问草堂。  
鸟雀荒庭无洒扫，龙蛇素壁有篇章。  
吾庐不厌秋风破，屋漏新痕已满行。  

【和牧翁宿方给谏旧馆有怀孟阳】  
归来锦里夜留宾，小筑南漪狎所亲。  
冢上仙人但冥漠，灯前兄弟半埃尘。  
河山邈邈生刍阔，风雨绵绵别泪频。  
青眼新知今白首，经过何事不伤神。  

【曹季野余抡仲招集古岩寺洗泉即事】  
结伴携壶集小亭，砂瓶活火试中泠。  
乳浮瓯面雪花白，石现潭心天骨青。  
远出俗尘堪洗耳，闲窥容发悔劳形。  
当歌尚喜清狂在，免使群贤笑独醒。  

【十一月十二再赴洗泉即事】  
再约提壶坐翠微，偶缘情话逗林霏。  
已烦社老持觞待，先喜家童负水归。  
倒载接乘好月，闻钟篮舆恋清晖。  
自怜抱病支离叟，犹喜重来兴不违。  

【题画雪景送炤师归黄山喝石居（去年除夕，师以余疾出山，兹感旧作歌）】  
莲花峰腰三丈雪，飞鸟无声人迹绝。  
山僧冒寒晨出山，触踏层冰跗圻裂。  
远来问疾刚一笑，寒缸结花如吐屑。  
纸窗竹屋岁聿除，驹隙光阴催电掣。  
故人游山恨不俱，愁我无缘上嶪。  
八十衰翁老亡力，贾勇扳跻强得得。  
前推后挽赖炤师，擐肘牵裾抱腰襋。  
穿崛渡壑扪确荦，十步回头五步息。  
忽然坐我天门间，自怪凭空生羽翼。  
此时日下千崖赤，相去牛鸣望喝石。  
崖松龙拏互相引，林石人形如欲沫。  
庵前矮垣齐及肩，道上清泉才没跖。  
仰头天都五千仞，俯瞰莲沟十万尺。  
瞳瞳檐松树羽盖，幂幂枫林排画壁。  
廿年茅斋落梦境，方丈香厨共禅席。  
床下地炉火长活，龛里灯明磬方寂。  
八月山寒苦风雨，有客夜投同软语。  
山芋煨来手自剥，秋芽焙出还亲煮。  
老人拥衾日僵卧，小师《莲经晨夕课。  
开门忽报下方晴，唶唶空中灵鹊过。  
唐处士时升一百七首  

【园中十首】  
秋高寒露至，旭日犹融融。  
蠛蠓出阡陌，弥漫百步中。  
或盘旋如硙，或下上如舂。  
舂者天将雨，硙者天将风。  
嗟彼旦暮间，安知造物工。  
春气感鸣禽，秋至动阴虫。  
时来不自由，物理将无同。  
所以达士心，委运以固穷。  
自为灌园子，职在耒耜间。  
秋来耕耨罢，独往仍独还。  
河水清且涟，紫蓼被其湾。  
踌躇落日下，聊用娱心颜。  
瓠叶黄以萎，其下生茅菅。  
遂恐穿堤岸，嘉蔬受扳援。  
丁宁戒僮仆，耰锄当宿闲。  
晏安不可为，古称稼穑艰。  
旟鹆出林莽，羽翮半摧残。  
于人两无猜，终朝自盘桓。  
仰若有所语，俯若有所干。  
日暮相随归，彳亍绕檐端。  
朝鸣随所止，夜宿随所安。  
本非云霄姿，不必慕高骞。  
永无鹰鹯患，勿羞鸡鹜餐。  
居贫不学俭，居卑不学恭。  
末流多忧患，如在枳棘丛。  
我生何不辰，少小遘闵凶。  
家贫自力作，岁入方下农。  
岂无当世志，凤鸟不可逢。  
沟壑常在念，自比冶家佣。  
里中诸故旧，不厌相过从。  
朝欢或列鼎，夕宴时鸣钟。  
心知非其分，临乐独冲冲。  
常恐诸子辈，耳目艳纤醲。  
忘其贫且贱，放志以雍容。  
勉思庶人职，聊用蔽寒宗。  
郁郁千尺松，所忧斧与斨。  
离离三寸草，所患牛与羊。  
圣贤逢浊世，处身复何当。  
高明畏摧折，忠信虞毁伤。  
祸福诚无门，天道宁有常。  
幸逢小丰岁，既饱无太康。  
谨身以节用，暇则谈先王。  
为善实良图，敢谓有余庆。  
昔我游京华，达者日晤言。  
著书三公第，开宴七贵园。  
中心既无营，澹若蓬荜门。  
归来始环堵，无计以自温。  
批葱疏平圃，种薤满高原。  
不辞筋力尽，所苦人事繁。  
虽有方丈食，不如一壶飧。  
非力不自食，大哉此道尊。  
南国有遣老，被服蕙与蘅。  
驾言和銮谐，行有玉珮鸣。  
当昼经康衢，猘狗忽喤喤。  
归来独深念，中心久怦怦。  
老氏有遗训，含德比于婴。  
鸷鸟不能搏，猛兽不能撄。  
吾有异心乎，何以得此声。  
君子慎终始，为善无近名。  
苟能保玄德，万物莫与争。  
幸无以一眚，造次易平生。  
鹤鸣在林樾，山谷有遗音。  
置之闤阓间，三载如病瘖。  
禽鸟自有適，人亦自有心。  
嗟余实鄙夫，翰墨非所任。  
废书动旬月，篇籍皆凝尘。  
唯于场圃内，时时发长吟。  
澹如酌玄酒，锵若调素琴。  
为语二三子，幽赏宜共寻。  
鲁国有嫠妇，太息有余悲。  
岂惟忧宗国，我爱我园葵。  
忆昨三韩外，六载悬王师。  
太仓三百万，辇送沧海湄。  
今闻五将军，肆伐西南夷。  
狐兔恋窟穴，此岂关安危。  
传闻中朝议，何当恤疮痍。  
戎车久不驾，今且数驱驰。  
六军百战后，四夷不能支。  
旨哉诚高策，但恐中土疲。  
吾闻圣人言，佳兵不可为。  
梅实须五春，橘实须六秋。  
人命须臾间，敢保数载谋。  
邻叟笑谓余，君言亦何偷。  
苟非勤封殖，白首见无由。  
繁英媚雪下，美实随霜收。  
昔在包山麓，终日长夷犹。  
既无买山资，曷不营故丘。  
森森寻丈材，散布林塘幽。  
爱兹岁寒质，增我旸雨忧。  
倘保黄发期，会见荫平畴。  
叮咛语稚子，篱落须绸缪。  

【对酒怀里中诸同好四首】  
济之沈沦者，家有常稔田。  
不能治生产，朝夕长燕闲。  
甘泉贮屋后，美荫交堂前。  
茶香至日夕，围棋自穷年。  
客来辄呼酒，五木锵锵然。  
所贵志意惬，何必致肥鲜。  
东风卷海水，震荡娄江。  
玉粒入洪涛，所忧粥与饘。  
亦知性好客，何以得酒钱。  
咫尺行游地，欲往还迍邅。  
伯咸意落落，宾客常满堂。  
通达晓万事，要言不可忘。  
肃焉老成人，而亦好壶觞。  
晋楚争盟主，申韩制令章。  
我时在其间，得隽神扬扬。  
烈士惜暮年，读书城南庄。  
出门荫榆柳，临沼出鱮鲂。  
田庐信可乐，奈此道路长。  
忆昔酩酊饮，一月八九场。  
今此不十一，余日多凄凉。  
伯隅人如玉，文质烂有余。  
纵令樵苏绝，岂与芝兰疏。  
况乃陈鼎食，文窗夹绮疏。  
石阑凉风至，山阁霁雪初。  
树色依几席，花香媚衣裾。  
应门谢高盖，入座多比庐。  
易水清且泻，薏苡动盈车。  
北人善酿法，吴越不能如。  
安得共一醉，以洗久郁纡。  
亭云西北征，伫立以踌躇。  
孺穀本清真，潇洒意遗俗。  
翩翩谢纨绮，咥咥亲醽醁。  
室中治书郎，美者颜如玉。  
素手行深杯，朱唇度丽曲。  
春寒同衾裯，夜半唤炬烛。  
一朝人事非，七尺如湿束。  
宁辞案牍烦，幸免缧绁辱。  
忆昔过从时，光景何由赎。  
岂不思同忧，事势多踯躅。  
纵有酒如泉，悒悒何能沃。  

【送殷无美先生之南都三首】  
忆昔事临洮，夫子主谋议。  
密图虏山川，手疏贤王系。  
置传授方略，明镫上封事。  
单于愿守边，阏氏私自媚。  
王庭去幕南，塞下消烽燧。  
孤心谅不渝，翻覆生睚眦。  
睚眦将何如，谗口多嗫嚅。  
白璧点青蝇，一掷在路隅。  
拂衣辞文陛，行行至南都。  
孤臣譬老马，尝历万里途。  
銮车方警路，曷不备先驱。  
所虑骖驷间，道远将为瘏。  
寄言百有位，日中不须臾。  
毋令漆室女，太息长嘻吁。  
嘻吁不能忘，夜坐观天狼。  
天狼何晔晔，弧矢不可张。  
幸逢明盛世，悠悠以徜徉。  
还顾我园葵，无乃躏蹂伤。  
悲歌送行役，亹亹连篇章。  
岂惜千里远，含愁迫中肠。  
若人尚弃置，短褐徒遑遑。  
黄头趣刺船，努力前途长。  

【赠丘子成先生】  
大道未丧世，朝庙何雍容。  
两阶陈玉帛，东序悬钟镛。  
揖让俎豆间，四海穆清风。  
皇图日卤莽，小儒袭章缝。  
前经委蔓草，弄笔夸雕虫。  
何知藿食者，六艺罗胸中。  
九成明神降，三献远祖通。  
先圣递文质，后王更异同。  
礼乐如有兴，问此黄发翁。  
河图与凤鸟，叹息何由逢。  

【和归田园居六首幽居鲜人事日涉舍后池上有作（录三首）】  
士方不遇时，意气常鞅鞅。  
野鹤在鸡栖，能无云际想。  
羽毛正离披，九霄安得往。  
君看园中蔬，亦因膏雨长。  
人生何不为，达者贵道广。  
衡门且栖迟，世人正卤莽。  
人生无丰约，素位皆可娱。  
君看公侯第，转眼为丘墟。  
当时土木丽，焕若天神居。  
宁知不再世，榛枥生根株。  
却羡茅茨下，父子得晏如。  
怡怡灌园者，勤事五亩余。  
鬻蔬供朝夕，罂罍幸不虚。  
月明招邻叟，暂能相就无。  
修竹临清池，平畴带城曲。  
微风发新凉，时雨方沾足。  
隔水无人声，琤琤响棋局。  
宿鸟还故巢，飞蛾越明烛。  
晚霞挂林端，明旦知晴旭。  

【和饮酒二十首初夏天气微热方不欲饮偶龚仲和邀看园中新绿出所藏名酒意甚乐之次日捉笔和渊明先生饮酒诗数篇与索一樽独酌会雨窗无事遂尽和其韵（录十五首）】  
我本磊落人，忧患缠绵之。  
唯逢酣饮处，亦有开眉时。  
暮年学恬淡，意复不在兹。  
昨宵遇名酒，旷然散群疑。  
滞雨苦寥落，一杯思自持。  
日夕拥群籍，里巷如空山。  
偶逢会心处，思与古人言。  
古人去已远，近者乃千年。  
不如营一醉，妙理默已传。  
碌碌徇世务，笑语非中情。  
贪夫营刀锥，烈士徇声名。  
生人谁不死，愚者慕长生。  
何如饮醇酒，宠辱可不惊。  
岂云合大道，免使块垒成。  
黄鹄奋六翮，万里恣高飞。  
风飙忽震荡，时念故巢悲。  
啾啾田野雀，禾黍相因依。  
朝来不自慎，竟逐虞罗归。  
吾道将安从，矧已齿发衰。  
圣人不数数，莫与贤人违。  
昔在少年场，终夜歌呼喧。  
相将酩酊去，月落城西偏。  
风流云散后，酒垆邈河山。  
君家素爱客，朝往常暮还。  
良酝倘可分，独酌当晤言。  
词客相夸大，子虚与亡是。  
云梦今萧条，上林竟残毁。  
寓言诚无当，世事亦复尔。  
所以鹿裘翁，无心羡纨绮。  
清和惟首夏，百卉扬菁英。  
有酒不自醉，无乃非人情。  
丹霞映四野，白日将西倾。  
中庭细草中，蝈蛄相应鸣。  
微月堪徘徊，蚊蚋犹未生。  
东海有贫士，本非希世姿。  
独立龙门桐，百尺无旁枝。  
中含宫徵音，其外则无奇。  
弃置沟渎中，屈辱无不为。  
犹然自偃蹇，麒麟安可羁。  
闲居唯恐卧，展卷常心开，  
俯仰千载间，万感集中怀。  
古之英雄人，亦苦时命乖。  
吾谋适不用，蓬累何栖栖。  
神龙岂无翼，有时蟠深泥。  
遭逢一语合，意若金石谐。  
当其不遇日，郁郁宁非迷。  
达人贵委顺，天命不可回。  
避焚于水涘，避溺于山隅。  
此计未必然，忧患实多途。  
前为荣贵引，后有贫贱驱。  
所以达者心，止足不愿余。  
仲蔚今何归，吾欲从之居。  
贫贱难久居，固穷亦有道。  
有酒且为欢，居常以待老。  
朝华既夕萎，春荣亦秋槁。  
造物于群生，安能尽美好。  
回视灵台中，中有不贪宝。  
孰知被褐徒，光辉照四表。  
文若王佐略，奋身出匡时。  
中散学养生，祸起危言辞。  
二子岂不贤，杀身良在兹。  
吉凶非人谋，信矣不复疑。  
庄生言鞭后，此语亦我欺。  
唯当酌斗酒，陶然任所之。  
人生欢乐趣，不必求异境。  
三杯恍然醉，一枕憬然醒。  
此意不能言，当时心自领。  
春雨麦成粒，秋风黍垂颖。  
计我终岁需，谁能与五秉。  
鸠能知天雨，鹊能知天风。  
嗟哉此微禽，托命风雨中。  
用志久不分，遂与造物通。  
吾亦晚有闻，天道犹张弓。  
小儒各标榜，百伪无一真。  
圣人虽复起，难使醨酒醇。  
竺乾天人师，日月万古新。  
法像自东汉，翻译盛西秦。  
晶晶第二月，扰扰虚空尘。  
当时广长舌，论说亦已勤。  
众生日蚩蚩，苦乐从冤亲。  
彼海亦有岸，何人独知津。  
从来解义趣，涕泣常沾巾。  
醉中逃禅客，恐非三乘人。  

【和拟古九首从京师归以篇籍自娱有感辄赋（录三首）】  
昔我登泰山，长啸望八荒。  
上为仙人宅，下有王者堂。  
宇宙定广狭，目极唯苍茫。  
皇王疆理迹，英雄战争场。  
神魂赴东岳，体魄归北邙。  
成毁既反覆，是非随低昂。  
归来长太息，无意营四方。  
幽居诚寂寞，亦幸无感伤。  
茫茫宇宙内，美者长不完。  
玄豹裁为裘，紫貂制为冠。  
岂以文采姿，助人为容颜。  
所以养志者，蓬累甘抱关。  
胸中俶傥意，微见于毫端。  
赵璧宁肯献，隋珠讵轻弹。  
尚父维鹰扬，不如铩羽鸾。  
编茅茹木实，聊以御饥寒。  
高山不可至，景行良在兹。  
彬彬七十子，乃幸生同时。  
大道若河汉，微言辨渑淄。  
安得游其间，北面质所疑。  
循循善诱人，岂在多言辞。  
末世骋私辩，徒令乱人思。  
小言必破义，愚者长受欺。  
一唱复百和，乱丝更棼之。  
遂遗无穷祸，烈火及书诗。  

【和杂诗十一首雨潦不歇独居一室多忧生之嗟（录七首）】  
大海一浮沤，世界一微尘。  
何异六合间，置此七尺身。  
百年若一梦，恋恋此六亲。  
正如逆旅中，殷勤会四邻。  
离合难为常，匪夕唯伊晨。  
愚者勿复道，嗟彼英雄人。  
建节清三边，扬旗定五岭。  
百代夸功勋，朝夕恋光景。  
万再争春晴，谁免秋露冷。  
荣枯各有时，昼短苦夜永。  
达人当芬华，无异镜中影。  
饥虎不令怒，狂象不令骋。  
扰扰黄埃中，殷勤然虚室静。  
天道诚辽远，智者胡可量。  
五行主灾异，至今数京房。  
明知水泉涌，道人祸未央。  
淹速有常限，如寒暑阴阳。  
安用术数为，先事迫中肠。  
熙熙二百年，朝野当丰豫。  
凤鸾方颉颃，群雀亦争翥。  
黄鹤生林中，踌躇独不去。  
岂敢思乘轩，兼怀矰缴虑。  
芃芃禾黍秋，鸡骛俱晏如。  
六翮将安施，长依蓬蒿住。  
风飙起无时，未审安巢处。  
莫作九皋鸣，有生实多惧。  
稼穑须乘时，今已日月迫。  
渍体泥涂中，束手眺阡陌。  
所望二麦黄，敢希粳粮白。  
鼠入牛角中，渐觉生计窄。  
回头视室家，惘惘如过客。  
勿为造次谋，犹当守田宅。  
人生百年内，忧乐千万端。  
念念不相袭，长与岁月迁。  
暮年壮心歇，欲入名山巅。  
缉草为冬裘，拾穗充朝餐。  
未尽生灭相，且断恩爱缘。  
俗儒难与语，三复西来篇。  
东南神仙宅，灵异唯会稽。  
神禹治水毕，玉书藏中崖。  
何当有朱雀，衔以置我怀。  
百神各就役，九州再缝弥。  
虽苦淫潦事，父子不相离。  
支祁欲踯躅，俯首重受羁。  
三农各饱饭，两税亦不亏。  

【和形影神三首陶苏皆言日月灯影余兼言水镜影】  
匆匆百年内，美好能几时。  
容华日消歇，我与尔共之。  
今既异畴昔，后当异今兹。  
百川东赴海，宁有西归期？  
烈士云徇名，千载令人思。  
死者已冥漠，生者空涟洏。  
身名孰亲疏，此语不复疑。  
举酒相对尽，奚待劝酬辞。  
（──形赠影）  
遭遇有穷通，希世有巧拙。  
念子实劳生，我于兹事绝。  
蹙额宁有忧，开颜亦非悦。  
万变纷在前，何尝起分别。  
诸佛说无心，我已久寂灭。  
试置水火间，了不知濡热。  
岂若形与神，太用有敝竭。  
子饮我颓然，唯此意劣劣。  
（──影答形）  
我居四大中，正如衣中著。  
我岂好往来，衣当有新故。  
道家贵久生，谓当长相附。  
竺乾大导师，广说无生语。  
亦知海有岸，不识津梁处。  
遂与二子偕，万劫每同住。  
如在百戏场，好丑安可数。  
贤愚贵贱间，头面无不具。  
工拙我为之，令子蒙毁誉。  
毁誉亦非真，会当随子去。  
苟悟万缘空，夫何忧何惧。  
一醉能几时，何以消百虑。  
（──神释）  

【和庚子岁五月中从都还阻风规林二首北城新构佛庐余于月夜数过之见城中雾气弥漫渺然如江湖中独高树浮水面耳（录一首）】  
北城鲜人事，颇称幽人居。  
四邻各无营，出入相于于。  
近有学佛子，筑室于城隅。  
我来人定后，寒月满广途。  
白云起闤阓，浩然若平湖。  
林莽不复辨，高杨独萧疏。  
垣壁半未具，讲诵已有余。  
钟磬发清响，晏坐良如如。  

【秋雨过徐尔常园再宿海曙楼三首】  
面北层轩敞，携尊对断涯。  
暮云栖睥睨，秋水没蒹葭。  
复道传鲭鲊，回屏隐琵琶。  
自夸能辨曲，移榻傍人斜。  
老入欢娱地，谁能让少年。  
向来辞急盏，今夕趁繁弦。  
坐密宫商切，情忘笑语颠。  
酒酣佯潦倒，双倚侍儿肩。  
晶晶波烟阔，阴阴竹树寒。  
庖人扇鲑脯，小史箧衣冠。  
欲别频为约，斯游岂意阑。  
秋风吹早桂，未觉后期难。  

【过邓尉山下】  
桑枯阴阴径，蚕眠昼掩门。  
薄云含古寺，微雨入前村。  
曲涧通秧水，疏篱护果园。  
隔林方问路，无奈鸟声暄。  

【太原公东园二首】  
累日厌人事，残春怜物华。  
壶觞来别墅，菜麦散晴沙。  
鸟语对桥竹，鱼衔临水花。  
老思栖隐处，真欲问东家。  
冉冉野花落，悠悠溪水香。  
古藤缘树立，新竹共人长。  
宿燕惊棋去，游蜂趁酒忙。  
流连待明月，清露湿衣裳。  

【再过东园二首】  
春暮意无赖，转怜新绿丛。  
竹阴长欲雨，花气不因风。  
卧看营巢鸟，行逢结网虫。  
樱桃三月尽，滴滴欲舒红。  
知是午潮落，小溪呜咽流。  
绿萝留薄暮，红叶报深秋。  
新月远林角，夕阳高树头。  
平生丘壑意，一到一消忧。  

【渔阳】  
住久渔阳郡，朝朝望白檀。  
朔云秋色早，边月夕光寒。  
馆伴能胡语，降夷学汉冠。  
人传魏武帝，于此破乌丸。  

【秋日与吴东美卢君一过时圣昭】  
榆柳阴阴处，中藏五亩园。  
白蘋生废沼，黄叶覆衡门。  
卧犬凭人过，鸣禽乱客言。  
幽居太寥寂，宜且置琴尊。  

【显灵宫】  
玄都五府傍彤闱，碧落三宫象紫微。  
法鼓近连宫漏响，炉烟遥接御香飞。  
西山返照明金榜，北阙祥云护玉衣。  
更喜仙人楼阁迥，长安车马客来稀。  

【过陶真人故居】  
世皇中岁好神仙，方士承恩玉几前。  
特赐珠宫开甲第，频分宝膳供经筵。  
马肝食后留精舍，牛腹书存戋刂墓田。  
寂寞鼎湖松桧色，经过此地一潸然。  

【项幼舆期同程仲贞登显灵阁望西山积雪以路滑不果因过敝止小饮赋得阳字】  
西山积雪尚辉光，有约登楼眺夕阳。  
愁傍滑泥回步屟，却开环堵对飞觞。  
檐牙喜鹊如谈笑，殿角归鸦任颉颃。  
炉火正红杯正绿，莫虚园柳报年芳。  

【鲍谿甫话旧】  
慈竹萧森已梦中，相逢草草去匆匆。  
玉机欲问精微义，珠贯还思律吕工。  
家在万山黄叶晚，路经千里白蘋风。  
人间聚散寻常事，莫恨凄凉垞帐空。  

【九日海曙楼观练士戏柬同游诸子】  
最陈楼下瞰屯营，九日辕门赤羽明。  
绮席遥翻弓剑影，清谈杂入鼓鼙声。  
昨看虎帐心犹壮，曾学龙韬已世平。  
却笑壮夫投笔意，时清宁作一书生。  

【观妓戏作】  
庭院阴浓起暮烟，画屏银烛照婵娟。  
壶觞错落酬良夜，履舄交加任少年。  
自诧独经投果后，相逢同在破瓜前。  
园林春晚增颜色，只为新花一树鲜。  

【和受之宫詹悼鹤诗二首时将赴朝命】  
城郭人民故宛然，欲栖珠树去翩翩。  
初疑带箭还山早，正值衔书赴陇年。  
蕙帐寂寥零夜露，松巢摇落冷朝烟。  
竟无别语留华表，魂断衡阳紫盖前。  
碧山学士近岩居，闻说周旋为简书。  
忽讶九皋声久寂，方知千岁语还虚。  
华阳瘗处遥为伴，缑岭归期倘告余。  
惆怅苍苔留足迹，群凫乘雁总纷如。  

【和沈公路除夕元旦诗六首】  
己未除夕  
家家守岁共欢然，明日相过又问年。  
金剪夜深犹缀彩，布衾春暖欲除绵。  
儿童置祭酬诗稿，店舍携灯索酒钱。  
寄语闭关高卧客，阳和入骨病应痊。  
庚申元旦  
漫说东郊物候新，江城冬半已阳春。  
旌旄合队争穿市，粉黛生香欲染人。  
日暖游鱼蘋叶舞，烟藏语鸟柳条匀。  
遥知玄晏先生坐，百轴缣缃正绕身。  
辛酉元旦  
长安十丈马头尘，曾向朱门隐逸民。  
岁月屡迁空有舌，风流凋谢若亡唇。  
重阴尚远芳菲节，淑气先凭曲米春。  
暗忆当年车马客，只今同作白头人。  
辛酉除夕二首  
雨中街鼓不闻声，屡望东方尚未明。  
此夜已知阳道长，频年难见泰阶平。  
相逢父老忧加赋，欲遣儿曹出践更。  
豺虎纵横愁道路，东南处处急征兵。  
水暖池塘荇藻浮，鸬鹧晒羽立滩头。  
营巢喜鹊群相护，墐户阴虫尚自囚。  
野雀入帘将子至，游蜂闻酒傍人求。  
春来五日韶光动，梅柳芳菲媚小楼。  
壬戌元旦  
休嗟身世久相暌，且喜儿曹笑语齐。  
鱼负断冰生暗浪，乌啼当户啄空泥。  
平胡自昔陈三策，避乱还须付一犁。  
此日紫宸朝贺客，宁知漆女叹中闺。  

【和沈石田先生咏落花二首】  
三月风烟到处新，渐愁佳丽化为尘。  
重遮去路如留客，转入中堂乱打人。  
帘外翩跹呈妙舞，枕边宛转学横陈。  
为君憔悴君应恨，何不为欢及早春。  
绝代佳人奈老何，千红万紫尽婆娑。  
好天良夜三通角，寒食清明一掷梭。  
罗袖几回承不着，绣鞋频避踏还多。  
春光摇荡江南北，泪落长秋月下歌。  

【咏雁字二十四首（录九首）】  
（客从秣陵来者，云楚中诸才士近为雁字诗，吴中亦有继作者，俱未之见也。仲秋乃见郡人林若抚所赋十首，讽咏久之，清婉流丽，姿态横生，飘飘有凌云之思，然亦未尝有意为之也。已而木落天空，踌躇陇首，日睹来宾之侣迟速应节，疏密成文，有感于中，遂成二十四首。如春蚕吐丝，必穷其绪；时鸟弄音，屡变其声。非有意缠绵，苟为啁哳，盖中心养养不能自止焉耳。时壬子孟冬也。）  
蒹葭白露早纷纷，上下参差意象分。  
朔漠南来应累译，衡阳北望尽同文。  
方思坐卧观三日，又见纡回作五云。  
一一总成龙凤质，可教容易换鹅群。  
一行迢递映清秋，真似云烟落纸流。  
俄作蜂腰俄鹤膝，亦为虿尾亦蚕头。  
来传塞北征夫恨，去写城南少妇愁。  
闻说书成天雨粟，应无岁暮稻粱谋。  
一夜风霜过洞庭，莫徭惆怅羡冥冥。  
芦洲掩映成飞白，竹坞回翔欲杀青。  
右转正如秦代玺，横行疑写梵王经。  
君归直向燕然去，且为皇家好勒铭。  
翩翩六翮破寒烟，初月纤纤列宿运。  
雨后模糊浓淡墨，风前断续短长篇。  
彩霞净拭红丝砚，银汉平铺白地笺。  
自罢结绳书契起，怜君长在网罗边。  
黄昏风雨黯东西，何事皇皇不肯栖。  
共指漂鸾兼泊凤，难分野鹜与家鸡。  
影过平嶂如书壁，声落前汀似印泥。  
谁把文章移北斗，君家兄弟羽毛齐。  
漠北湖南万里通，年年为客任长风。  
饮时渴骥奔泉上，栖处惊蛇入草中。  
空里作书皆咄咄，日来多暇不匆匆。  
张芝自有凌云意，莫比藏真老秃翁。  
远拂残霞搅断云，始知笔阵扫千军。  
元常法备皆三折，阿买诗成写八分。  
赋客近为离合体，经生能辨古今文。  
危峰阻日君须记，陇首群飞背夕曛。  

【紫筠居三首】  
昼永竹阴入户，春深花事满城。  
寻常幸无酒债，梦觉犹有书声。  
幸有棋中敌手，曾无镜里愁颜。  
案上《南华、《秋水，屏间北苑晓山。  
花间旧开三径，竹下新构一亭。  
故人频从对弈，儿辈以次传经。  

【题娱晖亭四首】  
负郭家家水竹，残春处处烟花。  
开尊欲栖鸟雀，举网频得鱼虾。  
春霁耰锄札札，昼长棋局登登。  
行就南邻酒伴，立谈北寺归僧。  
风拗藤丝脱树，雨余柳絮为萍。  
闲居莫来莫往，小酌半醉半醒。  
鹊喜携尊新客，鱼迎散食小僮。  
冈腰暮霭凝碧，水面残阳漾红。  

【侯豫瞻东园二首】  
鹊巢傍檐古木，鱼啼临水长条。  
暮霭横拖匹练，春冰薄似轻绡。  
深林已生宿雾，远树犹带斜晖。  
犬吠邻家社散，鸡栖学舍儿归。  

【夏氏池亭六首】  
出郭平分浦溆，开门别有山川。  
日高竹露犹滴，风定茶烟翳然。  
长镵雷后寻笋，短笠雨余种瓜。  
乳雀欲栖画竹，游蜂频采瓶花。  
侠客中宵豪饮，高人暇日晤言。  
竹留前度题字，苔有旧游履痕。  
垂杨频卧频起，落果乍浮乍沉。  
游鱼搅翻竹影，倦鸟投入藤阴。  
阮氏家居道北，庞公冢在村西。  
入林每闻鹊噪，归路长及鸡栖。  
竹荫巧藏三伏，茶香分入四邻。  
波间先辨来客，石畔长眠醉人。  

【田家即事四首】  
江村女儿喜行舟，江上人家吉贝秋。  
缘岸荻花三四里，石桥南去见城头。  
楝花蔌蔌柳毵毵，犬吠西邻饷麦蚕。  
雨过木绵齐放叶，相邀作社到城南。  
新成燕麦欲相扶，风急高杨落乳乌。  
社酒醒来人寂寂，紥桐花下数鸡雏。  
横塘潮急进船迟，菱荇缠绵罥钓丝。  
荷叶覆鱼先入市，青枫渡口晒鸬鹚。  
娄贡士坚四十一首  

【赠张二丈（应武）】  
鄙夫仕四方，所谋止其身。  
达人偃一室，所急在斯人。  
先生少耽学，晚岁力弥勤。  
论世必观变，推陈自知新。  
苟为不识时，害与蟊贼均。  
二帝三皇来，坟典垂圣真。  
李斯虽祸秦，后王多所因。  
赵宋既代周，弭乱咨元臣。  
自云悉考镜，可以豫经纶。  
惜哉世莫知，独与吾党亲。  
迩来文章敝，剽窃无根源。  
及乎施之用，羹涂而饭尘。  
绝学傥可绍，岂不在逸民。  
六十未云老，我愿从讨论。  
庶几俟来哲，无令大道湮。  

【还自庐州呈孟祥用卿三首】  
巢湖亦云险，旷焉豁心胸。  
于时雪初霁，山高玉众巃。  
嵸山亦逦迤，拱揖互为容。  
风帆顷刻过，我目不得穷。  
但见连樯来，横亘若垣墉。  
缅怀草昧初，舟师汇元戎。  
至今赵与俞，庙食崇元功。  
奈何濡须坞，纷纷斗枭雄。  
非无爪牙士，所攀非真龙。  
信知圣人作，万象开晦蒙。  
湖水缩犹悍，江势高更危。  
舟师晨济江，蹴浪殊险巇。  
如溯八节滩，咫尺不得离。  
日出杳霭中，风定乃少夷。  
朝过博望山，暮宿瓜步湄。  
计程到江南，看云慰我思。  
归心长淹泊，卧听江流澌。  
吾生如老妪，少即闭深闺。  
亦思来长风，年往气渐衰。  
量己颇已审，通人勿见嗤。  
一踏江南地，欢如释重负。  
篮舆入寒山，云物明可睹。  
苍鳞飘修髯，葱翠引余步。  
试问雨雪无，此中未寒沍。  
摄衣上层巅，风恬得春煦。  
金焦时出没，对时若牙互。  
空江卷波涛，遥闻势弥怒。  
其阳列众山，雄秀竞奔注。  
瞿生抱微疴，荦确行不顾。  
语我平生游，必跻最高处。  
不然隔培肸，茫然堕云雾。  
此语绝可思，颇惬游观趣。  
及当未衰年，从子穷山路。  

【秋日赴友人席修微有作同赋】  
移舟漾涟漪，得凉乍如沐。  
所爱前溪风，清音度修竹。  
一见意已消，少焉神更穆。  
譬如珠在渊，自是鸾之族。  
我友具壶飧，相邀曳绡縠。  
挥杯逗轻釭，洒翰低华烛。  
欲别徐裴菼，深心寄眉目。  
岁月倏已赊，诗篇寄幽馥。  
吾犹愧良媒，子其慎穆卜。  
毋以躯千金，等之棋一局。  

【秦淮赠孙士徵】  
别君群从后，每忆半酣时。  
曲折拈新令，轻狂赠小词。  
垂杨红蓼间，浅黛玉颜宜。  
复已三年别，能无感鬓丝。  

【介公枉赠有答】  
山中逢挂锡，江介喜浮杯。  
面复十年皱，心应一寸灰。  
忘言通《老、《易，结契托宗雷。  
别去黄梅雨，期余熟后来。  

【仲和水亭遣兴】  
水亭春欲暮，衰懒向来同。  
照眼梨花雪，吹衣杨柳风。  
独残红鹔鹔，尚浮碧丛丛。  
槛外方塘涨，游鱼自镜中。  

【思归】  
家居不事事，暂客已思归。  
稚子能无恋，芳兰每易腓。  
累心应未尽，于道或无违。  
乐此终吾世，人生亦自稀。  

【伴老】  
岂谓平生意，才消一领衫。  
道心长自照，世味总无馋。  
省己中何竞，逢人口欲缄。  
唯应方丈室，伴老独经函。  

【课子二首】  
镜里颜添老，尘中虑渐轻。  
青袍宁再误，绿酒尚关情。  
抱瓮慵朝汲，荷蓑难自耕。  
诗书仍课子，吾计且儒生。  
世已无如假，余犹颇识真。  
最怜惟稚子，难使学时人。  
诵即先经传，文须蹈雅驯。  
纵令竽瑟误，为玉不为珉。  

【答葛实甫】  
雨雪度春分，垆香寂自焚。  
冲泥来好客，促膝把新文。  
霜橘留余绿，晴湖蹴钿纹。  
清音个中得，但许解人闻。  

【岁暮杂题示儿复闻十首（万历末年作）】  
官府何由一，当缘昼接频。  
贞邪呈水镜，高下入陶甄。  
有炀终难蔽，无媒已自亲。  
圣明方久道，岂少腹心臣。  
最是台衡地，寻常莫浪跻。  
安危堪借箸，献替始通闺。  
欲遇能无巷，不言还有蹊。  
一辞轻倒屣，谁复问云泥。  
中台遣重臣，仗钺抚齐民。  
东压沧波涨，西通楚塞轮。  
风清驱黯尽，泽普活枯匀。  
不是寻常寄，威棱即抚循。  
从来骢马使，案牍不胜烦。  
今日闻清暇，移时对簋飧。  
所由堪倚办，一览可平反。  
却笑埋轮者，如何有戴盆。  
肃皇曾赫怒，授戟爪牙臣。  
筹策无衡敌，艰危不顾身。  
饮流收众捷，行间散多狺。  
借问今戎吏，谁堪与等伦。  
决策先皇日，于兹五十秋。  
和戎诚有利，谋国渐成偷。  
西挫榆林塞，东摧辽水朝。  
不知今制阃，谁是范韩俦。  
昔犹援属国，今岂乏余皇。  
势欲成恇怯，人谁与激昂。  
邑无经月备，岁夺累年穰。  
独可号风伯，东驱海若藏。  
徒传文屡变，未省学通经。  
呈卷犹颜赤，持衡自眼青。  
雕龙矜健笔，振鹭误充庭。  
世道终何赖，难分楹与莛。  
不觉催吾老，其如望尔成。  
所嗟文愈敝，难据理为衡。  
从此士流浊，转于世道轻。  
等闲谁可仗，祗是恋朝荣。  
俗学非吾愿，将为田父乎？  
耕深长尽瘁，敛急更朘肤。  
天远诚难问，人穷岂易苏。  
不知濒海邑，得保室庐无？  

【寄孟阳二首】  
炎蒸客路子如何，秋入庭兰阻啸歌。  
京口列营看射戟，石头荒刹共扪萝。  
画图层岭青岚出，诗句长江白浪多。  
纵道山川殊快意，不将离索饱经过。  
君家庖馔出须臾，能使吾曹兴不孤。  
若待兼珍才下箸，何如斗酒便呼卢。  
清歌徐点当筵拍，半醉还开挂壁弧。  
如此风流人在远，料侬应得好怀无。  

【过孟阳有怀叔达】  
莫思腾踏叹蹉跎，达者相逢且啸歌。  
高论总于流俗迕，深情自向友朋多。  
酒才中圣无劳劝，笔到颠狂有少讹。  
忽忆灌畦随老圃，此生机事合消磨。  

【孟阳以诗招雪后泛舟同殷丈唐兄次韵】  
饶君酒会竞新年，难得江头白满天。  
未是野梅催出郭，好留岸雪待回船。  
窗迎斜日明棋局，棹转东风拂伎筵。  
坐待红裙惟纵酒，勿云文字有人怜。  

【再呈殷丈】  
祓禊风流自昔年，胜游行及暮春天。  
梅村屡策高人杖，桃岸频牵渔父船。  
念我暂辞中圣会，丐君留作解斋筵。  
诗才酒事俱非敌，倚得疏狂每见怜。  

【孟阳长蘅游西山又到虞山遥有此寄】  
春游处处屐堪携，看遍青山暮霭低。  
高兴又闻寻覆釜，伤心应不到藤溪。  
梅花绽尽香犹远，柳叶开迟色未齐。  
我怯轻寒身懒动，时传客至问幽栖。  

【岁暮寄孟阳武昌】  
瓜步金陵一日程，遥闻半月阻西征。  
清吟浪鹔天涯枕，醉墨云横江上城。  
望里蒹葭秋旋老，到时梅柳岁将更。  
新知自可宽羁旅，书札无忘慰友生。  

【寿钱太史母顾太孺人六十】  
旭日深闺侍宴温，如云上客颂玙璠。  
十年不负丸熊意，三岁长怀化鹤魂。  
广被早容寒士接，门时共族人言。  
他年相业归田稷，古道由来寿母敦。  

【寄沈公路】  
我贫君病未须颦，但可逍遥莫损神。  
唤作马牛能便应，梦为鱼鸟定谁真。  
白公不要全强健，荣叟偏矜老贱贫。  
若个匏肥罗鼎食，忙中多暇少缁磷。  

【闻禽阁绝句为顾学宪赋二首】  
小阁深深曲径开，竹光长送午阴来。  
主暂人遣清商歇，别有幽禽劝酒杯。  
鸟啼何处最关情，不是啼时分外清。  
酒醒阁中闻唤起，为惊残月半窗明。  

【娄塘里桃蹊即事三首】  
迎潮小艇漉鱼虾，临水居人引钓车。  
不怕桃源迷处所，潮回应带树头花。  
雨洗燕脂风卷霞，醒来零落醉时花。  
残尊好为轻阴尽，一片澄波隔绛纱。  
无数乱红看不足，碧潭还对一枝斜。  
春光欲去谁留得，水面浮来几落花。  

【伏枕有怀口占四首】  
亦知难怪鬓毛斑，爱染由来意不慳。  
简点一身犹未会，更惭开口论人间。  
闲将旧史看兴衰，辙覆舟翻或可回。  
不愿凤麟为世瑞，且须鹰犬亦无才。  
近遇西来盲讲师，世间文字未曾知。  
澜翻十偈纵横说，愧杀窗前弄笔儿。  
眼底何人不售欺，自衿才力竟谁私。  
才争一著终难强，独有人间国手棋。  

## ●丁集第十三之下  

李先辈流芳四十一首  

【过皋亭龙居湾宿永庆禅院同一濂澄心恒可诸上人步月二首】  
归装出西湖，间道向黄鹤。  
屡愆桐坞期，偶遂龙居诺。  
轻舟凌晨风，遥山满晴郭。  
丹林尚可数，寒条纷无托。  
披松指微径，听水扪暗壑。  
新构争远势，平台揽摇落。  
霜余山容浅，天清海气薄。  
暂歇尘劳心，始知寂灭乐。  
每多方外游，见僧即如故。  
灯明一龛下，夜长惬深晤。  
不知山月上，千林已流素。  
出门寻旧溪，爱踏松影路。  
气和空宇澄，寒魄如春露。  
去寺不数武，回瞩惊莽互。  
幽泉洗我心，微钟杳然度。  

【南归诗十八首】  
天道有昼夜，动息两不争。  
喜昼而悲夜，无乃非人情。  
嗟余婴此患，何以处死生。  
衾裯既已温，管簟有余清。  
人皆乐睡乡，胡我独惺惺。  
自从出门来，十卧九不宁。  
夜则摇其精，昼复劳其形。  
常恐大命至，奄忽道无成。  
公卿是何物，性命乃可轻。  
学道三十年，此心犹未安。  
辗转一夕间，扰扰千万端。  
病以爱为本，忧怖乃相干。  
物生每徇性，夙习不可刊。  
顺或忘其源，逆则撄其湍。  
心迹既以违，调伏良亦难。  
逝将放吾意，俯仰得所欢。  
真际未可期，庶以澄内观。  
──（右不寐二首。）  
不眠苦夜永，待旦情徬徨。  
传闻虏渡河，羽书达明光。  
前锋已陷敌，大将堕马亡。  
健卒三万人，一朝化犬羊。  
孤城若累卵，覆车惩辽阳。  
天子为动色，群议纷蜩螗。  
司马出守边，元戎将启行。  
当时画战守，经抚何参商。  
曾闻右战者，未战已仆僵。  
至今庙堂间，莫知谁否臧。  
嗟余孱书生，国耻岂敢忘。  
十年策不售，何由叫阖阊。  
委贽未分明，幸可商行藏。  
一命亦致身，将母或不遑。  
促装招吾友，归耕烟水乡。  
──（右闻警。）  
驱车出郭门，行行憩逆旅。  
童仆相为言，有客驰马去。  
云追南行者，昨已奉严旨。  
闻之一惊叹，我罪以何抵。  
全辽奄然丧，谋国者谁子？  
舍彼逋逃臣，苛此章句士。  
士固各有志，进退绰然耳。  
不闻盛明朝，罗士以鞭棰。  
吾观长安中，纵横曳朱紫。  
云台逞高议，意气一何侈。  
但恃虏不来，来亦竟无恃。  
吾侪藜藿人，敢云肉食鄙。  
进既不求荣，退则如脱屣。  
会当翔冥冥，何乃吓腐鼠。  
──（右出都。）  
我本疏狂人，不适于用世。  
当其少壮时，筋力尚可试。  
摧颓廿年余，业已甘放废。  
黾勉作此来，未免为贫计。  
出门即不怡，行止屡跋疐。  
禄养或可图，世难偶相值。  
未能为亲欢，遗之以大虑。  
绝裾者何人，殆或非吾类。  
高车易倾覆，况复丁此季。  
纵令为身谋，亦岂徒泄泄。  
寄谢金门友，出处各有为。  
同车既好我，周道瞻如醉。  
畴昔偕兹役，维予暨汪子。  
我从中道还，子亦废然止。  
汪子行茕茕，念之心欲死。  
重来复同归，依然吾与尔。  
汪子功名人，微尚不在此。  
去留皆洒然，更觉归可喜。  
举世急功名，吾尔众所訾。  
曰此无远图，区区效儿女。  
两人相视笑，吾乃徇誉毁。  
古来耕钓徒，亦各有其侣。  
得子已不孤，悠悠何足齿。  
我年未四十，已怀退隐图。  
俯仰又十年，何为尚踌躇。  
经过怯往迹，魂魄识畏途。  
去来廿年间，道里三万余。  
车装敝屡更，何况此微躯。  
所以不自决，岂徒为饥驱。  
富贵亦复佳，岁月待我乎。  
婚嫁幸已毕，余口亦易糊。  
故山皋亭下，桃李满村墟。  
深坞秀泉石，近筑静者庐。  
新梢想出篱，疏泉行绕渠。  
双髽指天目，一勺见西湖。  
言之病已苏，况当长久居。  
息黥补吾劓，造物岂区区。  
──（右途中示子将三首。）  
（朱云子曰：“‘富贵亦复佳，岁月待我乎’较乐天‘欲留年少待富贵，富贵不来年少去’二语，婉折多少。”）  
北地行欲尽，始觉春萌芽。  
村柳色已新，蔼蔼烟中斜。  
渡河指齐郊，河边见归槎。  
淮徐行在眼，吴会亦匪赊。  
道路空苦辛，分定勿复嗟。  
生不爱京华，不如早还家。  
还家春未暮，及见桃梨花。  
──（右德州道中。）  
晓起占天色，青天无纤滓。  
占者忌早晴，暂晴亦可喜。  
瞳眬日未舒，同云复弥弥。  
须臾密雪布，咫尺如万里。  
但见云涛来，茫然失涯涘。  
去住无所凭，始识汗漫理。  
天公作此戏，聊戏吾与汝。  
──（右遇雪戏示子将。）  
日暮雪色深，旷野绝行踪。  
舆人惑四方，东西视天风。  
忽然见新月，冉冉来云中。  
雪亦能照夜，得月光始通。  
度彼九曲坂，赖此两索容。  
不知城郭近，杳尔闻微钟。  
我从天末来，已觉下界空。  
──（右雪夜至恩县作。）  
客舍东城隅，西山眺望闲。  
朝见积雪斑，暮见落日殷。  
平生爱山心，对之了不关。  
今朝穀城下，春水始一湾。  
麦畦绿照眼，上有青螺鬟。  
忽如逢故人，一笑开襟颜。  
山永只如此，值我归兴间。  
归亦有何好，试问此青山？。  
──（右衷阿道中。）  
春光无次第，雪后景已暄。  
爱此沙路平，青山压晴原。  
下车策蹇行，并辔相笑言。  
远峰翠欲滴，近岫势屡翻。  
惜未及花时，指点桃梨村。  
悠然度溪桥，下有碧潺湲。  
投鞭一盥漱，为我洗烦冤。  
──（右邹县道中。）  
兹山表徐方，经过屡登眺。  
偶然寻旧游，策蹇偕所好。  
荒亭何萧瑟，落日春风峭。  
河山挟霸气，四顾雄怀抱。  
嗟此古战场，岂容隐者傲。  
缅缅放鹤人，无乃非高蹈。  
不见山下湖，清如眉眼照。  
河势欲吞山，湖能益山貌。  
此中岂有意，河怒湖则笑。  
──（右登云龙山。）  
江淮十日晴，似为归人贶。  
浊河澜亦霁，颜平容月漾。  
今朝广陵路，春气转骀荡。  
邗沟日已斜，瓜洲潮未涨。  
滞舟江城边，朅来江城上。  
樱桃淡多姿，杨柳绿无状。  
江水媚春晓，开此好图障。  
怪我思江南，请君试一望。  
──（右瓜洲晓望。）  
十年渡扬子，狎此如衽席。  
今始识风波，呼吸投不测。  
举世皆骇机，避就本无益。  
不死亦偶然，余生真可惜。  
不然此春光，遂与成永隔。  
出险心已夷，聊共子游息。  
望中指北固，沿溪花的的。  
言诣山之阴，仰观快奇壁。  
伟哉铁柱峰，岈疑斧劈。  
傍有衲子居，幽洞秘丹碧。  
洞中少寒暑，龛灯伴朝夕。  
嗟余风波民，何由得此适。  
幸已脱鱼腹，复尔耽旦宅。  
稽首礼大悲，终然度苦厄。  
──（右渡江遭风几覆，泊润州闸口，同子将步至北固山后，礼观音洞，观石壁。）  
北固行坦迤，平冈若修塍。  
江山出两腋，群物无遁形。  
顾盼收金焦，迢遥控层城。  
城中起炊烟，山气相与凝。  
日色射远江，跃冶光晶荧。  
天水上下同，微波不能兴。  
翻思弄舟好，失我向所惊。  
下山寻花溪，落日喷朱樱。  
花亦爱晚妆，高低众态生。  
穿花藉草坐，归路香冥冥。  
──（右登北固下并甘露港，还舟，夹港多樱桃园。）  
吾爱陶彭泽，出处皆草草。  
动必求其全，俗人自缠扰。  
吾尔廿年交，知子如余少。  
爱子无俗情，俗情亦自好。  
口常说隐沦，身复恋温饱。  
蹉跎两不遂，此意各能了。  
兹游计百日，日日同倾倒。  
鼙鼓声动天，风涛势翻岛。  
寝食间谈谐，赖以忘病恼。  
不知分手路，只此阊门道。  
经过虽有期，别怀自悄悄。  
子归及桃花，六桥踏清晓。  
别业在龙泓，泉石真可老。  
我归百无欢，烧笋听春鸟。  
秋风从子游，松阁为我扫。  
──（右吴门别子将）  
伯兄性寡营，生理日萧条。  
两弟皆食贫，汲汲度昏朝。  
为农力不任，课儿亦无聊。  
余润或望余，自顾无脂膏。  
今当遂长往，念此中心焦。  
勉谢诸兄弟，此非人力邀。  
吾宗自薄祜，先达皆早雕。  
从兄与仲氏，当年踵登朝。  
至今同籍人，秉枢冠百僚。  
逝者倘可留，翩然亦云霄。  
大命既有制，电露安可饕。  
我虽老风尘，寿命较已牢。  
与其夭斧斤，宁以樗散逃。  
伤彼泉下人，悯我道路劳。  
兄弟更相慰，烹蔬倾浊醪。  
婆娑阿母旁，此乐何陶陶。  
富贵有此否，何乃为我骄。  
天伦岂世情，菀枯同所遭。  
但当崇令德，慎勿望门高。  
──（右还家）  
（朱云子曰：“长蘅五言古诗温厚深婉，为体中独绝，律诗乃率尔耳。或问：‘子于五古颇去平调，而长蘅不尚奇险，何收之多也？’予谓：‘嘉隆间五古，正恨其通套无痛痒，如一副应酬贽礼，牙笏绣补，灿满前，自可假偕，不必己出，人亦不堪领受。又如楚、蜀旧俗，以木鱼漆鸭宴客，不若菘韭之适口，恶其伪也，恶其袭也，岂恨其平哉？诗到真处必平，平到极处即奇。长蘅之平，正使好奇者无从入手，此奇之至也。’”）  

【南归戏为长句自解】  
人言债多能不愁，我今真作隔夜忧。  
天生吾舌尚可用，况有薄技供遨游。  
但恐饥寒命所注，纵有衣食非人求。  
一家嗷嗷三十口，老母弱子将焉谋。  
我欲卖却百亩田，不堪持作三年羞。  
不然计且无复之，请屏所爱不一留。  
先卖几头子石研，不爱墨花绣涩春云流。  
次卖商尊父丁篆，不爱宝色剥落夔龙纠。  
次卖西山梅花二十亩，不爱春湖草阁临青浮。  
最后卖却山雨之飞楼，不爱松风梧月芙蓉秋。  
如此不足办吾事，天实为之吾何尤。  
人年四十老将至，譬如已死亦即休。  

【送程孟阳游楚中】  
我昨劝君为楚游，喜君翻然即掉头。  
今日置酒与君别，见君行色我始愁。  
平生心知两莫逆，人言君痴我亦癖。  
村扉城郭嫌疏索，那能别此长为客。  
去年送我扬子湄，焦山落日江逶迤。  
岂意今年复送君，楚云湘水劳相思。  
君家书阁秋山中，千山万山松入风。  
我亦买山梅花里，诛茅卜邻期子同。  
惜哉此意不得遂，连年飘泊徒西东。  
人生万事常相左，饥来驱人欲谁那。  
君今新得贤主人，相将且拽寒江柁。  
江月山花远趁君，诗囊画本留贻我。  

【莼羹歌】  
怪我生长居江东，不识江东莼菜美。  
今年四月来西湖，西湖莼生满湖水。  
朝朝暮暮来采莼，西湖城中无一人。  
西湖莼菜萧山卖，千担万担湘湖滨。  
吾友数人偏好事，时呼轻舠致此味。  
柔花嫩叶出水新，小摘轻淹杂生气。  
微施姜桂犹清真，未下盐豉已高贵。  
吾家平头解烹煮，间出新意殊可喜。  
一朝能作千里羹，顿使吾徒摇食指。  
琉璃碗成碧玉光，五味纷错生馨香。  
出盘四座已叹息，举箸不敢争先尝。  
浅斟细嚼意未足，指点杯盘恋余馥。  
但知脆滑利齿牙，不觉清虚累口腹。  
血肉腥臊草木苦，此味超然离品目。  
京师黄芽软似酥，家园燕笋白于玉。  
差堪与汝为执友，菁根杞苗皆臣仆。  
君不见区区芋魁亦遭遇，西湖莼生人不顾。  
季鹰之后有吾徒，此物千年免沈锢。  
君为我饮我作歌，得此十斗不足多。  
世人耳食不贵近，更须远挹湖湘波。  
（袁石公盛称湘湖莼菜美，不知湘湖无莼，皆从西湖采去，以湘湖水浸之耳。莼菜初摘后，以水浸之，经宿则愈肥。凡泉水湖水皆可浸，不必湘湖水也。今人但知湘湖之莼，又因石公言谓非湘湖水浸不佳，皆耳食者耳。）  

【六浮阁歌题所画六浮阁歌图（有序）】  
（余买一小丘于铁山下，登陟不数十武而尽揽湖山之胜，尤于看梅为宜，盖踞花之上，千村万落，一望而收之。久欲作一小阁，名为六浮，六浮之名遂满人耳，而阁竟不就。友人邹孟阳见余叹息，每欲代为经营。今日始引孟阳至其地，亦复叫绝不能已。余因为作《六浮阁图，兼题一诗，冀孟阳无忘此盟。时丁巳八月十八日也。）  
十年山阁不得就，却负青浮日夜浮。  
故人一见豁双眼，何日三闲销百忧。  
冰花琪树乱槛外，银山雪屋排檐头。  
百年有钱作底用，一朝卜筑偕行休。  
君家西湖我震泽，往经冬夏来春秋。  
十千到手即可办，非我求君君自谋。  

【锡山夜别闲孟子薪彦逸及从子宜之儿子杭之二首】  
十日追随意未倾，一朝言别若为情。  
只怜对酒成高会，无那挑灯是送行。  
家累关心难共语，功名垂老不堪评。  
便应拨棹从东下，十亩闲闲尚可耕。  
撩乱乡愁一夕生，烛残酒醒奈深更。  
隔船安稳归人梦，前路迢遥去客情。  
江月又催征棹发，寒鸡不待寺钟鸣。  
十年分手梁溪路，但觉衰颓负此行。  

【南归后六日偕闲孟子薪家茂初无垢集鲁生园亭梅花下次家茂初韵】  
频年不到此花中，喜见花枝压路通。  
近坐繁香如殢酒，当杯落瓣尚禁风。  
朝光已逐轻阴变，晚气遥随积霭空。  
赢得闲身共欢赏，莫将开谢比飘蓬。  

【次韵招孟阳出郭看梅】  
门外春风应候来，扁舟还拟去寻梅。  
山僧每讶多年别，游侣方欣久客回。  
草阁一枝先破萼，村园数树已生苔。  
只今步屟堪乘兴，新酝还期待子开。  

【濠梁道中别子将无际南归】  
可惜春光半滞霪，青泥汩汩水涔涔。  
途经千里归犹近，病觉三分治未深。  
欲去尚看童仆面，相留只愧故人心。  
惊魂怕问前头路，老马驱驰已不禁。  

【小葺檀园初成伯氏有作仲和次韵见投用韵奉答兼订后期二首】  
秋入吾庐景物赊，一帘新月半栏花。  
风回水叶翻翻白，雨压檐枝恰恰斜。  
宅比柴桑多种柳，门通苕霅可浮家。  
客来随分能供具，扫箨煨铛与试茶。  
练祁南下水村赊，一路秋风吉贝花。  
到市钟声知寺近，过桥柳色逐门斜。  
贫能好事无如我，老解求闲有几家。  
若肯重来留十日，不辞淡饭与粗茶。  

【再次前韵柬孟阳仲和】  
小庭风月近来赊，更筑陂陀种杂花。  
日出梧阴摇几净，霜前柚实压栏斜。  
耽书漫学过难字，爱画终惭对作家。  
老懒惟思闲伴侣，斋厨自可办瓜茶。  

【种花用前韵】  
为园数亩未言赊，凿沼疏泉手灌花。  
花欲疏疏仍密密，枝须整整复斜斜。  
渐看节序皆芳候，不放风光到别家。  
最爱南荣冬日暖，蜡梅一树映山茶。  

【秋日卧疴西音以诗枉讯次答】  
一丘安稳且徘徊，掩耳谁知蚁穴雷。  
已觉懒随衰共至，何妨闲与病俱来。  
难抛旧习惟诗句，可压新愁是酒杯。  
鸥鹭欲亲鸠掞笑，行藏遮莫受人猜。  

【送汪伯昭游白门伯昭将自京口至栖霞寺因忆旧游走笔得四绝句】  
款段桥边路欲歧，龙潭驿口日将西。  
挥鞭遥指山如伞，一路江帆乱马蹄。  
紫藤峰下麓公房，松户阴阴岭月凉。  
若到都门宜晓骑，姚坊廿里稻花香。  
鸡笼山阁旧居停，曲槛回廊几度经。  
最是城阴秋望好，覆舟遥接蒋山青。  
鼓楼冈下路高低，处处萝墙映竹畦。  
记得清凉留宿夜，香灯贝叶雨窗西。  

【滕县道中】  
山欲开云柳乍风，杜梨花白小桃红。  
三年三月官桥路，策蹇经过似梦中。  

【西湖有长年小许每以小舠载予往来湖中临行乞画戏题】  
常在西湖烟水边，爱呼小艇破湖天。  
今朝画出西泠路，乞与长年作酒钱。  

【玉岑闲行口占】  
玉岑山脚水潆洄，寒日晖晖下稻堆。  
穿过松冈寻法相，满空黄叶打头来。  
归待诏子慕一十五首  

【丙申六月过吴子往荻秋庵】  
萧瑟湖上庐，六月如清秋。  
凉雨过柴门，葡萄风飕飕。  
草阁摇绿杨，欲随云水流。  
水滨一稚子，洋洋何所求。  
终日无一鱼，持竿钓不休。  
问之向我笑，使我心忘忧。  

【馆城北】  
妻孥昔居城，我淹江上庐。  
妻孥来江上，我去城北居。  
城北何所事，二生喜从余。  
既爱童子真，且得人事疏。  
长夏北窗竹，风吹几上书。  
坐看墙外帆，树中去徐徐。  
中情苟无系，触物皆有余。  
今兹对佳节，秋风秋月初。  
香稻感我鼻，归食江上鱼。  
小女解思父，一见当何如。  

【戊戌秋夜郡邸不寐】  
中宵寒自抚，窅然思不汩。  
风开不扃户，床前泻明月。  
明月渐上床，团团树中没。  
惟见苍莽间，古刹静突兀。  
昨日同游人，各各归偃息。  
宵旦送往事，古今坐超忽。  
风吹殿角铃，不寐到明发。  

【城北初夏】  
三见草木荣，栖栖犹未旋。  
偶与城市远，因耽此地偏。  
独馆背清池，一无俗事牵。  
晨兴课书罢，日午蛙声喧。  
出门见新秧，微绿映远田。  
久晴初得雨，稚子亦欣然。  
田父说岁占，今兹定有年。  
物情既如此，予乐复何言。  

【庚子正月吴子往见过同访高存之于漆湖】  
令节思故人，流光惧蹉跎。  
心在隰桑篇，三复当如何。  
忽闻叩门声，良友远见过。  
携我访同志，诘朝鼓轻艖。  
情殷无遥路，信宿逾关河。  
依然漆湖上，春山渺晴波。  
主人愉愉如，兼以风日和。  
风和卷帘坐，开尊鸟来歌。  
忘饮饮更适，不觉芳颜酡。  
阶前山茶花，落英何其多。  

【期顾德甫兄弟看花不至】  
脉脉春欲深，迟迟日方午。  
闲闲溪桥边，寂寂桃花坞。  
浅水潮初生，渔舟倒出浦。  
无奈东风狂，花落不可数。  

【西窗】  
梅阴荫西窗，实繁枝叶低。  
小鸟时来鸣，向我如栖栖。  
一鸟鸣未已，一鸟随和之。  
鸟声处处起，高下声参差。  
日出闻鸟声，不觉日已西。  
池塘小雨过，夕阳鹧鸪啼。  

【辛丑夏日闲居】  
闲居不胜娱，何妨抱微疾。  
长以无事心，当彼摄生术。  
白日一何长，临窗坐扪虱。  
饭余弄清琴，卧起展残帙。  
孤云御微风，翩翩独高出。  

【对客】  
默然对客坐，竟坐无一语。  
亦欲通殷勤，寻思了无取。  
好言不关情，谅非君所与。  
坦怀两相忘，何害我与汝。  

【移居】  
冉冉岁云暮，寒风正凄其。  
言辞东村宅，去适西村庐。  
岂无旧巢恋，欢与吾仲居。  
西村况不远，相去一里余。  
回瞻竹树间，炊烟出前厨。  
吾病四十衰，厌厌日不如。  
忧患易反本，戚戚念友于。  
安得我叔氏，亦复来于兹。  
遥望城中山，引领空嗟咨。  

【闲居寄沈伯和博士（时伯和将之京应贡举）】  
蹇劣仍负疴，分定无越想。  
柴门槿叶疏，卧看人来往。  
江南寒信迟，十月气和朗。  
一夜好雨过，阶前菜甲长。  
念我远行人，中心怅养养。  
盘餐有余滋，高驾何时枉。  

【春日过荻秋菴】  
迥绝幽栖处，何当春日过。  
花开当午足，蜂过短墙多。  
清世羲皇梦，沧浪孺子歌。  
同心吾辈在，天壤乐如何。  

【宿茅斋】  
孤斋悬清夜，孤枕秋虫边。  
飒飒松林雨，汩汩流暗泉。  
所思在远方，揽衣不能眠。  
山半歌者谁，山僧如哀猿。  

【过王世周北城幽居二首】  
溪溪绿树间红花，道是桃源是若耶。  
西近青山东近郭，白云低处是君家。  
野径无人芳草春，无情独对野花新。  
老夫自爱东风立，蝴蝶娇痴不畏人。  
归秀才昌世八首  

【和陶杂诗七首】  
宇宙何茫茫，起灭同一尘。  
胡为一日间，各营百年身。  
华堂与崇丘，去疏来者亲。  
我庐非我有，四顾谁为邻。  
有如远行客，当夕已戒晨。  
有怀不胜蹉，举目皆劳人。  
清溪直村坞，修竹带邻曲。  
花明户未开，风暖睡初足。  
道侣两三人，开尊傍棋局。  
永夜杂笑言，留宾方灭烛。  
柝响间疏钟，群乌啼朝旭。  
晨朝理轻策，日暮脱归鞅。  
行行林水间，修然濠濮想。  
时见行路人，芒芒将焉往。  
不如播种者，晴雨候消长。  
野舟横可渡，不复愁河广。  
深感田父言，耕耰戒卤莽。  
秋深霜露繁，高原榆柳稀。  
征途戒舟车，鸿雁天边归。  
徘徊歧路旁，薄寒吹我衣。  
悠悠自世路，幽独那可违。  
束发万里志，终焉老一经。  
夕秀复朝华，孺子多早成。  
老少不相及，时事亦变更。  
隐几静焚香，和墨书《黄庭。  
草莽无远图，不寐晨鸡鸣。  
兵食仰东南，怆然伤我情。  
春半暖初回，疏雨兼和风。  
新晴临晓江，万象一镜中。  
策杖访僧寮，披榛小径通。  
梵音令人静，世事皆楚弓。  
虽有鉴物智，不易伪与真。  
虽有转世权，不返浇与淳。  
宇宙穷万道，日月仍长新。  
四皓乃翼汉，三户终亡秦。  
贤圣递御天，同作空中尘。  
顾彼溪上农，耰锄良已勤。  
酌酒更相呼，自与渔樵亲。  
前有车马客，停骖来问津。  
告以行路难，慷慨泪沾巾。  
长吁归去来，低回愧斯人。  

【咏落叶】  
除却离忧百事慵，重来苔径旧时踪。  
江清秋响风催棹，鸟去庭空月照筇。  
回首独愁千万树，隔林细数两三峰。  
茫茫憔悴初冬色，飒沓时闻五夜钟。  
顾先辈云鸿四首  

【雪夜梦与受之登楼境界超远已觉恍有所得口占纪之】  
任城腊五夜，雪势浩方永。  
拥裘深帷中，照见须眉影。  
神马挟冯夷，我驭何不骋。  
遂登白玉楼，俯视方壶顶。  
秋阳郁平林，下界亦井井。  
有美楼居人，含毫发奇颖。  
拍肩遂共歌，绮思一时冷。  
谈笑闻邻钟，冷然得深省。  

【登拂水岩】  
一杖入丛箐，春泉处处生。  
岩侵湖墅近，崖豁海门平。  
云径分樵出，风林带鸟倾。  
盘回千嶂尽，下界一鸡鸣。  

【还山】  
柴门一以杜，胜事日相因。  
移竹听初雨，披花出故人。  
石衣行地古，野语隔墙新。  
忽笑朝来梦，风尘易水滨。  

【昭君怨】  
一闭昭阳二十春，才瞻天表已胡尘。  
由来错认君王弃，过眼何曾屈一人。  
邵文学濂二首  

【邻家植荷盆中高出墙外予于垒头见之戏题一绝】  
露珠濯濯晓光新，红粉初施彩色匀。  
憔悴自怜非宋玉，东家何事亦窥臣。  

【梳发】  
发白真堪惜，萧萧可奈何。  
西风吹病树，残叶苦无多。  
郑秀才胤骥二十首  

【送长蘅偕计北上二首】  
平生少年时，嬉游爱冬至。  
痴儿三五群，狂纵无复忌。  
尔来渐老大，遂觉情怀异。  
不惜事业赊，不惜居诸费。  
但每当良辰，畏债乃不啻。  
虽颇亦聊浪，发兴俱成伪。  
之子远行役，离愁纷已炽。  
复当一阳初，相送发长喟。  
娓娓所欲言，文序略已备。  
兹者为此诗，姑以舒愁思。  
每羡女妙年，今亦三十二。  
蹇予惭潦倒，视子又加四。  
中年易伤离，此不异人意。  
况仆本恨人，对此更劬勚。  
进取何所难，子行当试吏。  
自顾非伦匹，别离从此始。  
之子性耽奇，兼复爱气类。  
京师才贤薮，旧游亦交臂。  
知尔不寂寞，徒伤予憔悴。  
子每从予言，畏途宜远避。  
卜筑城市间，扰扰终为累。  
匪族难可俱，矧乃骨不媚。  
愧予不能从，交游颇杂厕。  
面目良可憎，相对都无致。  
高言不敢出，鄙辞强拟议。  
姑云免世患，志意无乃陂。  
辟如荆棘丛，转辗因成刺。  
以此为子忧，其次莫如醉。  
当筵辄沉酣，念子能无愧。  
买山以终隐，此语吾能记。  
感子珍重意，临歧聊相质。  
天寒远山静，日暮长江驶。  
泛泛水上影，遥遥征人辔。  
祖席已伤违，荒城愁复洎。  
时有南来人，德音须勤寄。  
忆予初识子，子方髫而俊。  
未能与深素，亦以私余润。  
迈往不屑姿，良足驱鄙吝。  
岁月既已多，肝胆两能印。  
因之情好殊，相与遂投分。  
之子真快士，风标何整峻。  
学博识有余，才多体更迅。  
谈达及应谐，妙理醒群听。  
得子牙后慧，无复有疑喑。  
云披而雨霁，天清以日喑。  
辟如哀家梨，啖之肌骨沁。  
亦如善攻者，摧陷无坚陈。  
吐纳纵横时，孑乎无乃称。  
之子与人游，所疾在美疢。  
片善苟有合，弘长尝过甚。  
一或遇瑕疵，反覆旋规瑱。  
盖失而数美，意实不欲徇。  
交久日日新，等于金石莹。  
吾徒二三子，视子以待赈。  
惟子有深情，使我忘非韵。  
子今将远迈，相送能无靳。  
之子素朗诣，栖寄故不近。  
顾其才非常，当事聊一奋。  
乃者既逢时，将功见言信。  
拱璧先驷马，此道亦坐进。  
每于言语间，羡子识力定。  
子心实寡营，是故恶夫佞。  
子气虽突兀，中怀乃周慎。  
非以长胜人，处长亦自胜。  
意既不在多，事理复迎刃。  
临歧何所言，慷慨仰修磴。  
君其爱玉体，聊以申贫赠。  

【别莆田陈君彦质追送不及怅然有作五首】  
宵行拟送子，惆怅未能晓。  
起来望瑽阇，沈沈但深杳。  
遥闻棹歌声，杂然出树杪。  
想子遂群动，使我心有栗。  
昔贤愿抱关，此意亦可了。  
启关欲从之，子舟竟何所。  
剩有水盈盈，亦有叶湑湑。  
谈笑昔时欢，徘徊此时楚。  
子兮如子何，与我周旋我。  
昨日与子别，子已戒荤酒。  
予为念冲寒，屏饮未宜久。  
况复羁旅间，亦须小饮否。  
子闻忽大笑，此言一何丑。  
酒徒食肉人，嗷嗷特馋口。  
不见学道人，终年但饭糗。  
但问志若为，酒乎亦何有。  
一饮不自持，终恐复濡首。  
子言故自超，使我心独疚。  
区区印迹泥，我愧犹株守。  
一别或千古，如何不念之。  
此地一相失，徘徊空尔为。  
扰扰行路人，肩摩各东西。  
当其一投分，谁能无相离。  
辟如未相识，纷纷复谁思。  
底须似师冕，而必某在斯。  
层云一何颓，东风一何煦。  
子舟一何驶，子行一何踽。  
望望如见之，何当与话雨。  

【题汪无际茸游册三首】  
此日迫长至，嗟予季行役。  
忽尔来入门，意气殊奕奕。  
未及相问劳，怀中出卷册。  
题曰茸上游，开缄风两腋。  
先之以图绘，次乃文字襞。  
新诗数十首，幽响清磔磔。  
下笔妙言语，肺附生竹石。  
湖山岁欲暮，谁乃逐无益。  
一时颇相传，香紫耽奇客。  
之子多胜情，同游意俱剧。  
遂如投山猿，一一惬所适。  
巨细得周省，手口能指画。  
人事贵勉强，恬安岂有获。  
山气何四时，一任游者择。  
胸中无丘壑，笔底谁能摭。  
因之想昔游，梦寐余芳泽。  
嗒然无一言，予意徒脉脉。  
乃今得此卷，使我懊怀释。  
微景偿宿逋，旧观快新辟。  
人生无胜游，何必异巾帼。  
岁晚夜何长，天寒日苦短。  
谁与秉烛游，自是吾季悍。  
此处故不凡，茸游庶非但。  
输尔胸盘纡，一一笔能管。  
从游吾未果，亦嫌缁仲懒。  
忆昔相过时，予意如匪浣。  
同行劝买山，土人指町疃。  
结束足幽栖，地偏人事罕。  
予时欣欲就，自辟沟中断。  
怀之一年余，此言日以缓。  
子言乃起我，自愧我言窾。  
此志不终竟，犬氂马生卵。  
岁穷寒气骄，况复风雨作。  
底事须游观，而乃得萧索。  
此意殊泬漻，余子故须噱。  
聊同弋者慕，肯效屠门嚼。  
人生本坦荡，谁使攘六凿。  
蹇予本畸人，所愿每落落。  
平生踣百忧，于此惕一诺。  
乃者实惭子，今悔已难昨。  
幸子妙点染，使我富磅礴。  
我有一樽酒，与子共斟酌。  
子歌我起舞，相对差不恶。  
仰俯一室间，但见天宇廊。  
旁观或嗤之，此言得无谑。  
予亦笑夫夫，生命如陨箨。  
何为苦营营，不见舟藏壑。  
且子固非鱼，亦安知鱼乐。  
寄言沓拖者，意趣由来各。  

【己酉赴试白下病归得杂咏五首】  
清晨理舟楫，白门溯浩浣。  
人涉邛独不，为复需吾伴。  
廿年困驱驰，此日路初换。  
事习巧慧多，老近节缩贯。  
嵚奇久笑人，自欺亦可叹。  
静敛安新懦，进取悼昔悍。  
烈士营世业，小人偷自玩。  
此理夙已区，彼我两不窜。  
人世多寒灰，贵贱会须判。  
贵人盛颜色，贱士众所漫。  
贵人乘高车，贱士难款段。  
一一件所欲，非贵孰输灌。  
谓吾勿慕此，何为复此算。  
心知非其分，聊从性所玩。  
帝城风物佳，山水环几案。  
得之众所遗，多之亦无患。  
不然两俱负，真无解颜汗。  
达人贵天游，此理非河汉。  
弱龄事柔翰，颇亦费寻讨。  
所得能几何，忽忽欲已老。  
自无三月资，难适千里道。  
生世何通屯，贵得展怀抱。  
不然徒营营，百岁犹为夭。  
吾譬好近人，正如被中蚤。  
姑且快一噆，性命未须保。  
但使具旁观，那堪一绝倒。  
三十九年非，行矣不复澡。  
倘今能觉悟，犹得十年早。  
日嚼后湖藕，饱啖姚坊枣。  
此行庶不恶，应举故草草。  
不得何不可，得之亦复好。  
生年不贯病，疟鬼或见嬲。  
赖子气颇王，疟每亦解娆。  
饮啖但如常，遂谓病可藐。  
乃者试一病，奄然遂如蔈。  
呻吟千里外，拚飞恨非鸟。  
抚观赖友生，今亦渐舒槁。  
相与共周旋，真如女萝茑。  
孤客亲僮仆，此语一何眇。  
晚来怯遥昔，未寤心有摽。  
中夜数寝兴，窗前明月眺。  
爱之不能餐，独与坐清晓。  
亦知病当惜，其如月皎皎。  
于世多不涉，顾独有酒嗜。  
亦颇烦简择，当意辄沉恣。  
有时惜人情，浊醪亦复醉。  
醉后何不有，性命直儿戏。  
良朋苦申戒，心亦害群忮。  
当杯那复禁，略与猩猩类。  
今来病方间，视酒遂如祟。  
杂坐或命觞，勉釂已颠沛。  
非我与避酒，酒乃与我避。  
乃知向来酒，彼自为我媚。  
操刀吾未能，病为息黥劓。  
齁声闹殷雷，夙昔忝夜寐。  
病余成龟息，悠悠但清睡。  
曩旁舍为厌，渐可同幞被。  
痴故不如狂，肥视瘦为腻。  
若为□濊澄，因病妍乃致。  
早知病尔尔，此病良所迟。  
可谓仁之方，吾能近取譬。  
病起犹未王，言归聿何速。  
所叹鸡肋微，犹成道旁筑。  
得失一以分，宁免相刺促。  
快哉良友言，自计亦已熟。  
同游异去住，临歧更反覆。  
肩舆晨相送，秋光何澄穆。  
江流镜面静，轻雨时絜霂。  
小艇闲泛泛，约略孤飞骛。  
远山绕前后，使人牵顾复。  
或削如立壁，或萦如雾縠。  
或敦如釜覆，或攒如剑矗。  
或如豹猊奔，或如蛟螭伏。  
眼喧破孤寂，所恨不能逐。  
篙师正逢迎，徐行入涔渎。  
孤舟倦鸦轨，短纟互困更仆。  
不禁风雨声，蓬底响谡谡。  
野水竹间流，垂条槛中绿。  
舟人叹艰阻，予意想濠濮。  
触境都无言，默稿已在腹。  
次第词纵横，挥毫但镞镞。  
舌存视张子，髀生笑刘牧。  
文章贵得意，何为苦献牍。  
妍媸浪随人，取舍疆颜服。  
试观彼岑楼，高之可寸木。  
虽有巨室资，无如匠人斫。  
昔贤重食力，坎坎思伐辐。  
吾今亦何为，考槃矢寤宿。  
永息汉阴机，不问成都卜。  
闲居信可乐，非乃为题日。  

【芥浮阁二首】  
结庐翳城市，亦足成隐居。  
耽寂乃非性，习贯亦晏如。  
时有素心人，谈笑同草蔬。  
且喜足莞簟，幸不碍图书。  
高原涌积翠，好风起庭除。  
竹景散窗纸，花香浮衣裾。  
睥睨夜月永，几阁朝云徐。  
漫兴差笔墨，放步但菑畬。  
静爱佛龛幽，闲狎老农愚。  
宇宙岂不广，闭门徒趑趄。  
周容空尔为，中心实难诬。  
头颅久冉冉，次第及髭须。  
世味差能薄，何为复忍濡。  
与世淡无事，夏屋空渠渠。  
所以古人言，吾亦爱吾庐。  
东风入林闾，春事看已馥。  
镜里发方华，樽中酒初绿。  
日将萧洒意，静与良辰逐。  
最宜檐萧萧，偏怜昼穆穆。  
抚几摊故书，听泉到新瀑。  
高歌偶当窗，什箸或村塾。  
往来地自偏，俯仰天如沐。  
畏闻剥喙声，愁柬问事牍。  
惟余二三子，相寻来不速。  
亦知四壁空，忍使两峰蹙。  
聊复安容膝，未省辞脱粟。  
饱食幸无事，此外百不欲。  
少游哀大志，老聃戒为目。  
每笑学弈人，所思在鸿鹄。  
斯言差我心，傲名非傲俗。  

【次东坡韵怀李三长蘅】  
丈夫怀当世，真假正相半。  
淡荡曾生言，夫子喟然叹。  
人生须底事，直为造物玩。  
之子真快人，遇辄氛翳散。  
遥怜不得意，暂有云泉伴。  
屈指行当归，豁如夜将旦。  
会须穷日夕，何妨没杯案。  
相为汗漫游，且勿言理乱。  
看子舌尚在，老我耳欲盥。  
春行暮方急，子归未宜缓。  
我贫苦眼热，子富诧腰贯。  
须子愈以勤，子闻得无懦。  
虽然聊戏耳，子归我能馆。  
子但愁劳薪，讵须忧湿炭。  
至乐非外奖，人情自宜暖。  
想此尊明余，喷饭聊助粲。  

【长蘅被放有怀】  
今年春榜新，声党多捷中。  
本谓子不疑，顾乃独脱空。  
才名廿年余，犹复成虚哄。  
荣名偶然事，儿女浪飞动。  
货贵恒不售，材大亦难用。  
想子能洗然，此理未须讽。  
乖人易为感，触事心更恫。  
昨年颇惊弓，念子因思痛。  
羡子胸盘纡，八九吞云梦。  
辞画何淋漓，多能信天纵。  
造物相逗女，终亦困嘲弄。  
日日想容辉，时时计飞鞚。  
市物憎肉食，未阙幽人供。  
脱粟不论价，蔬笋直如送。  
底须愁禄养，家园足清俸。  
三径久已扫，迟子相过从。  
秋共牛渚饮，寒同灞桥冻。  
策杖临长风，乘舟溯枯葑。  
子谈如倒囷，我饮欲倾瓮。  
惟知仲长乐，肯作阮生恸。  
春来物色佳，荏苒遂季仲。  
已复为子闰，慎勿妄倥偬。  

【送程孟阳楚游】  
自君有楚役，离念日以旋。  
今兹遂行迈，那免相迍邅。  
接欢已成暂，后会方欲慳。  
前夕把君诗，不觉为泫然。  
平生相从乐，转为忧所缘。  
子性快游览，杖屦本翩翩。  
楚中况名胜，山水天下传。  
此中亦聊尔，于子良亦便。  
风景岁欲暮，放舟枫叶寒。  
远寒晕晴颊，微霜点秋颠。  
神闲妙磅礴，笔墨烟霞鲜。  
胸中芥蒂心，荡尽为长川。  
蹇予久落落，触途多拘牵。  
终年缩身首，有似蚕营绵。  
天地亦大矣，蹙蹙步武间。  
人生欲何为，宁不亦可怜。  
何当长相从，披云老谿岩。  
愿子无他赠，愿子安食眠。  
世路今方难，古心空自鞭。  
唐秀才正雅二首  

【感兴】  
城郭已愁逢闹处，郊原亦懒恣闲行。  
细思无事关幽兴，还爱空斋放笔声。  

【迟友不至】  
闲斋卓笔赋初成，飒飒西风满户生。  
细雨乍来君不至，寂寥把盏对寒檠。  
王提学志坚八首  

【寄长蘅二首】  
少小事编摩，谓可操左契。  
及乎当得失，辄非向所计。  
年来变态屡，追时殆如谜。  
屈伸苟不爽，冥冥失权势。  
咄哉司衡人，实乃天公隶。  
一编余故簏，字画麻姑细。  
仿佛共丹铅，深夜重门闭。  
十年梦幻身，感此潸欲涕。  
吾观仕宦人，每每念丘壑。  
虽复非真实，兹意或间作。  
譬如酒食困，番思茗饮乐。  
病苟稍稍去，旋复恣馋嚼。  
嗟余困折久，甫得离蔬鳷。  
救口犹不遑，何遽厌杯杓。  
念吾坚顽姿，本自甘濩落。  
兹游非得已，黾勉就人爵。  
人生能几何，胡为久薰灼？  
宁为沙上鸥，无为笼中鹤。  
山灵闻吾言，生平谨然诺。  

【观冯生所藏倭王锦袍歌】  
冯生示我倭锦袍，腥风凛凛寒发毛。  
天吴紫凤恍惚是，水底鲛人亲自缫。  
倭王昔日乘潮入，箕子城头鬼夜泣。  
道旁瓦砾青珊瑚，茫茫衰草人膏湿。  
休徒暂住釜山坞，帐下健儿弄余武。  
鼎烹壮士似孤雏，槊挂婴儿作旋舞。  
何人东征拥貔貅，前茅初度辽海头。  
咄哉奉使竟不效，抱头窜却临淮侯。  
军中谁复探虎穴，猛士如云皆缩舌。  
冯生奋髯决独往，丈夫生计三尺铁。  
当时清正酋中雄，偏师坐拥千旗红。  
葛巾直往恣谈笑，一言未毕意已通。  
夷国亦有天，夷人亦有心。  
对君指心与君语，戴天愿如沧海深。  
临别殷勤重回首，西望长途酹杯酒。  
征袍自解锦云鲜，赠君刚及西风后。  
归来朝事一番变，讳却和戎尽言战。  
征夫羽箭各垂腰，东南转饷车遥遥。  
兵连海外不可解，从此司农心计劳。  
冯生趣驾归田去，尽铸腰镰作农具。  
只今蹩蹩长安尘，姓名不上论功疏。  
茅斋夜静闻寒柝，听君话旧灯花落。  
君不见钱将军，夜半提师斫阵云。  
功高不赏人所惜，鼠牙雀角何纷纷。  
世上难凭伸与屈，劝君且尽杯中物。  

【河间道中杂兴二首】  
朝求百骑尽如龙，赵女齐儿一队中。  
席帽长衫浑不辨，只教银镫露双弓。  
驿马朝餐苜蓿肥，三鬃剪出疾于飞。  
行人尽望红尘起，开府差人阙下归。  

【读宋史张浚传二首】  
一立彤墀喙便长，有时鲍老也当场。  
富平未起符离又，可悔弹文到李纲。  
十万良家等蠛蠓，符离一夕水流红。  
魏公心法由来异，鼻息如雷学寇公。  

【送陈献甫之云栖】  
宝刀陇上日初沉，壁观峰前云正深。  
四十八声清夜发，教人失却少年心。  
尹提学嘉宾七首  

【秋日寄受之太史】  
屋梁落月思悠悠，清梦依然到虎丘。  
月满讲台宵度曲，云生西岭晚登楼。  
林香冉冉流清梵，枫叶萧萧下小舟。  
苦忆风流钱太史，赏心何日续同游？  

【寄破山樵者李超无】  
结隐深随麋鹿群，上方钟磬断知闻。  
空山岁晚多冰雪，若个峰头踏冻云。  

【江上杂咏三首】  
河豚雪后春还浅，刀鲚风来水已波。  
携酒江边吹笛坐，那山今日出云多。  
君山残雪点汀洲，黄浦微茫失远流。  
犹有幽人徐酉望，洞箫一曲出江楼。  
杏花淡淡柳丝丝，画舸春江听雨时。  
渐卷鹤洲江色紫，沙鸥睡着不曾知。  

【前湖诗】  
前湖何氏七娘子，骂贼不污殉节死。  
湖上鸳鸯不敢游，湖中莲花无并头。  

【平原道中见牧豕者】  
天门室宿郁如虹，海上萧条牧豕翁。  
会得平津开阁意，一竿寒日野田中。  
韩国博上桂一十四首  

【醉卧苏汝载积翠园晨起放笔呈汝载】  
偶来辟彊园，游戏竹林下。  
云物递清新，花水低相亚。  
野树盖中庭，余阴荫比舍。  
碍日构飞楹，攒云拱朱榭。  
地僻鸟易驯，涧绝虹仍跨。  
蓄水灌疏畦，寒流潆石罅。  
疏菊晚逾鲜，败荷久已卸。  
方冬场圃成，万室入禾稼。  
村巷出牛羊，主人属清暇。  
樽宽北海情，屣倒中郎迓。  
本自托石交，况乃藉姻娅。  
屑语等琳琅，芳词袭兰麝。  
席地竟长筵，临流洽飞斝。  
珍馔络珠盘，竹厨行美炙。  
诸蔬错蟹虾，嘉果有橘蔗。  
郁金琥珀浓，宝杓琉璃泻。  
博木竞袅牟，选隽事壶射。  
不醉尔无归，就逋我弗赦。  
调笑杂优俳，欢嚣恣轻骂。  
侧弁转悠然，屡舞且勿咤。  
醉客影阑珊，倦仆梦惊讶。  
欢燕意转浓，邻鸡不相借。  
吐后酒频呼，主休客未罢。  
卧我碧云楼，覆我青罗帕。  
疏星点翠帘，冻雨消长夜。  
起视觉苍茫，宿昔如羽化。  
吁嗟此夕游，洵矣美无价。  
天明起就途，仆夫不肯驾。  
恶宾兼故人，贱子谨致谢。  

【得也字戏为解嘲六言二十八韵示汝载】  
卿相事业彼哉，簟瓢道味回也。  
关门仙客骑牛，塞上老翁失马。  
夷甫立名非真，偃师构象是假。  
机性能忘灌畦，忮心不怨飘瓦。  
受金折胁蔑污，秉翟锡爵渥赭。  
鸡肋薄味休寻，蜗角微名须舍。  
蟠木轮囷离奇，王侯不穀孤寡。  
西山弱蕨堪餐，东篱黄菊满把。  
天清雁队缴加，水落鱼梁网打。  
三命五命徒然，一丘一壑聊且。  
阴崖久綍丰茸，古洞乍开豁鋋。  
第安墐荜茅檐，不羡布衣兰若。  
僻径柳丝烟迷，幽斋桐叶露写。  
花朝鸟语四闻，山午钟声几下。  
佩结琼瑶采含，服制芰荷香惹。  
懒出却步朱门，痛饮攒眉白社。  
竹垆鼎沸烹茶，石涧泉潆涤斝。  
雨后小摘瓜蔬，盘中薄蓄菹鲊。  
种秫百斛供酣，割蕉千叶披洒。  
淮桂结缘小山，郢雪扬歌大雅。  
曼倩诘屈陆沈，淳于滑稽炙枿。  
尧勋舜烈糠秕，周礼孔书土苴。  
试诵《逍遥内篇，请植广莫荒野。  
卷葹拔心复春，反舌无声值夏。  
鸴鸠笑比鹍鹏，樗栎寿胜梧棨。  
悬弓影忌照杯，铸剑金防跃冶。  
枉教盗铃作聋，何事吞炭为哑。  
但处材不材间，勿问鸣弗鸣者。  

【秋江月】  
秋江月月在，秋江如可掇。  
秦时曾照玉龙堆，汉世常穿金凤阙。  
凤阙清辉映画楼，风生洲渚锦帆秋。  
白云一去迷前浦，江水东回逐月流。  
月光一何皎，客愁一何悄。  
玉盘灭没波盈盈，彩袖飘摇苏小小。  
扬子江头见月光，华堂宝烛夺辉煌。  
鱼龙寂寞金波冷，乌鹊依微玉树凉。  
濯濯芙蓉双蒂断，怯怯鸳鸯比翼狂。  
比翼鸳鸯自成匹，独眠孤妇不胜泣。  
春去秋来恨几时，月圆月缺嗟何及。  
锦帐萧条可奈秋，惜芳人倚木兰舟。  
金闺草阁还同照，纨扇蛾眉一样愁。  
几度霜寒听暮笳，况堪羌笛《落梅花。  
江城大地三千里，江月斜悬四五家。  
良人几戍交河北，妾梦空惊海上槎。  
海上槎，叹秋月。  
任尔团团比玉容，胡不双双对玄发？  
千门万户竟能为，七宝三窟望空绝。  
姮娥既老不嫁人，吴公持斧何时歇？  
徒有无情桂树香，不见多心连理结。  
以兹感叹减朱妍，谁分轻鬟衬绕蝉。  
翡翠楼前钩独上，珊瑚案上镜虚悬。  
拚无药物能奔托，拚无服食可神仙。  
东家流水西家挹，南陌栽花北陌搴。  
晓漏铜楼鸡欲歇，此时不见秋江月。  
秋江月落影沉沉，美人一笑千黄金。  
人生百年难百岁，何处双心共一心。  
双心双意徒为尔，愿逐流光赴蒙汜。  
蒙汜虽沉犹有回，独无故人可重来。  
思君不见怜秋月，化作朝云暮雨台。  

【御沟水】  
洛阳城东花草殷，垂杨满道那可攀。  
始闻绛气萦金阙，复道寒烟锁玉关。  
玉关对削环丹戺，朱馆横连盈帝里。  
深宫寂寞掩芙蓉，间道斜通御沟水。  
沟水东流百尺深，绝代佳人但一心。  
红颜可照青天丽，粉黛空含绿地阴。  
绿阴地森不可见，柏梁宫里陈高宴。  
谩想轻盈拟阿娇，更得娉婷似飞燕。  
飞燕双翻入华堂，清歌妙舞逼成行。  
各取嫣妍回眷恋，何知姊妹借辉煌。  
逢人祇说乌鸦挽，对月真惊宝镜妆。  
宝镜妆成不自惜，但愿君王赐颜色。  
君心活似剑端环，妾念专期林上翼。  
林上寒鸟栖满枝，三春归雁湿征衣。  
恨不倾身联比目，那能奋翮趁双飞。  
流苏宝帐尘将满，承露金茎滴乍稀。  
此时惨淡玄华耗，此日空临御沟道。  
沟道波浮映远杨，繁丝乱絮结中肠。  
潆洄不比东归水，哽咽难沾五夜觞。  
觞中酒满泪亦满，枝上丝扬情复扬。  
薜萝紫结徒悬月，萏菡朱华祇怯霜。  
沉思此事怜孤寝，沟水沟声常入枕。  
黄姑几度惜填河，织女七襄害成锦。  
波去波回亦有时，千金赋尽无还期。  
但看古来沟水地，谁不吞声恨落丝。  

【子夜歌】  
月光欲没花含烟，岭头游客愁不眠。  
池中小莲新贴水，林外轻桃带露鲜。  
隔墙近在谁家子，婉转歌声常入耳。  
吴趋未下楚姬迎，玉笙初罢文箫起。  
银河烛影夜沉沉，宝笙兰薰香十里。  
共道千金买醉宵，何知孤客怜春芷。  
怜春芷，叹春声，惨切流莺暗自惊。  
关河北去人如□，只是相思一路明。  

【采莲曲】  
采莲复采莲，采莲方未已。  
翠羽拂云平，轻桡乘浪起。  
越女娇娆世所无，玉环系腕色甚都。  
相将结伴寻芳去，但得芙蓉莫浪趋。  
芙蓉浅浅峡江侧，近水轻盈净如拭。  
将归东岸隔西浔，欲往汀南限溪北。  
汀南溪北一朝花，采莲谁得似娼家。  
不憎绿水渐罗袂，但恨鸳鸯占浦沙。  
浦上鸳鸯两两飞，翠茎丹干自相依。  
渚口初闻乘月去，隔江犹唱采莲归。  
采莲曲，欢未足。  
一路歌声入彩云，相看翠袖飘红玉。  
思君为擢藕如船，断却长丝恨转连。  
蒂似妾心空自苦，花当妾貌好谁怜。  
采莲秋已暮，归来月如素。  
塞外音书杳不闻，江南年少空相慕。  
摘尽红莲怅远天，回看往路空寒烟。  
可怜江上如花女，为采莲花学刺船。  

【紫陌行】  
（乙未春，罢对，自长安抵敝庐，时春气盛敷，游观络绎，而余独蹇行道中，不胜壹郁之感，杂以成篇。）  
圣朝明日丽中天，汉代祥云接御烟。  
百二关河开锦绣，三千龙虎护幽燕。  
幽燕士女多婉娈，洛渭风尘同眷恋。  
但学吹箫驾碧空，岂惜鸣銮买歌扇。  
晓漏铜龙报早春，青阳景物动芳辰。  
太史书云呈玉叶，将军履剑动勾陈。  
岭外调风应，衡端淑气臻。  
文从星汉转，治逐斗杓新。  
斗杓星汉浮兰汜，象管鸾笙催帝里。  
罗浮山上月衔梅，上苑林中云缀李。  
共道朝来斗彩春，谁知腊里偷寒芷。  
春气竞萌芽，春光照碧沙。  
枯崖藏翠草，古木发琼葩。  
渭水桥边千万户，武陵源上两三家。  
流风一溯龙城遍，往日关河如自变。  
水濯黄金条，庭抽青玉线。  
江云黯黯度游龙，江雪融融湿飞燕。  
飞燕翩翻上画梁，游丝杂沓卷垂杨。  
朱门锁后谁冲钥，衡宇开斜亦任香。  
沉吟报道春将度，侠客妖容满前路。  
紫带珠缨络玉骝，银丝铁网妆瑶辂。  
照人宝剑递成行，映日金环移远步。  
金环宝剑逼泠泠，牵车策马未曾停。  
何处依微开古刹，何处阴深度帝京。  
龙鞭轻指点，宝勒近丁宁。  
相看一水隔，并笑百花明。  
仙郎此去同谁伴，浮英落缕争相半。  
丹瞿九道接重楼，紫陌千条横广汉。  
磴路复崖雪未稀，铜沟别墅冰将泮。  
为寻春色倚嵯峨，谁料春心系茑萝。  
驱驰岂惮金川水，窈窕还临宝镜波。  
北渚夜来少，南山朝更多。  
同为斗草戏，齐作采兰歌。  
相顾红颜私懊恼，人生安得长美好。  
去年花比今年饶，今年春比去年早。  
闻道宫城辇道东，照人丹杏挹春风。  
江心小李不同白，洞口纤桃一样红。  
荼迍架上栖双鸟，杨柳溪头落并鸿。  
荷衣新试浅，柏盖旧成丛。  
漱水珠花射，敲冰爽气冲。  
行行更向曲江浒，两岸落花急带雨。  
青萍碎出日还浮，弱荇微牵风更舞。  
锦瑟佳人娇上春，吹笙王子结成邻。  
有情飞鸟能相伴，无意游蜂只自嗔。  
双双蛱蝶衔须并，匝匝鸳鸯比翼频。  
抽手为郎折江芷，更上一枝春更美。  
丛棘牵裳步却难，凌波度袜泥防滓。  
但取嫣妍效妾欢，何辞婉转为君死。  
箫鼓中流发浩音，桂棹轻移傍绿阴。  
云鬟斗出千峰玉，宝靥斜开万树金。  
万树霏微但一色，水底龙文涵湜湜。  
葡萄樽下几倾红，竹叶杯中频送碧。  
锦带同心结，香袿连理织。  
眼前一片欢，别后庸相识。  
迟迟落日挂春晖，只可贪花满袖归。  
芳潭紫萼携来重，碧沼朱英恨不违。  
归鞍竞隘关前毂，冉冉红尘散金谷。  
翡翠支持草际深，珊瑚错落花中蹴。  
止水犹含旖旎香，竹梢尚系轻盈縠。  
寂寞空林野鸟啼，凄凉暮雨玄猿哭。  
目极萧然怅远游，早春何地不消愁。  
亦有花间题纨扇，亦有袖里觅银钩。  
从前已对蟾蜍月，别后新添嵒鹊楼。  
始信太平多景象，蕙叶兰文波泱漾。  
盛年春色住盘龙，满目风光留户网。  
独有经行客子悲，貂裘已破黄金资。  
风流不减张京兆，磊落谁嗟向子期。  
琴心懒奏凤皇曲，彩笔羞裁芍药诗。  
茫茫天地一何大，石涧飞虫递鸣籁。  
轻风不散故乡愁，细草长萦行野慨。  
只有南枝号合欢，谩说忘忧树北背。  
尘生莱甑几怜人，病处牛衣徒自悔。  
振翮何时入御堤，上林还借一枝栖。  
手调商鼎盐梅和，曲应虞弦舞袖低。  
涸鲋亦思回润辙，枯杨犹自发荣稊。  
春风一夕能相识，鹰作鸠声亦解啼。  

【舟行惠阳遇雨】  
江南十月吹天风，水势直撼蛟龙宫。  
白昼鲸鲵跋浪立，猿悲狐怒号苍穹。  
江心小艇荡如失，帆摧柁折中流泣。  
日暮天黄哭鬼神，顾见大鱼张口吸。  

【风定示苏汝载】  
呼童且沽酒，沽酒休蹉跎。  
人生有酒且相乐，昨日骇震今笑歌。  
六鳌已断鲸星灊，波涛累日将如何。  
与君饮酒悲天风，人生去住飞秋蓬。  
江圻突迁虎豹窟，古岸夕徙鼋鼍宫。  
我无鱼龙之鳞甲，又无雕鹗之羽翼，  
徙然水路为逼侧。水忌瞿塘陆太行，  
首尾畏缩将安极。旗亭酒香酩酊时，  
下视溟渤如杯池。江神莫争子羽璧，  
负龙蜿蜒何能为。  

【苍鹰赠蔡子毓】  
苍鹰白头人不识，群飞沧海恣猛力。  
霜毛飒爽滚雪飞，铁距撑拏倍惨黑。  
侧目愁胡破远天，轧滚左右凭胸臆。  
狡兔未保深窟藏，大鹏遂失垂天翼。  
姿雄往往受众猜，去傍鱼矶掠鳝鲫。  
鳝鲫鳖没泥滓中，百转千飞不得食。  
吁嗟壮士亦如此，高牙大纛张边鄙。  
上林羽猎竟何为，不搏匈奴搏虎兕！  

【东征歌四首】  
十万旌旗闪绛云，三千龙虎镇雄军。  
师行不用传刁斗，夜半天鸡彻晓闻。  
天兵缭绕下勾陈，玉女飞符指过津。  
近见蓬莱较清浅，多因车马蹴成尘。  
边风萧飒海云颾，日足森森照彩旄。  
鸭绿江波浑似酒，犒师何用更投醪。  
騑首朝惊水怪频，三山宫阙峙如银。  
系来男女知多少，还是秦时采药人。  
宋秀才珏七首  

【读金陵俞仲髦荔枝辞戏作五十四韵】  
俞公晚好事，垂涎及荔支。  
愿贬枫亭驿，甘作驿丞卑。  
忘意荔熟日，端坐饱啖之。  
事有谬不然，倾耳听我词。  
枫亭闽孔道，迎送无停时。  
漳泉贵宦多，暑行喜夜驰。  
东迎接不及，南送已嫌迟。  
炎天夫马缺，每被豪奴笞。  
此亦丞常分，受辱其所宜。  
及至荔支熟，苦情公不知。  
驿庭只四树，树老半枯枝。  
每岁贡上官，皆派丞往赍。  
岁有熟不熟，上官循旧规。  
十万献抚按，百万分三司。  
四郡大乡官，例亦有馈遗。  
张家赊数担，李家复那移。  
封缄青笼内，渡江敢辞危。  
伺候烈日中，暍死敢言疲。  
门吏急使用，乃得进丹墀。  
不然香气变，色味复差池。  
小则受棰楚，大则冠袍褫。  
上官幸色喜，归见妻孥悲。  
张三昨索价，李四又忙追。  
门前递骂呼，簪珥典偿伊。  
衣衫准子钱，反言伊受亏。  
妻孥交口詈，驿丞两耳垂。  
荔支有此苦，谁说甜如饴。  
公思啖尤物，一事颇燥脾。  
莆多荔支园，园丁尽可为。  
五月六月交，朱实已累累。  
贩子未采摘，园丁不暂离。  
中搭四柱楼，夜以防偷儿。  
园丁卧楼中，两手如悬捶。  
珊瑚为我幄，碧玉为我帷。  
园林悄无人，惟有凉月窥。  
伸手即可摘，摘食复奚疑。  
口吮荔支汁，指剥荔支皮。  
皮核卸楼下，堆积如城陴。  
饱即扪腹卧，恬若陈希夷。  
既不费银钱，又无人把持。  
清福如此享，神仙亦妒其。  
家家亦有园，宋香品最奇。  
崔亭与鬯山，霞墩及东陂。  
陈紫比毛嫱，江绿匹西施。  
年年皆遍尝，题咏壁淋漓。  
自署荔仙人，不羡加太师。  
无端客钟陵，十载滞归期。  
荔熟必入梦，醒来空嗟咨。  
无罪坐自囚，无官反自羁。  
言梅宁止渴，说饼岂疗饥。  
清福不得享，作计无乃痴。  
昨为人写生，费墨及胭脂。  
今复弄纸笔，挥汗作此诗。  
诗以嘲俞公，因之以自嗤。  

【西湖杂咏二首】  
云合云开楼上下，月升月落榻东西。  
侧身枕畔低回看，身与雷峰塔顶齐。  
倦将书卷引闲眠，枕上青山几上烟。  
午梦似醒醒似梦，湿云如地水如天。  

【过燕矶怀孟阳】  
孤帆落炤在矶头，风引歌声唤客留。  
正欲低回寻往事，纷纷木叶下江流。  

【将归白下留题侯豫瞻画壁】  
酒中别意画中花，梅半残时柳半芽。  
我欲桥边添个客，醉眠芳草不思家。  

【泊皖城三日怀白下故人】  
城依碎石岸依沙，行遍城南乏酒家。  
日暮客愁如白下，芦花风起似杨花。  

【汤宣城诗有长桥细月眉相约之句有所怀极赏之惜其全篇不称春日坐浪楼戏为足之】  
寂寂春山一鸟鸣，春江入夜乱春声。  
长桥细月眉相约，远浦微波目共成。  
歌扇裂余犹见画，舞巾题处已无名。  
那堪一尺天涯路，空对繁星达曙明。  
商秀才家梅一十三首  
子幸以斯言叙我诗，百世而下有指而目之者，曰此有明之世一僻固狭隘之诗人也，视欧阳子之称圣俞者，不尤有余荣矣乎！”余既诺孟和之请，而未及为。今录其遗诗，追忆平时往复之语，聊举其绪言，以慰孟和于地下，并以谂于世之知诗者。  

【留别杜生】  
樵川旅思久应残，未去遥知别事难。  
渐有岁时生远梦，乍无朝夕共清欢。  
山莺劝酒宜深听，春柳如人不忍看。  
更尽须臾携手处，溪流正涨月光寒。  

【到白门同友夏坐茂之斋头话别】  
暂得清言到夜分，逢迟别促思纷纷。  
庭前一片高梧影，明月来时即似君。  

【听同舟人吹箫】  
有客同舟月正来，闲吹玉管思徘徊。  
数声只在霜篷里，却似江头寒雁哀。  

【同伯敬渡漳河】  
不觉朝从邺下过，更于薄暮渡漳河。  
频询故迹情难减，为记遗文事转多。  
枯柳覆村疏有路，寒云隔水去无波。  
溅溅俱是千秋恨，铜雀风流可奈何。  

【题受之津逮轩】  
虽然城市即山居，才理清斋木石余。  
坐卧此中心自远，月来先照满床书。  

【过何季穆夜坐听雪】  
入春难独夜，今夜坐能深。  
有雪下疏树，如风吹隔林。  
因之闻不睡，亦可共微吟。  
斟酌闲房里，清寒到客心。  

【同王忘机林子丘登雨花台过吊亡姬杨烟墓荐洒赋诗】  
雨花台下树为烟，抔土于今已一年。  
亦有催妆旧时客，同来酹酒晚风前。  

【自吴门登舟武林二首】  
来往钱唐路，今朝倍有情。  
蛾眉过柳色，燕语掠江声。  
远翠如鬟沐，残花带笑迎。  
独怜一水上，吴越女盈盈。  
碧水照多思，舟中余有春。  
最怜从岸草，如恋渡江人。  
烟态变浓树，歌声覆绿絺。  
浮家达者事，亦未自由身。  

【至武林邸舍】  
十载武林路，重来半故乡。  
烟青出墙竹，月白过楼霜。  
岁晚情难住，湖山梦易长。  
萧萧闲坐处，斟酌伴清光。  

【过滩（示吴姬）】  
晓发即滩声，溪山无限情。  
亦知船不住，笑指石能行。  
屡惜岩峦去，浑忘波浪惊。  
从来幽阁里，夷险未分明。  

【得家书】  
忽见平安字，封题是老亲。  
自惊为客久，不敢述家贫。  
松菊纵多故，路途惟一身。  
临风应不尽，还问寄书人。  

【送裴二还家】  
自然畏秋色，岂可视归人。  
此际犹家信，何时非客身。  
淡云行水次，寒月过江津。  
嘱尔无他事，为余慰老亲。  
顾勋卫大猷五首  

【芜城】  
日落芜城门，草没芜城路。  
无复鹤归年，时见鸟栖树。  

【梅华阁】  
残雪映江城，春风度郊郭。  
不见阁中人，梅花自开落。  

【初冬社集甘露阁】  
严风动树转新寒，系马招提木叶干。  
钟鼓还鸣梁殿阁，壶觞雅集晋衣冠。  
江枯白雁芦初断，地古青莲露已残。  
总是空门无去住，赋诗行酒尽余欢。  

【春初雨雪新霁过乌龙潭访谢少连】  
林竹谁开径，春江暂系船。  
青山君偶借，沧海兴应偏。  
城阙留晴雪，衣裳净夕烟。  
泠然心赏得，佳处若为传。  

【秋晚客鸡鸣寺】  
古寺崔嵬俯帝城，攀跻渐觉旅愁轻。  
楼台寒入三山色，砧杵秋高万户声。  
向夕张琴依竹坐，有时待月伴僧行。  
从来禅室多心赏，几席无尘梦亦清。  
龚溧水士骧二首  

【塞上曲】  
星汉盈盈望故乡，梦惊刁斗在辽阳。  
谁将一片深闺月，散作长城万里霜。  

【西湖曲】  
六桥罗绮媚晴霞，彩袖风偏一向斜。  
四百亭台何处胜，香车未到莫飞花。  
茅待诏元仪九首  

【送钱受之侍郎枚卜罢归一篇（崇祯元年）】  
晶晶日月，雨雪忽零。岂无师保，束此宁人。  
维桑失系，朽索弗宁。大木将拔，先剪厥阴。  
（其一。）  
矫矫荩臣，夷之斮之。显显令人，谪之诼之。  
言窜江沚，隐斯骲也。自幽私宫，避斯驳也。  
（其二。）  
鼎沉而起，星坠而升。如日再中，如月再盈。  
言巾我车，言濯我缨。辟此皇路，以迟汇征。  
（其三。）  
汇征伊何，首论盐梅。惟和惟一，无待尔枚。  
田畯盘舞，红女解颏。翳云何自，晦此中台。  
（其四。）  
浣布于火，乃愈鲜也。蒨金于垆，乃愈坚也。  
人亦有言，靡不有天。高高在上，焉用便便。  
（其五。）  
言驾言迈，归我初服。匪曰初服，匪帝畴复。  
于以御之，我躬粥粥。妇不可媚，岂待詹卜。  
（其六。）  
拂水涓而，耕罢可浴。虞山咫而，咏罢可牧。  
斟之酌之，奚暇枕曲。愿言怀人，穷此遐目。  
（其七。）  
煌煌帝业，莫或缵而。昭昭先微，莫或亶而。  
及尔政成，恐或瑽而。假此暇日，往者衎而。  
（其八。）  
神龙将蛰，并及于蝘。沧流欲竭，祸先于鳟。  
嗟我何人，亦槛亦圈。愿因商风，从子荒遁。  
（其九。）  
高后在天，哀此下民。笃生神孙，哲惠且英。  
襄焉穆穆，终矣明明。惟日之环，匪河之清。  
（其十。）  

【潞河与受之侍郎别次见赠韵】  
崩岸惊涛不可闻，新湍陡处手初分。  
共听夜雨还伤我，独趁秋风却羡君。  
东阁只嬴抄秘本，北山重补未耕云。  
明朝泪落芦沟上，也解随流逐卫濆。  

【九日同启泰石卿诸君登永宁寺台】  
此岁登高在此台，树笼秋色入深杯。  
黄花祗为形霜艳，红叶多因酬雁来。  
寒水浅流如漱石，云山初暝似生苔。  
一番隹会增惆怅，是到重阳忆几回。  

【江村村外有野水一湾就看秋色】  
江村是处好清秋，倍爱寒塘特地幽。  
但有白杨晴亦雨，瞥惊霜荻浪生洲。  
饱看枫色还思影，送尽秋鸿更忆鸥。  
漫说江南千万里，只须扶杖便江头。  

【赴狱旅中示客】  
暂脱南冠坐水湄，残觥沥尽与君知。  
时危只恐英雄老，世乱非忧富贵迟。  
已见生来同李广，只须死后傍要离。  
十年征战兼羁系，见惯休猜不惯悲。  

【江村荷恩放回呈伯顺奉常启泰征君】  
追锋车上雪皑皑，犹似当时特召来。  
分死只如辽左去，重苏犹得故人哀。  
余生羞过荆轲里，退士何心乐毅台。  
但负圣明兼负友，鸿飞天外尚徘徊。  

【春夜同屠泠玄于该博堂前坐月】  
杯停花睡正三更，寂寂闲除澹虑生。  
月洗纤云天似润，风摇狂絮柳如酲。  
乍寻诗味抽春笋，难冷交情炙冻笙。  
留得一诗存胜日，侵晨又去伴啼莺。  

【陆贾不欲数过诸子（和汤临川诸题，录二首）】  
新语汉高惊，片言粤佗喜。  
乍可动帝王，常恐厌儿子。  

【魏王分香】  
英雄心胆殊，不惜儿女态。  
最笑啖名人，含情死后悔。  
于秀才鉴之一十六首  

【杂感十首（崇祯元年）】  
残书一榻对松风，卧读微妨饮酒功。  
小院心情春暖后，高楼闲暇夕阳中。  
蝉留旧草惊飞白，蝶去余花惨梦红。  
底处古人须见我，偶然危膝类张融。  
人间白昼自繁华，别有玄心托赋家。  
尺牍殷勤非盛览，衡门寂历少侯芭。  
劳生晦朔观朝菌，隙地阴晴视昔耶。  
何处更求岩壑隐，男儿襟气是烟霞。  
卮酒能当万树萱，上才宁必醉西园。  
清时肯护文人行，薄俗难称长者言。  
素魄岂愁频缺辐，苍穹犹恨类欹轩。  
微词竟得留容冶，宋玉何曾似屈原。  
杨子幽居五世传，幸留残石伴遗编。  
院藏弥勒依金好，楼望童初想玉贤。  
底事会心常独笑，未能排闷且高眠。  
吟轩何以酬枯臆，禁得庐峰一匹泉。  
抱影空庐日月荒，莓苔无事岁青黄。  
精心自比和香序，雅好谁同服食方。  
拓落讵能辞尚白，纵横那复著聊苍。  
倦怀秋气寻常有，春叶还惊半石床。  
嫩晴花气减衣天，静夜燔香月照烟。  
琴在暗床闻鼠过，石当虚牖见虫悬。  
委形笑我无名屈，宣发欺人不惑年。  
安得山林藏下士，风瓢闲处即栖禅。  
扃门非敢傲邻比，只是平生最自知。  
小赋不须通狗监，微才何用造牛医。  
莼丝乍可牵吴兴，蕙服终难释楚悲。  
莫讶经年无快接，秋蛾春蝶有须眉。  
高馆凉风日夕吹，幽襟横绝雍门丝。  
蔡洲古岸移青石，杜里新烟改赤墀。  
万事只如芳草暮，一生常比落花时。  
无聊感慨仍无谓，邻笛何关向子期。  
萝窗静翳镇春冬，澹漠偏于节物浓。  
柚美故堪供禹锡，松高应不受秦封。  
悬裈醉后矜南阮，昼障薰余惬小宗。  
自共古贤风性近，非关人世调难逢。  
亦解雕虫世所轻，丈夫肯自壅情灵。  
宁从赵晔探诗细，不向王充索论衡。  
俗问萧疏难竟绝，清谈历落故无成。  
将歌小已吾谁怨，累牍何妨月露形。  

【闻警二首（乙亥三月）】  
群盗因循玩木鹅，忍言陵寝罢谁何。  
井桓鸟集人烟断，丛构狐鸣夕磷多。  
酒客狂曾挥蔗杖，书生弱亦弄枝戈。  
三千精骑夸邢邵，残墨拚将楯鼻磨。  
男儿生岂负头颅，久事雕虫愧壮夫。  
欲问偃妖诛楛矢，谁惊穆御誓桃弧。  
貉奴白帢频收系，蛾贼黄巾未伏辜。  
今日拥书三万卷，可堪持作解兵符。  

【辛巳仲春京口望茅止生翙舟不至感述三首】  
万事东流江上船，才名永负勒燕然。  
吹楼已任蛾眉适，旅榇空期马革还。  
气满挥戈遑驻日，心倾指囷溯驹年。  
人间别有男儿泪，欲共春潮挽逝川。  
明姝犹少入宫怜，瑰俊曾闻得几全。  
北阙筹兵真武库，西曹箧谤似文渊。  
八城兽角烽吞塞，千轴鱼丽海啮舷。  
精已销亡赊一死，深闺何必异穷边。  
中谗宽死即恩纶，瘴雨蛮烟报主身。  
谪戍未逢除党籍，勤王端复见孤臣。  
丁年齿发从军敞，甲第膏腴养客贫。  
圣代国殇天下士，岂伊亲旧独沾巾。  

【雨后述怀】  
瓶笙阶雨阒秋堂，委蜡窗边昨夜长。  
小技故耽虫食叶，空居新觉燕辞梁。  
移时石白相看晚，镇日松青独坐凉。  
又到西风垂九月，半生情味剩思量。  
王布衣人鉴七首  

【冬日闲居和居士贞丈韵】  
忽忽寒光早，贫居水上村。  
病疏当世事，拙负故人恩。  
黄叶深樵径，荒烟淡荜门。  
凭谁论出处，短褐信乾坤。  

【夜宿慧山下和俞孺子】  
山昏溪暝市销声，唯有流泉不断鸣。  
莫以停舟依酒旆，急须敲火就茶铛。  
暗中叶落疑人至，空外云移似鹤行。  
细啜微吟过丙夜，冷然疏磬隔烟清。  

【乙丑除夕】  
除夜今年暖更晴，不须随俗爇松明。  
遭逢如此翻堪笑，闻见于时尽可惊。  
石罅土凝留腊意，竹间泉韵泻春声。  
漏深暂得销群动，坐向寒灯见一生。  

【春寒】  
林风溪雨弄春阴，古屋凝寒午更深。  
烟火萧条人迹断，自笼双袖听新禽。  

【得草衣道人湖上信】  
一散菁葱社，松阴路遂分。  
孤云堪作我，朗月辄思君。  
溪暖絺初动，桐欹露已闻。  
感离因忆旧，远望思纷纷。  

【虞山访李孟芳】  
下帆寻旧泊，投暝识岩扉。  
径寂疑为客，灯明宛似归。  
随风群木响，欲雨一峰微。  
无计偕君隐，空嗟握手稀。  

【湖州道中】  
寒溪曲折带，桑原人语鸡。  
鸣又一村破，寂偶然闻梵。  
呗问程频尔，误方言微茫。  
芦荻翻黄影，点缀峰峦出。  
翠痕落日湖，昏行不得孤。  
篷浊酒亦销魂。  
沈山人璜四首  

【移家虎丘二首】  
杜鹃零落柳藏雅，僧有余闲转《法华。  
山下人家春事了，扫门迎接赣州花。  
闲看蜂王放早衙，晚寻酒伴上浮槎。  
墙东有个诗人老，短簿先生是一家。  

【庚午孟春闻督师袁公下狱感述二首】  
才立方城路未开，前军报虏踏冰来。  
声疑倒峡天关动，势若倾崖地轴催。  
七日重围三里雾，一时烈焰半空雷。  
髑髅滚滚名王遁，偷挂红幡夜举哀。  
杂种分标犯锦州，钻刀誓复往年仇。  
野无遗粟何能掠，山有重关不敢留。  
隔水藏兵先断后，冀城一战半填沟。  
裹疮潜渡西河路，归到穹庐哭未休。  
周秀才永年八首  

【禽言（三首）】  
姑恶，姑恶，妾身命薄。借钱买果饵，取得小姑乐。小姑欢喜姑不恶。  
婆饼焦，婆意恼，婆恼反言新妇好。小姑有口不曾闲，婆饼焦时食梨枣。  
脱布裤，呼老妇，我有一尺布，为我补破裤。补得且将今岁度，胜如有布无人作。  

【寄张异度】  
拥书应不废生涯，艺圃知堪纪岁华。  
乌臼远疑枫染叶，荻芦犹待雪飞花。  
但凭高阁收诸胜，莫判邻园作两家。  
我有行藏君信否，半营五亩半三车。  

【次韵和牧翁题沈启南奚川八景图卷】  
奚川八景不可见，尽情敛取入画图。  
侍郎作歌系其后，为索和篇征及吾。  
吾得见诗如见画，当食几欲忘歠泬。  
五柳宅边竹里馆，宁与晋唐人物殊。  
柳眠更起竹乍醉，坐见满地清阴铺。  
青山白云粉黛深，暝树寒鸦疑墨涂。  
读书有此下酒物，秣田可酿钱可沽。  
村居惟愁过客少，时教置驿临通衢。  
儒林文苑隐逸传，竞夸侨肸生菰芦。  
窥园临水足酬唱，放歌舒啸随召呼。  
记里桃源境绝异，序中盘谷路复纡。  
花抚紫荆与常棣，鸟催布谷兼提壶。  
案陈诸器庋图籍，无一不与古为徒。  
家藏食鼎斟雉羹，俗传避忌呼落苏。  
石田写景旋寄咏，醉时击缶歌乌乌。  
何处闲行过略约，几人枯坐来跏趺。  
长林丰草任寂寞，明堂今有一柱扶。  
此图久失忽复出，直从秣陵归海禺。  
展卷如闻古香动，坐观不敢卧毡毹。  
一歌再歌奏金石，岂我细响能滥竽。  
强凭韵脚当跋尾，不识可称同调无？  
春光差喜雾非雾，世事休论觚不觚。  
故庐指点谁稚子，且欣且慨手捋须。  
先畴旧德等闲在，止合传玩何叹吁。  
王公之先所可荐，絺蘩筐筥暨潢污。  
须眉忽作翠微绿，耳畔清泉鸣仆夫。  
丹清能事审若尔，愚公移山真复愚。  
吁嗟乎，愚公移山真复愚！  

【又和题（一首）】  
听说图中风物美，但读长歌已狂喜。  
乔木清川数里间，尺幅都收到曲几。  
前有老杜后大苏，能以诗章当画史。  
二歌三读转兴怀，少陵眉山相比拟。  
若道临溪堪钓璜，尚湖宛在渭川涘。  
作画善行缩地法，无数景光缣素里。  
春秋以时咏兰桂，俯仰之间识桥梓。  
游多鹿豕想邻山，食足鱼虾知近市。  
论成乐志美西园，村港暗通路斜迤。  
耕凿衣冠问若何，只记在家常早起。  
吾子风流胜昔人，合调每寻程与李。  
兰心未肯杂于蕙，橘性宁教化为枳。  
所嗟李子就泉台，喜得程君就栖止。  
拂水岩头飞瀑声，穿过窗棂落枕底。  
堂沿松竹署耦耕，阁敞湖山额秋水。  
似兹小筑近年成，剩许新经著耒耜。  
山庄对向画图看，知他谁俭复谁侈。  
词出牛宫见曳犁，客上龙门闻倒屣。  
嫩蕨有几亦同采，老酒无多竟先被。  
长句初惊骤雨过，高歌定遣从风靡。  
先畴昔日服畎亩，旧德今时食名氏。  
朝烟夕霭并迷离，山亦有椒江有汜。  
清斋不免尽园蔬，净肉何至污砧机。  
宋家刘氏两先生，号曰公非与公是。  
从来史学未易通，夏礼能言征在杞。  
吴越当年大国王，表忠观古舟堪舣。  
四海皆知有罗生，唐使不知亦已矣。  
子今命我续前篇，未及捉笔先伸纸。  
《兰亭叙曾比金谷，《桃源记却出栗里。  
况子诗因述祖兴，辋川唱和非徒尔。  
五行作甘惟稼穑，三农艰辛在耘耔。  
墨池涤研开良田，此意岂复关余子。  

【经漂母祠吊淮阴侯】  
一市人皆笑，三军众尽惊。  
始知真国士，元不论群情。  
楚汉关轻重，英雄出战争。  
何能避菹醢，垂钓足平生。  

【岁除立春】  
除夕春朝共此辰，强凭迎送说新陈。  
荒凉寓舍将生草，撩乱残编不拂尘。  
柏叶辛盘寻汉腊，桃花流水待秦人。  
余年未敢言离俗，聊就禅栖结净因。  
钱文学明相六首  

【村居二首】  
闲倚绳床看落晖，疏林烟霭暮霏微。  
云边丘陇牛羊下，水外蒹葭雁鹜飞。  
白草乱填村舍路，清霜浓缀野人扉。  
无端短鬓垂垂老，暂得幽栖愿莫归。  
一村茅屋锁寒烟，瘠卤原非负郭田。  
乱后蔬飧聊卒岁，秋来禾黍幸逢年。  
疏灯梦落苍松晓，短褐霜寒白雁前。  
屈指交游吾独老，不堪贫病卧江天。  

【游洪济寺】  
名山高埒大江隈，秀壁奇峰万叠开。  
地拥岚光重远岫，天垂云影衬虚台。  
矶头燕欲凌风起，关口龙常跋浪来。  
胜览未穷翻吊古，夕阳春草绿成堆。  

【京口过杨文襄故第】  
铁瓮城边甲第崇，门庭萧瑟相公风。  
御书题后楼常锁，法辇过来宅尚空。  
径老孤松巢野鹤，台留片石荫疏桐。  
怀贤伫想当年事，花马谁终筑塞功。  

【白塔河问酒家】  
夕阳倒影下江洲，野寺河边暂泊舟。  
此地传经曾白塔，谁家从事是青州。  
风将送暖衣堪典，柳似招人客可投。  
且贳村醪谋一醉，片帆明日任悠悠。  

【闻角】  
嘹亮城头角吹长，五更声落戍楼霜。  
铜符昼戟新开府，白草黄榆旧战场。  
万马风生朝凛冽，九旗星闪夜辉煌。  
元知纪律中原胜，未许骄夷敢跳梁。  
顾仲子大武五首  

【登广武冈汉高数项羽处】  
三尺寒流数仞冈，两雄曾此话兴亡。  
汉家事业由天幸，十罪空劳数项王。  

【漫歌】  
酒旗招摇西北指，北斗频倾渴不止。天上有酒饮不足，翻身直下解作人间顾仲子。酒中生，酒中死，糟丘酒池何龌龊，千钟百觚亦徒尔。堪笑刘伶六尺身，死便埋我须他人。此身血肉岂是我，乌鸢蝼蚁谁疏亲？四鳃鲈鱼千里莼，有此下酒物，刘季张良焉足论。左携孔北海，右揽李太白。余杭老姥寄信来，道我新封合欢伯。  

【渡江风波甚恶】  
千丈寒涛天半开，片帆横影落江隈。  
浮生久已同蕉鹿，肯向阳侯一乞哀。  

【乙丑孟秋下旬四日杨中丞绝命诏狱是夜初昏时有气如白练起尾箕间扫紫微掩天枢五星时在燕邸目睹感赋二首】  
满地苌弘血染衣，补天功业竟安归。  
犹余万丈长虹气，此夕骖箕叩紫微。  
十叶山河一线悬，老成只手欲回天。  
杀身岂足辞臣责，长绕精诚紫极边。  
何秀才允泓二十四首  

【咏怀吴中先哲赠别受之孝廉七章（并序）】  
（今天下需文武才甚急，而中外人材何今昔辽绝也。尝上溯宪、孝朝，下及永陵之季，元老长德，接武殿阁，春坊夕垣，各循厥职。而在外者，或慷慨出塞，或拮据治渠，用能宣力帝室，洪济时艰。予不佞，志不出闾巷，何知天下士。即吾吴二百年来，乡先生错列琬琰，代不乏人，视今日何如也，每与受之扼掔。盛衰之际，不胜昔人九京之叹。己酉之秋，受之偕计吏上公车，爰有铨述，纳诸箧笥，盖赠处之义备焉。）  

【徐文贞阶】  
具区东南注，结灵在湖泖。  
吴中六七相，阶也强哉矫。  
弱冠抗高议，遂撄永嘉摽。  
三年出理刑，再移秉文考。  
以彼简贵资，著此循良表。  
不闻厌摧颓，况乃怀险懆。  
四十改司经，五十进宫保。  
屹然砥中朝，癸丑迄丁卯。  
主上自神武，元臣实凶狡。  
畴避明旨责，奏对聊草草。  
畴避蜚语中，模棱亦稍稍。  
位祟势益危，局大心弥小。  
定策裕景间，秉塞洞沉眇。  
西北无宁塞，东南岁云扰。  
密勿策遐荒，窾曲一何憭。  
遗诏出袖间，四海涕漫浩。  
一闻齐张吠，眷焉忆鲈茅。  
进则建宏业，退乃洞微兆。  
俯仰今昔间，端揆发深悄。  
勿谓时世易，精诚以为宝。  

【王文恪鏊吴文定宽】  
元良万国贞，蒙养系坊局。  
抗法在师儒，启心须讲读。  
经筵无蚤暮，况乃辍寒溽。  
疑丞日以亲，阉寺敢相逐。  
两公名行敦，兼之经术熟。  
孝皇六七载，慎简春宫属。  
尔宽与尔鏊，詹端好弹肃。  
是时青殿中，八党已潜伏。  
耆儒朝献替，小竖夜蹴踘。  
前星淡靡耀，洊雷声颇促。  
吴也率其僚，陈言何谆笃。  
出讲争晷刻，入告必详复。  
荀攸善观则，桓荣时献牍。  
惜哉鹤禁规，难救豹房哭。  
只今宫省内，国海更沈穆。  
侍从若云屯，衷肠互倾覆。  
璇宫冷如冰，阁务一何燠。  
安车借驰驱，谁念折其轴。  
君行入木天，昔贤有遗躅。  

【韩襄毅雍】  
三吴一虎臣，矫矫韩永熙。  
韬钤罗胸臆，威光生颔颐。  
束发冠惠文，辨彼浮江尸。  
三十仗节钺，开府章江湄。  
墨吏解组绶，桀王去军麾。  
再谪再起家，云中总佽飞。  
是时王威宁，陛见相参差。  
裕陵左右顾，拊髀为嗟咨。  
粤寇玩招抚，岭表连疮痍。  
朝廷赫斯怒，征发十万师。  
拜公为大帅，两广专制之。  
崎岖断藤峡，指画列须眉。  
踏平荔浦寨，飞渡修仁谿。  
衣履罥菁莽，矢石先偏禆。  
蠢尔苗獠骨，斩磔高陵坻。  
一炬照千峡，胆落百种夷。  
洗戈府江水，勒铭罗山崥。  
归开苍梧府，旁建十丈旗。  
膝行前夷王，长跪临监司。  
手注逆酋血，满引金屈卮。  
监司众错愕，手战谁能持。  
至今海南广，璟颜戟其髭。  
盼蚃凛血食，威名怖夜啼。  
惜哉百战勋，荫绝羽林儿。  
故府倘可问，无为徒叹欷。  

【孔侍郎镛】  
滇海凤酋残，合浦交夷肆。  
六诏达两江，苗黎梗异志。  
孔公守田州，三日峒獠至。  
出战良独难，婴城苦无备。  
公日有我在，开门辄重闭。  
群獠望充斥，太守跨单骑。  
轻身诣蛮峒，挥手却徒隶。  
踯躅莽菁丛，两贼控其辔。  
中宵坐深峒，神明炯如鸷。  
诘责腾颊舌，抚谕倾唾涕。  
群獠罗跪拜，感泣矢深誓。  
公言我苦饥，趣呼荐牢彘。  
吞啖剧风雨，左右尽殽胾。  
酣眠戈戟间，殷雷起鼻齂。  
亭午始言归，徐驱复摇曳。  
历仕天南陲，威神勣罗施。  
不畏十万师，但慑孔君帜。  
晚起抚贵阳，安彭病心悸。  
嗤彼清平苗，胡然拥阿刺。  
下车得要领，斗酒缚於戏。  
何异犬与鸡，父子一朝殪。  
疆围靖谈笑，躯命尽劳瘁。  
守臣职固然，何敢云我纻。  
缅思孝皇朝，内外真弘治。  
寄语中执法，严按滇广帅。  

【徐武功有贞】  
武功志高诡，其才更飚飘。  
晓畅兵农事，旁谙占测术。  
明兴治渠者，公纻迥无匹。  
婉婉金闺彦，忽受中丞节。  
黄河自天来，出陕势逾疾。  
挟彼雍豫流，何知济汶域。  
沙湾日撼摇，张秋莽滔泆。  
行役岂惮烦，源流究纤悉。  
仪图万年利，遑耽八年逸。  
渠匪广济名，闸有通源实。  
高地堰厥冲，安流疏其隰。  
堙阿逮曹郓，沮洳变禾穑。  
神秘抉水性，专勤念民力。  
计食五万钱，核工三百日。  
卓哉河渠碑，允矣太史笔。  
惜哉百年来，斯猷遂无述。  
河臣总金钱，天子念沟洫。  
水衡一以空，黄流至今汩。  
漕艘虞咽喉，陵寝郡薄蚀。  
何当公再生，宽我忧心忄出。  

【陆尚书完朱中丞纨】  
桓桓陆尚书，灭贼气雄决。  
矫矫朱督抚，威棱被闽浙。  
人生在草莽，谁其辨英杰。  
陆本落魂生，感触念空热。  
朱也遘家难，伶仃茹荼蘖。  
一遭毅皇宠，淮海荡流贼。  
故乡开制府，熊貔亘阡陌。  
一受世庙简，往静海夷窟。  
两省兼镇巡，一切从军法。  
齐刘跳兖豫，中原日流血。  
番舶薮权贵，根株两盘结。  
黠者多观望，鄙夫共推掣。  
二公身任之，誓斩朝家孽。  
当时狼山上，丰碑势嵲。  
至今闽海头，清夜鬼淅沥。  
骄矜与峭深，繇来豪隽色。  
一朝壮心遂，遑念他人觖。  
丹书不议劳，青史有余责。  
所以朝廷上，人人避疆埸。  

【三陈公佥事祚中丞察侍郎瓒】  
国论倚台谏，悠悠难具论。  
昌言风已微，钩党日愈新。  
柱下树荆棘，夕垣伏戈矜。  
深宫沉白简，天语隔紫宸。  
泾渭既无源，南北各有唇。  
不复辨真赝，相与随笑颦。  
埋轮吓腐鼠，借剑斩束薪。  
邮传候迁拜，取次据要津。  
职掌任汶汶，颊舌徒龂龂。  
先朝好台省，姑苏有三陈。  
祚昔五下吏，危言触宫邻。  
察也代杨言，大呼愿致身。  
瓒丁高徐衅，屡蹶气益震。  
遗言多卓荦，抗志怀苦辛。  
江河可回挽，刍荛贵咨询。  
长谣达当路，无谓吴无人。  

【和受之浒墅夜泊感事次韵四首】  
栖迟在野半星过，混迹时逢醉尉诃。  
昼永闲门游迹少，夜阑警枕泪痕多。  
谁人共汝闻鸡舞，少日怜余扣角歌。  
料得横霄黄鹄翅，未须逃死入蜂窠。  
承平久不念苞萧，拥护神京仗度辽。  
反复台端猫溷鼠，养成夷孽胫如腰。  
天街岂畏旄头逼，阁道奚堪卷舌骄。  
卅载沉沉仙仗隔，何年前席坐通宵。  
静看世变起徐徐，阁夜挑灯检《七书。  
新韵争传《梁父似，老谋谁复绕朝如。  
侵凌汉地吾生后，恢复唐边午梦余。  
双手丝纶江海夜，不知身本是佃渔。  
草泽冥冥祲未除，蛇龙自古宅于菹。  
鸾台谁肯翻金史，牛角将无挂汉书。  
日下金星争戋刂度，燕中木介象储胥。  
全身惟有为农好，久矣吾师叹不如。  

【读岳忠武传四首（庚申岁）】  
傅张不得终经制，韩岳何劳更枕戈。  
载主空传之建业，行宫渐侈似宣和。  
班朝清海成三恪，振旅朱仙泣两河。  
惆怅一生吞虏计，止余遗草泣孙珂。  
虏血横吞直指燕，泰垣心腑礻受方缠。  
将军河上能争地，丞相闺中善格天。  
蚤有雕儿贪厚饵，尚期龙府醉诸贤。  
张秦总是明经客，何但书生拜马前。  
天造临安胜雒中，西湖浑似化人宫。  
两高黛抹垂帘见，千里香吹合殿通。  
循国千珍天府并，刘家双玉越姬空。  
也曾回首栖鸦岭，日暮愁云接混同。  
中原枢管是荆襄，恢复从兹起旧疆。  
蝼蚁也须先斩馘，麟猊何敢尚披猖。  
异时得固三年守，兹日先培六郡良。  
谁把君侯经画苦，都堂一问贾平章。  

【读金元诸公遗集各赋一章凡五首】  
沧海横流著此身，中原天日照累臣。  
明昌大定三生梦，钦叔希颜一代人。  
野史亭中遗汗简，读书山下起埃尘。  
幽兰灰烬今何在，千载空余老角巾。  
（右元遗山。）  
一朝柴市障风埃，吞炭无由卖炭来。  
朱鸟咮从何处食，冬青花向几时开。  
度恭端帝魂难返，甲乙丙人名漫猜。  
崩角御亭羞万载，劝君莫更哭苏台。  
（右谢皋羽。）  
南冠憔悴老钟仪，大府人传草檄时。  
书剑旧参横海幕，铙歌新咏渡淮师。  
伯才共惜陈琳老，京国空怀庾信悲。  
奏罢谈洋尝药后，刘基何事笑陈基。  
（刘诚意诗有“谁言碧海剸蛟手，也学临春井底儿”之句。右陈敬初。）  
画省无心久握兰，西湖花月正丛残。  
共传军府题诗客，肯作吴藩入幕官。  
杨柳花时频纵酒，牡丹开后独凭阑。  
最闲园里征歌处，江左三人管幼安。  
（最闲园，王元吉所居。右张光弼。）  
金粟风流彼一时，尘编犹见虎头痴。  
五陵埋骨遗山址，二秀消魂记水湄。  
南国烟花方旖旎，上都纲纪正迷离。  
谁将至正夭魔乐，省识开元十二诗。  
（右顾仲瑛。）  

【癸亥春夜泊娄江哭徐子元晦四首】  
泪泻娄江不断流，东仓今日是西州。  
忽疑清影蛟龙食，瞥见华堂鼠雀游。  
壮志未忘酬裤下，豪情常自卧床头。  
崟崎历落成何事，赢得乡人笑不休。  
一自夷氛起大东，仪图牖户与家同。  
犬羊敢蚀金瓯限，虮虱空劳田舍翁。  
卜式异时真许国，弦高他日岂论功。  
王师行报收辽海，一盏吾当酹殡宫。  
能以风流和友声，转于峭独见交情。  
即看涕唾千金重，不分头颅片羽轻。  
柳市莺花悲侠少，兔园膏火泣书生。  
帷堂一哭知多少，谁把深心仔细评。  
开尊北海未经旬，闻笛山阳又暮春。  
客座褷蛸依网户，影堂灯火照纶巾。  
素车定感心知友，斗酒还期腹痛人。  
哭罢那堪重回首，江天一雁噭离群。  
何秀才大成二首  

【荒园】  
夭桃秾李太匆匆，尚迟清阴百尺桐。  
门外草齐新涨绿，阶前花落正翻红。  
旋泥粉壁矜新句，乍卷疏帘待好风。  
此日衰翁有奇事，来朝酹酒祝牛宫。  

【黔归忆上真院月窗玉丹二羽士并示其弟子】  
踏遍三湖五岭春，归来还剩一闲身。  
舍旁亦有无尘地，竹{纣}松枯换主人。  
徐伯子于一十首  

【赠竹深堂鹤（为牧翁作）】  
野鹤婆娑舞竹深，疏帘隐几对萧森。  
长鸣自吸三危露，独立孤含万里心。  
未许轩墀分气色，漫随鱼鸟看升沉。  
可因弹射年来甚，只是幽栖合在林。  

【柳丝别意六首】  
苏苏官柳曳轻烟，画出尊前离恨天。  
情债欲偿拚累劫，柳魂须返只明年。  
搅乱春愁是柳枝，销魂多在送迎时。  
风丝试舞才迎到，露叶含啼又别离。  
荡扬晴丝荡扬魂，不知何处断愁根。  
霏霏拂拂凝香雨，糁作青衫别泪痕。  
道旁摇漾拂离筵，相顾攀条涕泫然。  
始信有情无过柳，为君三起又三眠。  
搓丝撚缕玉楼西，倒浸春波碧欲迷。  
只怕苦风老雨后，不容飞絮不沾泥。  
舞罢苏台惹恨长，隋家宫怨入吴阊。  
生憎后夜梢头月，勾引春魂落女墙。  

【春日漫兴追和六如先生韵二首】  
不学寻真不坐禅，乌藤白帢且随缘。  
有时贳酒呼邻叟，排日寻花买钓船。  
鼠迹共依尘榻住，莺声欣傍小窗圆。  
阮生何事穷途哭，但坐茅茨便得仙。  
少年生事落吴阊，老大何妨转放狂。  
白傅堤边新酒肆，生公石畔旧词场。  
携来双鬓鸦雏色，舞去单衫鹊脑香。  
纵有闲吟非泽畔，不劳搔首问巫阳。  

【素英还吴门别后有忆重赋长句请牧翁同作】  
触忤闲肠旧置愁，追怜夜壑早亡舟。  
情牵嫩柳曾伤李，选唱新词绝似刘。  
投老余痴甘自笑，为花添瘦任人尤。  
惟凭月落孤衾梦，觅遍虚无更九州。  
魏叔子冲二首  

【从邓尉灵岩天池诸山归治平】  
落叶千峰黑，篮舆问何处。  
犬吠知有村，石蹲疑虎踞。  
童子数相失，前后遥相语。  
望望渔火生，还归石湖去。  

【题孟襄阳画像】  
只叹襄阳不遇时，襄阳初不要人知。  
不然岂少投机句，偏诵南山北阙诗。  
钱秀才谦贞二十八首  

【仲雪见示花朝二诗依韵奉和】  
春色平分已自奢，今朝风物更鲜华。  
山因绿柳常含雨，天为红桃不放霞。  
芳草齐时看宝马，好风多处见香车。  
笺天有事君知否，要乞轻阴为养花。  
花下挥杯对月邀，千金何处买春宵。  
桃开旧面还如笑，柳长新眉不用描。  
病后三分应重惜，愁中一片忍轻飘。  
阳春绝调人间少，莫怪花朝变雪朝。  

【三月三十日作兼寄怀魏三】  
伤时惜别两相参，渐老情怀百不堪。  
四十今年才欠四，三春此日只余三。  
身如零落沾泥絮，心似腾腾作茧蚕。  
遥忆白狼山下客，送春凭梦过江南。  

【清明后晚出北城至顶山寺登白龙庙作】  
阑珊春事蚤啼莺，与客闲行出北城。  
社鼓冬冬催谷雨，炊烟续续过清明。  
夕阳古寺归樵影，流水空山吠犬声。  
如绣年光仍在眼，桃花零乱麦田横。  

【梦】  
欲辨今亡孔与黄，乃占未卜是何祥。  
鹿蕉覆处难分郑，蝴蝶飞来已化庄。  
树底君臣浮绿蚁，枕中勋业饭黄粱。  
唯应一笑希夷叟，尘世茫茫叹夜长。  

【幻】  
闭门何物窜萧墙，或有凭焉喙甚长。  
海上结台空望气，水中落月漫拈光。  
赤衣未必能驱豆，白石谁曾见叱羊。  
窗外莫悲书大草，夜来灭烛似嵇康。  

【泡】  
潮打城头去复还，石尤风紧浪冲船。  
铛鸣沸水千珠白，凫浴回波万颗圆。  
茶注玉瓯翻细细，雨零春涧激漩漩。  
江湖起灭浑无定，逐荇飘萍过岁年。  

【影】  
风帘花竹弄娟娟，自顾何郎步步妍。  
孑立只凭形作吊，三人惟有月相怜。  
挥杯劝尔从篱下，避弩愁余到水边。  
拟向韩终乞丹药，日中何处捕真仙。  

【喜宗伯兄归里】  
声名官职巧相违，清世何妨暂拂衣。  
江上青峰余我在，窗前幽竹待人归。  
无心云为苍生出，避色人同倦鸟飞。  
旦夕转圜明主意，未容长伴钓鱼矶。  

【怀古堂夏日漫兴八首（录四）】  
三间五架草堂新，数卷图书一病身。  
静似放参居士室，闲如墐户辍耕民。  
浣花杜叟曾题字，垂柳陶家旧卜邻。  
不为薄今偏爱古，南村已少素心人。  
松孤梅冷竹空虚，此地惟堪著老臞。  
守类宋株从笑拙，幽同齐谷合名愚。  
乌瞻好屋犹将母，燕贺新堂亦引雏。  
富贵不来行乐耳，莫嫌三复咏山枢。  
卷帘新月倚栏风，看到浮云世事空。  
黄壤几埋青鬓客，丹枝宁上白头翁。  
据鞍顾主心徒壮，探笔还人技已穷。  
何似此间无事坐，细斟春酒摘秋菘。  
少不如人老合休，读书谈道我何忧。  
已看尘世都蕉鹿，真觉浮生付赘疣。  
风透北窗朝跂脚，嵩遮西日晚科头。  
诗篇漫兴销长夏，敢谓能轻万户侯。  

【复次漫兴前韵八首（录四）】  
儒冠挂却白头新，廿载支离笑此身。  
天上有星称处士，人间无父号穷民。  
闲门客少荒三径，绿树阴疏冷四邻。  
清磬一声香一炷，不知名利为何人。  
全袪滓秽长清虚，闻道神仙似我臞。  
颦丑谩劳西子笑，力绵休学北公愚。  
携锄鏚石栽松子，乞竹编笼养鹤雏。  
容膝易安能自审，有人蓬户与桑枢。  
踏残花影听松风，过雨高旻坐碧空。  
病后襟期失马叟，老来勋业祝鸡翁。  
笑他荷锸还防死，似我关门底哭穷。  
世味遍尝无过淡，不将春韭换秋菘。  
此中无物却休休，有地先埋悄悄忧。  
忍事渐看生大癭，痴人莫想割悬疣。  
狂歌一曲张开口，软饱三杯放倒头。  
欲共刘伶比封爵，新衔乞拜醉乡侯。  

【舟过梅李吊族祖心闲翁墓（翁故无子，笃老茕独。墓在梅李塔东野田中）】  
轻舟漫趁落潮东，为吊孤坟半亩中。  
荒草断边人种麦，浮图高处鸟呼风。  
生多寄迹眠僧院，死合招魂傍梵宫。  
一束生刍一杯酒，几人曾酹若敖翁。  

【程孟阳挽词二首次夕公韵（孟阳久居练川、虞山之间，辛巳岁归新安老焉）】  
故乡一去四回春，此别那禁老泪频。  
方氏鉴湖曾卜隐，阮家南巷自忘贫。  
白头粉绘随长夜，青史才有名故人。  
最忆酒阑歌板歇，清音无复袅梁尘。  
相逢已恨各衰残，廿载心期共岁寒。  
不以采葑遗下体，何曾沧海废观澜。  
长言和比琼瑶贵，只字评如衮钺难。  
叹息斯人不可作，秋风吹面月移阑。  

【寒食夜读夕公和诗触事感怀再用前韵】  
我瞻蹙蹙靡所骋，何处山深好结庵。  
烽火乍离淮海北，鲸鲵行逼大江南。  
穷愁似寇来难避，羸老如兵动不堪。  
节物惊心又寒食，满天风晕月微昙。  

【冬日次儿过陈氏坟堂哭亡姊有作次其韵】  
无子无年未葬身，生轻如叶死如尘。  
一棺丙舍终其馁，六载宜家似食贫。  
寒月射窗山鬼泣，西风号木夜蛩呻。  
剧怜原隰相求意，赢得衰残泪满巾。  

【岁暮书斋即事次夕公韵四首】  
挥戈无力驻残冬，有客孤吟百事慵。  
砚水破坚余滴沥，笔花开冻任蓬茸。  
文心老愧残江锦，诗律人多好叶龙。  
卒岁优游差自遣，腊醅缸面渐溶溶。  
觱栗风高北榭关，卷中丘壑画中山。  
衰颜向日薰如醉，弱足凌寒冻欲顽。  
翻覆炎凉随岁改，凋零花木逐年删。  
黄麻紫诰非吾志，十赉新同处士颁。  
小葺楼居抵燕巢，不愁风怒卷重茅。  
梅含椒萼红将绽，蕉护霜萎绿预包。  
坐久渐看炉焰伏，研多微觉墨池坳。  
幸无奇字连投阁，寂寞吾知免客嘲。  
永夜行吟伴老蟾，有时索笑一巡檐。  
已看孤影同梅瘦，真觉香醪类蜜甜。  
耐冷岂须人作障，却寒何处鸟为帘。  
前程似漆君平少，愕梦连宵不用占。  
倪学究钅巨五首  

【避兵（丁未腊月十五日避阿克之乱）】  
客情乡思两相关，况复遭逢兵革间。  
无罪自投豺虎地，有官难御白乌蛮。  
九江源尽双鱼绝，孤骑晨征一剑闲。  
回首故园归未得，瘴烟寒雨满空山。  

【鬼方道中二首】  
垂老投荒极，风尘惨独行。  
流离遭世难，贫贱得人轻。  
烽起知兵合，岚开卜雨晴。  
敢辞山路险，日暮且孤征。  
一雨累经旬，征夫殊苦辛。  
流沙深没膝，积潦涨浮身。  
马失曾行路，桥迷再渡人。  
兵戈兼岁事，天意岂无因。  

【镇远舟中】  
一上孤航喜复潸，氵舞溪东下水潺湲。  
难禁有漏诸天雨，不断无名两岸山。  
夷汉此时方犄角，干戈今日遂生还。  
沅江芷草行堪采，遮莫闲花点鬓斑。  

【老去】  
老去花能遣，愁来酒易亲。  
青苔生户牖，白石冷荆榛。  
总有生平好，谁怜旦暮人。  
樵苏聊自爨，稚子学供薪。  
胡山人梅五首  

【万历己酉秋初游白下潘景升俞羡长王太古柳陈甫江仲嘉诸社长留结秦淮大社以病辞归酒半书怀写置壁间】  
我家白板扉，覆檐乌桕树。  
远山若画屏，颇适栖迟趣。  
每忆七岁时，摊书未能句。  
偷线作钓丝，频遭邻媪怒。  
得鱼辄放去，倒向萍汀卧。  
梦一白髯翁，引行松下路。  
教我学吟诗，茫不知其故。  
携手登高坛，失足遂惊寤。  
此梦宛未散，长渐耽词赋。  
自谓口出云，人讥泥染絮。  
今秋二十余，远游桃叶渡。  
遍访众骚坛，旗鼓各争竖。  
结社留小巫，气索不敢赴。  
孤舟若病马，到家岁云暮。  
相对妇攒眉，瓦瓶沽白堕。  
醉吟长五言，书之挂蓬户。  
无佛处称尊，一笑颜微破。  

【晓饭小姑山下】  
雨岸黄芦霜满船，推篷晓爨鹭鸶前。  
小孤山下风初定，江面刚生一寸烟。  

【游九曲环珠洞（在镇东）】  
异珠有九曲，此洞实堪比。  
天以洞作珠，人以身作蚁。  
岂有线系腰，从者若衔尾。  
石怪扪始知，土腻欲粘指。  
忽漏一罅光，仰面豁然喜。  
天大等盘盂，日小如桃李。  
谁知滨海山，奇绝有如此。  

【山居杂兴】  
支遁长松见者稀，松边刚试薜萝衣。  
随来独鹤相依久，几度开笼不肯飞。  

【秋夜梦支道林谈秋水篇晓入华山听一雨大师讲楞严】  
道人近住支公古松下，梦与支公臂常把。  
所谈惟有《秋水篇，所见即是当年马。  
将醒未醒闻马嘶，枕席才离眼复迷。  
来参法席谈奇梦，影乱朝霞众已齐。  
天花几散莲花顶，师即支公师未省。  
丹青老手乏神通，难画松间梦时景。  
日暮辞归乏筍舆，松花满脚路忘迂。  
负来斗粟施香积，此是贫家明月珠。  
