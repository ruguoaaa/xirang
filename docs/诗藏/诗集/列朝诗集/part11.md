---
title: 第11部分
index: true
icon: editor
order: 11
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●丙集第十  

文待诏徵明八十四首  

【岁莫斋居即事】  
檐树扶疏带乱鸦，萧斋只似野人家。  
纸窗猎猎风生竹，土盎浮浮火宿茶。  
日色射云时弄彩，雨丝吹雪不成花。  
庭中卉物凋零尽，独有苍松领岁华。  

【人日昌国西斋小集】  
景色融融日有晶，太平人日喜晴明。  
正须行乐酬新岁，难得文谈对友生。  
宛转上眉春酒健，逡巡恋褐晓寒轻。  
草堂诗句千年在，怪得清吟苦不成。  

【乞猫】  
珍重从君乞小狸，女郎先已办氍毹。  
自缘夜榻思高枕，端要山斋护旧书。  
遣聘自将盐裹箬，策勋莫道食无鱼。  
花阴满地春堪戏，正是蚕眠二月余。  

【吊伪周故址（戊午）】  
废鼓楼前蔓草多，夕阳骑马下坡陀。  
欲谈天祐谁堪问，自唱西风菜叶歌。  

【崇义院杂题】  
六月门前暑似炊，殿堂深处未曾知。  
晚凉浴罢思归去，更为松风伫少时。  

【暮春斋居】  
翠箔昼重重，寒深雨更浓。  
碧鲜浮草色，闲淡敛云容。  
未遣愁欺病，还资静养慵。  
蹉跎裘褐在，强半负春秾。  

【初夏次韵答石田先生】  
腥红簇簇试榴花，四月江南恰破瓜。  
山鸟初闻脱布裤，美人能唱《浣溪沙。  
方床睡起茶烟细，矮纸诗成小草斜。  
为是绿阴将结夏，两旬风雨洗铅华。  

【十月】  
江南十月乍风埃，帘箔垂寒昼不开。  
身计萧萧存断简，人情黯黯付深杯。  
雨中秋事芙蓉尽，霜后时新橘柚来。  
抱病经旬宾客减，卧看香鼎篆萦回。  

【丙辰岁除】  
二十七年成抵用，半供忙走半闲过。  
挑灯又守今番岁，对酒愁听去日歌。  
平世及知更事少，穷身惟恐受恩多。  
尽情试检床头历，奈尔匆匆此夜何。  

【初夏遣兴】  
雨浥浮埃绿满庭，晚花初试水冬青。  
小窗团扇春寒尽，竹榻茶杯午困醒。  
惭愧饥年还饱食，蹉跎贫业尚残经。  
燕闲自觉难消受，赖得经时病未宁。  

【为陈子复画扇戏题】  
长松荫高原，虚亭写清泚。  
重重夕阳山，忽堕清谈里。  
吾生溪壑心，苦受尘氛累。  
昔从笔墨间，涂抹聊尔耳。  
亦知不疗饥，性僻殊事此。  
有如鱼吹沫，不自知所以。  
世人不相谅，调笑呼画史。  
纷然各有须，缣素盈案几。  
袜材真足厌，研吮良自耻。  
经旬一执笔，累岁不盈纸。  
交游怪逋慢，往往遭怒訾。  
岂知书生为，未可俗工拟。  
五日画一石，十日画一水。  
虽无王宰能，此例自可倚。  
陈君乃何人，亦自向庸鄙。  
一扇五更年，此负真缓矣。  
吾方惧获怒，君顾得之喜。  
一笑题谢君，贤于二三子。  

【清明日陈淳过访】  
愁病春来次第加，清明寂寞类僧家。  
留人野饭新挑菜，乞火邻墙旋煮茶。  
晴日檐楹杨柳色，微风帘幕海棠花。  
故人念我能相过，不遣良辰负物华。  

【和答石田先生落花】  
零落佳人意暗伤，为谁憔悴减容光。  
将飞更舞迎风面，已褪犹嫣洗雨妆。  
芳草一年空路陌，绿阴明日自池塘。  
名园酒散春何处，惟有归来屣齿香。  

【上巳前一日与陈以可泛舟游伏龙山】  
新波得雨夜来添，淑景撩人意思恬。  
三月光阴须解惜，一村花柳漫相淹。  
踏青湖岸春衫薄，烧笋僧厨野饭甜。  
莫怪清游还蒲暮，人生四事苦难兼。  

【夏日饮以可池亭】  
笔床书卷绕壶觞，到此欣然百事忘。  
自笑频来非俗客，只愁难却是清忙。  
池塘听雨烦心净，轩槛迎风醉面凉。  
绿树缭垣啼鸟寂，更从何处觅江乡。  

【春晓曲】  
翠尘沃日烟霏霏，彤光飞上千罘罳。  
谁家高楼锁春色，金铺约户蟠双螭。  
东风掠幌鸾绡动，瑶鸭兰温睡初重。  
起来临镜悄无言，含情自理双莺梦。  
梦回生怕守宫残，卷袖移独自看。  
燕子衔春欲飞去，海棠犹自勒轻寒。  
帘幕垂寒朝不卷，绮疏结香春较浅。  
欲裁罗段作春衫，自爇薰熨金剪。  

【春日舟行】  
日出吴山敛雾苍，平桡十里下横塘。  
弄春草色偏宜远，绕竹溪流不觉长。  
一坞人烟自花柳，千畦麦菜间青黄。  
不因出郭供人事，负却风光二月强。  

【与次明宿昆山舟中次明诵其近作因次韵】  
寒山突兀背孤城，野寺荒谯乱杀更。  
别港潮生舟暗动，远汀烟定火微明。  
鸡声风雨还家梦，春水江湖对榻情。  
邂逅他乡是知己，此心端合向谁倾。  

【夏日雨后书事】  
瓦溜初停旭日高，苔花晕碧草齐腰。  
一番浓绿催朱夏，昨夜新波失断桥。  
积雨情怀浑欲病，乍喧衣著最难调。  
西斋睡起都无事，时有幽禽破寂寥。  

【雪夜郑太吉送慧山泉】  
有客遥分第二泉，分明身在慧山前。  
两年不挹松风面，百里初回雪夜船。  
青箬小壶冰共裹，寒灯新茗月同煎。  
洛阳空说曾驰传，未必缄来味尚全。  

【是夜酌泉试宜兴吴大本所奇茶】  
醉思雪乳不能眠，活火沙瓶夜自煎。  
白绢旋开阳羡月，竹符新调慧山泉。  
地炉残雪贫陶穀，破屋清风病玉川。  
莫道年来尘满腹，小窗寒梦已醒然。  

【简陈以可】  
侍乐亭前新雨足，曲池想见碧于苔。  
不知落尽繁花后，曾有何人看竹来。  

【余每至陈氏辄终日奄留厅事高明颇妨偃息以可为治小室于西偏问名于余为题曰假息庵其成也以诗落之】  
剪棘依垣小筑居，短檐横启纸窗虚。  
造门已惯非缘竹，据案相忘况有书。  
徐孺每劳悬木榻，陶潜何必爱吾庐。  
从今更不论宾主，一半幽闲已属余。  

【二月望与次明道复泛舟出江村桥抵上沙遵陆邂逅朱尧民钱孔周登天平饮白云亭次第得诗三首】  
不教尘负踏青游，出郭聊为一笑谋。  
新水已堪浮艇子，好山无赖上眉头。  
风撩鬓影春衫薄，树罨溪阴翠幄稠。  
一坞桃花偏入意，江村桥畔小淹留。  
舟行欲尽有人家，记得横桥是上沙。  
南望风烟随鸟没，西来墟落带山斜。  
暖催新绿初归柳，水映酣红忽见花。  
残酒未醒春困剧，汲溪聊试雨前茶。  
十里扶舆渡野塘，旋穿松峤入苍苍。  
风吹麦叶平畴乱，日炙草花村路香。  
春色酿晴供乐事，岩光摇翠落飞觞。  
清忙刚被山灵笑，却笑担夫为底忙。  

【寄陈以可乞米】  
秋风百里梦姚城，无限闲愁集短檠。  
零落交游怀鲍叔，逡巡书帖愧真卿。  
谋身肯信贫难忍，食指其如累不轻。  
见说湖南风物好，何时去买薄田耕。  

【答钱孔周】  
图书漫绕病中身，风月聊充坐上宾。  
元亮平生难适俗，尧夫一室自藏春。  
苍苔依旧无尘迹，白板分明类野人。  
为谢平生王录事，草堂肯念少陵贫。  

【答陈道复】  
尘土劳劳未隐身，经营深愧郄嘉宾。  
纸窗竹榻相将老，杂树幽花次第春。  
未恨凝尘空四壁，更能邀月作三人。  
凭君莫笑规模俭，政恐光华不称贫。  

【郭西闲泛】  
雨足新蒲长碧芽，野塘十里抱村斜。  
青春语燕窥游舫，白日流云漾浅沙。  
湖上修眉远山色，风前薄面小桃花。  
老翁负汲归何处，深树鸡鸣有隐家。  

【月夜登阊门西虹桥与子重同赋】  
白雾浮空去渺然，西虹桥上月初圆。  
带城灯火千家市，极目帆樯万里船。  
人语不分尘似海，夜寒初重水生烟。  
平生无限登临兴，都落风栏露楯前。  

【宿相城有怀石田先生】  
何处重占处士星，草堂突兀夜灯明。  
风流已与人都尽，手泽空怜物有情。  
依旧短墙围野色，不禁高树起秋声。  
伤心未了生前约，渔子沙头一棹横。  

【陈道通见和再答】  
匡床竹几仅容身，静对何曾有杂宾。  
最爱短墙堪映雪，自裁新帖写宜春。  
闭门敢遂称高士，得酒还能作主人。  
珍重梅枝偏会意，夜深和月照清贫。  

【答陈道济】  
嗒然孤坐欲忘身，一笑何妨倒主宾。  
茗碗清风深破睡，松窗落日淡摇春。  
平生容膝无余念，老大怀居愧故人。  
办得清樽留客醉，书生犹幸未全贫。  

【答伍君求】  
百年颓堕愧闲身，犹幸论文坐有宾。  
寂寞穷居聊塞向，蹉跎残腊欲争春。  
旋移高竹听疏雨，却对梅花似故人。  
见说繁华易销歇，茅檐木榻转甘贫。  

【答吴次明】  
小室如蜗取覆身，梁空还有燕来宾。  
百年托足谁非寄，一榻随缘物自春。  
旋葺疏篱添野意，别开新径待幽人。  
席门环堵心如水，莫笑渊明不讳贫。  

【杨仪部君谦纂述之余颇修静业瞻对无由怅然成咏】  
不见高人动经月，似闻观道独澄怀。  
一函自课《维摩品，百日方持白傅斋。  
春到梅花开小阁，梦回凉月印空阶。  
从知不受风尘累，二十年前已乞骸。  

【夏意】  
五月江南樱笋残，疏花吹尽绿漫漫。  
雨来恰及梅黄候，春去犹余麦秀寒。  
白日幽深茅屋静，野情萧散苎袍宽。  
美人何处经时别，满耳新蝉独倚阑。  

【上巳日独行溪上有怀九逵】  
郭外青烟柳带柔，洞庭西去水悠悠。  
故人不见沙棠楫，燕子齐飞杜若洲。  
日落晚风吹宿酒，天寒江草唤新愁。  
佳期寂寞春如许，辜负山花插满头。  

【晚雨饮子重园亭】  
高斋落日偶追从，樽酒淹留一笑中。  
芳草满庭飞燕子，晚凉和雨在梧桐。  
江鱼绕箸肥烹玉，野树藏春浅映红。  
潦倒莫言归更缓，习家池馆爱山公。  

【病中遣怀】  
潦倒儒冠二十年，业缘仍在利名间。  
敢言冀北无良马，深愧淮南赋小山。  
病起秋风吹白发，雨深黄叶暗松关。  
不妨穷巷频回辙，消受垆香一味闲。  

【赋得野亭秋兴】  
断云狼籍近帘栊，天地萧条四壁空。  
尽日倚阑黄叶雨，一番吹鬓白蘋风。  
年光搔首孤鸿外，山色供愁落照中。  
欲寄闲愁无那远，烟波江上采芙蓉。  

【同王履约过道复东堂时雨后牡丹狼籍存叶底一花感而赋诗邀道复履约同作】  
推脱尘缘意绪佳，冲泥先到故人家。  
春来未负樽前笑，雨后犹余叶底花。  
矮纸凝霜供小草，浅瓯吹雪试新茶。  
凭君莫话蹉跎事，绿树黄鹂有岁华。  

【沧浪池上】  
杨柳阴阴十亩塘，昔人从此咏沧浪。  
春风依旧吹芳杜，陈迹无多半夕阳。  
积雨经时荒渚断，跳鱼一聚晚波凉。  
渺然诗思江湖近，便欲相携上野航。  

【过吴文定公东庄】  
相君不见岁频更，落日平泉自怆情。  
径草都迷新辙迹，园翁能识老门生。  
空余列榭依流水，独上寒原眺古城。  
匝地绿阴三十亩，游人归去乱禽鸣。  

【陪蒲涧诸公游石湖】  
杜若洲西宿雨过，行春桥下长跼芜。  
青松四面山围寺，白鸟双飞水满湖。  
故垒春归空有迹，扁舟人远不堪呼。  
相看不尽兴亡恨，落日长歌倒玉壶。  

【与王钦佩顾华玉夜话】  
烛跋荧荧照酒明，故人相对说平生。  
差池何止三年别，老大难忘一举名。  
残夜池塘分月色，绕门杨柳度秋声。  
不辞笔砚酬嘉会，去住江湖各有程。  

【乌衣镇望滁州诸山】  
东葛城头晓月残，乌衣镇上水潺潺。  
偶来下马三家市，先见环州百里山。  
道路重经浑不记，人情未远尚相关。  
旧游最是西南胜，拟办青鞋一醉攀。  

【宿江浦有怀定山先生】  
惊风木叶夜毵毵，独宿江城酒半酣。  
千载名山无谢傅，一生知己愧羊昙。  
青灯暮雨残诗帖，明月苍松旧草庵。  
二十年来头欲白，当时心事向谁谈。  

【次韵答子重新春见怀】  
樽酒离怀强自开，长歌宛转胜悲哀。  
梅花不与春光在，茅屋相将燕子来。  
十日残寒风约雨，一痕新绿水生苔。  
相思忽唱江南曲，白苎含香取次裁。  

【次韵履仁春江即事】  
二月江南黄鸟鸣，春江千里绿波平。  
朱甍碧瓦参差去，水荇兰苕次第生。  
风外秋千何处笑，日斜钟鼓隔花晴。  
洞庭烟霭孤舟远，茂苑芳菲万井明。  
唱断竹枝空复恨，流连芳草不胜情。  
何时载酒横塘去，共听吴娃打桨声。  

【新秋】  
江城秋色净堪怜，翠柳鸣蜩锁断烟。  
南国新凉歌《白苎，西湖夜雨落红莲。  
美人寂寞空愁暮，华发凋零不待年。  
莫去倚阑添怅望，夕阳多在小楼前。  

【履仁独留治平寒夜有怀】  
遥遥治平寺，乃在楞伽麓。  
之子神情秀，空山裹云宿。  
月冷石林清，孤眠岂能熟。  
还持一束书，起傍梅花读。  
灯昏夜参半，饥鼠鸣古屋。  
凄风西北来，吹堕檐间木。  
感此霜露繁，坐觉芳华促。  
少壮曾几时，岁月在空谷。  
念子隔重城，何能慰幽独。  

【立春日迟道复不至】  
东风吹彩燕，晓色动帘旌。  
迟子不时至，南楼春自生。  
裁诗供帖子，阁酒听啼莺。  
白日流云暖，梅花初雪晴。  
闲窗落香烬，残火宿茶铛。  
败叶鸣阶戺，分明识履声。  

【采莲图】  
横塘西头春水生，荷花落日照人明。  
花深叶暗不辨人，有时叶底闻歌声。  
歌声宛转谁家女，自把双桡击兰渚。  
不愁击渚溅红裳，水中惊起双鸳鸯。  

【秋兴】  
浮云奄忽互相逾，北首长安万里余。  
灞上将军真戏尔，回中消息近何如。  
祥麟谁见游郊薮，塞雁空闻有帛书。  
泽国西风秋正急，有人东望忆鲈鱼。  

【夏日闲居】  
门巷幽深白日长，清风时洒玉兰堂。  
粉墙树色交深夏，羽扇茶瓯共晚凉。  
病起经时疏笔研，晏居终日懒衣裳。  
偶然无事成愉惰，不是栖迟与世忘。  

【新秋】  
江天七月火西流，残暑萧然一雨牧。  
手把芙蓉惊欲暮，身如蒲柳不禁秋。  
凉风作意侵团扇，斜日多情近小楼。  
有约南湖将艇子，晚香吹满白蘋州。  

【五月】  
五月雨晴梅子肥，杏花吹尽燕飞飞。  
时光已到青团扇，士女新裁白苎衣。  
黄鸟故能供寂寞，绿阴何必减芳菲。  
子云自得幽居乐，不恨门前辙迹稀。  

【翰林斋宿】  
春星烂熳烛薇垣，独拥青绫向夜阑。  
宫漏隔花银箭永，莲灯垂烬玉堂寒。  
坐聆宵柝霜围屋，想见郊禋月满坛。  
铃索无风尘土远，始知仙署逼金銮。  

【内直有感】  
天上楼台白玉堂，白头来作秘书郎。  
退朝每傍花枝入，儤直遥闻刻漏长。  
铃索萧闲青琐静，词头烂熳紫泥香。  
野人不识瀛洲乐，清梦依然在故乡。  

【游西苑】  
宛转瀛洲带幔坡，蜷玉蝀压银河。  
广寒遥见空中树，太液微生雨后波。  
云卷红妆千步障，风吹琼盖万年柯。  
太平见说宸游简，驰道青青长薜萝。  

【秋日再经西苑】  
内苑秋清宿露晞，盈盈日采动金扉。  
松间翠殿团华盖，天外银桥入紫微。  
锦缆稀游青雀暗，琼波无际白鸥飞。  
彤墙高柳无人折，时见中官一骑归。  

【雨中放朝出左掖】  
霏微芳润浥霓旌，历落彤墀散履声。  
暝色浮烟迷左掖，碧云将雨近西清。  
柳垂青琐千丝重，水落银桥万玉鸣。  
沾洒不辞袍袖湿，天街尘净马蹄轻。  

【除夕】  
拨尽炉灰夜欲晨，不知飘泊潞河滨。  
灯花自照还家梦，道路谁怜去国人。  
浩荡江湖容白发，蹉跎舟楫待青春。  
只应免逐鸡声起，无复鸣珂候紫宸。  

【忆昔次陈鲁南韵】  
三年端笏侍明光，潦倒争看白发郎。  
咫尺常依天北极，分番曾直殿东廊。  
紫泥浥露封题湿，宝墨含风赐扇香。  
记得退朝归院静，微吟行过药阑旁。  

【春归】  
三月春光积渐微，不须风雨也应归。  
与人又作经年别，回首空惊昨梦非。  
江燕雏引芳草满，林莺出谷杏花稀。  
沈郎别有伤情地，不为题诗减带围。  

【新夏】  
暖风庭院草生香，晴日帘栊燕子忙。  
白发不嫌春事去，绿阴自喜夏堂凉。  
闲心对酒从时换，老倦抛书觉昼长。  
客有相过同一笑，竹炉吹火试旗枪。  

【戊午元旦】  
劳生九十漫随缘，老病支离幸自全。  
百岁几人登耄耋，一身五世见曾玄。  
只将去日占来日，谁谓增年是减年。  
次第梅花春满目，可容愁到酒樽前。  

【谷日早起】  
空庭草色映帘明，短鬓春风细细生。  
檐溜收声残雪尽，窗光落几晓寒轻。  
非贤宁畏蛇年至，多难欣占谷日晴。  
诗思揽人眠不得，山禽屋角有新声。  

【四月】  
春雨绿阴肥，雨晴春亦归。  
花残莺独啭，草长燕交飞。  
香箧青缯扇，筠窗白葛衣。  
抛书寻午枕，新暖梦依微。  
集外诗  

【春日斋居漫兴（二首）】  
西斋酒醒篆烟残，手汲新泉破月团。  
芳草池塘春入梦，绿阴帘幕昼生寒。  
由来中散裁书懒，老去渊明束带难。  
却笑闲缘除未得，每从人觅异书看。  
深巷无人昼掩扉，新晴庭院绿阴肥。  
柳风吹絮河豚上，花雨沾泥海燕飞。  
残睡未能消卯酒，乍暄聊得试罗衣。  
春光绿遍江南草，多少王孙怨不归。  

【暮春（二首）】  
南风十日卷尘沙，吹落墙根几树花。  
老怯麦秋犹拥褐，病逢谷雨喜分茶。  
庭阴寂历梧桐转，帘影差池燕子斜。  
不是地偏车马绝，市喧不到野人家。  
林花落尽意萧然，旧喜图书病亦捐。  
宛转闲愁如蔓草，蹉跎春事到啼鹃。  
萦空淑气游丝困，停午清阴碧树圆。  
怪底叩门都不应，北窗无事正高眠。  

【夏日睡起】  
绿阴如水夏堂凉，翠簟含风午梦长。  
老去自于闲有得，困来每与客相忘。  
松窗试笔端溪滑，石鼎烹云顾渚香。  
一鸟不鸣心境寂，此身真不愧羲皇。  

【伏日】  
九衢三伏涨黄尘，病发萧萧挂葛巾。  
正好关门消永日，可堪曳履见时人。  
惊风梧叶常疑雨，窥户薇花不是春。  
睡起北窗修茗供，月团香细石泉新。  

【虎丘登阁】  
老去渊明益羡闲，兴来高阁漫跻攀。  
半檐爽气尊前雨，百里平林掌上山。  
天际轻阴寒未散，日斜飞鸟倦知还。  
长安尘土三千丈，不到清泉白石间。  

【饮酒】  
晚得酒中趣，三杯时畅然。  
难忘是花下，何物胜尊前。  
世事有千变，人生无百年。  
唯应骑马客，输我北窗眠。  

【题画（三首）】  
过雨空林万壑奔，夕阳野色小桥分。  
春山何似秋山好，红叶青山锁白云。  
天削芙容万玉攒，十分寒思属吟鞍。  
不知拥褐茅檐下，别有幽人冷眼看。  
近山千丈抵清漪，远树连云入望迷。  
有约去登江上阁，风烟都在曲楼西。  

【燕中题画】  
燕山二月已春酣，官柳霏烟水映蓝。  
屋角疏花红自好，相看终不是江南。  

【题画兰】  
手培兰蕙两三栽，日暖风微次第开。  
坐久不知香在室，推窗时有蝶飞来。  
附见  
☆文氏二承  
文彭四首  

【笠泽渔父词（四首）】  
无利无名一老翁，笔床茶灶任西东。  
陆鲁望，米南宫，除却先生便是侬。  
吴淞江上是侬家，每到秋来爱荻花。  
眠未足，日初斜，起坐船头看落霞。  
钓得鲈鱼不卖钱，船头吹火趁新鲜。  
樽有酒，月将圆，落得今宵一醉眠。  
夜深结网一灯红，吹笛邻舟搅睡浓。  
雪夜月，雨晴风，都是渔家一醉中。  
文嘉三首  

【石湖绝句和王履吉】  
鸂鶒满晴沙，红杏夭桃乱着花。  
十里湖山开画障，一双小艇载琵琶。  

【杂题】  
空江木落思悠悠，闲傍蒹葭弄小舟。  
一段清光君独占，底须回首羡轻鸥。  

【无题】  
月明庭院已昏黄，团扇风轻夜渐凉。  
自折花枝调鹦鹉，不知金殿锁鸳鸯。  
蔡孔目羽一百二十一首  

【采薇（二首）】  
采薇南山下，忽忆千里人。  
岂无临歧言，一别今几春。  
旧交容易新，新交容易亲。  
缄书重复启，曲折情难陈。  
勿陈逢彼怒，人心不逮故。  
愿言秉子德，千秋爱贞素。  
采采中阿薇，终日不成束。  
越乡无的音，日暮乱心曲。  
饥乌啼我旁，忽复止渠屋。  
延伫恶昼长，梦见恶夜促。  
梦见犹平生，人言讵可凭。  
去服一何馨，爱言藏新縢。  

【华灯花初生】  
华灯花初生，堂上酒新绿。  
击刀连环鸣，转柱悲丝促。  
芙蓉开夜屏，鸳鸯宿空頠。  
携手千里人，话言常不足。  

【秋日】  
偃息逾岁时，登高感摇落。  
车来不除棘，鸟鸣自巢阁。  
形迹不见妨，渔樵隐相托。  
顾念蓬何生，终俾石为错。  
虚心日无怒，物至自成乐。  
悬梯觅霞构，乘凉陟兰薄。  
宛转思公子，搏搏桂方灼。  

【游子】  
欲陈君未喻，奈此绕树乌。  
天凉白日匿，霜落黄草枯。  
哀商座中激，急切倾名都。  
吕望未适周，百里长处虞。  
草草羁旅间，空自怀区区。  
扪虱上东门，未敢论贤愚。  

【金陵寓楼有怀（三首）】  
今夜天正寒，机杼声不绝。  
辛勤锦中字，犹诉当年别。  
哀鸿附冥汉，潜颖泣玄穴。  
抚物情不平，履霜心屡折。  
杪岁客不还，空然衣百结。  
如何箕斗间，三星转明灭。  
皓魄盈中天，松桂俱含凄。  
江神弄水碧，海岸啼天鸡。  
弦促黄金屋，妾怨白玉闺。  
虞卿已失赵，宁戚犹恋齐。  
朝驱畏太行，夕鞚忧盘溪。  
岂为一囊粟，与世聊滑稽。  
赋命难努力，贫贱非空疏。  
朝为梓人栎，夕作周庙玙。  
朱颜朗高步，黄发日曳裾。  
出处虽由天，工拙取自予。  
菊松老荒径，鸡犬守旧墟。  
莫信关门人，临去犹著书。  

【思田园（三首）】  
南方树艺早，嘉蔬当及时。  
王官凿冰罢，忽起田园思。  
东郊织台笠，西郭编茅茨。  
田家不辛苦，衣食当待谁。  
曳裾京华尘，徒自欻四支。  
三江绿烟起，何日伫杖藜。  
园田二三月，不尽花枝烟。  
青村对鸣鸠，茅屋下寒泉。  
蒸茶复刈麦，俱及谷雨前。  
盈盈斯螽股，采采柔桑钱。  
岩居远朝列，云卧隔市廛。  
迩来多行役，裘敝不得旋。  
旅徒何嚣嚣，频年弃坟墓。  
秋迈望春归，冬尽悲秋度。  
三见王官麦，长吟白亭树。  
青青岩上条，已蔽岩前路。  
伥伥东游子，何时复西顾。  
秋霜落明镜，朱颜不逮故。  

【秋日山中】  
苍山抱江长，秋气日夕清。  
古阁浮空濛，猿啸阴风生。  
石房俱玲珑，出入烟雾轻。  
花从潭心发，松向琴中鸣。  
林开乐游苑，日落白下城。  
有约暮不来，眺望伤我情。  

【赠华子中甫】  
爱我岩下云，且避秋阳赤。  
潭空天镜寒，风过蕙光碧。  
松竹长遮天，相逢但挂帻。  
山曛猿欲啼，为子扫片石。  

【赠金子坤】  
别子兰蜕花，相逢竹生箨。  
闲门风自开，虚径云常钥。  
已烦挥麈谈，未惬听猿酌。  
为扫南山石，秋眠看泉落。  

【相逢】  
相逢畴昔人，斜暮南山谷。  
执子青青衿，为子拂面目。  
子衿不易执，三载跂予踧。  
功名令人老，歧路何反覆。  
今夕聊晤歌，明晨车发速。  
车促歌转长，临觞意不足。  

【秋泉（二首）】  
予爱秋泉清，况傍岩花滴。  
鱼游日光中，倒见潭上壁。  
安得无机人，同坐相浣涤。  
白术朝露香，紫芝秋霞熟。  
石上琼瑶花，采来不盈掬。  
道人开石门，悠然在深竹。  
金门白日开，行人乱如蚁。  
不得公卿怜，何由取青紫。  
本乏入幕才，岂能令公喜。  
但抚千秋弦，一奏磻溪水。  

【江上晚来山】  
江上晚来山，宛似五湖绿。  
我行霜尚繁，已听莺出谷。  
三岁桃李花，天涯一何促。  
非乏箜篌声，不解秦人曲。  
长裾畏风尘，握粟厌童仆。  
携手会稽云，扁舟未为速。  

【朝阳】  
夜户集虫声，朝曦布林影。  
登高伐丛漆，乘凉出墟井。  
云端开丹笈，松下幂金鼎。  
寒士无相猜，热客不吾省。  
遐宇流绝辉，千岩结昼暝。  
缓颊松绮闲，无心念朝请。  

【雪后南泛宿潘氏】  
黄芦萧萧寒，草短日光白。  
有客弄烟绮，独挂沧江席。  
起披楞伽雪，忽见茶磨脊。  
蓬莱白银宫，宛转在几格。  
天华动物表，霁色澄川陌。  
鹤立千年松，练挂一片石。  
古厓屏风青，冰壶金鲤赤。  
鸡鸣枫树林，马度梅花驿。  
茫茫五湖间，未见范蠡宅。  
悲歌对尊酒，浮生苦行役。  

【雨久】  
雨久客不过，苔花满厅事。  
幌虚波交萦，树茂阴飒至。  
鸥来狎园薄，邻荒度墙荔。  
霁景散林氛，徙幕高明位。  

【山晚忆陆子远沈明卿十二韵】  
初冬天未寒，雨过林光接。  
丹柽拥青厓，重重间云叶。  
古木猿垂条，山城鸟归堞。  
阡陌俱悬黄，凫葵已落荚。  
鸿雁护水田，霜皋喜初涉。  
拟过孙登巢，将询谢公屟。  
沙明月欲生，酒清未同歃。  
安得二三子，松下听缓颊。  
金阙烟际来，蓬莱镜中叠。  
暝钟逾岭长，岚阴向晚怯。  
行曳碧涧端，眠与白云贴。  
山空瑟不鸣，涧下谷风猎。  

【九月十四日集东麓亭】  
凉风飒江介，云日弥城邑。  
玄宫冠隆坻，爽林秋气裛。  
右瞰灵波长，左拱朝寺袭。  
红兰委神皋，华薄冒原隰。  
晨往苦夕归，孤怀忌群集。  
卑枝迕高盖，促席妨长什。  
雅投幽翰期，讵宜悲丝泣。  
顿辔东轩中，缓带曲阿级。  
松游翠阴重，桂动香露湿。  
槛高睇营营，巢返听戢戢。  
托身本难稽，超景嗟未及。  
临发耽须臾，青骊解还絷。  

【早秋李抑之见过】  
秋暑旷文典，荒居简冠履。  
入门忘形骸，挥座就榻几。  
后馆红蕖明，中庭绿阴徙。  
风来候香吹，雨过销园绮。  
清光共流转，牵裳情未已。  

【天界寺】  
秋晨慕虚览，梵宇谢埃郁。  
前垅未及逾，中林庶款述。  
入门蹑飕嵒，循隩多扃坰。  
紫院阴霞兴，瑶阶锦苔出。  
问柏知僧年，藉花荫佛日。  
昼憩夕忘返，神恬形寡役。  
忏往坐独冥，玩空尘徐拂。  
终寓岂不欢，旋舆未能释。  

【钱孔周席上话文衡山王履吉金元宾】  
契阔多忧思，欢然集桑梓。  
执手念离别，别离何年始。  
校书石渠阁，反顾若脱屣。  
系马亲昵门，合尊城东里。  
款曲输素怀，次第问发齿。  
锦瑟未及弹，怨歌中觞起。  
怨歌何所陈，怨此梦寐人。  
出门即天涯，慌惚难相亲。  

【徙幕府同仲先】  
府邸开平台，松轩转萋绿。  
四术多朱光，闲房静相属。  
余业倏朝依，子怀喜夕笃。  
深居若无人，阅暑不知酷。  
晚葵敷余霞，新莲摘青玉。  
风清客襟开，月来琴柱促。  
寂寂方丈间，超然出尘俗。  
长令形迹忘，奚用事溪谷。  

【姑苏台】  
夜有昃题月，朝有出栋云。  
高台伫歌舞，罗绮何纷纷。  
吴月常从越山起，越花却种吴宫里。  
眼前不尽西子欢，安用穷观三百里。  
兴亡不自由，春草生铜沟。  
惟有横山色，空带蛾眉羞。  
杏魂想像朝云庙，绿泥绣断金燕头。  
朝云灭，金燕冷，夕阳满地青枫影。  

【清凉台】  
清凉寺里清凉台，交岩互磴青崔嵬。  
扬子江边白鹭洲，白云红叶长悠悠。  
都门莲已落，蝉声满城郭。  
跻跳丹霞端，乾坤忽开拓。  
霸陵黄屋翔青云，钟山紫气何纷纷。  
秦淮水接建章宫，铜沟亦与寒潮通。  
层楼累阁分朱邸，主第侯家相对起。  
琼台砌断金沙路，秋千亦在青槐里。  
翡翠常衔苏合香，鸳鸯只浴胭脂水。  
繁华转伤心，今古多升沉。  
六代既冥漠，南唐亦安寻。  
水晶宫殿野棠开，千门万户生秋阴。  
四望何茫然，忽建城头羽。  
帆从采石来，烟分历阳树。  
遥川动霁景，碧草灭江渡。  
衔杯不尽江南情，与君仗剑歌升平。  

【捣衣篇】  
夜迢迢，草白露，寒衣未曾絮。碧杵白玉床，桂花新水香，长廊曳屟踏月光。莎鸡出户萤入房，金井梧桐生夜凉。凉风起，声转促，绣阁琼窗灭红烛。凄凄玉关情，秋来乱心曲。乱心曲，其奈何？银河咫尺愁风波，何况桑乾道路多。  

【尊中有明月歌】  
尊中有明月，琴上有素弦。  
美人能弹客能饮，玉壶正傍花枝边。  
皓齿对婵娟，清辉相共怜。  
红颜笑桃李，独立无比妍。  
月不常圆花易落，蛾眉却怕秋霜薄。  
良会难，须行乐，为君高歌劝君酌。  
酌未终，歌转哀，金壶银箭急相催。  
春光今夕争时刻，倾尽车渠三百杯。  

【由大观亭历观音阁仙释二院并胜因得纵览江上】  
朱栏控带青璧烟，碧峰浮出丹枫颠。  
东方铃铎西方磬，轻霞淡照横江天。  
南厓高，北厓俯，群峰奔走如龙虎。  
千寻巨石连空来，断处曾经巨灵斧。  
天池阔，汤谷长，秋虹万里横苍茫。  
渔舟尾挂金连环，鸳鸯飞出蒹葭霜。  
浔阳潮有无，白帝在何处？  
回望吴天雁，南翔又西翥。  
孤帆远映青空来，绿树横分半江去。  
重沙复岸束复张，鲸鳄横斜失依据。  
海月缘沙生，珠子随潮来。  
残阳尚悬壁，素魄先临台。  
仙家瑶草九月寒，远公石上三花开。  
燕子矶头饮牛客，偶来莫使世人猜。  
青山对酒谁为主，惟有箫声晚自哀。  

【覆舟山临望】  
覆舟山头霁景明，长松落落崖石平。  
回峦秀岭低复昂，传闻此地为台城。  
南望建章宫，佳气何郁葱。  
秦淮树中流，遥与宫门通。  
城中万井如棋画，杨柳烟中分紫陌。  
内园兰桂浮温香，戚里池台荡朱碧。  
凤皇楼阁无处寻，临春结绮作梵林。  
樽前却是乐游苑，市朝更改成古今。  
登临易头白，衔杯落江日。  
回望北湖烟，蝉鸣树萧瑟。  
秋波惨淡荷芰花，玉凫锦鸡踏浪霞。  
西曹已鸣马，东署复报衙。  
冥冥壶底月，寂寂城头鸦。  
停琴送尽飞鸿影，引领天边不见家。  

【桑乾河】  
桑乾八月寒，胡中射生早。  
弯弧决封牛，群氐醉眠草。  
白登山头熊夜啾，胡人火猎无时休。  
并州小儿惯厮杀，夜半窃得丁零头。  
左手接飞鸢，右手挟双矛。  
马上吹胡笳，扬鞭入朔州。  
嫖姚帐前交首级，但问几颗能封侯。  
吁嗟！死士在边不用忧。  

【春日鸡鸣寺】  
江南杨柳空青青，江边路好无人行。  
不知烂熳花何处，空听嘤嘤竹里声。  
钟山王气连宫禁，台城佳树郁春晴。  
独领风烟无饮兴，晚来吹笛最分明。  

【秋千怨】  
丹楯朱千傍花砌，青丝流苏两头系。  
葡萄结束相思带，玉钗斜挽盘龙髻。  
对对来寻花下绳，双双去作云间戏。  
难销寂寂玉楼情，可惜青青芳草地。  
玉楼易断肠，芳草令心乱。  
空上秋千架，春愁未曾断。  

【蛱蝶篇】  
西园蝶，丛丛映花叶。  
十五佳人二八妾，鸳鸯带长芳草贴。  
妾面如花步轻捷，粉蝶纷纷上眉颊。  
长安踏青天气和，千丛万丛情绪多。  
蹴得游丝落钗翠，牵来草露湿衣罗。  
游丝乱，草露长，美人欲行空断肠。  
绿潭紫涧回花房，银钱琐碎杂柘黄。  
飞入桃李花，落地亦成香。  
花落留胭脂，蝶香无断时。  
相邀入罗扇，起舞颦蛾眉。  
蛾眉转低草转碧，日暮江天欲何适。  
梁园应有未归人，章台岂少思家客。  
思家未归春已残，悠悠蛱蝶空合欢，  
芳草年年成永叹。  

【北门晓行】  
烛下银塘流水长，马前山色晓苍苍。  
朱楼未灭明河影，碧城已动晨曦光。  
鸡唱悠悠度禁邸，萤飞点点刺衣裳。  
三年游子离乡思，阊阖门高露早凉。  

【花村草堂为李子原承歌】  
新河渺渺枫桥浦，百花丛中有香土。  
书生卜馆面西山，十里青溪抱东户。  
青溪抱东户，水鸟群无数。  
前朝胜境开华洲，今代书声读芳杜。  
南峰高，北峰俯，日日飞云挂窗庑。  
上沙水，下沙土，翠波粼粼织成组。  
我昔投宿堂背楼，前村夜过清明雨。  
千岩发彩流朝霞，茂苑腾光荡碧宇。  
樱笋烟笼文藻轩，幹緌岸送楼船鼓。  
飞梁画槛盘彩虹，菡萏湖边女摇橹。  
宵长忽递寒山钟，月落犹挥石床麈。  
十年不上李子堂，金陵城边话江浒。  
徒令风景形梦寐，何由复作花前舞？  
题诗先寄花村主。  

【诸友泛舟石湖还次治平】  
水气连山霭，晨游夕未穷。  
烟中悬涧暝，天畔蹑云空。  
新月在潭底，百花燃镜中。  
竹房禅榻隐，处处爱山翁。  

【发胥口达包山】  
秋水连空凫鹜长，沧洲菰米饭初香。  
地宽不辨帆来影，云起遥疑石上房。  
青壁常含芝草秀，朱包新染橘林霜。  
年年佩剑嗟游子，莫笑南山豆尽荒。  

【野兴】  
落日爱人影，鸟鸣山谷长。  
逢僧溪上月，饮客竹间床。  
得雨瓜先落，迎霜橘早香。  
开门三万顷，随意饮沧浪。  

【川上】  
繁华一夜雨，寂寞满川萍。  
暖气归杨柳，春声乱乳莺。  
玉门千里恨，锦字去年情。  
镜里双蓬鬓，应添雪数茎。  

【与陆无蹇宿资庆寺】  
空壁闻啼鸟，云深冷石房。  
春随落花去，人自采茶忙。  
叶暗翻经室，泉虚点《易床。  
陆郎谿壑主，假榻久何妨。  

【暮春】  
万里月当户，邮亭花满枝。  
行人花下发，短笛月中吹。  
坐觉春光损，频惊斗柄移。  
天边芳草绿，愁绪细如丝。  

【夏景】  
树色分青涧，峰阴转绿池。  
岸明荷散绮，枝亚果垂脂。  
扫石方无事，停琴欲待谁。  
相思隔芳草，酒畔有黄鹂。  

【春夜别友人】  
晚山横酒马蹄轻，寂寂都门独听莺。  
阁上花枝惊梦短，雨中春草伴愁生。  
江穷吴楚东流壮，曲尽巴渝双烛明。  
不是新年无柳折，长条留取系离情。  

【读治平下院】  
水房虚绕竹，石壁细生霞。  
冬入经深雪，春归尽落花。  
涧香来白鸟，草绿斗新茶。  
久与交游隔，空疏类佛家。  

【秋日】  
下阪人离峤，朝原鸟厉空。  
江辉混远碧，林影间疏红。  
竹宇新开小，花房旧访同。  
青崖有石髓，杖策向穹窿。  

【春去】  
谩说春归去，多情无计追。  
胜游须秉烛，余兴独临池。  
鸟怨花飞急，杯嫌月到迟。  
三眠杨柳足，正是浴蚕时。  

【登缥缈峰绝顶】  
莫讶登高不用扶，手招鸾鹤兴如何。  
环来岛屿人间小，侧去阳乌寒色多。  
岩下雨来浮碧霭，杖头霞去落苍波。  
千年石上仙人迹，为问王乔几度过。  

【大驾北还】  
銮舆北渡五云移，亲听铙歌海上吹。  
黄道香风鸣宝铰，翠华秋日到瑶池。  
千官喜得金门诏，南国新传赤雁诗。  
六郡良家齐解甲，驺虞旗卷犒王师。  

【见杏花怀吴下门生】  
偶拈如意话天涯，不道春风到杏花。  
朝雨似迎新燕子，江村稀见野人家。  
忙中寒食三年客，雪后音书两鬓华。  
岂是草《玄耽寂寞，欲将文字问侯芭。  

【由南峰入天池】  
入谷也须缘涧道，乘高忽又度虚岑。  
参差石势云行细，寂寞禅关树锁深。  
春日绮罗偏映水，江南樱笋自成林。  
十年不到天池寺，南北峰头费远寻。  

【秋日】  
清秋山色净帘栊，八月芙蓉满镜中。  
醉任陇云连海绿，愁禁枫叶接天红。  
养鱼好伴鸱夷子，饮水无如桑苎翁。  
江上美人期不到，吹箫独自向虚空。  

【赴朝阳门望禁中】  
镐京元是旧封疆，紫禁重重锁未央。  
画角常吹城上月，羽林犹宿殿前霜。  
陂塘潋滟天渠远，观阁玲珑苑树长。  
钟鼎馨香河海晏，玄圭终古颂天王。  

【扇】  
谁家纨扇碧，旧画网虫昏。  
侍宠曾羞日，承宣不避暄。  
月轮空自妒，秋思已难言。  
错认桃花影，班姬点泪痕。  

【村舍】  
春水明沙鸟，斜阳铺绿茸。  
墟远笛声乱，峰高霞影重。  
饮谋青涧竹，坐记碧坛松。  
莫道山中静，莺啼树树浓。  

【五月】  
溪上莺啼绿树浓，溪前楼阁水云中。  
江南角黍梅时雨，扇底冰盘午簟风。  
麈尾静还生绿霭，頠纹浑欲下青空。  
佳期正与端阳近，莫怪榴花别样红。  

【春日思家】  
经旬不出畏春泥，狼籍风光上苑西。  
江柳初摇客未发，山花欲落鸟频啼。  
故乡头绪愁中草，野寺栖迟石上梯。  
暮色苍然人倚阁，秣陵东去白云低。  

【秋日越来溪】  
十里横山带藕塘，鸡声溪上晓苍苍。  
青蛾悄映荷花日，属玉群飞菰米香。  
吴苑楼台今古壮，越城箫鼓水云长。  
范园最是秋光美，甘菊留人不论觞。  

【晓起】  
竹色衣全绿，林光露未晞。  
陇猿催梦晓，塞月堕烟微。  
别恨琴中语，流年客里归。  
悠悠花上蝶，偏作合欢飞。  

【早春（二首）】  
茅屋开门缘涧阿，屋前梅树石田多。  
孤村雪后花初见，正月湖南冻未和。  
两寄陇头书未转，近来官阁兴如何。  
青霞日出天鸡早，错引游人入薜萝。  
上日风清烟霭收，长洲新水绿悠悠。  
春回树色流莺乱，寒入花枝翡翠愁。  
吴地月明人倚棹，江村笛好晚登楼。  
归鸿不待天涯暖，早折红梅寄陇头。  

【经主第（二首）】  
草入行宫绿，花开旧馆红。  
金枝香渐远，玉辇恨无穷。  
涧已无脂到，山犹妒黛工。  
丛丛原上蝶，留客立东风。  
古甃苍苔断，寒渠碧瓦深。  
燕颃犹掠镜，草缬尚同心。  
有井分宫路，无尘接禁林。  
百年恩泽尽，惆怅沁园阴。  

【诸友次高座寺】  
城南诸佛宇，各自古烟霞。  
十步一金磬，高台自雨花。  
帝城云物瑞，江表士风嘉。  
醉爱枫林暮，停车傍狭斜。  

【毛督经浣亭官舍芍药】  
昼静绿阴匝，微风满院芬。  
红栏昨夜雨，碧馆见朝云。  
春杳鸟空怨，暖多花易醺。  
须烦紫丝帐，遮护到斜曛。  

【上巳寄文子徵仲】  
杨柳成丝二月残，阖闾城外路漫漫。  
空余夜月琴中语，添得年华镜里看。  
送客汀洲芦笋绿，倚楼风雨杏花寒。  
故人东阁多情思，独咏《兰亭兴未阑。  

【灯夕汤子重席上】  
美景忘游宴，珠灯多夜光。  
春城绣户月，罗袜画桥霜。  
鸣马客先发，谁家欢未央。  
吴宫星未落，醉里笛声长。  

【答陈石亭殿讲见寄】  
梨花半白柳丝丝，独立江头有所思。  
客倦难成春草句，天长传得玉堂诗。  
香从青琐封题久，露待蔷薇盥洗迟。  
珍重故人湖海念，梦魂连夕凤凰池。  

【秋日西郊】  
落木碧空远，秋辉半壁斜。  
游车停细草，飞盖带余霞。  
水阔烟钟暝，鸦归省树哗。  
长安捣衣急，秉烛傍谁家？  

【怀履约】  
载酒寻萧寺，风烟古越城。  
竹房穿月冷，葛屦照霜清。  
溪上叮咛别，歌中慷慨情。  
如余空自老，念子蚤峥嵘。  

【静海寺佛阁】  
夜宿犹依白鹭洲，朝游忽到古城头。  
江声不为行人伫，山色常含往代愁。  
叶下碧栏萧走晚，马嘶红苑北门秋。  
风流总是周南客，看海衔杯一倚楼。  

【积晦】  
积晦衾常薄，初暄花亦希。  
蛟潭生润气，汀树挂寒辉。  
倚杖白鸥起，罢琴黄叶飞。  
柴门临涧道，踪迹太幽微。  

【所怀】  
园繁鸟不绝，花落香犹清。  
去旆难仿佛，归帆空月明。  
寄书知雁晚，解缆记潮生。  
只在湘江畔，谁通畴昔情。  

【新涨】  
今年春涨早，潮已入青溪。  
绿浸深宫柳，香销上苑泥。  
月中思锦缆，烛下望金堤。  
商女能联桨，秦淮夜唱齐。  

【虎丘退居集友人】  
槛外斜吴苑，林间促羽觞。  
池花摇暑净，泉韵杂松凉。  
念别经时久，重来笑客忙。  
小吴轩里月，临发恋清光。  

【暮春山居】  
斜廊下塔影，半岭送湖光。  
红雾花藏岛，寒泉竹隐房。  
空虚时堕翠，寂寞自生香。  
客过苍苔合，翻经日渐长。  

【春尽还山中】  
山雾忽深黑，柴门寂不喧。  
春寒逼短褐，朝雨压孤村。  
粉蝶愁花信，香罗积酒痕。  
清明看又过，桃李独无言。  

【吴门夏日】  
邗沟风动水萍开，暖日游丝覆酒杯。  
吴越旌旗二千载，落霞多处一登台。  

【张膳部席上】  
官舍回深巷，频来识苑墙。  
缓吟春草秀，静语晚卮香。  
沙柳初藏鹊，溪云复满堂。  
官桥红烛散，惊动宿鸳鸯。  

【玉河桥晓行】  
太液新波出建章，辘轳声近想宫墙。  
残星拂树天桥净，隔岸啼莺禁御长。  
紫气凝香开北极，苍龙乘日起东方。  
君王垂拱临朝蚤，银烛光中散鹭行。  

【王进士直夫僧房见招】  
曈曈旭日照楼台，辇道今朝不动灰。  
玉树青葱回上苑，宫云轻薄拥蓬莱。  
麦秋战暑添筒布，樱笋笼香近酒杯。  
禅榻王阳频有约，不妨骑马踏苍苔。  

【引奏后即事（八首）】  
中使迎轩簇彩旃，千官犹在玉河边。  
香烟未散龙旂起，今日君王御讲筵。  
琼树花间金凤翘，红鞍绿辔马头骄。  
当朝戚里多豪贵，惟有何郎早插貂。  
千门花柳转枫宸，百和香中过辇尘。  
银箭忽从天上落，六宫仙子听时辰。  
林开沄鹊绿烟销，月挂珊瑚树影高。  
阆苑风清仙曲妙，西王连日进蟠桃。  
珠帘绿缬紫葳蕤，小凤头轩花下移。  
长信宫前宣使急，平阳促马赴瑶池。  
金华筵罢退从容，小仗穿花听午钟。  
五色伞中黄帕幂，大官初进紫驼峰。  
金水荷花接绮轩，石渠银钥掌中阍。  
西昆学士封麻晚，斜日犹开左阙门。  
碧鸡朱鹭羽毛鲜，小殿芙蓉贴水圆。  
昨夜百花风信急，御沟新藻有红泉。  

【郊坛】  
辇道风清碧野平，紫烟常自锁南城。  
行宫岁幸乘龙近，仙侣朝来学凤鸣。  
小殿沉香金气郁，圆丘芳草玉华清。  
祠官记得天行处，万烛光中候佩声。  

【过阙】  
虎阙沈沈列校屯，龙池滚滚涌泉温。  
灯前御柳迎春舞，雪后宫莺近午喧。  
尽道紫霞随玉辇，遥瞻仙旆下彤轩。  
万年枝傍长生殿，重海歌中祝至尊。  

【送中川老先生朝贺】  
苍龙殊喜映前光，学士含香拜玉皇。  
九庙庆成崇宝祐，万年枝茂发灵祥。  
华封不阻崆峒祝，仙宴欣沾芍药方。  
典学古来求正士，桓荣端合领春坊。  

【斋宿】  
驿使催乾鹊，斋居废晓眠。  
霜笼官道月，木罩故宫烟。  
朱邸闻鸡早，银潢度马坚。  
天河光未灭，正挂玉楼前。  

【公事后禁门（三首）】  
龙輴金铺丽，蜚廉贝阙县。  
燕藏朱户网，花隔绮疏烟。  
刻漏虚银箭，宫槐积翠钱。  
瑶台夜夜月，不复妒婵娟。  
绀宇环天第，青苔琐汉宫。  
翠华雕辇去，露榭舞衣空。  
风散琼林绮，花流温沼红。  
玉人抱银钥，羽校列云中。  
碧霭凝金瓦，沧波到玉津。  
蓬莱云叆叇，玄圃石嶙峋。  
内祝开香殿，天花捧御真。  
丰宫太皇业，温树万年春。  

【怀钱野亭】  
啼鸟过桥去，清溪入径长。  
花藏露榭绿，桐隐夏房香。  
静识亡羊理，闲悲斗蚁忙。  
小山丛桂底，日检羡门方。  

【初春南城】  
绿霭遥生竹里厨，山光难得上衣裾。  
篮舆出郭青溪暖，茶灶投僧碧馆虚。  
云石细寻泉涌处，松杉常似雪消初。  
仙人馈得金壶汁，说法堂高好漫书。  

【清明日张月鹿至】  
鸡声东傍禁城隅，官舍青青系白驹。  
上苑花枝淹旧雨，御沟杨柳发前湖。  
风光未判春多少，弦管难明恨有无。  
绿草渐高堤渐没，凭君推牖瞰鸥凫。  

【春去】  
萍藻经春高石床，水亭终日柳花香。  
坐忘屋里青山近，卧起天涯绿草长。  
楚国登楼空作赋，梁园啼鸟苦思乡。  
东栏芍药三年别，谁护西湖夜雨狂。  

【徐公子东园】  
座敛钟山翠，城虚白下潮。  
鸟啼花坞杂，磴转洞门遥。  
傍水邀明月，停杯待玉箫。  
月出客已醉，箫声空自娇。  

【寄陆甥宜俯】  
汝去吾庐冷，空庭绿藓生。  
春泥活蕙草，朝雨听鸧鹒。  
老树新花洁，疏弦古调清。  
无书报时事，独酌破愁城。  

【立秋日客去与启之静坐】  
蝉噪乘凉江雨轻，芙蓉沼上午阴生。  
东家树影屏间绿，北涧泉声云外清。  
屐齿乍临惊梦破，苔痕新长与阶平。  
汉庭侍从今虚旷，不是文园懒送迎。  

【秋日】  
枫疏映天远，草蔓护门深。  
砌亦朱华冒，帘常绿藓侵。  
园香三夜雨，雁过一城砧。  
已畏洞庭晚，休添楚客吟。  

【馆中冬夜】  
灯火青青闭草堂，茶烟犹自搅炉香。  
寒宵不尽官城叶，月色偏兼客馆霜。  
近阙木鱼传警切，高楼银箭滴愁长。  
公车射覆虚迟晚，方朔何须粟半囊。  

【冬日寄诸昆】  
理书烘日映窗纱，雁字横空忽又斜。  
海上碧桃逢雪采，江南卢橘遍村花。  
湖乡晚喜银鱼贱，霜阁朝留红叶遮。  
腊近家家炊曲米，何人骑马独天涯。  

【阙下咏雪（二首）】  
冰柱悬河直，鲛绡布地平。  
初同梅萼竞，亦乱柳须轻。  
箔隐朱楼媚，虹垂宝户明。  
素娥香室静，却爱点苔英。  
寒光逼四隅，瑞气满皇都。  
素女开金镜，游人在玉壶。  
蓬莱驾白凤，汤殿浴霜凫。  
别有藏香室，红烟傍碧衢。  

【春日徐氏东园（二首）】  
入洞多门户，乘高野望饶。  
花栏依曲磴，潭水接流潮。  
院院游难尽，莺莺听转娇。  
屏间有弦管，待月辄通宵。  
春来濯酒卮，公子燕园池。  
出洞因花久，归程为月迟。  
已怜新粉薄，莫信晚风吹。  
渌水雕栏里，游丝树树垂。  

【徐锦衣西园见招日者不赴既而有谈其胜者为赋一首致意】  
玉树新花次第红，云霞生处隐房栊。  
青山尽在朱帘里，白鸟翻飞画槛中。  
果见仙家开福地，谁云倒景复虚空。  
彤弓世远多华胄，雅素如公迥不同。  

【寓别徐东园】  
华裾偏喜狎轻鸥，略去形骸趣更幽。  
地底新开沧海脉，山头曾见凤凰游。  
红泉送酒穿松去，绿藻浮花过槛流。  
莫道西园容易遍，紫霞中自有丹丘。  

【怀舍中牡丹】  
轻薄东风燕子斜，长安有客未还家。  
烧灯不是春山夜，对月虚怀旧馆花。  
卧处小屏霞寂寞，梦中芳草蝶喧哗。  
天涯物候关情极，乘兴思浮碧海搓。  

【上巳日端居】  
处处秾花映水明，水边花气郁龙城。  
烟霞尽在山头寺，罗绮偏围竹里莺。  
帝里韶光春酒倦，天涯绿草客魂惊。  
风尘最苦长干道，翻觉端居有胜情。  

【别寓馆】  
郎官宅里旧帘栊，莺燕频来认主翁。  
霜月寄情淮水上，烟花迷客秣陵东。  
梁园倦后思家切，瀼里闲多卜馆同。  
松菊未荒谁为理，先将栽灌教儿童。  

【新春旅怀报东桥中丞】  
门径斜斜一半荒，钟山终日抱茅堂。  
春寒尚苦莺声涩，雪水新生鱼藻香。  
白鸟寄书三月到，青崖归梦十洲长。  
故人惟有逋翁近，未得篮舆探锦囊。  

【题鸡鸣山房】  
山浮寒碧水浮花，石壁苍苍竹树斜。  
爱尔玉京秋色好，白云头上看人家。  

【归云亭】  
寻幽坐翠微，岚气湿人衣。  
日暮高亭上，云归僧未归。  
王贡士宠四十六首  

【曲岩】  
乘云欻先登，攀崖纷广眺。  
孤峰上寒日，平楚腾余烧。  
天高风物紧，地迥山川窍。  
饥鼯乍陆梁，哀鸿相叫啸。  
企石揖云帆，披霞迎海峤。  
空水共泛澜，虚无自余照。  
林深养谷神，壁仄团景曜。  
光风烂芝苓，玉髓滋萝茑。  
樵隐自夷犹，末路多奔峭。  
怀哉瀼里公，千春可同调。  

【过石公山】  
岛屿屡崩奔，石林突参错。  
朝云正吐秀，冬水亦渐涸。  
槎牙熊豹蹲，蜷曲蛟龙蠖。  
波涛激中洞，岚霭纷上薄。  
金膏赤日流，石镜青天霩。  
表灵征名图，延赏谐幽诺。  
苍鼠不惊人，丹枫时自落。  
兹焉可投纶，毕志甘场藿。  

【楞伽寺】  
云竹素所爱，山林道难忘。  
荆蛮屹水府，五湖泻汤汤。  
连峰枕其腹，翠壁森开张。  
流峙两参错，南斗回文章。  
绝境瑀兰若，金天建旌幢。  
嵯峨古楞伽，飒沓开云堂。  
星河挂北户，日月经其阳。  
法雨不断洒，檀樾纷成行。  
时时吐虹霓，下饮平波光。  
风帆日如织，宝筏度迷方。  
道林更爱客，文燕依松篁。  
脱屣石苔滑，科头飞雪凉。  
朱炎久蒸薄，卧暍两月强。  
扫除洞虚白，盥浴披天香。  
回思隔朝市，执热眇相望。  

【宴徐子仁宅】  
全陵豪侠窟，乐游凤凰原。  
青门临上路，烂若朝霞骞。  
啸侣共行游，叫崟窥阳园。  
神飚集珍木，泫露被芳荪。  
兰池夏气爽，桂栋秋云屯。  
嘉花既罗户，密筿亦植援。  
疏林抗北磴，激浪飞南轩。  
粲粲芙蓉披，离离椒芷繁。  
中堂理丝桐，后槛树旌幡。  
初疑游龙翔，忽讶惊鸿翻。  
色授神已交，礼防心讵烦。  
主人卿云流，标胜俪玙璠。  
已罗西园彦，复注北海樽。  
纵横逸藻奋，契阔佳期敦。  
履舄相错陈，钗缨互缤翻。  
肴来乃瓶罄，觞至若川奔。  
晓畏夕月驰，宵忘朝日暾。  
平乐谅虚侈，高阳亦徒喧。  
缛丽安可悉，商确歌此言。  

【月夜登上方绝顶（二首）】  
五湖涌青莲，削出千丈壁。  
空中构宝殿，珠光相荡射。  
明月海上来，照见半山赤。  
千林似竦动，鸟兽夜辟易。  
飞驰入中天，万里扫空碧。  
吴越何茫茫，俯视一气白。  
身列星辰间，绝顶布瑶席。  
举杯酌银河，误触支机石。  
回首招王乔，吾亦成羽融。  
大道无端倪，人世如蚁泠。  
虱然御风行，天路非阡术。  
望舒稍西倾，东海已吐日。  
山川两照曜，金波中荡潏。  
仙人夜行游，岩坐泛宝瑟。  
吐故餐晨霞，乘露采芝术。  
巉巉金庭山，中有炼药室。  
却笑尚子平，宁须婚嫁毕。  

【饮钱二孔周宅桂花下】  
嘉树荫团团，团团露华白。  
本自招摇山，植君青霞宅。  
不意凌寒姿，占此瑶墀隙。  
高枝挂珠网，卑条敷绮席。  
萋萋布叶阴，茸茸吐花积。  
风飘远近香，月映盈亏魄。  
既集佳丽人，亦招隐沦客。  
幸承金樽荐，亲劳玉腕摘。  
歌曲出玲珑，舞袖随宽窄。  
条繁每罥钗，花落常点额。  
戏羽必成双，栖禽无单只。  
及此芳菲时，荷君千金惜。  
不醉且淹留，看朱已成碧。  

【郊游与诸公作】  
洛中曲水宴，西京玄灞游。  
由来盛簪黻，兰藻丽皇州。  
紫掖鸣珂散，青郊结伴投。  
三三胼玉勒，两两方华旂。  
地拟河阳谷，池穿太液流。  
金张云母幰，许史凤凰楼。  
细柳全遮埒，新荷欲碍舟。  
厌逐丰貂饮，还从卓锡游。  
云峰犹辨夏，铃语似鸣秋。  
梵乐红楼奏，天香绀殿浮。  
宾疑驭风至，思以采珠求。  
名理山阳胜，谈天稷下遒。  
所嗟江海客，踯躅且淹留。  

【李原承兄弟至】  
风洒北窗蕉，笋簟波文绿。  
白云映遥天，千片空鸣玉。  
跄跄松欲舞，楚楚藤如束。  
山空鸟言静，雨沃苔锦缛。  
枫楠翠犹蔼，菡萏红相续。  
秋晶晃秀林，霁色澄远绿。  
主人亦何事，瑶琴奏幽曲。  
意得在高深，理遣齐荣辱。  
栖迟一丘中，回薄天地足。  
晚与静者期，开樽命醽醁。  

【送钱太常元抑祠祭显陵】  
江汉朝百灵，绛节集鄢郢。  
兴园奠其阳，虹霓熠光景。  
象设开天庭，环卫森五岭。  
斋房产灵芝，玉醴出金井。  
神游驾虚无，剑舄存遗影。  
洒扫祠官虔，匕鬯皇情耿。  
太常典秩宗，精白一心秉。  
龙颜授玉册，殿上亲祗领。  
玄端佩冲牙，陟降瑶坛静。  
风清灵旗翻，天赤御气冏。  
宗禋日辉光，松柏载崇整。  
山河扶栋梁，虎旅肃藩屏。  
还轺告成命，弭节为俄顷。  
备闻古夔龙，密布金华省。  
仿佛弘治风，廷论多骨鲠。  
我辈饱藜羹，散发从箕颍。  

【纪变】  
皇帝纪元年，嘉靖秋七月。  
肓风白昼号，酣斗亘明发。  
势从西北来，突过东南蹶。  
一鼓江河翻，再簸海岳拔。  
黄沙暗中原，白浪高观阙。  
古树斩十围，夔罔逃百粤。  
淮扬既澎湃，吴楚转突兀。  
蚩尤掣长旗，天吴竖危发。  
中宵抱屋柱，股栗不得歇。  
二仪莽苍苍，色乱玄黄汨。  
飞廉应南箕，崇鲧伏金钺。  
神圣方膺图，地纪胡嵲屼。  
元老满岩廊，燮理谅匪忽。  
翻然万家邑，漂荡魂惝惚。  
虬龙怒磨牙，何处收尔骨。  
翘首叫帝阍，终思答天罚。  

【牛首山】  
终南望咸阳，少室迩京洛。  
神宇壮维藩，佳气郁环崿。  
兹山何崷崒，川岭丽绣错。  
攒蹙亘千岩，萦纡盘万壑。  
星辰互翻动，雷雨或解作。  
谷候异凉温，峰形殊今昨。  
瑶草雪中华，红泉风外落。  
江翻映组练，日照辉金薙。  
游衍多圣仙，翔舞集鸾鹤。  
循山构累榭，嵌空结菌阁。  
飘飘曳灵幡，窅窅鸣天乐。  
宸居暨泰清，长杨亘五柞。  
登祗警神卫，方望肃王略。  
弱龄耽名山，雅志涉丹籥。  
招隐冀淹留，采秀怜沃若。  
秉我上皇心，排筌入玄漠。  

【忆故园作】  
山空鸟声乐，日宴病客眠。  
暂憩白雀院，辍耕石湖田。  
遥想蚕事作，桑者日闲闲。  
绿竹粉犹腻，红樱烂欲然。  
游鯈咏绿水，戴胜鸣高天。  
飞絮乘风扬，新荷贴水圆。  
故园风日好，叹息此芳年。  

【西苑】  
翠凤翔文囿，黄龙戏禹舟。  
乘云畅皇览，御气警宸游。  
上圣岂蓄轸，玄功惟委裘。  
青霞冠玉峤，碧海溢金沟。  
东出祈年馆，西望五城楼。  
虹梁像汉徙，芝盖俨星浮。  
帝女呈机石，天童竖采斿。  
神鱼五色现，琪树万年稠。  
竹殿回鸾驻，椒庭降辇留。  
圜形图贝宇，方折写瑶流。  
望幸倾三岛，时巡耸十洲。  
流觞洛水日，张乐洞庭秋。  
不及天池雁，年年奉藻旒。  

【流萤篇】  
熠熠流萤度草堂，耿耿银河秋夜长。  
萦回拂栋光难定，窈窕穿花焰更藏。  
山人书剑黯生尘，憔悴年来白发新。  
枉将艳采投虚寂，却似余辉借比邻。  
海萤流萤殊可怜，琉璃甲帐水晶帘。  
映看宝靥千金笑，照看蛾眉百倍妍。  
合德宫，昭阳殿，天人亲扑桃花扇。  
几回邀得九重欢，凤辇淹留传夕箭。  
今日胡为溪水头，风篁烟柳共新秋。  
不归天上琼楼队，却伴山中病客愁。  

【阳春词】  
春到江南春可怜，东郊西郭得春先。  
初飞蛱蝶犹疑梦，忽见梅花各问年。  
鹦鹉洲边芳草积，凤凰楼下百花然。  
王孙拾翠争相问，美女寻春总献妍。  
千金买得飞龙马，八宝装成软玉鞭。  
啼鸟乱群还自对，游丝争绕暗相牵。  
勾吴楼阁如天上，别有红妆笑相向。  
云屏珠箔正昭回，锦树琼花次第开。  
倾国能夸《神女赋，凌云还有茂陵才。  
欲移角枕鲛绡帐，先挂冠缨翡翠钗。  
春色年年归有期，劝君须惜少年时。  
春去春来人不见，花开花落日相思。  
昨日朱颜浑似玉，今朝白发已如丝。  
年年暗受伤春病，不与杨花燕子知。  

【石湖中流酌酒酣畅】  
总道金门隐方朔，何如东山卧谢安。  
青云万里绝鸟道，凌兢侧足千峰攒。  
馋蛟磨牙走其下，飞蛇接翼相勾盘。  
平生萧散不经事，清湖纵酒哀丝弹。  
罗屏合沓出烟雾，金镜瀁滉生波澜。  
孤洲断岸疑画出，菱叶荷花俱已残。  
百觞自善鸲鹆舞，九月不奈貂裘寒。  
丈夫未用颇适意，长房自爱壶中宽。  
君不见翠华摇摇沧海西，长杨羽猎斗旌旗。  
子云劳献《河东赋，正是君平卖卜时。  

【病起对镜作】  
闭户十日病骨僵，手龟发燥面色苍。  
朱颜绿鬓不相待，俯仰天地为凄凉。  
男儿勋业竟何在，镜中摸索求亡羊。  
古来相马失之瘦，龙文虎脊空腾骧。  
忆昨结客少年场，呼鹰走狗势陆梁。  
金盘赌酒争五白，银烛娇歌弹《陌桑。  
谓言富贵唾手取，吹毛插翼森开张。  
十年献赋不得意，貂裘宝玦无晶光。  
平生酒徒渐零落，羞涩阴符垂虎囊。  
学书无成学剑晚，歧路侧足心周章。  
百年冰炭满怀抱，万里鸿鹄方翱翔。  
明朝散发武陵去，夹岸桃花烟水长。  

【南都】  
锦缆牙樯万里游，天吴海若翼王舟。  
襄城七圣空迷辙，弱水三山未稳流。  
塞北风云连朔漠，周南节钺自公侯。  
两京角立分形势，居重还须扼九州。  

【立秋日】  
南纪清秋杀气遥，扶桑铜柱崒高标。  
风悲画角关山迥，云去苍梧毕斗摇。  
正忆郊迎虚玉辂，即愁边守醉金貂。  
黄河白草萧萧去，胡马千群出射雕。  

【秋怀（二首）】  
凤管龙箫清且悲，南徐北固自逶迤。  
海门直指联三象，日驭巡行逼九疑。  
入计衣冠刓玺绶，防秋兵马失旌旗。  
长卿谏猎无消息，怅望江湖有所思。  
澒洞风尘莽未休，凄清江汉仲宣楼。  
摩天鸿鹄终辞网，跋浪鱼龙岌负舟。  
黄竹泠泠连楚泽，白云冉冉接昭丘。  
金舆玉座千年迹，流恨荆扬古帝州。  

【辛巳书事（四首）】  
居庸碣石控胡门，玉几由来北极尊。  
阁道逶迤经海岱，天河隐见山昆仑。  
斗间遂识三阶列，日下从知九轨奔。  
奠鼎卜郊非浪事，万年圭鬯保文孙。  
泰陵松柏五云高，再见姬康握赤刀。  
南斗龙文占王气，中原驰道拥旌旄。  
委裘不乱遗谟远，磐石相维缔构牢。  
弘治名臣天整在，元功应数旧萧曹。  
龟食庚庚夏启光，龙颜日角映扶桑。  
九朝琬琰陈东序，万国山河履职方。  
总道翔麟传宝箓，即看天马度银潢。  
轩虞落落洪钧转，矫首沧溟望八荒。  
内侍传宣总插貂，虎贲丝络递乘轺。  
尔曹肉食终无赖，天下军输半已凋。  
朔雪炎风归紫极，铜驼金马郁青霄。  
万年历服超三五，努力夔龙翊帝尧。  

【夏日草堂撤去窗户肆设簟几清风洞越藤竹交荫悠然有得作】  
锦石疏花暑气清，翠岩丹壑夏云生。  
已添海燕梁间语，直看湖帆镜里行。  
四壁惊风弦索响，千林修竹簟纹明。  
令人却忆王车骑，更觉西山爽气横。  

【横山下种瓜作】  
山田荦确苦多沙，学种东陵五色瓜。  
激涧即看穿石竹，插篱偏自爱藤花。  
囊中未得餐霞法，溪上时留泛海槎。  
长日辍耕无一事，只须牛角挂南华。  

【湖上（二首）】  
石湖春色太可怜，却似美人明镜前。  
锦甸平铺鸭绿水，白云飞动蔚蓝天。  
星桥北挂泻春流，映出黄山水面浮。  
霞石天青飞练鹊，桃花气暖醉轻鸥。  

【初夏】  
夏木沉沉绿荫浓，后峰莺语应前峰。  
石床曲几闲调息，消尽浮云意万重。  

【夜】  
山腰小阁夜焚香，烟满平林月满床。  
十里春湖明灭外，《竹枝歌散一天长。  

【月】  
娟娟霜月夜寒侵，宿莽澄湖入望深。  
自笑山中云卧客，一床林影类栖禽。  

【雨过】  
轩窗雨过绿交加，山鹊群飞噪晚霞。  
烂熳一番春梦觉，东风时扫日南花。  

【同王子美湖上看月】  
百尺星桥卧彩虹，青天飞镜水涵空。  
凭君看尽人间月，谁似湖山枕簟中。  

【草堂作】  
紫端新浴墨波香，竹覆南轩翠荫凉。  
一缕炉烟凝不散，数声莺语哢偏长。  

【戏简补之与之】  
伏枕闻君乐事偏，钿蝉金雁总堪怜。  
何时共醉桃花坞，解尽春衣当酒钱。  

【落花】  
花枝瞥眼又阑珊，谁乞黄金反少丹。  
一院残红堆不扫，春风开落两回看。  

【踏青】  
茶磨山前水似苔，红妆队队踏青回。  
衣香花气熏人醉，蛱蝶蜂儿扑面来。  

【嘉靖癸巳三月晦日将往白雀寺与碧峰禅师虞山泛舟（二首）】  
层峦叠壁映朱帘，风软尘香四月天。  
十里山塘看不足，翠屏合沓午云鲜。  
远公相对静移舟，山似芙蓉水似油。  
白雀白莲堪结社，送余还过虎溪头。  

【白雀返棹李王二子送余过虞山下作四绝句】  
绕郭围屏十八里，尚湖华荡舒其前。  
山明水丽照斜日，一片天池千朵莲。  
芙蓉叠壁错奇锦，琉璃千顷摇青空。  
把酒掀廉一长啸，真堪狂杀米南宫。  
随山高下野人家，春夏林深不断花。  
可奈流莺千百啭，阴阴绿树映红霞。  
朱楼绀宇郁相参，倒影斜飞堕碧潭。  
落日画船摇曳处，土风还自乐江南。  

【荷花荡绝句】  
荷花荡里采莲归，九龙山头暮霭微。  
轻身倚楫下前浦，花气人香逐浪飞。  
汤迪功珍二十六首  

【待衡山先生过园居】  
朝来檐鹊送声忙，见说高人过草堂。  
风动似闻门外屦，昼长频续案头香。  
暖烘韶丽花含笑，雨阁轻阴日弄光。  
多少野桥东望意，碧云闲咏小山旁。  

【钱子孔周久卧沉疴不出奉简律句】  
束发相要及暮年，追陪花月与林泉。  
却缘伏枕违春事，自笑无情拍酒船。  
炼骨旧传禽戏术，全身新读马蹄篇。  
高轩列榭多云气，日盼庭柯芳树前。  

【季春同文内翰父子陆仪部昆仲彭子孔嘉卢子式如登宴上方山寺】  
雾磴烟梯天上行，玉壶银榼竹间迎。  
俄分人世升沉迹，转见春风浩荡情。  
罥絮游丝时趁蝶，妥花深叶暗啼莺。  
寺楼把酒同翘首，目送孤霞落照明。  

【夏日寓感四首和陆子传作】  
人间长夏有余情，天上迢遥想帝京。  
清暑敞临无逸殿，薰风徐引步虚声。  
氤氲雾幄炉香细，缥缈霞绡佩玉轻。  
宣敕侍臣新疏草，欲将精祷阜民生。  
巍巍弘治圣功垂，大渐犹传顾命词。  
四海臣民俱涕泪，一王家法有纲维。  
明禋祀合三宗典，观德亲当七世期。  
统系本明登享正，叔孙何事敢相疑。  
五凤钟声出御楼，宫鸦初散曙星流。  
衮衣南面朝圭璧，华盖中间正冕旒。  
出纳每惟王命允，安危偏倚庙廊忧。  
受釐一自居宣室，恭默无为仰帝休。  
迂回左掖赴东厢，曾是三公论道堂。  
密勿几闻宣制美，保衡真和咏时康。  
华旃对御天颜近，玉漏穿花化日长。  
翘首可怜清切地，令人寤寐忆明良。  

【晚思】  
禅居日日对僧伽，暗里流年度物华。  
碧涧云来生晚翠，青槐风过落轻花。  
人闲自爱孤峰静，江近犹怜尺鲤赊。  
心事有期途路远，可因流落赋怀沙。  

【长安门西道苑墙雨后经眺作】  
紫宫黄屋邃森沉，驰道周庐肃羽林。  
树里啼莺清禁切，雨余流水御沟深。  
松篁并落钟山翠，云雾长依汉殿阴。  
此日歌讴欢在镐，草茅何以嗣华音。  

【泊徐州再宿对月作】  
风烟漠漠路漫漫，迢递偏嗟作客难。  
茂苑音书千里隔，彭城月色两宵看。  
星涵河影垂平野，水触洪声泻急滩。  
更倚五云瞻北斗，清辉玉宇不胜寒。  

【越溪柳（二首）】  
越王戍畔柳条春，曾送鸱夷万里人。  
肯道西施无别恨，翠眉今日效谁颦。  
掠燕藏莺覆碧潭，丝牵缕结弱难堪。  
可怜庾信多萧瑟，犹想春风似汉南。  

【城西游归乘月泛舟由胥江至西虹桥】  
娇歌宛转醉花前，归去兰烧漾锦川。  
十里春城灯火接，月明楼阁万家烟。  

【凉夜】  
明河流影散云霞，南斗离离北斗斜。  
月色露华凉似水，金萤飞堕玉簪花。  

【金陵送客】  
紫凤台高飞绮尘，柳条如带绾离人。  
劳劳亭下南游路，肠断王孙碧草春。  

【怀汤张二子】  
改罢新诗独自吟，忆君不至意沉沉。  
疏花对雨平栏静，芳草和烟古巷深。  

【元夕（二首）】  
吴趋西去接金阊，烂熳灯球月让光。  
春色不教拘束住，可怜罗绮夜生香。  
火树银花巧斗明，笙歌声沸满春城。  
月华西转星河澹，犹有香车取次行。  

【山晓望大内作】  
龙楼佳气绕钟山，凤瓦参差苑树闲。  
一片日华凌晓霁，金光浮动翠微间。  

【浪淘沙（三首）】  
淮河一道达清河，如此风波可奈何。  
东岸沙崩西岸长，南船来较北船多。  
滟滪瞿塘险未平，狂沙恶浪见堪惊。  
相逢尽劝公无渡，蜀道那闻断客行。  
后浪争催前浪来，前沙汰去后沙堆。  
乾坤日在淘沙里，风雾冥冥总可哀。  

【长门怨】  
小小凭恩出主家，更怜金屋擅豪华。  
长门亦是行宫地，容易春风怨落花。  

【天马词】  
万里严风敝铁衣，贰师初释大宛围。  
汉家空却千群马，始得流沙一骑归。  

【润州舟行作】  
河州春茁紫芦芽，绿水清晖弄客槎。  
十日南风吹未息，残梅犹发短墙花。  

【冬柳】  
大通街北竹桥西，枯叶衰杨傍岸垂。  
莫怅霜条今渐脱，春风吹绿只移时。  
王通判涣一首  

【昭庆寺看芍药】  
一半春光过牡丹，又开芍药遍禅关。  
久辜往约违莲社，今续清欢到宝阑。  
垂露几团花面湿，东风一阵燕泥寒。  
酒边何味呈奇供，绿笋朱樱正满盘。  
崔秀才澂一首  

【偶题】  
行舟少住更听歌，江上东风吹绿波。  
折桃华，赠离别，却怜春色已无多。  

## ●丙集第十一  

李副使梦阳五十首。附录诗五首  

【田园杂诗】  
壮时掉尘鞅，老乃即农务。  
值兹田事终，怛然感霜露。  
原萋日以敛，林华不守故。  
严霜净游气，翔鹄在天路。  
騑雀跃蓬蒿，啄食不满嗉。  
而余竟何言，饭牛发今素。  

【赠青石子（二首）】  
高鸟有违群，离兽多悲音。  
懿彼婉娈子，怅然分此襟。  
朝发南河隅，夕暮乃北岑。  
玄云既无极，黄波浩且深。  
君其四海翔，无言还旧林。  
季秋凋群木，寒潦滥中轨。  
笳鼓济方舟，轩车匝河涘。  
攀德惜遥迈，怅分睇驰晷。  
采兰徒情结，把菊为谁美。  
愿子厚衣襦，霜露自兹始。  

【自南昌往广信述怀】  
朝离傍罗浦，东至龙潭宿。  
戢枻候明发，独寤守空曲。  
宵昼有常理，欲往不获速。  
多虑良搅眠，强置复攒触。  
起立万动寂，湍响应鸣谷。  
惊风临岸激，高月散春木。  
絮云吐岑岫，玉绳低以属。  
慨哉复奚道，徘徊至天旭。  

【杂诗（二首）】  
昔余曳鸣佩，谒帝扣天阊。  
圣人垂衮衣，赓歌庶事康。  
鼎成不我顾，奄忽驱龙翔。  
生死变化理，反覆开存亡。  
荣华有销落，连茹切微霜。  
晨朝在须臾，返车栖扶桑。  
自闻鹈晙鸣，于心怀忧伤。  
阴气驯以厉，庭草陨繁霜。  
皋兰萎不荣，瑟风游素商。  
浮云昼易冥，白日时漏光。  
登山期所思，反见高鸟翔。  
蹀躞岂规步，讹言倘夬张。  
挥袂层霄间，抚剑增慨慷。  

【解酋行】  
都昌县南乾沙上，射雁者谁三五群。  
毡帽红裘黄战裙，云是解酋官达军。  
沙下北风吹舰旗，边军观喜家军悲。  
朝廷日夜望俘至，雪冻酋船犹住兹。  
县官逃走驿官啼，要钱勒酒仍要鸡。  
姚源遗孽尚反覆，尔曹不得夸辽西。  

【土兵行】  
豫章城楼饥啄乌，黄狐跳踉追赤狐。  
北风北来江怒涌，土兵攫人人叫呼。  
城外之民徙城内，尘埃不见章江途。  
花裙蛮奴逐妇女，白夺钗环换酒沽。  
父老向前语蛮奴："慎勿横行王法诛。  
华林桃源诸贼徒，金帛子女山不如。  
汝能破之惟汝欲，犒赏有酒牛羊猪，大者升官佩绶趋。"  
蛮奴怒言："万里入尔都，尔生我生屠我屠！"  
劲弓毒矢莫敢何，意气似欲无彭湖。  
彭湖翩翩飘白旟，轻舸蔽水陆走车。  
黄云掩地春草死，烈火谁分瓦与珠。  
寒崖日月岂尽照，大邦鬼魅难久居。  
天下有道四夷守，此辈可使亦可虞。  
何况土官妻妾俱，美酒大肉吹笙竽。  

【豆踠行】  
昨当大风吹雪过，湖船无数冰打破。  
冰骧峞山岳立，行人骇观泪交堕。  
景泰年间一丈雪，父老见之无此祸。  
鄱阳十日路断截，庐山百姓啼寒饿。  
旌竿冻折鼙鼓哑，浙军楚军袖手坐。  
将军部兵蔽江下，飞报沿江催豆踠。  
邑官号呼手足皴，马骡鸡犬遗眠卧。  
前时边达三千军，五个病热死两个。  
弯弓值冻不敢发，昔何猛毅今何懦。  
李郭邺城围不下，裴度淮西手可唾。  
从来强弱不限域，任人岂论小与大。  
当衢寡妇携儿哭，秋禾枯槁春难播。  
纵健征科何自出，大儿牵繵陆挽驮。  

【朝饮马送陈子出塞】  
朝饮马，夕饮马，  
水咸草枯马不食，行人痛哭长城下。  
城边白骨借问谁？云是今年筑城者。  
但道辞家别六亲，宁知九死无还身。  
不惜身为城下土，所恨功成赏别人。  
去年贼掠开山县，黑山血迸单于箭。  
万里黄尘哭震天，城门昼闭无人战。  
今年下令修筑边，丁夫半死长城前。  
城南城北秋草白，愁云日暮鸣胡鞭。  

【胡马来再赠陈子】  
冬十二月胡马来，白草飒飒黄云开。  
沿边十城九城闭，贺兰之山安在哉？  
传闻清水不复守，游兵早扼黄河口。  
即看烽火入甘泉，已诏将军屯细柳。  
去年穿堑长城里，万人齐出千人死。  
陆海无毛杀气蒸，五月零冰冻河水。  
当时掘此云备胡，胡人履之犹坦途。  
闻道南侵更西下，韦州固原今有无？  
从来贵德不贵险，英雄岂可轻为谟。  
尚书号令速雷电，抱玉谁敢前号呼。  
遂令宵旰议西讨，兹咎只合归吾徒。  
我师如貔将如虎，九重按剑赫师怒。  
惜哉尚书谢归早，不睹将军报平虏。  

【朱仙镇】  
水店回冈抱，春湍滚白沙。  
战场犹傍柳，遗庙只栖鸦。  
万古关河泪，孤村日暮笳。  
向来戎马志，辛苦为中华。  

【朱仙镇庙】  
宋墓莽岑寂，岳宫今在兹。  
风霜留桧柏，阴雨见旌旗。  
百战回戈地，中原左衽时。  
土人严伏腊，偏护向南枝。  

【早春繁台】  
泯泯春犹早，行行赏不违。  
柳黄沙际见，草色雪中归。  
积水生云气，孤城下夕晖。  
谁禁台寺望，北雁又将飞。  

【狱夜】  
檐景栖栖落，台居黯黯幽。  
鼠缘争果坠，萤过隔衣流。  
幸窃余光照，那蠲多穴愁。  
亦知广川子，局蹐为春秋。  

【秋兴】  
十载宋梁间，鸡鸣望四关。  
月来天似水，云起树为山。  
朝市今何处，流波去不还。  
高秋未归客，肠断浊泾湾。  

【南阳宅访徐祯卿】  
东阁能留第，南人暂亦居。  
琴书迁卧内，骑马到堂除。  
残树喧巢鹊，微风走壁鱼。  
追思秉钧日，冠盖烂盈闾。  

【立春柬郑生问其愁病】  
天涯春又至，游子近如何。  
病久诗难减，乡遥梦易多。  
药苗春尚雪，舟楫海初波。  
旧业方山下，东风遍绿莎。  

【冬日灵济宫（十六韵）】  
贝阙昆仑外，浮生此路疑。  
蓬莱移旧国，尘世出瑶池。  
蕞尔双仙迹，飞腾后晋时。  
论功竟恍惚，谶兆且逶迤。  
怂恿精灵托，呼嘘霹雳随。  
先皇亲议号，继圣必修辞。  
爵陟王侯上，尊同帝者师。  
龙襦分内锦，宫女准昭仪。  
雨露宫城切，星辰天仗移。  
琳琅摇绣栱，松柏荫丹墀。  
瓶内金花踊，龛前紫凤垂。  
晴还日月秘，暝则鬼神悲。  
玉鼎推龙虎，瑶编述姹儿。  
汉惟栾大显，秦竟羡门欺。  
五帝非无术，千龄今见谁。  
累朝盟誓册，玉柜少人知。  

【秋怀（二首）】  
庆阳亦是先王地，城对东山不窟坟。  
白豹寨前惟皎月，野狐川北尽黄云。  
天清障塞收禾黍，日落谿山散马群。  
回首可怜鼙鼓急，几时重起郭将军。  
大同宣府羽书同，莫道居庸设险功。  
安得昔时白马将，横行早破黑山戎。  
书生误国空谈里，禄食惊心旅病中。  
女直外连忧不细，急将兵马备辽东。  

【九日南陵送橙菊】  
朱门美菊采先芳，玉圃新橙摘早霜。  
传送满盘真斗色，分看随手各矜香。  
深怜便合移樽酹，暂贮应须得蟹尝。  
独醉秋堂卧风物，一年晴雨任重阳。  

【限韵赠黄子】  
禁垣春日紫烟重，子昔为云我作龙。  
有酒每邀东省月，退朝曾对掖门松。  
十年放逐同梁苑，中夜悲歌泣孝宗。  
老体幸强黄犊健，柳吟花醉莫辞从。  

【自关西回展外舅大夫之墓用前韵】  
遥阡无计扫春莱，絮酒何因到夜台。  
西客两年和泪到，北风千里共愁来。  
田园树大身先葬，书画楼成昼不开。  
殁后外孙今五尺，百年遗恨使人哀。  

【出使云中作】  
黄河水绕汉边墙，河上秋风雁几行。  
客子过壕追野马，将军韬箭射天狼。  
黄尘古渡迷飞挽，白月横空冷战场。  
闻道朔方多勇略，只今谁是郭汾阳。  

【晚出禁闼】  
杨柳南城道，芙蓉小苑通。  
内使来调马，君王敕射熊。  

【东华门偶述】  
银瓮烂生光，盘龙绣袱香。  
但知从内出，不省赐何王。  

【黄州】  
浩浩长江水，黄州那个边。  
岸回山一转，船到堞楼前。  

【江行杂诗（二首）】  
迎送山相似，舟移迷北南。  
回看皂口日，已照石华潭。  
日出青蘋湿，江浑路不分。  
昨宵驱雨至，知是海南云。  

【送人】  
颇讶枫林赤，无风叶自鸣。  
来人与归客，同听不同情。  

【子夜四时歌（二首）】  
共欢桃下嬉，心同性不合。  
欢爱桃花色，妾愿桃生核。  
柳条宛转结，蕉心日夜卷。  
不是无舒时，待郎手自展。  

【春曲（二首）】  
春风度山阁，凭轩望江路。  
帘动时有香，不见花开处。  
翩翩谁家燕？衔泥向何所？  
避人花丛里，忽复梁间语。  

【杨白花】  
宁唱采菱曲，休歌杨白花。  
菱生犹有蒂，花去落谁家。  

【相和歌】  
美人罗带长，风吹不到地。  
低头采玉簪，头上玉簪坠。  

【月夜吟】  
月出东方高，刺刺灯下语。  
漂摇林中箨，淅淅如寒雨。  

【开先寺】  
瀑布半天上，飞响落人间。  
莫言此潭小，摇动匡庐山。  

【寄徐子】  
东省堂前树，南阳宅里花。  
春风如往日，夜月向谁家？  

【寄都主事穆】  
江草唤愁生，思君黄鸟鸣。  
遥心将夜月，同满阖闾城。  

【赠客】  
出郭江南望，暮天云北飞。  
断蓬寒更转，长路几人归。  

【赠王左史】  
君家百瓮酒，留连胡不饮。  
花月我自来，醉即花间寝。  

【送王生北行】  
朝散午门西，春风起御堤。  
上林花半发，几处早莺啼。  

【汴中元夕（二首）】  
中山孺子倚新妆，郑女燕姬独擅场。  
齐唱宪王春乐府，金梁桥外月如霜。  
细雨春灯夜色新，酒楼花市不胜春。  
和风欲动千门月，醉杀东西南北人。  

【春日宴王孙之第】  
紫宫华宴敞春风，密树初花日映红。  
向暮酒阑香不断，始知春在绮罗中。  

【云中曲（二首）】  
黑帽健儿黄貉裘，匹马追胡紫塞头。  
相逢不肯通名姓，但称家住古云州。  
白登山寒低朔云，野马黄羊各一群。  
冒顿曾围汉天子，胡儿惟说李将军。  

【塞上】  
天设居庸百二关，祁连更隔万重山。  
不知谁放呼延入，昨日杨河大战还。  

【夏口夜泊别友人】  
黄鹤楼前日欲低，汉阳城树乱乌啼。  
孤舟夜泊东游客，恨杀长江不向西。  
附录诗（五首）  

【功德寺】  
宣宗昔游幸，游戏玉泉傍。  
立宇表嵲，开池荷芰香。  
波楼递蹙沓，风松奏笙簧。  
百灵具来朝，落日锦帆张。  
万乘雷霆动，千岸灭流光。  
绮绣错展转，翠旗沓低昂。  
法眷撞钟鼓，宫女拭御床。  
笙镛沸两序，星斗宿岩廊。  
至尊奉太后，国事付三杨。  
六军各晏眠，百官守旧章。  
巡非瑶水远，迹岂玉台荒。  
呜呼百年来，回首一慨伤。  
凤腾赤霄暮，龙归竟茫茫。  
山风撼网户，紫殿生夜霜。  
退朝直休沐，我行暂翱翔。  
娟娟登崖林，惨惨度石梁。  
废道哀湍写，松柏间成行。  
启钥肃览历，过位增悲凉。  
积久洒扫缺，乳鸽鸣膳堂。  
旧时琉璃井，倒树如人长。  
神已佐上帝，教岂托空王。  
铃磬飒鸣戛，晨昏礼相将。  
盘游非圣理，操踪在先皇。  
至今朝廷上，不改旧纪纲。  
（献吉此诗，仿老杜《玉华、《九成、《桥陵诸诗而作，仅窜窃其字句耳。篇章之顿挫，叙次之严密，点缀之工丽，则概乎未有闻也。试为虚心抉摘，则文义之回背，篇法之错乱，十字之内，两行之间，瑕疵杂见，棼如乱丝。世人不察，以为学杜之宗，岂不大误。）  

【乙丑除夕追往愤五百字】  
忆昔蕤宾初，皇疾辍临仗。  
维日白气亘，黑风复排踢。  
俄传天柱折，忽若慈母丧。  
帝本尧舜姿，末履转清伉。  
敛衽接耆硕，高出文景上。  
两宫悦孝子，九庙歆流鬯。  
毅然整六师，霹雳无前向。  
犬羊遁朔漠，鲸鲵蛰溟涨。  
渊冲不凝寿，日表空殊相。  
蜿蜿湖中龙，一夕拔惊浪。  
回首哭苍梧，魂断湘南瘴。  
念昨下明纶，臣也诚无状。  
誓死叫阊阖，伸颈甘砧盎。  
梁窦势如灼，汉廷色惆怅。  
皇乃西园游，召彼侍供帐。  
从容杯酒间，似让还非让。  
未剖青琐封，已下金鸡放。  
臣微讵足惜，统体关衰王。  
历数古明辟，圣节畴能尚。  
逝欲碎臣骨，吁帝不得尫。  
攀髯眇莫及，痛哭桥山葬。  
玉光动前星，朱符阐灵贶。  
主器难久虚，勉起答群望。  
金木欻为祟，太白昼相抗。  
羯胡敢余侮，吾徒尽乘障。  
呜呼榆台役，弃我六千壮。  
踉跄战士骨，躐趿将军韔。  
二竖固轻率，腐尸亦云当。  
所恨国威辱，北鄙气凄怆。  
钲鼓疑皇情，何以慰宸况。  
凄凄建未月，临门遣征将。  
纨曌作元戎，京军欲浮宕。  
翻使沿边卒，束手遭棰掠。  
揭嶭云中城，谁复扼其吭。  
胡来风雨声，胡去横拍唱。  
千村与万落，人烟奔漂荡。  
婴儿贯高槊，志妇经衣桁。  
狐狸叫破垒，落日悄苍漭。  
此辈诚鼠窃，反覆亦难量。  
骐骥驾盐车，虚名缚肮脏。  
世岂乏颇牧，贱或执鞭杖。  
琐琐登坛子，饱之则飞扬。  
吁此良太枉，国忾何由畅。  
水旱而秋雷，阴阳迭骄亢。  
皇天虽至公，视之但坱々。  
臣当历服始，谬进大夫行。  
退朝实愤切，欲吐畏官谤。  
武王秉黄钺，师事太公望。  
列圣构梁栋，驾驭亦英匠。  
先帝升遐日，临榻召三相。  
（此亦访杜《北征、《奉先二诗而作也。请观此诗"金木为祟"以下，视《北征"至尊尚蒙尘"以下，叙事之烦简，立言之冗要，岂不较如黑白。诗止五十韵，而牵扯扭合，趁韵成篇者，什居其八。徒举其粗豪率直，槎枒圭角，谓之学杜，举世诵习而不敢以为非，良可叹也。）  

【石将军战场歌】  
清风店南逢父老，告我己巳年间事。  
店北犹存古战场，遗镞尚带勤王字。  
忆昔蒙尘实惨怛，反覆势如风雨至。  
紫荆关头昼吹角，杀气军声满幽朔。  
胡儿饮马彰义门，烽火夜照燕山云。  
内有于尚书，外有石将军。  
石家官军若雷电，天清野旷来酣战。  
朝廷既失紫荆关，吾民岂保清风店。  
牵爷负子无处逃，哭声震天风怒号。  
儿女床头伏鼓角，野人屋上看旌旄。  
将军此时挺戈出，杀胡不异草与蒿。  
追北归来血洗刀，白日不动苍天高。  
万里烟尘一剑扫，父子英雄古来少。  
天生李晟为社稷，周之方叔今元老。  
单于痛哭倒马关，羯奴半死飞狐道。  
处处欢声噪鼓旗，家家牛酒犒王师。  
休夸汉室嫖姚将，岂说唐朝郭子仪。  
沉吟此事六十春，此地经过泪满巾。  
黄云落日枯骨白，沙砾惨淡愁行人。  
行人来折战场柳，下马坐望居庸口。  
却忆千官迎驾初，千乘万骑下皇都。  
乾坤得见中兴主，日月重开再造图。  
枭雄不数云台士，杨石齐名天下无。  
呜呼！杨石今已无，安得再生此辈西备胡。  
（此章音节激昂，久为海内传诵。其摹仿少陵，皆字句之间耳。叙致错互，比拟失伦，但矜才魄，绝无脉理，以此学杜，真何氏所谓"古人影子"也。程孟阳云："全倚句字挣挫，安有机神开阖，浪得大名，蔓传讹种。"可谓切中空同之病。）  

【奉送大司马刘公归东山草堂歌】  
东山有草堂，缥缈云峤孤。  
前对祝融峰，下瞰巴陵湖。  
明公昔时此堂居，麋鹿熊豕当窗趋。  
洞庭日落风浪涌，倒影射堂堂欲动。  
惨淡谁闻紫芝曲，独善不救苍生哭。  
先帝亲裁五色诏，老臣曾受三朝禄。  
此时边徼多战声，曳履谒帝登承明。  
谢安笑却淮淝敌，魏相坐测单于兵。  
九重移榻数召见，夹城日高未下殿。  
英谋密语人不知，左右微闻至尊羡。  
自从龙去不可攀，公亦卧病思东山。  
湘娥含笑倚竹立，山鬼窈窕堂之侧。  
上书苦死只欲归，圣旨优容意凄恻。  
内府盘螭缕金织，赐出倾朝皆动色。  
白金之铤红票记，宝钞生硬鸦翎黑。  
崇文城门水云白，是日观者涂路塞。  
城中冠盖尽追送，尘埃不见长安陌。  
人生富贵岂有极，男儿要在能死国，  
不尔抽身早亦得。  
君不见汉二疏，千载想慕传画图。  
即如草堂何处无，禄食匋窃胡为乎？  
乃知我公真丈夫！呜呼，乃知我公真丈夫！  
（忠宣之出处，关系泰、康两陵盛衰之际，史家序忠宣去国，必引据献吉此诗，以为美谈。取次诵之，非不琅琅若出金石，而细按其脉理音节，散缓错互，其可指摘者多矣。吾不敢徇名而取之也。）  

【鄱阳湖（十六韵）】  
太祖平陈日，楼船下此湖。  
波涛留壮色，天地见雄图。  
水上开黄屋，云中下赤乌。  
士犹询后载，戈已倒前途。  
力屈鲸鲵仆，声回雁鹜呼。  
横江收玉笥，跨海定金符。  
文轨遥通楚，梯航讫至吴。  
虎贲虽莫敌，龙战岂全辜。  
血染犹丹草，骨沉空白芜。  
汀洲夜寂寂，霜月鬼呜呜。  
杀气鼋鼍徙，腥风岛屿孤。  
罾人拾古镞，艇客慨秋菰。  
伟彼高光烈，还将萧邓须。  
英谋协睿算，勇奋想长驱。  
剑瘗神仍王，舟焚势与徂。  
康山巍庙在，忠武激顽夫。  
（人谓此诗郑重大篇，可配少陵《昭陵二章，不知于圣祖平江汉大业，了无发挥，徒以长语支缀，取其雄浑感激之似而已。盖其学问不过绸绘词章，无工部胸中一部诗史作大本领也。空同诗援据故实每多乖误，如《雁门太守行云："旁问太守何所之？去访城南皇甫规。"本词皆颂美太守，安得以皇甫规食雁语嘲之？梁简文云："非关买雁肉，徒劳皇甫规。"似不应如此使事也。《汴中元宵云："空中骑吹名王过，散落天声满汴州。"误以虏之名王为诸王也。《忆昔绝句："己巳蒙尘数郭登，驰驱国难有杨弘。"己巳有杨洪，那有杨弘？移人之名以就韵，恐未可也。诸如此类，舛误弘多，聊举一二，质之通人，庶后人不为目学所误耳。）  
康修撰海一十首  

【杂兴】  
浒西亦佳胜，日日有襟期。  
田园俯川陆，葵藿满阶墀。  
野叟遗浊醪，嘉树过凉芃。  
微曛上崇惸，遐眺引东菑。  
牧笛风外来，园禽鸣别枝。  
睡足发新怀，此心谁得知。  

【观鱼梁】  
直西湋川水，水暖有鱼游。  
僮仆值农隙，揭梁湋川头。  
压石作深溜，刺目避湔流。  
欲辞饵钩急，反为曲薄留。  
愿为梁上死，不作饵中收。  
梁上死何惜，所畏饵中羞。  

【邯郸美人歌】  
兰氏小姬名凤笙，邯郸美人独擅名。  
等闲一见万金贱，何况逍遥翡翠屏。  
精神婉娈性情适，自恨生身杨柳陌。  
陌上羞看游冶郎，镜中愁作当眉碧。  
学得秦筝不肯弹，却将针指凑齐纨。  
鸳鸯刺就肠先断，掩却银床独自叹。  

【邀客】  
旧日追游尽，萧条幸有君。  
无能消宿雨，未可怨朝云。  
燕市茱萸酒，秦楼翡翠裙。  
共来拚一醉，应胜隔墙闻。  

【客至】  
客至传鹦鹉，秦娥唤不来。  
隔年留洛赋，几夜宿阳台。  
罢舞纤罗湿，还歌玉树开。  
白头惭料理，更鼓莫相催。  

【闻筝】  
宝靥西邻女，鸣筝傍玉台。  
秋风孤鹤唳，落日百泉洄。  
座客皆惊引，行云欲下来。  
不知弦上曲，清切为谁哀。  

【得粹夫书】  
十七年来间阔情，三千里外惜群鸣。  
开缄不觉悬双泪，欲见还知隔一生。  
王屋空闻小有宅，终南今作渼陂行。  
旧时多少云霄客，屈指何人记昔盟。  

【泾西村见野老邀食】  
野老支筇笑问予，桃花飞处即吾庐。  
尚思漉酒呼村妓，可暂偷闲驻小车。  
指点杯盘无别馔，坐谈筐箧有农书。  
双颧豁磊衣衫古，尔雅安闲我不如。  

【东侍御园亭（二首）】  
亭上花阴拂苑墙，渠边流水浥飞淙。  
风流不减分司兴，唤出红妆劝酒缸。  
燕家小妓石榴裙，笑酌雚把似君。  
玉面未从花里出，瑶筝先向月中闻。  
附见  
☆康阜（一首）  

【有感】  
晓出看花到夕阳，归来犹带碧桃香。  
王孙不识春光好，夜夜鸣丝向曲房。  
附见  
☆康秀才（二首）  

【感遇】  
燕子楼中人去时，落花飞絮系相思。  
阑干独倚看明月，肠断春风知不知？  

【无题】  
笑看海云初起处，吾家隐隐碧天隅。  
何时跨鹤随风去，同与仙人坐白榆。  
王寿州九思二十首  

【彭麓山房宴集】  
客有红珊瑚，盈盈高数尺。  
持之博村酤，反为农父扼。  
相逢不一醉，别后怨畴昔。  
我今有美酒，来坐松下石。  
劝君君不饮，骑马将安适。  
不见桃李花，落尽五侯宅。  

【睹官军赴颍上歌】  
银鞍绣甲剑在腰，马鸣十里风萧萧。  
羽旗犹转杏花坞，铁骑先过杨柳桥。  
将军妙手逞轻捷，一箭飞落双皂雕。  
道傍观者众如堵，奔走流汗喜欲舞。  
老父叹息忽不乐，暮年今见持戈斧。  
七日贼围颍上县，一县万人命如线。  
闻说提兵李佥事，日夜登城奋孤战。  
城中妇子愁唧唧，恨不人人生羽翼。  
晨炊走汲井水竭，夜号声绕春云黑。  
步兵间道单身出，简书马上飞来急。  
岂谓辕门坐风雨，不念愁城卧荆棘。  
丛侍郎，马都督，请君早发元戎纛。  
净扫烟尘四千里，我亦西归杜陵曲。  

【周将军歌】  
十五学击剑，二十学用兵。  
猿肱燕颔将门种，丹书紫诰金柜盟。  
大明天子自神武，日向虞阶舞干羽。  
渥洼龙驹满帝闲，越裳翡翠来天府。  
长缨欲请系单于，庙堂勿用开疆土。  
岁月悠悠老将至，封侯万里无由遂。  
被酒酣歌缺唾壶，临风雄辩挥如意。  
大儿蟠胸五千卷，红云留侍通明殷。  
元孙指掌八阵图，青春拜受将军弁。  
将军卜筑淮水濆，买田盖屋栖白云。  
刁斗漫随程不识，园林恰似何将军。  
垂杨袅袅细烟雾，短竹潇潇繁雨露。  
芰荷香散碧池风，琴樽兴恋青山暮。  
山中甲子经七旬，堂下曾孙看几度。  
剑舞时令胆气粗，镜光长许仙颜驻。  
跨马夜射南山石，鞲鹰晓猎中山兔。  
射猎年年乐未央，山谷小虏今跳梁。  
棘门霸上真儿戏，野草飞沙空战场。  
浮生感叹雪盈首，世事蹉跎柳生肘。  
扫尘时复看龙泉，安得将军却少年。  

【画葡萄引】  
汉武唯知贵异物，博望常劳使西域。  
大夏康居产富饶，胡桐柽柳非奇特。  
独取葡萄入汉宫，遂遣天王亲外国。  
当年肉味厌侯王，今日霜根遍西北。  
吾家十亩后园里，长条几架南山侧。  
龙须时袅水风斜，马乳尽垂秋雨色。  
故园一别惊风雨，画图相对思乡土。  
青钱已办雇河舟，白首行看住草楼。  
但愿千缸酿春酒，未须一斗博凉州。  

【卖儿行】  
村媪提携六岁儿，卖向吾庐得谷四斛半。  
我前问媪："卖儿何所为？"  
媪方致词再三叹："夫老病卧盲双目，朝暮死生未可卜。  
近村五亩止薄田，环堵两间惟破屋。  
大儿十四能把犁，田少利微饭不足。  
去冬蹉跎负官税，官卒打门相逼促。  
豪门称贷始能了，回头生理转局缩。  
中男九岁识牛羊，雇与东邻办刍牧。  
豪门索钱如索命，病夫呻吟苦枵腹。  
以此相顾无奈何，提携幼子来换谷。  
此谷半准豪门钱，半与病夫作睟粥。"  
村媪词终便欲去，儿就牵衣呼母哭。  
媪心戚戚复为留，夜假空床共儿宿。  
曙鼓冬冬鸡乱叫，媪起徬徨视儿儿睡熟。  
吞声饮泣出城走，得谷且为赡穷鞠。  
儿醒呼母不得见，绕屋长号更蹢躅。  
观者为洒泪，闻者为颦蹙。  
吁嗟！猛虎不食儿，更见老牛能舐犊。  
胡为弃掷掌上珠，等闲割此心头肉？  
君不见富人田多气益横，不惜货财买童仆。  
一朝叱咤嗔怒生，鞭血淋漓宁有情。  
岂知骨肉本同胞，人儿吾儿何异形。  
呜呼！安得四海九州同一春，无复鬻女卖儿人。  

【马嵬废庙行】  
秋风落日马嵬道，道南废庙颜色新。  
立马踟蹰问野叟，野叟须臾难具陈。  
请予下马坐树底，展转欲语还悲辛。  
正德丙丁戊巳年，寺人气焰上薰天。  
寺人原是马嵬人，大筑栋宇求福田。  
马嵬镇里东岳祠，一时结构何参差。  
渎神媚鬼意未休，浸淫及汉寿亭侯。  
方岳郡县为奔走，檄官牒吏争出头。  
占民畎亩不与直，费出帑藏多蟊啇。  
工徒淋漓血满肤，昼夜无能片时息。  
东楼西观对南山，巍巍新庙落何棘。  
木偶尽是金缕纹，驿车挽载自京国。  
翩翩羽客招呼至，考钟击鼓空坐食。  
更有文章颂功德，穹碑大书为深刻。  
我本田家孟诸野，但认犁耙字不识。  
往往才士过吟哦，尽道台臣与秉笔。  
听来依稀记姓李，云是文章名第一。  
豪华转眼不足恃，乾坤变化风雷异。  
寺人已作槛中囚，道路忽传邸报至。  
百姓欢呼羽客走，殿宇尘生谁把帚。  
当日台臣尚秉钧，寄语县官碑可掊。  
横曳碎击亟掩藏，至今文石埋郊薮。  
予闻野叟言，坐来生感激。  
赫赫台臣苟如此，寺人微细何嗟及。  
月明骑马陟前冈，仰天一笑秋空碧。  

【夏日楼居漫兴（二首）】  
一榻高楼上，萧然野兴存。  
雀暄邻树晚，雨暗寺钟昏。  
问字儿能读，耽诗客共论。  
吾生真可乐，俯仰任乾坤。  
世泰容吾拙，官闲似隐居。  
苦吟迟得句，倦读卧看书。  
山色凭阑外，花香退食余。  
老亲身更健，千里寄双鱼。  

【夜雨】  
夜雨清无寐，秋虫响易哀。  
庭除纷叶下，树杪自风回。  
戎马连城发，乡书隔岁裁。  
路难归未得，颇觉壮心摧。  

【秋夜】  
园亭堪避暑，栖息忽经旬。  
雨挟秋风至，凉生夜气新。  
絺衾犹恋枕，蟋蟀渐依人。  
容易悲摇落，天涯旧逐臣。  

【独坐】  
花林春昼寂，独坐意萧然。  
园蝶浮暄景，山禽下暝烟。  
白头慵拭镜，浊酒不论钱。  
自酌邀明月，徘徊益可怜。  

【晨起】  
晨起临芳苑，闲行玩物华。  
社期来燕子，春色到梨花。  
地僻柴扉静，亭深草径斜。  
桃源那复见，今见野人家。  

【晴起】  
旭照浮虚牖，清愁破殿颜。  
下床梳白发，开户见青山。  
心已寒鸥足，身如野鹤闲。  
杖藜寻旧侣，同过碧溪湾。  

【静坐】  
老来堪静坐，多虑恐伤神。  
诗不推敲就，情惟淡泊真。  
香阶花影覆，芳树鸟声频。  
兴到歌还舞，浑忘雪满巾。  

【浒西庄春日行乐词（四首）】  
绕屋花如绣，当筵酒泻油。  
青童珠络臂，红妓锦缠头。  
深院歌娇鸟，垂杨系紫骝。  
谢公行乐地，不羡五陵游。  
袅袅鸣仙佩，盈盈出洞房。  
盘云高髻子，叠雪绣罗裳。  
倚柱调鹦鹉，吹箫引凤凰。  
烟花春日暮，沉醉紫霞觞。  
渭北神仙府，春来乐事多。  
花枝侵舞榭，日色艳宫罗。  
丽曲娇莺妒，红颜细马驮。  
更怜明月上，流影入金波。  
十二层楼外，和风醉牡丹。  
紫云临绮席，朱袖倚雕阑。  
娇态含羞语，名花带笑看。  
欢悰犹未厌，天际驻青鸾。  

【亳州】  
出门二月已三月，骑马陈州来亳州。  
暮雨桃花此客馆，春风燕子谁家楼。  
簿书堆案不相放，郡守下堂仍苦留。  
浮名羁绊有如此，愧尔沙边双白鸥。  

【无题】  
寂寞西风翡翠楼，黄昏斜抱玉箜篌。  
彩鸾影逐秦箫断，红叶心随御水流。  
天外行云难入梦，手中团扇易惊秋。  
愁来只恐嫦娥笑，明月疏帘不上钩。  
边尚书贡三十八首  

【赠尚子】  
意气凭凌一当百，关西儒生五陵客。  
少年学书复学剑，老大蹉跎双鬓白。  
门下诸生半赐麻，闺中小妇犹炊麦。  
布衣东来谒天子，春日醉卧长安陌。  
陌头花絮夕纷纷，琼阁如天隔紫云。  
浩歌翩然却归去，眼底谁是平原君。  

【望陵（二首）】  
徙倚东峰下，西陵望郁然。  
玄宫深瑀日，玉座迥浮烟。  
风雨清明候，乾坤正德年。  
攀龙无处所，空有泪潺湲。  
忆在先朝日，曾沾侍从恩。  
鸾舆归寂寞，凤质俨生存。  
夕日昏阡树，春风长涧蘩。  
祠官如可乞，长奉泰陵园。  

【过寿陵故址（景帝临驭时自建，寻毁之）】  
玉体今何所，遗墟夕霭凝。  
宝衣销野磷，碧瓦蔓沟藤。  
成戾崩年谥，恭仁葬后称。  
千秋同一毁，不独汉唐陵。  

【沙河】  
放马野田草，路回登古原。  
鸡鸣桑下屋，牛卧雨中村。  
薄日浮山影，长桥下水痕。  
煌煌中使出，束帛向陵园。  

【承闻诏迎圣母太妃还宫（二首）】  
兆启封邦日，图开继统春。  
汉南王化远，天下母仪新。  
侍寝随宫眷，留行聚国人。  
嗣皇敦孝理，瞻望黼衣频。  
济水朝京甸，燕关镇海流。  
九重迎圣母，千里会诸侯。  
日月开黄道，河山列素秋。  
礼文同扈跸，元不为宸游。  

【送都玄敬（二首）】  
才高怜晚达，十载尚为郎。  
书买黄金尽，愁生白发长。  
夏曹分武库，秋殿别文昌。  
木脱霜皋冷，何人共采芳。  
驱马别君处，秋阴富暮生。  
林柯无静叶，江雁有归声。  
绿水阊门道，青山建业城。  
未能同理楫，延伫独含情。  

【次韵留别张西盘大参】  
满酌岂辞醉，未行先忆君。  
山城稀见菊，关树不开云。  
地入河源渺，天连塞日曛。  
那堪北来雁，偏向别时闻。  

【泛湖】  
此日秋风起，移舟向浦烟。  
客心随地远，人语隔花传。  
古寺疏林外，孤亭落照前。  
十年尘土梦，回首一茫然。  

【赵丽卿豸史座留别限韵】  
听雨罢弹棋，苍茫生远思。  
遥应白门柳，飘荡绿烟丝。  
旅迹江花笑，归心海燕知。  
倚酣方恋别，休诵渭城诗。  

【寇中丞北抚宣府奉同南渠韵】  
守边犹得近邦畿，亚相权兼大将威。  
乌府夜闲关月皎，戟门秋静虏尘稀。  
探兵入塞无传箭，敕使临戎有赐衣。  
闻道六龙巡幸处，至今尝见五云飞。  

【谒文山祠】  
丞相英灵消未消，绛帷灯火飒寒飙。  
乾坤浩荡身难寄，道路间关梦且遥。  
花外子规燕市月，水边精卫浙江潮。  
祠堂亦有西湖树，不遣南枝向北朝。  

【郊斋有作呈北寺旧僚长】  
石城钟鼓散鸣鸦，坐对松云放早衙。  
瑶草色通西苑路，玉箫声度上清家。  
江涵碧殿春同丽，雪霁钟山日转华。  
此景北都应未有，品题遥向故人夸。  

【次献吉留别韵】  
初春郊甸积雪满，客子出门歧路长。  
征车杳杳去不息，关柳青青愁未央。  
却望泰山怀故道，即归梁苑亦他乡。  
十年京洛交游地，日夕风烟思渺茫。  

【奉次毕司空与客对弈谢答张侍御惠酒之作是日司空招予出城不及赴】  
灌木阴阴曲绕塘，水风如雨细生凉。  
绣衣家酝携兼至，太傅围棋兴转长。  
檐局晚移文石静，荷樽秋泛露华香。  
烂柯欲步王樵武，惆怅仙踪隔苑墙。  

【上陵道中】  
苍苍土门口，日出逢樵叟。  
问尔何事来，山中苦无酒。  

【西园】  
庭际何所有，有萱复有芋。  
自闻秋雨声，不种芭蕉树。  

【送刘约中之金陵】  
君到石城边，应看石城树。  
树杪百尺台，是侬行乐处。  

【山行即事】  
陵署青青生午烟，山渠氵虢氵虢响春泉。  
白头宫监松林下，闲说英皇北狩年。  

【中元见月（甲子岁）】  
坐爱清光好，更深不下楼。  
不因逢闰月，今夜是中秋。  

【杂诗】  
江静无飞鸟，亭空有落花。  
主人何所在，沽酒向渔家。  

【迎銮曲（十首）】  
金陵今古帝王都，碧石清江一画图。  
五圣百年虚想像，鸾舆曾到此间无。  
滚滚飞尘千里余，驿途来往日无虚。  
皇心旦夕怀慈圣，数有中官问起居。  
绿柳阴中显柘黄，路人争说是君王。  
只为荐新供寝庙，水边终日打鱼忙。  
孝陵千树紫金山，王气葱葱碧汉间。  
灵殿本无荒草入，扫除霜露始应还。  
自采民风问老农，微行不遣近官从。  
那知天子关天象，到处云成五色龙。  
青龙山下虎蹄新，玄武湖中跃锦鳞。  
错意吾皇好渔猎，不知端访后车人。  
弓如满月向江开，箭插寒潮卷浪回。  
水上鼋鼍莫深避，我皇元为射蛟来。  
九月南征九月回，清源黄菊趁时开。  
何人得似行宫蕊，两度亲承万寿杯。  
瑟瑟金风鸣玉銮，路车何日到长安。  
官河不似江涛险，只恐秋深白露寒。  
郊祀元君百礼先，史文虚拟阙今年。  
小臣曾读三王纪，冬至由来始祭天。  

【题扇寄寿春希尹】  
淮南花雨送春还，丛桂阴阴郡阁闲。  
自是刘安有仙骨，谪居犹近八公山。  

【题美人】  
月宫秋冷桂团团，岁岁花开只自攀。  
共在人间说天上，不知天上忆人间。  

【夜宿太常官舍怀佐（一首）】  
只尺东曹信渺然，别离何似路三千。  
松窗月色槐阴雨，一夜愁心似隔年。  

【赠长垣宗室】  
瑶室青编万卷余，宫中谁道日闲居。  
家臣昨夜长安去，犹向君王乞秘书。  
王宫保廷相三十首  

【明月沱】  
客行无次序，向夕舟复维。  
岂不厌水宿，摇裔渺前期。  
沱明星月上，江冷蛟龙移。  
野鼓何填填，宵火亦离离。  
牛渚暮猿吟，湘潭伤楚辞。  
我行方浩然，我怀亦远而。  
流浪自古昔，慨叹及今兹。  
惊鹊靡定所，荒鸡讵知时。  
行藏随去住，明发良不迟。  

【出陕城述所经览】  
秦浦发归旗，逶迤度长坂。  
云入林峦合，鸟向旌旟散。  
浴兰注温泉，绿磴求骊馆。  
莲峰峥华首，蘅坻清渭岸。  
幽韵兹凌薄，遥心日纷乱。  
牵组随世缘，蒦山失真玩。  
横骛涂尚迷，迟回局未返。  
旅逆节乃苦，景美惬深眷。  
秦缶既呜呜，梁歌亦纂纂。  
鹍鷃尔同归，醉醒复何辩。  

【胡桃沟行】  
松州之南茂州北，豺狼当道储饷厄。  
中丞调兵急于火，夜里平番碉房破。  
游击将军张世贤，赤心杀贼不愧天。  
胡桃沟里被围急，弯弧四顾心茫然。  
高岸当前后番虏，箭镝奔雷辟地户。  
胡骝不幸误一蹶，徒手犹能搏雕虎。  
芮家参将才且都，守边不数丁大夫。  
忍令对面不相救，安在奋勇西击胡。  
几人同来不同死，将军血作沟中水。  
生时豪气雄万人，死后忠魂报天子。  
边城二月吹芦笳，怨声番入胡桃花。  
胡桃花开白练练，沟底行人泪如线。  

【杨花篇】  
广陵三月可怜春，青青杨柳蘸湖新。  
长条不绾思归客，散作飞花愁杀人。  
浣沙艳艳吴江女，拾取香球连袂举。  
花点轻狂只欲飞，徒欲多情乱心绪。  
吴宫隋苑烟袅袅，别有豪华竞春早。  
飞琼流雪洒行旌，日莫迷却长杨道。  
江头一树白离离，打阵随风趁落晖。  
漫天扑地何时住，困入沧波却怨谁。  

【西京篇】  
秋风泼泼咸阳道，渭浦千霜白秋草。  
秋草秋风暗古城，行人犹说西京好。  
西京宫阙郁崔嵬，紫阁终南相向开。  
建章长信飞尘杳，千门万户华阳回。  
地底灵符生宝玉，天中王气夹风雷。  
翠华銮辂乘春令，皓齿青娥艳落梅。  
青娥如花复如雪，含情含态可怜绝。  
鸳鸯比翼兰塘水，凤皇双栖上阳阙。  
君王自爱长生乐，粉面铅姿却情薄。  
已闻入海访神山，更道分官祀灵岳。  
灵岳神山在何处，太乙无灵岁华莫。  
坛上烟霏百和香，青鸟飞来忽飞去。  
瑶池王母碧霞盘，桃赐人间已三度。  
少翁击铎复吹籥风马宵纷错。  
宫娥屏隔不敢近，神人荒忽但虚幕。  
可怜卫霍大将军，提师十万净边尘。  
出塞阴山系骄予，归朝原庙荐高勋。  
勋业已成分戚里，女作贵人男尚主。  
甲第曾甍照九城，珂马飞轩满三市。  
一言得意即回天，卧内收符夺晋鄙。  
金张骄侈不足云，窦灌豪华讵相似。  
貂冠齐入分椒舍，朱门尽是鸣环者。  
斗鸡小儿紫曌褶，臂鹰奴子大宛马。  
美人妖女倾名都，碧玉珊瑚斗天下。  
富贵繁华惊转蓬，王侯钟鼎一朝空。  
羡门子晋终不至，蓬壶方丈难相通。  
前日丰碑辞纂纂，平津已作汾阳撰。  
野火烧残金明阁，秋水崩沈射熊馆。  
春花秋月剧无情，海水桑田漫莫凭。  
玉碗早出秦帝苑，石麟凄断汉家陵。  
汉家陵树满氤氲，千秋万岁灞陵存。  
君看桥下春杨柳，落日飞花愁杀人。  

【曲江池醉歌赠长安诸公】  
长安诸公虎凤客，曲江宴我春微茫。  
江边草没古皇迹，塔前云散千佛光。  
人豪意远词锦鲜，尚书御史纷琼筵。  
邺中文学不足数，洛下风流漫自贤。  
健气觚棱紫雕下，秀仪合沓轻鸿翩。  
迎春送客意超忽，弦管啁啾沸远天。  
华严御宿平如掌，豁豁晴川新阳上。  
古人不来今人来，百花楼台半草莽。  
袅袅富春竿，纂纂东陵瓜。  
吾道贵沉冥，浊俗矜繁华。  
暮撷芳荪，朝餐紫霞。王乔赤松，韶颜如花。  
海里三山接羽翼，人间万事真泥沙。  
金鱼绣服有何益，食封开府虚相夸。  
君不见汉家昆明金作池，旌旗影灭石螭没。  
又不见唐帝芙蓉花为苑，殿幄香沉烟卉发。  
清渭常流东海波，南山不断诸陵月。  
请君休歌行路难，直须痛饮金壶干。  
醉向江头照容鬓，百年几许身心闲。  
牧羊小儿垂赤绂，屠龙豪士沦幽山。  
妖虹无计洒赤血，天狼未灭空长叹。  
弹朱篌，击鼍鼓，催花不开白日暮。  
腰间宝剑双龙精，把向尊前为公舞。  

【明月篇】  
明月漾金波，盈盈隔绛河。  
桂殿飘香迥，兔宫丸药多。  
七襄机冷停织女，九重帘卷颦嫦娥。  
嫦娥织女时同伴，天上人间愿相见。  
团团流影铜龙楼，袅袅含辉紫宸殿。  
沧溟跃出水晶盘，万户千门作意看。  
石鲸秋动昆明沼，玉虎宵吟金井阑。  
汉帝金茎琼液冻，窦家云阁紫箫寒。  
君不见三千宫阙光窈窕，月华冷浸长门道。  
翠辇不来春已残，金扉未启花先老。  
此时班姬双泪垂，此时陈后寸心悲。  
娥眉曲曲徒生艳，玉貌盈盈欲待谁。  
娥眉玉貌成消歇，别殿深宫羞对月。  
屏间翡翠素尘欺，被掩鸳鸯芳麝灭。  
金屋何时更来往，纨扇此生长离别。  
空令圆魄入金闺，空令蟾彩照罗帏。  
红香冷落难成寐，恼杀啼乌半夜飞。  
长安思妇上高楼，见月偏惊枕簟秋。  
寒衣未寄清霜塞，独夜深闺玉箸流。  
闺中络纬宵唧唧，朝下裁缝暮仍织。  
征人远戍在龙城，作得戎衣长叹息。  
与君结发方及笄，不谓少年成独栖。  
回文织就空传恨，团扇妆成却掩啼。  
鸿衔尺素君可闻，宝帐兰烟徒自薰。  
今年且对长安月，明年愿作巫山云。  
又不见七贵楼台连上苑，五侯甲第开金馆。  
洞里看花春杳冥，池上闻莺朝睍睆。  
画舸风回紫烟灭，兰堂月上香霞卷。  
秦女吹箫云雾鬟，越娥拂舞锦斓斑。  
龙须席上九鸾下，玳瑁帘中双燕闲。  
帘开翠幕黄金屏，含娇含态斗娉婷。  
夜夜芙蓉人似玉，朝朝兰茝酒如渑。  
新年相赠同心结，元夕争悬长命灯。  
不道人间有失路，惟知天上会双星。  
月明光光恒在天，人生岂得长相怜。  
忧愁抑郁春生草，富贵繁华东逝川。  
休言豪焰凌百代，休言娇宠无时改。  
凤凰抛却万年枝，雎鸠留下长生海。  
风流袅那片时春，飞燕不来宫草新。  
请看废苑荒台曲，月夜精灵梦着人。  

【郢城最高处眺荆楚】  
石城聊引望，三楚渺茫间。  
峡自中流辟，江从西极还。  
荆襄天设险，鄂岳水为关。  
用武非今日，风云亦自闲。  

【途中晦日】  
水落轩皇国，天寒郭隗台。  
客程残月尽，岁事一花开。  
雁向衡阳去，云从碣石来。  
乾坤无定迹，旅思若为裁。  

【行塞】  
阅计行边远，臣工岂惮烦。  
嫖姚临瀚水，博望见河源。  
榆塞秋先到，沙场日已昏。  
前驱争射猎，飞骑绕平原。  

【早发新坝】  
沱水遥通岛，扬帆藉稳流。  
星摇淮浦夜，月湿海门秋。  
世难几人在，心灰百计休。  
时闻南去雁，还动故乡愁。  

【登台】  
古人不可见，还上古时台。  
九月悲风发，三江候雁来。  
浮云通百粤，寒日隐蓬莱。  
逐客音书断，凭高首重回。  

【宫词（四首）】  
云鬓蛾眉紫凤笙，三千队里独分明。  
君王莫作寻常看，一别昭阳便隔生。  
宫使传呼驾出忙，芙蓉小苑尽生香。  
长门深锁无由见，不及飞花绕玉床。  
二月昭阳春已和，牡丹亭馆几经过。  
长门亦有闲花树，玉辇不来庭草多。  
花扑珠帘玉殿春，翠娥分队唱歌新。  
如今恃宠多娇贵，领得霓裳不著身。  

【巴人竹枝歌（四首）】  
江草江花满眼新，不知郎处几多春。  
愁来欲上东峰望，上到东峰愁杀人。  
郎在荆门妾在家，年年江上望归查。  
荼跼种得高如妾，纵有春风枉却花。  
野鸭唼唼一双飞，飞到侬池不肯归。  
莫共鸳鸯斗毛羽，鸳鸯情性世间稀。  
蒲子花开莲叶齐，闻郎船已过巴西。  
郎看明月是侬意，到处随郎郎不知。  

【阆中歌】  
天阔浮烟迥，沙平落照低。  
春江同在眼，只觉异巴西。  

【初见白发】  
日日风尘色，劳劳簿领身。  
不知明镜里，已作二毛人。  

【江南曲（二首）】  
采蘅金陵江，往来石城道。  
不问江南人，安识江南草。  
江上杨柳花，袅袅不肯住。  
随燕入帘栊，因风复飞去。  

【芳树】  
芳树不自惜，与藤相萦系。  
岁久藤枝繁，见藤不见树。  

【潼关】  
天设潼关金陡城，中条华岳拱西京。  
何时帝劈苍龙峡，放与黄河一线行。  

【过骊山】  
玉女霓裳斗彩虹，君王仙去凤楼空。  
只今惟有垂杨树，留得寒蝉咽故宫。  

【芜城歌】  
莫向隋宫问六朝，琼枝玉蕊已烟消。  
只今惟有湖边柳，犹对春风学舞腰。  

【预卜玄宫】  
岭环隔翠苍龙绕，突出神峰霄汉边。  
金井不须开宝穴，万年天子是飞仙。  

【扈从谒陵】  
万山回合羽林军，山外旌旗望不分。  
欲识圣人行在所，五云随处结龙文。  
田副使登一首  

【宫词】  
长门花发晓莺啼，二月春光满帝畿。  
不信东风偏着柳，浪教风絮点人衣。  
张主事凤翔一十八首  

【宫词（十八首）】  
昔入宫中发未齐，尚衣今许入深闺。  
十年一得君王顾，重为班头捧紫泥。  
茂陵仙去已多年，牢闭深宫敢斗妍。  
昨日有人曾赐死，阿娇恰好近君前。  
上皇弓剑杳何追，日倚宫阑自拄颐。  
宝册有儿开大府，生离争似在宫时。  
青铜偷把扫蛾眉，暂饰休教主后知。  
记得比年王乳媪，香魂重遣主人疑。  
自谢南荒十二年，焚香得侍玉皇前。  
绛罗误露春初笋，能遣君王重爱怜。  
阿奴元是岭南人，万里那猜近紫宸。  
不是少年粗识字，殿前争得掌丝纶。  
御沟烟水自潺潺，片片桃花落正间。  
自恨不如花片落，能随流水到人间。  
夜半钟声起景阳，六宫粉黛试新妆。  
就中最是施娘子，典奏时能近玉皇。  
蚤谙图史欠吹嘘，长侍宫闱备扫除。  
一日诏宣充典奏，秩名应赐女尚书。  
玉搔头绾绿鸦横，雾縠冰绡底样轻。  
帘闭水晶无点暑，百花亭外度流莺。  
天子侵晨御正衙，内家箫管隔烟霞。  
万几日日归中秘，中有夫人为掌麻。  
锦屏斜立百花春，玉貌三千侍主人。  
最是慧娘谙曲调，绣茵低舞细腰频。  
入内深蒙主后恩，赐名小姐宠便蕃。  
后来更得夫人号，长乐宫中许坐轩。  
远山凝黛口凝脂，妆就慵来坐矮簃。  
出候君王临早御，归来便殿与围棋。  
曾同母后入宫敔，岭海今辞廿六春。  
启顶新蒙君手赐，六宫争贺内夫人。  
禁柳春深草色新，杨花飞趁扑虫人。  
君王殿上宣名字，旋绾颓鸦抹绛唇。  
井梧写句付宫沟，墨汁啼痕字面稠。  
虎豹九重严夜禁，争能禁得水东流。  
日夕焚香拜斗南，愿君多寿且多男。  
戒言阿母传兄弟，只道官家法度严。  
熊御史卓一十四首  

【和何仲默游灵济宫韵】  
乍识花源路，潇然世外居。  
玉坛秋雨冷，紫阁昼阴虚。  
餐玉传奇诀，抄方检异书。  
却怜城市客，羁束未能疏。  

【散步】  
憩马野田外，萋迷碧草原。  
鸡鸣岩下寺，犬吠洞中村。  
远水遥空色，残阳过雨痕。  
野情云共逸，中岁向林园。  

【春日病怀】  
薄暄天气弄阴霏，庭草青青过客稀。  
浩荡烟桡横野浦，依微夕鸟度山扉。  
花经伏雨□□乱，树觉繁云旅思飞。  
枉藉东风与披拂，病来肌骨不胜衣。  

【立春闲述】  
画角传春春意喧，菜盘争巧出高门。  
无多冻雪留城堞，那有东风下禁垣。  
江阁潇疏鸿雁杳，野塘历乱鹭鸥繁。  
风光入眼颇生兴，策马寻花到远村。  

【过清远峡】  
粤江啼尽鹧鸪声，世路偏伤客子情。  
野水带潮归别浦，峡云含雨过高城。  
当时田畯休相避，对面沙鸥莫浪惊。  
北望亲庭飞鸟尽，溪鳞渚笋正堪烹。  

【观春水有感】  
二月烟涛天际来，病怀忧思一登台。  
湿云屯树莺新到，鸣雨洒江花乱开。  
坐浪渔舟终远去，横空隼鸟亦低回。  
香蘋欲采汀洲远，目断兰桡心更哀。  

【怀京友】  
阆苑十年同会好，沧江千里独栖安。  
燕台远树春云暗，楚馆繁花昼雨寒。  
不分山钟摇梦促，无端海鹤度书难。  
伤心桂棹风波隔，日晏空歌澧有兰。  

【和老杜曲江对酒诗韵闲遣】  
野老山云去复归，沧江心事与依微。  
高天院落风花乱，迟日楼台燕雀飞。  
病里岂知人事改，忧来翻念宦情违。  
春光日日催行棹，草色河边上客衣。  

【春兴】  
尘世光阴徒草草，林居风物亦菲菲。  
花间雨湿身常惯，竹里月明人乍稀。  
迟日暖薰幽涧草，春云新长北山薇。  
沧江白鸟知人意，恋恋沙桡故不飞。  

【汪司骥席上对菊】  
锦席秋轩流客觞，阶除迟菊恋年芳。  
翠条苒苒初经雨，青蕊娟娟欲候霜。  
幸为分回供阒寂，空然别去梦寒香。  
小车如觅东溪路，古屋疏篱是醉乡。  

【采莲曲】  
采莲复采莲，盈盈水中路。  
鸳鸯触叶飞，卸下团团露。  

【居庸馆中】  
隘地关门拥，山楼鼓角传。  
长风吹不歇，塞草自年年。  

【怀友人】  
昔别柳条绿，如今霜叶翻。  
思君独无语，寒日下荒原。  

【送人赴道州任】  
月照河台酒，离情那可消。  
衡阳飞鸟尽，君去更迢迢。  
张主事治道四首  

【嘉靖丙戌六月五日京兆驿观进贡狮子歌】  
嘉靖中叶称至治，海内纷纷多异瑞。  
天子虽闭玉门关，狻猊犹自远方至。  
呜呼！此物胡为来？钩爪巨牙身嵬嵬。  
忠顺丘墟土番叛，西域之国绝贡献。  
月支疏勒称西极，此物十年达中国。  
目光如电众所惊，踞地咆哮天为黑。  
倾都之人尽来观，我亦走马入长安。  
长安市人色无欢，为道食羊责县官。  
一时无羊人遭鞭，羊备犹索打干钱。  
高鼻番人眼如拳，锦衣绣裤赤槛前。  
有时玩弄口生烟，猛烈惊奔声震天。  
百兽跄地虎豹，鸡犬不复鸣青田。  
狻猊之外有青兕，四十年前曾过此。  
异像常闻父老传，奇形尚在丹青里。  
噫嘻！先皇好搏兽，豹房虎圈亲来斗。  
自谓真龙虎敢当，挽衣一近遭虎伤。  
至今海内传其事，呜呼此物安足视！  
凤凰绝鸣，麒麟不游。  
牛马不蔽野，狻猊达皇州。  
我来观罢生繁忧。  

【闻雁】  
何事天南雁，春来又北飞。  
为忧霜雪苦，转见羽毛稀。  
江汉惭余阻，潇湘笑汝违。  
云霄踪迹异，空有泪沾衣。  

【晚日溪上望北原作柬管平田】  
天晴木叶下，溪上不知还。  
日晚收寒雨，云轻出断山。  
野情双鸟外，秋水乱鸥间。  
回首高原暮，何时共一攀。  

【青楼曲】  
长安狭邪绿水滨，青楼罗绮暗生春。  
碧纱窗外东风起，飘落杨花不着人。  
左举人国玑一十二首  

【别南塘子】  
五月麦熟茧缲丝，黄鹂啄椹鸣桑枝。  
南风送帆五两急，吴江酒船初到时。  
牛车日转曹门进，鼓市楼西集成镇。  
金椎初破紫泥封，玉壶泻出黄金嫩。  
当年交结十辈豪，鞭挞扬马雄风骚。  
邀遮直上酒楼去，意气扫拂天云高。  
当楼艳妇调金瑟，袒博喧呼动阡陌。  
银烛烧残北阙星，纤歌舞落西山月。  
风蓬聚散各沈沦，复见何人据要津。  
五陵日月无精魄，乡里衣冠有俊民。  
于今尚作红尘客，掉臂东华献时策。  
耻逐童年走帝乡，懒随南雁飞燕北。  
闻君高谊非常流，意气倾倒山为投。  
片言贵合黄金小，一斛可散千春愁。  
嗟我生年已半百，种种颠毛欲成雪。  
可惜腰间玉辘轳，光芒犹见秋烟白。  
闲来解赠南塘君，看我剑上摇星文。  
不用千金答高价，但博垆头一醉醺。  
两都词赋何劳献，五军大纛何须建。  
一息春雷我自酣，百年事业君应见。  
此回酒船何日来，望君日上梁王台。  
迷留且作驩糟客，未是千秋冠古才。  

【寒夜吟赠吴江主人】  
昏钟夜定华月高，霜气入室风萧飕。  
主人下帘执明烛，玉壶泻出香葡萄。  
冰河赤鲤价重万，洞庭黄柑初破苞。  
解我吴钩佩，着我赤霜袍。  
当杯更发鹧鸪调，意气落魄无辞劳。  
白日营营苦多务，吃饭梳头日云暮。  
不来清夜与尔遭，枉使黄金滴箱库。  
当年平乐宴宾客，十千五千更不顾。  
如花少女劝酒歌，醉没西山月华素。  
吴江主人逸兴清，寒夜好客欢相迎。  
红垆暖炙薰空焰，不怕河冰冻玉成。  

【送郑冠玉】  
我携白玉壶，招邀黄山客。  
三年隔阔此登堂，笑我当时欠情别。  
腰间锦带解龙泉，手持素扇秋月圆。  
酒酣把扇求挥翰，扇上昔有张生所画南归之彩船。  
风林飒沓坠霜露，烟涛微茫起汀鹭。  
去者不去送者留，立向沙头如有诉。  
我心把玩未肯休，恍惚欲动离人忧。  
莫忧旧离乐新会，还见新会成离愁。  
明朝我献《三都赋，朔风吹雪燕山路。  
君卧梁州旧酒垆，关山月苦看霜兔。  
新离旧别俱莫歌，徒为劳心奈若何。  
五云散彩凉芃入，且醉堂中金叵罗。  

【野堂饯陈子镐之南都】  
我从夷门来，送君金陵去。  
野馆离筵春昼晴，杨花茫茫几千树。  
风吹乱扑金樽飞，行人且解碧罗衣。  
鸣筝送酒劝君醉，明日出门知者稀。  

【清夜吟】  
清夜沉沉漏将换，东方月高银河淡。  
美人调筝促金雁，清歌一曲行云断。  
四座宾客不肯散，时时顾影流清盼。  
主人更催着舞衣，氍毹花乱银烛辉。  
腰支拂地鸾孤飞，钟漏残尽未忍归。  
问言乃知窦氏女，昔日掌中今是非？  

【送太仆卿燕泉何公】  
我闻天厩之马千为群，五花杂沓皆成云。  
前年驱贼付壮士，十种消耗无三分。  
迩来西胡连北漠，将军跣步相争搏。  
思昔龙媒得跨鞍，飞腾扫静山阴落。  
只今麒麟何可无，深山野泽衔枯芦。  
过都历块未得试，临风当忆空长吁。  
公今为国收骏才，马首空惜千金陪。  
骅骝绿駬天下来，犬戎生见成烟灰。  
三边大镇夜不闭，将军笑饮单于台。  

【夏日林居】  
五月虚檐下，南风不断凉。  
云来常带雨，花润暗闻香。  
怕酒因妨客，耽幽懒着裳。  
楚骚辞赋客，歌咏自疏狂。  

【赠牛都督】  
北极辞龙朔，西湖隐豹韬。  
风云变山岳，鱼鸟散波涛。  
杨柳吹羌笛，荷花照锦袍。  
醉来看伏石，射虎气犹豪。  

【下第归桐冈园小酌】  
无策干明主，多情梦故林。  
重来高阁上，终日听风琴。  
绿酒邀狂态，闲云纵野心。  
不知春已暮，花树碧成阴。  

【赠赵将军】  
老将摇征旆，提兵出汉家。  
几年闲豹略，万里渡龙沙。  
驿路村村雨，边城处处花。  
幕南无战马，终日醉闻笳。  

【送熊御史巡边】  
御史巡边日，单于款汉家。  
草深秋牧马，风息夜闻笳。  
使域功何补，留屯计最嘉。  
休令健儿猎，耕凿到鸣沙。  

【赠傅仪宾】  
年少黄门客，轻衫四月天。  
闲来弄酒盏，系马绿杨边。  
半醉听黄鸟，高歌拂紫烟。  
凤箫归去晚，台上月初圆。  
曹布政嘉一首  

【闻雁】  
连翩升紫塞，嘹呖过秋城。  
帛染传书泪，砧催捣练声。  
云深飞总近，风细落还轻。  
此夜高楼笛，怀人几度横。  
田司务汝鳷八首  

【过故沈丘王废苑】  
寂寞何王苑，荒凉废寝孤。  
月临还玉砌，风振自金铺。  
春暖狐交窜，天昏鹳独呼。  
可怜台下柳，还对古城隅。  

【御苑秋砧】  
露结金扉冷，霜凄绣幕深。  
搴罗出素手，乘月响清砧。  
高入宫云断，低随阁漏沈。  
无言为谁苦，永夜助蛩音。  

【秋兴（四首）】  
宫梧殒翠下承明，御水流寒绕帝京。  
北极天连鳷鹊观，西山云起凤凰城。  
露凝仙阙开金掌，月照千门锁玉衡。  
惟有伶俜梁苑客，旅魂零落不胜情。  
山盘万岁倚妆楼，异代君王此地游。  
积翠中天通复道，隔湖倒影入寒流。  
月沉舞榭虚环佩，帘卷歌梁近斗牛。  
惟有彩云长不散，飞来飞去凤城头。  
西山龙藏郁巑岏，闻说先皇此驻銮。  
百道泉光飞宝地，万年松影静瑶坛。  
绮罗香寝天花落，剑佩声沉曙月寒。  
玉蕊琼枝长不老，空余辇路石漫漫。  
西苑迢迢隔绛河，遥瞻禁御渺烟波。  
天临偏甸开仙仗，日下平芜散玉珂。  
宫漏漫从三殿报，炉烟别向九霄多。  
龙池会有承恩处，谁唱清平第一歌。  

【天王寺春望】  
招提春望尽烟霞，绿竹青松老衲家。  
门对三山纡宋苑，碑传二帝狩胡沙。  
云边虚阁流清磬，树里寒僧演《法华。  
人代几回登眺处，空余辇道夕阳斜。  

【旅夜忆郁子南归】  
月上高梧风露清，疏灯旅夜忆君行。  
孤舟深傍芦花宿，鱼火潜依浦屿明。  
江上雁过乡思剧，天涯人去梦魂惊。  
含情无那江皋晚，愁听寒更断古城。  
周给事祚七首  

【出辽后（三首）】  
我马来自西，下马广宁城。  
其地控千里，食者八万兵。  
白水女直种，猎骑何纵横。  
大统在中国，胡运方北倾。  
圣人戒履霜，岂得事远征。  
雄剑八九动，边风射高旌。  
西望山海关，旦夕达神京。  
日落沙碛暗，风吹边月昏。  
远见屯田吏，催促下军门。  
戍卒行已出，老妇代其言。  
禾黍尽在野，胡马日复繁。  
持刀抽身去，岂得顾子孙。  
尚闻有虎符，科积穷丘原。  
万人奋其怒，欲出舌复扪。  
辽河亘千古，西从桑乾来。  
巫闾复中断，碛戍乃南回。  
胡人下饮马，箭血流高台。  
寒云昼不张，白沙积崔嵬。  
弯弓行伍儿，饥寒手不开。  
愿言东至海，相越隔龙堆。  

【书感】  
黔首播百谷，上天苦少雨。  
乾风吹白日，浮云不得聚。  
桔槔声转促，炎热势未已。  
去年患旱魃，龟坼竟千里。  
百姓饥饿死，白骨弃荆杞。  
尚闻边鄙上，胡人越辽水。  
杀气暗代北，军士极罢靡。  
供给讵千金，取用动倍蓰。  
斯民足痛哭，国务吾安理。  
徬徨烈士肠，呜悒向邻里。  
何能控蛟龙，一起长江底。  
时复驱熊罴，奋勇效战士。  
戎轩自有律，天道终相倚。  
忆昔掖垣日，殊恩惭亦屡。  
每坐清梧阴，时对黄扉启。  
归卧越江乡，五见垂杨树。  
宸霄日回首，凤阙谁同语。  
贤俊盈天下，所望非一二。  
常恐负初心，涕泪中夜起。  

【秋风（二首）】  
锦城之西宜城东，日日坐见吹天风。  
千山日落暝色合，番诧电火通霄红。  
边人自从义州败，壮士图报不解弓。  
我言与汝莫轻率，恐有毒蛇深草中。  
九月之交凌河侧，日见狂风兼霹雳。  
当时战死二百人，中间不得真消息。  
二三年少自虏回，白日藏身夜始得。  
死者何时可复还，生者易马转他国。  

【嘉靖庚寅辽左有洪沟之败作悲洪沟】  
义州之兵宿雄武，老者缚牛壮扼虎。  
生来苦战无复畏，骑马杀胡安足数。  
五月边陲月正生，胡人杀人声彻城。  
可怜郭家两兄弟，提刀逐胡天始明。  
狼山何高不可陟，洪沟之深深莫测。  
帐下诸人尽爱死，见贼仍多相向泣。  
当时实失主将谋，二千精锐同时休。  
血作沟中水流赤，胡人歌唱来边头。  
胡人争骑义州马，日日来牧长城下。  
天生不有陈将军，洪沟之败难复闻。  
附见周郑州沛（一首）  

【饯沈懋学时万参戎复起淮上】  
尔去当残腊，其如霜露何。  
到时春草遍，随处故人多。  
脱剑留燕市，题诗赠汨罗。  
淮阳旧游地，取醉一高歌。  
黄举人省曾一十六首  

【步出夏门行】  
步出夏门，登山望海。峨峨玄圃，茫茫安在？（一解）  
颓阳悬车，夜光在天。安得人生，常保少年。（二解）  
金城之上，十二玉楼。宁有羽翼，以往遨游。（三解）  
仙人宁封，曾饵飞鱼。我非常伯，空思石渠。（四解）  
青鸐不鸣，黄河未清。太平何时，白发已生。（五解）  
舜崩苍梧，丘殂东鲁。古来圣贤，皆入黄土。（六解）  
秋风鸣条，春花盈树。时如驷马，超腾不往。（七解）  
何不鼓瑟，嗟哉此言。戚戚多悲，强歌无欢。（八解）  

【东门行】  
出东门，旭日皎皎。秋阳在高天，不复照芳草。人生无根蒂，安得免衰老。（一解）红颜不回，壮心未已。济海无洪梁，登天无高羽。安能随腐英，无言而灭死。（二解）欲历五岳舒烦纡，平明秣马，妻子牵裾："胡为远行游，饥渴谁与知？不如与君闭户同栖迟。"（三解）太公居渭滨，皓首无迁移。巢由相牧犊，终身颍与箕。圣贤贵适意，黄屋何足希。愿子留故乡，何庸远行为。（四解）  

【西门行】  
出西门，望颓阳，飘景渐堕辞高苍，生年那复得久长。（一解）  
陈美酒，乐以康，弹丝理曲坐高堂，富贵何为旦夕煎心伤。（二解）  
人言蜉蝣，莫不怆以悲。人言朝菌，莫不怆以悲。倏然人生，倏然人死。与死同归，嬉戏为童儿。玉貌忽以催，何用营营自苦早衰。（三解）  
明日下黄泉，今夕不可知。殒绝俄顷间，长往谁与期？妻子虽至亲，欲并不得随。当乐且为乐，不乐诚可嗤。（四解）  

【读山海经（三首）】  
郁流波山，流波浮东海。  
黄帝得苍夔，为鼓几千载。  
振橛威四方，焕然生风采。  
帝去鼓声息，沉吟世移改。  
国邑有大繇，康庄行猾怀。  
海内扬戈兵，凫徯下鹿台。  
宛彼夋鸟鸣，贤豪逐草莱。  
鼎沸固有自，放士真堪哀。  
耕父尔何神，常游清冷渊。  
宙穷亦如此，丰山无岁年。  
九钟知霜鸣，感应出自然。  
兹理讵可测，何有于圣贤。  

【置酒高堂上】  
釂鼓及兰辰，鸣俦款契宾。  
缛云生意藻，芳醴动颜春。  
烛华迟昼短，声妙夺歌新。  
莫令青岁歇，庭内咏他人。  

【石湖伤王履吉】  
欢境凄怀动，新林逝客栽。  
嵇庭仍茂竹，张宅半荒苔。  
湖忆临杯绿，花疑作赋开。  
酒船今寂寞，不复子云来。  

【榻上】  
短榻吟还可，幽居眺得兼。  
燕回花淡淡，蝶泛草纤纤。  
迟日难过屋，轻云不满帘。  
所欢能到此，明月共须淹。  

【泗洲寺】  
化塔晓言攀，禅楼访闭关。  
烟生屯匝柳，云长合前山。  
御酒灵襟畅，谈经宝思闲。  
绀园星纬地，淹对不知还。  

【虎丘雨集】  
暮雨过前溪，春云四野低。  
望开山更合，看出树重迷。  
池外花交吐，岩间鸟半栖。  
烟芜千里色，弥使客心凄。  

【黄家集夜思】  
窈窕大河阴，宵舟转曲浔。  
星骖如客影，波箭学归心。  
梦积俱缘想，愁来若解寻。  
乡园明月满，应待纬瑶琴。  

【虎丘咏】  
芙蓉近倚阖闾城，眺阁觞楼逐势成。  
珠寺翻为歌舞地，青山尽是绮罗情。  
岩花吐学红妆丽，谷鸟啼兼凤管声。  
十里垂杨芳草岸，四时常映彩舟行。  

【江南曲（二首）】  
荷叶何田田，绿房披甫甫。  
的的不成双，心心各含苦。  
旖旎绿杨楼，侬傍秦淮住。  
朝朝见潮生，暮暮见潮去。  

【何以问遗君】  
何以问遗君，四乳龙文镜。  
红颜不可将，无由看妾影。  
程山人诰二十七首  

【杂诗（二首）】  
闲观《逸民传，独爱鹿门老。  
上冢亦携家，城市未尝到。  
床下拜卧龙，畎亩终身好。  
遗安一时言，千古仰高蹈。  
野人得美芹，谓俦千金璆。  
献君君弗顾，讵知非君羞。  
微诚既已达，浩歌还旧丘。  
本无璞中质，宁冀连城酬。  

【次阳逻堡】  
征骑晚骎骎，陂湖驿路侵。  
见山思隐计，投馆得归心。  
市近春风软，江遥暮雨深。  
提壶问村酒，谁惜解囊金。  

【有赠】  
几度尊前恼使君，锦宫花色艳绡裙。  
平生入眼谁堪比，十二峰头一片云。  

【春江行】  
垆头新酒柘枝黄，郎醉尊前不上床。  
一声鸟啼天未曙，东风吹上巴船航。  

【水帘洞】  
径平草木深，幽碧日以积。  
遂使水帘胜，咫尺千里隔。  
真源不可问，惆怅净色白。  
窟石冷秋根，何由漱云液。  

【送友人游沛中】  
倾盖即相知，逢君白恨迟。  
丘园遽为别，弧矢独何之。  
云指真人气，风歌猛士词。  
荒台如更上，莫及暮秋时。  

【期允伯不至】  
寒气肃岩扉，烟光静翠微。  
上方鸣磬彻，中夜一僧归。  
雨嶂啼猿寂，风林宿鸟飞。  
云峦心赏共，忍遣此宵违。  

【宿河上】  
天势近河低，村孤夜气凄。  
风腥水神过，月黑山鬼啼。  
梦断楚丘北，情驰梁苑西。  
夹池修竹畔，枚马几羁栖。  

【南山寻许宣平故居】  
心期掇瑶草，扶杖陟崔嵬。  
径狭缘云密，禽喧讶客来。  
犹疑沽酒去，未即卖薪回。  
何处寻仙迹，碧桃云外开。  

【东风】  
南郡非吾土，东风慰久稽。  
看花中酒后，羸马故城西。  
郢树连襄远，巴山到楚低。  
王孙归未得，芳草自萋萋。  

【紫极宫访刘安元】  
尔溯严陵濑，来为歙浦游。  
载书经水驿，下榻借山楼。  
雾变初晴雨，蝉吟未夏秋。  
高高翠微里，而我此相求。  

【闻吴德徵岭表消息】  
汝系燕台狱，争传市虎新。  
一身投远戍，万里作流人。  
岭庙期鸦鬼，村徭问雁程。  
图书抛旧宅，冠盖失芳邻。  
雪忆三河夜，花经百粤春。  
遥将荒徼信，还慰故园亲。  

【浦口曲】  
家临五溪水，浣纱歙浦口。  
恐有寄来书，君行见郎否？  

【琵琶亭】  
残照皋亭夕，秋风旅雁飞。  
琵琶千载恨，泪满逐臣衣。  

【过未央宫遗址】  
木落汉宫秋，寒虫苦悲咽。  
君看草色丹，犹染淮阴血。  

【咏史】  
易水长虹白，将军首入秦。  
荆轲无剑术，不是报仇人。  

【班婕妤】  
梦断清宵月，愁深长乐宫。  
无劳怨团扇，渐冷是秋风。  

【雒下逢汪子明】  
我行西入秦，驱车雒阳陌。  
相逢故乡亲，况是东归客。  

【瓜州送鲍世重】  
沙上问归帆，日美北风起。  
遥看一片云，飞度江南水。  

【杨都统家小青衣】  
自按梨园谱，谁传乐府词。  
见人羞不语，含笑转身时。  

【春闺】  
画楼红烛黄昏，思妇啼春泪痕。  
杨柳轻烟别院，梨花细雨重门。  

【关西杂咏】  
千年回磴绝鸣銮，太乙祈灵有汉坛。  
一夜悲风铜柱折，仙人垂泪下金盘。  

【南征行（二首）】  
新河命将出屯营，画戟雕弓耀日明。  
洗马真临江汉水，擒蛟空捣豫章城。  
天门初日上蓬莱，彩仗迎春队队来。  
驰道传呼龙仗过，百工争看打球回。  

【送郑思祈游越】  
镜水芙蓉五月花，听歌知道越儿家。  
即看涛雪临沧海，便挂樵风溯若耶。  

【送芸上人】  
行尽春山翠万重，新林浦月坐闻钟。  
横江东去长鸣鹤，巢寄南朝第几松。  
方山子郑作一十五首  

【刀赠程自邑】  
昔客汴上来，曾遗西番刀。  
出鞘试，口吹断毫毛。  
裹以白鹿皮，缠以青丝绦。  
不逢拂拭人，尘埃甘自韬。  
把赠惭吾老，功名看汝豪。  

【答空同子观射见赠之作】  
我骑白鼻枿，君载青油车。  
行行城南道，联翩走风沙。  
停车下马对相揖，弯弓抽矢向西立。  
一箭应手堕双翼，镝中飒飒悲风入。  
天寒日暮侵征衣，侧身上马先尔归。  
扬鞭径去不回首，黄云白雪昏霏霏。  

【醉歌行赠懋昂别】  
我持白玉壶，酌君黄金卮。  
我为楚歌君楚舞，并言行乐当及时。  
忆昔少小携名娃，千金调笑听琵琶。  
青丝络酒穿芳草，白马寻香踏落花。  
可怜绿发不相待，旧游回首今谁在。  

【逢徐少卿】  
八年方把袂，万里只含情。  
已自忘颜面，犹能记姓名。  
深杯照落日，寒叶动秋声。  
独愧飞蓬影，飘飘过此生。  

【过李氏庄】  
沙径萦村入，柴门面水开。  
园林君自得，鞍马我能来。  
白鹭窥鱼立，黄莺触燕回。  
日斜犹不去，相与坐莓苔。  

【元旦次空同子韵】  
今日何日春始临，归心无奈只幽吟。  
唤愁草色为谁动，含冻雪花翻自深。  
塞雁度江终北思，楚人拘晋亦南音。  
灌园白首真吾事，抱瓮行看入汉阴。  

【送吴克存还山】  
花暮春回柳复飞，青山千里送君归。  
共倾北地愁中酒，独酌南溪水上矶。  
帆挂夕阳孤影淡，雁迷残雨去声微。  
孤城此日堪肠断，不为临歧重湿衣。  

【送五兄】  
昆仑之水流汤汤，陌上行人愁断肠。  
霜寒露白心更切，况此飘飘秋叶黄。  
弟兄河侧重携手，流水何如别意长。  

【寒坐忆李献吉】  
雪花片片风吹过，书生破屋甘饥饿。  
去年瓮头新酒香，一尊两尊遥饷我。  
今年新酒巾未漉，瓮底坚冰椎不破。  
此时知子更愁思，拥被呻吟但僵卧。  

【除夕】  
除夕愁难破，还家梦愈频。  
十年江海客，孤馆别离人。  
残漏听还尽，寒灯坐愈亲。  
梅花满南国，谁寄一枝春。  

【春日登台】  
登台并马出都门，满地东风动草根。  
千里乡心悲过鸟，一年佳节藉芳尊。  
回牜雪积春还在，远戍烟拖晚更昏。  
酩酊归来思何限，断鸥饥鹭立沙痕。  

【有感】  
越客居梁久，为歌尚越声。  
只缘秋夜苦，长系故乡情。  
三径黄花暗，孤灯白发明。  
忧来独凭槛，鸿雁正南征。  

【方卧南窗舍弟古民率尔相访入门不呼遽去书以纪事】  
令弟兴狂携竹杖，老兄思苦卧藤床。  
草堂空踏青苔破，萝径难消白日长。  
应惜萤窗劳笔砚，恐惊蚁穴梦侯王。  
入门不语悠然去，蝉噪槐阴下夕阳。  

【柬汪用夫】  
我归岭峤云生履，君泛江天雪满船。  
离思不堪还异地，乡愁无奈况残年。  
海鸥笑客时能去，山鬼吹灯夜不眠。  
一棹沙溪明月静，渔竿相把钓寒烟。  

【客中闻四弟消息】  
昨遇梁园使，孤城舍弟居。  
干戈常在目，烽火不通书。  
汝计犹长剑，吾心已弊庐。  
两乡千里隔，瞻望各沾裾。  

## ●丙集第十三  

太白山人孙一元五十三首  

【紫阳山中徐步】  
穷壑卧孤松，寒风生杖屦。  
幽人独往来，鸟哢自成句。  
因山剩得秋，欣然有余趣。  
片雨弄江光，孤云起江树。  
望中水似天，啸坐渔舟去。  

【与甘泉老人入董趯山】  
天风下高木，寒日堕苍苍。  
对坐青崖底，卸杖白石傍。  
瓦瓯出泉味，布袍受松光。  
云霞有古好，芝桂永相将。  
还携韩众辈，去访蓬山阳。  

【访樵者】  
远寻山中樵，不识山中路。  
隔林伐木声，遥忆林深处。  
不晤竟空归，日堕西陵树。  

【秋夜同紫峡逸士雪江老僧辈十人宿南屏山中诵逋仙夕寒山翠重秋净鸟行高分韵赋诗余得夕字】  
荒烟散不收，残山带遥碧。  
林鸦晚依依，草雉时嗝嗝。  
斜光明不定，居人掩荆栅。  
朅来喜盍簪，林下语幽赜。  
厓屋灯火青，野鳖旋新摘。  
岂无伏虎禅，亦有飞凫客。  
爱此小昆丘，人世白云隔。  
愿当抱奇幽，炯言永终夕。  

【咄咄行（壬申年作）】  
太白山人愁咄咄，洒泪盈把眼见骨。  
夜深按剑灯荧荧，出门万里天突兀。  
长江老龙作人语，荧惑正照江之浒。  
短衣蒯缑节士歌，破屋阴风动环堵。  
蜀之剑阁国西门，猰貐久据扬风尘。  
竖儒几年秉旄节，民命视同鼎中鳞。  
忆昔孝皇养士恩，银章朱绂出入尊。  
白头至今坐通籍，急难谁肯排天阍。  
呜呼！此事难再举，君臣大义从斯。  
回首欲投烟雾深，钓竿独抱沧溟去。  

【酒酣歌赠郑继之地方】  
司徒之官不可求，早年通籍金闺游。  
青袍只今厌奔走，儿女衣食泣道周。  
屡见文章出翠釜，未闻廊庙登天球。  
乡关万里望不及，风吹离思江花愁。  
野人劝汝早归来，尘埃脏肮难为俦。  
朝廷嬖孽未除尽，早晚尚有巴蜀忧。  
冰雪照野惊岁暮，行人烽火多阻修。  
天狼出明东海岓，哀凰独叫西康州。  
酒酣对汝不料事，为此长歌歌未休。  

【致道观看七星桧树歌】  
海虞山前突兀见古桧，眼中气势相盘拏。上应七耀分布有神会，地灵千岁储精华。皴皮无文尽剥落，老根化石吞泥沙。据山嵬，映壑谽谺。身枯溜雨，枝黑藏蛇。伫立顶刻云雾遮，日落未落山之厓。同行观者皆叹嗟，舌扪颈缩无敢哗。归来灵物不可究，夜宿撼床恐龙斗。  

【李郎中元任别湖上因赠醉歌】  
李侯出海珊瑚树，青云白曜光彩露。  
束发挟书游帝京，四十为官守郎署。  
前年出使越江皋，佐省均输分节旄。  
汉之唐刘晏，王事给办民无劳。  
昨朝访我西湖边，入门礼汰意尤闲。  
山瓶乳酒留君醉，顿令草堂开云烟。  
酒酣问我经世事，风尘澒洞非吾志。  
赤骥丹凤甘遁形，天球银瓮古所秘。  
李侯李侯意转急，听我歌声泪沾臆。  
塞北只今尘满城，白龙恐为豫且得。  

【同沈石田先生吴门载酒泛月（二首）】  
望望苍茫里，闲云度野田。  
山空偏受月，水阔不分天。  
酒盏初侵夜，星河半在船。  
白袍江海上，樗散自年年。  
微茫风日暮，归鸟下青田。  
暝色遥吞树，波容澹写天。  
豚鱼不吹浪，萍叶故迎船。  
笑杀鸱夷子，浮家不计年。  

【夜坐柬钱员外士弘】  
中夜不成寐，屋梁落月空。  
揽衣惊鼠散，看剑炙灯红。  
吾道空山里，年华细雨中。  
故人有傲吏，相忆兴还同。  

【幽居杂兴（二首）】  
归卧茅檐下，读书发爱贫。  
莺声十年事，草色满城春。  
道丧悲浮俗，情高梦古人。  
眼前君莫问，吾与酒杯亲。  
野次寡轮鞅，春深渐辍耕。  
幽禽隔树小，滋蔓上墙生。  
蒲长青堪把，桑空茧欲成。  
自缘耽野趣，不是爱逃名。  

【避寇吴兴山中】  
日暮渔樵散，山空河汉明。  
柝声悲未夜，戎马闭孤城。  
去国美人尽，感时黄叶生。  
酒杯徒自好，极目一沾缨。  

【秋夜不寐】  
造物终难料，夜长耿不眠。  
酒醒灯晕里，秋堕叶声边。  
盆盎乾坤梦，溪山藜苋缘。  
平生陈正字，死不受人怜。  

【夜宴】  
河汉近瑶席，开帘空翠生。  
金杯摇夜影，画烛剪春声。  
一笑藏钩戏，低回舞雪轻。  
欢歌杂未歇，澹月照三更。  

【同施邦直棹舟西湖乘月登孤山拜和靖处士墓】  
向晚南屏路，相携上钓。  
山根晴亦湿，湖面夜难昏。  
月色留吹笛，鸥群回洗樽。  
来寻林处士，地下有知言。  

【晚霁】  
晚来雨初霁，烟火隔林微。  
一径牛羊入，孤村桑柘稀。  
长天下远水，积雾带岩扉。  
月黑闻人语，溪南种树归。  

【西湖】  
十里山如拭，西湖背郭流。  
僧归虹外雨，云抱水边楼。  
春事多逢醉，歌声半是愁。  
独怜垂钓者，吾欲共沧洲。  

【荆溪道中】  
树夹苍崖立，遥遥溪路微。  
浪花迎棹尾，山影上人衣。  
饥鹊鸣将下，颓云冻不飞。  
还寻旧游处，日暮渔樵稀。  

【幽居（二首）】  
自得穷通理，幽居不误身。  
清流梳石发，远雾着山巾。  
竹上僧留偈，庭前鹤近人。  
科头坐终日，吾自爱吾真。  
万事归来好，幽居养性灵。  
教儿收药裹，留客话熊经。  
投老丈人行，生来处士星。  
相过君莫问，身世一渔舲。  

【久雨书闷十四韵】  
穷日闭茅屋，雨深境更清。  
楯眉上行蚁，墙角卧空罂。  
时序了长句，生涯终短檠。  
回风抟野旷，新水涨柴荆。  
入梦暮云碧，怀人秋藓生。  
荒鸡啼远戍，山鬼啸空城。  
衮衮风难定，悠悠事屡更。  
关河成阻越，盗贼正纵横。  
看剑哀歌咽，衔杯意气倾。  
纪纲须汲黯，谏疏忆匡衡。  
十载居南服，同时笑北伧。  
鸑雏饥欲死，汗血老无名。  
极目烟波阔，回头布褐轻。  
誓将一竿去，吾欲弄沧瀛。  

【出塞（二首）】  
夜出汉家城，朝来塞上行。  
黄金短匕首，白马缦胡缨。  
瀚海惊传檄，燕山暗凡兵。  
妖狐冲队立，磷火隔原明。  
柳拂辕门曙，旗翻朔雨晴。  
笑谈开俎豆，陈列走蛟鲸。  
帐底铙歌起，军中杀气横。  
宁知谢州簿，犹是一书生。  
四塞黄云接，西征更北征。  
饥鹰掠地去，骏马跑空鸣。  
出碛河声咽，当关山势横。  
风生闻觱篥，月黑见搀抢。  
草际髑髅语，云间猎火明。  
旋炊白登路，暗捣黑山营。  
鼓角三边肃，熊罴万里行。  
提携玉龙起，拟死报明庭。  

【赠李将军征南十八韵】  
上将元知敌，全军用伐谋。  
折冲临远服，仗钺下南州。  
天末黄云暗，海门落日愁。  
朱帆开远浪，画角起中洲。  
号令三军肃，妖氛指日收。  
千山迎剑气，万里拥蛇矛。  
风急闻哀雁，波翻骇伏虬。  
舟人歌小海，幕客尽轻裘。  
羽檄飞前渡，艨冲据上流。  
候晴占雉尾，厌气射旄头。  
马援收诸洞，留侯用一筹。  
惊鳞还自溃，穷兽欲何投。  
杀势奔封豕，威声走怒彪。  
潜兵分部伍，归路扼咽喉。  
尚诈终防变，乞降莫更留。  
直须临獠穴，尽拟破蛮酋。  
俘献君门喜，凯还道路讴。  
将军列茅土，四海仰皇猷。  

【南征】  
南征五月动旌旄，瘴霭蛮烟望目劳。  
此日壶浆迎虎旅，几年江海泣弓刀。  
戍楼雕落风云壮，野日猩啼战垒高。  
更喜皇天能悔祸，不妨游子卧江皋。  

【沧江】  
千林草树静相依，来往寻诗坐钓矶。  
地近青春惟鸟雀，夜来新水到柴扉。  
中原落日愁多梦，万里沧江定不归。  
拟向鹿门为地主，不妨常著芰荷衣。  

【荒村】  
落日长风吹碛昏，荒村寒月动篱门。  
江潮枕上悲心壮，山鬼灯前夜语繁。  
乱后客身犹万里，斗间云气望中原。  
欲添春水随行李，更听渔歌起钓。  

【中秋同凌时东董子言陈用明西湖玩月烂醉歌此】  
十里蒹葭雨尽收，西湖一望月光浮。  
野袍白帻同幽事，菰米莲房作好秋。  
波静龟龙听醉语，夜凉河汉带渔舟。  
高情尽在形骸外，不用逢人说胜游。  

【新卜南屏山居】  
石上藤萝对夕曛，解衣长日坐来频。  
挽回沧海真无计，领略青山合有人。  
养鹤似嫌双口累，为渔又过一生身。  
相逢惟是南屏老，独树柴门许结邻。  

【山居着野服】  
道人占断南屏景，十里青山带郭斜。  
对水柴门通鹤渚，隔邻烟火是渔家。  
岩头老桧占风雨，石上昌阳阅岁华。  
妆点太平还我辈，棕鞋桐帽送生涯。  

【衡门】  
投老衡门不用名，闲云时伴一身轻。  
床头酒尽春刚去，座上山青诗又成。  
浅水短蒲蛙阁阁，淡烟修竹月盈盈。  
凭谁为问天随子，药草新生较几茎。  

【秋夜坐吴山僧舍】  
夕阴一抹暗江城，入夜星河浅澹明。  
度水烟寒千树暝，隔林云卧一僧清。  
络虫故故催机杼，木叶萧萧送雨声。  
独坐山窗情自会，灯花无那向人生。  

【乙亥元日】  
元日狂歌倒竹樽，东风昨夜到柴门。  
生逢盛世忧何事，家在青山道自尊。  
残雪疏林开旧色，白沙细浪长新痕。  
春来漫有沧洲兴，文鶒银鹚满钓。  

【郎住竹堋口】  
郎住竹堋口，妾住杨柳堧。  
杨柳丝空长，不能系郎船。  

【驱车复驱车】  
驱车复驱车，起拂车上露。  
愿作车后尘，逐君车轮去。  

【游吴】  
短褐心愈壮，蒯缑歌自闻。  
薄游吴王国，来寻季子坟。  

【睡起】  
睡起散幽躅，荒冈春日西。  
野云飞不起，寒压竹枝低。  

【春日游慧山】  
闲抚溪边石，坐谈竹下门。  
残霞不作雨，远水欲浮村。  

【杂画（二首）】  
夕阳没中流，舟子不停橹。  
风来未满帆，望断桃花浦。  
尽日不见鱼，风高网罟冷。  
蹋船归未归，江波荡人影。  

【醉着】  
瓦瓶倒尽碎难醒，独抱渔竿卧晚汀。  
风露满身呼不起，一江流水梦中听。  

【桃源图】  
溪上春风笑语温，溪头春水涨新痕。  
中原逐鹿人谁是，桃叶桃花自一村。  

【夜泊阖闾城】  
欲行未行风力柔，吴门挂席夜正幽。  
秋水半汀鸥共我，好山两岸月随舟。  

【毛贞夫参政别予笼一白鹤与丹书一函见遗即席戏成二绝答之】  
奇路踉跄自少尘，白榆花落岛中春。  
主人应是浮丘伯，不惜仙禽借与人。  
半世徒夸万卷功，埋头今作蠹鱼虫。  
元知天上多文字，云篆烟书更不同。  

【席上偶成】  
杨花燕子弄春柔，醉倚箜篌笑未休。  
依旧清风明月好，买船吹笙过沧洲。  

【林侍御过访留坐竹下问武夷山水】  
清泉长日漱潺湲，豸史峨冠访竹关。  
自笑道人迂野性，相逢先问武夷山。  

【春暮】  
门开轣辘东风晓，酒熟床头无可人。  
听尽雨声浑不寐，楝花榆荚过残春。  

【白苎词】  
江上睡鸭烟草肥，江南白苎催换衣。  
雨声四月不知暑，过尽樱桃人未归。  

【忆王屋山人】  
几时不见鹿皮翁，回首碧云天自东。  
记得去秋新月夜，豆花棚下说年丰。  
刘尚书麟二首  

【留别孙太初】  
夕灯蛩语上空堂，门外芙蓉系野航。  
逸兴逐鸥常作侣，离魂入雁不成行。  
黄花伴客年年雨，短鬓雕秋夜夜霜。  
歧路渐多乡国异，天涯戎马又重阳。  

【山居】  
十年山馆始围墙，竹里开门笋正长。  
但著小车行得过，不嫌春露湿衣裳。  
郑郎中善夫六十三首  

【病起步西禅】  
一春伏枕莺可怜，病起野池明白莲。  
偶尔梳头出城郭，便应看竹到西禅。  
天晴求食鸟双下，日午闭门僧独眠。  
明发螺江有行役，红尘白鸟异风烟。  

【不寐】  
客思苦不寐，惊心豺虎喧。  
羽书秋后捷，鬼哭夜深魂。  
岁月消残燹，风烟失故园。  
彭城有弟妹，絺绤念温存。  

【夜入鲁北鄙】  
不见黄花面，凄其白雁前。  
清渠接淮泗，衰草入幽燕。  
月露犹团夜，兵戎更积年。  
归途不可极，赍梦岁寒天。  

【对湖】  
远水远如镜，平林渺欲迷。  
天多足鸿雁，沙暖定凫珣。  
秋事关身世，湖声避鼓鼙。  
老渔吾愧汝，曼衍听天倪。  

【闻开化用兵寄思道】  
旧是桃源地，如何丧乱滋。  
荷殳连老少，流血满潢池。  
蜀道奔惟汝，荆州仗有谁。  
尊翁在垂白，莫遣怨流离。  

【腊】  
南州不待律，腊后暖相催。  
久客惜残岁，他时闻落梅。  
家家斗酒会，处处短笳哀。  
却忆江西北，渔樵戍未回。  

【宿象山西坞】  
乱木藏幽鸟，清商集古城。  
暝烟分野意，山鬼习人声。  
未把桐川钓，聊为颍水耕。  
岩栖备寂寞，倘得遇初平。  

【古剑行赠仇将军北征】  
将军手提三尺冰，乃是鬼国之铁，大齿之珍，沧溟水枯淬不成。莫邪断发跃冶死，而后龟文漫理流天晶。霜锋闪烁鹈凝，万金吴钩拖赭缨。北斗七宿土花发，青天宝匣回机衡。魂斩断犀俱细事，此物自是苍龙精。江翻河亥罔象急，提出白曜摇东溟。飞芒杀白帝，喉下不可婴。丰城古狱谁识女，斗牛之墟元气升。沙塞秋高尘压城，黄龙白狼不肯庭。山甫无人武安死，战马西向徘徊鸣。安西都护君好行，此物应世世当平。丈夫叱咤鞭风霆，国难不赴非俊英。剑乎！剑乎！吾与汝，同死生。  

【赠道夫（三首）】  
华旂戒昧旦，之子北赴阙。  
丛林无繁条，天气正十月。  
中逵判绸缪，岂不念鹣蟨。  
赠子金琅玕，呐呐心结愲。  
京国多缁尘，终风永夕发。  
修坂无逸轨，知者备失蟨。  
故家亦有欢，浮荣亦有歇。  
志士无闲居，国忧固臲卼。  
将子东门行，微言不堪说。  
颓风吹岊水，饮子白玉杯。  
意长酒力微，日暮倚徘徊。  
十年绨袍恋，岁杪起离哀。  
咎愆孰与陈，游衍孰与偕。  
故国不可居，鲁生行凿坏。  
金台何崒峍，首山亦崔嵬。  
茂子竹柏心，余阴及枯荄。  
富贵苦相迫，师徒多遁巡。  
况当强盛时，谁能分沈沦。  
之子仗剑出，举足生烟云。  
河淮漫浩浩，中有要路津。  
岂忘风波恐，壮心念委身。  
陈霜沍修途，落月经柍桭。  
良友志异域，此志难重陈。  
欲扳时无何，欲往道无因。  
愿为双意而，飞飞出城敔。  

【沧洲夏夕】  
失意对蒲柳，沧洲昨夜风。  
野云依暮笛，客况近秋空。  
司马多年病，虞卿薄暮穷。  
此生随造物，行止合飘蓬。  

【晚秋直南省（二首）】  
南宫秋晚直，更鼓不胜残。  
鸿雁夜仍度，风霜天正寒。  
宫车延北望，越客滞南冠。  
三辅胡尘里，闻鸡未敢安。  
清宵梦不彻，鸦啼深树间。  
羯胡同汉月，陵寝在燕山。  
青草乘时长，黄斿何日还。  
因风候边使，咫尺见天颜。  

【谩兴】  
日月随人事，溪山共客情。  
水清鱼避影，松静鹤留声。  
枌梓怡前辈，文章达后生。  
时闻扣牛角，犹愧似要名。  

【哭张士孚】  
同舍今何在，斯人天下无。  
感时看谏草，何日奠生刍。  
狐鼠私相庆，衣冠势益孤。  
空余青史上，遗简载名儒。  

【对月怀闽中诸友】  
潞河今夜月，却望晋安城。  
少谷堂犹在，东峰花正明。  
旅愁存世故，乡梦逐人情。  
展转怀诸子，风沙吾独行。  

【黄岩黄宗贤为余筑室羽山招与共学方有心事未果守官郁郁辄有东路之思奈故乡多难欲归不可行当赴其招矣记兴一首】  
不分委沟壑，上林安一枝。  
官随年少后，拙负故人知。  
彝鼎终难就，箪瓢定不辞。  
故园方苦乱，去采羽山芝。  

【游金山寺】  
地控恒沙界，峰回沧海波。  
潮声永夜壮，云气秣陵多。  
龙窟存光怪，鲛宫湛绮罗。  
黄斿蔽江左，何日返天戈。  

【吊刘蕡祠】  
自昔悲歌地，刘生有墓祠。  
只余经世志，况值讳言时。  
去国英雄尽，还山事业迟。  
黄金旧台北，搔首动遐思。  

【闻道】  
闻道汉天子，身封镇国公。  
家初营上谷，臣得贺离宫。  
铁券传何急，将军气尽雄。  
郊牛凡五卜，车驾想河东。  

【赠汪希周料兵淮楚】  
白马清秋出上京，勾陈光照亚夫营。  
中原天子亲提剑，南国楼船远募兵。  
消息只愁千里草，逋逃新恨九江城。  
汉家历数元无极，吴楚猖狂终自平。  

【长安】  
渔阳上谷古幽州，王业千年易水流。  
胡骑远窥青海月，秦城长建白龙斿。  
总愁关塞生多垒，未道萧墙隐百忧。  
日短时艰衰病早，几回簪笏梦沧洲。  

【送吾惟可还三衢】  
昔年相逢胥水秋，今日重在闽山陬。  
中间丧乱真怜汝，南鄙音尘不散忧。  
别后山阳频弄笛，花时荆楚一登楼。  
旄头尚直天西北，何地巾车各自由。  

【顺门晓直】  
城上清钟散御墀，曙鸦声动万年枝。  
天回阁道星辰迥，云捧乾清岁月迟。  
内省尚承东阙旨，从官稀见早朝仪。  
羁孤愁断周南目，仙仗新传到具茨。  

【九日与倪小野祝姑溪登观星台】  
秋尽繁阴苦不开，散愁无计一登台。  
日边阊阖红云动，塞上风沙白鸟来。  
秦分正当金气盛，雁门未见玉音回。  
百年与尔同羁旅，九日徒歌黄竹哀。  

【寿日成礼奉天门】  
初日鸦啼宫树林，奉天高殿气骎骎。  
衣冠况值千秋节，犬马真恋万国心。  
白羽书来兵未解，黄河水落岁将阴。  
龙斿凤辇关山道，边事辛勤风雪深。  

【泰陵诗】  
千林松桧郁相回，永夜风生瀚海哀。  
万国昔曾瞻气象，五云空复护崔嵬。  
古来凤鸟长难至，天上龙髯定不回。  
苦忆焚香赐第日，报恩真愧济时才。  

【上妙高台】  
云海冥冥望不回，鲸波东蹴巨灵开。  
中天楼阁虚无里，南国风烟江汉来。  
世短动经多事日，愁长况上望京台。  
白门金鼓维扬卒，落日空传黄竹哀。  

【武夷曲次晦翁棹歌（二首）】  
幔亭彩幄会仙灵，紫雾蒙蒙薄太清。  
奏罢人间可哀曲，凤笙龙管杳无声。  
藏里黄棺壑上船，春风秋雨自年年。  
觉来天地终归尽，炼得丹成亦可怜。  

【竹枝词（二首）】  
西涧西边东涧东，千山不断万山通。  
谢豹见春啼出血，王孙上树捷如风。  
梨岭遥于枫岭遥，小关高比大关高。  
佣夫过岭如平地，一岁来回一百遭。  

【送人之郁林（二首）】  
苍梧之峰云万盘，下控牂牁连百蛮。  
莫道蛮方非近地，日南南是汉关山。  
郁林东下对扶桑，黑雾沉山是晕黄。  
鹧鸪啼上桄榔树，一寸乡心万里长。  

【羽猎谣（三首）】  
君王自拥鹔鹴裘，猎骑翩翩尽贵游。  
归来锡宴传封拜，狗监鸡坊十二侯。  
羽林十万是亲军，渔阳铁骑天下闻。  
厩马长留太白垒，胡天惊散犬羊群。  
今年天子又行边，敕报旄头照酒泉。  
乘舆自领嫖姚部，内使宣颁九府钱。  

【即事】  
赤县山河在，黄龙沙塞长。  
只忧胡部落，不着舜衣裳。  
骠骑年年没，单于世世强。  
仆姑寒射月，觱篥夜含霜。  
宝毂犹深入，金槊或转伤。  
前车未为远，神武有英皇。  

【闻西江乱】  
乍发洪都使，风传消息回。  
荆吴得剧孟，江汉尚深哀。  
画角连城动，黄衫自将来。  
万方思系虏，宁乏亚夫才。  

【南望湖】  
南望诸湖波映空，扬舲东逐芰荷风。  
垂杨乱覆茅檐绿，好着鱼梁山照中。  

【钱塘映江楼宴坐观潮】  
钱王此开济，旋入宋山河。  
潮汐秋来壮，雷霆水上多。  
尚传江有怒，翻恨海无波。  
飒飒攒陵树，悲风日夜过。  

【宿归云庵】  
泽国变元气，名山留晚芳。  
云藏伏虎寺，花近挂飘堂。  
鹅鹳飞腾远，渔樵言笑长。  
沉溟达者事，散地即慈航。  

【新昌县晓行】  
暝发新昌县，晨临赤土隈。  
秋花随地有，渚雁与云来。  
杂树炊烟出，前泾山照回。  
忽闻歌伐木，行路兴悠哉。  

【寒食与木虚登屴崱峰遂饯公衡】  
绝顶天风云乱飞，海门高浪近春衣。  
霸图王气东南尽，尧韭秦花天汉稀。  
此地赏心唯汝共，万方愁目欲何依。  
要知寒食山中意，萍叶江湖几是非。  

【柴门（二首）】  
凉月光不了，照我芳桂丛。  
白凫如人长，来往柴门东。  
家住白湖阳，习见风波事。  
苕荻何苍苍，乱我兰与芷。  

【寄戴仲鹖延平】  
嗟尔投荒在，十年归鬓新。  
豹文淹瘁疠，龙节渐风云。  
往事收残泪，清时录远臣。  
别深鱼雁阔，迹久凤麟驯。  
余亦丰城物，思君剑水滨。  
客衣浑自浣，不染雒阳尘。  

【天末忆思道】  
远怜方比部，经岁断来书。  
何日垂嘉树，青青拂敝庐。  
累憎鸿雁响，三见柳条疏。  
幽独疲孤梦，松斋月正虚。  

【侠客行】  
万里金微道，防秋世不同。  
秦城时借寇，汉女岁和戎。  
落日吹《杨柳，沙场恨未穷。  
莫收张掖北，复失酒泉东。  
天子遑推毂，将军誓挂弓。  
黄金装雁辔，白璧饰蛇。  
霸气天山雪，边声瀚海风。  
死生惟义激，部曲总骁雄。  
羌笛回青草，燕歌感白虹。  
营开月晕破，战胜贺兰空。  
直捣阏氏北，横行沙塞中。  
始知魏绛怯，岂说贰师功。  
洗甲蒲昌海，扬兵苜蓿峰。  
驰归大宛马，一一渥洼龙。  
赐邑连京雒，图形列上公。  
男儿雪国耻，不在藁街封。  

【秋日病怀】  
南州木落岁萧萧，蓟野风烟万里遥。  
病后客心惟药物，秋来人意满云霄。  
平沙雁带三江雨，横浦帆归八月潮。  
摇落应悲楚公子，不将旧业付渔樵。  

【送杨明府入觐】  
双阙玄霄上，三山沧海边。  
云逵望凫舄，明府似神仙。  
曲报离城调，琴希清庙弦。  
烦君告天子，百姓尚颠连。  

【复叹（三首）】  
我生四十无闻时已暮，三年角巾守烟雾。  
空村落日门不开，独抱鹑衾哭穷路。  
麒麟趾折龙马沓，世路那得知其故。  
呜呼！兴衰用舍总在天，中夜击剑心茫然。  
忆昔金闺困天梏，乞身还山思维谷。  
频年藜藿口不充，况复呻吟卧床褥。  
生子当如孙仲谋，豚犬区区但口腹。  
呜呼！天时人事两不值，我生安命而已矣。  
归来来归愁复愁，洁己不及沧溟流。  
苦逐猕猴逐山雪，眼中萧萧谁故物。  
天涯良友半槁死，我身虽在空皮骨。  
呜呼！青山伐木鸟嘤嘤，胡为使我无友生？  

【病中哭伯固】  
我眼双枯尽，那堪更哭君。  
平生犹铁石，灵爽定风云。  
葵藿虽同志，凤麟不恋群。  
吾徒向凋谢，谁黻太平文。  

【不寐】  
反侧终难寐，寒天候不明。  
经旬淹厉气，永夜厌滩声。  
万事呻吟外，他乡儿女情。  
还闻丧良友，展转泪交横。  

【哭遂初】  
良友看余几，今年报女亡。  
江山有，风雨泣秋堂。  
元气能无损，星文定不光。  
连宵激孤志，洒涕向钱塘。  

【忧】  
拟将新句咏销忧，咏罢重增双泪流。  
柱下朱郎成永别，江东黄尉竟何求。  
青袍事业悲三试，画省风烟感四休。  
摇落江山客途里，石门修竹梦林丘。  

【黄山杂诗】  
黄山如岱岳，萝山若梁甫。  
曾颠遏行云，屼々自太古。  
咸池荡初景，昧旦河已曙。  
我梦天部行，笑折扶桑树。  
黄山奠南服，嶭分楚望。  
连峰标天枢，结秀极地藏。  
金鸡时一鸣，高鸟不能上。  
眷兹俯沧海，穷岁梦波浪。  
蓝田有嘉植，种玉世莫比。  
灵气纷璀璨，熠熠寰区里。  
玞碧奴视之，琳琅乃支子。  
不遇后车载，终伏蟠溪水。  
园庐春欲至，岁事此伊始。  
采芳入曾云，散发不及理。  
蚕眠桑柘繁，土膏农务起。  
龙斗未敢闻，巢父正洗耳。  
殷给事云霄八首  

【行路难】  
水中走马，其可行？木末种莲，其可生？彭泽县中五斗米，何如高卧北窗无俗情。猛虎怒号山无色，百兽闻之俱辟易。一朝失所遭束缚，稚子芦矢来学射。  

【闻太初出游】  
江风散微雨，重峰生遥碧。  
林端浮新青，梅迟见残白。  
地僻争讼简，吏散庭宇寂。  
烟水澹孤城，斋阁坐成夕。  
忽念同怀人，清光隔咫尺。  
溪舟时载酒，野步或携策。  
静躁心讵异，寤歌聊自释。  

【芝田驿楼】  
晚照明高阁，曳云带远村。  
徒劳真自愧，高兴与谁论。  
木落凌山骨，潮平减石痕。  
东溟看不远，无奈水云昏。  

【简桂丹徒】  
多病东瓯客，空江独问津。  
飘零屈壮志，汩没共时人。  
沧海风云气，他乡草木春。  
江山怜地主，高兴欲相亲。  

【舟过吴江寄方思道】  
宦游安能住，明发晓霜侵。  
月没寒江远，山昏细雨阴。  
中原群盗恨，南国美人心。  
回首昆山近，苍茫烟水深。  

【九日得继之书】  
病起重阳花正开，高斋独酌当登台。  
吴中此日来双鲤，江上何时共一杯。  
万里长风吹落木，孤云斜日照秋苔。  
百年怀抱凭谁尽，沧海新收鼓角哀。  

【大堤诗（二首。金堤在东阿县）】  
北堤杨柳绿丝烟，更有桃花红可怜。  
携樽邀我南邻去，美酒怜渠不索钱。  
南堤北堤布谷飞，堤边禾黍青离离。  
堤上野花开复落，堤下行人行不稀。  
丁戊山人傅汝舟三十一首  

【宿山心永乐】  
朝登三仰峰，夕宿山心庵。  
久入名山游，蹊径颇尽谙。  
始知九曲外，复有南山南。  
森邃更险豁，深篁倚烟岚。  
沙田稻翼翼，岩桂花毵毵。  
疏篱隔鸡犬，朽树藏蜂蚕。  
尝传武陵源，傍有捕鱼潭。  
伐木不到远，却留松与楠。  
云光卸秋屦，回首望石龛。  
经旬四攀眺，偃息此自堪。  
涧芹食转美，草榻卧正酣。  
枕中有鸿宝，何必问老聃。  
长往来如返，多为世所惭。  

【游太姥石门】  
名山多石门，太姥奇莫状。  
想当开辟来，必有万鬼匠。  
大石架不如，小石巧相放。  
乍看怖欲堕，谛视极牢壮。  
一夫过仅容，云至不能让。  
初从俯身入，栈级屡下上。  
天窗漏日微，龙井滴泉旺。  
□□展复光，九门递趋向。  
出门见石峰，秀色九天望。  
一削倒地平，匪特取屏障。  
霞古荡幽痕，真骨固无恙。  
老树多生芝，幽潭亦成浪。  
好鸟时出游，于人每相撞。  
如知东方生，图记语非妄。  
斯游满深衷，何以答神贶。  

【登招山诗】  
招山不放海水过，坐与潮汐争咽喉。  
军门鼓角动地远，不觉送我招山头。  
风沙冥冥海在下，涛浪滚滚天真浮。  
一目可到九万里，寸心遥飞十二洲。  
千峰尽处日脚动，百鸟绝飞云色愁。  
帆樯散乱点秋叶，蛟龙出没如猕猴。  
天门荡久恐将裂，碣石漫过能不柔。  
未知尾闾果安在，只见万水皆兼收。  
将军教我认绝域，日本西户东琉球。  

【未至白塔投宿新坪农舍】  
云洞更何许，新坪又一村。  
前林露微月，半岭闻惊猿。  
野老不避人，篝灯候茅屋。  
始笑行路难，百里已三宿。  

【感遇】  
峨峨丹丘穴，千仞临骇谷。  
攒石象丽宇，飞泉冒灵木。  
日月旋其阿，霞雾草间伏。  
倏忽冷风飘，珍禽翔踯躅。  
仙人浮空下，紫童双玄鹄。  
长笑秋兰馨，四体美丰玉。  
顾我粲然笑，长跪授秘箓。  
其语可得闻，其人谁能逐。  
愿为飚车轮，展转竟心曲。  

【述游】  
规步无捷径，匏系岂达情。  
学稼力云疲，斧藻竟何成。  
厌抑居人世，悲哉日月征。  
大丙既非我，阴阳成寇兵。  
春华感过目，振耀仰贞明。  
思假垂天鹏，高峰遗此生。  
虎鹿不同游，寒虫岂疑冰。  
物性有固然，抑之谁为更。  

【杂诗】  
浮坳岂方舟，食饵非巨鳞。  
凤兮不在苞，所贵鸣及辰。  
当门兰蕙锄，何况在野芹。  
拥肿虽可羞，美材只为薪。  
促促岁阴生，感念增苦辛。  

【道路古事（三首）】  
偓佺采药父，松实欲遗尧。  
物微不足道，其意亦诚劳。  
与君结明信，山岳记久要。  
逆耳非谀言，一旦弃下交。  
本图朝阳鸣，何意比鸱鸮。  
薄终古有明，君子永攸操。  
日昃悔冥途，何不作晨朝。  
乔松生峻岳，修干概青宫。  
被蒙栋梁会，斧锯运成风。  
翻迹浮江汉，辟易上方供。  
斫以公输子，丹漆百千重。  
美材施壮丽，通天守高崇。  
白茅亦何须，倾根俟卑宫。  
秋气感长门，出门观列星。  
东井聚五纬，玄象岂非明。  
鸣鹤思晨集，冘晙迅宵征。  
徘徊白露下，伤我美人情。  
踽踽回空房，彼彗见西方。  

【我生行】  
我生不死命在仙，从师远岳方来旋。皇天未许斩蛟鳄，腰蟠龙剑徒蹁跹。尘心洗尽五湖月，意气散作六合烟。朅来人间四十年，布袍高格恼市廛。羞称岁星谪下土，谁道许令长后贤。漳滨老子旧令尹，几岁相识梅溪边。歌钟秀水动岂料，大笑箕踞当琼筵。酒酣吴松夸星命，指卿指相大丑妍。劝我不合甘云泉，玉禾且辍钟山田。吴松吴松听我言。君不见明时治历四海传，日至岁差过千载，司天观星多失躔。正德戊寅三月建小大，己巳庚午朔晦迁，毫厘参错缪恐千。君不见五星宫次本赘牵，尧舜之世实不然。何况迩来星变不似前，撒沙百万赴海死，妖彗三扫谁咎愆。我命当自造，古人徒可怜。洛闳一行圣皆死，邪律子平巧莫全。富贵岂真我辈设，鱼鳖要救生人悬。功成便放壶中鹤，会自扶摇上九天。  

【中秋乌石山】  
良夜孤峰顶，秋天阴复晴。  
大江烟下灭，低月雨边明。  
雁过声犹湿，云收意未平。  
狂歌谁独和，渔笛隔洲鸣。  

【屴崱峰酬陈子惟浚】  
秋日同高望，秋空指顾间。  
白为溟海浪，青尽岛夷山。  
逐客停杯酒，悲风动壮颜。  
去天虽不远，谁扣紫皇关。  

【喜少谷归】  
一笑春初尽，南归意已劳。  
王风时不竞，人事日相高。  
地湿菰蒲气，风生鹳鹤毛。  
柴门近湖水，知上钓鱼舠。  

【南峰庵庵径有古榕树悬枝对峙宛若关门】  
古树上危根，依天巧作门。  
云飞不在外，虎过定消魂。  
野客逢迎少，山僧出入尊。  
朋游坐不厌，叶落满金樽。  

【同陈明水鼓山诗】  
入洞风初定，乘桥日半明。  
断岩流水转，低树湿云行。  
林缺呈江练，泉香长石英。  
谁怜去国者，犹听暮猿声。  

【夜雨郑给事宅】  
恋阙未毁车，还山只结庐。  
暂中千日酒，迟上万年书。  
野树鸣干叶，晴潭响暗鱼。  
别君何所望，占气斗牛墟。  

【圣水峻山多古黄杨树予为置二株庵前】  
闰厄无人见，山深携汝回。  
暮蝉哀不去，秋草喜同来。  
梁栋随明世，茅茨合短才。  
千年如碍日，能记野翁栽。  

【陈子两湖草堂】  
东挹匡山洞，西凌妩姥云。  
酒船终日至，渔笛几江闻。  
扶病思留客，藏身俟报君。  
交深忘去住，秋叶点鸥群。  

【七日夜女会文】  
雕鹊架银桥，灵孙步玉霄。  
月疑加镜彩，云似助衣娇。  
燕乐方牛渚，鸾歌已凤箫。  
但知天地久，讵叹别离遥。  

【赤松咏】  
赤松五千丈，一丈一云生。  
蛟龙分叶卧，雷雨抱枝鸣。  
阴好鹤长在，巢居仙自营。  
苓须指夕，辅取九丹成。  

【九日蒋楼】  
菊日红圆敛，鹅山翠仄流。  
过风高动树，出月直窥楼。  
浪迹无关世，羁心不共秋。  
明朝渌水泛，别与白云留。  

【弋山眺和】  
峰青画龟石，水丽控龙沙。  
楚树悬猿直，衡云带雁斜。  
笙歌塞江县，琴响彻山家。  
思君整飞舄，待此步飘霞。  

【游玉笥山】  
玉笥开山远，金坛瞰谷重。  
灵光流世界，瑞气浑春冬。  
险涩千盘磴，参差百转峰。  
宿云长抱殿，游鹤不归松。  
虎涧泉为雨，鲸楼石作钟。  
韭抽尧叶净，桃发汉花浓。  
道士随黄犊，仙人驾赤龙。  
丹炉七焰灭，琼箓九霞封。  
乱竹通飞佩，繁芝碍放筇。  
愧为福地客，叨蹑羡门踪。  

【同诸子秋夕寻云谷晦翁读书台】  
看山午发澄溪浒，度岭钟鸣日已曛。  
百里川原平入眺，九霄星斗倒垂文。  
短袍席映疏林月，高枕窗含叠嶂云。  
欲访遗祠悲草木，早衰真愧道无闻。  

【宿少谷墓下作】  
良友竟亡悲凤死，遗编虽在泣麟穷。  
休论十载追趋地，只漫千山梦寐中。  
青草渐生今日雨，白杨时动故园风。  
抚坟岂称酬知己，愁绝春原薜荔丛。  

【澄卿罢令后常见过答焉】  
不应山雨夜频过，岂为茅堂隐薜萝。  
霄汉几年劳日月，江湖随地足风波。  
长沙谪去君恩重，彭泽归来酒债多。  
即看才高终濩落，古今贤达总如何。  

【圣水山月下】  
行寻流水从吾好，卧看青山奈尔何。  
永夜松风扫星月，经旬衾枕傍天河。  
身闲渐与仙人似，地静频闻山鬼过。  
短剑秋深思故国，白云回首万峰多。  

【月下】  
月明坐空山，不觉石苔冷。  
猿啸摇藤萝，乱我松桂影。  

【追送赵子后以病止龙城寺因寄赵此书】  
扬絮飘花怯远人，荒山古寺阅残春。  
他乡惟有前朝柏，得见踌蹰送客身。  

【衡岳原事】  
扶桑枝上交王父，七凤车前谒羽君。  
天遣玉笙谁得弄，时时吹起掌中云。  
高布衣濲一首  

【岳阳楼】  
巴陵城上岳阳楼，楼外长江日夜流。  
残雨数峰衡岳晓，暮云孤树洞庭秋。  
仙人夜奏沙边笛，估客春移树杪舟。  
十二危阑闲极目，满汀杨柳不胜愁。  
卧芝山人傅汝楫六首  

【移家】  
世情那可问，青岁欲移家。  
鱼得陶公法，耕烧庞老畬。  
种桃求汉核，食枣慕齐花。  
醉卧沧浪曲，科头看日斜。  

【雨中宴集栖霞楼感怀】  
他山十日此楼居，感昔怀今梦不虚。  
半榻流云愁雁远，一帘飞雨听莺疏。  
闲敲词客金声赋，静读仙人玉字书。  
身世自惭如枥马，路迷空礼白云车。  

【沙溪独坐有怀霞居亡友】  
尺五楼开鸟石尊，桂枝梅树净柴门。  
壶觞旦日家中宴，衣服秋冬海上村。  
沙际学书寻鸟迹，林间会意解禽言。  
奇踪忽忆霞居子，泪落溪流过竹根。  

【暮春雨集四山堂晚晴登乌石怀往柬一山古逸二子】  
雨罢山堂宴未休，乌山醉傍晚晴游。  
隔江云树翻残照，到石风花减客愁。  
祠殿草荒中使返，姓名苔蚀古人留。  
空伤往事论今夕，倚杖听莺忆酒俦。  

【过石田草堂因哭石田】  
频年我理吴航楫，几度相逢笑口开。  
沙雨江风今日泪，岁寒愁绝是重来。  

【闭门】  
频年罢酿老爱酒，客至无钱强出赊。  
落尽庭梅三日雨，香风闲对一瓯茶。  
方副使豪四首  

【故国】  
故国春犹好，晨风送马蹄。  
四山花气杂，万窦水声齐。  
旧木莺初出，新菑犊正肥。  
老翁闲倚杖，白发照清溪。  

【送章子发至雷岭】  
山中春独早，枕上雨初晴。  
泉响妨人语，花明照客行。  
野老杯盘洁，溪风杖屦轻。  
孤琴余万里，此别最关情。  

【赠陈生】  
老农深住石溪傍，赤日蒙君过草堂。  
若问生涯无可答，梅天犹有晒书忙。  

【常山卧雪亭】  
卧雪常山馆，孤吟气转雄。  
若逢洛阳令，闭户不相通。  
人瑞翁林春泽七首  

【居庸歌赠张心斋侍御】  
居庸城堞摩青穹，关门跨峙虎豹雄。  
千岩萧萧响戍柝，万木惨惨回悲风。  
上谷云中出三辅，北门锁钥金汤固。  
飞峦峭壁苍翠寒，迅湍惊涛雷霆怒。  
忆余昔度关头云，边烽初息无妖氛。  
儿童走卒手加额，为说潞阳张使君。  
往者先帝事西巡，翠华晨渡榆河津。  
六军腰横白羽箭，八骏身被金龙鳞。  
驾言遥遥向西指，使君闭关不肯启。  
赤心独把逆鳞批，劲气直作神羊抵。  
群小口噤不敢言，乃挽六辔回东辕。  
使君六月霜风冷，即今凛凛横关门。  
君不见朝廷有道单于款，土木之监犹未远。  
穆王马迹穷昆仑，千载祈招徒恳恳。  
呜呼！张公之力能回天，况当揽辔澄九埏。  
吾将望尔于泰华之山巅。  

【九月二十四日早朝】  
走马出东署，承明漏向残。  
月华分曙色，霜气重秋寒。  
车驾榆林道，衣冠玉笋班。  
小臣金鉴录，何处达龙颜。  

【中秋清源公署】  
万里秋光旅夜清，空庭倚杖转伤情。  
月明偏照干戈地，风冷惟闻鼓角声。  
东海鱼龙俱寂寞，南枝乌鹊尚飘零。  
天衣欲把思无力，愁绝长安北斗城。  

【谢刘中丞商侍御建百岁坊】  
翠旗谷口万松风，喘息犹存一老翁。  
讵意夔龙黄阁上，犹怜园绮白云中。  
擎天华表三山壮，醉日桑榆百岁红。  
愿借末光垂晚照，康衢朝暮颂华封。  

【行宫（二首）】  
汉皇车驾拟南巡，河上行宫处处新。  
杨柳堤边含雨色，翠眉愁结未舒颦。  
驿卒征夫旦复休，鸾舆未必竟南游。  
见说江淮民力困，行宫风雨使人愁。  

【宫词】  
沈香亭北夜炉熏，自拨琵琶向夜分。  
岂是玉颜偏寂寞，君王原不识昭君。  
附见  
☆林侍郎应亮（五首）  

【落花篇】  
东邻昨夜飞红雨，落花如霰随风举。  
千丛缀绮谢繁枝，九陌垂青隐芳树。  
忆昨芳妍乍放时，含娟凝艳骋容姿。  
盈盈绛帻承曦暖，烨烨瑶英泛露滋。  
地拟昆溟霞作幄，门连阊阖玉雕题。  
昆溟阊阖非人境，喜得繁华荐清景。  
共讶同心照日开，坐怜并蒂临风整。  
鸣弦伐鼓斗春菲，列彩飞觞延昼永。  
为君催晓下朱楼，为君欢燕淹华省。  
华省朱楼春昼迟，雕栏色色自称奇。  
蝶翅轻穿翡翠筠，龙柯误触秋千丝。  
名园岂辨烟和树，名卉难分菌与芝。  
名园名卉色非一，夺目瑶华纷转日。  
总多富贵卫张门，不让风流王谢室。  
风流富贵擅谁家，照耀纵横本自夸。  
别有仙葩吐仙种，疑从琼岛泛琼华。  
绿畹斜攒珠蕊树，玉盘遥挂赤城花。  
万斛香中贮甘露，五云芝上护流霞。  
霞飞露染春光暮，东邻远客西邻戍。  
鸾镜佳人愁里看，雁门征客暗中度。  
此情难语北征人，此情偏入东家妇。  
百啭莺呼作怨声，一叶花飞减妆素。  
莺花岁暗可重新，节物朝来已非故。  
簇陌游丝逐飙空，垂堤空梗向流东。  
含香故弄妆台上，袭暖偏留舞袖中。  
含香袭暖竟何处，乍入东墙复西署。  
悠扬未识飘零归，寂历如随风雨去。  
乍惊叶萼忽辞丛，何况飘廊兼委路。  
随蓬不恋故根春，冲燕宁知托巢羽。  
梧桐井畔映光寒，桃李蹊阴暮色阑。  
蟋蟀机残催锦字，凤凰楼迥乏青鸾。  
青鸾锦字总迢绝，见此令人心欲折。  
败叶逢君可赠题，孤条感妾能生檗。  
掇叶攀条聊自持，回簪转黛顾容仪。  
茱萸锦上红尘恨，杨柳声中玉笛悲。  
三千图画怜芳迹，十二阑干凋翠眉。  
青苔忍诵蘼芜调，红树曾题芍药诗。  
题诗欲寄远行客，春风相忆故园陌。  
瑶池千岁始重看，锦瑟三春勿轻掷。  

【昌平道中晚作】  
岁晚昌平道，千官历翠微。  
霜封阴殿瓦，云染祀臣衣。  
骑火通幽谷，岩钟散御帏。  
仙游忆空乐，杳杳六龙飞。  

【溪上】  
清溪流不极，林际带疏钟。  
鸟道连山屋，滩声落水春。  
涨消新有岸，云起本多峰。  
愁对猿啼峡，乡关烟树重。  

【春情】  
雕栏朱箔澹池塘，旭日莺啼出洞房。  
初服已从千蕊丽，新妆犹带百花香。  
斗成百草遗金钏，弹罢孤桐倚玉床。  
更道春宵闲弄笛，相将明月舞鸾凰。  

【秋后经废寺】  
露槿霜枫秋满寺，瓦烟疏冷石床隈。  
萧条更值寒风后，黄叶深于旧路苔。  
许给事天锡一首  

【晚次安南吕块站】  
琼云归路正匆匆，十里官亭坐晚风。  
何事最关孤客思，数声啼鸟木绵红。  
方处士太古二十首  

【归解石山杂题】  
山高日出迟，云重天寒早。  
源远断人烟，木落惊啼鸟。  
南斗雁峰坳，北极玉栏杪。  
下界隔中天，阴阳别昏晓。  

【夜坐喜晏伯谦谈禅】  
海月未出山，清宵起灯烛。  
草坐偕道流，谈禅畅幽独。  
云岩一何深，心远境自足。  
泠然忽成悟，风吹隔窗竹。  

【随处】  
随处自丘园，无心计子孙。  
江清平见寺，山小远连村。  
野况家常饭，真情故旧尊。  
兴来唯嗜酒，意到已忘言。  

【简良通】  
幽人秋雨后，懒出凤山门。  
藜杖空云气，葛巾多雨痕。  
轮蹄悲市井，水石梦江村。  
白酒还君醉，陶然卧竹根。  

【拨闷】  
浪游何处是天涯，回首无成百念差。  
可笑满怀常酒盏，不知春事已桃花。  
双台山下渔翁艇，独树江干野老家。  
书卷钓竿清似水，浮生从此不须嗟。  

【寒食思献小酌】  
已买桐江旧钓船，清江白石趁鸥眠。  
风前转眼逢寒食，时事惊心岂少年。  
故国梨花千树雪，小堂杨柳一枝烟。  
夜来有梦高阳侣，觅得村沽饮十千。  

【社日出游】  
村村社鼓隔溪闻，赛祀归来客半醺。  
水缓山舒逢日暖，花明柳暗貌春分。  
平田白洫流新雨，绝壁青枫挂断云。  
策杖提壶随所适，野夫何不可同群。  

【寒食】  
春光二月忽三月，天气单衣又夹衣。  
树树梨花相斗发，家家燕子欲偷飞。  
客怀不惯逢寒食，世路还堪住翠微。  
溪上柳条新弄碧，软风晴日待侬归。  

【谷雨】  
春事阑珊酒病瘳，山家谷雨早茶收。  
花前细细风双蝶，林外时时雨一鸠。  
碧海丹丘无鹤驾，绿蓑青笠有渔舟。  
尘埃漫笑浮生梦，岘首于今薄试游。  

【江中晚泊】  
风急水欲立，日暮山争深。  
双席落洲渚，几家新柳阴。  

【寄意（二首）】  
春风吹柳枝，游子别家时。  
坝上多杨柳，春风吹不吹。  
春风吹桃花，游子未还家。  
洞口桃花片，多人未曾见。  

【放船（二首）】  
放船春水漫，系缆柳条青。  
去去江村近，风吹鱼网腥。  
兰桡回白鸟，青草破塘湾。  
醉怯新罗薄，春山带雨看。  

【题鼓山廨院壁】  
十年宝剑行边友，半夜寒灯梦里家。  
细雨短墙新佛院，小堂香满荔枝花。  

【夜酌清白亭同郑继之过黄用光看新竹】  
移灯半醉看琅玕，梦里潇湘月影寒。  
记得题诗伤缥节，鹧鸪啼断粉痕干。  

【十五夜饮王敬止园亭】  
客子未归天一涯，沧江亭上听新蛙。  
春风莫漫随人老，吹落来禽千树花。  

【玄墓山上方】  
危栏倦倚带斜阳，今夜禅床借上方。  
七十二山何处是，洞庭烟水正茫茫。  

【客散】  
客散书堂秋日凉，山风吹雨葛花香。  
竹床藤簟茶初熟，消受山人午睡长。  
昆仑山人张诗五首  

【游嵩华值岳子还吴中赋赠】  
欢悰眷春陶，凄怆感秋别。  
日予嵩华游，子亦返吴越。  
江海壮烟帆，山川险辕辙。  
虽殊水陆途，共抱辛勤辙。  
风涛各一方，云壑每同月。  
龙骛迥莫攀，凤举渺难掣。  
高情逸松乔，孤怀挺倪缺。  
远游信昭旷，独往惭薄劣。  
历览穷幽奇，岖嵚足怡悦。  
暌携何日并，努力崇令节。  

【偶题】  
我是襄王作赋臣，曾攀兰茝楚江滨。  
多愁多病春如酒，为雨为云恼杀人。  

【崔西峨山中别起楼台寄赠】  
山人习静谢氛埃，甲第遥从天上开。  
流水自然成涧壑，闲云终日护楼台。  
珠帘度鹤窥金篆，璧月穿花送玉杯。  
鞭石不劳蓬岛去，吹箫时引风凰来。  

【候玉樵子】  
注酒攀花长候君，城边芳草已斜曛。  
登楼数向西林望，只见青山拥白云。  

【过抑斋先生】  
偶过维摩宅，悠然南郭陲。  
闭门芳草合，入室白云移。  
尘俗了不染，道心闲自怡。  
焚香素馔罢，斜日下花枝。  
程布衣玄辅八首  

【雪后次吴江】  
北风吹短日，孤棹倚松陵。  
城郭留残雪，江流走白冰。  
新诗歌自慰，好梦笑无凭。  
故旧吴山下，山阴兴欲乘。  

【舟次京口逢故人】  
相逢一曲酒如渑，京口留欢去未能。  
波影满船烟雨散，瓜洲晚见隔江灯。  

【登越王城怀古】  
霸业今何在，行成计亦深。  
秋风吹海水，寒日下山阴。  
野燎余荒草，孤城带远林。  
吴仇终克复，不负卧薪心。  

【盂城晚眺】  
高堞邗沟上，清秋夕眺中。  
远烟千树碧，落日半湖红。  
岁月空歌凤，音书久断鸿。  
干戈正多事，何日到江东。  

【怀杨仪部君谦】  
故人久无书，山川隔淮楚。  
相思不可携，独卧江东雨。  

【过淀湖泊石浦】  
沙蒲偃秋风，湖云藏夕雨。  
何处远行人，飞帆下石浦。  

【石浦偶占】  
石浦潮自回，缃帘风欲举。  
一洗草堂清，过云洒疏雨。  

【馆邸纪事】  
柴门一月南京雨，斗帐半床西晋书。  
藜杖日晴初出户，园林落木已萧疏。  
汪本八首  

【晚兴寄罗子应程师鲁】  
白日下平野，长风起层波。  
美人不可见，消息今如何。  
愁边草木歇，梦里关山多。  
惜哉岁云晏，回首鬓将皤。  

【溪行呈元之族祖】  
雨濯山光润，风吹溪响清。  
有怀成远咏，无伴趁幽行。  
野草不媚世，沙鸥宁近名。  
归来卧松石，新月西林生。  

【边夫怨】  
一枝长戟六钧弓，千里山河百战中。  
惆怅故园衣不到，边城容易起秋风。  

【春日睡起有怀张廷毓评事】  
睡起西林日又曛，嘤嘤啼鸟隔窗闻。  
吴山越水人千里，杨柳桃花春八分。  

【客归】  
十年辛苦厌尘沙，只见秋风不见家。  
今日归来篱落下，肯将醒眼对黄花。  

【夜宿芦潭】  
石尤风动驻征帆，千里孤光月正南。  
翘首故林天一角，水禽相伴宿芦潭。  

【春暮】  
转壑穿林驾小车，曈昽初日散平沙。  
春光恰似秋容淡，处处春风吹落花。  

【舟中有成】  
故乡南望渺无涯，水面云深日又斜。  
欲问浮生何所似，试来风处看杨花。  
汪生民二首  

【避雨山寺】  
偶逐荷锄入，松关犬吠频。  
山僧买药去，风雨自留人。  

【芙蓉山居】  
孟夏林木茂，绿荫吾庐繁。  
石床枕道书，独卧尽日闲。  
仙源最深处，无人扣柴关。  
梦中见羲皇，乃笑尘世颜。  
微风吹梦觉，正见白云还。  
程节一首  

【卖花吟】  
妆罢幽闺坐，门前叫卖花。  
春光用钱买，那得到贫家。  
郑崐四首  

【青山】  
把酒对崔嵬，青山颜亦开。  
吾嗟不如女，曾见古人来。  

【老人】  
手里支藤长过肩，月明扶醉步村前。  
后生共说先朝事，及见英皇北狩年。  

【送族孙时敬游大梁】  
白头不厌监门役，虚左常承公子迎。  
此去梁园须访古，相烦为我吊侯生。  

【寓意】  
锦衣公子意翩翩，下马人争接玉鞭。  
昔日青娥今白发，强操檀板向歌筵。  
佘育二首  

【重过大梁坡台废寺有感】  
古寺无僧门半扃，重来往事暗伤神。  
一株残柳犹青眼，似识当年系马人。  

【贫女吟】  
旧丝织尽复新丝，辛苦终朝不下机。  
只恐与时花样别，不堪裁作嫁人衣。  
汪衢三首  

【独饮效陶】  
开轩对嘉树，散发坐清阴。  
邻家送美酒，一笑还自斟。  
聊兹舒性情，岂复较浅深。  
凉风树上至，为吾弦素琴。  

【谢人惠壬辰历】  
唐虞今圣人，巢许余前身。  
梅花枝上历，自识山中春。  

【过太湖】  
玻璃万顷水云铺，大半人家住近湖。  
捕得细鳞才出网，儿童穿柳赌呼卢。  
方廷玺一首  

【白水寺】  
石径逢僧一话间，白云深处不知还。  
松阴日午茶烟起，不有客来僧更闲。  
◎补人  
☆施举人侃（四首）  

【宴陆氏庄】  
恶雨忽云止，高云招可来。  
农移虹外笠，儿跪掌中杯。  
竹亚鸟双落，歌清渔独回。  
稍闻幽惬处，鞋脚即相催。  

【登瓜州南楼】  
金焦壁立原无地，吴楚中分独此门。  
万里风清悲白鸟，六朝踪迹倚黄昏。  
山光隐见云边寺，日气霏微海上村。  
闻道长安应不远，野人端欲献江蘩。  

【岁暮】  
阴风激人山雪动，空村入暮岁事微。  
饥鸟挟子抱寒树，农夫牵茅遮坏扉。  
塞北蒲宫何燥燥，城东草堂聊依依。  
青灯照影忽不惬，却走出门月满衣。  

【庵中寂无一人童子觅酒未至】  
数尽归鸦酒未来，佛香伴我信悠哉。  
忽惊门外欢声过，邻父叉鱼得隽回。  

## ●丙集第十二  

何副使景明一百二首  

【独漉篇】  
独漉独漉，驱车折轴。不畏折轴，但畏车覆。  
芃芃者莸，生彼中衢。虽有兰蕙，当门则锄。  
同行窃金，相顾道左。我实不知，彼则畏我。  
食荼知苦，食梅知酸。狐裘之敝，可以御寒。  
有虎斑斑，伏于林下。我欲射虎，愧无劲弩。  
肃彼北风，渡彼中流。岂不怀忧，与子同舟。  

【车遥遥】  
马上车遥遥，望望车尘灭。  
但闻上车语，不得下车别。  
寒鸡喔喔知夜半，邻翁舂粱妇炊饭。  
仆夫闻鸡趣车起，欲明未明行十里。  
火轮飞出扶桑霞，羲和骑龙鞭日车。  
君看日亦无闲时，我车安得常在家。  

【枣下何纂纂】  
种枣北墙下，枣熟委路衢。  
行人竞取食，居者守空株。  
□□枣初赤，倾路且停车。  
枣当今日尽，谁能少踟蹰。  
天命诚不易，荣落互相渝。  
功勋本积累，倾夺在须臾。  
聆我枣下言，贫贱可久娱。  

【刺促篇】  
刺促刺促，井燎不续。虽有场苗，室则靡粟。  
罗雀务获，不言其多。见彼渊鳞，或言其苛。  
跣夫逐鹿，坐者食肉。苟一需百，百尔莫足。  
譬彼乘车，弗率坦野。驱驰不已，或败尔马。  
河有伏罟，蛟龙去之。相彼有明，孰逢其灾。  
前有鼓乐，后有寇盗。方言方笑，不敢以告。  
执鼠不力，或伤其手。彼虎彼兕，矧不以走。  
有蓬其树，其腹之枵。岂不休息，维颠在朝。  

【秋江词】  
烟渺渺，碧波远。  
白露晞，翠莎晚。  
泛绿漪，蒹葭浅。  
浦风吹帽寒发短。  
美人立，江中流。  
暮雨帆樯江上舟，夕阳帘栊江上楼。  
舟中采莲红藕香，楼前踏翠芳草愁。  
芳草愁，西风起。  
芙蓉花，落秋水。  
江白如练月如洗，醉下烟波千万里。  

【瑶瑟怨】  
美人竹间亭，虚帘空月华。  
相思湘江曲，泪竹生斑花。  
花开为谁好，花落不复扫。  
出户见春风，低头怨芳草。  
坐弹五十弦，起视江月残。  
愁弦不堪听，手涩金雁寒。  
一弹正凄切，再弹转呜咽。  
三弹拨幽肠，声乱冰丝结。  
西风吹芙蓉，一夜落微红。  
岂知瑶瑟音，能消青镜容。  

【竹枝词】  
十二峰头秋草荒，冷烟寒月过瞿塘。  
青枫江上孤舟客，不听猿声亦断肠。  

【平坝城南村（三首）】  
朝出城南村，策马入荆杞。  
村中八九家，烟火自成里。  
儿童候晨光，稍稍荆扉启。  
四邻务收获，时复披草语。  
昵昵何所云，但言好禾黍。  
秋阴结林霏，细雨洒茅室。  
牧放止近郊，牛羊不相失。  
广园散花林，平畴蔼风日。  
长幼不出门，咸知恋俦匹。  
喧喧车马中，徒为慕高秩。  
悬舆当何时，可使志愿毕。  
沉沉古陂水，日暮寒更绿。  
隔陂见居人，萝蔓缠草屋。  
摘禾留客饭，采薪伐秋木。  
童稚持竹竿，雨中放鸡鹜。  
区区化外国，犹得睹淳朴。  

【发京邑】  
驱车出郊门，杖策遵古行。  
返顾望城阙，引领内怀伤。  
崇京概霄汉，逶迤一何长。  
双观临驰道，群宫俨相当。  
迅飙激棂牖，游云起纵横。  
汉道值全盛，缨菼烂辉光。  
侧观青云上，鸣佩倏来翔。  
梁生何慷慨，辽辽悲未央。  

【度河】  
夙征肇延津，明晨临大河。  
洪源下积石，砥柱屹嵯蛾。  
渺渺梁宋区，汗漫纵经过。  
自非陵与岸，於安障其波。  
扬帆赴中流，四顾莽无涯。  
崇云徂广泽，迅风夕吹沙。  
积阴不可测，鱼龙偃相加。  
前无千尺梁，一苇胡足夸。  
人生寡恒居，奚异波上槎。  
岂无舟楫志，漂泊当奈何。  

【还至别业（四首）】  
鸡鸣高树杪，狗吠墟里间。  
家人望车徒，远客造门端。  
入门问所亲，上堂叙悲欢。  
行人暮饥渴，秉烛具盘餐。  
明月照西户，三星烂中天。  
出门践野草，白露倏已漙。  
十年苦行役，兹夕方来旋。  
宁知非梦寐。忽忽心未安。  
诘晨亲友至，筐榼携所需。  
各言平生欢，念子久离居。  
绸缪语未毕，展席临前除。  
园荣亦已抽，况有盘中鱼。  
人情倦怀土，富贵岂常於。  
无为泥形迹，所愿恒相俱。  
依依入乡闾，惨恻历故疆。  
行迈逾几时，所见忽以更。  
成人匪故识，耆齿日凋丧。  
平生所同欢，转盼殊存亡。  
羁魂邈遐域，旅柩归中堂。  
人命不相持，奄忽如朝霜。  
抚事感今昔，喟然热衷肠。  
弭驾及春暮，比屋事耘耕。  
时物展遐瞩，契我遗俗情。  
故林茂以密，敝庐亦将成。  
芳兰冒紫葳，园柳尚垂荣。  
泽葵蔓废井，瓜田依故城。  
策杖衡门下，仰偃遂平生。  
所愿在怡亲，余者奚足营。  
世情恶衰歇，天道递亏盈。  
驷马岂不贵，翻覆坐相倾。  

【艳曲（二首）】  
御沟连上苑，大道接平沙。  
紫陌三千骑，青楼十万家。  
城中杨柳树，风起暮飞花。  
高堂临万户，朱构耀城隈。  
共籍鸳鸯绮，双持鹦鹉杯。  
春风楼下度，一夜百花开。  

【拟古（四四）】  
圆如天上月，光辉尚当缺。  
与君非一身，安能不乖别。  
关山日悠远，举步难可越。  
君如双车轮，妾心如车辙。  
相随万里去，绕绕何时绝。  

【咏怀（四首）】  
北陆无淹晷，岁迈阴已长。  
摄衣起中夜，凛凛悲严霜。  
明月丽高隅，繁宿纵以横。  
徘徊仰天汉，惋彼参与商。  
形影永乖隔，万里徒相望。  
烈炎灼昆冈，乃辨金石坚。  
金石有恒性，销铄讵能迁。  
薪樗莫伤桂，刈萧毋及兰。  
薰莸不同器，清淆本殊源。  
君睹高翔翼，卑栖非所安。  
英英园中槿，朱荣媚朝阳。  
朝阳倏西筜，朗月借其光。  
驰辉难久耀，华陨不再扬。  
番番白马郎，皎皎青楼娼。  
容好岂足恃，相要在衷肠。  
积薪以待燔，畜裘以御冬。  
为物贵及时，余者安足庸。  
金张藉地势，卫霍承华封。  
冯生守穷巷，白首不见容。  
贱者日邅屯，贵者日以崇。  
邈彼天上京，玉宫阍九重。  
高高不可测，欲往将何从。  

【赠边子】  
戎马暗中原，嗟此远行子。  
遥遥赴城阙，戚戚望桑梓。  
路阻难可通，河清讵能俟。  
俯仰君父间，出处良在此。  

【出城赠韩子】  
晨车去遥遥，将子城之隅。  
城隅何所有，有荷复有蒲。  
念当与子别，思心立踟蹰。  
它人岂无友，非子谁为娱。  
折荷勿涉水，涉水濡子车。  
安得琼瑶华，采掇为子需。  

【古怨诗】  
陨叶辞旧枝，飘尘就歧路。  
迟徊决绝意，言念平生故。  
泥泥行间泥，零零蔓草露。  
岂不畏沾污，为子无晨暮。  

【送崔氏】  
飘飘山上葛，累累田中瓠。  
苟非同根蒂，缠绵安得固。  
人情易反复，结交有新故。  
嗟哉夙昔好，乖弃在中路。  
明珠倘无因，按剑不我顾。  
深言匪由衷，白首为所误。  
亮君勖恒德，永副平生慕。  

【青石崖栈（秦中）】  
侧行青石栈，谁能久延伫。  
断板连曳云，喷泉洒飞雨。  
迅流西回激，峻坂东折屡。  
筜岸互倾欹，危梁袅撑拄。  
饮猿骇游鳞，立马接翔羽。  
慎尔千金躯，永念垂堂语。  

【盘江行】  
四山壁立色如赭，盘江横流绝壁下。  
惊涛赴壑奔万牛，峻坂悬空容一马。  
危丛古树何阴森，寻常行客谁敢临。  
徭妇清晨出深洞，虎辟白昼行空林。  
沈潭之西多巨石，短棹轻舟安可适。  
日光射壁蛮烟黄，雨气蒸江瘴波赤。  
土人行泣向我云，此地前年曾败军。  
守臣只知需货利，将士欲苟图功勋。  
英雄谟策自有术，窜妇奸男何足论。  
营中鼓角连云起，阵前临山后临水。  
烹龙酾酒日酣乐，传箭遗弓尚惊喜。  
战马俱为山下尘，征夫尽向江中死。  
遂令狐豕成其雄，屠边下寨相转攻。  
千家万家鸡犬尽，十城五城烟火空。  
夕阳愁向盘江道，黄蒿离离白骨槁。  
魂入秋空结怨云，血染春原长冤草。  
只今夷虏来归王，高墩短堑俱已荒。  
牧童驱羊上茔冢，田父牵牛耕战场。  
惟有行人行叹息，说闻盘江泪沾臆。  

【雨夕行】  
城头雨脚黑不断，阶下冻潦流已满。  
出门咫尺无所适，积雾连云接平坂。  
城中家人沈与赵，我忽思之费招挽。  
赵子闭门卧不出，沈生冲泥来独晚。  
临阶下马入我堂，琅琅高咏不可忘。  
瑶徽浮尘为我拭，磁罂浊酒为我尝。  
西邻彭生亦豪士，四壁风雨卧一床。  
隔墙深夜呼即至，三人团坐倾壶觞。  
须臾檐雨乱沾席，窗风萧萧动烟柏。  
照夜青缸寒向人，促曙红垆暖留客。  
请君再歌我击节，晨鸡已下西城陌。  
呜呼！  
人生欢乐难再来，古人满眼俱尘埃。  
何况与子异乡域，此地相逢能几回。  

【岁晏行】  
旧岁已晏新岁逼，山城雪飞北风烈。  
徭夫河边行且哭，沙寒水冰冻伤骨。  
长官叫号吏驰突，府帖连催筑河卒。  
一年征求不少蠲，贫家卖男富卖田。  
白金纵有非地产，一两已值千铜钱。  
往时人家有储粟，今岁人家饭不足。  
饥鹤翻飞不畏人，老鸦鸣噪日近屋。  
生男长成聚比邻，生女落地思嫁人。  
官家私家各有务，百岁岂止疗一身。  
近闻狐兔亦征及，列网持矰遍山域。  
野人知田不知猎，蓬矢桑弓射不得。  
嗟吁今昔岂异情，昔时新年歌满城。  
明朝亦是新年到，北舍东邻闻哭声。  

【长歌行赠旺兄】  
兄为吾祖之长孙，能将孝义持家门。  
耕凿不随时俗改，衣冠颇有古风存。  
我家东冈旧乡土，谷有田场桑有圃。  
诸兄喧哗逐城市，兄也萧条守环堵。  
仆童驯雅妻更良，男女膝下皆成行。  
女长适人止近里，男大为农不出乡。  
只今汝年六十七，我翁为叔汝为侄。  
岁时相看如父子，登堂过庭礼不失。  
弟昔省兄尽君欢，夜秉灯烛罗杯盘。  
兄前劝饮嫂劝餐，留我一月相盘桓。  
自从离兄仕下都，都城谁是悠悠者。  
万户清晨霜满裘，九衢白昼尘随马。  
朱门金锁午未开，我曹不敢骑马回。  
此时吾兄正稳卧，日高户外无人催。  
爱兄好静谢尘网，一卷道书常在掌。  
托身未肯附年少，举手何曾揖官长。  
顷来生事日看微，种麻自织身上衣。  
少儿从学长干蛊，我兄心中无是非。  
君不见人间岁月坐相迫，胡为东城复南陌。  
兄今已作白头翁，弟亦长辞青琐客。  
山中桂树况逢春，谷口桃花更照人。  
花前树下一壶酒，弟劝兄酬不畏贫。  

【玄明宫行】  
君不见玄明宫中满荆棘，昔日富贵今寂寞。  
祠园复为中贵取，遗构空传孽臣作。  
雄模壮丽临朝廷，远势连袤跨城郭。  
忆昨己巳年来事，秉权自倚薰天势。  
朝求天子苑，暮夺功臣第。  
江艘海舶送花石，戚里侯门拥金币。  
千人力尽万牛死，土木功成悲此地。  
碧水穿池象溟渤，黄金作宫开日月。  
虹霓屈曲垂三梁，蛟龙盘拏抱双阙。  
城中甲第更崔嵬，亲戚弟兄皆阀阅。  
戚里歌钟宾客游，排门冠剑公卿谒。  
生前千门与万户，死时不得一丘土。  
石家游魂泣金谷，董相燃脐叹堳坞。  
宫前守卫无诃呼，真人道士三四徒。  
石户苍苔生铁锁，玉阶碧草摇金铺。  
星宫昼开见行鼠，日殿夜祷闻啼狐。  
游客潜窥翠羽帐，市子屡窃金香炉。  
桑田须臾变沧海，桃树不复栽玄都。  
我朝中官谁最贵，前有王振后曹氏。  
正统以前不得闻，成化之间未有此。  
明圣虽能断诛罚，作新未见持纲纪。  
天下衣冠难即振，中原寇盗时复起。  
古来祸乱非偶然，国有威灵岂常恃。  
玄明之宫今已矣，京师土木何时止。  
南海犹催花石纲，西山又起金银寺。  
君不见金书追夺铁券革，长安日日迎护敕。  

【崔生行】  
（予之至京师也，友人崔太史子钟曰："久不闻何子言矣，为我作《崔生行。"）  
崔生自反金陵谪，骑马复走长安陌。  
时危颇负经济才，海内但识文章客。  
自从盗贼近神京，四海不见烟沙清。  
黄河流血日惨怛，中原战骨霜纵横。  
朔方兵马又已弱，天下财赋难尽榷。  
书生不得言世务，大臣谁有匡时略。  
我到长安访交友，子与河内犹相厚。  
感今恋故有，吐胆倾心共杯酒。  
去年更见玄都花，万事空伤蓟门柳。  
河内忧时未解颜，子亦谈兵不辍口。  
金矿玉璞隐光耀，紫气龙泉郁盘久。  
议论反遭时辈忌，形容岂免流俗丑。  
王良伯乐不在御，骅骝騕褭徒能走。  
人言古人未可轻，古人往往皆无成。  
子云老大不晓事，殷浩当时空有名。  
事去惟应嗟白首，时来未必济苍生。  
即今风尘尚澒洞，羽檄飞符递相送。  
西北山河战角悲，东南天地军麾动。  
江海未见鲁连耻，朝廷不闻贾生恸。  
尘埃早知才质殊，霄汉况睹名声重。  
瑀宫清庙待琴瑟，大厦明堂要梁栋。  
天生公等世所须，努力他时有大用。  

【乐陵令行】  
山东郡县一百八，无有一城无战场。  
到今漂血成野水，如山白骨横秋霜。  
云台功高将不收，投笔亦有书生谋。  
黄金大印赐豪贵，白面岂得言封侯。  
唐朝公卿集如云，平原太守名不闻。  
二十四城见贼走，抗城乃是平原守。  
君不见前者寇盗时，县吏州官各亡命。  
北梁白马终日行，济上黄旗错相映。  
不闻开门战，但闻开门迎。  
吁嗟乎！平原太守乐陵令。  

【同崔子送刘以正还关中】  
燕川芳草歇已久，行子西行更回首。  
骏马春停渭曲花，金鞭暮指秦中柳。  
看君兄弟皆豪雄，十年侧想中丞公。  
东山云月卧未起，北海宾客谁相通。  
荷花初红酒初碧，汝归登堂见颜色。  
若问长安旧友生，崔何二子常相忆。  

【游猎篇】  
周王八骏行万里，朝游昆仑暮沧海。  
驱霆策电遍天地，虎骤龙驰倏烟霭。  
奔戎造父两为佐，大人王母遥相待。  
千金白狐来四荒，蝼蚁下国轻天王。  
君不见秦皇叱咤役九有，海东驱石石为走。  
桥边孺子如妇人，博浪沙中铁椎吼。  
又不见武皇旌旗日络绎，射蛟浔阳江水赤。  
五陵侠少夜相遇，探丸杀吏还惊辟。  
天门嵯峨城九重，虎豹为卫蛟龙宫。  
紫微钩陈翼帝座，至尊只合安高崇。  
脱渊之鱼出山虎，白龙鱼服何劳苦。  
沈江距河势有然，万乘反遭匹夫侮。  
君不见曹家老爽诚愚蒙，平生不识司马公。  
死生祸福在人手，宁能常作富家翁。  
一门流血岂足惜，坐使神器归奸雄。  
昨夜昌平人梦天，龙文赤日绕燕川。  
城中莫辨真天子，道上传看七宝鞭。  
腐儒为郎不扈从，愿奏相如谏猎篇。  

【点兵行】  
先皇简练百万兵，十二连营镇京观。  
团营十万更精猛，呜呼耗减今无半。  
昨传胡入白杨城，有敕点选营中兵。  
军中壮丁百不一，部遣老小从征行。  
自从御马还内厩，私家马肥官马瘦。  
富豪输钱脱籍伍，贫者驱之充介胄。  
京师土木岁未已，一身百役无不受。  
禁垣西开镇国府，内营昼夜罗金鼓。  
四家骁健三千人，出入扈从围龙虎。  
边头城堑谁营屯，遂使犬羊窥北门。  
天清野旷恣剽掠，百里之内烟尘昏。  
肉食者谋无远虑，仓皇调遣纡皇顾。  
即今宣府大失利，杀将覆军不知数。  
辽东兵马已久疲，朵颜反复非前时。  
又闻迤北外连结，朝廷坐失东藩篱。  
往时京边士，苦乐今顿异。  
且如私门卒，食粮日高坐。  
此兵昨一出，见者交泪堕。  
纵令荷殳趋战场，身上无衣腹饥饿。  
君不见府中槌牛宰羊猪，穿城蹋踘行吹竽。  
高马肥肉留京都，可怜此兵西击胡。  

【平溪】  
徙倚平溪馆，天高秋气清。  
水萤光不定，山籁响难平。  
夜火云间戍，寒枫江上城。  
终宵无梦寐，高枕听滩声。  

【镇远】  
地僻先摇落，空亭长绿莎。  
山川连蜀道，市井杂夷歌。  
旅箧衣裳少，秋程风雨多。  
无人相问讯，尽日抚寒柯。  

【夜】  
地远柴门静，天高夜气凄。  
寒星临水动，片月向沙低。  
入室喧虫语，张灯住鸟啼。  
自然幽意惬，不是恋深栖。  

【雨夜似清溪】  
院静闻疏雨，林高纳远风。  
秋声连蟋蟀，寒色上梧桐。  
短榻孤灯里，清笳万井中。  
天涯未归客，此夜忆江东。  

【九日同马君卿任宏器登高】  
岁岁重阳菊，开时不在家。  
那知今日酒，还对故园花。  
野静云依树，天寒雁聚沙。  
登临无限意，何处望京华？  

【客至】  
野外逢迎少，柴门落叶稠。  
人闲不扫室，客到始梳头。  
且为烹茶坐，还因看竹留。  
登临如有兴，更上水边楼。  

【西郊秋兴（四首）】  
野屋清秋暮，寒沙易朔风。  
岁年悲老树，歧路感孤蓬。  
醉岂逃名士，狂非避世翁。  
寻常门自掩，无客到山中。  
旧家浉水上，门向钓台边。  
近市来沽酒，中流坐放船。  
蒹葭开晚照，洲渚接寒天。  
渔父如相识，长歌过我前。  
亭古枫杉落，缘溪不待秋。  
西风怯纤绤，细雨恋重裯。  
双鹭寒窥井，孤鸿晚过楼。  
白鸥还有意，相逐向吾洲。  
严风日以发，落叶转纷纷。  
远树斜衔照，寒山半入云。  
步兵常嗜酒，水部本能文。  
怅望千秋上，斯人亦不群。  

【送吕子】  
京洛三年客，云霄万里违。  
上书俱不报，解佩独先归。  
北极临燕甸，南山绕汉畿。  
相将未可料，歧路断蓬飞。  

【顾内翰约看花城南寺病目不赴】  
不赴南城约，遥传寺里篇。  
看花吾未老，出郭偶无缘。  
簇马低春日，啼莺隔彩烟。  
风沙开病眼，愁向艳阳天。  

【闻雁】  
见汝今南下，怜予一望家。  
乱声求侣急，高影背人斜。  
月静林无叶，云寒菊有花。  
万行关塞泪，秋日堕胡笳。  

【玉泉】  
行游金口寺，坐爱玉泉名。  
云去随龙女，风来动石鲸。  
入宫朝太液，穿苑象昆明。  
却望天河水，迢迢万古情。  

【大祀】  
金榜星辰幕，瑶函海岳编。  
受禧同汉室，登禅异秦年。  
日抱龙旗转，天流羽盖旋。  
扬雄老部从，白首赋《甘泉。  

【题苏子瞻游赤壁图】  
垂老黄州客，高秋赤壁船。  
三分留古迹，两赋到今传。  
落日寒江动，青天断岸悬。  
画图谁省识，千载尚风烟。  

【送杨太常归省（二首）】  
锦里趋庭日，声华见蜀都。  
弟兄今二妙，父子宋三苏。  
礼乐风云地，旂常日月图。  
今皇念大祀，未可滞江舻。  
闻道西京寇，犹多虎豹群。  
过秦应有论，谕蜀可无文。  
未返巴山使，空悬栈道军。  
烦将父老意，归报圣明君。  

【汝庆宅红菊】  
红菊开时暮，亭亭冠物华。  
亦知颜色好，不是艳阳花。  
罗绮娇秋日，楼台媚晚霞。  
清香如不改，常傍美人家。  

【秋夜】  
暝砌凝寒色，高楼闭绮栊。  
露虫吟蟋蟀，风叶下梧桐。  
此夜关山月，何人怅望中。  
泠然感秋思，况复听征鸿。  

【与孙戴张三子纳凉】  
薄暮携三子，追凉步短宵。  
水边低出月，楼上忽横箫。  
久露花沾湿，微风竹动摇。  
醉歌聊永夕，坐待紫宸朝。  

【出阁过勤甫省中】  
梧垣通左掖，花省接仙郎。  
并坐停杯晚，高谈卷幔凉。  
水阴沈绀殿，山影落雕墙。  
愧我同朝客，传君寡和章。  

【寄易内翰】  
日日望长沙，忆君城柳斜。  
风尘愁燕雀，江海叹龙蛇。  
公子天边草，夫人庙口花。  
故乡杯酒罢，遥亦念京华。  

【寄三子诗】  
鄠杜终南曲，邠岐渭北陲。  
水多龙卧处，山有凤来时。  
星宿中宵动，风云万里移。  
沧江问灵剑，离合少人知。  

【城东泛舟】  
水郭移尊宴，沙原列骑停。  
岸开平放舸，林转曲通亭。  
雨意云垂白，风情柳送青。  
衣冠夕临泛，东望极沧溟。  

【过宗哲故宅】  
过门犹宿昔，驻马复谁留。  
雨院残春竹，风庭折晚榴。  
还家无二顷，归榇有孤舟。  
日暮邻人笛，凄然涕泪流。  

【八月二十八日子容过对菊】  
近节逢花放，开尊集异乡。  
乾坤共一笑，风雨似重阳。  
谁识暮蝉意，独怜秋树芳。  
它时益烂熳，邀尔醉西堂。  

【汝济夜过同以行对菊花】  
摇落相过地，芳菲晚更亲。  
酒醺留媚眼，灯色笑生春。  
风雨新晴夜，江山未老身。  
百年如不醉，恐负此花神。  

【长安柳】  
三月长安柳，春风吹暮天。  
花飞御沟水，叶傍汉宫烟。  
绕岸犹堪折，临流更可怜。  
故园无限树，零落战场边。  

【中元节有感】  
去岁中元节，朝陵百职同。  
严趋神路左，遥拜孝园东。  
龙虎瞻王气，乾坤仰帝功。  
未回衡岳驾，空堕鼎湖弓。  
启兆龟图顺，编年凤历终。  
玉衣陈画幄，宝瑟瑀玄宫。  
北极犹前日，南薰亦旧风。  
病居逢此日，长望五云中。  

【武昌闻边报】  
传闻虏骑近长安，北伐朝廷已遣官。  
路绕居庸烽火暗，城高山海戍楼寒。  
一时边将当关少，六月王师出塞难。  
先帝恩深能养士，请缨谁为系楼兰？  

【长安驿】  
暮雨萧萧云黯然，数家山下起炊烟。  
窗闻早雁秋多思，门对寒流夜不眠。  
远使正持三楚节，旧游曾扣九江船。  
驿程南去无穷路，来往风尘阅岁年。  

【岳阳】  
楚水滇池万里游，使车重喜过巴丘。  
千家树色浮山郭，七月涛声入郡楼。  
寺里池亭多旧主，城中冠盖半同游。  
明朝又下章华路，江月湖烟绾别愁。  

【华容吊楚宫】  
别馆离宫纷绮罗，细腰争待楚王过。  
章华日晚春游尽，云梦天寒夜猎多。  
废殿有基人不到，荒台无主鸟空歌。  
西江烟月长如旧，只有繁华逐逝波。  

【秦人洞】  
闻说秦人此避秦，碧桃零落旧时春。  
家移洞里难知姓，水到人间易问津。  
山色溪声自今古，石床涧户空埃尘。  
洞前即是南征路，来往年华客鬓新。  

【月潭寺（二首）】  
绿萝阴下列蒲团，茗叶松花进晚餐。  
近水云霞晴亦雨，傍岩楼阁昼常寒。  
旅怀寥落逢秋半，僧话淹留坐夜闲。  
惆怅尘踪又南去，朝来钟磬隔烟峦。  
玲珑金刹白云边，踏阁攀林一径穿。  
龙出洞门常作雨，鹤巢松树不知年。  
僧来殿上鸣钟饭，客到山中借榻眠。  
怪底夜来难得寐，秋风窗下绕流泉。  

【云溪驿】  
云溪驿里经过处，六七年间两度行。  
风土不殊初到日，雨墙难认旧题名。  
异方见月思乡县，远客逢秋念友生。  
明日巴陵江上酒，弟兄相对不胜情。  

【病后】  
病后频惊节序过，不将风景怨蹉跎。  
秋来门巷依枫橘，岁晚衣裳恋芰荷。  
洛下闲居辞宦早，茂陵消渴著书多。  
凤凰池上三年客，騕褭空鸣白玉珂。  

【吹笛】  
横笛高城弄晚芃，碧空如水雁来时。  
关山月落肠应断，楼阁秋生响易悲。  
杨柳天边浑折尽，梅花江畔故开迟。  
武陵回首南征路，一曲那堪马上吹。  

【秋兴】  
高楼一上思堪哀，水尽山空雁独回。  
万里关河迷北望，无边风雨入秋来。  
故人尺素年年隔，薄暮清砧处处催。  
徒有寒樽对花发，病怀愁绝共谁开。  

【过寺访以行】  
今年春色倍堪思，奈尔看春病起迟。  
窗瞩太行云断处，坐闻江汉雁来时。  
柳香渐扑燕姬酒，草色频催谢客诗。  
更欲息栖寻野寺，细萝芳杜碧山期。  

【题严内翰赐扇】  
端阳彩扇百官传，每岁宫臣赐独偏。  
君去翰林供奉久，始来经幄拜恩年。  
颁从殿阁风先动，捧向云霄月并悬。  
象毂银环倍光宠，好扬薰吹助虞弦。  

【长安】  
白云望不尽，高楼空倚栏。  
中霄鸿雁过，来处是长安。  

【晚出左掖简薛君采】  
露重芙蓉馆，云轻翡翠城。  
文园病司马，消渴望金茎。  

【独立】  
独立对秋阴，冥冥望河渚。  
只见沙上烟，不见烟中雨。  

【白雪曲（二首）】  
暗逐梁尘起，潜随烛影流。  
似怜歌舞处，故故入高楼。  
梅花开雪中，相看斗奇绝。  
常教雪似花，莫遣花成雪。  

【诸将入朝（四首）】  
大将龙旗朝帝京，至尊亲遣近臣迎。  
侍中独领嫖姚部，战马皆归龙虎营。  
阙下千官侍凤楼，苑中天子建龙斿。  
豹房虎圈先班赏，武帐前边赐姓侯。  
河北诸军尽有名，云中骁骑本轻生。  
金装白马翩翩出，不见长安子弟兵。  
少年生长在边城，介胄南征虮虱生。  
马上朝来横吹曲，梅花一半是吴声。  

【送韩汝庆还关中】  
华岳云台万里情，高秋落日眺秦城。  
黄河一线通沧海，身在仙人掌上行。  

【秋日杂兴（四首）】  
寒皦啼断槿园空，万树凋伤八月中。  
只有南山苍桂在，一株花发向秋风。  
雨花风叶总堪怜，海燕江鸿各渺然。  
莫向高楼空怅望，暮蝉多在夕阳边。  
紫蔓青藤各一丛，野人篱落管西风。  
郊扉远绝谁能到，秋日虫鸣豆叶中。  
柏林枫岸迥宜看，杨柳芙蓉不禁寒。  
最爱高楼好明月，莫教长笛倚栏杆。  

【宫词】  
微霜凄凄金井栏，城头月出冻云残。  
玉楼高对蓬莱雪，谁道宫中夜不寒。  
薛郎中蕙一百一十九首  

【善哉行】  
来日大难，痛心疾首。今日为乐，莫惩其后。  
大难如何，昊天不嘉。吉凶有时，人莫之知。  
鹿之游斯，在彼中野。庖人调和，将以为脯。  
翩翩白龙，好是鱼服。豫且射之，载中其目。  
少康出畋，不复其舍。戎王朝卧，乃缚尊下。  
式戒在始，式备在终。匪戒匪备，害于其躬。  
天命戾止，匪夙则莫。勉尔在位，无俾天怒。  

【巫山高】  
巫山高郁郁，襟带亘天涯。  
上靡白日阳，下陵青云眉。  
玄岩何嵯峨，层惸互参差。  
景象非一状，远望令心悲。  
献岁出游猎，千乘齐交驰。  
翠帐罗曲阿，羽盖垂琼芝。  
龙骑践蕙圃，昚首戏兰池。  
回车背中路，娱乐未云疲。  
置酒景夷台，设礼高唐祠。  
君王千万岁，岁岁长如斯。  

【宫中乐】  
偶过昭阳馆，雕栊闭绛纱。  
卷帘通一笑，落尽满庭花。  

【折杨柳】  
三月卢龙塞，沙中雪未干。  
朝来折杨柳，春色忆长安。  

【莫愁曲】  
侬家住石头，绿水绕歌楼。  
不是工客娱，何缘字莫愁。  

【长安道】  
神州应东井，天府擅西秦。  
双阙南山下，千门渭水滨。  
公卿畏主父，宾客慕平津。  
方朔何为者，虚称避世人。  

【洛阳道】  
凤阙正中天，龙池带洛川。  
层城三市列，复道两宫连。  
锦障藏歌伎，羊车戏少年。  
更逢嵇阮辈，长啸酒垆前。  

【对酒】  
畏涂有千虑，劳生无寸隙。  
唯余对酒时，暂作伸眉客。  
妖姬杂睇笑，欢友连衿舄。  
相逢判一醉，钱刀非所惜。  

【陇头吟】  
沙漫漫，石簇簇，马仆车摧陇山曲。  
陇山日日行不前，夜夜还从陇间宿。  
关东只说羊肠阪，那知陇阪如山远。  
陇阪逶迤距西域，古来此地希人迹。  
山川本自隔华戎，君王直欲吞夷狄。  
自从汉虏互相仇，塞上风尘无日休。  
几群天马来荒外，百万征人戍陇头。  
堪嗟百万征西卒，半作陇山山下骨。  
谁为戎首祸斯人，后有汉武先嬴秦。  
秦家无策良可嗤，汉制匈奴空尔为。  
愿令边郡谨备寇，不用中原多出师。  

【江南曲】  
江南光景殊无赖，水如碧玉山如黛。  
吴王旧苑芳草多，鸳鸯飞过斜阳外。  
船头醉岸乌纱巾，兴来看遍江南春。  
五湖倘遇范少伯，夺取当时倾国人。  

【芳树】  
芳草荣春日，萋萋盈后园。  
绛房承露坼，素叶向风翻。  
散影连云屋，吹香入网轩。  
美人来已暮，零落复何言。  

【行路难（三首）】  
君不见山中行人葬虎腹，复有贪狼饱人肉。  
天生二物毒爪牙，比似谗人未为毒。  
谗人之毒在利口，能覆邦家如覆手。  
一夫中伤那足悲，万事纷纭真可丑。  
君不见伯嚭加诬子胥刎，越师西来吴国尽。  
又不见上官纳谮屈原死，楚王翻为秦地鬼。  
谗人反覆不可凭，变易是非移爱憎。  
重华聪明疾谗说，更向通衢市矰戈。  
可怜豪杰死道边，总为奸邪在君侧。  
行路难，行路难，只在谗人唇吻端。  
宁当脱屣蹈东海，不须驱马入长安。  
我歌行路难，什百之端歌一端。  
丈夫委质事天子，岂谓当由左右始。  
九重邃远壅蔽多，疏贱孤臣竟谁恃。  
君不见贾谊上书谈世务，汉皇欣然绛灌怒。  
只言旦暮即公卿，一麾却作长沙傅。  
又不见董生硁硁守廉直，儒者安知丞相力。  
白头不得里中卧，远徙胶西骄主国。  
二公之事略无异，史策纷纷多此类。  
余风积习传至今，覆辙危机在平地。  
沛国迂儒不晓事，酷信丘轲泥文字。  
往年抗疏婴逆鳞，赐玦归来十二春。  
岂无高足据要津，未肯低眉干贵人。  
贵人方寸九折坂，况我三轮行不远。  
帝阍无路欲何之，五岳寻仙未应晚。  
男儿有事在四方，我今胡为不下堂。  
白首徒怀经济策，青袍虚忝尚书郎。  
蚤年不睹道路涩，慷慨登朝期树立。  
万分论议甫一吐，群小猜谗已横集。  
自兹投劾归田里，汹汹风波犹在耳。  
敢恨流离世不容，独幸崎岖身未死。  
摧藏无复异时意，攀援永谢同朝士。  
始悟高贤好长往，却愧顽疏昧知止。  
君不见当时汲汲鲁中叟，褰裳濡足常奔走。  
七十二君冀一遇，枘凿方圜终不偶。  
楚狂悲歌伤凤衰，郑人窃悼丧家狗。  
大圣行藏且如此，小儒功名亦何有。  
闭门不免忧饥寒，出门险巇千万端。  
祸福重轻君自看，不如解却头上冠。  
悬车絷马但高卧，莫叹人间行路难。  

【从军行】  
少小慕功名，击剑复谈兵。  
误信封侯事，甘作从军行。  
一朝备行伍，几处罹辛苦。  
西南通远夷，东北攘骄虏。  
武帝雄材略，土宇新开拓。  
衔命驰严马，登坛延卫霍。  
诸将竟邀功，岁岁出临戎。  
勒兵盈塞外，发卒遍关东。  
骚屑干戈动，萧条田野空。  
庙谋贪战伐，边隙开胡粤。  
军兴急星火，兵连淹岁月。  
戈船下厉水，策马逾葱雪。  
山川行未半，容鬓惊凋换。  
寒冰手指堕，炎风肌肉烂。  
思乡已泪尽，望远堪肠断。  
怫郁鱼泣津，凌兢猿眩岸。  
悠悠历绝国，险道何倾侧。  
虎穴讵可入，鬼方宁易克。  
间使闭昆明，单兵陷疏勒。  
全军有天幸，从吏无人色。  
天时变杀机，壮士奋兵威。  
飞矢风鸣镝，推兵血溅衣。  
长驱五王国，大破九重围。  
万里悬旌出，三军奏凯归。  
边垂日无事，鸟尽良弓弃。  
行直贵臣憎，功高同列忌。  
赏格多排沮，谤书仍负累。  
白头还士伍，赭衣从吏议。  
输力奉明君，忠邪不见分。  
丹心徒贯日，剑气枉凌云。  
人事竟莫测，天命谅难闻。  
可怜麟阁上，不画李将军。  

【从军行】  
少小习胡兵，从军右北平。  
先登百死阵，却破万重城。  
边郡勤王苦，中朝论赏轻。  
封侯自有数，安用怨匡衡。  

【凉州词】  
陇西西去抵凉州，边塞萧条处处愁。  
青草不生青海曲，黑云常聚黑山头。  

【塞下曲（三首）】  
阴山缚尽犬羊群，万里胡天散阵云。  
塞外降王三十郡，来朝尽隶霍将军。  
长城西北万重山，无数征人若个还。  
明妃死后留青冢，定远生前隔玉关。  
日暮阴风吹铁衣，孤军转斗陷重围。  
虏中白骨行当朽，楼上红妆尚忆归。  

【效阮公咏怀（十四首）】  
翔夌赴长飙，翩翩戾高冥。  
举翮覆白日，伏颈云间鸣。  
顾谢野田雀，僶俛营此生。  
与子各殊涂，无用相讥评。  
朝登古台上，遥望大河阴。  
朱明来自南，隆暑倏已临。  
丹霞曜阳景，渥露沾玄林。  
炎风振曾柯，鸣蝉响哀音。  
四时代终始，变化递相寻。  
盛长固殊昔，迟暮方在今。  
感物切悲情，忾叹伤我心。  
昔有中黄伯，立慬一何劳。  
右手搏雕虎，左接太行猱。  
岂如东海翁，嗜酒佩赤刀。  
粤祝终不验，侧身焉所逃。  
蜎蜎桑中蠹，戢戢托尔躯。  
下枝噏沉液，上条咀槁肤。  
饮食亦已遂，不念彼树枯。  
树枯竟何如，憔悴在须臾。  
飘飘云间龙，卑高一何殊。  
变化成霖泽，千载长相俱。  
群狙竞芋栗，喜怒随转移。  
飞飞海上鸥，矰缴不可施。  
张仪谢苏君，赵令说李斯。  
小义鲜能终，邪径固多歧。  
利害异目前，亲仇在一时。  
他人各有心，愉乐且相欺。  
侥幸昧全图，此计良可嗤。  
飘风振玄幕，若木零朱华。  
六龙匿西山，蒙汜扬其波。  
翩翩市中子，于心太回袤。  
不见憔悴色，但闻慷慨歌。  
卑危诚未远，祸乱岂在多。  
人人恤其私，安能尚顾他。  
已矣勿重陈，嗟予可奈何。  
穷漠万余里，海冰周四隅。  
中原勒千乘，翱翔顺风趋。  
白羽翩翻飞，一军惊且呼。  
扬节下高阙，长缨系单于。  
右行临月窟，左旋出日区。  
立功何足矜，猛气聊以舒。  
蟾南箕，阴魄沦东溟。  
乘风避其灾，首旦集鲁城。  
神飙鼓洪涛，雷电正纵横。  
大鱼裂地底，昆仑势如倾。  
西山有精卫，举翼方远征。  
志意岂不伟，惜哉焉所成。  
龙伯有大人，轻出越故疆。  
东上五山巅，学钓尾闾傍。  
六鳌曳独茧，员峤沉北荒。  
天汉断西流，海水自飞扬。  
列仙涕滂沱，帝侧巧中伤。  
手中握朽骨，魁垒不得长。  
生才良不幸，处世诚独难。  
扬蛾兴妒阶，怀璧贾罪端。  
灵均既见放，韩非亦自残。  
奉身失所从，慷慨使我叹。  
北冥有异物，神变何峥嵘。  
上为千里鶤，下为万亩鲸。  
俶傥自足赖，升降非已荣。  
羞彼雉化爵，龊龊黍我形。  
守道遗荣利，趋物丧其真。  
诎伸难并观，高尚良可伦。  
不见玄庐子，精神已无存。  
煌煌口中珠，含此谁为珍。  
富贵焉足求，甘我贱与贫。  
朝出上东门，迢递望三川。  
修涂未能半，险阻屡迁延。  
征马立踟躇，徒旅念归旋。  
捷径不肯入，安用直如弦。  
茕茕罹苦辛，失路谁当怜。  
昔闻黄灵乐，乃在洞庭傍。  
一奏鱼愁入，再奏鸟悲翔。  
大声岂不妙，细物焉能当。  
独有双玄鹤，延颈遥相望。  

【赠饶平令曹先生】  
炎方信巨丽，海峤弥光辉。  
冲波迅交属，断岫相围。  
铜乳隐云穴，金膏被石碕。  
青林互缭绕，玉草竞芳菲。  
岭戍接丹徼，县斋当翠微。  
褰开尽洲岛，偃卧同岩扉。  
高阁只自闭，鸣琴方独挥。  
心和物皆定，欲静神来依。  
灵境邈难测，异人游岂稀。  
虚无翡翠盖，仿佛芙蓉衣。  
安邑傥可累，吾将从此归。  

【田中筑舍修治树艺】  
庄生卧濠梁，范子去海隅。  
行止信难侔，远迹要不殊。  
伊予慕栖遁，脱冠归里闾。  
卜宅近郊坰，葺宇就田庐。  
南荣面崇冈，北牖背幽墟。  
虽非山水地，取乐自有余。  
筑牖仍先趾，穿池即故渠。  
林木尽旧行，圃畦皆曩区。  
寡欲罕所营，众美亦云俱。  
爵禄无常位，贫贱有安居。  
岂惟畏淹留，得以免忧虞。  
欢此平生情，永言焉可渝。  

【侯大驾回】  
西北收皇旅，东南归帝京。  
山驱八骏下，海泛六龙行。  
后车环外区，前驷集神坰。  
支兵联四校，中坚屯九营。  
绛气曳朱竿，青云生翠旌。  
饶歌彩吹激，行漏玉鸾鸣。  
入觐万国至，清宫群后迎。  
金貂杂流景，圭璧委繁星。  
录功对五帝，合符朝百灵。  
俯窥地纽正，仰瞻天柱平。  
郊禋方展义，升封将告成。  
祈招美王度，长谣诵休明。  

【咏料丝灯】  
淮南玉为碗，西京金作枝。  
未若兹灯丽，擅巧昆明池。  
霏微状蝉翼，连娟侔网丝。  
烟空不碍视，雾弱未胜持。  
碧水点葱郁，彩石染萎蕤。  
霞叠有无色，云攒深浅姿。  
焚兰发香气，对烛映红滋。  
明月讵须侈，夜光方可嗤。  

【杂咏（六首）】  

【风】  
蛾眉帘下出，春风花际来。  
云落鬓间发，蚁转手中杯。  
华梁尘乍动，罗帷影复开。  
试将巫山雨，吹向楚王台。  

【烛】  
客醉北堂上，花生夜户中。  
色乱歌梁月，影暗舞衣风。  
珠帘照不隔，罗幌映疑空。  
愿得陪长宴，相看曲未终。  

【屏风】  
屏风十二曲，罗列洞房隅。  
双环金屈膝，四角锦流苏。  
蛾眉行处隐，玉袖坐中扶。  
因歌留上客，翠盖少踟蹰。  

【蒲】  
昔闻咏塘上，今见玩池中。  
紫茸含细蕊，绿带舞轻丛。  
蜻蛉高下逐，翡翠往来通。  
徘徊桂兰渚，竟日与君同。  

【萍】  
参差如霰布，的娰星出。  
鱼戏影初开，鸟散文仍密。  
幸因云雨会，且免风波失。  
无裨江海流，徒谢芳菲质。  

【兔丝】  
根株不自立，枝蔓为谁饰。  
偶同杂组文，未比朱弦直。  
园客何由整，天女讵堪织。  
暂附松柏枝，终辞霜露色。  

【郊居作】  
池御鲜珍鳞，樊笼多铩翮。  
物情忌窘束，人事伤纷迫。  
拙薄谬荣涂，疏慵谢朝籍。  
销声背喧竞，息影投幽隙。  
丘园虽寂寞，悠然殊自适。  
徘徊弄文史，流连眷泉石。  
神轻片云上，目莹清川激。  
蓬峤宛相闻，沧洲如在觌。  
未申隐沦志，稍习湛冥迹。  
外慕非所希，聊用终晨夕。  

【冬夕】  
空斋生夕霭，俯仰俄清绝。  
开帷玩光景，就槛看云月。  
寒条响哀吹，曾林皓余雪。  
怀人不可见，徒令自怡悦。  

【晓坐斋内】  
近曙早莺喧，乍暖游丝密。  
稍稍竹待风，纷纷花就日。  
临堂点芳翰，披衣玩仙帙。  
赖此自多娱，暂缓幽忧疾。  

【重游萧氏园】  
别此真如昨，重游换物华。  
粉滋曾倚竹，红浅旧看花。  
沙阪萦林曲，山篱逐水斜。  
城南咫尺路，未觉往来赊。  

【暮春园中作】  
荒径入园墟，经旬旷游涉。  
林飘依槛絮，蔓引横阶叶。  
春阑意已倦，风晚花如怯。  
怃然阅徂景，弥使忧相接。  

【答颜惟乔】  
俗纷倦城肆，放浪怀林莽。  
命赏来芳讯，探奇协幽想。  
萧条南苑际，中夏犹凄爽。  
雨霁绿泉生，风惊白云上。  
禽鱼行盼睐，水木坐俯仰。  
梁栋下阴霏，房栊递哀响。  
沦飘病转剧，偃蹇年日长。  
名山仍未去，末路竟何往。  
故人念相慰，贱子拟自广。  
旦日伫登临，愿言操几杖。  

【月夜望雪】  
朝看云际雪，夜月坐中楼。  
宛似青天上，俯观银汉流。  
犹怜目未尽，好为上帘钩。  

【志感（二首）】  
二仪育万物，四时代寒暑。  
三五咸哲王，质文有今古。  
圣人贵通变，愚者或未睹。  
周公兴礼乐，光翼兄与父。  
宣尼谋鲁国，一变道斯举。  
旧章不可忘，季世赖毗辅。  
苟能继先志，改制固法祖。  
国家历年祀，庶绩罔不叙。  
乘时宜损益，更化俟明主。  
愧无贾生书，今日悟当宁。  
圣王久已徂，方策不俱逝。  
大者载诗书，遗烈播无际。  
猗嗟德不泯，文章亦相俪。  
吾观三五迹，旷代若同世。  
区区汉唐来，群儒犹善继。  
葳蕤竹素间，君相赖攸济。  
皇朝属全盛，光重施来裔。  
自非良史才，大业有瑕翳。  
愿言见作者，缀缉列凡例。  
纷纶括群典，俶傥袭六艺。  
言文行则远，斯理良匪细。  
惓惓告在位，秉笔当勿替。  

【庵中】  
市声入墟落，瓮牖未全晓。  
虫飞亦薨薨，焉知此生小。  
群动随天运，宇宙长纷扰。  
独有庵中人，冥然化机表。  

【郭外】  
置酒命交游，巾车向城郭。  
徘徊空野外，乐绪翻萧索。  
凉风变云日，白露惊川薄。  
秋水增烟雾，衰林半摇落。  
良时一若此，人生讵如昨。  
援琴写哀弄，停觞罢欢酌。  
愧彼忘情者，孤悰似无托。  

【寄浚川先生】  
览公谈玄作，赠公咏玄篇。  
寻仙愿未果，怀旧心悠然。  
抠衣游郡斋，言诗偏赏激。  
束书谒京邸，交臂俄分析。  
中岁再见公，置酒浚郊庐。  
自此若参辰，形迹缅相疏。  
一别二十年，相思定深浅。  
独游郭南园，忆公如在眼。  
稷契亮天功，巢许好山栖。  
同生尧舜世，出处安能齐。  
退藏诚自揣，明扬何滥与。  
愧非伯齐伦，谬当公叔举。  
我年已迟莫，我志但逡巡。  
鄙儒信顽鲁，不识要路津。  
枳棘遍荒涂，鸱枭竞翔舞。  
中有孤凤皇，哀鸣一何苦。  
十日出天衢，龙飞欲何为。  
不如反深渊，俟彼风雨时。  
世俗多崎岖，达人岂凝滞。  
公能访松子，予亦从公逝。  

【元夕篇】  
皇都佳丽地，春日艳阳年。  
共爱元宵好，争歌明月篇。  
元宵明月满蓬莱，春色先从上苑来。  
千门宛转银屏隔，万户参差金锁开。  
千门万户连双阙，彩女新妆踏明月。  
映牖窥窗态转多，含娇凝睇情无歇。  
正逢春日爱芳菲，复值春宵缝舞衣。  
灯光斜照珊瑚枕，香气空薰云母扉。  
此时天子盛遨游，离宫别馆足风流。  
才开凤岛张灯架，更起鳌山结彩楼。  
彩楼岧嵽鳌山侧，复道交衢对南北。  
万烛翻疑白日光，千灯却乱春星色。  
春星暗霭迷烟雾，仙御分明见天路。  
空里翩翩翠盖飞，云中冉冉鸾舆度。  
翠盖鸾舆千万骑，伐鼓金动天地。  
御仗层层锦绣围，广场队队鱼龙戏。  
就中别有王侯客，三三五五长安陌。  
夜夜经过许史家，朝朝游戏金张宅。  
金张许史斗骄奢，金灯玉带剪春纱。  
鸳鸯比翼玟瑰树，翡翠双栖菡萏花。  
龙膏凤炬列千行，蕙火兰烟百和香。  
月华照耀琉璃障，雾影氤氲玳瑁梁。  
可怜豪侈谁能似，可怜行乐心无已。  
曲罢频移歌舞筵，醉后重游灯火市。  
月市星衢游未遍，东城南陌时相见。  
妖童绣勒五花马，倡女银车九华扇。  
妖童倡女繁华子，双去双来帝城里。  
粉色偏从月下明，衣香故向风前起。  
调笑行歌欢未阑，浮影流光夜遽残。  
朝来试过狭邪路，堕靥飘花那忍看。  

【宝剑篇】  
昔闻欧冶铸宝剑，冶中蛟龙欻挥霍。  
冶开火歇蛟龙失，黯黯青云吐芒锷。  
赤山丹液色郁勃，白帝金精气萦薄。  
翠珉磨出冰洞明，宝鞘装成金错落。  
鹈膏莹科斗字，鹿卢玉映芙蓉萼。  
坐上传看疾风起，尊前拔舞惊虹跃。  
蚩尤苍黄化石陨，天吴辟易随潮却。  
果然魑魅忌精爽，坐令神物藏冥漠。  
由来世事不可测，须臾沦落丰城侧。  
玉珥雕零苔藓昏，雪花蠹蚀尘沙黑。  
当年得意断犀象，今朝失路埋荆棘。  
地底龙眠鬼犹泣，斗间气腾人未识。  
泥涂污辱君勿悲，风云变化时将逼。  
掘狱重开双宝刀，入市争酬万金直。  
自古英雄每如此，平生蹉跌长叹息。  
哀歌谩作行路难，高飞自有横天翼。  

【台上】  
台迥通风榭，窗虚近水城。  
卷帘残暑去，携手晚凉生。  
碧树藏云暗，银河度月明。  
醉来愁仿佛，只作画中行。  

【邯郸馆中】  
门对罘罳静，城临睥睨斜。  
愁人倚高阁，清夜动悲笳。  
月暗云生叶，风寒露作花。  
徘徊望牛斗，仿佛辨京华。  

【北征】  
地阔尘沙外，天寒霜露中。  
燕云常少日，朔气自兼风。  
梦断南栖鸟，愁随北向鸿。  
淹留忆攀桂，辛苦叹飘蓬。  

【昭王台】  
燕昭无故国，蓟野有空台。  
寂寞黄金气，凄凉沧海隈。  
腐儒终报主，乱世始怜才。  
回首征涂上，年年此地来。  

【驾幸南海子】  
诏幸芙蓉苑，传言羽猎行。  
三驱部上将，四校出神兵。  
列戟围熊馆，分弓射虎城。  
风云日暮起，偏绕汉皇营。  

【春日禁中遇雪】  
紫禁春朝雪，花飞彩仗新。  
雾交随雉尾，风引避龙鳞。  
掌湿金人立，窗寒玉女颦。  
翠华沾洒处，遥忆属车尘。  

【答王允升省中对雨见忆之作】  
康乐愁霖唱，平原苦雨诗。  
故人歌此曲，赠我慰相思。  
薜荔垂青阁，芙蓉泛绿池。  
今朝一樽酒，最恨不同持。  

【送毛敬父之庐州】  
北峡吞淮口，东陵控海隅。  
霍山分岳镇，肥水混濡须。  
从事之官远，观风问俗殊。  
庐江多小吏，应候府中趋。  

【海棠画扇】  
西蜀繁花树，春深乱蕊红。  
还怜彩扇上，宛似锦城中。  
影转团团月，香含细细风。  
江淹才力减，赋尔若为工。  

【晦日夜集】  
晦日归休晚，良游惜后时。  
却拚长夜饮，更赋早春诗。  
云雾窗中入，星河阁上垂。  
何须花与月，行乐始相宜。  

【春夜过时济饮】  
露净开樽处，天青岸帻时。  
素云将月上，香雾任风吹。  
为乐常苦晏，含情复待谁。  
径须成一醉，莫遣酒行迟。  

【夏日游道观】  
隔竹窥丹洞，临池坐碧沙。  
翠杯寒玉水，石碗净云芽。  
展簟来风色，吹笙上月华。  
休论河朔饮，讵似醉流霞。  

【陈真人馆中赏荷花作】  
别馆瀛洲丽，新花菡萏香。  
红衣迷日色，翠盖写波光。  
雨过金塘湿，风生石槛凉。  
客来修竹下，回首见潇湘。  

【江中四咏送黄日思韵限本题同诸公作】  

【江霞】  
春江变气候，孤屿发云霞。  
散影摇青草，流文漾碧沙。  
红泥迷燕子，丹洞失桃花。  
水宿淹晨暮，应怜谢永嘉。  

【江云】  
谢客弄春水，江皋生彩云。  
纷纷初散绮，叶叶渐成文。  
蔽日皆相映，流风乍不分。  
何因可持赠，欲以慰离群。  

【江花】  
百丈牵江路，行穿夹岸花。  
时怜一水曲，远爱数峰斜。  
林下见垂钓，溪边逢浣纱。  
武陵如在眼，仿像羽人家。  

【江猿】  
舟行转江峡，处处响哀猿。  
极浦云方合，连山雨正昏。  
接条时自拄，饮水复相援。  
不待三春尽，先伤游子魂。  

【六月八日西阙遇雨】  
窈窕西清内，参差水殿连。  
归云向平乐，飞雨集甘泉。  
明月裁班女，回风唱丽娟。  
龙池初望幸，来往木兰船。  

【谒茂陵祀孝贞太后】  
一弃东朝养，千秋不复归。  
夜台长寂寞，月殿少光辉。  
野露栖金碗，山风动玉衣。  
茂陵多碧草，春日自芳菲。  

【负郭】  
负郭茅堂小，临溪竹圃斜。  
山樽携野客，鱼网晒邻家。  
荒径封残雪，疏篱透晚霞。  
预思春到日，著处种桃花。  

【李子西送佛头青花得自永宁王宫中盖牡丹之殊异者喜而赋诗且改名为萼绿华云】  
故人真好事，为我致名花。  
书寄夷门道，春来帝子家。  
玉肌明素雪，翠袖影青霞。  
合避金仙号，更名萼绿华。  

【山亭】  
西圃禁垣东，凉生暑渐空。  
小池盈宿雨，丛桂易秋风。  
独鹤窥云际，幽兰思露中。  
来游行乐地，不惜醉山公。  

【秋夜】  
西园秋渐好，晚眺倚山扉。  
鹤语风生竹，萤飞月满衣。  
乍怜幽意惬，翻恨赏心违。  
延伫空林下，中宵独未归。  

【观舞】  
妙伎出秦中，纤腰学楚宫。  
翠帷低舞燕，锦荐踏惊鸿。  
宛转歌相似，婵娟态不同。  
无因逃酒去，懊恼白头翁。  

【西斋】  
西斋休憩地，永日卧书帷。  
燕舞随风絮，莺啼集露枝。  
病因闲自疗，春与醉相宜。  
却悔牵行役，年来忽去兹。  

【郭外】  
郭外平芜迥，溪边小径斜。  
客行迷野竹，莺语隔林花。  
多景每难遇，孤游还自嗟。  
佳期竟何许，脉脉向春华。  

【酬惟乔赠巾】  
野巾初着日，心赏竟朝曛。  
试正行窥水，从欹卧看云。  
坐翻嫌月露，出每避尘纷。  
顾影还相笑，风流愧使君。  

【酬惟乔惠鹿】  
怜此园中鹿，君侯赠野夫。  
涂艰常近患，物俊益妨躯。  
林薮空相忆，藩篱坐自拘。  
忍甘充玉，愿为束生刍。  

【泛溪】  
避暑清溪曲，舟行路不穷。  
诗成孤屿上，酒尽夕阳中。  
绿竹含秋色，红蕖送晚风。  
归来就明月，移棹水云东。  

【紫薇】  
紫薇开最久，烂熳十旬期。  
夏日逾秋序，新花续故枝。  
楚云轻掩冉，蜀锦碎参差。  
卧对山窗下，犹堪比凤池。  

【北狩】  
秦皇巡海右，汉武幸关东。  
昔怅千秋迹，今看万乘雄。  
期门陈后苑，清道出离宫。  
雾绕旄头黑，尘翻豹尾红。  
天营屯斗极，御气下云中。  
射兽阏支雪，焚山瀚海风。  
系缨驱杂虏，载笔扈群公。  
此日燕然石，长刊北狩功。  

【出行四图为何燕泉先生作（录二首）】  
西域防胡日，南宫动使星。  
旧分双赤管，新佩一青萍。  
陇月传兵候，关云结阵形。  
千金收虎士，万马蹴龙庭。  
方略随封事，文章待勒铭。  
应嗤班定远，头白滞边亭。  
（右职方奉使。）  
沙苑禁城隈，天闲十二开。  
欲修群牧令，还倚列卿才。  
照野云千色，填山锦万堆。  
铸形珍汉阙，市骨小燕台。  
大阅军容壮，横行虏阵摧。  
始知中国富，不假大宛来。  
（右太卿考牧。）  

【卧病贻友人】  
汉代无才赋《子虚，病来空卧茂陵居。  
终年只学五禽戏，早岁浑忘三箧书。  
林下网虫悬堕叶，墙头蔓草落寒渠。  
日日思君欲乘兴，濠梁何处好观鱼。  

【访孙世其叙饮】  
苑内银河垂袅袅，城边暗月上微微。  
不辞怀抱今宵尽，无奈宾朋此地稀。  
万里飘零同卧病，三年邂逅一沾衣。  
燕山楚水遥相望，目断天涯鸿雁飞。  

【春阴】  
春阴日日春晴少，料得春晴春已归。  
竹里雄鸠嗔独语，池边乳燕喜群飞。  
炊烟冷落侵寒食，檐溜飘萧上夹衣。  
寂寂小轩宾客散，祗余禅榻不相违。  

【赠继之】  
长安城中不可留，风尘日日使人愁。  
上书解印我将去，拔剑出门君且休。  
五岳登临几两屐，三江来往一扁舟。  
东西南北好行乐，与尔相随万里游。  

【人日】  
晖晖晴日透帘帷，冉冉和风扬鬓丝。  
野老自倾田舍酒，故人谁寄草堂诗。  
即看梅柳春含早，预想莺花景不迟。  
旋鬻园蔬办家酿，剩拚酩酊艳阳时。  

【睡起】  
午梦初醒卯酒消，不知风雪已终朝。  
客来小阁聊盘礴，鸟散空园转寂寥。  
老境时时怀故旧，穷途事事愧渔樵。  
古人坚卧非无意，未必渊明为折腰。  

【落花】  
今朝卷帘坐，时见一花飞。  
不惜芳菲尽，春风稍稍稀。  

【城南梅开简友人】  
郭外新梅树，春风吹欲残。  
未能携酒出，幸为折花看。  

【奉同王浚川海上杂歌（三首）】  
天鸡啼处夜生潮，东望蓬莱翠雾消。  
紫贝高为云外阙，青龙盘作日边桥。  
石门双阙入蓬瀛，日日惟看云雾生。  
白蜃吹霓晴后见，翠蚪衔月夜中行。  
海上三山倒影垂，风吹波动锦涟漪。  
云中对出神仙阙，地底双开日月池。  

【宫词（三首）】  
禁围处处锁名花，步障层层簇绛纱。  
斟酌君恩似春色，牡丹枝上独繁华。  
红袖低回拂锦茵，玉颜憔悴掩罗巾。  
空房独对婵娟月，赖是嫦娥不笑人。  
斗帐氤氲沉水烟，蛾眉那得带愁眠。  
镜中莫倚人如玉，枕上真成夜似年。  

【雪（五绝）】  
流风回雪满蓬莱，绣幕珠帘万户开。  
内殿平明催设宴，玉京深处翠华来。  
绿水初冰百子池，飞花正满万年枝。  
君王夜醉瑶台雪，侍女冬歌《白甿词。  
永巷沉沉夜漏稀，玉阶寂寂雪花飞。  
空持纨扇歌琼树，愁对银缸襞舞衣。  
玉人燕国旧倾城，对雪临风更有情。  
镜里新妆争皎洁，筵前《垂手学轻盈。  
宫里仙人字丽华，弦中纤指学琵琶。  
朝来白雪当窗立，一曲弹成《玉树花。  

【皇帝行幸南京歌（六首）】  
建业城西江水回，千官遥望翠华来。  
天子双鞬悬锦带，近臣争上万年杯。  
翩翩翠盖覆鸣銮，诏许都人夹道看。  
乐府尽歌杨柳曲，后车多著鵕鸃冠。  
忆昔高皇定鼎年，钟山龙驭已登仙。  
八叶神孙因耀武，衮衣亲得拜陵前。  
燕姬玉袖抱箜篌，马上长随翠辇游。  
春来照影秦淮水，爱杀江南云母舟。  
淮水南边是狭邪，蛾眉临水折江花。  
日暮龙舟泊何处，玉床抛在五侯家。  
玄武湖中绿水多，君王日日爱经过。  
宫女能为荡舟戏，中官学唱采莲歌。  

【一溪】  
一溪云水一渔夫，一曲沧浪酒一壶。  
笑指桃花问春色，武陵得似此间无？  

【戏成五绝（录一首）】  
海内论诗伏两雄，一时倡和未为公。  
俊逸终怜何大复，粗豪不解李空同。  

【题空上人山房】  
古寺残冬倍悄然，老僧闭户独安禅。  
冰满瓶中无滴水，香消垆畔有余烟。  
李佥事濂四十五首  

【战城南】  
战城南，城南白骨高嶙峋。  
胡风四边来，冥冥起黄尘。  
但闻众鬼哭，不知何方人。  
有母倚闾，有妻捣衣。  
逢人问信，不见汝归。  
年年寒食，家家悲啼。  
有梦见汝面，无处寻汝尸。  
战城南，哀复哀，乌鸦暮徘徊，啄肠向林飞。  
颅箭无人取，惟有蚋蚁围。  
嗟哉戍边人，到此莫思回。  

【苦寒行】  
长安列绣衢，青楼是倡家。  
重闺隐鸳鸯，暖幕霏烟霞。  
密霰岂能入，回飙无奈何。  
紫貂邯郸儿，登楼拉双娥。  
赵舞《小垂手，吴扬秀蛾。  
酒酣呼六博，枭采明如花。  
厌厌翡翠帐，冉冉春风和。  
笑问楼上人，今年寒讵多？  

【大堤曲】  
汉江游女花艳奇，靓妆连袂江之湄。  
人生不向襄阳去，宁信春风断肠处。  

【陇头水】  
陇阪郁崚嶒，征人望五陵。  
哀湍触石响，阴雾傍潭升。  
马饮秦时浪，狐听汉代冰。  
若非班定远，于此泪难胜。  

【沔阳秩满北上汉水舟中感旧书怀却寄污郡诸寮友】  
我本山海姿，躬耕嵩少阳。  
八岁学籀篆，十岁《急就章。  
孺小不知难，欲升钟索堂。  
波磔竟无成，临池心内伤。  
十五慕神仙，翘首蓬壶乡。  
丹炉伏龙虎，金书授琳琅。  
虚拟九转熟，白日云霄翔。  
异人不我遇，徒怀三花香。  
十八学击剑，雄雌带风霜。  
芙蓉起并舞，云日无晶光。  
世方泰阶平，屠龙谁荐扬。  
夜夜双紫气，空射斗牛旁。  
二十为时文，读书梁王台。  
花迎书院发，河绕石梁回。  
忆昔杜高李，曾此弄金罍。  
壁间旧题剥，千年我复来。  
长歌海月落，摇笔秋云开。  
三冬碧岩宿，岑寂良可哀。  
郡吏捧檄至，乡闱罗髦才。  
扬眉下台去，敝袍挟风雷。  
滥冠群英选，北上黄金阶。  
春官扫南宫，侍臣下三台。  
鸣钟放玉榜，曲江浪徘徊。  
自揣疏蹇甚，敢厕金闺游。  
春风辞汉殿，虎竹分南州。  
南州古鱼复，水石清且幽。  
苍山抱境转，碧水环城流。  
凫鸥狎几席，渔火明亭楼。  
地偏罕逢迎，讼简多夷犹。  
昨构仕学轩，虚窗俯云洲。  
前植两奇松，后栽几红榴。  
双鹤如我友，飞鸣意相求。  
轩中列图史，芸架牙签稠。  
夕阳吏人散，窅然似林丘。  
垂帘夜独寝，花气侵衾裯。  
惭无紫霞分，欣有白云讴。  
济济沔诸生，时时到厅事。  
我非草玄翁，汝奚问奇字。  
朱弦振《大雅，绛帷演《易义。  
绿鬟两蛮奴，焚香知客至。  
禽鸟作喜声，主人有佳思。  
五月荷花舒，锦绮张南湖。  
二三美寮友，邀我聊欢娱。  
双旌出郡府，五马嘶江郛。  
行厨逐飞盖，翩翩登画舻。  
箫鼓放中流，风流倾上都。  
攀花照绿水，恍在冰玉壶。  
酒酣挥彩毫，意气吞荆巫。  
虽为风尘宰，颇类烟霞徒。  
百姓误怀惠，四郊贼盗无。  
所嗟鸿水虐，田畴生鳖鱼。  
矫制屡发仓，蒙恩两蠲租。  
呻吟变讴颂，尽道今有襦。  
化俗景文翁，卧阁怀汲公。  
弦歌遍井巷，而回邹鲁风。  
三年郡秩满，比奏明光宫。  
留滞感岁年，书考悲无功。  
朝发七泽南，暝过三澨东。  
矶花炤玉辔，屿草留青骢。  
父老荷杖送，奔走村塾童。  
挥手谢吾民，无劳远相从。  
顾我素餐者，何裨尔疲癃。  
扬舲下汉水，遂与沔人别。  
荆门沾细雨，郢岸逢初雪。  
鲛女近有无，蒨蛛远明灭。  
夜宿芦花丛，霜月半轮缺。  
征雁双双鸣，闻之五情热。  
眷念郡中友，高斋旅愁结。  
东皋红梅枝，春来为谁折。  
伤离偶感旧，薄游计良拙。  
孤怀夙自许，初志那堪说。  
我作五字谣，字字表情血。  
去住各加餐，慎勿音尘绝。  

【田庐暮归作】  
朝游南郭墅，薄暮小车归。  
始识闲居乐，无言夙志违。  
入村逢酒熟，近圃惜花飞。  
不尽酣歌兴，孤城下夕晖。  

【送张鹄举巡抚榆林】  
锁钥边城固，储胥幕府闲。  
风声先上郡，烽火绝秦关。  
紫塞铙歌发，黄云猎骑还。  
侧知铃阁夜，梦绕殿东班。  

【许州赠颜守木】  
汝病三辞印，吾来两驻车。  
雪堂留倡和，秋榻共琴书。  
堕泪看归雁，谋身作老渔。  
行藏惭颇似，把袂各踌躇。  

【秋晓】  
鸡唱秋窗白，萧无一榻虚。  
开门残月在，梳发晓钟余。  
未得如鸿鹄，终羞作蠹鱼。  
此生吾已矣，落魄老樵渔。  

【村居】  
浮名除宦籍，初服返田家。  
腊酒犹浮瓮，春风自放花。  
抱孙探雀留客剪椿芽。  
无限村居乐，逢人敢自夸。  

【无题（二首）】  
芙蓉为面玉为肌，当日君王恨见迟。  
十二楼台留兔魄，三千粉黛妒蛾眉。  
行云易散高唐观，落叶难平太液池。  
拟办黄金求作赋，长门心事长卿知。  
为雨为云恨几重，楚台何处觅仙踪。  
开帘懊入双双燕，伏枕愁看六六峰。  
谩唱回风雕木叶，且将团扇画芙蓉。  
瞢腾甫作西楼梦，恼杀层城五夜钟。  

【当朝】  
当朝艺苑烂天葩，前辈风流擅大家。  
诗律总推高太史，文章谁继宋金华。  
未能云梦吞千顷，谩说图书诵五车。  
临楮自惭才思涩，几时重梦笔生花。  

【拟唐人送宫人入道（二首）】  
苦忆仙人萼绿华，乞身遥入太清家。  
向来写恨余红叶，此去行踪有碧霞。  
学道晚依新药灶，洗妆朝弃旧菱花。  
玉笙不作昭阳调，缑岭闲吹月影斜。  
蚤承丹诏入华清，却戴黄冠出汉京。  
箫谱好传秦弄玉，炼师初拜许飞琼。  
衣沾别岛朝霞色，梦断长门夜雨声。  
十二层楼何处所，芙蓉花外是仙城。  

【秋怀（四首）】  
紫塞烽烟接素秋，报传江郡腐儒忧。  
龙舆早望回南狩，虎旅先须备上游。  
黄阁谏书深国计，玉门羌笛散关愁。  
将军亟奏三边捷，圣代何孤万里侯。  
潇湘枫落鳜鱼肥，楚客怀归未得归。  
频望凤城询北使，尚闻龙舸驻南畿。  
惊心关塞旌旗闪，旅食江湖谏疏稀。  
本乏涓埃裨郡国，拟将勋业付渔矶。  
闰年秋尽水城寒，积雨潇潇泽菊残。  
五夜霜严回朔气，万家砧急趁江湍。  
登楼兴减难成赋，报国才微合挂冠。  
向晚关河悲落叶，仰天鸿鹄羡高翰。  
黯黯江潭枫树林，异时屈宋并伤心。  
萧森合入将归辩，憔悴犹传既放吟。  
今古岁时供涕泪，水天楼阁倦登临。  
浪为楚客焉能赋，肠断寒城日暮砧。  

【城南题壁（二首）】  
赐免清朝分所宜，故园风月副幽期。  
四愁那似张平子，三黜还同柳士师。  
田径荷锄鸣犊晚，猎原吹角射禽时。  
振衣自笑年来事，野醉川吟更属谁。  
一自归来茹紫芝，每逢野老话襟期。  
中林结舍云光抱，别墅看花酒具随。  
学稼只缘糊口累，抛书才是息心时。  
行歌剩有古今思，瑟瑟晚风吹鬓丝。  

【春兴（四首）】  
老兴逢春兴转饶，无端白发任飘萧。  
山中有客传丹诀，月下何人弄玉箫。  
满眼风烟骄蛱蝶，一枝天地足鹪鹩。  
野晴台寺花争发，缓步长吟续楚骚。  
碧草城南路不分，野人诗思正纷纷。  
聊随谢客寻幽壑，何必桓谭识古文。  
春日苦耽新秫酒，洞天思谒大茅君。  
东风吹起花如霰，肠断梁台日暮云。  
雁门春曙战尘收，骢马当年说壮游。  
冰解滹沱胡骑去，草青沙漠塞鸿留。  
单于台下无耕耒，苏武城头有戍楼。  
归卧沧洲聊极目，庙堂筹策为云州。  
嵩渚先生麋鹿姿，早春乐事许谁知。  
晴游杏坞诗成捷，夜醉榆村酒散迟。  
身世一锄聊半饱，江湖双鬓未全丝。  
逢人不解藏踪迹，笑赠山中五色芝。  

【夏日闲居杂兴（三首）】  
鸟下庭芜柳覆庐，幽居闲况迩何如。  
饱餐麦饭奚干禄，稳卧藤床胜读书。  
白发懒寻詹尹卜，青天思执化人袪。  
晚风忽动逍遥兴，烂熳花村过小车。  
野老无关天地忧，花明酒旨吾何求。  
足稀雒下四不出，身备河中三可休。  
有客跰鲜空鉴井，何人澼浪封侯。  
小亭晴雨皆堪乐，底是卢敖汗漫游。  
自著荷衣学灌畦，厌闻车马到幽栖。  
始知天地真刍狗，安得形容似木鸡。  
卧爱柳风鸣枕畔，坐看梅雨过村西。  
邻翁若叩闲居乐，只问诗奚与酒奚。  

【夏日城南别业酬林都宪湘南见寄】  
碧椒结子乱鸣蝉，五月村居思窅然。  
青垄岁华流水外，白头心事落花前。  
松斋夜拉高僧话，竹簟凉宜醉客眠。  
对月怀君江渚上，遥知飞阁俯湘川。  

【送李济之令泰和】  
为避缁尘染绣衣，羁栖灊沔日相依。  
深春几伴看花醉，小艇时陪泛月归。  
潘岳词章仍出宰，匡衡心事已多违。  
庐山彭蠡曾游地，莫滞双凫入汉畿。  

【送童太守入桂林】  
绯袍金绶紫微臣，郡国如何借寇频。  
停鹢北堂还彩服，画熊南国又朱轮。  
晴逾梧岭随征雁，秋渡潇湘忆故人。  
自愧素餐淹岁月，羡君随处布阳春。  

【送王都阃之广西】  
帝简郧襄节制雄，岭南专阃气如虹。  
雕弓玉斧皆廷赐，燕颔虬髯有父风。  
桂水瘴消飞檄外，梧山氛净凯歌中。  
麒鳞峻阁云霄待，蚤树平蛮第一功。  

【辛巳至日】  
六年泽国逢长至，愁坐西堂日影移。  
不见早梅宁对酒，为怜初雪漫题诗。  
寒深关塞銮舆远，岁暮江城鼓角悲。  
歧路薄游虚窃禄，晚云鸣雁益凄其。  

【塞门冬夜】  
寒山雪压万峰低，落日山城驻马蹄。  
袪冷未逢春瓮熟，欲眠无那夜乌啼。  
人来汴水无家信，路入并州有战鼙。  
旋思乡愁抛未得，悄然拈笔赋征西。  

【解官归汴初度日作】  
此日偏惊白发新，当筵楚舞酒行频。  
碧山有伴还成社，银汉无梁莫问津。  
种柳醉翁书甲子，纫兰骚客赋庚寅。  
情知镜里流年换，聊复酣歌汴水春。  

【壬辰元夕】  
髫时元夕《理情赋，回首风尘三十春。  
往事只余床上藁，浮生无那梦中身。  
狂来倚瓮青醅尽，老去观灯白发新。  
走马过桥君莫笑，百年谁是太平人。  

【甲辰元夕】  
宝玦金貂簇绣鞍，倾城士女竞追欢。  
宣和旧俗灯偏盛，汴水新春夜不寒。  
人海涌来喧笑语，车雷轰处恣游盘。  
太平景象君须记，天汉桥边立马看。  

【己酉游春】  
清晨出郭恣幽赏，水寺烟村无市尘。  
也知不饮是恶客，独喜能闲为达人。  
信陵台畔已融雪，屠儿墓前还早春。  
东风吹面且须醉，坐送斜阳沉远津。  

【醉中作】  
衮衮夔龙晋上公，碧山烟月属嵩翁。  
凤凰自备九苞异，鼯鼠谁怜五技穷。  
尘海梦醒书椟在，醉乡天阔酒杯空。  
生涯只合逃方外，勋业何劳阅镜中。  

【登台有感】  
台边草色苑边云，载酒来游白日曛。  
富贵可怜成一梦，疏花冷雨信陵坟。  

【宁武关】  
边城无日不风沙，白草黄云万里赊。  
夜夜城头听觱篥，吹残陇水又梅花。  

【春游】  
太乙宫前柳色，天清寺口莺啼。  
暖风吹面酒醒，斜日穿花路迷。  

【春日田园杂兴（二首）】  
矮屋燕来燕去，小园花发花飞。  
镜里朱颜渐改，山中紫蕨初肥。  
石几时挥草笔，土墙夕挂荷衣。  
客至莫停酒盏，醉来同卧渔矶。  
白发春添几许，碧云暮合万重。  
柴门延客看弈，竹寺寻僧倚筇。  
天汉桥边片月，禹王台上疏钟。  
行处漫留短咏，百年聊记吾踪。  

【弟洛为猗氏学谕以襄陵酒方见示如法酿造良佳赋此答意】  
襄陵自昔称名酒，猗氏于今得秘方。  
传示故园知汝意，酿成新味与谁尝。  
金盘滴露泠泠白，玉碗浮春冉冉香。  
倚瓮题诗寄吾弟，西斋风雨忆联床。  
孟大理洋六首  

【暮春后园】  
暇日西园内，问春春欲归。  
雀惊看果落，蝶懒觉花稀。  
积水斜通径，游丝暗着衣。  
流光不可转，心事苦多违。  

【烟】  
湘流落日外，沙迥暮生烟。  
杳杳千峰失，霏霏万壑连。  
鹊翻知浦树，人语辨江船。  
暗里猿声断，愁深搅夜眠。  

【重过康庄驿】  
汝上初经月，康庄兹再行。  
孤心天外系，白发道边生。  
雪草交狐迹，风沙斗马鸣。  
遥怜清济色，未肯濯尘缨。  

【访龙洞】  
野情尘外惬，秋思马前生。  
去雁迷山色，悬藤落涧声。  
洞空千树响，云细一花明。  
渐觉人踪绝，烟霞近赤城。  

【有悼一首为华泉大司徒作】  
早修容服侍明公，琴匣书签坐卧同。  
春色故随流水去，雨声犹向落花中。  
月明东阁凭阑歇，尘暗西窗倚镜空。  
十二峰头云不尽，夜深还到楚王宫。  

【回雁峰】  
回雁峰高起夕岚，孤舟落日系江潭。  
雁知瘴疠愁南渡，逐客明朝路更南。  
戴副使冠九首  

【晓发】  
村鸡啼喔喔，取火照行李。  
隔篱谢主人，出门渡溪水。  
岂不爱山林，那复入城市。  
仰观罗浮岭，白云犹未起。  

【送彭仁卿】  
海风万里吹丹崖，洪涛夜蹴天门开。  
大鸟翻飞九天外，天吴紫凤纷相回。  
送君行兮聊徘徊，我有短歌君莫催。  
翠龙之驾犹未回，紫宫玉殿生香埃。  
千官饱饭坐云台，万眼正望羲和来。  
我病南荒归不得，送君空洒心头血。  
袖中岂无谏猎书，几回北望云霄客。  
君过金陵见圣人，好将此意披龙鳞。  
何时下诏罢南巡，臣死南荒不敢嗔。  

【丁丑道中闻鹧鸪】  
鹧鸪新啼啼且急，草根露重声如塞。  
昔闻尔名未相识，今闻尔啼长叹息。  
试问哥哥行不得，何用一身生两翼。  
罗浮遥遥云似墨，山高水深道多棘。  
鹧鸪鹧鸪，为尔泪沾臆。  

【竞渡曲】  
五月五日楚江晴，菖蒲叶绿江水清。  
楚人乘舟荡双桨，鸣金椎鼓鱼龙惊。  
屈原死去不复作，魂兮千古何萧索。  
年年空向江中招，薄暮归来风浪恶。  
君不见去年今日海子头，花帆锦缆黄龙舟。  
中流不戒成仓卒，万岁君王却悔游。  

【辛巳七月一日登楼】  
落日苍梧远，孤臣独倚楼。  
云山空洒泪，江海岂容愁。  
属国归无日，文园病未休。  
不堪南极外，风送九天秋。  

【南夏】  
不作炎州客，那知宇宙偏。  
日车淹北户，火树烁南天。  
气溽乘宵雨，云蒸挟暮烟。  
波斯夸白，出入不曾捐。  

【登张举之书楼】  
楼促高城起，登临送目新。  
三年为客地，万里故园春。  
江树迷归鸟，山花拥战尘。  
莫令王粲在，此际更伤神。  
樊佥事鹏四首  

【山居和孟无涯】  
秋园对晓坐，弱病苦寒侵。  
楚地风霜积，江乡草木深。  
山高来牧笛，村远送寒砧。  
为问林泉事，时时酒一斟。  

【六合】  
联辔来东邑，朝行暮复还。  
市廛通乱水，城郭带秋山。  
路出青枫外，江流白雾间。  
西行乡思切，愁绝望昭关。  

【寄袁双溪】  
闻汝行尘在，南阳定汝阳。  
古城遥落日，歧路满秋霜。  
雁影江流隔，猿声楚塞长。  
贾生官不贵，莫怨汉文皇。  

【贤隐寺宴别张子言限字】  
寺门缥缈对青云，云里钟声落涧闻。  
白昼蛟龙时并见，青山麋鹿晚双群。  
殿开碧雾千峰湿，窗挂香泉独树分。  
明发长安万余里，落花尊酒暂留君。  
王布政尚絅二首  

【赠李解元】  
易水萧飕处，秋风听短吟。  
云来村树暝，虫响豆花深。  
旧箧犹悬剑，高斋已罢吟。  
留君浑未得，寂寞数年心。  

【雨过次一泉韵】  
白日沉长浦，游云断玉关。  
老悲春冉冉，别恨水潺潺。  
鼓角连城戍，烽烟冒海山。  
请缨怀壮士，夜雨坐苔斑。  
李苑卿士允五首  

【闻雁篇】  
秋思人间正纷纷，秋声天外忽惊闻。  
情类断猿悲落月，响如离鹤怨愁云。  
怜渠南北无宁翼，天隅海曲传消息。  
别去终期得再逢，归来颇似曾相识。  
别去归来道路难，何如凡羽一枝安。  
金河阵发声声急，玉塞书回字字寒。  
苍梧白云秋色远，洞庭潇湘木叶晚。  
风绪遥抟度岭轻，烟罗不避冲波险。  
几度心惊岁序更，几人肠断月华清。  
二毛听切潘郎感，九辩哀催宋玉成。  
暮砧乱鸣何太苦，羌笛相和倍凄楚。  
顾影爰思泽中集，旋音应到衡阳阻。  
越王台畔鹧鸪飞，蜀帝魂依杜宇归。  
度月万山挥别泪，随风千里促寒衣。  
忆在长安怜塌翮，同闻曾和同声客。  
摇落深增白发悲，沉吟忍对清秋迫。  
望乡今日幸归来，忧国何年抱始开。  
青女降霜偏引恨，素娥乘月重衔哀。  
君不见苏武使胡持汉节，李陵对泣衣沾血。  
丹心长望灞陵云，白羽遥飞上林雪。  
又不见昭君出塞抱琵琶，托心明月对龙沙。  
愿附遐征还汉阙，空将清泪滴胡笳。  
别有放臣并怨女，别有怀人兼别侣。  
音传顿使梦惊秋，影落能教泪如雨。  
却怜中路忽分翔，悲鸣憔悴不成行。  
寄言霄汉冥冥者，莫向风波觅稻粱。  

【十月一日舟次吉水】  
沙迥连云白，江清荡水文。  
鸥行一镜转，猿啸四山闻。  
闽楚风遥接，秋冬气乍分。  
愁心与落叶，天外共纷纷。  

【秋日与施生言别】  
斗酒一为别，携琴何处归。  
雨催花早放，人与雁同飞。  
节序侵吹帽，风霜未授衣。  
离人如落叶，日见故林稀。  

【送皇甫氏谪黄州】  
直道如君复远流，十年天上少同游。  
圣恩信是过文帝，迁客由来得楚州。  
吊古有时寻赤壁，采芳终日对沧洲。  
那堪迟暮番为别，木落江寒望去舟。  

【送施生还泗】  
梁孝台前花正飞，玉壶携酒送将归。  
游丝满路留春色，不向离筵罥客衣。  
孙副使继芳五首  

【嵩明次韵】  
海畔青山山上城，野桥村巷接昆明。  
峰开林木千章秀，水抱沙田十顷平。  
蛮井夜深人未定，炎洲霜后瘴还生。  
飘飘万里西南路，莫采芙蓉怆独行。  

【新添次韵】  
仙源溯尽水西头，欲采汀花赋远游。  
岩径曲盘千嶂入，野桥斜度一溪流。  
明星拥旆连宵发，暗雨回车信宿留。  
望断遥空征雁没，片云何处是江州。  

【北征还朝凯歌（三首）】  
胡儿谁犯属车尘，圣主西巡秋复春。  
毳幕欲知酣战苦，六宵金甲未离身。  
牙旗宝盖耀星文，掎鹿牵羊总百群。  
二十四通催羯鼓，帐前称贺大将军。  
上卿捧榼贰卿持，主将开筵副将随。  
酒尽燕京双琥珀，天颜如醉映花枝。  
孙举人宜七首  

【湖上】  
湖上秋色半，经年吾始来。  
系舟泊矶口，聊访垂纶台。  
水光荡菰蒲，鸥鹭相与回。  
沙明白石岸，日丽青霞杯。  
渔父烟艇中，棹歌声相催。  
片月出远空，苍茫碧云开。  
北斗插波落，天河低野回。  
露下凉吹生，飒然动秋怀。  
杖藜谢邻叟，斗酒明当偕。  

【湖上歌】  
城西草堂湖水头，清沙白石高堂幽。  
越人鼓枻渔父唱，我行暮出湖上游。  
游中少年谁最少，周王二子同扳留。  
湖风拂船船欲放，渚日回烟烟正柔。  
白鸥之岸青草洲，绿水不动沧波收。  
咫尺复愁雷雨至，萧条但觉陂塘秋。  
明星迢迢月皎皎，高歌妙曲扬中流。  
佳人此夕应遗佩，王子今辰还共舟。  
人生有乐须白头，百年光景难遽休。  
君不见潇湘之侧风雨愁，金花瑶草空悠悠。  

【皇夫叹】  
岁当己亥三月初，天子南幸鄢郢都。  
飞书走檄连日夜，藩司之使催皇夫。  
编氓土著签不足，流居浮户贴始敷。  
索资要赂弊难竟，私有里甲公吏徒。  
高原竖旗众夫集，县官领夫速行役。  
额夫四百征已办，发票捉人尚村邑。  
城中杻械絷盈道，中男幼丁尽供籍。  
问之何物为此谋，校官署职明需求。  
赤金白银惟意纳，少者禁锢多即收。  
穷乡下井宁得脱，苦刑痛笞无时休。  
丝毫公费非不有，簿册夸张任其手。  
小民但图免淹系，儿女何辞易升斗。  
君不见广文昔时饭不足，仆妾年来厌粱肉。  
又不见苍头役卒衣旧鹑，夜半通贿人椓门。  

【皇砖叹】  
龙舆凤驾西南行，有敕谋广承天城。  
亚卿奉诏区画当，内侍督作简命精。  
湖南州县半雕敝，募徒取具无横征。  
昨来羽檄冲宵至，御堲皇砖坐兹地。  
县令封柴重纷扰，藩司处价良宽倍。  
百金须砖仅过万，民力官州足供费。  
黄湖山前余古窑，开山设廨临江皋。  
千夫抟埴众牛踏，泊官点阅闲吏劳。  
连云烟火望不息，弃地瓦砾增时高。  
圬人窑徒告如数，洁酒虔牲谢神护。  
材成赤土齐方平，光发青铜尽完固。  
监工动色匠氏喜，敕使行台定无怒。  
平原莽旷毕出砖，署县发卒罗砖船。  
大艘小舶尽查报，来商去贾无敢前。  
要资纳贿始一脱，白昼牙校明哄阗。  
报船未已还签部，越里穷乡索殷富。  
家饶斗斛那得眠，囊有锱铢悉充赂。  
分画宁蒙滑胥悯，逋逃反遭苦刑锢。  
君不见砖船报尽解头过，未解之砖尚填布。  
又不见县官库吏日夕忙，秤金量银如太仓。  

【驾幸承天（二首）】  
迢遥列郡总维城，彩仗朱笼夹道迎。  
太守尚宽诛北地，群臣何似幸南京。  
山河嵩洛开皇览，雨露荆襄动圣情。  
莫谓此行劳万乘，即今四海是升平。  
万国先声二月过，亲行丰乐旧山河。  
趋朝故老虔奔走，失候元臣合谴诃。  
燕寝昼参增拭泪，享筵朝荐阅登歌。  
从来只谒关殊思，此地无妨礼数多。  

【湖上杂兴】  
地远山围宅，城孤市绕村。  
菰蒲侵草阁，鸥鹭到柴门。  
野雾峰全暝，湖烟渚半昏。  
坐怜渔父过，随意倒芳樽。  

## ●丙集第十四  

顾尚书璘一百四首  

【登高丘而望远海】  
登高而望远，不见天地端。  
日月互上下，东西如跳丸。  
长风自何起，瀛海翻波澜。  
六鳌正抃舞，五岳无时安。  
恍惚青天中，仙人跨飞鸾。  
邀我谒帝室，金门郁盘桓。  
青龙对人怒，玉女倾笑欢。  
彷徨返路故，北斗方阑干。  
坐地仰天叹，三日不能餐。  

【伤歌行】  
青春欲去不可留，白日欲落花含愁。  
银鞍白马分明别，故苑夫容伤素秋。  
不惜红颜坐凋歇，可怜君恩难再得。  
夜簟香销巫峡云，寒衣泪落秦关雪。  
掩却青铜镜，不忍生尘埃。  
且留兰膏烛，有心莫成灰。  
风吹蓬枝往复回，去年团扇今年开。  
小物无情尚如此，何独君恩无去来。  
买赋无黄金，挑丝不成锦。  
欲因魂梦逐车轮，愿君莫恶珊瑚枕。  

【春日行】  
汉家三十六离宫，桃花树树摇春风。  
武皇当年正好武，天马七尺如飞龙。  
清晨蹋踘过新市，薄暮鸣鞘入禁中。  
中人尽戴鵕鸃冠，猛士半坐黄金鞍。  
弯弓向云仰射雁，一发两禽皆道难。  
大官赐酒砗磲瓯，一春击尽千肥牛。  
撞钟伐鼓献奇舞，灯前变幻鱼龙浮。  
宫门沉沉金钥收，明月挂在城西楼，  
东方渐高复来游。  

【独漉篇】  
独漉独漉，水多泥滑。泥滑道阻，伤我车毂。  
持膏作烛，将以照夜。虚花掩光，不逮槃下。  
猛虎在山，百兽畏威。陷阱三日，垂首诉饥。  
铁生矿中，人冶为器。剑负威神，锤则委地。  
男儿生身，万事纲纪。突梯无施，不如女子。  

【塞下曲】  
千里骅骝丈八矛，男儿画地取封侯。  
黄昏塞上传烽火，一夜吹笳坐戍楼。  
百战摧胡未许强，马前生缚左贤王。  
麟符鹊印须臾事，只博凌烟字一行。  
黄河冰厚马横行，朔气棱棱古铁明。  
恨杀夜来风雪紧，匈奴逃出受降城。  

【古壮士歌】  
山西壮士何才雄，虬须燕颔生英风。  
青春挟槊三边外，白昼探丸九市中。  
一身列侍麒麟殿，跨出龙驹万人羡。  
狐腋朝裁赵客裘，鹈膏夜淬吴王剑。  
生年十五事横行，肯学操觚记姓名？  
当衢贾勇万乘避，临危重义一身轻。  
田文鸡狗真余子，有足不曳春申履。  
眼前国士稍倾心，慷慨桥阴为君起。  

【长相思曲】  
长相思，在何处？吴岫云深隔江树。  
江树临春花正荣，人今已向天涯去。  
琼楼绣户横兰烟，中有绿鬟金骨仙。  
星河隐约秋期杳，坐卷朱帘望月圆。  

【懊恼曲效齐梁体（四首）】  
小时闻长沙，说在天尽处。  
人言见郎船，已过长沙去。  
家鸡各有埘，海燕各有窠。  
郎家扑天屋，作底爱风波。  
玉刻莲花斝，碧酒湛若空。  
与郎双杯送，出门耐霜风。  
春风上燕京，秋风下湘渚。  
黄鹄有六翮，定自不及汝。  

【夜雨叹】  
朔风吹雨西北来，南山昼晦夜不开。  
寒声悲凄杂霰落，暮色黯惨兼云回。  
仰窥箕斗不辨影，俯眺八极弥黄埃。  
群鸡啁啾登树语，城角断续余音哀。  
此时野人正愁郁，短漏颇奈铜龙催。  
残灯微明鼠上下，兀坐自画炉中灰。  
北漠群胡践边垒，西江狂贼生祸胎。  
主上动色念沟壑，何况司马诸行台。  
长星流天火堕地，荧惑扰纪何为哉？  
去年三吴遭赤旱，万户鬻子无遗孩。  
今年州司索官帑，肉瘠不救疮痍灾。  
空田苍茫飞鸟尽，野水震荡惊鳞摧。  
备民谁继子产智，足国正望夷吾才。  
龙鸣剑匣壮士老，黄金台古空崔嵬。  
海内故人掩关坐，尺书累岁谁为裁。  
阳春何时动群蛰，九域浩荡扬风雷。  
江河倒洗皇路净，台省洞达无嫌猜。  
花明草媚日杲杲，男耕女织天恢恢。  
野人多病有归处，养鸡牧豕王城隈。  

【武皇南巡旧京歌（十一首）】  
紫盖黄旗拥六军，金陵王气日氤氲。  
龙君涉海移三岛，凤女排空结五云。  
北固江涛控海门，南都山势叠昆仑。  
金宫暂启双龙见，玉帐遥临万马屯。  
绿水朱楼佳丽城，君王行处彩云生。  
烟花一望三千里，遥送春风入镐京。  
千年宝历自南开，八叶神孙暂北来。  
日月更临龙虎阜，云霞重抱凤凰台。  
青龙山北接飞猱，白鹭洲东射海鳌。  
不为芳春浪行幸，寝园聊待荐含桃。  
金陵千古帝王州，高庙衣冠月出游。  
传语三边貔虎士，莫须喧近凤皇楼。  
旧都何让古新丰，父老称觞拜舞同。  
金马词臣休候直，独宣京兆问民风。  
白发梨园老乐师，锦胸花帽对弹丝。  
行宫只奏中和调，解厌南朝《玉树词。  
石壁斜临玄武湖，中开天府贮民图。  
文鱼在藻承皇泽，来傍龙舟夜吐珠。  
朱雀桥连翠柳衢，银鞍丝鞚锦模糊。  
君王行乐千人出，遥认飞龙天马钩。  
六代繁华何足跨，而今四海共为家。  
暂看吴苑环城水，终忆燕台夹路花。  

【宫中词（四首）】  
太液红云重，昭阳素月斜。  
龙香浮蕙草，凤辇过桃花。  
翠扇摇歌席，银屏隐卧车。  
双双紫鸾羽，飞上玉皇家。  
复道通瀛海，周垣隐洞天。  
云随珠佩女，霞覆羽衣仙。  
秀艳疏丹粉，潜悲咽管弦。  
春风闲永巷，愁坐惜流年。  
诏省长杨猎，虞人夜启关。  
霜鹰腾紫御，天马跃朱闲。  
宝剑秋莲色，雕弓朔月弯。  
非熊谁协兆，看载后车还。  
绮阁延朱夏，花阴昼漏长。  
研砂养蜥蜴，刺绣学鸳鸯。  
细字中官扇，奇熏外国香。  
午窗兰玉梦，惊起谢君王。  

【拟宫怨（七首）】  
水殿夫容隐暗霜，夜临新月自焚香。  
窗间画扇含秋思，帐里华灯隔御光。  
四壁椒涂花霭散，六宫莲漏水声长。  
君恩未必缘歌舞，无那昭阳掌上狂。  
紫殿繁华梦已沉，掖庭苔色晚阴阴。  
浮云变态随君意，朗月流辉鉴妾心。  
屈戍横门金锁冷，辘轳牵井玉瓶深。  
空将锦瑟传哀怨，寂寞谁听空外音。  
翠靥金蝉入帝家，拟将新宠属铅华。  
君王自信图中貌，静女虚迎梦里车。  
帐殿秋阴生角枕，屟廊空响应琵琶。  
含情独倚朱阑暮，满院微风动落花。  
汉皇宫殿月明时，曾侍宸游百子池。  
舞马登床春进酒，盘龙衔烛夜观棋。  
御前却辇言无忌，众里当熊死不辞。  
旧恨飘零同落叶，春风空绕万年枝。  
咫尺长门万里遥，耻将裙绶曳纤腰。  
盈盈璧月沉鸾镜，渺渺银河断鹊桥。  
上苑旌旗回夜猎，建章钟鼓散晨朝。  
此身不及双栖凤，处处随君听九《韶。  
流苏帐冷琐窗虚，云月差差度玉除。  
百岁精灵悲故剑，九重恩宠附前鱼。  
莲花有恨凝芳履，竹叶无光引属车。  
人意已疏言更浅，莫将词赋倚相如。  
不见彤墀日月旗，庭隅草木掩清辉。  
金舆到处无新故，玉儿从来有是非。  
暮雨楼台双燕入，春寒池馆百花稀。  
监宫一去无人语，独自含颦咏绿衣。  

【拟夏日宫中行乐词（三首）】  
紫霄不与下方同，秋爽常回六月中。  
风羽对摇云母榻，冰池全浸水晶宫。  
玉面朱唇映月明，影娥池畔绕花行。  
夫容不耐凋残色，只恐新凉一夜生。  
雾縠云绡细欲无，倚风临水弱须扶。  
玉鱼疗渴辞盘露，纨扇伤秋对井梧。  

【东郊田园（四首】）】  
（璘本江东腐儒，无廊庙之骨，从宦三十年，濩落不就，谢归秉耒，遂与野人相亲。养鸡牧豕，能任蓑笠，击缶醉歌，礼法俱废。或肃容对客，如猱狙御衣冠，随即褫去，闻谈官政，如爰居听钟鼓，目掉心眩，乃知情质烟霞，不可以强变也。新营田园，辄赋此篇。）  
陶公归桑里，谢客营石门。  
于世既无竞，努力事田园。  
春还理荒秽，良苗应时繁。  
岂不念岁丰，天道难预论。  
列槿藩草屋，艺蔬备晨飧。  
郊居渐成趣，益厌城市喧。  
菽水苟无阙，万事奚足言。  
出门见青山，幽意日潇洒。  
修竹绕舍东，流水在田下。  
衣冠不须着，犁锄亦时把。  
日与山翁游，礼貌乐疏野。  
风俗重时令，相邀作乡社。  
浊醪满浮蚁，蛙鱼剖新鲊。  
交酬各酩酊，至乐绝无假。  
长笑宇宙间，谁是忘形者。  
刈麦思时旸，分苗望时雨。  
彼苍于农人，迁就亦良苦。  
好雨从东来，原田白丱丱。  
老稚荷蓑出，绿缛纷可睹。  
引耜骧且鸣，余欢及家牯。  
连岁荒负租，颇遭官长怒。  
今幸占有年，且愿给公赋。  
絮酒兼灸鸡，殷勤祝猫虎。  
散步龙山麓，石马高嶙峋。  
芜没野田侧，行列不复陈。  
不知何代墓，感叹为沾巾。  
慨昔六代交，紫宫架天津。  
虎斗尽英辟，鹰扬皆贵臣。  
回眸耀白日，吐气贯青旻。  
见者恒辟易，况敢托交亲。  
讵知百世下，骨肉化飞尘。  
樵牧无人禁，姓名亦已湮。  
念此返田舍，秫酒正芳醇。  
倾壶且一醉，兀兀忘吾身。  

【行药至溪南偶成】  
抱疴掩荆扉，出户已寒节。  
新晴步南溪，草际见残雪。  
仰视日光微，始惊天气冽。  
敝裘有余温，浊酒堪独啜。  
羸躯苟能存，暄月会当别。  

【碧溪】  
落落高梧阴，俯瞰寒流碧。  
微云过疏雨，秋容淡无迹。  
鱼游绿藻晴，鸟下青芜夕。  
兴至每垂纶，歌罢还岸帻。  
渔父两三人，时来共争席。  

【赠孙思和】  
东林一片石，绿藓生秋痕。  
时招葛巾客，对坐倾匏尊。  
俯爱涧下水，仰观枝上猿。  
谁能策羸马，日夕依朱门。  

【东郑生】  
图史聊足娱，胡为苦多营。  
经旬谢宾客，春草当门生。  
白发午未栉，青山时独行。  
萧萧树上瓢，莫与风俱鸣。  

【赠吴山人】  
昔游洞庭麓，萝阴覆君堂。  
开窗湖水绿，举酒橙花香。  
别来婴时网，欲济苦无梁。  
东风送君至，烟霞满衣裳。  
泠泠泉石谈，洗我尘土肠。  
山僧忽已化，阶树今渐长。  
叹息浮世事，因之念沧浪。  

【蔷薇洞】  
百丈蔷薇枝，缭绕成洞房。  
密叶翠帷重，秾花红锦张。  
对著玉局棋，遣此朱夏长。  
香云落衣袂，一月留余芳。  

【柏屏】  
壁立青玉屏，下见古柏根。  
相怜岁寒叶，郁作苍云屯。  
贞姿洗霜雪，老气横乾坤。  
名园非此种，谁可当君门。  

【蕉石亭】  
怪石如笔格，上植蕉叶青。  
苍然太古色，得尔增娉婷。  
欲携一斗墨，叶底书《黄庭。  
拂拭坐盘薄，风雨秋冥冥。  

【和泾川公纳凉以五平属上去入声作三诗】  
烦心如枯鱼，展转想斗水。  
凉飙从西来，猛雨爽我耳。  
初临前轩看，返洒已满几。  
青松披鲜云，野景晚转美。  
庭花瑶簪长，韡韡拟缟李。  
谁怀逢秋悲，且展解暑喜。  
泾川神仙才，匪与朽腐比。  
新辞敷烟霞，缥缈起短纸。  
劳劳南州符，讵遂闭户卧。  
休衙经旬居，茂树恣意坐。  
生涯嗟蓬飘，世事付甑破。  
民忧疮弥深，岁序梦易过。  
江鸥邀东还，戏棹见万个。  
长风驱洪波，聚散互荡簸。  
高人逃深岩，静啸厌众和。  
阳城何其愚，计驾奏下课。  
蓬莱从灵仙，绝粒食白石。  
何如临清秋，忽释触热厄。  
江云翻鸣涛，洑沫雪一尺。  
疏篁摇凉芃，隔屋叶摵摵。  
清泠留侯居，月阁辟七夕。  
陶情时开尊，博剧或设弈。  
伊余婴离忧，契阔薄物役。  
公毋怀南征，卒乞别北客。  

【答徐昌穀博士】  
前年共饮燕京酒，高楼雪花三尺厚。  
酣歌彻夜惊四邻，世事浮沉果何有。  
一为法吏少书来，心结愁云惨不开。  
昨传学省移新籍，坐啸空斋日几回。  

【周别驾宅看花】  
周侯方庭大如案，四叙种花香不断。  
日高散衙一事无，手汲清池自浇灌。  
鲜英的瑛珠，密萼纷披紫丝幔。  
芳根异种多难识，粉蝶黄蜂暗相唤。  
西邻迂叟饶闲情，叩户时来索花看。  
一来一醉酒千钟，月俸依稀费多半。  
君侯莫厌频来过，人生乐少忧患多。  
与君聚散同落叶，不醉花前将奈何。  

【张司徒所画山国图歌】  
滇南一道盘云上，永昌巍巍更西望。  
水流直下洱海深，陆地夫容矗相向。  
小石纷磊磊，大石高盘陀。  
连空互撑叠，仰睇青嵯峨。  
攒峰插牛斗，飞涧悬天河。  
崩崖倾断下无地，但见猿猱挂罥号烟萝。  
丹砂空青，的阿。宝玉夜炯，灵光荡摩。  
天门洞开，紫宫逶迤。玉女对侍，星官骈罗。  
至高之极始见此，辽绝下奈诸方何。  
马蹄缄铁尚不得度，行人跛鳖焉能过。  
我生水国多见水，不图山高乃如此。  
画家山水贵相半，吁嗟谁悉寰区理。  
南园大老司徒公，维山降神为世雄。  
晚张能事发新格，尽吐磈礌之心胸。  
引缣迅扫鸣长风，颠林倒壑貌不同。  
苍云黯惨喧霹雳，白日照耀开鸿蒙。  
蛟龙盘拏古木死，蝀螮漂疾飞梁通。  
千峦万嶂堆墨华，忽然平旷披风沙。  
楪榆开凿巂君国，桃源点缀秦人家。  
孤城四面削玄壁，危楼仄立明丹霞。  
时清颇知官府静，化远亦爱蛮夷嘉。  
老翁戏猎逐黄犬，娇女明妆簪素花。  
形胜分明在指顾，风俗想像增咨嗟。  
腾冲靡莫余千里，部落微茫分远迩。  
更挥淡墨洒余姿，遂使天涯穷尺纸。  
昨逢伯子示此图，瞠目惊叹从前无。  
乃知山岳气磅礴，不用滥漫谈江湖。  
今之好山有二老，太原司马吴门都。  
见此寄书定相索，公乎公乎，须写数本万里络绎传吾徒。  

【八月十三夜与文济时范质甫城西泛舟达秦淮（二首）】  
落日清川里，轻风已自凉。  
秋怀生白舫，山翠扑胡床。  
问路疑天上，停杯待月光。  
何人横铁笛，吹过斗牛傍。  
六代烟华地，狂歌得夜游。  
山河横王气，水月弄清秋。  
木落长干寺，云残太白楼。  
共君须痛饮，沉醉傍沧洲。  

【吴都台东湖书屋】  
水汇苍梧郭，天开绿野堂。  
云山秋滴翠，冰井夏生凉。  
药满寻诗径，花垂点易床。  
少须康济罢，散发任徜徉。  

【赠何司空子元】  
白日难回照，丹心尽此生。  
司空官岂左，集议礼多名。  
国是归牵引，皇衷自圣明。  
玉阶沾泣日，真见老臣情。  

【赠徐堂】  
小阮龙驹子，长途拂剑归。  
毗陵三尺雪，寒满黑貂衣。  
骨肉行踪散，风尘客鬓稀。  
平原招不起，豪士竟谁依。  

【除夕和边太常庭实】  
守岁椒盘宴，欢然傍老亲。  
诵诗从稚子，分肉遍邻人。  
菽水惭三釜，柴荆寄一身。  
青灯能送喜，金蕊夜开频。  

【正旦】  
乾坤仍献岁，车骑正归休。  
礼乐今王作，门庭旧客留。  
老余耽酒癖，贫有卖书谋。  
所愿皇舆正，吾生岂浪愁。  

【宿宜兴东坡祠下】  
先生聊一念，遗庙竟千年。  
不返辽东鹤，长悲阳羡田。  
月高群木影，人语一溪烟。  
世事皆春梦，吾今且醉眠。  

【赠子鱼】  
与子三年别，重来鬓已苍。  
论心风雨夕，下榻水云乡。  
画阁灯花暖，秋杯竹叶凉。  
匆匆行止意，相对两彷徨。  

【共泛东潭饯望之】  
高人同野兴，移棹水西东。  
岸仄垂萝古，沙虚积蓼红。  
哀筝凄断壑，轻帻倚秋风。  
更有浮萍感，俱忘痛饮中。  

【庚辰元日】  
诸侯玉帛会长安，天子旌旗下楚关。  
共想正元趋紫殿，翻劳边将从金鞍。  
沧江饮马波先静，黄竹回銮雪正干。  
北极巍巍天咫尺，五云长护凤楼寒。  

【奉忆野亭少傅】  
夷门回首限风烟，遥夜天涯有梦悬。  
颂德敢言三代下，受恩今忆十年前。  
安危海内占容鬓，贫乏山中倚俸钱。  
早晚上书辞郡绂，野堂还借片云眠。  

【侯城里（二首）】  
万壑千厓控海门，愁云不散昼长昏。  
王裒枉积林间泪，荀息难招阙下魂。  
直以孤忠悬日月，不劳遗草落乾坤。  
椒浆欲奠知何处，古木含风自吐吞。  
一点麻衣入帝庭，九天风雨昼冥冥。  
云迷杜宇游魂黑，草染苌弘野血青。  
四海衣冠收节概，万年宗社属神灵。  
英雄已去心难死，长倚南箕化列星。  

【寄许州七弟瑮】  
千官扈从羡能文，谪牧新声天下闻。  
落魄吾家苏季子，风流南郡小冯君。  
鱼龙路怯黄河险，鸿雁声愁碧海分。  
莫上吹台瞻越峤，五湖回首隔重云。  

【登清凉寺后西塞山亭】  
晚上高亭对落晖，万山寒翠湿秋衣。  
江流一道杯中泻，云树千门鸟外微。  
古寺频来僧尽老，重阳欲近蟹争肥。  
霜枫恶作萧条色，故弄残红绕客飞。  

【试院呈同事陶判府】  
归心遥下楚江东，尘鞅犹牵粤徼中。  
兴在山林如倦鸟，老持文墨愧雕虫。  
流光坐数经檐日，秋思争随落叶风。  
不有多情陶判府，雅吟高论与谁同。  

【归自灌阳望湘山口占】  
十日别湘山，见如故人面。  
何况石头城，是侬旧乡县。  

【遣怀绝句（七首）】  
月落猿声苦，风高虎气腥。  
山雷春送雪，江雾夜藏星。  
花豹金钱背，文鹇蜀锦毛。  
厨泉山笕细，江稻水车高。  
猺女招歌剧，蛮郎步射强。  
花环垂耳大，竹弩挂腰长。  
涧冷菖蒲翠，山春踯躅红。  
草惊秋尽火，树厌夜深风。  
夜静云生室，春深水到门。  
松高多绣顶，兰古自悬根。  
野鲜苍兕猛，山鲊鹧鸪香。  
市笋挦苞出，仓禾带把藏。  
不忌枭鸱暮，何悲杜宇春。  
蛩催山月织，鸡报二更晨。  

【山行绝句】  
槎丫半折树，倾欹欲堕石。  
行人如飞仙，渺渺下青壁。  

【寄和赵户曹叔鸣西寺游瞩】  
水香花气凤楼西，宿雨初晴御苑泥。  
万柳晓含萧寺暗，五云春压汉宫低。  
行经绣陌啼莺满，回望苍郊远树齐。  
独念江南愁病客，竹窗斜月卧闻鸡。  

【度枫木岭】  
初谓山拂天，飞鸟不可度。  
逡巡蹑危磴，乃即我行路。  
百折频攀援，十步九回顾。  
高林忽在下，衣襟有云雾。  
倒景犹照人，平地黯将暮。  
方当日月过，似可捉乌兔。  
飞瀑如天河，所少鹊成渡。  
东北望故乡，江流莽倾注。  
长风动万里，独立难久伫。  

【蕉溪岭】  
蕉岭何嵯峨，峻极侵汉耸。  
岩峦势崚嶒，草树影蒙茸。  
羊肠仄径回，螺髻尖峰拥。  
危讶天与摧，突疑地俄肿。  
曦轮仅平过，星纬翻下供。  
罡风劲而冲，游气蓊以壅。  
循厓必蹲躬，蹑级难举踵。  
联升贯行蚁，疲卧缩僵蛹。  
高隼翮每抢，健马息亦恿。  
韩愈岂虚哀，王尊乃真勇。  
轻舆苦陟降，牵掣资众捧。  
虽谢胟腓劳，屡动毛发竦。  
昏黄履坦道，虩虩抱余恐。  

【宿排山道院（二首）】  
苦厌尘缨缚，欢投道院清。  
不逢黄石异，唯见紫芝荣。  
涧水增茶品，山光冷宦情。  
寒宵得洗耳，金磬杂经声。  
动静不可执，山深生暗喧。  
霜寒警怨鹤，风远啸哀猿。  
供饭夸云子，为官号漆园。  
儒家衡斗政，莫与道人言。  

【入宝庆】  
林稠庐落聚，垄断路歧分。  
旷野迎迟日，长天失过云。  
金汤城据险，斥堠野屯军。  
长吏岑曦似，边笳夜不闻。  

【武冈道中雨】  
界石记州名，旗亭报客程。  
山行频陟降，春雨易阴晴。  
树引荒涂直，花撩客眼明。  
蛮方行欲倦，翻忆武昌城。  

【初出岳阳期登岳有赋】  
浮湘未了岳峰缘，梦寐烟霄二十年。  
问俗再游荆楚路，乘风须到祝融颠。  
神驰沧海看红日，路指朱陵上碧天。  
赤帝肯分宾友席，莫教云雨暗山川。  

【宿云开堂】  
难逢魏母彩鸾车，聊试弥明石鼎茶。  
翠羽金支云缥缈，紫厓丹洞石岈。  
五峰黛色消晴雪，万木灵晖散晚霞。  
愿借双公玄鹤羽，月明骑上太清家。  

【半山亭】  
云为衣履石为梯，白日青虚步可跻。  
天近祗疑三界合，烟开浑见四方低。  
寒松挂雪明前嶂，瀑水轰雷下别溪。  
早晚台端捐佩去，诛茅来与道人栖。  

【晚投高楼寺读石沙王侍御诗爱其奇戏拟四韵】  
乘春问俗行何远，望寺停车兴亦奇。  
激涧水喧高下石，晚林鸦竞后先枝。  
岩藏峭閤鸣钟隐，雨湿流云出树迟。  
一样江南风景好，踏青难共美人期。  

【出靖州】  
黄鹤秋云已隔年，五溪春色异风烟。  
池心溅墨生科斗，花血流红绽杜鹃。  
孤负江南挑菜会，了还天外挂弓缘。  
比来湿病全抛酒，且喜家贫省秫田。  

【松坞草堂新成杂兴（四首）】  
野日迟迟阴更晴，山人睡起絮袍轻。  
松稍宿露因风堕，草际浮云傍水生。  
一壑无多堪独往，百年强半复何营。  
神仙服食长相误，不及清尊对客倾。  
衰年多病自宜休，避地栖岩事事幽。  
风槛落花催酿酒，雨窗啼鸟唤梳头。  
柴桑剩著陶元亮，款段何孤马少游。  
野衲村翁俱接近，茗杯香篆足淹留。  
郭外新移野老家，旧书犹载两牛车。  
樽空北海虚耽酒，地薄东陵漫种瓜。  
小径冲门分野竹，短篱临水透溪花。  
优游行乐元无尽，落魄浮生讵有涯。  
手种桃花傍短墙，老人殊自爱年芳。  
风晴数蝶穿红叶，日出孤莺啭绿杨。  
薄饭时兼芝菌味，春衣浑带薜萝香。  
前朝戴墅知何处，芳草还生麋鹿场。  

【同陈鲁南雨饮永宁寺】  
南山飞雨滴残卮，野寺鸣钟客散迟。  
醉眼耐薰红杏色，韶华催换绿杨丝。  
衰年感旧重重恨，故苑寻春步步宜。  
拟上花台观淑景，湿云横路正低垂。  

【游丘常侍山园】  
采芝深谷赋归休，幸有邻庄水竹幽。  
画障日开山九叠，素封秋倚橘千头。  
长悬片月延僧住，满放闲云伴客游。  
桐叶已齐春去久，翻阶红药为谁留？  

【山庄即事和周子庚】  
十年无梦到东周，坦腹高眠杜若洲。  
狂吐肺肠投瓮盎，老持骸骨付菟裘。  
当楼月上山回昼，接畛风鸣麦弄秋。  
笑坐胡床歌散调，不须吹笛也风流。  

【漫吟】  
万事浮云莫问天，发毛元解记流年。  
春秋按节投花种，儿女分畦理芋田。  
辟地多方求怪石，买山初意为流泉。  
城敔自古称佳丽，独笑先生野性偏。  

【柴门】  
翠盖平遮松柏林，画屏分映两青岑。  
坐收粳稻三秋色，行踏垂杨一径阴。  
雨突烟沈人卧稳，风帘花落燕巢深。  
幸无奇字藏书箧，不惹轩使者寻。  
顾副使甗一十三首  

【夜泊】  
乍客情如何，归心坐超忽。  
舟行苦淹程，复此江上月。  
落帆具午炊，露坐待星没。  
市远灯火微，促装暗中发。  

【游西山宿广智寺待月】  
本来游客意，欲与月明期。  
碧海深何许，清光望转迟。  
草香闻露坠，林暗见星垂。  
幸对尊中酒，殷勤坐不辞。  

【寄邬大经】  
残年江上雪，犹记别君初。  
回首更新岁，相思怨索居。  
长贫知有味，病目近何如。  
惟有庭蕉叶，朝朝对读书。  

【晓发沂州】  
鸡唱五更中，严装犯朔风。  
苦寒欺病骨，劳役减衰容。  
积冻封僵柳，连沙卷断蓬。  
驰驱还自笑，有底太匆匆。  

【独酌】  
青春为客晚，白日闭门幽。  
短榻能供卧，单醪不遣愁。  
苔衣新雨净，云叶晚阴稠。  
故国苍山外，长歌独倚楼。  

【隐吏亭杂诗】  
卷幔青山入，抛书白日长。  
苔茵承屐稳，竹粉惹衣香。  
病喜谙禽戏，贫嗔减鹤粮。  
自堪称隐吏，不用问行藏。  

【春日与张万里城南访阮仁卿】  
春事已如此，郊行亦偶然。  
芳筵甘野蔌，轻服快晴天。  
谷静闻流水，江寒起暮烟。  
病躯登顿倦，藉草即思眠。  

【王司训聪投诗见访不值次韵为谢】  
闭户妨迎客，空劳枉驾过。  
清诗充谒刺，尘榻愧行窝。  
世久轻鱼服，君能问雀罗。  
无由挽高躅，日暮碧云多。  

【幕府山泉】  
隔岭通江脉，分为石上泉。  
声兼松韵爽，寒浸月华鲜。  
列籍依沙净，浮杯逐浪圆。  
清泠聊一酌，尘意已〖翛然。  

【乙酉除夕（二首）】  
不恨年华速，其如渐老何。  
宦情随地改，乡梦入春多。  
柳色分金缕，江流起碧波。  
当杯应取醉，且莫叹蹉跎。  
忽看年又尽，更问夜如何。  
宦拙青云远，心危白发多。  
物情怜岁序，世路足风波。  
沧洲终有托，吾道未蹉跎。  

【雪晴发邹县】  
雪霁云犹冻，朝寒酒倍香。  
珠林风缥缈，银海日光芒。  
骑马游真快，呼鹰兴不忘。  
故园无限好，却滞峄山阳。  

【清明效白体】  
四序无如春最好，一春最好是清明。  
海棠欲放留莺语，杨柳初齐趁马行。  
风定秋千时自动，月高弦管夜还鸣。  
老来减尽少年兴，对酒当歌尚有情。  
朱参政应登二十六首  

【北风行】  
昨日南风扬，今朝北风急。  
南风吹山山不移，北风吹海海欲立。  
嗟哉！南风不与北风竞，物理自尔非相袭。  
轩辕台前烛龙晦，纥干山头冷雀泣。  
黄鹄摩空不得下，苍鹰愁枯湿。  
行人戢足不敢行，但闻竽籁相宣翕。  
川无梁，水增级。林木哀诉，其声四集。  
噫！我独何为衰居向原隰。  
豺狼虎豹不可以托处，溯回澶漫皆忧悒。  
田父停歌向我笑，笑我投簪滞乡邑。  
然桂作薪炊玉粒，空囊无钱太羞涩。  
我云蓼虫之性甘习苦，亦闻龙蛇岁晚当深蛰。  
行藏得失本天道，古来贤哲何嗟及。  
君不见北风雨雪洛阳城，袁安卧内无人入。  

【恭陪郊祀】  
陛戟森相向，垆烟细不流。  
庆云团御盖，璧月抱圜丘。  
吉协牲牢卜，馨将秬鬯浮。  
郊禋天子礼，分献及公侯。  

【哀谷亭（三首）】  
闻道团营将，前茅未进师。  
居民坐涂炭，挥泪望旌旗。  
柳色烽烟外，鸠声谷雨时。  
移家若飘梗，谁暇念东菑。  
齐鲁何多盗，冬春未解围。  
元戎休按辔，黎庶待宣威。  
戍久军刍竭，城寒士气微。  
犹闻安抚使，先已献俘归。  
有客来传语，红巾更渡淝。  
苍茫连夜遁，不暇恋春衣。  
楼观怜焦土，阳和感杀机。  
道逢邻舍女，新向贼中归。  

【褒城道中】  
苍莽昼难分，崎嵚自昔闻。  
岩居低附谷，磴道直披云。  
马踏经寒雪，雅翻未夕曛。  
西夷通蜀路，因诧长卿文。  

【同州道中】  
华岳连冯翊，黄图别附庸。  
长风开万壑，落日隐三峰。  
野望浮埃合，乡心远树重。  
幽求今未得，犹自抗尘容。  

【繇金州舟行至洵阳】  
理棹出山阿，回舟溯渌波。  
广烟交远树，飞嶂隐悬萝。  
地域经秦少，江流入楚多。  
青楼临广道，已听大堤歌。  

【再过同官道中作】  
浮云细细雨还晴，客思车尘喜暂清。  
山馆重来应识面，野花空好不知名。  
长林树转回征盖，远戍烟消出候旌。  
日落兴阑犹信马，荒城夜火断人行。  

【夏日游德山乾明寺追和宋丞相周公必大之什】  
寺门高敞接层山，殿角低垂瞰碧湾。  
凉意自生只树底，尘心先堕翠微间。  
风摇朱实僧前落，路绕苍崖鸟外攀。  
云榻放参仍假卧，暮天凉月未能还。  

【将从衢州陆行至常山】  
江乡二月欠芳菲，白雾黄云惨不开。  
石碓自舂知水长，布帆初饱觉风来。  
旗亭唤客春尝酒，驿路怀人晓见梅。  
世味已谙滩百折，山行明日又千回。  

【秋兴（二首）】  
金陵王气即非遥，龙起濠梁表圣朝。  
御道北来瞻日月，神宫东望切云霄。  
花明天阙春游寺，柳暗秦淮夜渡桥。  
陶谢并驱知忝窃，别来人事转萧条。  
胡骑凭陵八月风，羽书朝暮九华宫。  
金吾宿卫临关外，宣府游兵集禁中。  
燕塞河山天下险，泰陵恩德众心同。  
谁能补衮供臣职，莫遣宵衣损圣躬。  

【大驾东巡野语】  
闻说天王西狩频，翠华今日又东巡。  
泰山重被登封颂，梁父亲承羽猎尘。  
晓日霏烟开帐殿，朔风寒雨暗枫宸。  
江都十月花零落，莫遣龙舟望幸新。  

【腾阳元夕】  
殊方节序漫相亲，又见春灯照眼新。  
秦苑烟花三辅梦，梁州风俗隔年身。  
千门宛转迎华月，九陌逶迤起暗尘。  
淮海路迷何所处，孤城深锁独愁人。  

【起坐】  
窗含晓日尚熹微，起坐从容意不违。  
寒菊抱花余旧摘，慈鸦将子试新飞。  
久知初服无羁束，始信浮名有是非。  
暂欲展书还弃掷，闲心已习静中机。  

【次韵奉答东桥】  
张衡未老赋归田，地烧菑理术阡。  
世路风波甘息足，贫家衣食愿逢年。  
窗临茂树清阴直，门对斜川小径偏。  
爱逐西邻沮溺饮，巾车乘醉稳如船。  

【拟古巡幸词（五首）】  
微行小队幸居庸，天马新调玉臂弓。  
不是绣衣能直指，即教黄盖出临戎。  
张湾漷县总离宫，衣宿民间似禁中。  
莫遣逸熊攀槛入，曾闻复道与天通。  
西山西望转堪愁，原庙苍茫宿草秋。  
车驾迩来方数跸，衣冠向后合常游。  
黄衫罩甲动成群，靺鞨分排兽面文。  
未向九关瞻圣表，即从三辅识官军。  
京观高筑石头城，大旆双悬日月明。  
西内旧夸提督府，南都今有外家营。  

【社燕吟】  
不忍轻飞去，低回绕井栏。  
情知归计决，祗为别巢难。  

【哭泉曲（三首）】  
筑城千仞山，崩城一瞬间。  
城崩见戍骨，骨上有创瘢。  
千里负骸归，万里不唾井。  
井水清且寒，照见单人影。  
哭骨骨已灵，哭泉泉亦见。  
幸逢泉下人，不愧泉上面。  
附见  
☆朱江陵讷（一首）  

【燕】  
三月巢干雏未成，茅堂来往日营营。  
说残午梦千声巧，剪破春愁两尾轻。  
宫柳阴浓金锁合，水芹香细绿波晴。  
画阑十二无人倚，一半梨花一半莺。  
王少卿韦一十八首  

【阁试春阴诗】  
皇都三月春正深，东风酿暖淑气侵。  
曙光溟蒙露华满，轻云阁日天沉沉。  
野色垂垂十余里，草绿柔茵低迤逦。  
半空落絮湿未扬，百丈游丝寒不起。  
鹁鸠枝上相踏鸣，若与此景偏多情。  
空庭帘卷昼亦暝，隔墙惟见桃花明。  
小院门闲莺自语，画栋泥香燕初乳。  
苔花苍润上帘栊，濛濛经雨还未雨。  
含情伫立凭阑干，远峰漠漠登楼看。  
碧窗窈窕银屏冷，金帐促回翠袖单。  
檐影频移暝云动，曲枕悠然醒午梦。  
起来小步傍闲阶，花雾袭衣寒气重。  
生意亨嘉春正时，造化于物若有私。  
明日晴光绿蘋转，吾与万物俱熙熙。  

【游天宁寺】  
问年看井幹，结夏闭山门。  
路夹双峰起，泉流百道喧。  
葡萄缠废栋，蛱蝶舞荒园。  
窈窕堪栖隐，逢人未可言。  

【澄江台】  
混合开天堑，苍茫壮帝畿。  
帆樯移夕景，楼殿动朝晖。  
落日波涛隐，浮烟岛屿微。  
登台歌古咏，长忆谢玄晖。  

【芙蓉阁】  
缘曲疑难至，冯虚恐未安。  
狻猊金锁冷，鹦鹉雪衣单。  
竹倚琅玕听，云移罨画看。  
如何翠微上，犹自着尘冠。  

【怀师文】  
幽蓟多北风，尘埃旦暮起。  
严冬十二月，积雪亘千古。  
落落高树摧，靡靡劲草死。  
中夜独彷徨，念我同怀子。  
遥遥涉玄冰，单车渡易水。  
岁暮人闭关，何为远游此。  

【春草】  
带雨和烟未可名，春风处处不胜情。  
于今南浦知多少，都向王孙去后生。  

【柳枝词（二首）】  
却笑梁园事已非，梁王去后燕空归。  
可怜园上多情树，风絮纷纷学雪飞。  
渭水西来万里遥，行人归去水迢迢。  
垂杨不系离情住，只送飞花过渭桥。  

【三月晦日送致仁南归】  
今日城南路，杨花已不飞。  
梦随家共远，春与客同归。  
酒气薰杯浅，棋声隔院微。  
韶华如别意，犹自恋余晖。  

【问柳】  
为问故园柳，春光几许深。  
未忘攀折处，犹带别离心。  
疏雨一川暝，轻烟两岸沉。  
主人归未得，惆怅五株吟。  

【与陈宗虞夜坐】  
不知秋已晚，忽见菊花丛。  
独坐闲亭上，相期细雨中。  
烛融兰焰紫，杯泛杏膏红。  
未听歌钟罢，萧然动北风。  

【秋居杂兴】  
池面迎秋爽，山腰落暝阴。  
鹭窥霜藻立，蝉抱雨枝吟。  
不竞销棋癖，多忧损宦心。  
卷帘通夕照，端坐看枫林。  

【摄山道中】  
旭日晴光转，重城曙景迷。  
稻荒寒蟹出，竹暝晓禽啼。  
古社栖危堞，碑残倚断畦。  
秋风振原野，疲马亦能嘶。  

【和翟仲鸣】  
翛然一榻愧端居，未许驽骀驾鼓车。  
胜事都归乡梦里，幽怀更在客愁余。  
别离门户从秋掩，契阔尊罍尽日虚。  
寄语多情翟廷尉，莫将交态向人书。  

【新嘉驿遇顾九和】  
下马邮亭若有期，南还北去各凄其。  
殷勤野老来相馈，邂逅壶浆坐不辞。  
雪满郊园埋宿草，风吹林麓堕寒枝。  
十年离索惊回首，却恨逢君是路歧。  

【李少卿宅蔷薇】  
柔香弱蔓不胜寒，十二围屏锦绣攒。  
秦殿晓妆俱窈窕，习家春事未阑珊。  
怜将清奏愁中听，竞折高枝醉后看。  
好待诗成酬胜赏，东风休遣露华干。  

【春尽日】  
满院杨花雨后稀，绿阴清昼思依依。  
小园风暖樱桃熟，曲岸泥融燕子飞。  
北阙明时开王气，南山青处蔼晴晖。  
眼前风景皆堪赏，莫道韶光夜已归。  

【与卫南英玉围炉】  
围炉曾共订幽期，底事今年寒较迟。  
却喜草堂初雪后，更逢梅树欲花时。  
钟声远度啼乌垒，灯影频惊冻雀枝。  
细茗清薰供乐事，短吟长咏胜弹丝。  

【西堂偶兴】  
曲槛回廊处处通，深深帘幕暗花丛。  
一春人醉斜阳里，三月莺啼细雨中。  
柳絮不飞粘草白，樱桃初熟亚枝红。  
门前若有求逋客，为说西堂梦未终。  

【除夜】  
远宦携家任路歧，夷山犹未是天涯。  
愁中抱病还增剧，客里逢春不自知。  
好记流年收柏叶，乍消残雪见梅枝。  
朝来百岁过强半，惆怅秾华负盛时。  

【新春试笔】  
宦情离思近何如，半夜青阳到敝庐。  
鹊噪谩传新岁事，雁归应带去年书。  
乍开帘幕知寒退，剩得风烟惬闰余。  
一树杏花犹未发，欲尝春瓮更踌躇。  

【寄题刘东之园池】  
柱史园池万竹斜，小罗山下岸乌纱。  
晚畦刈罢还抽叶，秋径归来未着花。  
不用平泉繁草树，谁言蓬海剩烟霞。  
平生赋咏多休暇，更种东陵十亩瓜。  
附见  
☆王秀才逢元（四首）  

【和人无题（二首）】  
晴绽东墙杏子红，露溥南内牡丹承。  
丛恩未必因词客，捐宠何劳怨画工。  
独听远鸡啼晓月，几随孤燕领春风。  
琐窗寂寂眠初定，梦见笙歌在别宫。  
两日闲心梦里宽，一春花事雨中残。  
垂杨不解青丝结，明月先亏白玉盘。  
琴调思长和泪鼓，镜铜衰尽带愁看。  
频过女伴颠狂甚，故着罗裙刺合欢。  

【对酒】  
抱病逢春亦暂欢，芳时对客更加餐。  
即看乳燕双双入，无那飞花片片残。  
潦倒不忘桃叶句，萧闲应恋竹皮冠。  
莫论往昔清狂事，且醉荒亭苜蓿盘。  

【泛舟】  
五月浪平江可怜，诸公容与共楼船。  
得随庄叟逍遥兴，来醉襄王玳瑁筵。  
紫袖不离垂柳下，青山只在把杯前。  
君看走马长安道，此日飞尘正满颠。  
陈太仆沂二十八首  

【宫柳】  
袅袅春声里，阴阴晓色中。  
缕垂金屋暗，花散玉楼空。  
凝露啼秦苑，因风斗楚宫。  
不知行辇处，几树近帘栊。  

【大驾夜出南郊干端门内奉送书事一首】  
辇属前旌尽，香闻后殿来。  
宝鞯千骑合，金阙九城开。  
天象乘微月，皇衢隐薄雷。  
但知心目眩，无复赋昭回。  

【还宫】  
宝骑出长杨，金舆入建章。  
池烟香暝合，宫烛月笼光。  
鼓角春城闭，楼台夜曲扬。  
从兹罢巡幸，四海奉时康。  

【内苑涵碧亭】  
苑入黄金坞，桥回碧树湾。  
龙池观九岛，鳌禁觅三山。  
溜转云车急，花深月殿闲。  
从来人罕至，御榻在中间。  

【芭蕉园】  
雨后芭蕉苑，春深杨柳宫。  
倚云悬碧盖，萦雾闭雕栊。  
辇路回天上，歌台出水中。  
久无人笑语，沙畔忽惊鸿。  

【平台】  
海气生华蜃，天光落采虹。  
穹阶曾帝陟，飞观有仙通。  
燕士何年召，周民不日攻。  
禁西伤旧事，七校指离宫。  

【龙舟坞】  
帝舸频催发，初开水殿时。  
苍龙出海国，紫凤浴天池。  
夺锦星桥断，穿杨月树披。  
于今芳坞闭，闻自内家知。  

【正旦即事】  
帝辇时巡久未回，天门遥拜重徘徊。  
封笺自向慈宫进，方贡还同异国来。  
春转青旂开羽仗，日临金榜上楼台。  
帷城尚在燕山外，谁献正元万寿杯。  

【武皇上宾同百官哭临于思善门外】  
帝寝重扉寂寞开，鼎湖龙去可能回。  
芙蓉内殿初成后，虎豹离宫不再来。  
三月麻衣明晓雪，万声号动隐春雷。  
巡游幸返苍梧辔，供奉犹存玉几哀。  

【忆昔（四首）】  
清宵藜火带星光，天禄曾为著作郎。  
门下候朝深坐馆，殿前回院曲通廊。  
群公次第多含笑，满袖氲氤尚有香。  
黄屋朱扉照初日，中官两两玉阑旁。  
紫宸朝退下青扉，侍从花间过锦衣。  
金吐凤皇香不发，玉倾鹦鹉醉方归。  
楹高甲帐云霞色，官冷牙牌冰雪辉。  
一自梦回天万里，长安空见塞鸿飞。  
宫扉无禁往来宜，内使垂髫许侍随。  
清清夜声归扆帐，紫毫朝彩隔罘罳。  
窗笼树色琼花岛，砌入荷香太液池。  
天上只闻人共羡，不缘尘世竟何知。  
两朝稽古备词臣，上逼仙班压缙绅。  
避路火城传卫士，具餐晨馆候庖人。  
春深玉署翻红药，日晚金河出素鳞。  
莫为凉飚惜团扇，向来供奉受恩频。  

【江上呈华玉】  
龙江东下水疑空，飞鸟流云落镜中。  
千里晴光遥漾日，满船秋色澹无风。  
青山旧国知何处，芳草离情去未穷。  
晚折蘋花思对酒，灯前还有故人同。  

【吹角】  
南楼吹角正黄昏，城郭千字早闭门。  
呜咽未成初似语，凄凉三叠转消魂。  
胡儿入塞应长泣，老戍临边几尚存。  
肠断关山今夜月，梅花落尽楚江村。  

【春草】  
夜雨江南梦，春风陌上情。  
东皇如有意，移向玉阶生。  

【大驾西狩还京百官出候于德胜门（四首）】  
遥闻振旅出居庸，八酸归来御六龙。  
莫道榆关消息近，沙河一水更千重。  
直望氤氲紫雾遥，万重飞鞚马萧萧。  
鸳班虎队皆戎服，两度迎銮德胜桥。  
天王自纳简书回，神武将军可汗才。  
仙仗不须陈辇路，笼街喝道数声来。  
逐队绯袍引上公，当街行酒献成功。  
人人识得君王喜，醉入仙桃两朵红。  

【宫词（六首）】  
琼岛春泉下玉沟，年年岁岁御前流。  
无端夜雨生新涨，流出宫墙是外头。  
翠荇红莲水殿香，不知帘外易生凉。  
夜来许赐金茎露，明日惊看玉树霜。  
后庭仙树是谁栽，春尽重门锁绿苔。  
闻说翠华笼烛过，上阳宫里看花来。  
金屋藏春春已归，铅华还似落红飞。  
自怜不及花零散，犹逐香尘上御衣。  
泪横香粉纻双痕，怨管悲丝只为恩。  
多少春风不相属，落花啼鸟自黄昏。  
不识君王宠爱偏，却将浓淡误争妍。  
监宫密密来相告，切莫多言在御前。  

【放内苑诸禽】  
多年调养在雕笼，放出初飞失旧丛。  
只为恩深不能去，朝来还绕上阳宫。  
蒋参政山卿五十二首  

【王昭君】  
拭泪新装束，朝来殿里辞。  
何堪辞诀日，却是见怜时。  
汉骑临关少，胡笳出塞迟。  
琵琶写哀怨，凄切转添悲。  

【梅花落】  
才见梅花发，飘零树又空。  
萧萧愁对雪，片片恨因风。  
塞外春应少，闺中信未通。  
谁家吹玉笛，明月满帘栊。  

【乌夜啼（五首）】  
门前杨柳树，借汝乌夜栖。  
郎眠夜未半，无奈汝争啼。  
郎起见月光，绮窗白如曙。  
侬欢不成寐，郎起渡江去。  
月明潮欲生，三江风浪恶。  
劝郎且迟留，莫便将衣着。  
长帆百幅余，大舸夹双橹。  
回头欻不见，侬心苦复苦。  
从劝出门去，天寒独自宿。  
门外单栖乌，夜夜啼上屋。  

【采莲曲（二首）】  
翠袖双双并，红妆面面开。  
数声摇橹过，一道唱歌来。  
叶密藏难见，花深去不回。  
小姑相结伴，夫婿莫疑猜。  
荡桨谁家女，嬉游入浦深。  
搴花怜并蒂，拾子爱同心。  
回腕垂金钏，低鬟堕玉簪。  
相期未相值，歌曲不成音。  

【采菱曲（二首）】  
鹜舲乘滉漾，弭棹弄涟漪。  
拾叶萦荷盖，牵丝乱荇枝。  
比镜那能照，为盘讵易持。  
望美徒延伫，日暮重相思。  
新妆丽且鲜，越女斗婵娟。  
飘风落红粉，溅水湿花钿。  
紫茎牵更直，碧叶聚能圆。  
采摘将谁寄，私心只自怜。  

【杂感（三首）】  
汉武昔好道，燕齐方士来。  
纵横献迂怪，信之无嫌猜。  
遥临太一坛，高起通天台。  
金枝殿上陈，芙蓉掌中开。  
竹宫遥望拜，炯炯神光回。  
流连王母宴，诡谲方朔谐。  
昆仑九万里，瑶池安在哉。  
幻妄竟何成，荒淫诚可哀。  
吾闻青海外，赤水西流沙。  
神人生鸟翼，蓬首乱如麻。  
出入乘两龙，左右臂双蛇。  
中有不死药，奇丽更纷葩。  
琅玕坠珠英，玗琪散瑶华。  
双双相合并，文文自交加。  
我愿从之游，万里迹非赊。  
但恐非人类，寿命其奈何。  
帝尧让天下，许由去洗耳。  
仲父牵牛过，不饮下流水。  
荣华若尘垢，富贵等泥滓。  
王阳始弹冠，贡公胡为喜。  
古今不相及，何啻千万里。  

【禁城雪霁望西山】  
积雪带回岭，素华丽高阙。  
玉掌对嵯峨，珠栊共鲜洁。  
振风向林杪，哀鸟下城堞。  
徘徊英英云，掩映纤纤月。  
幽赏虑自澄，旷望情弥惬。  
虽异梁园游，行吟良未辍。  

【夏日田园即事（五首）】  
沉沉夜来雨，泱泱川上平。  
田家趋时作，驱牛急晨耕。  
遥遥阡陌间，肃肃老少并。  
札札耒与耜，咿咿桔槔声。  
纡回野水入，绵延禾稼盈。  
劬苦事一时，倏忽见秋成。  
四体虽云疲，所贵惟此生。  
此生各有分，胡乃不自营。  
寥寥千载下，宁知沮溺情。  
斜阳倏西下，片月已东出。  
鸡犬各还家，柴荆晚饭毕。  
邻舍语依然，儿女相牵率。  
鸣蛙水上喧，流萤花外疾。  
夜色向沉沉，旷望弥萧瑟。  
种瓜东门外，种豆南山下。  
遗荣等粪土，屏迹在田野。  
自昔有达士，而我非作者。  
偃息任疏顽，得性非虚假。  
不觉岁月迁，青春复徂夏。  
是时农务忙，尽日宾明寡。  
新竹带可围，青荷手堪把。  
於焉以永日，冲襟一潇洒。  
立身本疏慢，罢官实所宜。  
追思十年往，犹是归来迟。  
聊租二顷田，以为三径资。  
故人有裘羊，旦夕与娱嬉。  
即看花满园，但要酒盈卮。  
高歌任性情，放言罕文辞。  
邈与世相绝，俯仰复何为。  
东菑耘事毕，老翁自闲闲。  
鼓腹何所知，徘徊墟落间。  
斜日上高原，一望江南山。  
搴林玩柔荑，涉涧弄潺湲。  
欣然适其适，日黑始来还。  
了无一可说，呼儿掩柴关。  

【田园秋日杂与（四首）】  
曲径入林丘，柴门野水流。  
松间还倚杖，石上复垂钩。  
借问家中妇，今朝有酒不？  
前山夕阳下，吾意正悠悠。  
板桥横浦直，篱舍傍堤斜。  
年熟村多酿，秋深菊始华。  
溪鱼寒聚藻，田蟹夜行沙。  
野趣浑无厌，吾生即有涯。  
久作山林客，虚为野老知。  
鹤衣行曳屦，乌帽坐弹棋。  
煮茗频烧竹，炊羹旋刈葵。  
来朝菊花节，相约过东篱。  
清夜耿不寐，端居兴杳然。  
蛩吟入床下，叶落堕阶前。  
麦陇耕残月，茅檐炊晓烟。  
只缘高卧稳，自觉懒情偏。  

【春夜佴参戎见过】  
苍梧春欲暮，旅况复何如。  
上客烦骠骑，中厨具鲤鱼。  
流云城树暗，过雨径花疏。  
相过休言数，高谈赖起余。  

【花残】  
寂寂门空闭，菲菲花欲残。  
赏心不相见，对酒若为欢。  
小径芳烟霭，疏帘细雨寒。  
一年春又谢，惆怅思无端。  

【晓雨】  
卧听春园雨，虚帏寒气侵。  
闲愁亦底事，只觉扰余心。  
杨柳交黄鸟，池塘遍绿阴。  
兴来思蚤起，回步一相寻。  

【吴水部客中除夕为赋此诗】  
客思乡心此夕并，萧条官舍若为情。  
筵前柏叶金杯浅，院里梅花粉署清。  
门掩疏灯人语寂，山留残雪夜寒生。  
起来遥祝君王寿，却忆鹓鸾一字行。  

【夏日田居即事（四首）】  
草堂聊藉竹为门，花坞从将槿作垣。  
长日鸟啼红药尽，夕阳人坐绿阴繁。  
愁多非为逢时歉，住久应知隔世喧。  
赖有青山如旧故，年年相对两忘言。  
偶携藜杖过桥东，曲港潮流处处通。  
溪上闲花多覆水，村前垂柳半含风。  
黄昏鸟宿轻烟外，青野人耕细雨中。  
莫怪移家来畎亩，欲将遗事学庞公。  
水榭风亭取次开，新凉应有客同杯。  
树阴深处黄鹂语，溪水平时白鸟来。  
葵扇偶从邻妪买，荷衣旋学野人裁。  
花间蝴蝶双飞去，正是山翁午梦回。  
两过苔荒石径微，林园一向掩柴扉。  
柳堤潮满鱼苗上，麦陇风晴雉子飞。  
花暝更教移晚酌，竹深犹遣著寒衣。  
老人本自心无事，不为投闲始息机。  

【戊申正月初宿休园】  
江村物候又惊新，月色花香并换春。  
自笑无能惟野性，熟知有味是闲身。  
茅檐迟日遍宜懒，竹院风清不受尘。  
终日闭门常谢客，只应酒伴得相亲。  

【赠别孙刑部还京次衡山韵】  
早因休沐出承明，又见弹冠上帝京。  
芳草五湖初放棹，华林三月细啼莺。  
浮云莫叹当时事，零雨还传旧日名。  
二十年前题汉柱，为君飞动不胜情。  

【奉送白岩相公扈跸凯旋三十韵】  
帝室何多故，亲藩自取亡。  
从教赐几杖，讵意缺锜斨。  
氛祲霾彭蠡，妖星孛豫章。  
官寮甘就戮，郡县泣罹殃。  
百姓为鱼肉，宗人化犬羊。  
漫看传羽檄，妄欲改冠裳。  
司马当分阃，留都况接疆。  
算筹期克胜，师旅素张皇。  
掎角遥成势，风声孰敢当。  
焚舟才走敌，扫穴已擒王。  
北阙纡忧切，南征独断刚。  
六军行自将，千乘拥前行。  
事异荧离斗，时维律应商。  
投戈回落日，出号肃秋霜。  
露布收江右，行宫入建康。  
威仪喜重见，礼数觉周防。  
奠庙金扉启，朝正玉佩锵。  
辕门簪履集，陵寝旆旌扬。  
山在瞻龙虎，台荒识凤凰。  
烟花春烂熳，雾树晚苍茫。  
法驾还京早，楼船跨海长。  
承恩仍扈跸，激赏更登床。  
凯奏清飚急，笳吟白露凉。  
风云随浩荡，日月共翱翔。  
刘向论思畅，杨雄赋颂光。  
经纶才必异，畋猎兆非常。  
世想更弦辙，朝思引栋梁。  
中兴宜陋汉，旧俗好归唐。  
幕府空留滞，词场屡激昂。  
骞腾瞻事业，徙倚卜行藏。  

【送林以乘赴任江西佥宪】  
（正德己卯，上将南巡，予与以乘、孟循同上疏，忤旨下狱，且被责贬，而孟循死矣。今上即位，召还京，方欣会晤，而以乘有兹擢。感旧叙别，怆然兴怀，凡二十六韵。）  
先帝昔巡幸，小臣同上书。  
事危攀折槛，情切止乘舆。  
未得陈丹悃，空令伏玉除。  
天心那可问，皇怒竟何如。  
氛雾昏霾久，雷霆震击余。  
伤魂逮囹圄，鞭血溅衣裾。  
半刺犹怜尔，孤游孰起予。  
联翩嗟去国，萧索苦虽居。  
圣哲临宸极，清明开太虚。  
王纲重照洗，奸孽尽诛锄。  
紫诏恩初降，苍生愤始摅。  
逐臣皆见召，旧故复相於。  
禁闼还通籍，官曹并直庐。  
感时唯涕泪，叹逝重欷歔。  
从宦心俱懒，求名术本疏。  
只应旅进退，敢望独吹嘘。  
翻怪无鸣鹤，堪怜似戏狙。  
十年才易组，六月便驱车。  
去作长途别，行将大暑袪。  
凉云停碧树，渌水泛红渠。  
南国秋风早，西江白露初。  
霜威迎獬豸，月令改蟾蜍。  
世路多欹侧，斯文有卷舒。  
身须混泾渭，誉欲等璠玙。  
霄汉看鹰隼，江湖觅鲤鱼。  
与君生死分，分手一踌蹰。  

【北狩凯旋歌（三首）】  
帐下亲军尽虎貔，辫垂结束学胡儿。  
衔枚夜斫阴山寨，杀向平明虏不知。  
羽盖夸胡兽猎行，龙旂出塞犬羊平。  
宣府开为射熊馆，洋河筑作受降城。  
紫云雪后绕关山，圣主巡游尚未还。  
风起满城闻凤吹，日高平地识龙颜。  

【从军行】  
雪岭愁云冻不飞，黄沙白草路人稀。  
边城春色惟看柳，看到青时春已归。  

【宫词（八首）】  
君王亲著紫霞裳，白玉冠簪八宝光。  
夜半碧坛星月冷，九天仙乐下鸾皇。  
离宫复道接蓬莱，云绕千峰五色开。  
香辇无尘球箔卷，后宫遥从上陵回。  
令节繁华燕赏新，太平天子重词臣。  
诗成总是宫娥品，席上惊看夺锦人。  
小年选入蕊珠宫，紫阁玲珑十二重。  
日侍上真修法事，水晶盘捧玉芙蓉。  
风卷珠帘月上钩，箧中纨扇不宜秋。  
炎凉只在君王手，莫拟承恩到白头。  
碧殿瑶坛礼上清，桂华凉露浸银屏。  
双双玉女扶青案，跪启琅函讽道经。  
一夜梅开上苑东，淡烟斜月影朦胧。  
春魂愿逐香魂去，飞入君王晓梦中。  
香添沉水爇金炉，翠幕斜张绣被铺。  
却略挑灯试装束，夜深前殿有传呼。  

【金陵览旧】  
小饮东山忆谢公，傲然携妓醉春风。  
即今桃李花间月，照入游人尊酒中。  

【刘氏水南亭子】  
洛水桥南学士家，青林遥对碧山斜。  
春风细雨柴门闭，一树莺啼杏子花。  

【郡斋五日柬刘子】  
郡斋五日思依依，客里清尊兴自违。  
微雨隔帘人不见，满庭蕉叶落花稀。  

【泛舟】  
柳边深系木兰桡，锦石青莎映画桥。  
夜半夜河光破碎，浪喧风起欲生潮。  
林副都大辂五首  

【不寐】  
拥被息尘想，潇潇雨到蓬。  
孤城连禁柝，永夜动悲风。  
往事疏灯里，新愁浊酒中。  
南归稀信使，明发报征鸿。  

【浮踪】  
浮踪甘屏裔，簿领亦闲闲。  
虎迹村间路，猿声郭外山。  
四愁仍欲结，双鬓渐成斑。  
长见乘槎者，天风万里还。  

【雨中怀郑成昭】  
径竹色逾净，窗蕉声转寒。  
流年频闭户，世事偶凭阑。  
绕郭见秋水，喧江闻暮滩。  
石村云卧者，迟尔话悲欢。  

【暮春直省】  
旅梦醒啼鸟，晴窗日欲斜。  
还将多病眼，闲看续开花。  

【长沙道中】  
红紫山中野草花，三湘愁鬓倍年华。  
放臣消息春来好，月白千峰梦到家。  
赵副使鹤五首  

【登岱（四首）】  
分明苍秀拔云开，谁凿当年混沌胎。  
山压星辰从下看，海浮天地自东回。  
一时岱狩雍容礼，千古嵩高制作材。  
载说皇朝称祀诏，始知神哲奠三才。  
一上遥岑万丈苍，天风应为袭衣裳。  
鸡鸣往往看东日，人语时时到下方。  
云暗钟声连海树，春浮花气入山堂。  
四时未歇登游兴，翻说崖禽唤客忙。  
转转官旌度几峰，不知花外有鸣钟。  
春空一望青苍里，晓殿齐开紫翠重。  
山鸟归时知雨意，崖松到处换云容。  
平生奇赏输今日，便欲淋浇浩荡胸。  
东皇祠下走灵氛，今古祈灵剩有文。  
不断香灯千里至，有时钟磬四山闻。  
雨声直过僧家竹，鸿影平低客路云。  
却爱三人花底饮，不妨对影到斜曛。  

【登州蓬莱阁观东海】  
蓬莱阁下晚凉开，倦客乘凉坐未回。  
不住鸟声冲雨过，有时龙起带潮来。  
愁云尚识田横岛，仙月还虚汉武台。  
回首夕阳瀛海上，一尊怀古独徘徊。  
景中允旸一首  

【噪鹊行】  
鹊鹊复鹊鹊，春明飞向深树落。  
树边人家怀抱恶，去年征夫从卫霍。  
边头烽火接回中，羽书昼警清夜同。  
一自将军度河曲，天山万里风云空。  
边头战血赤河水，战士磨刀寒落指。  
天子深坐甘泉宫，回头北顾常拊髀。  
树头鹊噪如有知，朝来蟢子檐前垂。  
夫君封侯应有期，凤奁鸾镜当窗移。  
王西楼磐四首  

【同友人泛湖】  
细柳新蒲绿未齐，楼船春泛五湖西。  
帆樯影里鱼争跃，箫鼓声中鸟杂归。  
宿雨暗添山色重，晴云轻度水容低。  
人家只在风烟外，面面天开罨画溪。  

【元宵漫兴】  
天风吹散赤城霞，散落人间作九华。  
夹路星球留去马，烧空火树乱归鸦。  
笙歌醉月家家酒，帘幕窥春处处花。  
一派云《韶天外迥，不知仙驭过谁家。  

【雨中同古淮作】  
东风小阁陡生凉，尽日浓薰柏子香。  
好雨逡巡留客住，浮云南北为谁忙。  
青春未老看花眼，白首犹抄种菊方。  
湖上草生堤柳活，酒魂诗梦两茫茫。  

【寄陈光哲】  
煮雪炉边夜坐痴，踏青驴上晓行迟。  
不知多少相思味，换得春来两鬓丝。  
张光州綖五首  

【香奁诗（三首）】  
翡翠笼深烛影昏，当时一见已销魂。  
歌残玉宇云千叶，醉损珠帘月一痕。  
欲说竟成闲撚袖，偷看多是半衔樽。  
而今惜蕊怜花意，只有垂杨半倚门。  
行遍回廊小立时，轻风吹动隔墙枝。  
年光荏苒偏伤客，往事参差欲怨谁。  
绣被香温催解佩，绮窗月淡称弹棋。  
酿成一种风流病，对月看花总泪垂。  
飞絮游丝舞作团，小楼春事又釭珊。  
锦鳞青羽书难觅，宝唾珠啼迹未干。  
蛱蝶芳魂花里瘦，蟾蜍清影月边寒。  
嗟予苦乏如皋技，莫怪蛾眉一笑难。  

【咏行】  
纨扇轻裾到处宜，暖风摇曳细腰肢。  
相逢绮陌回眸处，瞥见雕栏转角时。  
零乱佩环来冉冉，飘摇罗带去迟迟。  
东昏未识凌波趣，枉着金莲步步随。  

【咏芭蕉】  
长叶翩翻绿玉丛，植来况是近梧桐。  
美人闲立秋风里，羁客孤眠夜雨中。  
情逐舞鸾偏易感，事随梦鹿渺难穷。  
太湖石畔新凉院，何处吹箫月满空。  
史痴翁忠五首  

【杂诗（四首）】  
万树深林冻欲僵，高人吟雪坐寒窗。  
渔翁蓑笠归来晚，欲买前村新酒缸。  
二月江南花正开，山光欲翠水浮苔。  
绿阴到处还堪赏，不厌扁舟日日来。  
雨晴江馆洞云归，桑落人家半掩扉。  
好是痴翁真不俗，挥毫便作米元晖。  
痴老平生性癖疏，胸中尘垢半星无。  
岁寒起坐烧银烛，写个江山雪霁图。  

【丁巳正月琵琶张教师来江东白云更与证之】  
忽雷曾说郑中丞，不似女郎楼上听。  
此日白云推却处，痴翁清赏倚银屏。  
金秀才琮二首  

【送别史痴翁分得尘字】  
酌酒题诗送故人，卧痴楼上宴残春。  
谁能老去身无事，我愧年来鬓有银。  
杨柳风轻浑是梦，杏花雨细欲成尘。  
行装剩贮金壶墨，处处湖山为写真。  

【自题画梅】  
一别西湖未得归，孤山风月近何如。  
春来剩有看花兴，又向君家写折枝。  
徐髯仙霖七首  

【次杨南峰题画】  
白云载青山，山气随云浮。  
山人乐在此，终不厌丹丘。  
时爱前溪水，亦或擢扁舟。  
问渠何所似，口诵逍遥游。  

【题周东村画】  
古松连茂阴，长日憩其下。  
便此幽闲地，乐得人事寡。  
老已厌琴书，闲即弄杯斝。  
幸隔城敔远，目不触车马。  
世自与我违，我非忘世者。  

【题画】  
香炉峰高天削出，湖面蒸云欲吞日。  
列仙上凿炼丹台，高人下筑藏书室。  
盘纡一道行者通，民居僧寺有无中。  
斜阳影射樵斧白，疏星光杂渔灯红。  
楼船风高殷箫鼓，去急不须人奋橹。  
栖禽惊散苦无情，断林赖有苍烟补。  
人间此景何处看，惨淡今从画中见。  
小皴大染设色真，粉本徒令工作眩。  
书画长留岁月过，怪来欧公悔无多。  
南堂一赏到白发，快雨时晴纵啸歌。  

【除夕禁直书事】  
夜色浮宫殿，星河耿不昏。  
御香飘十里，银烛照千门。  
只觉天颜近，俄承诏语温。  
遍书春帖子，知是沐殊恩。  

【舟中杂咏（二首）】  
绿树坐黄鹂，青秧点白鹭。  
睡起倚船窗，知是江南路。  
今夜河西宿，无眠但数更。  
并船何处客，吹笛到天明。  

【题石睿学士图】  
归来厩马踏堤沙，回首彤楼路渐赊。  
遥想禁门金锁合，一庭月浸紫薇花。  
谢秀才承举二首  

【恭题灵羊图】  
（宣宗御笔也。羊图三头，坡下一犬，有欲搏之状，而羊意驯扰，感赋长句。）  
塞上春深草初绿，黄河套边堪放牧。  
何来羌羚携乳畜，旁有韩卢将搏逐。  
群羚不奔且不惊，车无影鸾无声。  
持旄已归苏子卿，挟册未见黄初平。  
羊何安闲卢何猛，以静制动清边境。  
我皇执笔发深儆，意在和雍化强梗。  
是时贤相惟三杨，升平辅理称虞唐。  
九重优游翰墨场，天与人文垂四方。  

【题画陶靖节】  
彭泽归来菊满篱，停云荣木已成诗。  
晚风散步前溪路，正是先生半醉时。  
陈指挥铎六首  

【宿牛首寺】  
到寺万缘绝，萧然宿峰顶。  
苍苍野色新，漠漠秋烟暝。  
相期话三生，夜坐石根冷。  
微凉入虚阑，老鹤语桐井。  
支郎翻经处，松子落古鼎。  
白露下高空，湿云压幽境。  
望极颠厓前，寒篱眇村径。  
谈久明月来，照我天地静。  
自汲石泉水，同僧瀹佳茗。  
天风在林末，空翠散复整。  
一乘演微机，开谿自惭省。  
疏竹何萧萧，云房乱灯影。  

【游清凉寺次藻庵韵】  
夕阳峰顶一攀跻，万里川原望不迷。  
帆影远来江树外，山形多在石城西。  
苔荒辇路人稀到，花近禅房鸟乱啼。  
直到翠微亭子上，漫吟重续旧时题。  

【春晚过程竹溪用韵】  
春日春盘荐白鱼，地幽全胜野人居。  
诗篇静阅新晴后，茶臼闲敲午梦余。  
花落语莺还在树，竹深流水细通渠。  
将军莫厌过从数，几日东桥有报书。  

【春日喜程大祥见过】  
金石交情老不移，尊前重睹旧丰仪。  
清风竹径临茶灶，细雨邻墙见酒旗。  
世事且归胡蝶梦，春情多寄海棠枝。  
西斋两月无清兴，病起逢君一赋诗。  

【次与仲和联句韵】  
卧病经年喜遇君，草堂清话到斜曛。  
浊醪拚取尊前醉，险韵何妨席上分。  
冷雨小蛩鸣切切，轻风残叶下纷纷。  
也知别后还相忆，何处钟声隔暮云。  

【用韵寄张文昭】  
旧盟疏阔冷鸡坛，风雨清尊负四难。  
忙里寄书多草率，病中抛药赖轻安。  
几宵梦去清江迥，五月愁深白雨寒。  
清寂一官甘守拙，逢人弹铗笑冯驩。  
附见景卿（一首）  

【写杏花自题绝句】  
晴团红粉护春烟，仿佛江村二月天。  
记得景卿回首处，一枝斜拂酒楼前。  
罗主簿焘二首  

【追和石田翁落花诗（二首）】  
花随流水去悠悠，几日伤春欲白头。  
絮系游丝肠百结，瓣浮细雨泪双流。  
秋千院落人孤立，杜宇枝头月一钩。  
过眼韶光无计挽，年年空抱别离愁。  
堆紫堆红曲径边，飞来飞去小庭前。  
随风入户最难定，送雨过林真可怜。  
青帝不能留一日，玄都重到又经年。  
芳菲去去无存迹，恰似生前未结缘。  
王秀才建极七首  

【和石田翁落花诗（七首）】  
翻红坠素两悠悠，王谢门前古陌头。  
镇日萦怀惊骤雨，一时和泪逐东流。  
莺将春色侵棋局，鱼衬寒香上钓钩。  
此际有人披绣闼，敛眉无语独含愁。  
惜花彩笔为传真，画就还惊花有神。  
月照空枝无那夜，风飘残萼奈何春。  
香魂应吊绮罗客，丽质终为兰麝尘。  
一度看来一惆怅，未知谁是不愁人。  
风净云和雨意新，残红点点委芳尘。  
眼穿此日凭栏客，肠断当年劝酒人。  
纸上只能添丽句，枝头无计驻残春。  
落英狼籍那堪触，密掣金铃鸟莫嗔。  
烟雨欺花肯放晴，落红日日唤愁生。  
已拚引被蒙头卧，更起巡檐信步行。  
蝴蝶梦寒双睡燕，杜鹃枝老独啼莺。  
绿阴冉冉天涯遍，十二楼头空月明。  
看花兴懒厌追陪，门掩春光强半回。  
红着树时风已妒，绿成阴处雨犹催。  
盈盈堆径阿谁惜，款款敲窗若个来。  
搅得情怀无可奈，呼童且覆掌中杯。  
万树飞花绕碧空，韶光应与昔年同。  
朱帘半卷胭脂雨，绣幕轻摇兰麝风。  
燕拂林霞分嫩绿，蝶翻草露湿妖红。  
玉人推枕春眠起，玉减金松一顾中。  
片片飞来东复西，倚门东望欲成迷。  
临风漫作开颜笑，带雨还为半面啼。  
狂罥游丝萦醉客，巧随流水赚渔靦。  
须知欲尽犹堪惜，随处芳丛酒可携。  
杨秀才穀二首  

【落花次石田翁韵（二首）】  
典衣问酒午桥西，团雪纷纷路已迷。  
钿破宝钗难寄恨，骨埋青冢半封啼。  
衔空百匝凭驯雀，扫去千回赖老靦。  
乐事暂违风物改，画竿红垞更谁携。  
月缺良宵尚半规，花残无复昨看时。  
飘飘入座沾衣湿，细细回檐点额迟。  
冲晓马蹄先踏破，趁晴蛛网漫萦垂。  
雕红刻紫都成梦，一段春情欲诉谁。  
陈指挥节一首  

【落花次石田翁韵】  
群芳无力爱春眠，倦倚阑干似醉然。  
汉女琵琶应饮恨，楚宫粉黛不胜蔫。  
燕衔零玉遗书几，蜂带余香过酒船。  
欲为痴儿时洗面，杖藜闲到短篱边。  

◎补诗  
☆顾副使甗（三首）  

【独夜】  
相思此夕渺星河，络纬声寒夜雨多。  
咫尺便成千里隔，寂寥无奈五更何。  
熏笼衣漏消香灺，箧扇秋尘冷画罗。  
玉札缄愁知几许，只应难托戏鱼波。  

【凭桥为张以诚作】  
青溪曲绕帝城遥，处处垂杨接画桥。  
春色十分金谷酒，月明五夜玉人箫。  
鸦翻夕照伤心丽，马蹀香尘满目骄。  
谁识年年倚阑客，长陪鸥鹭戏秋潮。  

【六兄宅听妓】  
三十年前梦里过，重将白发对青蛾。  
只应酒量诗情在，消得筵前一曲歌。  
