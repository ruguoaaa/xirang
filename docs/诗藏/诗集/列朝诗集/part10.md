---
title: 第10部分
index: true
icon: editor
order: 10
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●丙集第六  

吴尚书宽一百五十九首  

【次韵周原已怀石湖旧游】  
上方高处共扪萝，落木空山雨满蓑。  
野寺推门黄叶乱，湖亭倚棹白云多。  
向来行乐成陈梦，别后离愁绕绿波。  
满纸新诗更清省，令人相对忆阴何。  

【送俞振宗南游】  
手扶藜杖出南园，不向妻孥告一言。  
白发被肩过浙水，青山回首隔吴门。  
平芜客路何时尽，乔木人家几处存。  
此去越中怜岁暮，绨袍应见故人恩。  

【雪夜忆友人宿伏龙山中】  
孤城钟漏促寒鸡，风雪残灯梦欲迷。  
静夜独眠高榻上，故人遥在数峰西。  
空林松子时时落，绝涧梅花树树低。  
知是山中有佳兴，柴门清晓候封题。  

【次韵启南淫雨】  
阳气涣不收，淫雨夜复昼。  
倒倾怪盆翻，并集疑辐凑。  
鸠妇频见离，蛇医颇遭诟。  
日月何道行，雷霆半空斗。  
顾无大药资，己彼太虚罝。  
下堂褰裳齐，出户缩颈脰。  
相忘鱼圉洋，并坐鸟栖宿。  
不辨过河牛，时看挂树蜼。  
乞浆岁在酉，祭社日惟戊。  
民谣适厚诬，神赐诚大缪。  
攸除荆室完，既潴白渠溜。  
叵将瓿帟盛，强把桔槔救。  
具棹防陆沉，移书缘屋漏。  
因之悯大田，岂暇念灵囿。  
荷蓑徒水耕，痔矰休火耨。  
溪毛绕宅生，田稚几家茂。  
灶沉或浮釜，墙覆乃失溜。  
汤汤咸其咨，荡荡孰能救。  
斯仓不成千，厥赋难至冓。  
空闻田畯喜，亦笑楯郎怐。  
积恶等贯盈，饮酒比多又。  
极备固有由，太甚不可复。  
往日害未消，今岁势仍骤。  
槁项八口饥，疾首两眉皱。  
神禹合胼胝，蒙庄念昏瞀。  
地志费推寻，水经慵句读。  
出门一壶随，俯井尺繘收。  
花姬首夜膏，石丈齿朝漱。  
彼苍有闻知，下土敢陈奏。  
朝廷阙四门，刑罚谨三就。  
听政厌衡石，祈年饰笾豆。  
谁召淮吴灾，复致川广寇。  
居人废锄犁，行者耀甲胄。  
赤子困泥涂，苍生脱衣袖。  
米价市上腾，钱神橐中走。  
写帖颜腹空，题诗沈腰瘦。  
况兹雨再零，绝类人多疚。  
否塞求疏通，崎岖戒颠踣。  
幸有客露冕，岂乏人衣绣。  
发廪在斯今，为府合仍旧。  
首从刍荛询，急向膏肓灸。  
莫厚庶以宁，不佣遂全覆。  
滂沱免月离，霡霂应春候。  
因地修厥利，自天获多祐。  
渐垦千亩连，卒致万家富。  
吴沼尚无虞，蜀天底须諲。  
顿如元丰间，不落贞观后。  
永图幸勿忘，肤见奚足狃。  
一挽康年回，吾邦即非陋。  

【题何刻工卷】  
女娲补天天不漏，卷石犹穿太山溜。  
郢工运斤风欲生，斫出难供孙楚漱。  
云根可断亦可转，磨砻几日方成就。  
梁州之贡天下无，忽然跃出东山袖。  
颂功载德绝妙辞，两手不停烦刻镂。  
丞相中郎字奇古，右军率更笔深秀。  
东山虽老眼犹明，一一犹能论结构。  
空堂考击声丁丁，丝连镂缀如絺绣。  
小或蝇头大或丈，深必因肥浅必瘦。  
东山择业何其贤，古人石刻今流传。  
周宣中兴文石鼓，李唐九成铭醴泉。  
延陵墓上止十字，荐福寺里须千钱。  
行人泪堕岘山下，过客手摹江水边。  
其余诸刻难尽述，东山直视如无前。  
百年独守三寸铁，姓名与石同贞坚。  
回看巧技未旋踵，肆中野草浮荒烟。  
昌黎河东如可作，梓人圬者堪同编。  
只今东山既颓矣，子孙守之上慎旃。  
闭门一日白石烂，党人之碑慎勿镌。  
呜呼！党人之碑慎勿镌，千载之美，无使安民专。  

【病项】  
人生自召百一病，伤彼六欲兼七情。  
我今有病出偶尔，开口欲说难为名。  
幸非寒战与潮热，一痛却使心怦怦。  
籧篨戚施古人疾，二者一旦来相婴。  
执书未暇矻矻坐，伏枕顿作咿咿声。  
千钧重负未容释，更觉肩背遭笞榜。  
董宣不屈汉公主，徐积已见胡先生。  
昨朝向人忽作别，即欲回顾仍前行。  
昂头莫肯少轻诺，侧目欲就多欢迎。  
我生由来泛掘强，只今见者尤加惊。  
独鹤引吭频饮啄，大鸡盛气相喧争。  
嗟吁元首本无恙，股肱何不思扶倾。  
端愁蔓延入骨髓，此病始知为匪轻。  
轩岐医经动盈卷，不识何药堪煎烹。  
莫如闭户学导引，动荡血脉方和平。  
未能痛定得思痛，把笔遣闷诗先成。  

【题朱泽民小景并诗后】  
睢阳画癖不可医，睢阳作画真画师。  
岂惟长绢善挥洒，只此短纸谁能为。  
野旷天寒气萧爽，人坐茅亭绝尘想。  
阶前旧雨客不来，天末晴云心独往。  
青山滴滴青于苔，平地忽见芙蓉开。  
秋声似向耳边起，石上乔松若个栽。  
意长要在无多笔，余墨淋漓缀唐律。  
诗中有画画中诗，百年再见王摩诘。  

【悼沈癯樵画史】  
秣陵春色厌驱驰，投老吴门白发垂。  
灯下解衣盘礴处，山中持斧啸歌时。  
一贫比宪元非病，三绝如虔不数痴。  
落日高堂开障子，云峰烟树使人悲。  

【书句容丁溪僧舍壁】  
丁公溪上古招提，策马来寻路欲迷。  
远道黄埃临水隔，当门绿树与云齐。  
山中地僻无人到，窗下僧闲鸟自啼。  
瀹茗焚香坐终日，不知林外夕阳低。  

【悼董孟珍】  
独持古道作今人，白首峨冠称隐沦。  
垂老不堪三月病，移家空是一生贫。  
箧中书帙悲遗墨，窗底棋枰积素尘。  
深巷东风花自落，扣门无复过西邻。  

【济宁夜泊】  
呜呜画角语城头，暝色苍茫倚舵楼。  
古戍烟生人已散，长河月落水空流。  
异邦信美非吾土，他日重来是旧游。  
千里乡心孤枕上，可能今夜梦刀州。  

【过大姚陈玉汝宅饮散宿大觉寺追和赵与哲韵】  
月出平湖积水空，上方仙梵隐花宫。  
似闻薝卜林间雨，总是芙蓉浦外风。  
有客题诗先我到，向僧分榻几人同。  
敲门自怪来何莫，投辖传杯恼孟公。  

【吴节妇】  
十八来涩滩，双鱼水中居。  
七年一弹指，水中有枯鱼。  
妾身既无夫，妾心惟有死。  
婉婉锦绷中，奈此两女子。  
白月照空闺，哑哑乌夜啼。  
天明不飞去，肯向西林栖。  
九泉望不极，莫化江边石。  
化石石虽坚，可转亦可泐。  
年年过蚕月，是妾纺织时。  
只将两行泪，抽作千丈丝。  
生为吴氏妇，死为吴氏鬼。  
子不如我信，有如涩滩水。  

【题杨铁厓墓铭后】  
泰定年间名进士，会稽山下老征君。  
金陵不看三秋月，玄圃长嘘五色云。  
对客呼儿将铁笛，从人笑我醉红裙。  
风流尽付吴淞水，还绕刘伶四尺坟。  

【题院画（二首）】  
翩翩白马紫丝缰，驰过弯堤十里长。  
千树桃花万株柳，前头宫殿是昭阳。  
琼楼金屋映丹霞，只把仙家比内家。  
落日美人秋水上，红妆一面乱荷花。  

【钟馗元夜出游图】  
终南老馗状酕醄，虎靴乌弁鸭色袍。  
青天白日不肯出，上元之夜始出为游遨。  
鬼门关头月轮高，乌犍背稳如駼駣。  
鬼妇涂两颊，鬼子垂一髦，徒御杂沓声嗷嘈。  
导以灵姑旗，翼以大食刀。  
荼垒左执鞭，质矫右属櫜。  
方明前持漆灯，张若后拥牦旄。  
离未罔两不可一二数，肩担背负手且操。  
奇形狞色使人怕，一似貙驳枭獍兼猿猱。  
战伤人血化磷火，各出照地点点如焚膏。  
阴风飒飒吹荒皋，百怪屏气不敢号。  
汝辈远遁莫我遭，我欲饮汝血，  
甘如饮醇醪，我欲啖汝肉，  
美如啖羊羔，肯容汝辈在世长贪饕。  
吁嗟乎老馗，真为百鬼中一豪。  
所以唐皇想其像，诏令道子写以五色毫。  
吾尝疑其事，展图不觉再把短发临风搔。  
忆当天宝年，左右皆鬼曹。  
林甫朝中逞狐媚，禄山殿上作虎嗥。  
当时设有老馗者，安得纵彼二鬼逃。  
便须缚以苍水使者所扪之赤绦，献于天阍，尸诸兽牢，寝其皮，拔其毛。  
效尔一日驱驰劳，坐令温泉生污泥，骊山长蓬蒿？  
上除唐家百年害，下受唐史千年褒。  
却来上元夜，任尔烧灯并伐鼛。  

【送胡彦超】  
年过四十不作官，还将短发笼儒冠。  
平生一经已烂熟，胡为挟入桥门观。  
前年乡书名始刊，曲江又避春风寒。  
重来桥门住三载，打头矮屋聊盘桓。  
朝齑暮盐不满盘，何须故人劝加餐。  
日高对案笑扪腹，自有五色之琅玕。  
侧身西北望长安，眼中一朵红云团。  
天门欲往涩如棘，若比蜀道尤云难。  
嗟哉出处谁得似，颇似吴下吴生宽。  
吴生作诗忽盈纸，送君还到春闱里。  
春闱多士多如蚁，勿将老少分忧喜。  
君不见韩昌黎、张童子，同是陆公门下士。  
昌黎文章如皦日，童子声名逐流水。  
人生传世有如此，区区科第何难耳。  

【送张都水】  
幽燕建都邑，九鼎从而迁。  
八政一日食，仰此东南偏。  
岁漕四百万，舳舻相后先。  
云帆罢转海，江淮达且沿。  
迤逦经齐鲁，有渠昔人穿。  
噫此寻丈耳，譬若沟浍然。  
置闸以启闭，相时为节宣。  
岩岩鲁山下，平地多流泉。  
泉流入漕渠，其始才涓涓。  
奫沦惟自足，安知可浮船。  
疏导非人力，济世嗟何缘。  
张君官水部，治水思昔年。  
往来相度之，涤源同九川。  
功成既归朝，大臣慕其贤。  
封章始朝荐，行李仍夕旋。  
维此百泉眼，利博人争传。  
入渠有余沥，可溉万顷田。  
只今东方民，老幼咸颠连。  
槁项与黄馘，嗷嗷口流涎。  
潴泄倘有策，旱涝何须怜。  
漕粟国用足，种粟民生全。  
他年司马氏，载入《河渠篇。  

【次韵顾天锡九日病起】  
重来不是旧刘郎，篱菊都从病里黄。  
小院入愁双杵外，故乡归梦一灯傍。  
诗家供给山当户，客鬓侵陵树着霜。  
明日也须扶杖出，呼童已制锦为囊。  

【与启南游虞山（二首）】  
我本不饮人，爱山如爱酒。  
春游亦易事，出户即掣肘。  
决策为此行，所幸得良友。  
譬彼足病弱，扶掖乃能走。  
虞山遥在望，岂意落吾手。  
侧足乱石间，纵目平湖口。  
赏心虽云乐，吊古怅然久。  
丹井事有无，刻铭覆华构。  
如何梁昭明，书台蔽林薮。  
斜日下岭西，落霞满川上。  
晚色催人还，轻舟复摇漾。  
佳山难为别，持酒忽惆怅。  
悠然一回首，舟尾叠青浪。  
故人知我怀，捉笔写其状。  
怀土心未除，移山力何壮。  
便如王维诗，终南亦堪望。  
流观入中夜，鼓枻起高唱。  

【谒韩蕲王墓】  
家国何多难，推寻为蔡童。  
嬴秦方逐北，周室竟迁东。  
江左朝廷在，淮南驿骑通。  
天终怜宋土，时则有韩公。  
一剑横天外，诸酋在目中。  
南云当箭镞，黄盖走艨艟。  
伐越期成霸，于潜耻会戎。  
萧墙狼跋尽，野穴鼠群空。  
聚米筹三镇，开门待两宫。  
齐王真济美，鄂国与争雄。  
有诏从中制，惟诗咏内讧。  
闲游嗟我独，和议约谁同。  
殉葬长弓劲，题铭片石穹。  
龟趺呈细刻，龙额表孤忠。  
草树樵苏断，粢盛享祀丰。  
神灵悬皎日，生气亘长虹。  
异代今全盛，当论保障功。  

【怀修竹书隐】  
春寒漠漠雨溟溟，假寐书床午梦醒。  
十载客居便巷陌，一时乡思绕园亭。  
繁花照槛知堪赏，乱石钩衣忆所经。  
恰有古苔三亩绿，都来修竹万竿青。  
当窗好鸟通人语，挂树危藤学字形。  
日射韭畦朝可剪，香凝棕室昼常扃。  
鹿场旧筑犹存号，鹤冢新封未刻铭。  
架上残编归拟读，移文不待北山灵。  

【谢孔昭临黄大痴画】  
大痴道人避世士，移家旧隐虞山里。  
早年能画老入神，落笔虞山宛相似。  
深林依稀村坞重，水口近与昆湖通。  
高冈磈硊势欲堕，此老前身黄石公。  
百年以后谁其亚，昔者吴门称老谢。  
案头临画似临书，咄咄逼人真可诧。  
风流前辈杳难攀，谑语空传谢叠山。  
窗中远岫依然在，天际春云仍自还。  

【咏邵文敬所藏转刀】  
铄金巧思出工倕，独抱机心展转危。  
报主久知深自许，授人难辨倒相持。  
笔端字悟藏锋妙，囊底锥嫌脱颖迟。  
诗社埋头羞锐进，吴笺一割尚差差。  

【咏汤妪】  
笑汝皤然似一公，穷冬相伴胜房空。  
三缄口不思援上，九转肠应为热中。  
诗咏怀春同少女，礼云当夕称衰翁。  
平生知足浑无辱，不恨孙弘布被蒙。  

【次韵答宾之作书戏效拙体】  
书家新样出眉山，若拟丰姿定玉环。  
砚沼百坡空对影，管城一孔但窥斑。  
临模恶紥劳唐楮，结构奇材得鲁般。  
此意亦知聊戏我，试看搀夺语尤顽。  

【答于乔次韵谢送冬笋】  
西郭清风棋墅开，门前俗物敢持来。  
聊供香饭抄云子，为想长镵雪堆。  
空腹冷含金琐碎，壮心未怯玉崔嵬。  
知君能画非馋守，乞与鹅溪绢剪裁。  

【次韵谢凌季行送新酿六尊】  
寒掩蓬门午不开，东邻新酿叩门来。  
黄封内法何从授，红印他家自满堆。  
饮量笑添清浍阔，吟肩醉耸玉山嵬。  
青州旧例今重举，从事多能未减裁。  

【病目夜坐怀斋居诸公次前韵】  
布衾寒拥对床屏，鹊绕南枝月过庭。  
暝目谁除子瞳障，斋心自比太常醒。  
花时渐好仍笼雾，灯节相催屡问星。  
便有玉堂天上意，铜垆当案冷烟青。  

【次韵鼎仪世贤问予病目】  
药裹长随老杜居，全凭坐客诵方书。  
岩前激电空闻烂，屋上繁星顿觉疏。  
遥望未能知匹马，不祥幸免见渊鱼。  
诗家善谑坡应尔，旅馆清斋泽也如。  
似说北门春色近，试分东壁夜光余。  
烦君漫举卢仝事，此事非予却是渠。  

【观弈】  
高楼残雪照棋枰，坐觉窗间黑白明。  
袖手自甘终日饱，苦心谁惜两雄争。  
豪鹰欲击形还匿，怒蚁初交阵已成。  
却笑面前歧路满，苏张何事学纵横。  

【观制雨絪】  
作轩未料宛丘长，檐下增修匠石良。  
坐倚前楹天忽远，步当平砌午偏凉。  
白云就宿看逾稳，急雨来催信不妨。  
敢与苏家论择胜，半间难遣十夫将。  

【壬寅正旦侍班】  
炉姻如雾蔼彤墀，半启金门复道危。  
只尺星辰华盖转，中间日月衮衣垂。  
普天凤历开寅岁，平旦鸡人报卯时。  
御座不胜袍笏近，侍臣偏识汉朝仪。  

【次韵答同年邵汝学约过园居】  
触热相过敢惮烦，会呼童子扫蓬门。  
俗流未许通车马，年契长期到子孙。  
已拟置棋刓木局，旋教开酒击泥尊。  
荒园半亩清风足，他日应消楚客魂。  

【二答李士英】  
堂成圬者更相烦，只尺墙东别置门。  
长愿清风分故旧，独寻芳草忆王孙。  
楚人预约空诗帖，吴客难言乏酒尊。  
荒径寂寥春去远，倚阑还用吊花魂。  

【三答刘道亨】  
坐待刘义洗热烦，雪车冰柱早临门。  
自怜学圃空称老，谁似登堂累抱孙。  
杜子刈葵蔬入馔，陶翁收秫酒盈尊。  
弈场莫谩夸能事，高着还当恼醉魂。  

【四答胡彦超】  
园丁频遣愧劳烦，菜垄清阴已满门。  
车过陈平多长者，官如胡质有诸孙。  
小堂定拟虚中席，内府初停给上尊。  
不怪连朝风雨恶，暑天真为洗诗魂。  

【五答李宾之】  
庵居联咏旧曾烦，诗令严来岂棘门。  
欲系苦匏同贱子，每夸仙李得贤孙。  
过街莫放追风骠，对影须开问月尊。  
不是葛洪川畔路，李源休觅旧精魂。  

【六答杨应宁】  
池上挥毫思不烦，忽传诗句到柴门。  
官联贾至称中舍，字许杨修识外孙。  
西郭向人空折简，东堂延客已开尊。  
杏园旧例推年少，风雨孤村莫断魂。  

【雪中李世贤招观东坡清虚堂诗真迹】  
茫茫巨海流银沙，光分民舍并官衙。  
诗人说诗等说法，四坐缤纷天雨花。  
寥寥小巷绝人迹，谁肯柱杖过吾家。  
曲中合沓失《朱鹭，谷口联翩多白鸦。  
青葱摇落上林苑，一夜乱缀琼瑶葩。  
故人相送定石炭，恶客好饮惟江茶。  
清晨忽报有苏墨，折简邀看门频挝。  
形疑虾蟆似曾压，技痒虮虱谁为爬。  
料知刻本来广右，醉笔漫灭犹堪嗟。  
坐当大雪发长笑，新酒正热浮红霞。  

【是日往观果刻本盖世贤招饮恐客不至故绐尔乃复次韵】  
出门骑马踏雪沙，玉堂吏散成空衙。  
何人手剪吴江水，而我自眩梁园花。  
客居长至叹寂寞，赖有东邻仙李家。  
试开泥尊香泼蚁，却笑石本光翻鸦。  
清虚堂中事已往，妙墨零落随风葩。  
空肠啖尽元脩菜，渴吻煎彻庭坚茶。  
诗成一纸来万里，峒石至今椎密挝。  
浓书铁把纯绵裹，深刻蟹上潮泥爬。  
似人可喜非浪语，与客争观还共嗟。  
莫言此幅字漫灭，夜久屋壁飞晴霞。  

【明日世贤持启南雪岭图索题复次韵】  
小径升堂新筑沙，退朝无事还私衙。  
谁移雪岭入我屋，老眼白日疑昏花。  
坐游未觉足力倦，倏过野店仍山家。  
浅溪舟胶集冻鸭，空谷屦响翔饥鸦。  
狂风入林一搅动，零落玉蕊兼珠葩。  
此时谁扫林下白，急欲往煮僧房茶。  
忽然仰面见高寺，扣户还须持马挝。  
长安十年走薄宦，对此似将尘土爬。  
西湖寻僧天欲雪，苏子故事今人嗟。  
清虚旧韵更可借，捧砚独无王子霞。  

【偶见元李希籧提举遗墨乞归宾之盖希籧其先世也因宾之作海月庵记为谢以此酬之】  
遗墨持归走僮仆，想见开缄重薰沐。  
百年珠玉慨沉埋，袖拂蛛丝光夺目。  
遂令短纸一尺余，价压书巢三万轴。  
乞邻与人真自惭，艺苑酬功百言足。  
夜归解带不成眠，海月亭亭当矮屋。  
琅然乌鹊忽惊飞，月下新篇已堪读。  
湖湘文种传一家，前有希籧后怀麓。  
吴人再结文章缘，几上分明留此幅。  
锦囊收贮莫教迟，俗子无知将手触。  
后世诸孙更好文，还向吴人获珠玉。  

【粉丸】  
净淘细碾玉霏霏，万颗完成素手稀。  
须上轻圆真易拂，腹中磊魂更堪围。  
不劳刘裕呼方旋，若使陈平食更肥。  
既饱有人频咳唾，席间往往落珠玑。  

【油鹴】  
腻滑津津色未干，聊因佳节助杯盘。  
画图莫使依寒具，书信何劳送月团。  
曾见范公登杂记，独逢吴客劝加餐。  
当筵一嚼夸甘美，老大无成忆胆丸。  

【题海虞钱氏所藏王均章虞山图】  
（均章名珪，号中阳老人。生元盛时，年未四十，弃官归虞山之下，慕丹术，尤邃于医。所著有《泰定养生主论等书。年余九十而卒，见吴思庵跋。）  
扁舟昆湖去，忆向虞山还。  
当时迫日暮，未得穷跻攀。  
至今三短章，寂寥不重删。  
安知六载后，依然见兹山。  
谅无愚公愚，赖有顽仙顽。  
顽仙隐居处，深林置柴关。  
丹灶火常伏，药阑苗载芟。  
高情付缣素，丹青色斑斑。  
兹山卧平野，隐然不成环。  
透迤亦甚远，攒蹙何其慳。  
只尺见百里，群峰互垂鬟。  
飞鸟归易没，浮云出偏闲。  
拂水最奇丽，空岩故漩澴。  
天风或稍定，石壁仍潺潺。  
仙宫对佛寺，妙境非人寰。  
独怜仲雍墓，谁为剪榛菅。  
短棹载书卷，浩歌水云间。  
仿佛归庵翁，往来宝严湾。  
窃禄本无补，乞身亦多艰。  
卧游毕旧愿，坐啸开尘颜。  

【题厓山大忠祠（四首）】  
休指厓山吊战场，忠魂久已过钱塘。  
三仁可少文丞相，一死如前李侍郎。  
毒雾涨天横沴气，落星浮海散寒芒。  
孤坟最是无抔土，新庙依然有瓣香。  
飓母谁怀国事忧，回看夜壑已无舟。  
山河满地皆胡马，潮汐常时自海鳅。  
空使谶书符四广，不教宗社复东周。  
孱兵到此谁非死，名姓纷纷惜未收。  
独上高丘望大洋，晚风吹泪湿衣裳。  
何人忍耻修降表，当日临危进讲章。  
岛国全身惟叛相，潭州无事却勤王。  
史家未识留燕意，便把祥兴系宋亡。  
厉阶千古恨辽金，戮力终成国步侵。  
鼎足一时撑海角，旄头中夜到天心。  
间关豺虎魂空返，寂寞鱼龙共骨沉。  
臣节屡书犹不尽，欲将遗事托碑阴。  

【次韵陆鼎仪读文信公指南集】  
柴市遗祠凛若生，艰危当日仗忠诚。  
衣裁左衽惭相尚，缨结南冠死却荣。  
正气自胜牢狱困，飓风偏使乘舆惊。  
从容取义真难事，泪落陈编此日情。  

【与诸友出城东散步水际】  
岸花汀草驻残春，步逐渔郎更问津。  
侧足冈峦浑不畏，会心鱼鸟自相亲。  
一湾已似江南意，半日都忘洛下身。  
西出郭门劳仆马，青山真是误游人。  

【再次韵答时旸饮后见贻】  
散吏幸无事，合置荒园中。  
著书忘其词，安复论异同。  
墙下枣垂实，飒然起秋风。  
感时忽搔首，五十真衰翁。  
投牒愧一出，束带随三公。  
晨趋揖东阁，夜梦游南雍。  
乡使来吴下，入门偶相逢。  
中怀不能语，倚壁如颓峰。  
南飞孰可系，仰见青天鸿。  
淙淙檐溜垂，此事久亦寡。  
移书防漏湿，矮屋初堕瓦。  
久旱雨固好，垫溺念郊野。  
况复南楼人，百步隔诗社。  
清池下幽禽，坐对共闲暇。  
妙墨尚在函，浊醪复盈斝。  
持此欲就之，泥深没羸马。  
疏慵幸免朝，早谢凤池贾。  
风低碧丛，怅望西窗下。  

【喜原辉弟至京（时五月二日）】  
远道亲携药裹来，当门下马拂黄埃。  
不惊旧日形容改，犹记前宵梦寐回。  
出巷亲朋宜渐访，上床儿子欲相陪。  
平生四海尤怜汝，得向窗前笑口开。  

【大雨坐海月庵】  
即看池面水平桥，旋觉孤亭势欲漂。  
老父得鱼过别市，谁家移竹趁明朝。  
西陵下马应难避，北巷将书莫见招。  
吾弟远来能慰我，彭城今夜忆逍遥。  

【玉汝以予辞不赴次韵再约来日复和辞之】  
道上蹄涔接板桥，诗筒将去却愁漂。  
纵横燕市云为雨，仿佛巫山暮复朝。  
半舫若浮宜自系，尺书仍至故相招。  
泥深我仆难忘蹶，莫使前瞻马尾遥。  

【玉汝复次韵来速乃许赴再和答之】  
佳时已过鹊成桥，菰米榆钱忽乱漂。  
明月避人应此夜，烈风欺客更崇朝。  
须知木屐平生着，敢负皮冠旧日招。  
终胜李侯蹲马背，披蓑兀兀路遥遥。  

【次韵济之谢送决明】  
畦间香雾正氤氲，童子清晨荷锸勤。  
不惜离披垂翠羽，端愁摇动落黄云。  
药名再得宣公注，书带休从郑老分。  
病目向来俱有赖，凉风吹汝莫纷纷。  

【次韵时旸对雨喜晴】  
飒飒复霏霏，清晨坐掩扉。  
短篱垂豆角，破壁上苔衣。  
润觉琴声缓，凉惊酒力微。  
客楼诗句满，未许沈郎肥。  

【题启南写游虎丘图】  
启南初游灵岩，遇雨，明日既霁，乃与海虞周景新游虎丘，因写此图，并有诗记其事。李贞伯云是日亦在阳山，遇雨而归，陈永之谓雨霁日独以事在阳抱山，恨不能与启南同乐也，皆有诗题其上。景新寄予，和之。  
云岩不减灵岩好，昨者胡为涉行潦。  
千人石上两青鞋，日出深林歌杲杲。  
一时取乐能偿劳，水西山北争探讨。  
涧泉漱齿心亦清，石壁题名手亲扫。  
西去阳山十里遥，冒雨有人归不早。  
明朝见话入云岩，扼紧捋须空懊恼。  
好山不趁晴时游，此事已差何足道。  
安知犹有独游人，隔水相望在阳抱。  
何处移来此画图，我方起观俄绝倒。  
诗情画意各有在，岁月依然仍可考。  
虫鸡得失不须争，泡影死生难自保。  
再到京华住六年，匏翁头颅欲全皓。  
江南归计有时成，次第山行非草草。  
卧游且把画图开，鹤涧松庵亦天造。  
翻嫌二客不能从，回望周郎与东老。  

【送张兼素出知施宗州】  
岁暮移家赴远州，南行谁复为身谋。  
一章之死无他悔，六诏平生亦胜游。  
科甲翻令吾辈重，史编应向古人求。  
都门持此聊相赠，不惜寒风透敝裘。  

【分题丰乐亭送文宗儒太仆】  
何处亭成乐岁丰，琅琊山在乱云中。  
西南林壑夸尤美，六一文词信独工。  
幽谷泉鸣琴操古，石屏路转酒船通。  
幸当归马滁阳日，此地来游兴不空。  

【送原辉南还（九月二日）】  
清秋欲尽向南旋，别泪何堪重泫然。  
吾已行年当五十，汝今归路又三千。  
亦知禁酒胜良药，好为修书附便船。  
旧业东城劳葺理，相期岁晚在园田。  

【原辉行后晚坐有怀】  
东望秋云压柁楼，晚来水宿定通州。  
却愁细雨行装湿，还恨深沟送骑留。  
临别题诗偏觉懒，坐来呼酒不忘忧。  
惟应后夜生新月，两地悠悠照白头。  

【渡沙河】  
桥下流澌玉一湾，六年从此照衰颜。  
疏林小店行厨到，落日平原猎骑还。  
韦杜南连多白草，居庸北距尽苍山。  
天寒喜报王师转，驿路无尘羽檄闲。  

【望昌平】  
脱辔能凌千丈冈，解裘还耐北风凉。  
迢迢古辙余秋水，漠漠平畴又早霜。  
日隐峰峦天易暝，树连城郭路何长。  
孤云飞处梁公庙，犹似当时望太行。  

【入昌平学舍】  
绕檐苍翠数峰齐，倦坐空堂意已跻。  
高处川原浑历历，晡时风日稍凄凄。  
行来假馆先思睡，诗就还家各有赍。  
苜蓿满盘供饭足，坡翁休爱捣香齑。  

【题刘谏议祠（二首）】  
廪然毛发万言危，叹息名贤远莫追。  
甘露翻成他日变，清流宁受北司嗤。  
古人为鉴无如子，后辈登科又属谁。  
深夜高眠频梦见，孤峰残月照新祠。  
门傍高槐向晚开，忠魂长绕故乡来。  
诸生入学供蘋藻，使者停车治草莱。  
展卷不平新史赞，赠官空系后人哀。  
千年遗恨应难尽，谁念唐家有祸胎。  

【谢济之送银杏】  
错落朱提数百枚，洞庭秋色满盘堆。  
霜余乱摘连柑子，雪里同煨有芋魁。  
不用盛囊书复写，料非钻核意无猜。  
却愁佳惠终难继，乞与山中几树栽。  

【送杨君谦】  
子有好学名，得之直从幼。  
矻矻忘其疲，每以夜为昼。  
谁令不自爱，坐与简编斗。  
旋致心腹间，有病见脉候。  
乡人尝谓子，文笔真似舅。  
舅也昔养疴，亦在掇科后。  
七日仪部官，在告月且又。  
服药未见功，具疏遂入奏。  
昨朝获愈音，颜面喜欲皱。  
西风作新寒，南去不可逗。  
相过一何疏，相别一何骤。  
子去固欣然，孰与箴老缪。  
惟子有书癖，舍书莫能救。  
譬如病酒人，戒饮貌愈瘦。  
何如稍饮之，病去渐复旧。  
子病偶类兹，简编实醇酎。  
茹多仍吐之，纸上发奇秀。  
三年当复来，观子所成就。  

【谒陵宿昌平学舍】  
闭门无事谢诸生，西舍支床睡未成。  
树老不禁风势急，山高空负月华明。  
连槽疲马时相啮，隔屋群鸡忽乱鸣。  
安得故人来此宿，壁间持烛共题名。  

【还宿学舍】  
夜深踏月到孤城，尘土衣裳一振轻。  
谏议祠空凡再宿，广文官冷又前迎。  
思家不觉心旌动，纪事谁将腹稿呈。  
肯信身逢长至节，三年南望是神京。  

【次韵任太常过园居（四首）】  
暑气郁蒸知懒出，肩舆只许到寒家。  
元脩席上能供菜，康节车前惯看花。  
尊酒长空非北海，册书相对是南华。  
醉乡不识茫茫路，始信吾生亦有涯。  
出土尚嫌瓜蔓短，灌畦方爱井泉深。  
门前有客马长系，墙外谁家屋俯临。  
未必市朝生俗状，只应鱼鸟识闲心。  
好山移得聊相款，阶石累累总碧岑。  
卓午风来特地清，槐花落处入檐轻。  
高荷久待莲生子，香草不甘梅是兄。  
倒屣出迎翻失礼，解衣留坐更忘情。  
玉延自是吾家物，欲学卢公也烂烹。  
休笑吴侬故态狂，小园日涉步能量。  
闲凭却爱琴徽冷，连饮惟夸茗碗香。  
何日归田成老懒，终年学圃觉清忙。  
乘凉莫惜重相过，只待篱边雨一场。  

【对雨】  
清池水长欲平桥，雨势浑如上晚潮。  
泛泛渐于亭础近，淙淙真是笕泉遥。  
即看并浴鹅群戏，却恐新生鱼子漂。  
东望菱濠归去好，吴侬家有木兰桡。  

【次韵任太常致仕留别（五首）】  
归去如公未当贫，清溪碧嶂自为邻。  
地偏易觉柴门晚，室暖先知布被春。  
书为长观成故纸，衣从新浴少浮尘。  
集云山下吾庐在，得向今朝置此身。  
此身真喜置吾庐，尚有床头一束书。  
海口潮生知进退，天心月到识盈虚。  
已辞朝士还通讯，欲就渔翁更卜居。  
百里好山俱在眼，只教童子导篮舆。  
篮舆朝出看山初，懒学陶潜去荷锄。  
新法不行谁执拗，旧书无用是潜虚。  
俗人自诧才名盛，老态终嫌礼法疏。  
三月柴门无客到，日高闲把白头梳。  
濯足梳头旧有缘，更教午睡学坡仙。  
一身自足三间屋，百岁谁增半亩田。  
遇壑便回忧险地，看云高坐爱晴天。  
朝鸡官马俱无用，嬴得工夫是晏眠。  
晏眠不觉过残冬，枕上哦诗仿鲍溶。  
犹喜形骸从小隐，肯将名姓入斜封。  
日中尘满争为市，树底阴多独课农。  
应笑丁公偏差异，夜深腹上梦生松。  

【刘文安公挽章】  
裕陵初策士，高步入词林。  
科第前无几，声华直至今。  
唐人当陆贽，汉代失刘歆。  
碧海瀛州远，青藜夜阁深。  
羲经千古学，宋论一生心。  
制虏无三表，匡君有六箴。  
紫垣初秉笔，白发未盈簪。  
自负心如水，曾期汝作霖。  
瘁躬方几几，盛世已骎骎。  
俄作前楹梦，难将恶石针。  
礼官公谥议，士类杂哀吟。  
墓有新题石，家余旧赐金。  
斯文成落莫，吾道付浮沉。  
后辈夫何恃，先民最所钦。  
《玉堂嘉话在，谈者欲沾襟。  

【清明日园中见杏花初开】  
疏花寂历似残红，病眼摩挲望欲空。  
已恨浥开无细雨，却愁吹落有狂风。  
物华又报清明节，人世真成白发翁。  
为语天工须索性，剩将春色慰人浓。  

【怀林亨大谢鸣治谒陵遇风】  
天外狂风尽日吹，朝陵有客正驱驰。  
冥冥花树春难见，飒飒尘沙晚更随。  
官马不愁迷古辙，奚奴应恨挈新诗。  
归来尚可夸寮友，沾湿犹胜冒雨时。  

【午朝次韵鸣治】  
卫士成行总面东，朱门传跸静如空。  
高飞海燕红云近，暖入宫花白日中。  
华盖逼时瞻北极，袗衣垂处咏南风。  
银台奏罢诸司事，旰食多劳念圣躬。  

【和陆廉伯昼寝次老杜韵】  
杜老当时句宛然，况逢四月称高眠。  
绿池芳草纷纷积，白日游丝冉冉牵。  
史馆何人仍儤直，睡乡无事莫开边。  
炉熏已冷茶烟起，自笑闲官可质钱。  

【早起次前韵寄廉伯】  
月黑频将蜡炬然，翻因夜短不成眠。  
趋朝何补君恩渥，出舍聊将吏役牵。  
马秣未看腾枥上，鸡栖谁听语埘边。  
江南一枕无残梦，欲向司农谢俸钱。  

【和廉伯复次前韵断夜坐】  
衰年视物更茫然，日落寻常索枕眠。  
久坐谁言才断绝，细吟翻喜忽联牵。  
薰风作暑如初伏，海月生明又半边。  
却恨连墙稀宴集，挑灯那送酒家钱。  

【过西苑】  
松偃琼台不受尘，虹桥绰楔记通津。  
瀛洲水满分裨海，灵囿垣长接禁宸。  
虎圈久关空兽簿，龙舟稀泛静鱼纶。  
赏花未许陪游幸，谁羡赓歌作宋臣。  

【为屠大理题石田画】  
生绢丈许画者谁，石田老人今画师。  
年来都下家家有，此幅吾知出亲手。  
笔意纵横信所之，夹岸翛然已疏柳。  
溪阴欲渡无舟楫，万杙成桥远相接。  
何处诗人跨瘦，破帽欹风粘落叶。  
两山对峙开高关，谽谺梵宇容千间。  
半空丹雘势突兀，雪窦天台真等闲。  
老人昔共游虞山，此景仿佛曾跻攀。  
昆湖荡漾临几席，水绕渔庄凡几湾。  
京华十年走尘土，看画分明能破颜。  
山林在望鸟飞倦，春到江南吾欲还。  

【送李贞伯致仕】  
引去谁谋及故人，买田阳羡遂成真。  
张公洞口终期我，金母桥边早置身。  
郡志续修知旧事，乡筵初会得佳宾。  
百年风节人争仰，笑对秋波白发新。  

【送杨君谦致仕】  
公署席未暖，求去何嗷嗷。  
济河先焚舟，预卖冠与袍。  
我不更劝子，知子意殊牢。  
昨者见章疏，陈情欲长号。  
谓臣心腹间，有疾刺如刀。  
自宜针石恶，不任簿书劳。  
蒙恩赐封典，父母喜俱叨。  
雨露不知感，臣岂如蓬蒿。  
壮年可驱策，正合从时髦。  
臣实自知愧，奈缘病相遭。  
当道奖恬退，幸尔遇山涛。  
九重遂俯从，孰谓天居高。  
郎官信美秩，视之等秋毫。  
未论子所能，此足称贤豪。  
纷纷投牒者，群然赴仪曹。  
其间或衰迈，虚名尚贪饕。  
如子真难得，识者争嘉褒。  
而我复增愧，头颅已霜毛。  
归心觉愈急，如索更加綯。  
子归免羁绊，槛兽初奔逃。  
卬首不回顾，跳舞向林皋。  
岁暮多冰雪，长河阻轻舠。  
河神不世情，助子水滔滔。  
旧宅傍吴市，门前是南濠。  
性不耐居处，志惟嗜游遨。  
南指天目山，誓将友猿猱。  
归来必自得，有乐斯陶陶。  
发泄胸中奇，文场战当鏖。  
多事反自今，笔墨肯停操。  
已忘虞卿愁，且著屈子骚。  

【阅周原己书札】  
斑斑遗墨宛如新，安得交亲更此人。  
信矣行间浑茂密，翛然物外最清真。  
世家传菊根初断，公署听莺语自频。  
扶病玉延亭上坐，槿花残照独伤神。  

【记园中草木二十首】  

【槐】  
东园忆初购，粪壤频扫除。  
墙下古槐树，憔悴色不舒。  
况遭众攀折，高枝且无余。  
爱护至今日，浓阴接吾庐。  
数步已仰视，伟哉巨人如。  
非藉此荫庇，谁结幽亭居。  
立为众木长，奴仆柽与榆。  

【榆】  
始我种三榆，近在亭之左。  
西日待隐蔽，阴成客能坐。  
七年长渐高，密叶已交锁。  
生钱闻可食，贫者当果蓏。  
其一忽憔悴，啮腹缘蚁蜾。  
持斧欲伐之，材未中船舵。  
藤蔓方附丽，不伐亦自可。  
古人无弃物，守圃常用跛。  

【柽】  
读《诗识其名，谁谓材无用。  
西戎每渡河，此木能载重。  
所以人字之，岂在作梁栋。  
两株倚东篱，计亦七年种。  
相对垂青丝，蓦地来二仲。  

【枣】  
荒园乏佳果，枣树八九株。  
纂纂争结实，大率如琲珠。  
此种味甘脆，南方之所无。  
日炙色渐赤，儿童已窥觎。  
剥击盈数斗，邻舍或求须。  
早知实可食，何须种柽榆。  
此木颇耐旱，地宜土不濡。  
所以齐鲁间，斩伐充薪刍。  
近复得异种，挛拳类人痀。  
曲木未可恶，惟天付形躯。  
良材却矫揉，不见笏与弧。  

【桧柏】  
桧柏性相似，安论不同形。  
城南久移植，用以护幽亭。  
桧也渐生粉，柏兮复垂铃。  
幸非两石间，自足全余龄。  
古槐虽老大，秋到即凋零。  
园空霜雪冷，见此独青青。  

【槿】  
南方编短篱，木槿每当路。  
北地少为贵，翻编短篱护。  
要知一物耳，贵贱以地故。  
夏末蕊累累，生意含晓露。  
花开亦可观，别种更相妒。  
独怜一夕间，颜色已非素。  
蕊多固应尔，此理真自悟。  
不见萱草花，开落只朝暮。  

【榴】  
团团复亭亭，园子巧相竞。  
都下朝千盆，花市此为盛。  
我独解其缚，高枝遂其性。  
参差花更繁，绯绿错相映。  
安石名已蒙，休从谢公姓。  

【竹】  
翛然数君子，落落俱长身。  
东家每借看，步去不嫌频。  
移栽幸许我，已自前年春。  
自我得此辈，园居岂为贫。  
但忧积雨霁，日暴少精神。  
终然勤灌溉，枝叶还如新。  
因兹悟为学，黾勉在斯晨。  

【丁香】  
花开不结实，徒冒丁香名。  
枝头缀紫粟，旖旎香非轻。  
乃知博物者，名以香而成。  
或者树相类，惜未南中行。  
初栽只一干，肥壤枿争萌。  
分移故园内，不知枯与荣。  
终当问来使，亦欲如渊明。  

【马槟榔】  
有树吾不识，人云马槟榔。  
槟榔产南海，结实因瘴乡。  
平生冒其名，岂亦如丁香。  
白花细而密，实甘翻可尝。  
其叶与麻同，沃若泽且光。  
麻马音或讹，欲问郭驼亡。  

【酴醾】  
酴醾发长条，丛生类蓍草。  
每记众花开，此种开独早。  
南方色多红，黄色见者少。  
但嫌易零落，蜂蝶食不饱。  
曲阑强遮护，童子日必扫。  
花落当复开，岂似主人老。  
昔枉诗客来，觅句步频绕。  
载诵成感伤，谁来慰幽抱。  

【刺醿】  
酴醾有数种，同名而异字。  
花开欲折难，銛钩如棘刺。  
白者干独长，红者香更腻。  
种之小径旁，所恨罥衣袂。  
插竹加编缚，步障差可类。  
石家金谷园，恐乏此佳致。  

【葵】  
托身北墙隅，幸免人所践。  
苗长已过墙，入土根不浅。  
叶间蕊何多，濈濈满圆茧。  
此种觉尤佳，观者尽云鲜。  
倾心识忠臣，卫足存古典。  
作羹谅非菜，名同亦须辩。  

【决明】  
黄花隐绿叶，雨过仍离披。  
不为杜老叹，未是凉风时。  
服食治目眚，吾将采掇之。  
不须更买药，园丁是医师。  

【黄连】  
花细山桂然，阶下不堪嗅。  
野人其根，根长节应九。  
苦节不可贞，服食可资寿。  
其功利于病，有客嫌苦口。  
戒予勿种兹，味苦和难受。  
岂不见甘草，百药无不有。  

【紫芥】  
惟芥本菜类，秋深掇而藏。  
此种乃野生，已向春初长。  
紫花布满地，叶嫩亦堪尝。  
气味既不辛，却与芥同行。  
北人无不食，木枿与草芒。  
入盘以油和，齿颊流肥香。  

【马蔺草】  
薿薿叶如许，丰草名可当。  
花开类兰蕙，嗅之却无香。  
不为人所贵，独取其根长。  
为帚或为拂，用之材亦良。  
根长既入土，多种河岸旁。  
岸崩始不善，兰蕙亦寻常。  

【朱藤】  
袅袅数尺藤，往岁手亲插。  
西庵敞短檐，藉尔两相夹。  
岁久终蔓延，枝叶已交接。  
有花散红缨，有子垂皂荚。  
赤日隔繁阴，偃息可移榻。  
但忧风雨甚，高架一朝压。  
霜雪却不妨，忍冬共经腊。  

【牵牛】  
《本草载药品，草部见牵牛。  
薰风篱落间，蔓生甚绸缪。  
谁琢紫玉簪，叶密花仍稠。  
日高即揪敛，岂是朝菌俦。  
阴气得独盛，下剂斯见收。  
便须作花庵，谁与迂叟谋。  

【芦】  
江湖渺无际，弥望皆高芦。  
芦本水滨物，久疑平陆无。  
移根偶种植，沟浅土不污。  
纵横勿遍地，叶卷多葭莩。  
白花可为絮，长干须人扶。  
每当风雨夕，萧萧亦江湖。  
宛如扁舟过，榜人共歌呼。  
浩然发归兴，岂为思莼鲈。  

【沈石田追仿黄大痴长卷为林御史舜举题】  
大痴道人顾长康，平生痴绝仍画绝。  
长卷当年我亦观，大略犹能为人说。  
山川历历百里开，仿佛扁舟适吴越。  
平林曲岸客共游，复嶂重湖天所设。  
渔工樵子互出没，定有高人在岩穴。  
墨沈淋漓拾未能，信得画家山水诀。  
为人说此亦徒然，把笔安能指下传。  
对本临模未为苦，运思想象谁能专。  
晴窗设色手自改，输与吾乡沈石田。  

【题许道宁秋山暮霭图】  
远山近山翠浪倾，爱此万叠秋初晴。  
已多浮云岩下宿，只有暮霭空中生。  
草树纷纷纵复横，风回落叶填涧坑。  
哀猿啼处日将暝，谷口不见樵夫行。  
重洲复渚望不极，渔舟独出沙鸥惊。  
三山二水昔人句，仿佛当时登石城。  
何如攒蹙寻丈里，一目千里当前呈。  
画家意匠劳经营，墨气浓淡皆有情。  
平生见此真有几，不负长安许道宁。  
残山岂合推马远，寒林亦宜矜李成。  
世间神品吾所遇，沈老旧藏高克明。  
二图作配实相称，品格岂待宣和评。  
呜呼！人言名画真是名，一笑顿觉千金轻。  

【恭题宣庙画所翁画龙图】  
黑云作雨初收脚，似有飞龙露头角。  
恍然拈笔欲写之，目眩金鳞仍走却。  
所翁好龙非好真，真龙自为龙传神。  
小臣稽首不敢视，龙去鼎湖经几春。  

【题赤壁图】  
江流东绕千尺堤，山鹘上结危巢栖。  
游人夜半放舟过，举酒试说曹征西。  
征西当年下江浒，八十万军尽貔虎。  
眼中见惯刘琮徒，吴蜀区区何足数。  
舳舻相衔千里连，气吞孙刘欲冲天。  
岂知策士已旁笑，笑彼远来非万全。  
长江之险人能共，不独阿瞒兵可弄。  
东吴会猎尺书驰，权也难将首亲送。  
帐底拔刀军令行，如此奸雄安足惊。  
周瑜早已借前箸，黄盖何曾论五兵。  
五兵争如一炬火，北军败走南军坐。  
纷纷燥荻与枯柴，乘取便风才卜舸。  
波涛起立半天红，强橹灰飞一夕空。  
平生亲手注《孙子，未信水军能火攻。  
谁云此行才足耻，更闻裹疮归淯水。  
玄武池头计已疏，铜爵高台坟上起。  
当今四海为一家，三国争雄真可嗟。  
尚想纶巾巡垒堞，犹将折戟洗泥沙。  
武昌夏口东西路，画史分明入毫素。  
空余赤壁付游人，赢得坡仙作词赋。  

【春溪聚禽图】  
春溪远发春山中，一夜好雨溪流通。  
绿波泛涨渺无际，但见桃花千树红。  
鸳鸯鸂鶒何容与，散乱中流锦为羽。  
仓庚独似避游人，去踏花枝落红雨。  
草深哺子芳洲晴，叶暗仍闻求友声。  
展图便有会心处，放棹欲作春溪行。  
玄裳缟衣彼何者，为恋高松倚平野。  
莫论鸿鹄志安知，名字俱摽在《埤雅。  

【登故友史西村小雅堂】  
路绕黄家溪水长，春风洒泪复登堂。  
草荒求仲常来径，尘满元龙旧卧床。  
分手死生嗟契阔，伤心聚散觉凄凉。  
高丘数尺栖神地，碧树争凋不待霜。  

【题陈宪副卖书图后】  
过门作别意何如，为说嘉禾去卖书。  
倏过驿程轻是舸，久知家具少于车。  
古人糟粕犹酣甚，旧日筌蹄岂弃余。  
莫把卖书图也卖，要看清节正须渠。  

【渡口驿遇风】  
黄沙障天天半昏，炮头风急万马奔。  
何人去塞土囊口，天与河流一色浑。  
旷野麦苗才尺许，只见风来不见雨。  
雨师风伯不相能，彼苍高高奈何汝。  

【叹右厢前枯梨树】  
庭院阴疏日又西，翛然相对有枯梨。  
霜前少叶遭虫蚀，月下无枝借鸟栖。  
不及蒹葭犹倚玉，争如桃李自成蹊。  
吾生老态还同此，秃鬓临风句强题。  

【咏吏部后园草木与屠公倡和】  
城南春色晓移来，妆点园林锦作堆。  
嫩绿不须将叶认，淡红已是当花开。  
玄都自发刘郎咏，幽谷还教谢判栽。  
此日公门深似许，昼长高锁正抡材。  

【梨】  
名果先从张谷来，纷纷碎雪欲成堆。  
淡妆自把娥眉扫，巧笑谁将瓠齿开。  
园子岂求他种接，主人能使及时栽。  
夭桃灼灼惊凡目，缟素应甘自不材。  

【李】  
萧森何处为舁来，曾带荒园宿土堆。  
燥壤岂劳长瓮灌，低枝不碍短篱开。  
敢将艳色夸桃树，胜要清阴乞柳栽。  
赖有当时仙种语，为薪莫漫比樗材。  

【竹】  
种处能招凤鸟来，月明清影拂书堆。  
笋鞭遇石犹斜出，花米逢春莫乱开。  
此物似贤今合荐，吾家医俗旧曾栽。  
若从后圃论高节，梨白桃红孰取材。  

【杏】  
花信风寒已早来，隔墙俄见赤云堆。  
并头两树长相倚，屈指三春始得开。  
曲水少年谁复探，公门今日要兼栽。  
莫言结实供人啖，破核还堪作药材。  

【马蔺草】  
难呼童子上阶来，头发髼松乱作堆。  
丰草舞风真错认，繁花浥雨欲争开。  
长镵荷处休教，高岸崩时合用栽。  
谁拟棕榈为拂子，杜陵诗里独怜材。  

【紫芥】  
满目斓斑布地来，春风惊见锦灰堆。  
菜根作苦终嫌咬，茗叶浮香为拨开。  
何处兔葵嗟竞掇，昨朝马蔺悔多栽。  
传闻此种番邦致，用向中华亦楚材。  
酴醾玉簪  
春色秋光递往来，凭阑数尺土高堆。  
翠摇钗股风吹堕，玉削簪头露濯开。  
山谷诗中那忍摘，唐昌观里合求栽。  
花容清丽人争爱，谁向周书问梓材。  

【牡丹】  
嫣然国色眼中来，红玉分明簇一堆。  
最爱倚阑如欲语，缘知举酒特先开。  
洛中旧谱头须接，吴下新居手自栽。  
若向花间求匹配，扬州琼树是仙材。  

【芍药】  
品高真自广陵来，旧谱空怜壁角堆。  
千叶连云如并拥，两枝迎日忽齐开。  
诗中相谑何须赠，担上能赊也用栽。  
记取今年才看起，醉吟多藉曲生材。  

【太庙候祭复游东园】  
百亩园依清庙开，去年初夏忆曾来。  
繁花落尽留红叶，新笋丛生带绿苔。  
北阙倚云通剑佩，南宫隔水见亭台。  
令人顿作山林想，况有萧萧白发催。  

【哀文宗儒】  
吾乡沈衢州，远致尺书在。  
发书报文侯，有疽发于背。  
我忧体肥人，此疾恐为害。  
犹冀有良医，或倚以致瘥。  
忧怀适浃旬，浙疏驰独快。  
乃六月七日，死期特兼载。  
哀哉此良牧，天夺真可怪。  
念昔为永嘉，勤政略不懈。  
豪民户先锄，淫鬼祠必坏。  
抚下自有术，百里免凋瘵。  
及此领郡符，先声过疆界。  
穷谷争出迎，耄倪总罗拜。  
君初闻再起，仕路厌行迈。  
因察民情欢，下车始无悔。  
爬梳积弊源，一旦决欲溃。  
坐堂日孜孜，访问及细碎。  
孰为狼所贪，孰为蚊所嘬。  
犴狱满冤囚，亲手为破械。  
去岁东海涯，光气作妖怪。  
横飞类鬼车，数丈无首戴。  
具疏即自劾，遂及弊事概。  
谓此如许除，吾宁自引退。  
有司格不行，当道有窒碍。  
公退长太息，空负民所爱。  
吾惟尽职业，庶偿为守债。  
使民自按堵，守法勿就逮。  
百家立为约，礼义相告戒。  
民曰贤侯言，敢不各敬佩。  
君终抱忧思，弊事卒吾败。  
大者如盐铁，骨髓竭称贷。  
彼力固已穷，吾体亦真惫。  
遥遥走一使，求去乃至再。  
知己总爱才，不使投匦内。  
孰知今日事，俄有此变态。  
凡君求归休，民辄叹无赖。  
群情达铨曹，以及寮与寀。  
今也魂茫茫，棺归只空廨。  
岂惟民无依，失侣嗟我辈。  
久为晚年期，几杖作乡会。  
对酒乏清言，临事无善诲。  
城西多旧游，山色愁晚对。  
有穴未及临，泪尽继以慨。  

【刻李贞伯篆书海月庵扁】  
篆法久欲绝，李公得真传。  
近时乡先辈，仿佛如滕权。  
昔为我题扁，握笔指腕悬。  
顾盼张髯须，起立竦背肩。  
俯仰为陈迹，屈指十五年。  
破屋垂雨溜，庳墙上蜗涎。  
三字被侵蚀，黑騕犹高县。  
海月夜照之，墨光却新鲜。  
正如公性气，精悍老犹然。  
见物不见人，吴山隔重泉。  
惜哉不可作，手迹忍弃捐。  
寿以西川木，良工善雕镌。  
庶几如坐对，仰面在屋椽。  

【题高房山山水】  
燕南蹙翠维房山，高公昔者生其间。  
戏拈画笔少明豁，玉女峰亚垂烟鬟。  
积雨初收隔春树，望见人家鸣边住。  
亦知中有王维诗，行到水穷无觅处。  

【送李世贤赴南京礼部侍郎】  
都门无计可留公，况是秋来有便风。  
尚忆陆机游洛下，莫疑张翰向江东。  
词林前辈晨星少，乡社无人海月空。  
定有天书还召入，暂将留务托南宫。  

【园中即景】  
萍藻多从雨后生，绿波常共小池平。  
朱藤覆满休轻剪，待看繁花映水明。  

【新制方竹杖】  
紫玉新裁恰过肩，斑斑四面带湘烟。  
病躯藉尔能扶直，巧手烦渠莫削圆。  
世事固知方则止，时人应道曲能全。  
此生得免模棱诮，晚节相依尚挺然。  

【夜坐闻砧】  
何处疏砧隔短墙，东邻有妇捣衣裳。  
风林落叶秋声动，露草鸣蛩夜气凉。  
久别官寮忘馆阁，每从儿子话家乡。  
强扶筇竹归深院，半壁残灯独上床。  

【招曹良金饭】  
曹君履忧患，颜色何欣如。  
学道想有得，委命心常舒。  
属以公事至，翛然寄僧居。  
行装止诗卷，一仆身与俱。  
西城隔风雨，遥念夜堂虚。  
自剔长明灯，开函看佛书。  
蹇予负老病，秋至叹归欤。  
坐上无清言，何人能慰予。  
明须就我饭，已摘园中蔬。  

【登广福寺佛阁望西山】  
城中过坊口，时见山一面。  
车尘半空起，忽复不可见。  
今日出城西，初喜见山便。  
恨当长夏时，草木更葱蒨。  
遮胸如执圭，隐首或侧弁。  
行行七里余，胜地得僧院。  
仰瞻何突兀，杰阁俯高殿。  
百级蹑层梯，身向西阑转。  
横绝旷野中，苍翠争自衒。  
已将目力穷，却任胫骨颤。  
群山不知名，起伏端可辨。  
势从西南来，遥向西北旋。  
万马如驰逐，阵列如鏖战。  
白云与碧霭，岩姿陡然变。  
谁倩丹青人，为我展画卷。  
老至客京华，宦游真已倦。  
若使入山行，所历岂能遍。  
一览青可了，无如此中善。  

【寄寿施焕伯七十】  
幼从乡校托交游，束发相看到白头。  
我愧济南非伏胜，人言吴下有施雠。  
高怀已见开三径，遗爱犹闻在两州。  
少待登堂成一笑，手持春酒献还酬。  

【斋居谢屠元勋送解家香】  
坐来斋阁欲清心，忽对名香到夜深。  
已似古人频扫地，更无俗客共鸣琴。  
暖烟盘曲丝萦碧，细屑圆成箸削金。  
始信解家真得法，清泉饼莫送词林。  

【偶读司马温公诗集有和邵尧夫年老逢春三首各以本题四字起句有感于中辄仿而和之】  
年老逢春人共咍，小园日涉去仍回。  
墙边槐树谁家种，篱外桃花特地开。  
冰到泮时终在沼，石依阴处自生苔。  
折腰最苦无筋力，欲和渊明归去来。  
年老逢春人更狂，不登高阜即平冈。  
忘怀每怪言非浅，好睡还惊梦不长。  
过市尘多如触雾，临窗花少胜焚香。  
长将短发清晨理，又听钟声谒未央。  
年老逢春人自惊，春寒不饮负良朋。  
江南报到犹深雪，都下听来无早莺。  
司马惯将筇杖策，尧夫来挽小车行。  
诗成却怪昌黎语，凡物鸣因不得平。  

【夏夜起坐】  
病首棱棱卧未便，坐临风露小堂前。  
娟娟缺月初离海，隐隐明河欲亘天。  
忧旱有诗歌倬彼，还家无计叹茫然。  
夜深童子垂头处，独听城楼刻漏传。  

【病中】  
勉起难将职再供，庵居长夏称疏慵。  
聊将消遣千行帖，全仗扶持八尺筇。  
天上雨来苏病骨，溪头水长滞行踪。  
夜凉忽作江南梦，聚坞灵岩紫翠重。  

【次韵世贤和供字韵之作约顾良弼携酒来慰】  
久拟盘餐为客供，病中百事叹俱慵。  
发稀自落如枯叶，病骨难支抵瘦筇。  
老者安居犹费力，诸公健步敢追踪。  
黄花酒熟须邀饮，佳节遥期九日重。  

【病后独游园中】  
八尺筇枝在手中，小园游处拟温公。  
离奇不合翻多寿，伛偻安能更直躬。  
足弱敢临阶石乱，眼昏浑觉□花空。  
绿阴满地闻啼鸟，此乐何如与众同。  

【谢顾良弼李世贤携酒过访（五月晦）】  
初伏将临日正长，肩舆同约到茅堂。  
远林忽辱来公子，小圃翻能致辟疆。  
花下扶筇临乱石，藤阴移席避斜阳。  
幽居无物相延款，绿树成行晚更凉。  

【再答世贤过访之作】  
病卧空园两月长，何曾延客一升堂。  
忽看枣实真成果，乱插榆秧已作疆。  
自喜清阴消伏暑，谁期佳节到重阳。  
酒酣碧碗深如许，不厌冰浆沁齿凉。  

【谢顾良弼送甘州枸杞】  
畦间此种看来无，绿叶尖长也自殊。  
似取珊瑚沉铁网，空将薏苡作明珠。  
菊苗同摘凭谁赋，药品兼收正尔须。  
曾是老人宜服食，只今衰病莫如吾。  
王少傅鏊三十八首  

【春日应制】  
奉天朝罢晓曈昽，敕使传宣御苑东。  
好雨晴时三月里，銮舆遥过百花中。  
东皇默运无言化，南国新收不战功。  
归坐明堂还布德，豫游分与万方同。  

【夏日应制】  
水晶宫殿昼沉沉，别院春归碧树深。  
南陆迎长钦驭日，东皋旱久望为霖。  
历中星火修尧令，弦上薰风识舜心。  
几务了时多暇日，试开黄卷一披寻。  

【三十五初度】  
人生七十古来少，嗟我如今已半之。  
来日更添如许久，余生能得几多时。  
功名似昚长遭退，学问如船逆上迟。  
万事悠悠只如此，青山能负白云期。  

【辽城怀古（二首）】  
并马寻凉过远郊，偶从野叟问前朝。  
雨摧故垒逢遗镞，月暗荒台梦堕翘。  
千古河山还王气，一时胡虏亦天骄。  
如何宋纪年三百，独让周师过瓦桥。  
小桥氵虢氵虢空流水，往事悠悠只断垣。  
冠盖六州皆石晋，河山百战又金源。  
黍离不尽行人恨，木叶空归杜宇魂。  
千古登临成一慨，幽燕今日是中原。  

【送戚时望佥宪之湖广】  
逢君未久送君行，十载同窗几日情。  
平狱旧推于定国，按刑新过汉阳城。  
雁回千里书须寄，春到三湘草自生。  
收拾楚材归药笼，湖南宾客总知名。  

【送杨侍读维立之南京】  
二月南宫看柳条，知君已上秣陵桡。  
杨家制作多传后，苏子文章合在朝。  
梦草池边歌郢雪，雨花台上望江潮。  
谁知东上门前路，此后行来分外遥。  

【海虾图】  
茫茫大海浮穹壤，日月升沉鳌背上。  
其间物怪何所无，海马天吴大如象。  
有鱼如屋鲎如帆，虾最细微犹十丈。  
鬇鬡怒气须如戟，力战洪涛欲飞出。  
江湖鱼蟹总蜉蝣，畜眼平生未曾识。  
画工何处写汝真，梦中曾到长须国。  
黑风吹海浪如山，鱼龙变化须臾间。  
从龙愿作先驱去，去上青天生羽翰。  

【昌平刘谏议祠】  
荒湾野木古城隅，何处昌平是旧庐。  
气带幽并多感慨，策如晁董亦迂疏。  
同时下第谁云屈，此外求言总是虚。  
不尽怀贤千古意，执鞭无路欲何如。  

【胡人归朝歌】  
儿胡儿，女胡女，女嫁胡儿娶胡妇。  
唯有老身从汉来，椎结毡裘作胡语。  
当时从驾土木间，匈奴驱我不得还。  
朝看鹞儿岭，暮宿木叶山。  
昔闻青冢今始睹，几过苏卿持节处。  
胡风猎猎胡霜飞，听罢胡笳泪如注。  
胡中洵乐汉自亲，呼韩犹作南朝宾。  
款关不用通事语，三十年前我汉人。  
奉天殿前拜天子，封爵归来认邻里。  
南街北巷争聚观，家人见我还惊起。  
男袭冠裳女绣襦，今日汉入昨日胡。  
回思李陵并卫律，漠北高坟空突兀。  

【送赵栗夫归省吴江】  
秋入吴江一叶飞，归来游子着朝衣。  
乡人始识文章贵，仕路休嫌定省稀。  
宝带桥边舟泛泛，白云司里树依依。  
路经震泽人应问，太史周南胡不归。  

【送刘御史还蜀（规）】  
浮世功名何有哉，茅斋元住少城隈。  
逢人老去腰难折，念母秋来首重回。  
古柏祠前伤草色，浣花溪上觅桤栽。  
临邛父老如相过，不似当时负弩来。  

【次韵杨维立初入史馆】  
东角门前十馆开，史家自昔总难才。  
病容野客随行入，远喜诸公取次来。  
气合每联朝食坐，事多长后午朝回。  
扬雄识字今谁及，疑义须烦一一裁。  

【赠河南巡抚杨贯之】  
灾横被十三州，百万苍生手抚柔。  
宪府乍临新邑洛，宣房已复旧河流。  
衣冠南渡仍余宋，瀍涧东来尚自周。  
列郡分明望丰采，安危须共主分忧。  

【送高良新知归州】  
江上青山识秭归，江边吊古驻岩昪。  
梦中马耳先曾到，行处人烟亦已稀。  
屈子宅空江渺渺，昭君村在雨霏霏。  
使君抚字知多术，夔府如今正阻饥。  

【朱天昭始第进士主余家至明年移居西邻】  
两年不厌草堂低，颇爱晨昏出入齐。  
长日经过无主客，只今相见有东西。  
浊醪尚可墙头过，归院那愁柳下迷。  
厩马似知人意思，临歧回首再三嘶。  

【朱天成寄酒味变】  
橘林细捣洞庭霜，风味清甘早自将。  
小瓮红泥缄远意，船玉粒肸余香。  
督邮有郡还能至，宰相何知合备尝。  
犹胜先生号乌有，车轮夜夜转枯肠。  

【赠梁都宪巡抚四川】  
赤甲白盐雄作镇，铁冠绣斧凛先声。  
雪山已为来时重，黑水应闻去后清。  
殿上位虚中执法，边头人散小团营。  
凭谁说与苏明允，画像无烦记姓名。  

【送吴大章还宜兴（编修克温父）】  
试罢彤廷便乞还，不教名字落人间。  
小团龙凤春前雨，罨画楼台水面山。  
文彩传来多似舅，功名老去只如闲。  
洞庭东望无多路，楚颂亭成有旧颜。  

【陈朝旧城】  
江东天险天削成，长江为堑山为城。  
南朝天子慎封守，城外筑城随地形。  
盘盘青山出复没，筑城密补青山缺。  
龙潭起至金川门，百里绵延城不绝。  
青山四绕城四周，雁飞不过神鬼愁。  
北兵纵健无羽翼，礼乐兵刑何用修。  
益州楼船夜飞度，虽有金汤没人戍。  

【送倪尚书之南京】  
暂携堂印过江东，冢宰权分位望同。  
留守地当分陕重，为官谁在故乡中。  
家传旧有尚书履，保副新加太子宫。  
半世趋朝今少憩，钟山闲对黑头公。  

【避暑傅氏山庄次陆学士廉伯韵】  
偶然携酒作郊行，才出尘中眼校明。  
岁月几何新景象，河山百二旧神京。  
初凉道上行人影，斜日村中打麦声。  
一片渴心何处写，辘轳金井上银瓶。  

【送钟钦礼还会稽】  
会稽山人其姓钟，丹青之外诗仍工。  
若耶溪上弄云水，谁将姓字彻九重。  
文华殿前见天子，受釐三日居斋宫。  
东厢落笔风雨疾，指盼屡得回重瞳。  
重瞳一一分甲乙，御笔亲书为第一。  
峰峦惨淡李营丘，烟云灭没王摩诘。  
诏令内府赐麟虎，又向边城落戎籍。  
山人拜舞前致词，草茅何幸逢明时。  
金坡玉琐天上见，惜臣老矣无能为。  
鉴湖一曲臣所好，细草幽花梦中到。  
敕赐乌纱作外臣，白石清泉恣游钓。  
云浩浩，江悠悠，山人去矣谁为留。  
人生虽云故乡乐，大隐金门亦不恶，  
君不见东方朔。  

【五月七日陪祀泰陵】  
星楼月殿夜沉沉，烛影炉烟俨若临。  
北极紫微尊自在，西清黄伞梦难寻。  
苍梧天远孤臣泪，玉帛星驰万国心。  
十九年中游幸绝，仰思王度式如金。  

【酒熟志喜】  
常年送酒愧诸邻，斗觉今年富十分。  
水法特教担柳毅，曲材先已谢桐君。  
床头夜滴晴阶雨，瓮面香浮暖阁云。  
莫笑陶公巾自漉，年来正策醉乡勋。  

【徵明饮怡老园有诗次其韵】  
吴王锁夏有残敔，特起幽亭据要津。  
剩水绕时伤往事，短墙缺处见行人。  
绿杨动影鱼吹日，红药留香蝶护春。  
为问午桥闲相国，自非刘白更谁亲。  

【夜过西虹桥】  
破楚桥边步偶停，夜船灯火散如星。  
馆娃歌舞今何处，留得吴歌与客听。  

【十一绝句】  
白草茫茫走乱沙，边风猎猎动胡笳。  
燕山台殿虽然好，宣府元来我是家。  
少年天子重边功，乌帽戎衣手角弓。  
行遍渔阳并上谷，并无虏骑到云中。  
安化跳梁即日平，中原群盗敢纵横。  
鸿都造乱谁堪使，除是君王自领兵。  
彭蠡风帆一箭收，九江安庆是安流。  
说与藩王徐送款，亲臣无数要封侯。  
缚得踪王气转雄，凯歌声里拥元戎。  
发纵不用萧丞相，合与官家第一功。  
燕云漠漠锁重楼，八骏驱驰正未休。  
莫道十旬犹不返，金陵原是帝王州。  
二水三山入豫游，八方无事更何忧。  
秦淮流水悠悠在，好与官家造酒楼。  
三顾频繁亦未闲，金陵东下是金山。  
分明铁瓮头边路，载得贤人与共还。  
赵普元为社稷臣，君臣鱼水更何人。  
难虚雪夜相逢意，海错犹堪佐酒巡。  
北固山前驻翠华，殷勤来访相臣家。  
太湖怪石惭多幸，也得相随载后车。  
赓歌千载盛明良，宸翰如今更炜煌。  
漫衍鱼龙看未了，梨园新部出《西厢。  
程侍郎敏政四十二首  

【四月五日微雨免朝与李太史世贤步出皇城门喜而有作】  
轻阴小雨夜连晨，中使传呼散紫宸。  
天气薰蒸疑作暑，风光回转欲留春。  
班分辇道花迎佩，仗出宫墙柳映人。  
独喜联镳归去早，六街消尽马蹄尘。  

【挽张世琏舍人】  
去年君家会邻曲，芙蕖花红池水绿。  
今年君死藤束棺，芙渠花落池水寒。  
明年花开对新主，太息人生几何许。  
楚些招君君不来，斜日虚堂泪如雨。  

【闻南都新开池馆之胜漫摘坦侄二属对成诗二章】  
一川新绿板桥通，更起盆亭著镜中。  
杜曲儿孙供酒盏，谢家兄弟走诗筒。  
草鞋半泾莎庭露，蒲扇轻回竹埭风。  
胜日无因陪胜赏，只凭春梦到江东。  
别业新开水竹居，游尘全不到庭除。  
栋花台榭闻幽鸟，荻草盆池种小鱼。  
翁醉不劳方竹引，客吟多借古藤书。  
何时罢直金华省，日日江头奉板舆。  

【卧病七旬方起试笔作字适世贤有诗见慰依韵奉酬】  
独卧空房思有余，茂陵憔悴旧相如。  
病来自觉逢迎倦，客至从嗔礼法疏。  
风约黄尘凝砚沼，雨催青草上阶除。  
读君诗罢还成句，枣笔藤笺试手初。  

【朔州行送王汝璧太守述职西还】  
朔州城头塞云结，朔州城下沙如雪。  
赫连古戌白草枯，一路角声吹不歇。  
居民半是防秋兵，十里五里屯军营。  
偏师夜坐烽火息，飞挽小儿歌太平。  
王郎家世本灵武，明目张髯气如虎。  
羽林骄将不敢欺，碛里人耕好田土。  
穷州十年多苦辛，奉檄东来觐紫宸。  
长官知名圣君喜，边吏有才能几人。  
遥遥朔州城，劝子一卮酒。  
马蹄明朝向山后，女墙孤月重相思，定倚危楼望南斗。  

【题安城彭学士山水图】  
何人结屋青山里，终日开窗见山喜。  
近峰错落走檐牙，远岫蜿蜒插天嘴。  
澄江一道山前过，短棹平分浪痕破。  
船头水气绿侵衣，载酒高人面山坐。  
石泉下冲沙渚浑，桑榆接地成深村。  
柴扉欲扣不可到，或有细路通云根。  
竹鹤老人名画手，半幅生绡大于斗。  
水分山断意无穷，目送飞鸿渡江口。  
安城先生尘虑脱，南望乡人楚天阔。  
高堂永日对山歌，肃肃凉风起蘋末。  

【傅家面食行】  
傅家面食天下工，制法来自东山东。  
美如甘酥色莹雪，一由入口心神融。  
旁人未许窥炙釜，素手每自开蒸笼。  
侯鲭尚食固多品，此味或恐无专功。  
并洛人家亦精办，敛手未敢来争雄。  
主人官属司徒公，好客往往尊罍同。  
我虽北人本南产，饥肠不受饼饵充。  
惟到君家不须劝，大嚼颇惧冰盘空。  
膝前新生两小童，大者已解呼乃翁。  
愿君饤饾常加丰，待我醉携双袖中。  

【涿州道中录野人语（良乡役夫）】  
我行范阳道，水次遇老叟。  
时当孟冬尽，破褐露两肘。  
邂逅一咨诹，向我再三剖。  
哭言水为沴，天意苦难究。  
今年六月间，一日夜当丑。  
山水从西来，声若万雷吼。  
水头高十丈，没我堤上柳。  
手指官路旁，瓦砾半榛莽。  
昔有十数家，青帘市村酒。  
人物与屋庐，平明荡无有。  
水面沉沉来，忽见铁枢牖。  
数日得传闻，水蚀紫荆口。  
老稚随波流，积尸比山阜。  
远近皆汤汤，昏垫弗可救。  
如此数月余，乃可辨疆亩。  
下田尽沮洳，高田剩稂莠。  
农家一岁计，不复望升斗。  
官府当秋来，催租不容后。  
嗟嗟下小民，命在令与守。  
更有观风使，仰若大父母。  
见此如不闻，恐或坐其咎。  
我民千余人，血首当道叩。  
始获免三分，有若释重负。  
奈何急余征，日日事鞭殴。  
夫征又百出，一一尽豪取。  
悲哉一村中，窜者已八九。  
老夫家无妻，一儿并一妇。  
两孙方提携，尽可慰衰朽。  
岂期天不吊，一旦遂穷疚。  
一儿水中没，一妇嫁邻某。  
两孙鬻他人，偿官尚难勾。  
老身自执役，有气孰敢抖。  
反羡死者安，苦恨生多寿。  
诏书开赈济，奉者有贤否。  
终为吏所欺，此食亦难就。  
与其馁填壑，不若举身走。  
一饱死即休，宁复念丘首。  
呼天一何高，呼地一何厚。  
我闻老叟言，垂涕者良久。  
恭惟天子圣，化泽被寰囿。  
声色弗自御，游畋敢谁诱。  
稼穑深所知，真如古明后。  
庶征岂不谙，一变故非偶。  
无乃诸皋夔，此责当敬受。  
谁谓斯民痛，不可事爇灸。  
我亦食人禄，深惭结朱绶。  
岂无致泽心，无地可藉手。  
立马野踟蹰，悲风动林薮。  

【过石门桥铺】  
道上人稀日出迟，弊裘风起不胜吹。  
马行冰地如临镜，鸦啄霜田似阅棋。  
野寺饭时钟隐隐，谁家耕处冢累累。  
晨门一去无消息，伫立河有梁所思。  

【严州道中】  
山远沙平水似烟，蓬窗赢得枕书眠。  
暖风一日初黄柳，好雨连宵剩绿田。  
傍岸凫珣如送客，随家鸡犬不惊船。  
相看便有江湖恋，耕凿娱亲在几年。  

【度东山岭】  
石桥驻马问田翁，一坞深深隔树东。  
帝子阁前沙似粟，野神祠下路如弓。  
疏松古涧风微动，细草阴厓雪半融。  
回望红尘才数里，不知身在乱山中。  

【宿资胜寺与王文玙进士夜谈】  
载酒朝相过，论心夜未中。  
卧残禅室冷，谈彻讲堂空。  
香篆销轻缕，灯花落小红。  
好怀摅不尽，钟起院墙东。  

【古城驿遇南京参赞机务兵部尚书薛公诗以送之并谢惠粲】  
楼船三月下江东，猎猎旌旗暖受风。  
林壑有情归谢傅，庙堂何意起裴公。  
貔貅作队迎新诏，龙虎分疆拥旧宫。  
幕府勋劳应日盛，军储曾赞几元戎。  
贱子乘春上石渠，喜逢先达舣舟余。  
当床幸展梁生拜，乞米宁工鲁郡书。  
岸雨绿苗方净好，水风黄柳共虚徐。  
相逢无限通家意，请向诸郎报起居。  

【莫雨夜泊】  
黑风摧山雨如注，未到下邳无泊处。  
暗中杂遝人语声，且逐淮南漕舟住。  
淮南漕舟三百强，粉字舵楼成堵墙。  
轮更转箭镇相续，似觉人人嫌夜长。  
灭烛悠然倚床坐，远村曙鸡闻一个。  
前途早有役夫来，岸东相呼岸西和。  

【徐州饭管洪尹珍主事家有怀亡弟】  
去年过彭城，朔风萧萧征马鸣。  
今年过彭城，东风渺渺扁舟行。  
渐觉此身为客惯，才见花飞又花绽。  
南去北来曾几时，随阳却似云中雁。  
九里峰前春草芳，百步矶头春水长。  
偶然一饭剪银烛，行河使者尚书郎。  
逍遥堂空谁作主，感慨当时对床语。  
归来展转不成眠，独倚篷窗听风雨。  

【夹沟道中】  
猎猎风帆水满塘，明明春岸柳成行。  
连村犬不惊薪女，傍渚鸥全识棹郎。  
官闸聚舟多漕运，野田空屋半逃亡。  
推篷不见青山色，始觉风光是异乡。  

【题蔡挥使所藏林良双鹊】  
老木长梢半空起，影落君家素屏里。  
枝间双鹊不飞去，似向高堂报君喜。  
凉风晓入庭户清，主人坐对宛有情。  
眼前岂独惜珍羽，耳畔忽疑闻好声。  
亦有娟娟白头鸟，相顾裴苾若相保。  
广东画史深可人，生态无穷意难了。  
主人堂堂真壮夫，喜受文士相追呼。  
征蛮不带岭南物，衣衾之外惟此图。  
堂下有儿堂上母，客至矜图饮醇酒。  
呀然一笑共平生，崔白边鸾竟何有。  
鹊兮鹊兮不可求，愿君身共张梁州。  
不须椎石取金印，看尔生封忠孝侯。  

【古箭渡】  
古箭渡头春水急，古箭铺下春泥湿。  
风吹一道雨微收，黑压四山云未入。  
邮亭饭罢闻竹鸡，肩舆扶过苍崖西。  
行人道侧乱相指，雨阵复来云脚齐。  

【黄鹤山樵为沈兰坡作小景兰坡孙启南求题】  
在昔兰坡翁，结屋断尘鞅。  
俯听溪阁邃，仰眺岩扉敞。  
天机久已熟，真趣可谁赏。  
颇闻黄鹤山，樵斧隔林响。  
居然驾小彴，来趁夜潮长。  
相对喜忘言，欲去愁孤往。  
挥毫意不极，缣素大于掌。  
高松发天籁，哀壑生夏爽。  
抚景尚如昨，斯人已黄壤。  
逆旅开画奁，斜阳落书幌。  
高风邈难扳，题诗寄遐想。  

【题蒙泉岳先生葡萄（先生在谪时所写）】  
刘郎未撤轮台戍，使者年年向西去。  
宛国传将马乳来，汉宫始识葡萄树。  
茂陵石马秋风寒，玄香冷落黄金盘。  
后来尚食不到此，当时价抵千琅玕。  
镇夷城头初罢鼓，谪仙挥毫气如虎。  
一番风味眼底生，万斛骊珠手中吐。  
铁面长髯谁比伦，慷慨便作凉州春。  
兔起鹘落总天趣，日观之徒空逼真。  
愿子珍藏无草草，谪仙已逐秋花老。  
临池不觉三叹嗟，前辈风流到今少。  

【周德章驸马府赏海棠】  
冥冥花雾拥回廊，冉冉猩红隔画墙。  
按谱更谁争有韵，失评空自说无香。  
莫烧银烛惊春梦，好障丹纱护晓妆。  
仙种北来初识面，临风拚醉九霞觞。  

【游王司言国宾郊园】  
风逗黄云涨麦川，井分新绿绕瓜田。  
童穿墙缺携壶到，客趁堂虚借榻眠。  
乐憩午阴怜困马，预传秋律爱鸣蝉。  
城楼咫尺忘归晚，多少诗情落照边。  

【功臣庙下作】  
鸡鸣山侧英雄坊，朱门半掩青松长。  
功臣庙食自洪武，下车进谒开中堂。  
元勋佐命推六王，俨然并坐徐与常。  
左李右邓沐再少，霜髯独见东瓯汤。  
秉圭服冕垂衣裳，异姓联翩如雁行。  
公侯十六分两傍，金貂玉带相辉光。  
瓣香一炷三叹息，却走苔阶观画廊。  
朅从真主兴濠梁，材杰奋起骖龙翔。  
长江飞渡入建康，血战往往皆鹰扬。  
当时陈虏号最强，屡仗左纛乘飞艎。  
诸军一衄番水阳，不日降旗来武昌。  
神威自此若破竹，僣窃次第归天亡。  
按图未取东海方，下令先缚盐城张。  
远清闽广服蛮徼，继下滇蜀连氐羌。  
东南略遣疮痏息，中土久作腥膻场。  
临江发兵二十万，直指幽都驱犬羊。  
裔戎岂敢敌王旅，毡裘北遁居龙荒。  
乾坤一统成帝乡，九州入贡纷梯航。  
文孙继承万亿载，诸将之功何可忘。  
礼官四时奉蒸尝，令典与国同无疆。  
锡封赐履遥相望，山河带砺分天章。  
至今一二传世芳，余者中微殊可伤。  
安得司勋彻圣听，两汉故实芸编香。  
摩挲丹青落日黄，一时际遇思明良。  
陆机有颂愧莫续，风云飒爽天茫茫。  

【发昌平】  
出郭先登乱石冈，冻云垂野日苍凉。  
田麰冬尽犹慳雪，陵树年深总奈霜。  
寝殿四围山色近，御桥横截涧声长。  
斋居依旧西风下，鹓鹭相联第几行。  

【钱舜举清晖堂所写戏婴图为临淮顾谦赋】  
海榴花开白日长，绣屏十二云锦张。  
沉沉午漏下初刻，搔头不整慵来妆。  
一姬南面金缕裳，两姬夹侍相颉颃。  
颀然围坐看儿戏，斑管雕弧堆象床。  
三姬鼎足如雁行，玉阶随步鸣双珰。  
以口抚婴爱入骨，笑语仿佛闻昭阳。  
一姬下坐收锦裆，洗儿自与浇兰汤。  
娟娟秀若化生子，银盆水暖芙蓉香。  
一姬转盼殊未央，拭巾在手明吴霜。  
小鬟两两意闲适，纨扇不动薰风凉。  
苕溪画史推钱郎，柔思独步丹青场。  
摩挲旧本岂易得，流传远自清晖堂。  
才人不说顾长康，鉴赏欲博千金强。  
《螽斯、《麟趾尚可作，为君击节歌周王。  

【四月二十八日起屡赐鲜笋青梅鲥鱼枇杷杨梅雪梨鲜藕】  
都城三伏暑方炎，天上分鲜我亦沾。  
缄发紫泥留榼筥，香生青箬带冰盐。  
南舟远贡来何数，北客初尝味更添。  
为感岁时翻赐帖，不知残日下疏帘。  

【题陆廉伯庶子所藏墨梅】  
宋人写梅工染地，染出疏花得花意。  
寒枝点缀纵复横，宛在江村立烟际。  
元人写梅铁作圜，千玉万玉相联拳。  
天机浅深各有态，三昧定属何人传。  
忽拭此图真宋手，入眼丹青未能有。  
凉风未觉生衣襟，古月犹疑照窗牖。  
断缣残墨惊海棠，当时价抵千金强。  
几人豪夺几悬购，完璧乃归君子堂。  
多君家在毗陵住，高洁平生似梅树。  
秀餐亭上岁寒盟，时约花神共来去。  
我今归卧新安山，暗香正绕清溪湾。  
北河冰坚未成往，春梦夜落松筠间。  
补之不作林逋老，红绿纷纷竞妍好。  
愧无佳句慰幽芳，三复莓苔被花恼。  

【任月山五王醉归图】  
何处离宫春宴罢，五马如龙自天下。  
锦鞯蹀躞摇东风，不用金吾候随驾。  
彩策乌骓衣柘黄，颜赪不奈流霞浆。  
手戮淫昏作天子，三郎旧是临淄王。  
大醉不醒危欲堕，双拥官奴却鞍座。  
宋王开国长且贤，谁敢尊前督觞过。  
申王伏马思吐茵，丝缰侧控劳奚人。  
可怜身与马斗力，天街一饷流香尘。  
岐王薛王年尚少，酒力禁持美风调。  
前趋后拥奉诸兄，临风仿佛闻呼召。  
夜漏归时严禁垣，花萼楼中金炬繁。  
大衾长枕已预设，帝家手足称开元。  
我闻逸乐关成败，狗马沉酣示明戒。  
二公作诰五子歌，此意当时可谁解？  
仙李枝空人不还，王孙一日开真颜。  
鸰原终古存风教，珍重丹青任月山。  

【春社谣】  
我家社公耕凿主，求晴得晴雨得雨。  
今春作社神更欢，值我一年新病愈。  
墙下小桃红满枝，塘东弱柳垂金丝。  
社饭炊香出茅屋，腊酒一倾连数卮。  
土鼓逢逢过林际，醉插山花共神戏。  
隔邻鸡犬喜欲狂，接席儿童相笑詈。  
满爇炉香焚纸钱，大家再拜祈丰年。  
放臣敢道金马客，明日扶犁同下田。  

【访进士何斯复于歙北黄荆渡不值时斯复方以养亲告归】  
问路寻君径出城，过桥自得绕溪行。  
小翻翠柳东风软，返射青山夕照明。  
为就江鱼长供母，暂容沙鸟一寻盟。  
前村种药归应晚，欲话心期恐未成。  

【沈启南画障为张通守题（启南自题《楚词一曲）】  
石田老人非画师，胸中丘壑天所私。  
挥毫便觉真趣发，意到岂借丹青施。  
通守张君画成癖，半幅生绡比全璧。  
望中谓作云门山，游人拟办登山屐。  
峰回路转溪流长，谁向石林开草堂。  
风檐举手欲相问，扁舟载客来何方。  
老人画出今人上，乡评未数黄公望。  
一石俄成斧劈痕，不类群羊更奇壮。  
石田隐处轻辋川，秀句却是王维传。  
吴歌一日变楚语，幽芳懒斗春花妍。  
我从胥门八回过，古寺长邀听经坐。  
老人不惜与画山，击节诗成几人和。  
尚方有诏征遗才，白发苍颜能一来。  
还君此图意无限，停云正绕姑苏台。  

【题罢猎图】  
沙碛风高树鸣叶，马放平原人罢猎。  
解装散出青草间，两两胡姬映桃颊。  
酪浆满注金叵罗，侑饮似唱阴山歌。  
雪鹰离绦犬噬肉，穹庐到处皆行窝。  
大旃扬扬出烟表，不觉残阳过林杪。  
健儿自许力未疲，翻身欲射云中鸟。  
打围之乐乐未央，挽弓握矢心茫茫。  
岭阴直接贺兰道，马上终老单于乡。  
当今圣人制诸夏，八方无尘羽书寡。  
但愿胡雏似画中，莫近三边古城下。  

【题田家娶妇图】  
径草如烟柳如幕，日上茅檐鼓声作。  
田翁遣女不出村，东舍西邻隔墟落。  
新妇驾牛儿跨驴，家人后拥翁前驱。  
儿家举酒拦道劝，舅甥几世同桑榆。  
耳边阿{弥女}私属父，肩上娇婴肯离祖。  
欢声一路到柴关，野伶山歌《柘枝舞。  
两门仿佛朱与陈，乡仪简古民风淳。  
华筵肆设竞珠翠，想见纷纷京洛尘。  
妇馌男耕罢征戍，安得移家个中住。  
长因击节颂年丰，不作催租打门句。  

【题戎马出猎图】  
黑山之北青海头，草木摇落风飕飕。  
平原一望渺无际，猎骑四踏黄云秋。  
戎王小年面如玉，仿佛当时李存勖。  
锦袍白马弯雕弧，一箭直应倒苍鹿。  
苍鹿却走青羊奔，沙碛霜中余血痕。  
相随两两奉驱策，毡裘辫发皆羌浑。  
一犬腾身逐惊兔，后骑鞲鹰笑相顾。  
大家贾勇各忘疲，倒载争多不知莫。  
健儿独往先著鞭，自期百发无虚弦。  
何物霜蹄忽星迸，脱手落地仍欣然。  
几辆毡车驻山口，应待归来劝胡酒。  
共愬熊掌炙驼峰，《敕勒歌长出林薮。  
歌长昼短乐未央，皂旗闪烁天苍凉。  
明朝移帐定何所，择地还开新猎场。  
方今圣人居大宝，烽燧无烟罢天讨。  
胡雏长作画中看，莫近飞狐塞垣道。  

【吊刘竹东后赋此】  
春泥半拥蓬扉开，萧萧翠竹如新栽。  
百年老友不复见，旧雨故人空一来。  
南郢歌工罢瑶瑟，西湖诗板生青苔。  
感怀欲去重回首，黄柳白鸦增莫哀。  

【拱北楼（在天津城上，刘宪副所建）】  
危楼突兀中天起，雄峙高城压诸垒。  
登楼北望空蒙间，正距皇都三百里。  
直沽东去当海门，九河下泻鲸涛奔。  
一道科征比州县，十连虎豹分营屯。  
天子端居不忘武，敕遣提刑此开府。  
眼中壮观忽岿然，缓带时来阅干橹。  
四方玉帛趋神京，千车万舶无留行。  
题品休歌太行路，丽谯却数天津城。  
忆昔文皇曾驻跸，父老相传至今日。  
宪臣初下新条章，宿将谁谙旧军律。  
城头大旆翻晴红，城边细柳摇薰风。  
我来徙倚不能去，宸居宛在红云中。  
画角悠扬鼓声壮，雉堞嵯峨日初上。  
掀髯听讲《阴符经，谁道儒生不堪将。  
槛外滔滔河水流，酒酣击节歌新楼。  
盛年相与赤心在，范公敢谢苍生忧。  

【琼花】  
贪看江都第一春，龙舟元不为东巡。  
闲花亦自能倾国，何况当时解语人。  

【驱车上东门行】  
雉堞连云起，秦城属汉家。  
更无丞相犬，犹有故侯瓜。  

【迎驾次亨父韵】  
一声清跸下郊坛，阊阖齐开敞玉阑。  
十二銮铃陈路马，三千犀甲拥材官。  
御炉烟袅流香雾，宫扇云移护晓寒。  
最是词臣偏近辇，龙颜春色有余欢。  

【元日早朝】  
宫鸦集曙彩鞭挥，剑珮森森拱太微。  
日晃御床明绣衮，云回銮辂见青旗。  
鸿胪立仗传三呼，马监随班控六飞。  
喜值芳年叨侍从，起居长许近皇闱。  
储侍郎巏六十二首  

【送刘东山先生行边（三首）】  
七月秋已肃，北风卷黄埃。  
欻兹数百骑，夜过长城来。  
我公调兵食，惨淡旌旗开。  
前驱初出塞，黠虏惊且猜。  
平生职方略，声彻单于台。  
况兹仗忠义，山岳可使摧。  
乃知折冲具，庙胜先抡才。  
吁嗟秦汉时，无策良可哀。  
司徒来何迟，胡马已无迹。  
传闻夜来雨，虏窟水三尺。  
皇灵畅无外，嗟尔忍为逆。  
岂无嫖姚将，不杀乃奇画。  
常忧六月师，须令十年积。  
天骄未能绝，古人重守边。  
刍粟既飞挽，士卒仍屯田。  
何为肉食人，此法日弃捐。  
兹行理军实，重见洪熙前。  
吾闻塞下议，诏许司徒专。  
得志贵一时，成功论百年。  
丁宁诫边吏，中国方晏然。  

【磨台山中】  
墙低林木疏，马上见山麓。  
朝阳晒我背，蹊径纡且复。  
徐驱喜崖豁，稍上惊峰独。  
何当陟其巅，一骋远游目。  
阆风眇昆丘，万里疑可缩。  
翻思下土人，谁与洗炎燠。  
岁旱不为霖，白云满幽谷。  

【灵山】  
灵山慕名胜，曦午停征轺。  
倒装换冠帻，径往凌岧峣。  
手披茂草开，思逐浮云飘。  
迢迢诣白塔，独立吹清飙。  
回旋休缁庐，老屋依山椒。  
野僧三四辈，衲破形容憔。  
共言山中贫，菽水聊今朝。  
问渠何所恋，且得避征徭。  

【白岩扇头次泉斋韵】  
黄尘走名都，白日触隆景。  
云山忽当眼，便自出人境。  
翛然蹇驴翁，细路转岩岭。  
疏林划空明，一笑得人影。  
我家柴墟旁，南望长引领。  
烟萝绕茅屋，江月闲渔艇。  
栖栖恐无成，题诗聊自省。  

【登雄县城楼（二首）】  
高秋惬登眺，平楚动悲歌。  
楼橹何年废，前朝争战多。  
云闲青海戍，尘净白沟河。  
翻笑咸平际，金缯满塞驼。  
雉堞倚云平，关河控古城。  
独凭秋阁迥，千里暮山横。  
洒落平戎策，凄凉款塞盟。  
瓦桥遗石在，览古若为情。  

【涿州分司夜坐】  
簿牒相仍急，沉迷眼欲花。  
笼灯犹阅马，厅树已栖鸦。  
强半春为客，饶多梦到家。  
却嫌尘土涴，无地泛仙槎。  

【武清院中睡觉】  
骐驎归苑寂，蟋蟀近床鸣。  
往事梦中复，暗愁闲处生。  
篝灯留掩映，城柝递分明。  
此地还追忆，秋窗晓月情。  

【彭城有怀】  
清夜棹歌发，高秋客思生。  
绵绵乡国梦，历历水云程。  
老树危蟠石，冲波怒啮城。  
白门楼上月，偏傍海东明。  

【涉济】  
河曲风无定，船扉掩复开。  
岸花冲絮落，沙燕掠波回。  
诗思逢春乱，乡心苦病催。  
分流从此去，欲渡且徘徊。  

【春晦连日风雨赠别（四首）】  
风雨弥昏旦，韶华暗去来。  
病多空意气，事往半尘埃。  
西郭园初笋，南湖水尽苔。  
今朝览明镜，更觉老相催。  
春去年年别，颜衰日日侵。  
稍期全晚节，已愧负初心。  
江郭行云暗，湖田冒雨深。  
柳阴晴处坐，聊和老农吟。  
病较芳时晚，春含晦日阴。  
晓钟人不寐，旧雨客难寻。  
院湿蛛丝重，庭虚鸟迹深。  
平明添好况，移竹满西林。  
残春犹两日，欲去且相留。  
脉脉难为别，匆匆可自由。  
天涯芳草路，花外夕阳楼。  
谁道文园客，新来赋倦游。  

【怀旧何处观灯好（四首）】  
何处观灯好，分曹建业年。  
春星低观阙，晴雪映山川。  
邻曲筵长接，城隅骑每联。  
忆同江水部，终夕咏红莲。  
何处观灯好，台城并骑时。  
酒边看夜戏，花下听春词。  
火树璇霄发，松棚彩市移。  
迟迟南陌上，明月镇相随。  
何处观灯好，琳宫禁御西。  
星桥通碧落，云网缀丹梯。  
梅畔春犹寂，松梢月渐低。  
传柑谁得句，痛饮忆宣溪。  
何处观灯好，风光帝里多。  
鲛屏围宝炬，鳌驾滟金荷。  
列第珠垂箔，长桥蝀枕河。  
谁家吹铁笛，月午更相过。  

【遇雪将访泾川】  
共抱王猷兴，相将访剡溪。  
五更千里雪，残月满城鸡。  
戴笠人堪画，移庖酒自携。  
主人闻客至，应扫竹间泥。  

【再答】  
宦邸聊堪隐，危峰枕曲溪。  
人情疑梦鹿，时事怕闻鸡。  
夜枕牵诗卧，寒枰罢酒携。  
只愁门外雪，客至踏成泥。  
谢病久不出，何时过虎溪。  
解空忘塞马，卧稳却朝鸡。  
画桨江春发，青藜阁夜携。  
雪堂他日客，阪步自黄泥。  

【良乡察院夜次壁间韵】  
不眠疑漏尽，独坐爱灯明。  
好夜春连市，微风月满城。  
凝香清燕寝，落笔得蚕声。  
无限怀人意，迢迢到玉京。  
徘徊沙苑夕，更喜驷星明。  
杂虏犹遮塞，王师未筑城。  
春田榛莽迹，夜枕鼓鼙声。  
宛种虽神骏，何须慕汉京。  

【次吴侍郎克温天界寺别春】  
病里逢春去，持杯奈酒何。  
空山花事晚，晦日雨声多。  
谩诵刘郎句，疑闻穆氏歌。  
长干旧僧在，应记客曾过。  
江东朋旧少，诗里得阴何。  
行辈皆称老，追随不厌多。  
香台供燕坐，花院听莺歌。  
共算余春日，还期载酒过。  

【悼光孝寺然僧】  
老爱屏山律，闲参洞室禅。  
幽居惟种竹，净社不名莲。  
院日留残局，床风掩断编。  
西林耆宿尽，怀旧一凄然。  

【雨中寄兴】  
范阳豪侠未销沉，总为燕歌动楚吟。  
白草金陵迷马迹，秋风贾峪隔岩阴。  
十年未洗尘随脚，万事还经雨到心。  
欲为房山留半日，簿书明发正骎骎。  

【大城院夜思】  
渺渺孤城入莫笳，坐深游思转无涯。  
风高明月还生晕，夜久青灯自结花。  
雁鹜登堂愁吏簿，皪濩遮路拥奚楇。  
长安儿女应悬念，过尽清明未到家。  

【大房金源诸陵（二首）】  
奉先西下乱山侵，涧道回旋入莫林。  
翁仲半存行殿迹，莓苔尽蚀古碑阴。  
秋山春水风流远，大定明昌德泽深。  
却是宣和解亡国，穹庐黄屋恐非心。  
长白山高朔漠连，金源风致故依然。  
千秋魂魄犹思沛，万里丘陵却到燕。  
感事重翻江统疏，伤心莫问靖康年。  
幽兰一烬雄图歇，汝水悠悠入墓田。  

【宿吕梁有感】  
赤石夤缘宿吕梁，黄茅转盼失前冈。  
百年身世如秦赘，一发功名愧楚狂。  
投老计应吾土好，怀人情与莫云长。  
梦回多少关心处，清镜朝来有鬓霜。  

【岁晚病怀（二首）】  
园居潇洒复何求，天际浮云任去留。  
病枕夜长妨稳睡，吟筇冬暖散闲愁。  
支离未就归田稿，汗漫虚疑驾海舟。  
五十五年成底事，春风依旧屋东头。  
海国栖迟岁又残，将心此日向谁安。  
稻粱谋拙空垂翼，松菊情多稳挂冠。  
社远渐惊诗思减，身闲聊得病怀宽。  
清时事业诸公在，群盗中原莫谩看。  

【谷日迎春】  
共举春风第一觞，东郊春到已韶光。  
晴占谷日倾城喜，暖近花朝满路香。  
宝字垂云天上帖，青旗拂晓殿前行。  
沧洲卧病何年起，记得东华待漏霜。  

【立春日】  
未试春盘且洗觞，吹葭五夜待春光。  
催花谩剪隋宫彩，赐酒曾沾汉署香。  
白发银幡聊作戏，青衫竹马自成行。  
凌晨便有名园兴，独喜乔松不受霜。  

【十四夜小饮】  
病酒年来已覆觞，清光今夕共灯光。  
金床花散千门雨，华屋相传满座香。  
准拟垂虹追辇步，偶看走马忆戎行。  
饮阑欲借阳春曲，消尽征人幕上霜。  

【上元夕饮客（二首）】  
爱客曾留腊底觞，晚筵丝竹泻寒光。  
淡笼明月饶春丽，小浥轻尘觉雨香。  
何处风来花作阵，谁家灯好妓成行。  
开年共说逢佳境，碧碗尝新有蔗霜。  
佳辰留客竞浮觞，一饮先判尽曙光。  
云叶弄晴翻桂魄，灯花烘夜吐兰香。  
盆琼错落筵前令，筝雁参差曲里行。  
莫讶东君扶病坐，故人投分比明霜。  

【次克温南宫赏魏花】  
南宫花发满朱栏，对酒先判十日看。  
彩笔旧传才子梦，青绫谁道主人寒。  
明妆向晚围红烛，妙舞回春试翠盘。  
空嗅花枝无好句，东风应笑客衰残。  

【谢希大虎皮】  
风檐短札墨澌开，多谢皋比撤送来。  
食肉我非投笔相，寝皮君有控弦材。  
毫端拟画真难类，座上闻谈只谩猜。  
却笑病余还恋阙，车茵稳称不须裁。  

【白燕次希大韵】  
归来海国几阴晴，顾影翻疑梦未明。  
莫渚掠回宜月淡，秋林辞去著霜轻。  
却愁太洁还多忌，所幸同群不异声。  
十载长安衣化尽，为渠摇曳转关情。  

【次东园赠舍弟韵奉寄】  
南村露饮坐秋旻，争席翻怜父老醇。  
把蟹醉时忘左手，《饭牛歌阕悟前身。  
夜闻玄雁初惊岁，老共青山不受尘。  
明日客来还对饮，床头新漉满乌巾。  

【送马侍郎归故城】  
西掖东曹疏几封，秣陵回首寄行踪。  
怀归当拟瓜期及，算老谁能蔗境逢。  
去国衣冠非寂寞，过江舟楫且从容。  
攀援欲诣三山别，闲看浮云结晚峰。  

【再答王掌教】  
旧筑郊居傍水涯，修门回首望来赊。  
枯肠戒酒因行药，老眼耽书故著花。  
便整冠裾趋紫禁，只惭名姓污黄麻。  
北山猿鹤应相笑，早晚移文到尔家。  

【答夏郡博】  
梦里仙居接两涯，海门山好向谁赊。  
丹霞掩映千年树，碧涧萦回十里花。  
云外听人吹楚竹，洞中留客饮胡麻。  
醒来忽捧尧天诏，忆在台南第几家。  

【答李郡博】  
懒慢吾生亦有涯，市粳村酒未须赊。  
闲消永夜诗还草，暗喜丰年雪又花。  
抱病敢祈同犬马，抡材直拟到桑麻。  
只愁屑屑烦来往，贻笑东京博士家。  

【陈情奉旨仍许病痊起用感愧之余再次前韵】  
数行浓墨洒天涯，未许为农去国赊。  
老病三年南楚艾，春晴二月上林花。  
每惭左辖频虚席，已幸西垣不毁麻。  
温诏拜看重感激，微躯何以答皇家。  

【再答写怀】  
腊酒初封半坼泥，惜春连日醉芳溪。  
莺林歌断停杯待，花阵香来满袖携。  
榻遍彩笺多咏蜀，调成锦瑟肯干齐。  
南游暂借江山助，未必青冥羽翼低。  

【又分韵得多字送杭东卿】  
飞楼突兀挂明河，西北云山入槛多。  
绝顶危巢欹鹳雀，夹城流水带蒲荷。  
清商掠树惊秋到，明月看人奈别何。  
坐抚佳辰怀远道，送君须待醉时歌。  

【效古意仍红药韵】  
粉壁纱窗隔树看，侬家门户近长干。  
锦机文字萦心苦，青镜铅华驻景难。  
满地梨云供夜寂，一帘蕉雨闭春寒。  
吴舲见说归来稳，水长横塘昨夜宽。  

【张道士山房】  
（正月九日，冒雨过张道士碧云山房，盖别十有五年矣。剖柑命酒，酌予梦鹤小楼。追念旧游，凋谢殆尽，道士今年八十有一，而康强如曩时，奔走尘途者固不如闲居之佚也。感叹之馀，为赋四绝。）  
不到青林十五年，长松垂鬛鹤成仙。  
江东旧事凭谁话，坐尽铜盘一穗烟。  
芳树青青二月时，林扉冲雨记吾诗。  
红尘消尽长安客，留得云房老炼师。  
十日连江雨不休，雨声随处种闲愁。  
搴帘欲待晴时去，不为春寒不下楼。  
徙倚诗成午照余，仙家宫府半楼居。  
醉来也有回仙兴，自擘黄柑蘸酒书。  

【舟中题画赠钱员外仁夫致仕归吴中】  
清泉白石旧成邻，谡谡松风洒鬓新。  
行过溪桥须稍待，长安恐有拂衣人。  

【三月晦前二日晚出城】  
为惜年光自不支，西楼谁唱送春词。  
出门何处无芳草，欲倩东风住少时。  

【郊行】  
凌兢瘦马踏春泥，雪后郊原绿未齐。  
一抹午烟风隔断，野鸡声在竹林西。  

【七日宝应有怀】  
湖雨吹风洗莫烟，渚禽惊浪逗行船。  
旧时酒伴飘零尽，莫怪春愁到客边。  

【古城驿】  
野水微茫断岸平，几家相对掩柴荆。  
不须候吏沙头报，驿站悬知是古城。  

【北风】  
一路轻寒二月中，水南桃李不曾红。  
怪来河朔春光晚，吹过花时尚北风。  
吴尚书俨三首  

【次匏庵先生板屋韵】  
达官宜高居，胡为喜卑下。  
岂是三命余，动欲循墙者。  
天予固甚丰，自取恒欲寡。  
何必大厦成，而后虚三瓦。  
无梁架榱题，无牖饰丹赭。  
惟有窗隙中，尚能通野马。  
鬼瞰非所忧，客来可延坐。  
看云数卷帘，看月疑乘舸。  
温燠不知冬，通明复宜夏。  
有书常满床，有酒常满斝。  
自读仍自斟，高情还自写。  
岂无数仞堂，得志弗为也。  

【齿落】  
我年六十一，已落第三齿。  
若更活数年，所存知有几。  
刚风着唇吻，利与剑戟比。  
岂待入腹中，而后疾病起。  
譬若建重门，一扉常自启。  
外侮窥其间，孰御而能止。  
又若筑长堰，隙穴不容蚁。  
今已决寻丈，不竭安肯已。  
或言死与生，其机不在此。  
不见张相国，齿尽乃食乳。  
髫龀若编贝，或有短折死。  
此虽释吾忧，终焉非至理。  
齿落竟何悲，不落亦何喜。  
但愿不肿痛，叫号动邻里。  
食物有所妨，肴核宜弃置。  
朝夕啖粥糜，其味固自美。  
出言有所妨，对客宜少语。  
况我之所病，正在伤烦易。  
忆我初落时，掩口含羞耻。  
只今落已惯，与不落相似。  
作诗记岁月，亦漫戏云尔。  

【听郑伶琵琶】  
郑伶名价重江东，五百梨园伎尽空。  
子夜猿啼残月白，上林莺老落花红。  
江头商妇愁无限，塞外明妃恨不同。  
可惜曹纲今去远，何繇两市斗西风。  
陆詹事深九首  

【夜坐念东征将士】  
长河乘夜渡貔貅，兵气如云拥上游。  
大将能挥白羽扇，君王不爱紫貂裘。  
十二关山齐故国，百年疆域汉神州。  
不眠霜月闻刁斗，自启茅堂望斗牛。  

【五七哭桴】  
六龄携汝即辞家，能变南音语带华。  
时向西雍观振鹭，遥从北阙认朝鸦。  
乾坤有恨容啼鸟，风雨何心妒落花。  
莫向故园传此曲，年年寒食海西涯。  

【秋怀（四首）】  
碧草幽花满故园，南山卧对久忘言。  
年来行李书千卷，老去生涯水一村。  
已辨弓蛇还石虎，母烦怨鹤与惊猿。  
秋光更比春光好，蜂蝶纷纷不到门。  
斗帐香消病骨轻，少年忆得赋秋声。  
青藜火暖西风劲，白玉堂深昼漏清。  
上帝云霄陪绛节，仙人星汉湿金茎。  
高山流水空瞻溯，只恐涓埃报未成。  
六代三吴业已荒，英雄遗恨水茫茫。  
试量秋与愁多少，始信年随鬓短长。  
江上野凫争得食，山中丛桂早含霜。  
长门本为黄金赋，赋就《长门却自伤。  
一翻风雨报园林，岸柳汀蒲半不禁。  
兔魄渐随华月满，凤栖应恋碧梧阴。  
清商律应笙歌细，白苎功多箧笥深。  
起向推移占物候，为谁先有岁寒心。  

【山堂晚晴观楫儿作字】  
论文说剑更争棋，五十年来两鬓丝。  
无事可为甘袖手，有山如画且题诗。  
望中禾黍秋风粒，梦后芭蕉夜雨枝。  
小几映窗承落日，双钩古帖坐教儿。  

【和汪有之园亭之作】  
一区犹愧子云才，薄有茅堂傍水开。  
远讯经秋凭雁到，问奇长日有人来。  
好花隔岸飞红雨，新笋穿篱迸绿苔。  
同上玉堂俱出牧，却从郊野望蓬莱。  

【途中】  
晓行不知程，梦醒闻细浪。  
曙月逐鸡声，棹歌来枕上。  
李少卿应祯四首  

【东禅寺】  
松杉满院风，瓜豆一篱绿。  
不闻车马过，时得高人宿。  
日暮还独归，怅望城东曲。  

【和丘时雍太守】  
解印归来草结庵，逢人便欲口三缄。  
鬓将半秃宁忘世，骨未全消尚畏谗。  
别墅贮春常载酒，晴湖泛月不张帆。  
年时种得梅千树，要看花开雪满岩。  

【春日山村晚步】  
寂寂柴门草色新，深深云树鸟啼春。  
夕阳西下东流急，不见沙头唤渡人。  

【成化戊戌十二月十六日与吴原博史明古张子静游阳山入云泉庵观大石联句】  
岩岩者大石（李），奇观人所诵。  
遐想十载余（吴），初游四人共。  
舍舟始登陆（张），杖策不持鞚。  
是时日当夕（史），兹山气逾滃。  
入门信突兀（李），拾级骇空洞。  
落星何破碎（吴），灵鹫宜伯仲。  
仰观神欲飞（张），俯瞰心屡恐。  
鳞皴苔藓剥，骨立冰雪冻（史）。  
神驱道袴呵（李），鬼劈文错综。  
尊严凛君临（吴），张拱俨宾送。  
环列尽儿孙（张），拥护等仆从。  
欲假愚公移（史），谅匪雍伯种。  
卧鼓慨桴亡（李），对臼怯杵重。  
猊吻讶未收（吴），龙鬛怒难控。  
凝血疑痛鞭（张），立肺讵冤讼。  
上漏还启窗（史），中通自成弄。  
大惟补天功，小可砭肌用。  
分矢肃慎来（李），浮磬泗滨贡（张）。  
廉利并攒剑，兀隉侧倚瓮。  
峄山辱嬴秦（吴），艮岳遗汴宋。  
截彼民具瞻（张），壮哉客难奉（史）。  
落照红抹赭，归云白流汞（张）。  
僧讲点头应（李），将射没羽中。  
尘缘契三生（吴），阵图怀七纵（张）。  
在悬太师击，攻玉诗人讽。  
仙煮充腹饥（史），俗搘免腰痛。  
瑶琨产维扬（吴），琅玕出乃雍。  
高题少室名（李），怪作东坡供。  
半空见玉蝙，千仞附青凤（张）。  
栖禅余百年，问僧仅三众。  
凭虚围曲阑（吴），架壑出飞栋（史）。  
竹幽补堂坳，树古嵌坳缝。  
窦黑炊烟熏（李），坎平钟乳壅。  
盘盘栈道危（吴），暐暐水泉动（张）。  
登顿足力疲，眺望眼界空史。  
松露发欲濡，潭月手可弄（吴）。  
穷攀任生皲（李），醉吟微带齆。  
列坐对弯跧（张），大呼应锽。  
嗜癖牛李愚（史），诗战邹鲁哄（吴）。  
拜奇得颠名（史），忧坠成噩梦（吴）。  
试与扣山灵，傥售捐薄俸（李）。  
文温州林一十首  

【舟中有怀林待用】  
渺渺长波映远空，依依新柳扬春风。  
相思人在青山外，尽日舟行细雨中。  
汲黯身为汉廷重，杜陵诗到锦城工。  
天王明圣江湖远，嬴得驱驰两面蓬。  

【宿青阳驿】  
市冷人家静，途长客思增。  
夜潮舟浸月，寒渡水流冰。  
破驿沈高岸，疏林见远灯。  
空囊寒食近，瀚海一浮僧。  

【静海驿】  
深夜驿途静，长河瀚海通。  
舟明沈水月，灯暗落潮风。  
暝色浮烟外，春光欲雨中。  
年年苦行役，踪迹任飘蓬。  

【寺中春】  
野寺沈深门半扃，午窗慵起晚风轻。  
云开半壁夕阳出，花落一庭春草生。  
鸟掠池中得鱼去，鹤归云外傍僧行。  
马曹散吏真如隐，咫尺山田带雨耕。  

【荷花荡夜归次吴水部德徵韵】  
采芳日暮未言归，处处村家掩杼机。  
水漫莲洲愁路断，月明莎渚觉鸥飞。  
高歌小海风波急，回首横塘烟火微。  
兰棹屡移樽屡倒，不知露下已沾衣。  

【永康】  
画舸乘风入永康，疏花缘岸一溪长。  
山淘麦浪青重叠，云衅鱼鳞白渺茫。  
王事有程行作吏，胜游无侣梦还乡。  
直输渔父芦汀畔，斗酒浑家醉野航。  

【金华道中忆君谦】  
远别轻千里，经行历万山。  
思君终夕坐，出守几时还。  
堤柳吹花尽，溪云过雨闲。  
南峰著书处，梦里更跻攀。  

【寄璧】  
种菊庭中花有无，小山松竹近何如。  
痴抛独乐了公事，悔拾浮名别故庐。  
伏腊正悬归老计，经秋不得寄来书。  
眼昏头白今如许，料理而翁正在渠。  

【岁暮客钱唐邦彦征君以诗招饮席间因次其韵】  
隐君潇洒有高斋，径造何烦折简催。  
雪砌宜人寒不扫，溪门待客夜还开。  
离离灯火分春色，奕奕梅花照酒杯。  
笑杀山阴王长史，不逢安道为谁来。  

【后三日雪晴同邦彦游西湖再叠前韵】  
雪后孤山共探梅，便乘清兴不须催。  
林边细路和桥断，湖上疏花傍竹开。  
云影分明披絮帽，蹄涔仿佛散银杯。  
酒宽新量诗盈卷，不负凌寒此度来。  
吕太常皞三首  

【次韵文宗儒感怀】  
霭霭山云载雨浓，雨收还对两青峰。  
隔林幽鸟如相语，照水孤花只自容。  
南陌春归惊短梦，西窗酒醒见高舂。  
拟参玉板禅师去，连日东风长箨龙。  

【十月写怀】  
淮南十月类清秋，最爱山扉雾雨收。  
时事向人慵侧耳，晏眠如释但梳头。  
将陈病状求终养，敢负王官傍此州。  
记得先朝年弱冠，殿中时引翠霓裘。  

【己酉元日】  
三于郡国阅春正，二载龙飞戴圣明。  
北极红云香篆暖，东风金水柳丝晴。  
江湖卧处惊垂老，礼乐兴期问两生。  
为负涓埃未归去，敝庐元有薄田耕。  
陆参政容三十三首  

【感寓】  
松栽青郁郁，冬夏不改颜。  
园工徇时好，移栽盆盎间。  
屈为虬龙形，束缚苦不闲。  
岂无培养恩，适性良独难。  
吁嗟梁栋材，误为花草看。  
爱之不以道，何如老空山。  

【病中无寐用陆放翁韵】  
愁来失却睡瞢腾，坐此萧条昔未曾。  
倾耳有声疑堕叶，委心无物似枯僧。  
风回别院闻鸡唱，尘落空梁见鼠登。  
数尽残更谁是伴，半窗寒雨一檠灯。  

【尝酒用前韵】  
饮尽君家碧瓮春，香痕狼籍上罗巾。  
诗坛不遣前盟负，郎署应怜此会新。  
归骑已闻珂撼玉，留人莫待烛销银。  
步兵故有风流在，傲杀金貂买醉人。  

【次韵鼎仪东郊见寄】  
归来无计买青山，身在从渠两鬓斑。  
朝退已忘迷柳院，梦回犹忆度榆关。  
衰年坐我书千卷，别墅无君屋数间。  
小巷闭门心自远，也知随处有商颜。  

【和矢庵来韵（二首）】  
百岁光阴已半过，更无英气可消磨。  
心粗自不容机事，耳热宁须托浩歌。  
世味近知闲处好，宦情终觉少年多。  
东桥有路通三径，奈我才非二仲何。  
功名适意片云过，措大风情老未磨。  
斗酒尽时谋妇得，小诗成后唤儿歌。  
江湖萍散愁云隔，门巷苔深旧雨多。  
高调数来吾已怯，春风花鸟奈愁何。  

【留天宫寺】  
闲游几日住天宫，窘步西斋雨又风。  
睡起床头书帙乱，兴来墙角酒瓶空。  
冥蒙野色迎寒碧，狼籍春痕吊落红。  
别后只应如杜老，袈裟棋局念旻公。  

【再至和前韵】  
此度停桡入梵宫，橘花香里坐薰风。  
闲心颇为江山夺，实理元非梦幻空。  
云隐小窗禅榻静，日斜深殿佛灯红。  
留题欲和鸿泥句，谁复才情似长公。  

【和彭性仁杂兴（三首）】  
午梦缠绵卧起迟，晚山相对一支颐。  
飞花欲尽春归后，啼鸟不惊人静时。  
好雨每遭风废阁，夕阳仍受月侵欺。  
同曹尚忆刘郎在，曾爇银镫夜赌棋。  
一榻无尘四顾清，晚风凉似雨初晴。  
庭花解笑升沉事，梁燕疑谙故旧情。  
疏瀹此心临水近，卷舒随意看云行。  
清谈莫是清吟好，不误苍生自瘦生。  
小巷闲门似隐居，曾劳长者驻高车。  
清风每至元非约，旧雨仍来亦未疏。  
广厦万间真欠缺，起楼无地已多馀。  
长安尽有潭潭府，只贮笙歌不贮书。  

【夜酌不能成趣辄命儿辈出韵引杯得二首】  
白雁南来送蚤霜，江枫一夜换新妆。  
风缘吹万空人籁，月欲成三过女墙。  
秋蚁抱香浮暖液，荷蜂含蜜褪枯房。  
茶铛泣处声如橹，错认书斋是野航。  
四郊丰稔听歌农，尊俎无劳为折冲。  
且向座中成落魄，肯将天下议中庸。  
满衣柑雾香分饤，百瓮梨云暖破封。  
华发醉来搔欲短，灯前披影看鬔松。  

【用韵酬若庸】  
未有闲情学圃农，醉乡吟社敢当冲。  
守官郎署成遗老，托去词林拟附庸。  
玄圃不遥当徙舍，酒泉无恙愿移封。  
闻君近日缘诗瘦，华发星星革带松。  

【舟中阅送行卷次韵】  
海上东风送早潮，孤舟回首故乡遥。  
江村雨候瞻山色，客路春痕看柳条。  
未有文章裨衮职，拟将涓滴助天瓢。  
逢人又喜闻新事，近日君王视午朝。  

【与徐廷纬话旧】  
春风一醉故人楼，转眼重来十五秋。  
酒博明琼谈故事，画传昌歜记曾游。  
泉台二子空遗恨，竹马诸郎尽裹头。  
此去又成千里别，玉骢临发更迟留。  

【邠宁书事】  
驱马邠宁道，萧森值莫秋。  
侵星劳跋涉，入境遍咨诹。  
土俗犹遗古，民风近不偷。  
图存思亶父，开国重公刘。  
乡语多弹舌，成人未裹头。  
土窑连板屋，皮服混毡裘。  
宾馔供狐兔，家赀视马牛。  
采薪拾峻阪，汲水自深沟。  
原隰无余利，丁夫少暇休。  
城隍依险设，禾黍藉天收。  
讼狱公庭简，逢迎驿传周。  
兵戈幸未及，刍粟苦征求。  
庠序衣冠陋，闾阎贾衒稠。  
有司相慰劳，旌节暂淹留。  
触眼伤民瘼，萦心病客愁。  
遒人今断迹，聊为纪行谋。  

【夜声】  
微醺醒中夜，独寤当逆旅。  
心清听思聪，声动臆可举。  
轻噫疑林飚，斜侵觉窗雨。  
琤琮僧塔铃，幽轧邻家杼。  
柝击暄逻儿，剪掷铿缝女。  
隆隆暝行车，橐橐宿舂杵。  
鼾睡人已酣，娇啼儿欲乳。  
悲酸或孤嫠，咳咯将病妪。  
布裂僮褫衾，釜泣奴窃煮。  
梁泥落栖燕，橐果啮饥鼠。  
拂树乌惊移，含刍马喷咀。  
火煎兰檠膏，槽涓玉缸醑。  
腹枴雷殷春，耳眩蝉吟暑。  
宫壶沉此时，巫鼓来何许。  
趋朝传鸣驺，话旧接偶语。  
百虫薨然飞，灵鸡振其羽。  
众音等天籁，真韵谢律吕。  
赋愧拟欧阳，聊以诗自叙。  

【次韵杨考功雪中见寄】  
后土承天变，司寒应候严。  
同云低布野，密雪乱回檐。  
荡漾侵池灭，蒙茸拂树粘。  
阳和虽不竞，膏泽已冥沾。  
色眩将迷鹤，光遥欲妒蟾。  
渭沟秦弃粉，猗泽晋堆盐。  
颇惬瑶阶迥，仍愁蔀屋淹。  
猎原纷毻羽，织室漾轻缣。  
持节飡应苦，扃门卧实廉。  
绀园惊改观，碧岭讶颓尖。  
窘兔留新迹，多鱼伏有潜。  
入歌难和曲，爱舞漫窥帘。  
屑下粳辞硙，灰飞楮就炎。  
软红连日净，涨绿与春添。  
归骑银垂鬛，行人玉缀髯。  
微声疑霰杂，细转觉风恬。  
照晚分灯力，传更错漏签。  
六花千里遍，三白一冬兼。  
拟絮怜才逸，充茶觉味甜。  
炽炉身喜近，冻笔手慵拈。  
螟螣当深入，来牟预可占。  
冷魂冯酒唤，宁避老饕嫌。  

【登太仓卫楼】  
（丁未六月十四日，盛暑，同监判用光、挥使德昭二张君风乎卫楼，二君舍酒而弈，予不能，徒饮。因命伸生疏韵，次以引杯，始以壬字梗押，构思久之。既而捡历，适是日壬午，不觉欣跃，乃浮白自庆而成之，亦闲适中一乐也。聊书此以识岁月云。）  
炎歊何可避，爽垲自应寻。  
楼阁新兵卫，观游惬士林。  
月同年在未，日遇望前壬。  
地势环江海，星缠右昴参。  
堂廉离地远，宇隙受云侵。  
百里归遐瞩，千家属俯临。  
半空能拔萃，寸木敢加岑。  
天近青垂幕，峰遥碧露簪。  
石阑围结蜃，金铎送鸣琳。  
埤堄南敔值，牙旗北垒深。  
彩旌县雉尾，画鼓静鼍音。  
废址伤伊昔，宏规复自今。  
折冲增武气，拱极寓忠忱。  
暑郁方腾甑，秋声未起砧。  
鲁戈坚兀兀，羲驭吝骎骎。  
畦病抛耘耨，途休驻辇任。  
蜗螺枯井藻，龟坼燥蹄涔。  
欲听檐瓴建，须占础汗淋。  
浴波知马乐，哗树冀蝉瘖。  
世苦乖龙匿，谁将旱魃擒。  
徯苏纷病草，投荫集呀禽。  
播水终非雨，移床且就阴。  
涤烦思啮雪，瘳暍幸沾霖。  
大火从销石，清风抵献琛。  
乍来惊敞豁，久坐觉萧森。  
缓昼忘挥扇，良宵拟抱衾。  
几筵司赤老，笔札侍青襟。  
饮榼流香茗，薰炉点细沉。  
水芽鲜荐藕，冰果脆尝檎。  
飞肉收弦木，潜鳞上曲针。  
老饕惭入赋，先酒愿来歆。  
贤已聊冯弈，将归谩托琴。  
万钱虚大嚼，一榻滞孤吟。  
韵险偏凝思，醪醇特费斟。  
醉眸昏易暝，便腹饱如妊。  
偶遂登高约，因偿眺远心。  
饮余童子倦，诗就主人钦。  
河朔沦无节，周南重不淫。  
未须谋秉烛，只此胜怀金。  
壑谷贻公笑，琼舟示我箴。  
晚凉无限好，归兴已难禁。  

【送张企翱之广东提学】  
天语遥将度岭南，一方师表羡君堪。  
潜回风俗观新政，乐育英才副昔谈。  
爱护襟期同郑老，能诗标格近罗含。  
少年科第曾谁负，大好文章每自惭。  
好士一生心耿耿，阅人多中目耽耽。  
芹宫会讲晨留榻，柏府程书晚驻骖。  
道路漫从泷吏问，姓名先得峒民谙。  
蛮音啁哳初难辩，海味珍奇素所甘。  
画鼓发船驯巨鳄，青衿拥座听春蚕。  
文身俗在能无教，可语僧来不放参。  
龙墨污唇闲吮笔，廌冠笼发老胜簪。  
敷文圣代今同契，典礼仪曹夙陋聃。  
逢石只应呼丈拜，歃泉宁复似渠贪。  
花明蕉荔供行色，味杂槟蒌当酒酣。  
故国乾坤惟欠雪，莫年山水定工岚。  
清风入诵炎蒸散，化雨随车槁瘁覃。  
骏骨收时忘牝牡，色丝成后看青蓝。  
赠行已乏金兼百，饯饮何妨爵过三。  
往事莫言温室树，殊恩还忆上林柑。  
鸾墀宝玉留情献，蜃窟遗珠借手探。  
转眼又期归报最，坐移邹鲁到琼儋。  

【得鼎仪书口占答之】  
备数郎官未合迁，校文太史亦虚传。  
迩来一事真堪喜，皇子龙潜已六年。  

【送茶僧】  
江南风致说僧家，石上清香竹里茶。  
法藏名僧知更好，香烟茶晕满袈裟。  

【早过午桥口占（二首）】  
下马金门步晓凉，海云开白看东方。  
君王自有兴居节，不遣微臣一倒裳。  
花影西偏半月高，不妨清梦起趋朝。  
金乌未促龙楼鼓，次第哦诗过午桥。  

【南郊杂韵（六首）】  
兵卫森严万幕屯，马嘶人语静中闻。  
天垣咫尺銮舆近，望见龙光入夜云。  
卧拥明衣席未安，斋郎早已报登坛。  
君王行处阳春在，不用灵犀辟夜寒。  
金钥重门暂启扃，腊灯如昼辨人行。  
象牌分得清班赐，军将无劳问姓名。  
竹宫幽邃寂无声，风静空悬五色旌。  
月色照人清沁骨，万松深处数寒更。  
紫坛云雾切三台，玉趾将临画鼓催。  
列炬照天驰道远，佩声遥自半空来。  
仙《韶隐隐落空蒙，坛下传呼拜启同。  
知是燔柴礼初献，沉香火起烛天红。  

【寄亨父（二首）】  
金马门深昼漏迟，石渠新草汉文辞。  
丝纶世掌多君在，竹帛名传为尔期。  
匏叶鋋墙风起处，土花生砌雨晴时。  
革除旧恨成新乐，木榻清樽颇费诗。  
金闺予告免趋朝，石枕孤眠病未消。  
丝布小帷蝇不障，竹枝团扇暑仍摇。  
匏壶汲水添森爽，土盎栽花伴寂寥。  
革故题诗寄张敞，木瓜应拟博琼瑶。  
附见  
☆陆伸（二首）  

【四月五日游淮云寺仪上人限韵求题】  
得见支郎半醉中，相将高阁咏南风。  
岂缘避暑追河朔，自为伤春到瀼东。  
说法竿头惭未会，谈经注脚喜能同。  
何年许入云门社，办取青鞋出软红。  

【题武氏画鹊】  
闻道清时有窦申，荣途送喜故能频。  
如何只在萧墙外，不遇雕陵挟弹人。  
杨仪部循吉三十一首  

【都下将归述怀】  
鄙人自从三月来，腹心久已病症瘕。  
晨兴至午尚不食，夜枕呻吟睡尤寡。  
萧然一榻但高卧，虽有心曲谁与写。  
有人谓我病如此，何不抽身向林野。  
一闻此言即再拜，谁有爱人如此者。  
久知山水淡有味，渐觉功名轻可舍。  
况今一病已到骨，兼与世事多痄疨。  
病人自合卧活命，安能奔走还骑马。  
大凡决事在己心，谋之朋友恶乎可。  
乘今秋至天渐凉，定买扁舟向南下。  
诸君请自各努力，余非引高毋诮骂。  

【答王君】  
王君悯我将南归，赠我以诗兼以酒。  
忽言我实无所病，托以图归诒朋友。  
谓君知我不易逢，乃此相疑一向否。  
君以我乐山林耶，我非忘世爱陇亩。  
衙门晨入酉始出，力不能支空叹愀。  
上章得请诚幸甚，向天再拜头屡叩。  
小臣蒙擢布衣内，第以进士恩太厚。  
仪曹四月百无补，空食廪禄颜可丑。  
不因抱病无奈何，岂敢飘然去官守。  
君言我意在为文，妄欲求闲营不朽。  
人生奇伟在事业，自局儒酸亦何有。  
我今且去君亦行，凄风枯林月当九。  
君有高幢盛仆马，我有空车载鸡狗。  
出城分路两不同，一就官途一林薮。  
恐君谓我非病归，不惜叨叨为君剖。  

【初食杨梅】  
杨梅本是我家果，归来相对叹先作。  
往来南北将十年，久不餐汝几忘却。  
忆从年少在吴中，食以成伤难疗药。  
年年端午即有之，街头卖折先附郭。  
初间生酸带青色，次见熟从枝上落。  
吴侬好奇不论钱，一味才逢倾倒橐。  
生时熏蒸喜烈日，所怕狂风阴雨雪。  
有红有白紫者佳，大如弹丸圆可握。  
生芒刺口易破碎，到牙甘露先流腭。  
黄船奉贡昼夜走，数枚出赐惟台阁。  
其余官小那得预，说着江南怀颇恶。  
吴人盐蜜百计收，不知本味终枯涸。  
肉存液去但有名，夺以酸甜无可嚼。  
我今到家又遇夏，正是高林雨方濯。  
满盘新摘恣狂啖，十指染丹如茜着。  
细思口实亦小事，其来乃以微官博。  
使余不有故山归，安得香鲜列惟错。  
人生百年有适意，忍口劳劳何所乐。  

【寄贺故人新受河间学职】  
别君无几闻君选，知在河间更喜欢。  
花绕郡城皆芡藕，味多乡物是鱼鳗。  
在京故旧通书易，按部尊官责礼难。  
请得俸粮休别用，多抄经籍老来看。  

【新治小轩成】  
费将心力治斋居，细竹移来叶尚疏。  
雪白蛎光铺槅眼，鸦青布色染帘裾。  
规模别出经营外，景物新呈晦没余。  
髹壁正防童稚污，粉墙还待友朋书。  
今宵才是题诗起，此席方为宴客初。  
前郭后村无旷地，相过莫怪不宽舒。  

【金山寺避暑望雨作戏效玉川子体】  
山中日日望雨至，立向山头看云气。  
今朝且喜雨果来，阴云成片当天坠。  
云之来兮奇且特，有如推山而至遮尽半天黑。  
黑云上有白云行，白白黑黑兮重复轻。  
不知黑云是风白是雨，白云多处先沾注。  
云中雨脚略可观，数条当天大如柱。  
此云先自北方起汗漫，只谓太湖中来返头看。  
忽然风自东向来，却把西方之云尽吹散。  
众人观者都言苦，日日望雨又不雨。  
幸得一片云，推来自天北。  
须臾变作大云，有黑亦有白。  
令人观之恐怖生，若要作雨不如此不得。  
雨未至兮雷先鸣，惊人不须用多，  
只一声魈肝鬼胆不知在何处，世上亦有奸人立不住。  
树头萧萧风作闹，如今却是雨真到。  
吾且闭门高坐看汝落，落到三日五日也不恶。  

【鹅湖口大风雨】  
溪风恶如虎，力与林木斗。  
其声一何猛，掩耳不敢受。  
兼以疾雨至，昏黑迷白昼。  
偶然在中途，非前亦非后。  
重重加覆盖，舟小还易漏。  
自晨直至暮，不容一伸脰。  
昏昏蒙被眠，一任蓬且垢。  
村墟断往来，酒食无可售。  
幸有二三子，清谈首相辏。  
不然独高卧，愁寂谁与救。  
古人曾有云，终朝不飘骤。  
何为连日夜，启绪乃弗收。  
客子何足道，田间稻方秀。  
三叹不可言，只恐明日又。  

【次日风不止】  
风乃天之威，可有不可弄。  
如何两昼夜，赫赫操柄用。  
小舟亦何力，乃欲当鼓动。  
况在四野间，号怒声亦纵。  
蓬苫尽翻飞，捞摘疲仆从。  
客子不敢起，卧久筋骨痛。  
衾裯冷如泼，双脚尽僵冻。  
早炊告将及，乏米自探瓮。  
幸有文字携，曾不废吟诵。  
晴明坐可待，日影来隙缝。  
人居忘道途，于兹复淹壅。  
因忆向所经，一一皆成梦。  

【除夜杂咏】  
岁除当此夜，洒扫事匆匆。  
井上皆封草，门前尽画弓。  
祠堂神影挂，客座佛筵崇。  
撒豆祈儿疾，存炊忌釜空。  
辟瘟烧术暖，承俗燎柴红。  
启箧新衣振，除尘旧室攻。  
买饧迎灶帝，酌水祀床公。  
春帖题乡究，年书诵学童。  
插笾皆柏叶，戏火有梨筒。  
残历收年尽，深缸洗腊终。  
市闤骄物贵，邻里馈糕通。  
未识他州节，于斯异与同。  

【残雪】  
残雪经时久，常闻檐溜声。  
谓晴阶又湿，疑雨日还明。  
地背融偏后，宵寒冻复成。  
不妨留莫泮，借尔照书楹。  

【抄书】  
沉疾已在躬，嗜书犹不废。  
每闻有奇籍，多方必图致。  
手录畏辛勤，数纸还投弃。  
贸人供所好，恒辍衣食费。  
往来绕案行，点画劳指视。  
成编亦艰难，把玩自珍贵。  
家人怪何用，推却从散离。  
亦蒙朋友笑，既宦安用是。  
自知身有病，不作长久计。  
偏好固莫捐，聊尔从吾意。  
有子虽二人，未知谁可遗。  
我但要披阅，岂复思后世。  
逢愚聚亦散，贤必能添置。  
区区虑远心，何其错为地。  
不如供目前，一卷有真味。  

【题书厨上】  
吾家本市人，南濠居百年。  
自我始为士，家无一简编。  
辛勤一十载，购求心颇专。  
小者虽未备，大者亦略全。  
经史及子集，无非前古传。  
一一红纸装，辛苦手自穿。  
当怒读则喜，当病读则痊。  
恃此用为命，纵横堆满前。  
当时作书者，非圣必大贤。  
岂待开卷看，抚弄亦欣然。  
奈何家人愚，心惟财货先。  
坠地不肯拾，坏烂无与怜。  
尽吾一生已，死不留一篇。  
朋友有读者，番当相奉捐。  
胜遇不肖子，持去将鬻钱。  

【咏阳山云泉庵大石奉和诸公同游联句之作】  
伟哉此阳山，有石俟歌诵。  
形将冰块截，势与莲花共。  
仰观一何高，登涉不可鞚。  
鸟飞必徊翔，云出自腾滃。  
孤圆外成峤，空朗中含洞。  
瘦如辟谷良，清若食蚓仲。  
深思殆天设，乍至令人恐。  
浓萝作垂阴，寒泉滴为冻。  
戴庵亦颠危，携觞更交综。  
耳胁或骈扌费，勤拳时独送。  
巍巍上少并，森森下多从。  
荒厓始谁开，倒树谅非种。  
在兹三吴间，当以九鼎重。  
崇岩借冠冕，卑峦听提控。  
劳呼猿固匿，被压松堪讼。  
曲躬始得门，侧身还入弄。  
拂苔劣容眠，收乳兼资用。  
志犹记秦馀，材曷遗禹贡。  
立久气湿袍，啸高声答瓮。  
论年越殷周，言时晦唐宋。  
一为佛者居，永作游人奉。  
病宜谧著史，寐称抟养汞。  
四方传不诬，诸公评切中。  
临谷足还酸，乘巅目偏纵。  
支颐讵厌看，极口难竭讽。  
鬼凿手须胼，鲸负背应痛。  
东岱徒小鲁，西华缪推雍。  
悬磬风发明，香炉烟结供。  
曝沙伏灵鼋，食岗停远凤。  
是知隆拔群，所贵秀合众。  
偷余殿容榱，就隙亭阁栋。  
枯藤蔓穿窍，长蛇舌撩缝。  
轻盈受指弹，玲珑脱泥壅。  
芾拜本无忝，羽撼争得动。  
栽培稀尺闲，构架靡寸空。  
炎伏凉自生，清秋月堪弄。  
林深必赖烛，岚酷能作齆。  
星光犹立芒，龙吟殊叶。  
岭狮驯已宾，阜狞敢与哄。  
久嗟隔胜赏，频劳落清梦。  
即欲营终栖，其奈怀微俸。  

【见白发】  
料应白发有来时，三十登头似未宜。  
愁已生根从汝摘，老先呈态要人知。  
莫劳晓日梳千下，终见秋霜起一丝。  
若道只因诗故白，邻翁元不会吟诗。  

【秋夜雨中】  
一阵复一阵，萧萧忽然至。  
空堂灯火昏，卧听惟独自。  
何哉人世间，有此恶滋味。  
能令伏枕人，百计不能寐。  
一般听雨愁，天下无可譬。  
郁郁沉沉然，探怀却无事。  

【松江道中纪事】  
余生信多厄，浩叹命可嫌。  
二年不出门，日白夜有蟾。  
云何此举棹，风雨随相淹。  
嗟人孰无友，钱子吾所欣。  
遥遥松江道，劳苦亦已厌。  
始自发松陵，赫赫晨飙严。  
桥门水西吸，吸舟向堤粘。  
舲人纷运篙，堕者几欲歼。  
心惊不得坐，起视衣皆沾。  
幸矣免亡失，私庆自理髯。  
顾此皆官夫，一死事岂纤。  
人间列法网，更乃议口佥。  
无端负重责，何苦伤吾恬。  
自从入舟来，梦怪神不懕。  
况乃四多风，窗破纸若秬。  
薪炉向榻置，聊以充帷。  
于征既七日，云间堞方瞻。  
言归一何速，墨突信未黔。  
晓迈三十里，仰视日已崦。  
风颠浪如马，缆断犹挥銛。  
中流去飞疾，冰楫人争拈。  
北牵返南骛，似拔蛟尾潜。  
役甿尽逃散，蔽彼村宇觇。  
支吾不可使，遗弃空牌签。  
因之发长喟，俛然理有占。  
此固鞭挞齐，乃费口语谵。  
但我既嗜逸，早识藜藿甜。  
所获良已多，贵势宁得兼。  
此心甘无尤，终不撼冷炎。  
田沟水呜咽，助我鸣渐渐。  
朱泾暮雪下，凄风刮刚镰。  
啁啾集饥乌，萧瑟敲枯蒹。  
冬温乃愆候，霰雹真良砭。  
晨兴肆远望，缟野皆堆盐。  
三泖冻无波，九峰高没尖。  
清冷乏灏气，贮此天地奁。  
掬来与人吃，亦可疗久痁。  
穷游不终否，果见日色暹。  
经墟复历镇，时或矗酒帘。  
船将鼓笛具，缶有鹅鸭腌。  
尚可供一醉，醉倒酒可添。  
贫贱固多役，未得安闾阎。  
近游亦不易，平溪藏险憸。  
苏松路何有，棘若行陆鲇。  
赋造合尔薄，辞禄诚非廉。  
园居近修筑，草屋新始苫。  
残冬积苍翠，松竹粗满檐。  
归欤诫游历，请下君平帘。  

【初春山居还城却寄支硎僧院】  
好山不著诗人句，辜负浮岚翠满空。  
梅子蜕花春事半，雨声追冷昨宵中。  
来寻茗碗梯幽阁，却上篮舆别远公。  
白发渐添身老大，何缘佳兴逐东风。  

【湖上】  
湖上鱼吹细沫行，湖边花草足风情。  
田分日影阴晴别，水合天光上下清。  
颇怪病身逢酒健，久留眵眼待山明。  
农家识是游人过，竞拥篱头送橹鸣。  

【荣公还金山】  
十年不出山，一游即千里。  
问师何处来，固亦偶然耳。  
人言人闲好，自爱岩谷里。  
红尘日扑面，洗眼无清水。  
孤身本何将，一钵乃生理。  
来既无所牵，去亦谁能止。  
昨闻檀越船，风帆欲南指。  
别我从此逝，飘飘白云履。  
我观世间人，孰不为身使。  
唯师乃不然，来往由自己。  
归及枇杷熟，忆我青林底。  

【琼上人还万寿寺】  
京国几时留，匆匆两月周。  
禅从逆境打，衲到暑天收。  
作礼辞僧伴，挑包上客舟。  
将何偿此役，速拣好山游。  

【旦公往宝积寺】  
古庙石湖边，为僧今几年。  
开堂小游戏，出世大因缘。  
生死一梦耳，江山常炽然。  
遥知末句子，不肯向人传。  

【果前堂南归】  
云水飘然一老僧，头颅种种貌棱棱。  
人间正果修将满，天下名山遇即登。  
向外见来终不实，从前学得是无能。  
此归莫向舟中结，且卧随身七尺藤。  

【送楚岩往支硎山】  
昔有支公者，曾为此山客。  
至今石磴上，犹存马蹄迹。  
寒泉出傍涧，散漫流不息。  
何人作大字，笔势甚奇特。  
岩岩圆通殿，飞构烂金碧。  
春来香火盛，倾城出游适。  
施钱日满钵，来往恒络绎。  
世人竞刀锥，于此乃不惜。  
我当少年时，一岁尝一即。  
提携随父兄，娱览常至夕。  
别来已几时，何啻十年隔。  
此山是名山，先从晋时辟。  
非有高行僧，何堪主其席。  
今师遂当往，远续前人迹。  
我今何以赠，小偈聊塞责。  
切烦大士前，我为启胸臆。  
慧眼无不观，是物皆润泽。  
如何不见我，困此尘俗役。  
愿垂杨枝露，洒我一点滴。  
不愿官禄高，不求财宝积。  
但愿尘劳中，早脱奔走厄。  
无灾复无难，居家作禅伯。  
保此清净正，永离种种色。  
与师结晚交，来著登山屐。  

【鄂首座还山】  
病中承数过，清话一炉香。  
对食同甘菜，忘形不下床。  
壁问间笠破，门外倚藤方。  
惆怅明朝别，何人访闷乡。  

【严长老归宝积寺】  
黄芦宝积寺，创自镜禅师。  
佛殿已百岁，僧房今六支。  
洞庭山入牖，笠泽水通池。  
他日吾将到，来题壁上诗。  

【净公住东隐】  
山水谁不爱，顾乏能游人。  
浙中本多胜，石秀而泉淳。  
向者虽一到，终是居官身。  
抱官游山水，味自不相亲。  
今子遂当往，我亦解朝绅。  
相从岩谷里，以子为依因。  
子有旧草履，我有新葛巾。  
滴泉与片石，务搜天所珍。  

【政公虎跑开堂】  
人生何事大，惟有生与死。  
此事苟不明，枉作真男子。  
政公自吴来，其目定如水。  
我以为有道，延入禅室里。  
朝谈复暮说，句句堪入耳。  
相知岂独我，亦有吴太史。  
及今当南还，虎跑其所止。  
我作送行偈，且依世人礼。  
伏请石田翁，证明吾与尔。  

【吴中普门长老乞语】  
普门在何处，莫向海门寻。  
只此吴城中，便有紫竹林。  
古以水与月，而赞白衣士。  
举头即见月，掘地即得水。  
朴哉明长老，今往住普门。  
济度说已尽，我复将何言。  
虽然无可言，愿且举水月。  
月在水中明，此理分明说。  

【百花庵主见访】  
一春高卧只垂帘，说著浮名病又添。  
闻道百花庵可住，他时借我读《华严。  

【先舅大中府君己亥岁尝制十四咏寿宝林褧老师八十今八年矣此老师尚无恙其法孙定惠持此卷至都下敬作二偈以为师寿法鼓】  
维此鼓声何所起，击之则有本寂然。  
此声既以击乃生，当其不击声何在？  
用手执捶以击鼓，三者和合始有声。  
如是究竟声所缘，非手非捶非鼓义。  
智人在在勤修习，于一击顿证菩提。  
观彼鼓声成立相，本自不生那有灭。  
我愿仁者亦如是，不以声观一切声。  
昼安夜安随在安，长享耳根清净乐。  

【禅灯】  
法体光明无障碍，譬如灯火破群昏。  
一灯能作百千灯，百千灯自一灯化。  
自百千灯照一室，其光无坏亦无杂。  
如是乃至一灯照，一室所见光亦然。  
百千灯多一灯少，而其光体实不异。  
是故我今持此灯，愿献宝林尊者前。  
长令获此大光明，与彼迷生作前道。  
（君谦仪曹幼时读书吴城西金山中，倦则取释典阅之，久而自谓恍然若有所得。故其与佛者遇，辄作佛语投之，虽率尔韵语，亦归于是，殆今日之宋承旨也。丙午秋八月，吴宽书于春坊朝房。）  
赵按察宽二首  

【行台日暮偶成】  
何处萧萧暝色侵，海云将雨过寒林。  
间关旅雁天涯路，寂历啼皦岁暮心。  
槁木嗒然聊隐几，飞蓬搔尽不胜簪。  
松垣深掩黄昏静，惟有炉熏对苦吟。  

【题卢沟晓月图】  
银河半落长庚明，城高万户皆鸡声。  
长桥卧波鳌背耸，上有车马萧萧行。  
苍烟淡接平芜迥，沙际朦胧见人影。  
举头一望天宇高，残月苍苍在西岭。  
王兴化弼三十三首  

【赠庞生吹箫】  
寒星点点秋云薄，白日离离映寥廓。  
哀商怨徵动高堂，想见梧桐满城落。  
青年白晢吹者谁，庞子风流妙音乐。  
自从五月来长安，久别吴湘旧江阁。  
吴湘江上曾一吹，江水江烟青漠漠。  
孤舟嫠妇不得眠，四顾长风起萧索。  
红尘向来听者稀，凤喉龙呴如扃钥。  
秋来见月苦思归，不觉悲凉指间作。  
此曲本自仙家传，掠舟曾送西飞鹤。  
灯昏夜静初听时，小雨先来洗城郭。  
明朝却上东坡船，此地忆君成寂寞。  
纵有新声何处听，芦花月暗枫桥泊。  

【二马图为陈明之题】  
壮哉陈明之，有此两玉骢。  
一骢色作葡萄锦，一骢雪尾云为鬃。  
咄哉明之此非画，两胡碧眼睛相射。  
手中绿绳三尺捶，人马意态俱闲暇。  
燕郊二月沙草春，淡风艳日开烟尘。  
两龙浴罢桃花水，迥视八极生精神。  
十年侍朝未央殿，西北贡马寻常见。  
驽骀岂有仗下材，空劳万乘临轩看。  
有如此图诚不多，举足万里无山河。  
试令放驰九折坂，定与飞鹘争先过。  
神物不受人间役，冥冥天意应相属。  
明朝卷轴送还君，莫使春雷惊我屋。  

【次栗夫韵答一夔招饮】  
闻君东篱把寒菊，对酒高歌霜满屋。  
寻常闭门嗔索诗，此时下笔皆神速。  
想为悲秋发豪兴，十斗九空惊侍仆。  
不然浩荡凌云句，岂是枯肠泥睟粥。  
余时远客范阳西，土酝作酸那惯服。  
廨舍冷落幸无花，若使见花增感触。  
纷纷胥吏罗我前，纵有清吟谁采录。  
兴来只据小胡床，仰视天际飞鸿逐。  
今日归来眼始开，君有新诗盈卷轴。  
况逢新条急卯酉，何得抽书清案牍。  
我观官府束缚人，虽有良骥无逸足。  
君于世事常超然，此意要是天下独。  
垣西往事花底尊，何事犹烦致书促。  
百年之内良可知，日月如梭走相续。  
看我面如秋叶黄，愧君鬓似春条绿。  
嗟我兹行亦跬步，节序何尝异风俗。  
如君此诗极可赏，已自不及花前读。  
世故相寻恒万端，正似河沙难计斛。  
后来离别那可量，风尘悠悠恨川陆。  
我今作戒非为花，十事九不如人欲。  
古人嗜酒称酒圣，任渠嘲谤吾何辱。  

【过半江庵观铁崖乐府花游曲次韵】  
花气作阴春昼蒙，蜻蜓斗影兰苕风。  
铁笛老仙石湖里，雪色长髯映湖水。  
美人搴芳度水门，朱红藕丝新染裙。  
蹋歌采采不成步，歌声下彻吴王墓。  
蛱蝶随香花底来，白莲掌上真珠杯。  
清音震落碧瑶碗，乱泉卷入银星板。  
老仙起舞山日西，彩云落笔留春题。  
酒醒不见玉堂使，檐竹敲风僧壁西。  
松香湿透小银笺，风流尽付琼瑛篇。  

【奉使保定诸公饯别属予为倡】  
平居雅爱重九名，西城乞花过东城。  
眼中一壶又长满，花开万事余不管。  
诗情酒量虽不同，冷淡窃比陶家风。  
妇亦忍贫无谇语，手压糟床响秋雨。  
诸君来寻意叠重，举杯浮白不相容。  
屈指算我行色近，只恐归来花已尽。  
我醉突兀如堵墙，请君作歌歌襄阳。  

【戏窗前小桃】  
小桃甚小能芬芳，乃在主人厅柱傍。  
忽然见此婉清扬，使我废书典衣裳。  
去年柔弱风中狂，樊姬痴小未解妆。  
绿罗衫袂红锦裆，一笑伴我窗风凉。  
一春寂寞卧桁杨，花气扑帘闻昼香。  
水瓢竹格小匡床，主人乃是江左王。  
小桃小桃弗尔伤，坐看明年厅柱长。  

【游豹突泉】  
济南历下多白泉，白沙几处涵风烟。  
郭西豹突更神异，平地一朵白玉莲。  
浪花滚起千层雪，此中疑是蛟龙穴。  
灵藏岁久变妖怪，精气上涌成涎沫。  
余波散漫渊复渟，溪风冷冽山雨青。  
微霜初下雁秋浴，落月渐低猿夜听。  
穷源我欲溯川陆，旧志虚传自王屋。  
冥茫难测造化情，聊寄泉亭漱寒玉。  

【送杨仪曹养病归东吴】  
杨君文如雪溪竹，清圆瘦劲无不足。  
笔牵万牛又神速，顾视余子诚碌碌。  
仪曹官好有拘束，神驹受控翻局促。  
以兹气郁不得舒，三月卧床手扪腹。  
我知君病乃非病，两度谒君呼起沐。  
君言吾疾殊可怪，合眼常见吴山绿。  
即日上书谢至尊，臣身颇类罝中鹿。  
得报欣然心自贺，明珠出泥还故椟。  
丈夫落落期千载，不必纷纷空食粟。  

【草堂对月分韵】  
明月转西壁，歌筵渐徙东。  
一尊贫对客，百事懒如翁。  
雁皦霜华外，虫栖露草中。  
今年秋更好，才得此欢同。  

【出城】  
今晨不为闲游出，不为闲游兴亦嘉。  
带雨青山十余里，傍云茅屋两三家。  
断流已作方塘水，旧雨犹残半树花。  
欲借芦根安钓石，不知谁管碧溪沙。  

【古意（二首）】  
莫作河中水，愿为水上舟。  
舟行有返棹，水去无回流。  
蜘蛛结网疏，春蚕成密织。  
密织不上身，网疏常得食。  

【古词（二首）】  
妾泪如长江，不洒陌上尘。  
留取双辙迹，得认君车轮。  
君行辙不返，妾泪长在眼。  
试将眼中痕，与辙较深浅。  

【惜梅】  
独树墙西老更繁，几回相伴月黄昏。  
东风只为芳菲计，不道飞花已满园。  

【次韵答苏延平】  
百五又当寒食边，黄风浊浪滞归船。  
去年细雨梨花外，记得江南中酒眠。  

【次韵王袁州】  
独抱余酲似病眠，急呼三百旧青钱。  
绿杨影里萧萧雨，望断同时载酒船。  

【次韵阴佥宪梦游桃源】  
尽说仙源隔片尘，谁知枕上是通津。  
武陵太守无仙骨，只见桃花不见人。  

【便面】  
竹里幽亭是我家，门前白水浸平沙。  
钓船顺放中流下，袖手船头看浪花。  

【胡马图】  
夜醉葡萄倚壁眠，眼中胡骑忽翩然。  
谁知惨淡寒绡里，中有黄榆万里天。  

【舶上谣】  
千艘飞过石头城，猎猎黄旗发鼓声。  
中使面前传令急，江南十月进香橙。  

【书所见】  
水明烟碧万条丝，短岸斜风晚更吹。  
红面小奴牵白马，为谁来系断肠枝。  

【见素小画次西潭韵】  
素公作诗故奇特，石鼓聱牙字难读。  
素公作画如作诗，峭石插天松压屋。  

【项进士便面】  
天光低碧暮寒浮，峰色纡青晚入楼。  
长忆清秋过上竺，归来明月满湖头。  

【次韵范宁国戏答林宪长索酒】  
六年南海逐流萍，不见天边旧酒星。  
闻道澄江皆鸭绿，敬亭那放谢公醒。  

【次韵吴谕德先生共月庵赏花（二首）】  
城市看春总未真，纵无车马亦红尘。  
醉翁独有闲风味，管领东园树底春。  
未从花下醉清曛，忽忆东风动茜裙。  
已按公诗知节候，来年相访在春分。  

【柳中书山水小景次王修撰韵】  
永嘉山色秀成堆，曾忆前年访旧来。  
何处最牵东阁梦，一林松影覆春苔。  

【次韵答李扌弃之（二首）】  
昨夜追欢一哄堂，醉归山月已无光。  
朝来中酒无人问，卧听春莺不下床。  
榾柮炉头拥薄绵，嫩寒微雨暮春天。  
不知诗思能多少，榆叶梨花已满前。  

【次韵匏庵先生共月庵赏桃花二绝句】  
斜月枝头照返魂，先生抉醉倚篱门。  
花应欲识苍然面，莫遣风前绛烛昏。  
墙底芳尊岁合开，杖藜岁约为花来。  
醉翁惯作颓然醉，先报东风扫绿苔。  
陈高州章三首  

【即席赠赵栗夫】  
莱市街西新卜居，豆棚瓜蔓共萧疏。  
胸中富有书千卷，谁信家无儋石储。  

【答王存敬见赠】  
梅黄诗句可争能，素操兼看冷似冰。  
他日期君何处是，龙门寺里一枝藤。  

【雨中过匏庵先生园居】  
海月庵前景自清，更看疏雨快吟情。  
红芳落尽还堪赏，绿树黄鹂三五声。  
王山人佐三首  

【画竹】  
潇湘绿玉昆仑石，移向高堂之素壁。  
四座凉风带雪吹，半窗疏雨和烟滴。  
九疑梦断瑶瑟寒，贴云影落双飞鸾。  
霓旌掩冉欲归去，美人持赠青琅玕。  
也曾拂拭苍苔色，坐弄参差楚天碧。  
曲终日暮山鬼啼，自写幽情寄相忆。  

【己丑元旦过承天门作是日大风】  
淡日泊在扶桑边，四山浮云来蔽天。  
本是阳和变杀气，发出燥土如云烟。  
吾皇神圣来赫怒，诸公饱饭日晏然。  
去年五月南海翻，九月三边烽火连。  
旅人潦倒衰暮年，有怀明主徒拳拳。  
袖中常怀书一编，不得上陈徒自怜。  
有时问天天不语，仰天大笑龙楼前。  
不如回去长安市上酒家眠，明日收拾东归理钓船。  

【中年】  
才过中年百虑轻，独于尊酒未忘情。  
穷将入骨诗还拙，事不萦心梦亦清。  
万卷岂图金马贵，一竿当与白鸥盟。  
灞陵卖药原无意，女子何从识姓名。  
谢省一首  

【答编修侄次韵】  
江湖飘泊二毛初，半世谋身智亦疏。  
春意欲归彭泽柳，年华未尽茂陵书。  
孤桐自觉非时调，尺牍谁能问客居。  
须信人生身外事，落花残雨向春余。  

## ●丙集第七  

桑柳州悦七十五首  

【感怀诗（四十首。有序）】  
（予自薄宦以至归山，其间几三十年，凡有所见及有感触皆形于言，共成古诗若干篇，立意颇深，寄兴颇远。苟经平子，复遇子云，不求牝牡之间，索之酸咸之外，则有得矣。）  
侯巴爱鼓瑟，伯牙解鸣琴。  
师旷聪可塞，史妠声宜瘖。  
齐人适寰宇，耳惬临淄音。  
休哉大方士，宅心冥古今。  
子牙钓渭滨，不能结网罟。  
智哉孙叔敖，乘马忘牝牡。  
庭除斩鲜新，山林委苍莽。  
圆通应世士，迂疏笑千古。  
岭峻波深深，世路多险巇。  
推山塞溟渤，大地无成亏。  
阔步任所适，万里皆平夷。  
古道本如此，夜梦随轩羲。  
神女隐巫山，重帏罩烟雾。  
咳唾堕珠玉，云雨随矩步。  
渚宫积妖冶，恩幸怨迟暮。  
襄王无正梦，宋玉虚成赋。  
昨日去何之，今日还复来。  
寒暑相首尾，年华挽难回。  
吾身与造化，拈弄两徘徊。  
安能婴世网，胸次生尘埃。  
游气日氤氲，人物生楚楚。  
阴阳易之马，天地道之府。  
吾身从何来，造化戏剧我。  
有我期自丧，欲与未生伍。  
天胡凿吾窍，能解乐与苦。  
苦乐两相纽，心绪遭织组。  
吾生亦错误，错误送千古。  
勤除将懒乘，智阙以愚补。  
天机自裁断，万象得安堵。  
日晴鸟乐奏，风动花姬舞。  
结交一欢伯，气味投肺腑。  
逍遥随化迁，建德非吾土。  
勾践轼怒蛙，鉏商脚祥麟。  
万物贡所遭，通遏非缘身。  
周礼尽地利，羲经发天真。  
拯物有余资，寸璞山嶙峋。  
君看乘舆者，进退皆由人。  
盎盎临春阁，盈盈珠翠妆。  
桃李满庭除，东风有余香。  
更衣间罗绮，抚瑟杂宫商。  
艳阳好天气，欢乐殊未央。  
一朝秋节换，凄雨生洞房。  
缅怀素心人，风波隔潇湘。  
磨砖作明镜，黯淡无晶光。  
照鬓向清水，玄云忽成霜。  
兰枯蕙亦槁，芳菲转萎黄。  
谁为御寒计，当春独悲伤。  
东方有佳人，靓妆不逾国。  
蹇修孰知名，矩步依内则。  
行思飞蝶幸，坐受细虫惑。  
岂如临江花，落水送春色。  
梧桐片月堕，袅袅凉风生。  
日中转炎燠，霜雪凝暗零。  
手抟初月光，遥寄千里情。  
天晴三五夜，是妾寸心明。  
老聃良不死，昨日始著书。  
居今苟阅世，临渊语非虚。  
吾师有屈伸，任道为卷舒。  
薄阴蔽明月，千古清光垂。  
织女望牵牛，银汉一水遥。  
天缘许会合，秋清正良宵。  
张骞取星槎，吴质伐桂桡。  
安用人间鹊，腥羽编成桥。  
浮云飞不尽，江水流不止。  
万物暗禅续，千古尽如此。  
孰能初造物，我欲观太始。  
天地犹一丸，请问无名子。  
逝水激飞轮，滩碓日夜舂。  
黉宫养修翰，一息天池通。  
鼎食穷水陆，罗衣舞春风。  
谁知殷浩废，咄咄能书空。  
藤蔓附高树，宛转寻柯条。  
无心若有知，蔑目见自超。  
稚松植盆盎，自约几许高。  
久安色菁郁，何意干云霄。  
我生绝巧识，长大随所遭。  
鹏鷃各自足，小大随逍遥。  
飞泉出高壑，得地散漫流。  
默循河汉矩，到海方尽头。  
大人无绳矩，出处心休休。  
亿变不同揆，曲折与道谋。  
正如阴阳化，参不自由。  
时至自生杀，何意为春秋。  
请看一隅士，畜水如泥沟。  
攸绪亲外戚，袁闳世三公。  
家门正豪盛，薄视如苓通。  
钧天茅椒内，阆苑土室中。  
至今高蹈处，穆穆生清风。  
天运有兴废，胜国封诸侯。  
不见殷微子，白马来朝周。  
曹丕既窃据，茅土胙炎刘。  
一善良可进，吾思法春秋。  
天地运阴阳，翕翕降甘泽。  
孤云一飞扬，民思缠云德。  
三事匪酬畀，堂蔑桂薪客。  
我有一寸心，炼作补天石。  
凭谁激火生，当道焚荆棘。  
靡靡行迈人，侯众舆相识。  
欲倩彼筋力，载营我家室。  
徘徊重徘徊，叹息复叹息。  
我性亦爱水，滔滔流古今。  
生物禀津液，润地功泽深。  
潴之深潭中，养龙解成霖。  
静定谢流动，终具朝宗心。  
仙都鼎湖峰，特立千万丈。  
平原远环侍，高岭争揖让。  
结庐临绝顶，四海一骋望。  
至人骑元气，游戏青冥上。  
汉武梦舟碣，溺志尤荒淫。  
幻术致妖魄，悲歌痛镌心。  
轮台转深悔，茂陵树成阴。  
圣君育万民，殁祭为明神。  
异域有海水，一饮人皆狂。  
举世何为者，役役日夜忙。  
何时骑元气，瑶池览秋光。  
饥餐白鹄血，渴饮蟠桃浆。  
剑气冲斗牛，茂先能暗识。  
如何迷大权，不见台星坼。  
人事既宕冥，天象焉昭晰。  
我既乏世用，丱丱安卑职。  
天高无厚风，卑楼羽翰戢。  
平生经世念，直与日月息。  
他时明经中，幸免书隐逸。  
嶰谷有奇竹，能中虞廷管。  
九奏鬼神格，阳舒寒谷暖。  
新裁作长笛，杳眇传新声。  
曲终风不吹，秋色满空庭。  
大家有广厦，巍巍切云霄。  
梁栋飞浮蚁，风雨时漂摇。  
平原土肉厚，甘露春如膏。  
松榆郁成林，中有百尺蕉。  
长风合滩水，浩浩同一声。  
余音入松竹，又作竿籁鸣。  
文章同元气，随物能赋形。  
变化莫可测，刘累难持衡。  
我思翟公门，冷落休张罗。  
客去复还来，雀意良足多。  
朝朝苍梧云，日日洞庭波。  
豪势却无恒，梦觉将如何。  
凄凄重凄凄，棘路驰轮蹄。  
高楼烁千仞，雕檐与云齐。  
夫君独高据，有路难攀跻。  
饮泪与君别，留泪背后啼。  
金乌刷炎羽，朝东暮奄西。  
一语不得语，相思徒尔为。  
东风扇郊原，天和本无迹。  
真宰善调春，酝酿成五色。  
万物随质染，化工犹戏剧。  
云胡又薄相，间出蓝与碧。  
我思白黑帝，鄙吝似无匹。  
收藏宝府库，扫荡空山泽。  
青帝喜为主，外逞又丧质。  
稽首诉晴昊，反贲当用白。  
逝日不可追，谁能驻光景。  
春阳媚花草，荏苒岁华冷。  
玄凤德未成，飒下丹山顶。  
路逢清冷泉，徘徊照孤影。  
牢落三家村，薜荔垂疏阴。  
墙草藉卧犬，庭树楼鸣禽。  
深山鹿怀玉，异域鸟吐金。  
局促一隅士，可与论高深。  
鹦鹉囚于舌，正平累于赋。  
琐笼知暗哂，能言君再误。  
不见孔颖达，善讲伏深祸。  
皇天祚圣明，儒绅纵高步。  
长江有鱼目，圆明映清秋。  
穿缀作环佩，映带珊瑚钩。  
北海波浩荡，风逆无行舟。  
鲛人数行泪，滴滴沉中流。  
伊尹任烹鹄，神尧责牵羊。  
置隼蒿棘下，俯看尺鷃翔。  
人生各有能，经世属贤良。  
欲泛瑶池驾，笑举王母觞。  
轻车驾骐骥，庶以周八荒。  
仲堪昔行役，夜宿岐山岑。  
明月照梧桐，上有蟋蟀吟。  
何幸两尘耳，听此垂天音。  
凤凰噤不语，灭影扶桑阴。  
重华去已远，寂寞千仞心。  
沧海无淫秋，县圃无阳春。  
闭关有余辉，素心怀美人。  
佩以干霄兰，太阶缀为绅。  
积孚动盈缶，下女不可亲。  
丹朱凭房后，夷羿妻洛神。  
一笑送今古，只用衔悲辛。  
东园有奇花，容姿鲜灼灼。  
虽是春风开，亦是春风落。  
甘霖被郊原，蔓草轻兰药。  
所以高冈松，无言树寥廓。  
深山有巨樗，魄旄附生身。  
两气合长养，危柯切层云。  
王尔栋清庙，贞腐迷赝真。  
爪深未穷底，摧折俱为薪。  
荀卿依黄歇，宗元厚叔文。  
面风运长帚，身豫蒙尘氛。  
登天苟无阶，碧海垂丝纶。  
猎猎朔风急，吹尘杂沙砾。  
孤雁声嗷嗷，土墓无行迹。  
圣主劳遣钺，推车度遥域。  
制胜在帏幄，接刃岂中策。  
四郊正萧索，墙下草如织。  
色干在俄顷，群阴方用职。  
逆推离子远，顺数逢亥极。  
阳刚恒用事，所守在夷狄。  
只消舞干羽，能使有苗格。  

【游仙（二首）】  
月朔衣文绣，长夜游禁苑。  
列宿吐微铓，乘昏造虚馆。  
琼楼足清寒，欲进更蹇蹇。  
闻说九霄上，皓魄四时满。  
黄文邀我游，兰路肃吹管。  
何愁失照灼，弦望谅不远。  
时去莫我留，更尽更展转。  
少年负奇气，仗剑行九州。  
日月委菁鬓，风霜粘紫裘。  
湛湛清泠渊，日暮思回舟。  
几宿山水窟，梦寐钧天游。  
路逢庞眉翁，云是古许由。  
相携眺荒冢，迷骨高于丘。  
箕山乃蓬岛，颍水即弱流。  
凡胎杳难升，路绝三千秋。  
吾名在玉简，尘世那能留。  
寄语玄真子，迅速驰素虬。  

【和陶杂诗（六首）】  
江深深为渊，山高高作岭。  
江山有定名，渊岭非外景。  
兼命体俱温，单性形自冷。  
万物易销铄，独有理气永。  
忽然幻吾形，何处来此影。  
形影共出入，鞍辔随马骋。  
欲游造物初，取路在闲静。  
薄宦难展拓，乞身须未老。  
素质离染肆，皓皓自堪保。  
扳援青云驾，此心如火燥。  
匋颜向东市，悔不臂鹰早。  
梧桐生夕阴，白月在怀抱。  
休嗤应世拙，用以存吾道。  
云布始成雨，事立在能豫。  
厚风催大翼，始可图南翥。  
半生经世念，暗逐水流去。  
与世既以疏，于身亦何虑。  
伊吕康四海，此身已难如。  
州县吏徒劳，庙堂人要住。  
大亏山林宽，而有容我处。  
逍遥随化迁，君子何忧惧。  
闻有治世音，心中便欢喜。  
既为世上人，岂不关世事。  
飓风动边徼，此外不留意。  
无衣御严冬，只望春阳驻。  
龙钟跛蹶徒，乘马诧行驶。  
安得双足下，常把四蹄置。  
梧桐一叶堕，落木期已迫。  
欲观四海秋，驱车临广陌。  
路逢无愁人，举觞浮以白。  
授衣节将届，少昊又为客。  
安得留太和，四季以为宅。  
朝居白屋内，暮上青云端。  
有如出谷鸟，日日望高迁。  
我独拙于用，神往箕山巅。  
晞发星杓下，沆瀣供三餐。  
谋身自有策，拯物怅无缘。  
谁知曹子建，老作《处女篇。  

【会试感怀】  
骨肉乐完聚，贫贱生别离。  
连年远行役，心死精力疲。  
世途所履历，半篇《北征诗。  
兹行怀倍恶，重与诸子辞。  
大女甚哽咽，欲语声不随。  
意云爷早返，免我日夜思。  
次子病初起，阿母亲扶持。  
母子相对泣，侍婢亦惨凄。  
幼女初发疹，生死未可知。  
眼瘇不见我，涕泪寻缝垂。  
侵晨当发脚，眷恋住移时。  
有爱不忍割，爱反割我肌。  
堂上白头父，相送立如痴。  
生我乏孝养，重累反相遗。  
天晚日色薄，庭叶响枯枝。  
萧萧北风急，瘦马那可骑。  
欲求斗升禄，活此老少饥。  
苦无辟谷术，可免尘网羁。  
栗里乞菊本，淮南分桂枝。  
三聘不肯顾，清风满茅茨。  
卧龙此时起，霖雨八极施。  
而我干明主，已枉人共知。  
操竽向齐门，定启后世疑。  
古来豪杰士，所困惟蒸炊。  

【按县】  
虎士罗立群吏趋，官人端坐如塑泥。  
儿童妇女尽嗟叹，传言应诺声何齐。  
思玄先生今古眼，大观晋楚如醯鸡。  
贫为微官出按县，忍作傀儡随人提。  
身边立侍两童子，情话终日贪黔黎。  
自书考语号罢懦，筋力只可供锄犁。  
治中别驾异令长，似蚁上磨嫌封低。  
仰天长笑赋归去，欠我百瓮酸黄齑。  

【闻邸报有感】  
邸报云云天上堕，致政诸公春梦破。  
回思多士战礼闱，方向邯郸枕间卧。  
先生观尽今古戏，真宰讶予双眼大。  
仪秦颊舌鸟关关，许史焰光萤个个。  
牛溲世事博孤笑，蝉翼人情消一唾。  
孟坚再着人物表，添我新题曰迂腐。  
何由得见无名公，同向虚空楼阁坐。  

【同丁秋官凤仪夜坐】  
哦诗北斗下，清夜殊未央。  
长天捩孤影，一雁东南翔。  
我心如风露，夏夜亦清凉。  
况对秋月坐，肌骨沁寒光。  

【久雨春寒殊甚杜门不出触景兴怀和文公月夜述怀韵】  
阴雨压春意，坐怯衣裳单。  
骚经旧香草，想绿沅湘间。  
云深翠凤杳，天阔苍虬寒。  
轩軿几时驾，长往游君山。  

【宿山寺】  
夜宿山中寺，翛然物外情。  
倚松僧意静，浮竹佛香清。  
昏鼠窥灯出，饥乌近钵鸣。  
小池生泡沫，似劝学无生。  

【送春】  
年换朱颜去，春抛绿酒归。  
孤身类蓬转，老眼看花飞。  
愁里成新咏，闲中简旧非。  
丁宁初夏雨，好长故山薇。  

【赠萧时清】  
十里螺湖如掌平，开门正挹沧浪清。  
偶逢道士赠丹诀，闲课山童抄酒经。  
昼长燕子飞入户，春尽树阴铺满庭。  
近来闻说有奇事，卖药修琴曾到城。  

【书事】  
忽闻朝报下銮坡，对酒临风发浩歌。  
堪象神功为大武，敢将圣德比元和。  
江湖一夜涛声息，山岳千年喜气多。  
虮虱小臣心万里，痴将《周礼暗编摩。  

【秋雨初过即景写兴】  
凉雨初过白苎轻，夕阳疏影漏中庭。  
《四愁自比张平子，《六笑堪怜范茂明。  
丛竹喧嚣风未定，乱蝉喑哑月初生。  
挑灯谩把《离骚读，一念灵修万古情。  

【予既调柳宪长林君待用以书来云柳州山林子厚为之出色今付公矣作诗答之】  
三载星沙作宦游，每逢山鸟话绸缪。  
鹧鸪知我行不得，杜宇劝人归去休。  
泛月诗成湘水夜，看云兴入大沩秋。  
安心此日无言语，肯与宗元竞柳州。  

【咏老人灯（二首）】  
鹤发垂肩俨寿星，儿童扶立耀门庭。  
存如掣电何须计，生已垂光不足惊。  
虚火上冲心即烁，酸风斜拂眼还明。  
繁华阅尽俱萤爝，自许焚身入化城。  
假合分明两鬓秋，鲍郎衫袖带膏油。  
衰颜自分随灰灭，急景何妨秉烛游。  
得火常时能暖腹，避烟终夜只摇头。  
却疑南极星辰现，一点光芒落海陬。  

【西昌闲步（二首）】  
领得春风十载闲，官居更觉近林泉。  
儿童尽解迎康节，魑魅犹知喜谪仙。  
蝶舞莺歌随酒盏，云情雨意护诗篇。  
傍人欲问经纶事，笑指烟花似锦川。  
双足能行胜小车，西昌城里尽吾家。  
邻僧相约尝新茗，园叟频邀看好花。  
文变何须论虎豹，书狂常恐化龙蛇。  
晚来占断长天景，闲倚西风送落霞。  

【同王如斋挥使金宗秩上舍暮春郊行】  
单衣初试觉身轻，云淡风和雨乍晴。  
墨泼小池科斗乱，簧调深院栗留鸣。  
飞花逐马疑招饮，落絮依人似送行。  
余景老来偏爱惜，可堪白日去无情。  

【小游仙（十首）】  
胸藏星宿是天文，暗坐光腾五岳云。  
侵晓清都挥彩笔，欲书制诰赐茅君。  
日轮赫赫起东溟，真火抽添养白庭。  
汤谷萧萧万竿竹，裁书少昊借秋声。  
第一修文是子渊，五云阁吏敢争先。  
谁传玉诏宣长吉，天上才华黜鬼仙。  
仙童惊报笔生花，万丈长虹缬彩霞。  
独进词头三百卷，承恩常醉玉皇家。  
仙班济济侍宸官，袖拂红云跨彩鸾。  
笑约玉皇香案吏，禹余宫里借花看。  
钧天寂寞帝悲伤，下界文章日月光。  
欲召昌黎归侍从，特宣玉诏遣巫阳。  
彩霞公署玉楼前，上界尊严紫府仙。  
偏记诗仙闲过失，长庚谪后又庭坚。  
云浮碧落似轻尘，散步闲过析木津。  
莫讶神光生两舄，天行是处蹑星辰。  
白云为被彩霞毡，高枕常凌倒景眠。  
却怪两灯常下照，不知日月丽中天。  
浮鹄山深尽水仙，席红似向火中眠。  
春闲置酒邀龙女，新截珊瑚造海船。  

【题画】  
浮云出没吞遥岑，小亭日日闲秋阴。  
美人如玉不可见，松子自落空山深。  
徐广文威六首  

【杂诗（二首）】  
颠倒梦魂中，无像成有像。  
无山见夔魖，无水见罔象。  
无火毕方横，无木枸杞藏。  
无涝商羊奔，无旱神马降。  
无病竖投盲，无过彭诉上。  
雄虺首岑岑，奇鸧头々。  
二客鹤翩翻，五女石肮脏。  
墨精冉冉行，竹男喤々向。  
不动讲堂钟，冥然千百状。  
周公不可询，觉来空惝恍。  
持烛照人间，熟眠无耆壮。  
怪事何足书，一尊乃清贶。  
自古天道公，可怨在不言。  
日月讳明明，雨露讳欣欣。  
霜雪讳惨惨，雷电讳焞々。  
唐虞暨周孔，虽作不讳人。  
漫漫一大梦，口舌无常存。  
今人不如古，时不分朝昏。  
气不分燥湿，情不分怨恩。  
法不分威赏，响响趋饔飡。  
吾愿天有口，谆切诲八夤。  
贪婪诲之义，残忍诲之仁。  
庸懦诲使绌，才猷诲使信。  
六经休讲鲁，百家可归秦。  
无令知天者，酲然亦如醺。  

【更鼓】  
朝挝东方日，夕挝西方月。  
日月挝不穷，挝落人头雪。  
后山烟火生，前山烟火灭。  
侵挠桃花红，夜半风瑟瑟。  
秋雨滴梧桐，年年长柯叶。  
感此发长叹，萍乡信肤说。  

【五游】  
佌佌瓮盎中，跃然怀高迁。  
焚轮驾我骑，挈贰挟我鞯。  
约约纵我勒，逍遥横八綖。  
登陟中天台，徘徊昆仑巅。  
晃晃金银构，辉辉珠玉。  
袪逐化人舞，曲随王母编。  
渴将绛雪进，饥奉碧霞前。  
吞嚼同沆瀣，远辟蝼与膻。  
我发黑犹漆，龟鹤齐长年。  

【九月一日游悬鼓崖】  
秋风悬鼓下，烟火两三家。  
曲折通崖径，萧条倚树花。  
蛩声如互答，人语半聱牙。  
酒尽青山暮，归鸿背落霞。  

【中秋咏怀借杜子美秋日述怀一百韵和寄柳州假鸣桑先生】  
异乡青嶂外，故里白云边。  
北极悬双眼，中秋度四年。  
灯前横一剑，江浒宿孤船。  
玉露漙漙忌，金波炯炯然。  
山风徒自溷，儒俗不同迁。  
对酒轻千日，论诗嗣百篇。  
斫才犹见朴，礲智未成圆。  
自是穷荒地，谁怜落寞天。  
梧桐床护满，蟋蟀井吟偏。  
何处寻灵运，无人问稚川。  
寒岩巢燕别，疏竹网虫悬。  
市贾希求纸，民储寡守钱。  
饔餐粗乃习，衣褐短堪怜。  
名谷非甘谷，称泉半盗泉。  
土城门不警，竹屋壁常穿。  
钧石唯咨背，舆台只食肩。  
戆呆千百种，秀敏几多员。  
猎野狐偕走，烧畬蚁并缘。  
夸酣言沓沓，鼓饱腹便便。  
定静聋疑吹，晴明瞽讶烟。  
立名甘在下，恃气或争前。  
肥丑红楼女，粗豪碧洞仙。  
城隅频有约，淇水久相传。  
淰淰重岚晻，潺潺小涧湲。  
背恩棠遂伐，忘义豆长煎。  
胥学凶如虿，无惭行有膻。  
豚蹄祈殖谷，糟酒乐登筵。  
墉集欺猫鼠，林藏逐雀鹯。  
礼罗谁共入，宪网底粗悛。  
腐木难胜斧，孤雏叵受鋋。  
整冠迷狎李，称物昧持权。  
天德劳巡抚，人愚苦系挛。  
树藩吁格逖，作县失烝蠲。  
平谳翻遗蠹，催科绝胜畋。  
秽污无与汰，残忍复叨全。  
私有千端计，公无半语宣。  
执鞭深结友，握椠恶亲贤。  
富视铜三百，贫量石二千。  
中冓言可丑，有北尔当先。  
反笑人驽钝，私扬已骥翩。  
谬为明舞态，暗弄卓奔弦。  
伪狗故盛衍，非鱼罔寄筌。  
斯人宜罪也，夫我岂为焉。  
自昔图通变，而今谨折旋。  
第令心怏怏，未极理玄玄。  
诸子新粱肉，群经旧井田。  
鸾鸣将日近，鹏举欲云连。  
何苦原衣弊，难更肇锦鲜。  
平澜寒负耒，阴壑夜鸣舷。  
冷落千军笔，纷披十样笺。  
廉都多宠顾，贪守一拘牵。  
固谓身无绌，原来命独邅。  
昆山宁玉弃，合浦敢珠捐。  
踧腾高浪，参差始碧涟。  
悠悠江至澧，浩浩洛吞瀍。  
对客封佳句，思亲梦故阡。  
甘心和氏璞，匋面祖生鞭。  
嫫母声兼恶，南威色丧娟。  
嗷嗷秋塞雁，嘒嘒晚林蝉。  
传世心如锦，回天力未绵。  
马融先解帐，郑老疾推毡。  
幼子摊书籍，娇妻问翠钿。  
乾坤无广厦，风雪压危椽。  
泛慕沧溟际，行思岱岳巅。  
五穷延使坐，三疾强令痊。  
日啖如瓜枣，时寻在火莲。  
拒随昌寓乘，嬉射长房拳。  
逼侧悲图骏，徘徊笑卜鳣。  
敛容过土梗，负汗逐罗鞯。  
灸热谁何焰，随流恁地涓。  
摘蘋聊涉沚，务稼暂依堧。  
缅为知心惜，难纾渴思缠。  
晴冈灵凤哑，旱岁老龙眠。  
恶守邪谿黑，勤磨大道坚。  
胸襟真濩落，翰墨独瑰妍。  
既作鹏同起，休论鷃旂翾。  
数精卑一行，词正狭优旃。  
气象凌秋汉，光华逼斗躔。  
居今仍齿齿，览古愈虔虔。  
珍敌西南美，雄排左右甄。  
上台凝望锐，寄字远求骈。  
京赋人争写，麟经手续编。  
小官居不愠，健笔秉须专。  
白下岩鸣铎，长沙省佩弦。  
杖明诛琐伯，吐爱学乘禅。  
《尔雅言言熟，《传灯字字诠。  
贾生谗自汉，郭隗起无燕。  
门弟怀明道，家人念闵骞。  
久孤黔首恋，肯与瘴江延。  
写别衣皆泪，求亲道欲涎。  
山长空寄鲤，春尽好闻鹃。  
牛女缡犹结，参商毂怎旋。  
荡舟如得奡，辟谷苟缝佺。  
阊阖须臾启，文昌瞬息褰。  
世间惊两鸟，眼底尽飞鸢。  
脱后前人步，终贻半世愆。  
酉山书每附，浯石颂宜镌。  
处处青春在，年年碧草芊。  
壮心期不已，浩气亮非孱。  
韩柳拚来择，萧曹幸免铨。  
李举人承箕三首  

【次韵石翁寄容一之圭峰】  
清秋望不极，楚客思无边。  
得句云归岫，开尊月上弦。  
坐平临海石，饮足在山泉。  
归面垂厓壁，从头又几年。  

【用茂卿兄韵呈定山先生】  
纷纷歧路竟何之，我且东行住少时。  
春好一年留酒国，花残两度见辛荑。  
梦随庄叟迷蝴蝶，醉过山翁倒接昽。  
何日杖藜期度岭，江门无地不宜诗。  

【次韵罗服周见怀】  
钱落叉头酒漫支，半醒半醉独吟时。  
诗科案月何曾负，交分投君不自知。  
《白苎舞残杨柳月，青筇拄遍芰荷陂。  
渔歌又续前溪响，惊起水禽鸣夜池。  
杨布政子器二十五首  

【早朝诗（十四首）】  
残月朣胧欲五更，禁门候立万灯明。  
君王静对铜人坐，一夜斋宫数漏声。  
九重天上六龙飞，御气氤氲拂太微。  
凤阁西头明月在，清光还照侍臣衣。  
向曙趋朝玉佩和，露华满地湿绯罗。  
更番奏对银台罢，听得西班唤六科。  
参差台殿接烟霄，履舄交加万国朝。  
门上优伶呈法曲，太平腔板合鸾箫。  
警鞭卷起肃朝班，月色清寒禁漏残。  
仙仗平分听奏事，举头不敢闯龙颜。  
仙漏迢遥隔绛霄，两行银烛照趋朝。  
鼓声才歇钟声动，不放朝官过御桥。  
彩云飞拥翠华春，寒耿疏星照紫宸。  
晓向承天门外望，过桥多少谢恩人。  
晓风吹动角端旗，仗外祥光绕赤墀。  
忽听殿头宣内阁，独承密旨退朝迟。  
彩云飞绕凤凰楼，帘卷屏开见玉旒。  
西殿钟声朝已落，满天星斗未曾收。  
朝行分正从，睿藻耀文章。  
月直树无影，风清花有香。  
挈壶司水火，鞮鞻奏宫商。  
阙左棕亭下，朝回候早堂。  
禁门开始入，城观迥难攀。  
仗马矜骖乘，宫鸦学卷班。  
曙云藏北斗，晴雪见西山。  
肃穆垆烟外，珊珊响佩环。  
平旦曈昽瑞霭浮，曙星送月下西楼。  
画衣遥入迎仙跸，黄伞高擎覆采旒。  
鸾帚拂尘花雨霁，霓旌曳影柳风柔。  
太平无事春如海，天保歌长乐未休。  
晓天宫阙挂星河，鱼钥传回凤辇过。  
云拥蓬莱通御气，雨晴太液起恩波。  
鼓严正促千官入，鞭静犹闻禁卒诃。  
衙退殿头幢节下，花阴满地逐鸣珂。  
满地霜华衬短靴，禁城阴处晓频过。  
金笼内使教鹦鹉，玉勒蕃奴制骆驼。  
八面楼西明月在，万年枝上庆云多。  
重闻奏事言何事，郎省无缘上谏坡。  
天街云骑拥青騧，明月参差印帽纱。  
簇仗旌旗相掩映，报班钟鼓未停挝。  
晨光隐约通三殿，和气氤氲满万家。  
朝下迥无人语杂，早莺啼出内园花。  

【元宫词（六首）】  

【世祖】  
那吒城内起楼台，万朵宫花次第开。  
见说南朝好儿女，远随帝玺渡江来。  

【成宗】  
宝刹新妆法事修，五台新刹欲同游。  
六宫侍女知多少，太后床前早扣头。  

【武宗】  
五花殿上锦筵收，换着春衣打步球。  
近日君王□□□，承恩多喜更多愁。  

【泰定帝】  
请得西僧作帝师，君王拜跪不曾辞。  
宫娃亦有沙弥相，争得君王看片时。  

【明宗】  
上都宫女貌如花，妆束分明学内家。  
闻说怀王来接驾，筵前重整旧琵琶。  

【顺帝】  
练槌{髟圭}髻紫头绳，金绣云肩翠玉缨。  
学舞天魔才摆队，长安又领接番僧。  
龙居士瑄五首  

【客夜】  
寂寥孤馆掩黄昏，满抱羁愁谁与论。  
时候早寒淮北地，田庐多润海边村。  
天凝蜃气朝犹暗，风杂潮声夜复喧。  
几夜强眠眠不得，拥炉枯坐欲销魂。  

【山居雪中】  
风抱茅檐雪拥门，山居牢落易黄昏。  
平头踏冻舂粳米，榾柮煨烟煮菜根。  
万事由他愁不得，一寒如此乐犹存。  
清欢今夜须拚醉，倾倒何妨瓮酒浑。  

【平乐府】  
凄凄烟雨岭南天，翠壁青林断复连。  
山县总荒兵火后，土民还住贼巢边。  
车筒昼夜翻江水，刀具春秋种石田。  
幸际时和太平日，不须鸡骨预占年。  

【荆山乡思】  
驿厅长昼思依依，坐看晴檐柳絮飞。  
斜日鸟呼春不住，东风雁比客先归。  
山程迢递淹征辔，野水微茫梦钓矶。  
却忆旧居江口市，雨香蘋藻鲚鱼肥。  

【和南村春兴】  
朝来携杖到前溪，风暖花香满袖携。  
郭索近晴穿草出，钩辀长日隔林啼。  
松阴野庙将春社，茅屋人家正午鸡。  
眼底韶光尽诗景，酒庐僧舍漫留题。  
伍广文晏一首  

【渔沧庙】  
渔沧之下潭水流，渔沧之上云悠悠。  
行云流水自今古，荒城故垒行人愁。  
龙为蛇兮鼠为虎，腥毛臭骨皆尘土。  
游魂寂魄无所归，时傍寒蛩泣秋雨。  
陈广文源清二首  

【答文徵明秀才】  
每从白马望吴门，天堑长江隔梦魂。  
缟带交情惟汝在，练裙书法好谁论。  
支硎鹤去云千片，茂苑花飞水一村。  
何日黄金祠贾岛，玉阑花下酹清尊。  

【寄王履约秀才】  
四海茫茫有隐忧，儒官头白久淹留。  
漫言当路轻冯衍，却叹旁人笑马周。  
水涨石湖青雀舫，花残姑浦白蘋洲。  
相思静倚青毡冷，强饮空庭夕漏秋。  
洪知县贯七首  

【宫词（七首）】  
花阴长日卧韩卢，闲看帘前燕引雏。  
听得当家宣画本，君王要按美人图。  
隔花女伴笑呼名，新试宫鞋月下行。  
倦剧归来更漏永，一帘秋水浸桃笙。  
淡服慵妆似出家，银屏添水浸荷花。  
香销日午经千遍，冰碗新尝上赐瓜。  
月殿清虚舞素娥，银桥百尺夜曾过。  
一从传得《霓裳曲，玉版新词觉更多。  
别院笙歌别是春，芙容屏障隔风尘。  
玉鱼金钥年年在，鹦鹉笼中解唤人。  
金屋无情老岁华，春风落尽海棠花。  
同来女伴休相笑，乞得新恩许出家。  
双飞金凤翠云翘，舞袖三千尽绛绡。  
一自銮舆西幸后，白头如梦说前朝。  
附见王镒（一首）  

【宫词】  
雨过河光雁影遥，银床冰簟自秋宵。  
长门杨柳摇残月，报道君王已视朝。  
魏县丞时敏十六首  

【休息轩】  
亭小贮琴声，池清蘸花影。  
晓日上窗纱，幽人梦初醒。  

【长门怨】  
露湿一庭苔，鸦啼长门树。  
寂寞对孤萤，飞入昭阳去。  

【赏菊】  
短篱疏雨正离披，淡白深红朵朵宜。  
自计老年才思减，重阳过后不题诗。  

【闺思】  
别后衡门镇不开，年年春雨长莓苔。  
东风似欲添离恨，故引双双燕子来。  

【征妇怨】  
闻说沙场雪未干，移师又欲向楼兰。  
凭谁为借东风力，吹转三边地不寒。  

【残年】  
社鼓声喧送酒杯，春风落尽一庭梅。  
不知白首狂吟客，醉饮屠苏更几回。  

【折杨柳】  
嫩叶柔条拂短檐，莺啼燕语晓风恬。  
伤春无计留春住，怕见飞花不卷帘。  

【水南绛帐和韵】  
故老传经日，诸生立雪时。  
瓶香人送酒，门响客催诗。  
白发经秋短，青灯坐夜迟。  
河汾有遗稿，读罢一兴思。  

【和王文伟】  
最喜投闲日，莼鲈正及秋。  
钟声林下寺，灯影水边楼。  
老去仍青眼，吟多易白头。  
还思为客处，梧雨滴乡愁。  

【寄姑苏刘钦谟】  
清贫终不厌，未老亦宜休。  
杨柳阊门晓，蒹葭震泽秋。  
园蔬乘雨种，林果带霜收。  
感慨应怀古，题诗上虎丘。  

【寄周鹤洲太守】  
风雨越江边，陲亭对夜眠。  
乡心孤岛迥，客梦一灯悬。  
论旧怀他日，论诗记往年。  
离魂将别梦，几度到临川。  

【送朱琴友之戍海南】  
携书兼带剑，未必事班超。  
暂向天涯去，休辞故国遥。  
蛇珠生暗陇，蜃气积寒潮。  
别后知相忆，琴窗谩寂寥。  

【题涌泉岩】  
再入招提境，萧条异昔时。  
流泉分古涧，荒藓上残碑。  
门掩花空落，人闲鸟不知。  
那能招惠远，重与话心期。  

【寄全汝盛】  
久旱村园豆麦焦，凿池引水灌田苗。  
篱疏野竹横窗户，潮满春帆碍浦桥。  
酌酒不愁无苜蓿，挥毫深喜有芭蕉。  
人生适意应如此，莫怪渊明懒折腰。  

【夏日寄高尊卿】  
林屋虚寒半掩扉，野情偏称绿荷衣。  
柳风乍起燕雏软，梅雨初晴荔子肥。  
岁月无情催客老，溪山有意待君归。  
浮沉世事何须问，好整纶竿坐钓矶。  

【残年书事】  
林泉深处足烟霞，流水寒云八九家。  
江客帆樯悬网罟，野人篱落带桑麻。  
案头墨迹儿临帖，灯下车声妇络纱。  
待到春风二三月，石垆敲火试新茶。  
附见林登秀（一首）  

【梅都尉园看竹】  
人去秦台竹尚青，四时疑有彩云停。  
霜中节凛孤臣操，地下根分贵主灵。  
三径阴森连旧阙，半溪烟雨暗荒亭。  
孤枝为染虹桥血，化碧竿头似有腥。  
孙训导冕二首  

【和西涯相公春兴诗（二首）】  
山馆悠悠倚峻陂，别来应是两年过。  
鹿麋昔日游偏好，风雨他乡梦更多。  
松下小轩闲雨菊，月中荒径掩云萝。  
归来若待头颅白，其奈岩花笑客何。  
竹垣向里辟新池，径曲门迂去每迟。  
鸟弄落花人未到，鱼吹新荇月先知。  
天边客梦何时醒，江上归舟此日移。  
唤起巢由作宾主，不知身在帝尧时。  
钱布衣百川三首  

【寄中甫上舍】  
淮清楼头花，白下桥边酒。  
醉杀少年郎，借问君知否？  

【江南曲（二首）】  
采莲复采莲，采采不捐手。  
贪摘双头花，拔断连理藕。  
湖南采莲花，湖北采莲叶。  
回头见郎来，低头理双楫。  
张广文承一首  

【客至】  
茅屋三两间，草草避风雨。  
客来不入门，坐爱千年树。  

## ●丙集第八  

石田先生沈周一百六十八首  

【朱泽民山水】  
睢阳老人营丘徒，意匠妙绝绝代无。  
为留清气在天地，便就片纸开江湖。  
长松落叶风细细，幽构萦萝倚江住。  
壁虎书鱼荡水光，老屋疏茅通雨气。  
老人不归空北山，芳杜春风应厚颜。  
微官缚人万事拙，安得浮云相往还。  
宦海黄尘迷白发，云壑风泉清入骨。  
思家看画方兀然，叫落西窗子规月。  

【低田妇】  
湖田十年才一耕，今年又与湖波平。男儿筑岸妇踏水，日长踏多力不生。百辐翩翩转鸦尾，涂足蓬头濯风雨。君不见田家不悔苦生涯，生女还复嫁田家。  

【送人归秦州】  
江城十月风凄凄，客子告我归关西。  
长途短日双泪落，苦忆妻孥惊鼓鼙。  
延安绥德边报急，秦州在陷家当失。  
黄河冻合胡马健，倏来度冰如踏石。  
奈何主将与监军，玩寇自顾舟中敌。  
驻兵无常惑饷道，远输岂顾烦民力。  
刍辋计万不计千，骡驼不足不得前。  
委山积云两遭烬，旋买一束银三钱。  
官司敛价挞闾里，妇女唬咷脱簪珥。  
役穷财竭心易失，衅端恐在萧墙里。  
杞人闻之搔白头，落日倚襟江上楼。  
呜呼韩范不复作，极目秦云空自忧。  

【经尚湖望虞山】  
日午放船湖上头，虞山随船走不休。  
高云仰见出翠壁，飞影下接沧波流。  
青林人家隐山麓，鸡鸣犬吠闻中洲。  
鸬鹚群栖竹叶暗，蜻蜓特立荷花秋。  
莲歌渔唱尚互答，落景在树犹堪游。  
小舟争渡各先去，独逆风波浑不忧。  

【虎来】  
成化十一年九月，讹言虎至争慌惚。  
我谓虎至岂水乡，况少簜翳与林樾。  
前村渐报咥老翁，西村少年扑见骨。  
未昏家家栅猪犬，四邻缓急莫相越。  
昨闻邻子说果见，夜闻噭哮哮竦毛发。  
起从壁孔稍窥觇，恰有微月映屋缺。  
翻乌骇雀不安树，偃草落叶悲风发。  
阔行卓尾自破来，意搏不得怒气勃。  
耸躯哆吻首闯地，瞋目耽眈两杯凸。  
侵朝出门迹宛在，湿泥载途五爪没。  
口中且言尚惊怕，转首四顾疑冲突。  
呜呼猛兽猛不知，平郊独行无乃忽。  
人稠地局势无比，众眼不甘留突兀。  
其中岂无冯妇者，攘臂敢前何不蹶。  
弯弧倘有裴将军，老命须臾应弦殁。  
不如徙恶南山深，安我民心汝安窟。  

【永乐初给事姚伯善采木广右被瘴客死殡及六十年至其孙榛鹤始克归葬先兆作诗记之】  
惟昔永乐初，皇帝治明堂。  
取材苍梧野，在楩楠豫章。  
督以给事臣，若曰伯善行（叶）。  
公素侃察闻，百辟得激扬。  
譬如公输子，材悉良不良。  
此行固天简，公亦喜自当。  
握节指八桂，伐鼓官舲扬。  
惟木弥万山，计材不计章。  
昂霄及耸壑，乃适于栋梁。  
此处瘴疠地，气候日不常。  
公病即不治，骨肉悬江东（叶）。  
无人事绥复，其魂怅彷徨。  
枯藤束木函，一殡六十霜。  
嗟嗟榛鹤辈，祖死而后生（叶）。  
但知彼有殡，不知在何方。  
坐辄向西南，行亦西南望（叶）。  
虽剧返葬心，日月何忙忙。  
无财亦无时，犹盲者无相（叶）。  
天实使汤公，官广得其详。  
书报在全州，湘山寺之旁。  
如因曼父母，始知墓在防。  
二子读书毕，哭踊如初丧。  
榛行不择日，即日裹糇粮。  
鹤云兄当住，小弟力颇强。  
此榇所不返，不复再见兄（叶）。  
出门当严冬，雨雪满大荒。  
九溪多鼍鳄，鼓涛播舟航。  
五岭饶虎豹，磨牙引饥吭。  
鹤行无恐怖，孝至胆气刚。  
达彼全州境，入寺悲荒凉。  
宛然三门侧，有垤记其藏。  
拜之号三绕，闻者痛肝肠。  
发函升輀车，奉还万里乡。  
白骨犹再肉，乐归所自生（叶）。  
蔼蔼桑梓里，郁郁楸梧冈。  
得从先人兆，如齐返周葬（叶）。  
况与元配合，孤雌成鸳鸯。  
呜呼二子者，生死有耿光。  
呜呼二子者，古义行于今（叶）。  
呜呼二子者，颓俗亦可兴（叶）。  
虞山若增高，琴川若增长。  

【土偶祸】  
锽锽鸣锣，彭彭伐鼓。复有旂盖，亦有戟斧。  
精力骏奔，无有老竖。整整肃肃，什什伍伍。  
绛帕帓首，花缯缴股。中舆者神，像之以土。  
岌乎其冠，被以绣组。觋者前导，跳梁荡舞。  
亟进如驱，遄止如阻。云神案行，于彼灾户。  
惟灾之户，鞠躬伛偻。小心来迎，翁前后姥。  
家无大小，一一拜俯。击牲化楮，荐以醇醽。  
祝神加飨，称我神主。惟疾惟患，我佑我祜。  
觋乃执乩，运曰神附。击案作声，觋曰神怒。  
必汝不虔，不明告汝。浑舍载拜，极哀恳苦。  
觋始作书，曰有逋负。设通梦寐，或聆咒诅。  
牛豕如干，等以犬羜。鹅鸭及鸡，计当蓓蓰。  
汝承其偿，其患良愈。箕忽辍运，少间复举。  
谓以汝故，往恳岳府。曲为之解，斡生死簿。  
觋之以下，如狼如虎。从翁臾姥，不容有语。  
指日令偿，令面神许。翁姥局蹐，无以经纪。  
质我青苗，鬻我小女。典我衣裳，剪我机杼。  
求我亲戚，贷我邻比。是日之届，其辈来聚。  
主张督责，枚举件数。数无亏少，物必丰美。  
献事甫成，饕彼尊俎。酒肉淋漓，撑肠拄肚。  
复有苞苴，脔胾核糈。此辈未出，患者为鬼。  
越明之日，神复求祀。即于东家，其作如故。  
哭者在西，无警无悟。蚩蚩之氓，昧乎义理。  
生死系命，听禀有数。岂是土偶，能夺能与。  
今既无灵，不察何俟。噍噍群小，附土利己。  
土岂有知，群小实使。此事有类，河伯娶妇。  
有豹为令，悉投诸水。  

【西山有虎行】  
西山人家傍山住，唱歌采茶山上去。  
下山日落仍唱歌，路黑林深无虎虑。  
今年虎多令人忧，绕山搏人茶不收。  
墙东小女膏血流，村南老翁空髑髅。  
官司射虎差弓手，自隐山家索鸡酒。  
明朝入城去报官，虎畏相公今避走。  

【竹堂寺探梅】  
竹堂梅花一千树，晴雪塞门无入处。  
秋官黄门两诗客，珂马西来为花驻。  
老翁携酒亦偶同，花不留人人自住。  
满身毛骨沁冰影，嚼蕊含香各搜句。  
酒酣涂纸作横斜，笔下珠光湿春露。  
只愁此纸卷春去，明日重来花在地。  

【题杜东原先生雨景】  
老原作画墨法熟，纸上沉沉泼浓绿。  
重林湿叶欲堕地，合涧流淙似鸣玉。  
庐山九叠翠不干，秋影平吞此长幅。  
借看真怕雨拂面，要为时人洗双目。  
滕王珠帘正堪卷，董家破屋不可宿。  
出门一笑青天高，犹怪春泥污吾足。  

【过长荡】  
发迹过长荡，识此平生始。  
春流方漫衍，旷荡弥十里。  
老葑蔽层云，敷芽青拟拟。  
正如一明镜，皛蚀铜绣起。  
西山欲临照，掩却螺髻美。  
山亦拗怒去，南走太湖涘。  
群势涌叠浪，争揵互排挤。  
我恐先我去，挥手喝止止。  
湖山四面好，转侧皆可喜。  
此面正佳绝，扁舟载西子。  
芳洲有隙地，官卖脱紫绮。  
移家非丹砂，所好在山水。  

【己亥三月六日因雨宿西山白马涧早兴湿云如墨诸山然在吞吐间东坡所谓雨亦奇正此景也因以诗画记尝见耳】  
湿云载春山，晴秀怅莫逢。  
朝来双闼前，顿失千巃嵸。  
天地大藏疾，何所不包容。  
峰峦皆养晦，草木未发蒙。  
芙蓉不敢巧，反朴鸿蒙中。  
老睛叵辨物，存亡诘儿童。  
昼夜不分明，中恐移愚公。  
又虑九疑缩，万里未相通。  
争高或不平，出气荡其胸。  
水墨用吾事，丹青莫为工。  

【杨花曲】  
江上杨花撩乱飞，随郎马蹄点郎衣。  
杨花飞多还堕地，郎去遥遥何日归。  
郎归不归任郎意，但是家书无寄处。  
愿栽杨树绕天涯，明年见花郎忆家。  

【春归曲】  
今朝三月三十日，问春果是明朝归。  
春归当向何处去，春亦不言花乱飞。  
东家蝴蝶已无赖，强逐游丝扬落晖。  
青楼粉暗女子嫁，朱门鸟啼宾客稀。  
春一去，万事非。临歧更把一杯酒，  
愁见墙头梅子肥。  

【遇李生】  
李生生北方，膂力矜赑屃。  
桑弓劲如铁，轻引左右臂。  
短衣猎南山，猛虎俱待毙。  
官衢多骑劫，一发尝贯二。  
含笑担其囊，辄补酒家费。  
小饮三百杯，味薄不足睡。  
夜半挟金饼，隔楼调邻妓。  
横行长安中，五陵夸结义。  
秋暑满谿閤，解衣诧能事。  
捶床助谈屑，秉烛听未既。  
众客不敢哗，慑此河朔气。  
座无杨开府，娓娓当谁为？  

【题子昂重江叠嶂卷】  
王孙无运开英雄，聊写江山藏画中。  
还从惨淡见旧物，似有涕泪含孤忠。  
长篇禹贡与作稿，一图万里连提封。  
张韩刘岳果何功，入关萧相将无同。  
王孙本号松雪翁，能事错认营丘公。  
丹青隐墨墨隐水，其妙贵淡不数浓。  
萦滩曲濑导巴蜀，沓惸长峦连华嵩。  
空濛野马轧云日，浩荡碧縠吹秋风。  
王孙隔此不可从，水晶双阙金芙蓉。  
招之千年或一出，黄鹤岂不思江东。  

【过湖偶书】  
薄暮及东泛，眼豁连胸臆。  
净碧不可唾，百里借秋拭。  
远树水光上，出没似空植。  
疏处方渺然，山黛一眉塞。  
夕阳掩半面，云浪为风勒。  
便以湖作纸，欲画手莫即。  
见瞥况难谛，历多何暇忆。  
舟子无雅情，双橹斗归力。  

【钩弋夫人（成化癸卯年作）】  
河洲窈窕天下奇，气不瑀灵占者知。  
深拳握玉春满把，临河一笑为君披。  
与君七十仍生子，周公负之画图里。  
好而不爱情则疑，主少母壮乃媒死。  
云阳十里吹香风，丝履故在黄肠空。  
不应青鸟有遗爱，飞绕灵台怅望中。  

【题钱舜举渔乐图（成化甲辰）】  
长川无风绉秋碧，鸭嘴平滩引南北。  
水枫脱叶荻花飞，独许红茏占秋色。  
东船老渔罱鱼立，手擘罱竿双脚赤。  
清波照鱼如可拾，自见须眉还历历。  
老妻背坐乳小儿，似厌大儿争且索。  
西船收纶唱歌返，短楫弄波声湱湱。  
一家妻子团圞头，三泖五湖供泛宅。  
得鱼换米日月饱，鲜鲤活鲈为黍稷。  
渔船两叶天地间，翻觉船宽浮世窄。  
与渔传神霅溪老，满眼江湖纸盈尺。  
烟波情性渔不知，令渔见画渔还惜。  

【书周节妇孝感之异（成化丁未）】  
黄氏十九时，归周文璧氏。  
二年文璧丧，弱惟一女恃。  
有姑患痿痹，其状莫比拟。  
有肢如无筋，有骨如无髓。  
在床如空中，有身如蜕委。  
日夜但冥冥，仅有息存尔。  
闻听与触稍，动及即厥死。  
荐地方拟步，通问必附耳。  
艰难食溲次，不敢托诸婢。  
百药无一效，百累丛一己。  
黄氏心烦恼，惛惛不知处。  
东家优婆夷，怜悯为黄语：  
“汝姑溺苦海，汝知故何以？  
愆业如丘山，宿世所积累。  
须皈大势力，南海有大士。  
解难说真言，功德莫思议。  
但要深心持，日日要如是。  
一言一拜叩，亿又八千数。  
在佛虽有程，敬受无庸纪。  
功深果报应，何患患不起。”  
黄氏闻是言，烦恼生欢喜。  
洁室便置像，恭敬为作礼。  
沐浴体投地，心观口娓娓。  
亦不知有终，亦不知有始。  
亦不知有寒，亦不知有暑。  
阅日千八百，历年数得五。  
俄梦见一姥，前黄行迤逦。  
心谓是现化，称名略不顾。  
极力欲追即，步步悬尺只。  
径入一区庐，阖户若相拒。  
款叩发号泣，其户划然启。  
菩萨示妙相，金光烁瞻睹。  
头上珠缨络，晃晃复蕊蕊。  
莲目垂慈光，宣言启玉齿。  
黄氏前谛听，合掌作长跪，  
云汝依吾道，悉知悉见已。  
慈悲为我愿，岂无嘱付汝。  
修功加精进，九日一扶倚。  
七九扶以破，吻俱腐临日。  
试小掖筋骨，觉可举屡试。  
屡无难还能，步移跬彳亍。  
诣佛前奠香，致情旨其炷。  
从空跃逾梁而直下，  
乃着于病人正中顶囟里。  
其声若惊霆，其势若击杵。  
身心发震竦，百苦悉皆去。  
如风卷天云，不复留纤滓。  
如春活枯苇，如冰化为水。  
亲党尽来观，赞叹世无此。  
姑谢新妇力，脱我出死簿。  
新妇答何功，菩萨威力故。  
此事闻其甥，王纶能覼缕。  
韦虚气治痿，若或有仙技。  
黄氏孝治痿，专以诚为主。  
格物与布气，非诚莫相与。  
孝有致久旱，孝有致冰鲤。  
事本出非常，未可论常理。  
我特书其孝，勃谿用为砥。  
至今昆山人，大书播邑史。  

【二月八日过灵殿祥公房】  
理舟指南郊，迢迢及侧景。  
中途止溪寺，陶烟接村暝。  
门前见新月，步步踏松影。  
虚寮寂无风，已有孤烛耿。  
衲子作供养，炉香侑碗茗。  
知我解吟事，其意似有请。  
宿酒发孤兴，捉笔便欣领。  
草草成数行，狂书乱斜整。  
复作挂猿枝，墨沈带云冷。  
但记此经过，流传我何省。  

【移席茅山东顶徐永年避酒而去作歌嘲之】  
自我来茅山，春雾拨不开。  
冥迷五日思困顿，当面不见紫翠堆。  
今朝喜有风汛扫，两目浩荡天光回。  
秀峰戢戢各拱立，伺我道左千戟排。  
苍松为幄碧草荐，洼石一一罗尊罍。  
高天广野寄笑傲，芙蓉对面劝我一吸三百杯。  
徐卿不能有此量，自椒而窜山之隈。  
隔林大呼谷与应，掉尾竟去无徘徊。  
却从地上举手谢，远意若诉不得相追陪。  
会难别易略不恤，有乐弗取真吴呆。  
山禽冲客啄余胔，野花点席粘残醅。  
老兵既失老僧在，且握石子为阄猜。  
醉来枕藉足力惫，扶掖不起相催颓。  
明朝烂熳别办冶游事，青山在在似作游人媒。  
久住山亦许，不作谢令推。  
凭我裁截笔作剪，信我包括诗为胎。  
请君急急还来看怪事，金鳌左股昨夜安在哉？  

【烈女死篇】  
周家女子李家妇，未嫁夫家但相许。  
正如一树未开花，分明自有春为主。  
李郎病瘵两年强，说道今年番上床。  
闻来人语多不的，口又藏羞难问娘。  
只对寒灯泪如霰，为重为轻果谁见。  
此身空负嫁夫名，此眼何曾辨郎面。  
阿娘背女泣堂前，忖是郎边凶信传。  
烈姬重义轻一死，贞女安心无二天。  
通身示孝衣裳白，长练高经绣房夕。  
在世鸳鸯不得双，同到黄泉愿成匹。  

【烈女生篇】  
阿娘心悸夜不眠，起来顾女如雉悬。  
肉寒气绝强求艾，引息微微吹碧烟。  
夺鬼为人假天手，天亦怜渠能过厚。  
怕教此义世无知，不使其人世无有。  
夫妻未媾本何私，分在名存白日知。  
何如死向白日下，千载分明心不欺。  
今载聊因阿娘活，枯木暂回根已拨。  
将心化石立郎茔，表是郎妻刻妾名。  

【望月思亲为韦谧作】  
韦郎五岁失其母，恃有父存未知苦。  
长来见父不见母，入地欲求地无户。  
仰天见缺月，似我独见父。  
明朝又是月圆时，死者安能复如此。  
尝尝见月便断肠，天或哀怜为风雨。  

【星堕】  
惟己酉十月，五日立冬始。  
鸡后涉黎明，寤者稍稍起。  
有星流西北，而从东南止。  
其大如车轮，蓬然曳长尾。  
撒星更抛焰，遗落相蕊蕊。  
其光白中黄，烛地以昼比。  
行旅尽惊仆，吠犬鸣鹜雉。  
堕地如炮声，引响久未已。  
床闼皆簸撼，约闻三百里。  
七月尝示异，不意复有此。  
瞥过视莫谛，堕处曷究拟。  
至地当有化，其形当何似。  
其堕当何曜，其罚当何理。  
窃谓经与纬，堕一天缺纪。  
无乃金火余，其气互合耳。  
余衍固非正，谪罚自有旨。  
灾祥付茫茫，不敢扣太史。  

【送刘国宾】  
刘郎面玉争荷花，少年经市果满车。  
金张许史不敢倩，凤凰合德宾王家。  
平步为仙五云里，甲第藏春天尺只。  
笙歌催醉金叵罗，七十紫鸳扶不起。  
冶游昨日过江东，细马红妆山水里。  
家人要问山水处，生绡拓取苏杭去。  

【松卷为德韫弟作】  
老夫平生负直气，欲一发泄百不遂。  
隐居只作木强人，设仕亦为强项吏。  
白头突兀尚不平，托之水墨见一二。  
豪来写松三百株，一一长身拔于地。  
只嫌纸短手局缩，腕间风雨生苍翠。  
东园阿弟看落笔，神惊眼骇走魑魅。  
堂中宛宛开徂徕，不知老兄作游戏。  
夜来明月夺江光，满卷飞蛟称怪事。  

【理折齿】  
蛀齿已脱三，又一摇根株。  
虽存作臲卼，中空外色卢。  
剥芡偶相激，迸落如跳珠。  
顿豁城堕堵，深开壁穿窬。  
遗槎突芒刺，脥间动龃龉。  
比比皆老钝，何特存廉隅。  
东家借小，我愿磨其觚。  

【为郭总兵题长江万里图】  
元戎大开宝绘堂，紫锦荐几霞幅张。  
手披牛腰之甲卷，水墨迤逦踪微茫。  
我从鱼凫吊往古，灌口玉垒烟苍凉。  
青城雪山蔽亏处，导江之岷不可望。  
三水合流锦官当，三峨九顶递接翠。  
楼观缥缈天中央，渝涪城高宛相峙。  
嘉陵跳江吹枕旁，阵迹齿齿石作行。  
风云惨淡开瞿唐，黄牛滟滪难舟航。  
青天仰漏一线光，峡穷江广见汉阳，黄鹤赤壁相低昂。  
庐山五老天下观，顺流渐见迎风樯。  
大姑小姑交妩媚，何年争嫁彭家郎。  
三山九华连建康，南都宫阙何煌煌。  
大明定鼎龙虎合，万古巩固皇图昌。  
真州润州列两厢，金焦嶪当喉吭。  
直吞天派纳海口，有若万邦来会王。  
座中指点皆历历，鲛绡数丈万里长。  
老夫困顿今白首，欲往游之无裹粮。  
徒然感慨在牖下，捕影捉风消热肠。  
心摇摇兮怅徬徨，佩有兰兮袭瑶芳。  
江兮汉兮不可度，望美人兮天一方。  
少陵东坡二豪者，风流在在留文章。  
英雄割据未暇论，卧龙独数人中强。  
元戎元戎将之良，此卷兼与韬钤藏。  
南征西伐或有事，按图索程犹取囊。  
非惟供玩托深旨，居安虑危心不忘。  
呜呼！居安虑危心不忘。  

【七星桧】  
海虞七星桧，宜为群木冠。  
列生老子宫，与邑作奇观。  
广墀气萧森，入门凛欲汗。  
久信天地成，沃知雨露灌。  
传植从萧梁，其说我恐漫。  
验斗形叵全，七既毙其半。  
三株实聊存，难执岁月算。  
各各具其异，形容匪词翰。  
西体裂多槁，豁然敞三判。  
东体活亦裂，筋骸互续断。  
北者蜷而秃，袖破舞脱腕。  
叶亦不暇叶，干亦不暇干。  
左文皮索綯，孤蕝顶留伞。  
槎折象齿跷，癭决鬼目烂。  
疏越复丛穴，骳骫仍轩岸。  
蛟挛及猊跛，努力不得窜。  
矛长及剑短，接战惊楚汉。  
如此纷怪骇，聃君不能按。  
知遭几雷厄，还屡兵火难。  
生死付冥然，造物反被玩。  
君子重贞固，顽丑小人谰。  
缘高坐吹箫，我欲呼鹤鹳。  
从根觅埋丹，浇泉觊红灿。  
长生就其荫，永作婆娑伴。  

【暮投承天习静房与老僧夜酌复和清虚堂韵】  
临昏细雨如撒沙，城中官府已散衙。  
空林古寺叶满地，墙角仅见山茶花。  
系舟未稳促沽酒，布帘尚曳河西家。  
老僧开门振高木，宿鸟续续翻鸱鸦。  
松寮竹榻古且静，人影凌乱灯含葩。  
殷勤小行颇展敬，酾酒莫及先烹茶。  
更添香炷侑清啜，坐久不觉蒲牢挝。  
三杯破冻聊尔耳，俗虑脱臆如人爬。  
浮生岁月聚散过，抚事感老徒兴嗟。  
净方频来亦夙契，敢惜片语偿烟霞。  

【烈妇吟】  
湓渎西浒，薛媛邵妇。  
邵吏坐法，逮者如虎。  
逮悦薛妩，佻语肆侮。  
薛丑其语身雉经，誓不辱夫以死明。  
黄犀辟尘尘不生，白玉绝玷玷不成。  
呜呼荒冢久欲平，后人立石题烈名。  

【图琴川钱氏沁雪石】  
（吴兴赵文敏公鸥波亭前有二石，一曰沁雪，一曰垂云。垂云流落云间，已不可考。沁雪在海虞县治中，钱允言氏购得之，白石翁为作图，系之以诗。）  
亭前峙奇石，兀可当一障。  
沁此万古雪，亘地气魄壮。  
蒸云势欲轩，得月神更王。  
妙拟轶仇池，润未下雪浪。  
刓凿天借巧，胸次见洞宕。  
孤立宜有邻，雅许修竹傍。  
风雨不敢泐，刻名久无恙。  
宝此一夔足，磊砢不多尚。  
贞德允配主，白衣可呼丈。  
我见便欲拜，良信米非诳。  
聊与貌高古，敢有愚公妄。  

【鸷禽行（弘治癸丑）】  
东海鸷禽身干小，毛紧骨耸睛皎皎。  
就蠙饱饲十年肉，要与郅都同一考。  
掌中久矣无驾鹅，报主但未呈枭慓。  
壤间鸱鼠坐龌龊，何足当拳乃轻挢。  
拙鸱以逸待尔劳，竭力睢盱仰张爪。  
捽头陷目出不备，两点华星光莫晓。  
呜呼！勇不可恃，志不可盈。  
拙鸱瞠目笑尔盲，尔鸷不复言功名。  

【题画卷】  
吴之为国水所涵，有山平衍无巉岩。  
我家多水少山处，怅望翠微心所贪。  
时能借墨补不足，数纸连络长番粘。  
峰峦重复间溪溆，杂树列布多枫楠。  
或开大壑浸山足，其椒半为浮云含。  
僧庐隐映林木杪，平圮道谷出水南。  
东村西落互亲友，耕田凿井同丁男。  
便须芒履与藤杖，听泉采药我亦堪。  
阳冈亭馆谁择胜，雅许酒会并棋谈。  
尝闻巴蜀天下险，未可一往寻凫蚕。  
子长之兴浩不浅，感此老鬓霜鬖鬖。  
聊因此图识所见，卧游一生还自甘。  

【题光福画卷】  
群山西奔驻湖尾，通川夹山三十里。  
川穷小泺开镜光，居民次水屋比比。  
屋上有山屋下水，开门波光眼如洗。  
虎山桥畔晚市忙，打鼓渔郎卖鲜鲤。  
霜前橘柚万苞黄，雨后杨梅千树紫。  
山围水抱开农桑，乐土风光真画里。  
三年潢潦我无家，恨不携书亦居此。  

【生辰漫咏（弘治甲寅）】  
今朝六十八，历岁知既夥。  
青春不还人，七十近在左。  
流光迅昼夜，忽忽迸石火。  
我与石火争，寄活真螟蜾。  
但愿无疢疾，诗骨瘦亦可。  
浮云载富贵，过眼颐不朵。  
先人有薄田，数口颇缠裹。  
关门事清咏，天地自容我。  

【题江南景寄北客】  
江南山水为吾乡，山能千里江亦长。  
亘于天地，莫可缩写寄一纸，渺渺并苍苍。  
萦滩沓渚犬牙出，重村杂树青烟藏。  
沙溪杳杳引百丈，舻舻前后来群商。  
渔翁舴艋聚虫蚁，百纲对举如牵囊。  
风波澎湃濯山足，厓叶倒堕斗与飞沤忙。  
迸泉或自岩腹落，两僧仰面洒沫凉。  
燕车冀马空辘轣，宜未信此为荒唐。  
似之小卷当为发大笑，长游便欲追吴樯。  

【悯日歌（弘治丙辰，七十岁作）】  
日既去，日复来。来如赴，去如颓。来是谁约？去是谁推？一来一去，彼此自禅续。无与我事，何故使我心惊猜？似乎少年有根是汝拔，老丑无种是汝栽。百年所算三万六千日，自我而数指作枚。我今行年已七十，历日二万五千枚。所该百而去七大大半，又复使我心惊呆。虽欲不惊呆，猛见霜丝雪缕垂两腮。何况人生不满百，疾乌捷兔又如此而相催。我思天地灵长之气十二万九千六百年，然后运穷劫尽荡而为灰。吾人亦谓参三才，胡乃其气短索不得相追陪。准天地而言，人眇尘海之一埃。慨岁月之玩人，同今古而一雷。我无长绳系日住，亦无长戈挥日回。亦不知学仙能久视，亦不知托佛能轮回。而今而后，去之日付一杯，来之日付一杯，不忧罄其瓶，耻其罍。春暖秋凉，山边水隈，访黄菊，寻白梅。秋月自与吾虑净，春云自与吾怀开。昼游之地吾蓬莱，夕息之处吾夜台。以殇视我吾老大，以彭视我吾婴孩。信寿夭，吾何以外。请享此见在，不乐胡为哉！  

【挽方水云道士用东坡先生清虚堂韵】  
学仙不成似炊沙，紫府著尔无闲衙。  
长生只在唇舌上，六十瞥眼风中花。  
江湖漂萍本无蒂，一囊书画东西家。  
虚谈火龙配水虎，岂见白蝠如乌鸦。  
惟于饮酒诧能事，终身落魄犹苏葩。  
醉魔沉冥不可醒，带病去买宜兴茶。  
长途昨夜忽观化，讣至空使吾胸挝。  
皮囊败坏秋草里，青山剑穴从谁爬。  
碧云黄鹤渺何许，矫首西睇令人嗟。  
我今随生亦随死，努力加饭辞餐霞。  

【吴瑞卿染墨牡丹】  
雨晴风晴日杲杲，趁此看花花更好。  
浇红要尽三百觞，请客不须辞量小。  
野僧栽花要客到，急扫风轩破清晓。  
知渠色相本来空，未必真成被花恼。  
吴生又与花传神，纸上生涯春不老。  
青春展卷无时无，姚家魏家何足道。  

【暑中题雪图】  
六月添衣唤僮子，自画雪图茅屋里。  
玉花出笔飞上树，惨淡阴山无乃是。  
老生放笔还自笑，颠倒炎凉聊戏尔。  
门前有客来借看，满眼黄尘汗如雨。  

【蓝关图】  
卷中谁貌蓝关雪，瘦马凌兢寒切骨。  
阿湘远来候马前，低首擎拳赤脚热。  
拥鞍相向殊惨情，神气宛宛人欲生。  
瘴江嘱语亦切至，掩吻哀哦如有声。  
笔痕入素淡而媚，顾陆之间见能事。  
前人遗迹不易题，安得起公为画记。  

【用清虚堂韵送匏庵少宰服阕还京】  
三年袍幞违风沙，归家读《礼如退衙。  
长髯已间数茎白，瞳视明察无纤花。  
乡人廿载旷接见，老少瞻拜尝填家。  
怡然不烦亦不拒，正犹茂木容群鸦。  
朝廷眷注特虚席，匪直鉴藻兼填葩。  
要仪百辟重德度，如郁须酒渴乃茶。  
騑騑四牡不可缓，我亦殷勤当执挝。  
与君一别绝聊赖，虮虱泮学嵇康爬。  
衰人载见恐无日，未免握手成吁嗟。  
时勤相忆但搔首，仰睇天上空云霞。  

【读杨宫詹与屠太宰论事札子】  
古谏无专职，士庶获胥通。  
今者置有位，非位默而恭。  
卿相曷其然，出纳代天工。  
宫詹此札子，责善太宰公。  
辞严气则直，读之声沨沨。  
韩论及欧书，异代而合踪。  
既可扶国是，抑竭朋友忠。  
百年无此言，友道从而隆。  
朝廷罚台给，株连班直空。  
宰公乞摄旷，奏上何匆匆。  
略弗涉救援，于是涉迎逢。  
急彼故缓此，意外有牢笼。  
人情鄙兹疏，诋讪纷讠凶讠凶。  
台为风纪御，给本丝纶总。  
朝廷托耳目，立法由祖宗。  
官小系则大，责重望乃崇。  
愆忒以之律，邪佞以之攻。  
从则如水流，不从如水壅。  
士气要在养，养则其气充。  
折沮失謇谔，使之抱喑聋。  
天王本圣明，宰公实股肱。  
信之如蓍龟，可以定吉凶。  
慷慨能行义，岂曰无优容。  
难解者彭王，喜怒注宸衷。  
程罪终见释，钺辜终弗庸。  
公议皎如日，晓及三尺童。  
岂宰顾不谅，而弗及童蒙。  
朝廷行是罚，名以惩不供。  
因摄以寓援，何不鉴触龙。  
乞浆或得酒，求鱼庶离鸿。  
言患不至此，何患听弗聪。  
所惜在谏垣，两挫一岁中。  
岁来其娓娓，履霜怆凌冻。  
不可视朝廷，长有拒谏风。  
凤鸟吝不鸣，若鸣致时雍。  
匪为群谏地，自树弼亮功。  
其日举传奉，逮谏适相同。  
奏名四十员，珂马耀长冲。  
胥靡共趋走，俯默不敢颙。  
观者谓不祥，道议起如蜂。  
其责将谁归，未可谢匪躬。  
当悯时不平，亦可悲人穷。  
不鸣岂瓦鸡，不应岂木钟。  
岂待七年发，救焚必怔忪。  
但恐缓不及，激切有缄封。  
令人思三原，当此热心胸。  
陈乞惟恐后，剀切期必从。  
皎皎歌白驹，一往无留踪。  
江湖渺吾忧，其言不可终。  
附见  
☆屠太宰滽  

【解嘲诗（并序）】  
予于弘治丙辰承乏天曹，四月十三日科道官奉旨俱下锦衣卫狱，予召四司询科道得罪之由，皆曰不知，且言诸衙门所进民情封事既得旨，例捧到科交收，今既下狱，无人收领，各官既不得领出于外，又不可留宿于内，闻先朝亦尝有科道官下狱，请命中书等官摄其事。予未暇答，铨司具其事呈堂，日已至申乃急为转达，遂得俞旨。是夕台部封事方得人收纳。次日，予乡姻宫詹杨公，致书于予，大意言科道官下狱，阁下即当抗疏请贷，如何差官代其事。予以不知科道官得罪之由，难便请贷及台部封事无人领收，事不可缓之故答之。次日早，乡友掌科吕公问予曰：“杨公昨有书与阁下否？”予曰：“有。”因诵彼此书中大意，吕公曰：“杨公亦以此书送六科，科中人皆疑之。”予笑而不答。后与杨公往还如旧者，经十余稔未尝言及此事。今年秋，朝退还邸第，有客以《石田先生诗集与犬子径者，偶抽一册目之，见五言古风一首，题曰《读杨宫詹与屠太宰论事札，惊曰：“异哉！”读毕，不觉大笑，因次韵一章，名曰《解嘲云。）  
见恶必远避，见善尝加恭。  
石田乃隐者，赋诗亦多工。  
如何论朝政，所论殊不公。  
此札实差谬，何谓声枌枌。  
到处任播扬，有类衡与纵。  
碧川居论思，如何不纳忠。  
致书戒老夫，友道皆云隆。  
追思昔年事，大明丽长空。  
尧舜喜复出，万几任匆匆。  
纳谏真如流，明良喜相逢。  
荆榛委篱落，芝术收药笼。  
万姓乐熙皞，四方无鞠讠凶。  
今上初出阁，庶事元老总。  
九卿集东阁，讲官索儒宗。  
先求语言正，更论德学崇。  
人各荐一二，不称交相攻。  
老夫荐两杨，碧川川流壅。  
为语带乡音，不及问学充。  
因之又复荐，元老耳若聋。  
欣然用石斋，万口称股肱。  
碧川已备知，岂肯心怀凶。  
同乡又相亲，度量廓有容。  
维时科道官，有事忤宸衷。  
一朝下缧绁，难便责保庸。  
颠末尚未知，焉敢干重瞳。  
台部上民事，俞旨俱已蒙。  
日暮无人收，厥职谁与供。  
越例送台部，又恐触衮龙。  
天曹借中书，摄事犹宾鸿。  
此举实旧规，碧川岂不聪。  
书来既善道，如何报科中。  
彼若击巨石，我犹履薄冻。  
今复寄吴下，大伤君子风。  
碧川岂为此，姻旧情雍雍。  
意必有憸邪，假此成己功。  
抑恐入铨者，邪正有不同。  
或嫌不超擢，或怨非要冲。  
当时吕都谏，气节侪何颙。  
亦尝论此辈，怀毒犹{艹井}蜂。  
其祸必在后，亦或先其躬。  
福善与祸淫，循环两无穷。  
莫道此言虚，应若丰山钟。  
云衢谩委蛇，何必好怔忪。  
马周三十贵，屡受唐室封。  
崇卑各分定，何必萦心胸。  
石田若闻此，其言未必从。  
我欲到虎丘，携酒追吟踪。  
愿言保遐寿，待我谈始终。  
（《孝宗实录：“先是岷王奏武冈州知州刘逊诸不法事，上命逮逊，科道交章谏阻。上怒，四月戊子，下六科给事庞泮等四十二人、御史刘绅等二十人于锦衣卫。是月庚寅，以六科缺人掌印，命于尚宝司及中书舍人内暂委六人署事，从吏部尚书屠滽奏也。乙未，上从滽等公疏，即日释泮等，仍各罚俸三月。”○屠公以弘治十三年致仕，正德二年四月起掌都察院，四年闰九月致仕，则屠寄此诗当在丁卯、戊辰间，所谓“经十余稔未尝谈及此事”者也。屠诗云：“愿言保遐寿，待我谈始终。”然都宪之解任在闰九月，而先生以八月捐馆矣。）  

【自甲浦道太湖四十里见吴香诸山喜而有作】  
清苕达宜兴，道湖已成算。  
仆夫却告难，风浪卒莫玩。  
劝我陟山麓，正尔免忧患。  
彼此有得失，我臆殊未断。  
譬山行见湖，昏昏只浩瀚。  
何如行湖中，坐见山秀烂。  
仆尚请决筮，得《需利在彖。  
毅然促飞橹，猛进不复懦。  
探穴有虎子，履险获奇观。  
出浦即会胜，列障拥一岸。  
遥思揽吴香，妄意觅仙幔。  
群耸西若监，巨浸东罔畔。  
天谓湖太淫，设此似按摊。  
云涛日冲撞，石趾力抵捍。  
输嬴各无能，两垒对楚汉。  
我行锋镝间，便以老命判。  
山疑相慰藉，逐逐笑供玩。  
始有舟楫虞，尽被山破散。  
山亦有情状，要我绮语赞。  
气聚势则附，形散脉复贯。  
远近相衍迤，中自存博换。  
虽静有动机，万态纷变乱。  
虬龙徐蜿蜒，狮猊悍奔窜。  
夷突各不一，大小略相半。  
正展芙蓉屏，横亘苍玉案。  
晴縠绉日光，莫熨锦绣段。  
金庭与玉柱，远弄波影粲。  
历眼四十程，续续青不断。  
平生诧传闻，信美非谩谰。  
修辞聊梗概，归忆庶可按。  

【冒雨登惠山戏示同游者】  
惠山怪我昨径去，归来欲登却作雨。  
湿云隔眼失高翠，掉头不顾真巢父。  
愿治笠屐往慰谢，众虑沾濡吾莫沮。  
我言惠不在天上，行不畏难当至耳。  
呼童挈榼客乃从，一段奇踪自伊始。  
西湖山色奇空濛，当与此山移此语。  

【白茅顾氏种荔核成树有感（弘治壬戌）】  
人传顾家园，近有闽荔栽。  
始闻漫竦企，果否两莫裁。  
闽吴地殊悬，此物胡来哉。  
彼此气各偏，炎寒亦难谐。  
淮南不宜橘，冀北不宜梅。  
物固产不通，性与土相乖。  
耳目自为仇，于怀日徘徊。  
问讯昨走奴，已遣仍虑诒。  
及返有所挟，么枝叶蓑蓑。  
叶次缀小蕾，含黄未成开。  
事固有变理，执常哂吴呆。  
兼能述所致，妄瘗核偶荄。  
今本已拱把，森然畅条枚。  
去岁实垂成，筜落惜玫瑰。  
根气恐未充，加培如保孩。  
紫苞已在眼，香甘早流腮。  
老夫喟有此，南气其北来。  
先从草木见，造化有胚胎。  
厥初限荒服，难与玉食偕。  
渐虞道里近，有以滋味媒。  
置堠当未免，又见飞尘灰。  

【吴姬曲】  
前年别郎三月暮，东荡西飘不知处。  
愿弹红泪湿杨花，总饶轻荡飞难去。  

【门前有垂杨】  
门前有垂杨，枝叶何靡靡。  
飘花欲及地，忽复因风起。  
摇荡少妇心，天涯念游子。  
愁多肌肉消，不敢临流水。  

【迎新送旧曲】  
鼍鼓击，龙笛吹，阿婆接宝新人来。  
新人来，旧人去，迎新送旧门前路。  
门前路，有曲直。门前树，有短长。  
傍人未说新人强。  
新人绣罗郁金香，旧人綀布秋风凉。  
初将生死托末路，受尽糟糠还下堂。  
下堂畏踏来时路，啼鸟飞花撩断肠。  
鸟啼怪道呼姑恶，花飞怪道似郎狂。  
寄语新人保恩爱，三年五年当见郎。  

【废宅行】  
长洲苑外连云宅，青粉垣墙高廿尺。  
重楼沓阁出参差，柳絮中间影朱碧。  
堂前暖霞封画栏，渊渊伐鼓催牡丹。  
行人隔墙空叹息，富贵无缘容眼看。  
主人但怕客不醉，白日未昏教火继。  
歌童揭调尘堕梁，舞女失钗金溜地。  
豪华忌久复忌盈，时革人亡一梦惊。  
门前车马野花尽，地上牛羊无草生。  
老奴发秃亦双足，犹恋遗基葺茅屋。  
半瓯齑粥不疗饥，西风满面吞声哭。  

【宜晚轩为玉公赋】  
湖山佳处小轩成，薄暮偏宜物外情。  
明月未来风满树，夕阳犹在鸟无声。  
黄花共客诗中老，白发催年定里生。  
尘海行人不知此，劳劳心迹候谁明。  

【写怀寄僧】  
虚壁疏灯语乱蛩，夜怀如水怯西风。  
明河有影微云外，清露无声万木中。  
泽国苍茫秋水满，居民流落野烟空。  
不知谁解抛忧患，独对青山忆赞公。  

【和张保定留题北寺诗韵】  
钟磬泠泠隔水闻，当门高塔倚斜曛。  
绿萝深径栖残雨，黄叶空台积暮云。  
已拂壁尘留草圣，更因香炷事桐君。  
碧山学士清游后，应悔银鱼不蚤焚。  

【次东原先生与其甥魏公美画诗韵】  
苍苍笔力似荆关，白发图书老不闲。  
未许羊昙乞西墅，画中分与旧溪山。  

【白头公图】  
十日红帘不上钩，雨声滴碎管弦楼。  
梨花将老春将去，愁白双禽一夜头。  

【挽刘芝田】  
老倦长游雪满颠，澄江归理旧芝田。  
侯门裹足无名刺，野店扶头有酒钱。  
扪虱正谈天下事，逢蛇忽忌梦中年。  
孤儿为问他时计，犹指床头《捭阖篇。  

【寄周桐村先生】  
抽毫只合事黄麻，闲对清江惜鬓华。  
山县军书前吏迹，墓堂文字老生涯。  
荷锄还著乌纱帽，借舫尝依白鸟家。  
闻道闭门春寂寂，卧听风雨送莺花。  

【周较书宗道主吾塾自吾弟以及吾儿去就十余年因竹请题寓情有咏】  
一别清风又十霜，重来三径未全荒。  
此君已觉垂垂老，稚子今看稍稍长。  
书简漫消新岁月，渔竿不厌旧沧浪。  
试呼浊酒歌《淇澳，昨夜疏帘雨正凉。  

【从军行（成化乙未）】  
马上黄沙拂面行，汉家何日不劳兵。  
匈奴久自忘甥舅，仆射今谁托父兄。  
云外旌旗婆勒渡，月中刁斗受降城。  
左贤早待长绳缚，莫遣论功白发生。  

【楚江秋晚二首题陈味芝所藏燕龙图画卷（成化癸巳）】  
天连湘汉水悠悠，水色微茫接素秋。  
残月已沉三国恨，乱云初散九疑愁。  
南方流落身将老，西候萧条客倦游。  
欲采蘋花恨无伴，美人迢递隔沧洲。  
葭菼苍苍白露晞，萧条江色带微晖。  
平沙雁逐寒潮起，野树鸦随乱叶飞。  
渐见九溪如练净，尚怜三户似星稀。  
不堪昨夜南游客，愁向西风忆授衣。  

【次天全翁雪湖赏梅（四首）】  
少在城中多在乡，寻梅犹抵候朝忙。  
新诗似与梅相约，诗到成时梅恰香。  
不是春愁鹤发翁，风流人物义熙中。  
遥知觞咏清游处，小笔湖山似欠侬。  
重峦叠叠水湾湾，雪舫寻春醉未还。  
因省玉堂为客夜，如今不似梦中山。  
黄帽孤舟且莫催，雪山留客好衔杯。  
梅花况是堪题咏，今夜春城判不回。  

【为友人写蕉】  
便欲开船去，因君更写蕉。  
要知相忆地，叶上雨潇潇。  

【市隐（成化甲午）】  
莫言嘉遁独终南，即此城中住亦甘。  
浩荡开门心自静，滑稽玩世估仍堪。  
壶公溷世无人识，周令移文好自惭。  
酷爱林泉图上见，生嫌官府酒边谈。  
经车过马尝无数，扫地焚香日载三。  
市脯不教供座客，户佣还喜走丁男。  
檐头沐发风初到，楼角摊书月半含。  
蜗壁雨深留篆看，燕巢春暖忌僮探。  
时来卜肆听论《易，偶见邻家问养蚕。  
为报山公休荐达，只今双鬓已毵毵。  

【元旦后一日刘德仪送酒（成化戊戌）】  
使者双瓶至，蓬门向晚开。  
停肩慰泥滑，解幂省香来。  
染指怜佳味，挑灯引细杯。  
明朝携小榼，江上候新梅。  

【溪上独坐】  
观生吾自得，饱饭荷农功。  
盘石箕双足，清流影一翁。  
松乔藤辅德，枫老叶还童。  
好在寻诗地，无人杖屦同。  

【答僧求画】  
参方归去草鞋穿，老屋清斋省旧缘。  
千里绝云行脚债，一单安月在家禅。  
蕉留庭户因供字，笋熟园林不卖钱。  
何苦要侬粗水墨，此心犹落妄尘边。  

【晚坐】  
春残尚絮袍，林屋气萧骚。  
白日苦不夜，人生亦太劳。  
泥花方失势，雨笋漫争高。  
小酌仍观物，新醅惬老饕。  

【溪亭小景】  
幽亭临水称冥栖，蓼渚沙坪只尺迷。  
山雨乍来茅溜细，溪云欲堕竹梢低。  
檐头故垒雌雄燕，篱脚秋虫子母鸡。  
此段风光小韦杜，可能无我一青藜。  

【闻清痴马秋官课农山庄】  
秋官苔笠事东菑，虽爱清幽也似痴。  
分肉戏专邻叟社，讼田闲剖野人词。  
竹枝雨暗蟏蛸户，豆叶风凉络纬篱。  
知遣床头三百瓮，醉中都赋劝农诗。  

【过席心斋道士墓】  
丘墟寂寂临川上，桑海茫茫感蜕余。  
旧用枣盘灵霹雳，新来剑地入耰锄。  
羽人欲化枫株老，仙鹤无言石表虚。  
我愿追求金薤藁，碧苔狼籍漫虫书。  

【过听松邻房】  
石子墙低细路平，未敲门户有僧迎。  
松风最不私人听，行过西家共此声。  

【七月十五日城中晚归】  
晚郭归舟急若何，市尘犹恐累渔蓑。  
到家觉得曾风雨，两树芭蕉破叶多。  

【题蕉】  
惯见闲庭碧玉丛，春风吹过即秋风。  
老夫都把荣枯事，却寄萧萧数叶中。  

【暮春送客（成化辛丑）】  
旧迹新痕酒满衣，东风紫楝又花飞。  
金阊亭上偏无赖，春与行人并日归。  

【悼清公】  
三年不到此，一到失清公。  
影相丹崖月，袈裟碧树风。  
人皆梦幻耳，世在去来中。  
短咏酬长别，芭蕉古院东。  

【八月一日病中即事（成化癸卯）】  
病骨撑衾太瘦生，秋怀兼暑未能清。  
酣人万梦同迷著，唤日一鸡劳独鸣。  
薄雾斗来成就雨，浮云终不主张晴。  
传看司马匡时疏，顿起藜床手足轻。  

【观西湖百咏集感旧有作】  
白发摊书似梦惊，某丘某水认题名。  
袖中东海言非大，纸上西湖眼更明。  
少觉旧游浑记得，老关佳处尚思行。  
青鞋布袜犹鲜健，只待花时计便成。  

【至日闲居自述（成化甲辰）】  
冬至之日无酒钱，醒笑先生高阁眠。  
聊凭线记短长日，何贵虫知大小年。  
白石田间虚种玉，紫泥籍上欠修仙。  
闲窗但有闲时月，学把行藏逐岁编。  

【立夏日山中遍游后夜宿刘邦彦竹东别墅】  
乍认东庄路不真，有桥通市却无邻。  
山穷借看堂中画，花尽来寻竹主人。  
烂熳笺麻发新兴，留连樱笋送残春。  
与君再见当经岁，分付清觞缓缓巡。  

【约史明古不至】  
仙舟望不到玄都，近信虚传过太湖。  
如此江山空旧约，可胜风雨有长途。  
灯前白发棋声在，地上碧桃花事无。  
春已阑珊人尚远，幽禽何苦唤提壶。  

【别金陵】  
花事匆匆瞥眼过，故园不去欲如何。  
五侯宾客鲭全少，百姓人家燕已多。  
蒋庙乱山云罨树，秦淮落日水增波。  
有诗对酒虽堪赖，终欠玲珑为我歌。  

【九日无菊】  
儿子欣将宿酝篘，老人佳节强相酬。  
苦无新菊安排醉，漫有清诗剪刻秋。  
扶病正须家里杖，登高聊试水边楼。  
目光所在非金马，牛背中间一白头。  

【睡起自遣】  
檐前落叶拥高秋，谬使人推隐者流。  
背有微暄念天子，手无漫刺渎诸侯。  
老知丝竹殊堪赖，远为儿孙未免忧。  
身后算应忧未了，且来拂壁画丹丘。  

【病中夜怀】  
病与忧相并，如何老不成。  
少年犹昨日，往事讶前生。  
月共轩窗净，秋将枕席清。  
瘦何消览镜，洗面手还惊。  

【送门神】  
抱关憔悴两疲兵，众欲麾之我漫亹。  
简尔功名惟故纸，傍谁门户有长情。  
戟悲雨迹销残画，鍪赖虫丝恋绝缨。  
莫向新郎诉恩怨，明年今夜自分明。  

【分得药臼谢医】  
山人治药砍云根，枵腹中容海月吞。  
捣过砂床剩朱糁，炼余石髓腻青痕。  
无铭错认周王鼓，有窍真移玉女盆。  
抱疾人来识清杵，数声遥在杏花村。  

【悼内】  
生离死别两无凭，泪怕伤心只自凝。  
已信在家浑似客，更饶除发便为僧。  
身边老伴悲寒影，脚后衰年怯夜冰。  
果是幽冥可超拔，卖文还点药师灯。  

【赠西山老僧】  
老抱清斋太瘦生，雪眉霜鬓使人惊。  
游僧久住同衣食，畜鹤长随识性情。  
土锉逼床身暖活，纸窗烘日眼晶明。  
此心应与山俱静，不是深山养不成。  

【送方水云】  
一个仙舟竹叶风，不知南北与西东。  
世人若欲追行迹，或在长安酒市中。  

【闻王优弹唱】  
班里当歌让早名，临觞一曲使人惊。  
板回促拍翻新调，丝引余腔转慢声。  
萱草泥融蚯蚓细，桃花风悄栗留生。  
白头重洗青春耳，不向何戡数渭城。  

【睡起自遣】  
书枕悠悠自小康，何须断送脚尘忙。  
屏心云气山开画，树里檐声雨满堂。  
名利可怜鸡有肋，神仙只累鼠拖肠。  
时时具酒招邻曲，闲与桑麻较短长。  

【病中夜雨起坐】  
药杯香炷与温存，养病工夫要闭门。  
布被拥寒书作枕，纸窗催曙水临轩。  
枫生赧色知霜辱，蕉负争心共雨喧。  
物性人情静观得，得来还欲费吾言。  

【纵禽（弘治改元，闻朝廷纵放百禽作）】  
秦云越树路悠悠，锁掣金铃百怨休。  
中有能言绿衣鸟，还呼万岁一回头。  

【题画与赵文美别】  
十日消闲障子成，看君堂上白云生。  
有人若问谁持赠，万叠千重是我情。  

【秋雨偶书】  
云暗湖村水漫沙，秋堂萧飒类僧家。  
聪明比旧堂堂减，老懒随年数数加。  
风扇未愁蕉破叶，雨房偏恐稻伤花。  
坐深兀兀多资睡，强欲开书候日华。  

【秋夜卧病】  
雨满疏灯风满堂，呻吟聊复对蛩皦。  
老人衣服秋偏早，多病衾裯夜转长。  
客有遗蓍因习卦，家无储药且看方。  
辟除苦望登高节，可奈茱萸未拆房。  

【送程宫詹（因久雨为言者滥及，去位）】  
车马出春明，雨中人独行。  
人从今日去，雨是几时晴。  
静阁一杯酒，乱闻千树莺。  
故山堪注《易，天意就先生。  

【喜程元道见过】  
客子到门西日沉，情缘一见一回深。  
逼除岁月匆匆话，远市盘飡草草心。  
积竹丛寒鱼合泽，堕樵风急鸟争林。  
白头与世殊疏阔，特地因君理旧琴。  

【拂水岩（弘治庚戌）】  
只有看山是胜缘，青鞋布袜且轻便。  
天收雨脚赊今日，我趁花时遣老年。  
绝壁云扶将堕石，豁崖风勒下奔泉。  
此来不愤空归去，旋构新篇拣竹镌。  

【杨花（二首）】  
扑面吹衣雪点晴，乱纷纷地亚夫营。  
借风为力终无赖，与水何缘却托生。  
看雀啅金新蕊破，爱蜂撩玉小团轻。  
踏歌女子空连臂，唤不归来信薄情。  
恃何颜色漫狂颠，虽取花名未取怜。  
寒士衣裳思挟纩，相公帘幕欲漫天。  
吹嘘不起春泥上，撩乱无端老鬓边。  
一种当门小儿子，傍风因日弄轻圆。  

【孙世节貌陋容请题】  
白头尽是老便宜，六十余生天地私。  
学舞固无长袖子，出游还有小车儿。  
绿阴如水微吟处，紫袷含风半暖时。  
瘦影任君描写去，百年草木要相思。  

【闻杨君谦致仕六首（弘治辛亥）】  
春官司署尽能闲，犹道劳形与病关。  
身在早朝霜马上，青青残梦是吴山。  
神武高冠挂急流，老人之事少年谋。  
江南四百八十寺，处处磨碑待记游。  
到手功名赋子虚，深山长谷觅安居。  
读书已足功名事，更读人间未读书。  
茫茫仕隐不同风，进退惟人自折衷。  
雁宕村前梅雨里，低头畦菜是英雄。  
都门祖帐百花飞，多见龙钟赋《式微。  
较取柳条千万折，不曾送一少年归。  
临歧冠盖酒淋漓，卷轴通朝满赠诗。  
当是别翻尝案子，千人描画一人归。  

【半清轩】  
一轩逼侧两弓余，心远何妨市上居。  
盆里栽梅寄潇洒，壁间写竹看扶疏。  
闲翻酒券供临帖，静借牙筹记读书。  
日有茶烟与香篆，行人帘外欲停车。  

【黄尚节静逸堂】  
记得君家附郭居，一堂幽处市声虚。  
绿阴日薄停琴坐，白发风凉带雪梳。  
蟢脚漫延窗下酒，燕泥时污手中书。  
长郎日以文为业，润笔青钱可馔鱼。  

【挽东禅信公】  
匝顶霜根七十强，笑呵呵地佛心肠。  
掀翻赵老茶公案，踏破林仙酒道场。  
屋掩云萝秋榻静，经残松月夜窗凉。  
我来借宿今无主，还拟呼之在醉乡。  

【为苏太守题画】  
叠叠青山宛宛溪，林蹊曲折世途迷。  
云边石壁花漫缝，畬后春田雨夹泥。  
趁屋墙斜邻舍逼，当门树密鸟巢低。  
鸣驺入谷人今起，惟有图书积旧栖。  

【次韵天台陈勉卖痴呆四绝】  
瞒却惺惺去卖痴，呆儿真是养家儿。  
到头打合无牙侩，空手归来告诉谁。  
东卖呆兮西卖痴，卖痴即是卖呆儿。  
卖来卖去无人买，我不担当与阿谁。  
空卖呆儿又卖痴，拦街都是要乖儿。  
通身一具痴呆骨，抖擞将他换与谁。  
初自谁边错买痴，被渠乖者赚呆儿。  
苏州城里人如海，难悔还他认得谁。  

【与王优】  
高歌宛转送新声，腔爱频移酒漫倾。  
著水游丝风趠起，过墙花影月扶行。  
正须陶写当吾老，更为殷勤奈尔情。  
可惜相逢牡丹后，柳边聊倩答啼莺。  

【水村图】  
鱼庄蟹舍一丛丛，湖上成村似画中。  
互渚断沙桥自贯，轻鸥远水地俱空。  
船迷杨柳人依绿，灯隔蒹葭火映红。  
全与吾家风致合，草堂曾有此愚翁。  

【咏帘】  
谁放春云下曲琼，一重薄隔万重情。  
珠光荡日花如梦，琐影通风笑有声。  
外面令人倍惆怅，里边容眼自分明。  
知无缘分难轻入，敢与杨花燕子争。  

【秋暑夜坐】  
星河垂地夜阑珊，坐久幽怀百事关。  
畏老欲逃如镜里，苦尘难脱限人间。  
一亭多竹还妨月，二水宜家又欠山。  
世好茫茫谁是足，只除心迹自高闲。  

【金山寺吉公房小酌】  
尝惜忙未到，到来方悟闲。  
过江如隔世，入寺不知山。  
风气薄诗骨，夕阳浮醉颜。  
古人夸一宿，三宿我才还。  

【七十喜言三首（弘治丙辰）】  
自知蒲柳望秋零，意外惊延七十星。  
膝下还为小顽子，籍中已是空闲丁。  
先人蠹卷箱藤白，老母鱼羹钓竹青。  
尽把余生享天福，亦无惭愧到山灵。  
七十回来秋叶零，后怜历岁已晨星。  
不才尽自惭诸己，识字聊堪破一丁。  
心事浩随云共白，鬓毛难学草回青。  
湖田绕舍粗睟粥，鸡骨丰凶屡托灵。  
眼识茫茫齿发零，种田还欲候穰星。  
百年云倘行犹未，七十为稀幸已丁。  
待月露生秋袷紫，仰天风卸暑巾青。  
时修静观心斋里，应物虚明颇涉灵。  

【闲居】  
颠毛脱尽野僧如，世好都归一懒除。  
欲博晏眠高著枕，图便老眼大抄书。  
屋须矮小茅须厚，窗要清虚竹要疏。  
心与陶翁有相得，时歌吾亦爱吾庐。  

【寄三原王冢宰】  
玉带朱衣鹤发明，夕阳林下寄长生。  
秋凉春暖筋骸健，雨后晨初意思清。  
荫树一编依卧鹿，傍花三酌趁啼莺。  
功名成遂真豪杰，更自逍遥享太平。  

【秋宵】  
秋宵殊为老人长，展转衾裯夜气凉。  
梦到衰年随血少，事寻闲感累心忙。  
凭凌残月空梁鼠，干聒西风破壁螀。  
强把清吟诉无赖，亦堪延缓及窗光。  

【生朝自遣（弘治八年，己卯年，六十九）】  
门前客到鹤先鸣，洒扫茅堂作送迎。  
座举龙钟先有我，乡寻侪辈渐无兄。  
明年七十将来寿，今日三杯见在生。  
一幅布巾藤作杖，倩谁林下画闲行。  

【上巳日漫作】  
和风晴日正宜春，碧柳红桃得得新。  
老谢袚除何故事，健追行乐有闲身。  
邻翁采荠分家小，游女揉花打路人。  
不限长安水边好，太平随地总尧民。  

【乙丑六月闻哀诏有感（二首）】  
八十衰黎死境临，哀传尺一痛难禁。  
虞渊怆日江湖泪，杞国伤天虮虱心。  
负扆周公正思画，解民虞舜未忘琴。  
白头病枕茅茨下，时梦新君在谅闇。  
愚翁分与世缘疏，国恤惊心泣且吁。  
生长太平惟欠死，老衰余息尚何如。  
不知伊傅谁调鼎，欲梦羲皇我枕书。  
终日无聊思理发，雪茎些少亦频梳。  
弘治十八年乙丑，孝宗升遐，先生年七十九。  

【感宜兴善权寺寥落】  
有客新寻古洞回，国山无处问茶杯。  
僧烦籍役兼徒去，虎熟禅堂引子来。  
雨烂竹菇春委顿，风惊松箨夜摧颓。  
未应灵胜随人往，碧殿犹存火篆雷。  

【老年三病】  
转费揩摩转减光，苦无障翳只荒荒。  
俯眉作字仍虚画，触鼻看书反差行。  
盖幅鲛绡花懵懂，隔重云母月微茫。  
从前了了都休说，青白甘输与阮郎。  
（右眼花。）  
苦无聊赖坐新聋，终日腾腾兀兀中。  
著味笑堪陪座客，搀分痴好作家翁。  
跳江昨夜安秋枕，堕叶明朝问朔风。  
非是是非还自有，我无闻听便应空。  
（右耳聋。）  
风袭虫攻两祸端，左车淰淰载梅酸。  
舌都无恙先输弊，唇未云亡莫罪寒。  
送药亲朋徒说效，劝餐儿女不知难。  
老年饮食非轻事，又差今年醉牡丹。  
（右齿痛。）  

【咏钱（三首）】  
个许微躯万事任，似泉流动利源深。  
平章市物无偏价，泛滥儿童有爱心。  
一饱莫充输白粟，五财同用愧黄金。  
可怜别号为赇赂，多少英雄就此沈。  
匾匾团团铜作胎，能贫能富亦神哉。  
有堪使鬼原非谬，无任呼兄亦不来。  
总尔苞苴莫漫臭，终然扑满要遭槌。  
寒儒也辨生涯地，四壁春苔绿万枚。  
存亡未了复亡存，欲火难烧此利根。  
生化有涯真子母，圆方为象小乾坤。  
指挥悉听何须耳，患难能排岂藉言。  
自笑白头穷措大，不妨明月夜开门。  

【咏得落花诗三十首（录十七首）】  
飘飘荡荡复悠悠，树底追寻到树头。  
赵武泥涂知辱雨，秦宫脂粉惜随流。  
痴情恋酒粘红袖，急意穿帘泊玉钩。  
欲拾残芳捣为药，伤春难疗个中愁。  
玉勒银罂已倦游，东飞西落使人愁。  
急搀春去先辞树，懒被风扶强上楼。  
鱼沫煦恩残粉在，蛛丝牵爱小红留。  
色香久在沉迷界，忏悔谁能倩比丘。  
是谁揉碎锦云堆，著地难扶气力颓。  
懊恨夜生听雨枕，浮湛朝入送春杯。  
梢旁小剩莺还掠，风背差池晙又催。  
瞥眼兴亡供一笑，竟因何落竟何开。  
夕阳无赖小桥西，春事阑珊意亦迷。  
锦里门前溪好浣，黄陵庙里鸟还啼。  
焚追螺甲教香史，煎带牛酥嘱膳。  
万宝千钿真可惜，归来直欲满筐携。  
一园桃李只须臾，白白朱朱彻树无。  
亭怪草《玄加旧白，窗嫌点《易乱新朱。  
无方飘泊关游子，如此衰残类老夫。  
来岁重开还自好，小篇聊复记荣枯。  
芳菲死日是生时，李妹桃娘尽欲儿。  
人散酒阑春亦去，红消绿长物无私。  
青山可惜文章丧，黄土何堪锦绣施。  
空记少年簪舞处，飘零今已鬓如丝。  
供送春愁上客眉，乱纷纷地伫多时。  
拟招绿妾难成梦，戏比红儿煞要诗。  
临水东风撩短鬓，惹空晴日共游丝。  
还随蛱蝶追寻去，墙角公然有半枝。  
百五光阴瞬息中，夜来无树不惊风。  
踏歌女子思杨白，进酒才人赋雨红。  
金水送香波共渺，玉阶看影月俱空。  
当时深院还重锁，今出墙头西复东。  
阵阵纷飞看不真，霎时芳树减精神。  
黄金莫铸长生蒂，红泪空啼短命春。  
草上苟存流寓迹，陌头终化冶游尘。  
大家准备明年酒，惭愧重看是老人。  
似雨纷然落处晴，飘红泊紫莫聊生。  
美人天远无家别，逐客春深尽族行。  
去是何因趁忙蝶，问难为说假啼莺。  
闷思遣拨容酣枕，短梦茫茫又不明。  
芳华别我漫匆匆，已信难留留亦空。  
万物死生宁离土，一场恩怨本同风。  
株连晓树成愁绿，波及烟江有幸红。  
漠漠香魂无点断，数声啼鸟夕阳中。  
筇枝侵晓啄芳痕，借尔阶庭亦暂存。  
路不分明愁唤梦，酒无聊赖怕临轩。  
随风肯去从新嫁，弃树难留绝故恩。  
惆怅断香余粉在，何人剪纸一招魂。  
分香人散只空台，红粉三千首不回。  
恶劫信于今日尽，痴心疑有别家开。  
节推系树马惊去，工部移舟燕蹴来。  
烂熳愁踪何地著，谢承惟有一庭苔。  
马追红雨倦游回，春事阑珊意已灰。  
生怕渐多烦扫地，酷怜将尽数衔杯。  
莽无留恋墙头过，私有徘徊扇底来。  
老去挂牵宜绝物，白头自笑此心孩。  
落柄开权既属春，少容迟缓亦谁嗔。  
酷憎好事败涂地，苦被闲愁褷杀人。  
细数只堪滋眼缬，仰吹时欲随头巾。  
不应扪虱穷檐者，荐坐公然有锦茵。  
芳树清尊兴已阑，抛阶滚地又成团。  
带烟窗扇棂斜透，夹雨檐沟瓦半漫。  
老衲目皮闲作观，小娃裙衩戏承欢。  
无端打破繁华梦，拥被伤春卧不安。  
为尔徘徊何处边，赤阑干外碧檐前。  
乱飞万点红无度，间过一莺黄可怜。  
观里又来刘禹锡，江南重见李龟年。  
送春把酒追无及，留取银灯补后缘。  

【题画（五首）】  
爱是垂杨嫩绿齐，放舟晴日弄春溪。  
沧浪自唱无人和，飞过水禽能一啼。  
碧水丹山映杖藜，夕阳犹在小桥西。  
微吟不道惊溪鸟，飞入乱云深处啼。  
临水人家竹树中，只因孤屿水船通。  
当门细荇牵微浪，绕屋藤花落软风。  
水次人家似瀼西，参差竹树路俱迷。  
溪翁兀兀不出户，日午饭香鸡正啼。  
独坐树根无一事，清风满袖作微吟。  
夕阳好在秋水外，日阁远山还未沉。  
史隐士鉴六十八首  

【临清轩】  
达人尚幽胜，葺宇临清流。  
清流宜濯缨，深渚可容舟。  
周流元不息，昼夜恒滔滔（叶）。  
微风荡生澜，木叶下惊秋。  
流响归空房，浮光映高楼。  
芙蓉缘极浦，杜若被芳洲。  
于焉事栖息，驾言聊出游。  
榜舟张水戏，拥楫和长谣（叶）。  
犀燃穷怪物，莲折倾龟巢（叶）。  
鸣更出灵鼍，媵予跃文鱼（叶）。  
境胜良自惬，虑淡信无求。  
惟应素心人，来此共逍遥（叶）。  

【夜宿吴原博太史修竹馆时与陈玉汝别】  
岁暮入城郭，揽衣独裴回（叶）。  
晚过修竹园，主人故所知。  
知故义不薄，执手言相思。  
复有青云士，远行从此辞。  
相延入中林，呼童启双扉（叶）。  
北风何烈烈，万籁鸣参差。  
向夕继以烛，壶觞相为持。  
初月出云间，残雪拥寒阶（叶）。  
独鹤失其雌，中夜鸣声悲。  
会面不可常，况逢生别离。  
共言尽今夕，鸡鸣各东西（叶）。  
出处自有时，人生安得偕（叶）。  
顾惭鹑与鷃，不随黄鹄飞（叶）。  
各各重自爱，冀以奉前规。  

【游西山】  
命驾晓行游，游彼西山里。  
西山信多奇，况复偕知己。  
是时霖雨歇，群峰净如洗。  
紫气杳深沉，林木何茂骫（叶）。  
众芳已销落，余春栖百卉。  
流泉泻绝壁，潺潺若风雨（叶）。  
厉涧既褰裳，临流还洗耳。  
飞来固无匹，韬光匪虚美。  
径转迷故蹊，岩幽闭来轨。  
人归鸟声乐，日昃樵歌起。  
往事良已然，来期尚谁启。  
回首谢山灵，吾游未云已。  

【游宝石山有怀旧游诸友】  
山灵谢逋客，阴云故弥漫（叶）。  
淫雨日潺潺，朝来稍停倦。  
出门望西湖，如见故人面。  
眷兹宝石峰，楼台忆曾馆（叶）。  
老僧拥破衲，松下一笑粲（叶）。  
兴怀旧游者，零落已将半（叶）。  
凄然不成欢，临风发长叹（叶）。  
主人远追随，况乃集文彦。  
共言春将归，与子同饮饯。  
徙倚被层阑，逍遥寄华燕。  
畅心风振衣，属耳泉鸣涧。  
无端雾雨霏，须臾益零乱（叶）。  
初疑水气浮，复讶山林暗（叶）。  
佳景能娱人，过眼无留盼（叶）。  
一适乃云可，得丧非所患（叶）。  
嗟彼牛山游，胡为泪如霰。  

【送胡景明归】  
岁暮客途远，奈此风雪何。  
故人念行役，置酒相婆娑。  
高筵无杂宾，欢饮啸且歌。  
更长烛易短，乐极哀还多。  
良会不可常，别后少经过。  
望望天南端，山高水增波。  
忽枉寄来篇，恍若闻云和。  
人生行乐耳，此言当拜嘉（叶）。  

【飞来峰】  
久图山泽游，苦为风雨款。  
惊雷破重阴，及晨光已显。  
逶迤入幽深，厉揭渡清浅。  
灵山传飞来，合涧互回转。  
萝垂手可扪，松高盖惟偃。  
阳厓丹霞凝，阴洞苍雪满。  
秀色如可揽，绝惸竟谁栈。  
众窍因风号，群芳迟春衍。  
追念平生欢，历历犹在眼。  
匪无新相知，已少旧游伴。  
老僧久见招，相携集闲馆。  
解衣任盘礴，览物适萧散。  
形忘虑则消，情至心莫展。  
寄言同怀人，对酒歌勿缓。  

【神乐观集送沈启南】  
暮春和气畅，冠绅集城隅。  
振策闯奇纵，流目眄灵区。  
圜丘郁中天，皇矣神明居。  
飞宇入浮云，光景晔朝霞（叶）。  
交龙丽瑶砌，挚兽缘金铺。  
川梁架流虹，灵泉激深渠。  
嘉树夹道生，芳柯缀丹敷。  
奏风何泠然，钧天张清都。  
娱戏易永日，列筵湛清酤。  
宣和赖声乐，间以啸且歌（叶）。  
彼美丘园客，逝将赋归与。  
羁萦怨迟暮，临风发长吁。  

【丙午岁予初度题像】  
自我得尔来，忽忽已三载。  
忧乐不相关，贫病安能浼。  
兹辰遇初度，举酒一相洒。  
我貌日就衰，尔颜长不改。  
过此复几时，应知愈不逮。  
观者问为谁，曰我咸疑绐。  
惟余旧亲识，追想为尔拜。  
茫茫天地间，岁月不相待。  
终当委运去，谁亡复谁在。  
谓是无所知，言非亦何解。  
一笑两茫然，浮萍渺沧海。  

【送梅刑部郎彦常】  
临江理舟楫，驾言辞故乡。  
故乡非不安，忧君未能忘。  
握手一长叹，出门何慷恺。  
所遇无险夷，行行尽周行。  
老骥志千里，游子怀四方。  
岂如辕下驹，局促徒悲鸣（叶）。  
圣朝虽致治，庶事未尽康。  
江南多苦雨，江北多愆阳。  
遗民日啼饥，已空糟与糠。  
救荒岂无政，何能补流亡。  
秋高胡马肥，征师守边疆。  
行者犯锋镝，居者供糇粮。  
遣使出监护，冠盖恒相望。  
未闻奏捷功，声势徒张皇。  
君昔在郎署，明刑凛秋霜。  
仁声久洋溢，远追于与张。  
愿弘济时具，拯斯昏垫民（叶）。  
莫以合烛故，爱此东壁光。  
丈夫得行道，离别何足伤。  

【饮马长城窟行（壬辰岁，闻西师失利作）】  
羽书日夜至，匈奴寇三边。  
边将昧远图，坐使入河阴（叶）。  
候骑至朝那，烽火照甘泉。  
地利既失险，关城俱戒严（叶）。  
选将命徂征，仗钺信桓桓（叶）。  
车攻马亦同，兵精甲且坚。  
如何两虎斗，曾不念主言（叶）。  
挟辀起微衅，拔棘终为愆。  
解怨殉国难，不闻廉蔺贤。  
师克贵在和，力分由不专。  
行行靡神速，观望谁当前。  
胡骑中夜来，列营不相援（叶）。  
一败竟涂地，兵甲满山川。  
献俘既无闻，饮至亮茫然。  
我生抱微志，夙览孙吴篇。  
虽非肉食者，国忧躯欲捐。  
上书求自试，请为士卒先。  
制胜在一心，出奇惟万端（叶）。  
长组系单于，穷追过祁连。  
功成报明主，辞赏归园田。  

【门有车马客行】  
翩翩南回雁，哀鸣向秦飞。  
道路非不远，乘时安可违。  
门有车马客，驾言归故庐。  
执手难久留，且复少裴回（叶）。  
关中天下险，山河尽城池。  
云胡失保障，匈奴忽来兹。  
传闻入北地，民物多伤夷。  
岂无霍去病，能不以家为。  
胡来闭城守，胡去扬兵追。  
如何秦陇间，到处成疮痍。  
凭君谢诸将，全躯岂男儿。  
努力事扫除，勿令蔓且滋。  
古来御戎狄，重在干城才（叶）。  
请看麒麟阁，功臣亦人为。  

【杜东原酬意图】  
美哉延绿亭，水竹含清秀。  
中有鹿冠翁，枕书眠白昼。  
云卿通家子，翘思远相候。  
执手问平安，呼童列觞豆。  
况当二阴月，大火将西流（叶）。  
林深暑气消，牖启凉风透。  
鸟哢疑宫悬，檐流乱山溜。  
杯行不知辞，食进时起侑。  
乐事难具陈，奇文每相叩。  
翁言吾老矣，此会岂云偶。  
题诗写新图，醉墨满襟袖。  
有暇能再来，毋论雨今旧。  

【秦淮歌】  
停君金叵罗，听我秦淮歌。  
长江西来几千里，沿洄直入台城里。  
浮青荡绿南北流，至今犹号秦淮水。  
秦淮之水能容舟，秦淮之上花满楼。  
美人卷帘垂玉钩，太白仙人清夜游，酒酣乘月往石头。  
棹歌渡淮水，倒披紫绮裘。  
英风撼五岳，豪气隘九州。  
迩来四千四百九十五甲子，无人继此移山倒海之风流。  
水光依然月如故，断云零落令人愁。  
岂无清歌与美酒，与子碌碌诚堪羞。  
我歌秦淮歌，送君秦淮去。  
城西酒楼在何处，主人今非旧孙楚，且须痛饮歌达曙。  
达曙歌，醉方寝，笑压吴姬股为枕，满身模糊覆宫锦。  
明年我亦泛秦淮，手解金龟就君饮。  

【狐绥绥】  
（中使与妖人相为表里，毒流海内，司马太原公奋不顾身，抗章上陈，卒能感悟君心，诛戮凶党，以谢天下。因托物引谕，以颂万一云。）  
狐绥绥，鬼为侣。  
夜啸丛祠作神语，戏舞跳梁从社鼠。  
云凝月黑天昏昏，尾摇阴火光如炬。  
兴妖作孽天不知，指顾氵虢氵虢雷风随。  
社公土伯望尘拜，白望横行九州界。  
万民皇皇讹且惊，市肆昼闭空其城。  
群巫四出假神命，搜括逮捕何纵横。  
巫言神君去天咫，民命由来主张是。  
神今下界来求珍，敢有不共随殛死。  
明月珠，夜光璧，玛瑙之盘大逾尺。  
婆律旃檀苏合香，珊瑚琅玕亚姑石。  
此物何由在山泽，巫传神言许输直。  
厚估高评动千万，破产倾家责难塞。  
黄龙大舶行迷津，柜帛囊金无纪极。  
江南真宰哀民穷，封章上奏天皇宫。  
天教六丁摄狐鼠，贯以大索囚铁笼。  
断狐头，斮狐趾，磔鼠之皮肆诸市。  
妖巫殄灭厉鬼亡，四海清宁万邦喜。  
真宰之功一言耳，回格天心正人纪。  

【观潮歌】  
鸡声喔喔天未明，大家尽说观潮行。  
骑舆徒步相遝，袨服靓妆街市盈。  
江头日高潮未生，秋风猎猎笳鼓鸣。  
美人狎坐临前楹，娇歌宛转调鸣筝。  
须臾欢呼笑相指，一线遥从海门起。  
潮头崛起高于城，万雷齐轰骇人耳。  
排山倒海天欲倾，回波激射奇态生。  
两阵合战兵力劲，戈甲晃晃秋空明。  
群儿弄水夸巧捷，撇旋蹙踏如浮萍。  
人言潮来信有时，我言潮来不可期。  
君不见胡马营沙人有待，潮乎此时信何在。  
徒劳日后来不休，万古莫洗钱唐羞。  

【天骄子歌（题《胡人驱马图）】  
天骄子，自矜剽勇无与比。龙沙茫茫千万里，随畜转移无定止，草尽水枯行复徙。天骄子，繁有徒。朝姑衍，莫狐奴。韬弓箙矢气甚都。前超駃騠后騊駼，什什伍伍驻且驱。群中五明骨相殊，银蹄玉鼻玄龙躯。番王示闲暇，揽辔野踟蹰，黄金比余裘白狐。呼鹰贾勇决云起，驾鹅垂翅声哀呼。胡姬之装非汉姝，双椎压肩编贝珠。茜红韦襦下过膝，并马笑语相邪揄。天骄子，人识尔形，谁测尔情？赞华已死，胡瑰不生。斗帐起尘久寂寂，忽见此图双眼明。双眼明，长叹息。谁能驱之归漠北，汛扫腥膻净区域，戍卒番休事耕植？  

【秋林会友图】  
青山巃嵸凝紫霞，飞泉如虹饮渥洼。  
枫林接叶红于花，上有鸾鹤下麏麚。  
玉楼珠箔仙人家。  
仙人颜色长美好，瑶池桃花得春早。  
门前石楠秋叶香，满地绿云风不扫。  
有客来远方，驱车涉羊肠。  
车声到门止，揖让升高堂。  
高堂奕奕凌云汉，瑶爵金盘青玉案。  
华灯煌煌照宴嬉，汉女湘妃出帷幔。  
浮云不行天欲低，回风动地飞花乱。  
悲欢离合乐未央，起视明星夜将半。  
夜将半，舞且歌。发激楚，奏阳和。  
巧笑两颊生微涡，蛾眉曼雰光腾波。  
平生乐事良蹉跎，对此转觉哀情多。  
明朝忽惊双鬓皤，其奈流光如箭何！  

【紫阳庵】  
玉光薰天天帝怒，敕遣天丁劈雷斧。  
电扫霆驱葬海中，散落南山把山补。  
龙血淋漓凝紫琼，玉枝瑶草交莹英。  
桂影兰香泣秋色，仙妾坐花吹玉笙。  
千年老鹤噤不语，萧飒蛾眉愁神妪。  
东望蓬莱一水间，黄尘霏霏正如雨。  

【送黄景新归豫章】  
西风雨打梧桐湿，有客升阶作长揖。  
面熟无烦道姓名，试问行年惊四十。  
四十年中二十边，与君相会在东禅。  
丰姿皎皎囊中玉，才艺便便山下泉。  
啸咏或过僧饭后，醉眠时在佛灯前。  
别来许久今重见，却恨流光疾于电。  
我尚淹为陇亩民，君今已挂天官选。  
谁知复作故乡行，水远山长无限情。  
射日匡庐湓浦道，齐云滕阁豫章城。  
豫章城，风日清，青枫叶落水波平。  
孤鹤横江秋度影，商船吹笛夜闻声。  
王师尚有虔州讨，愿得来书报息兵。  

【哭何以高】  
少日才名重，平生分义亲。  
酒多应是病，金尽未为贫。  
往事成春梦，残花逐市尘。  
天涯为位哭，零落转伤神。  

【乐清】  
未老成归计，房开只树林。  
青山尘外相，明月定中心。  
近水行秋影，焚香坐夜深。  
世人寻不见，惟听海潮音。  

【送王静深还合州】  
风波才定日，舟楫又归程。  
月冷猿猨啸，人悲蜀道行。  
阵图依旧垒，山势接孤城。  
最是临歧别，秋高断雁鸣。  

【饮乌步顾氏村居有作】  
去郭逾千步，淳风自一乡。  
日斜鱼市集，岁久水祠荒。  
草色遥连浦，花枝半出墙。  
西南山更好，欲渡苦无梁。  

【喜张子静见过诗送其归兼柬沈彦祥】  
扰扰百年内，相逢能几回。  
折麻空有意，抱病强登台。  
苕水太湖接，故人今雨来。  
因风问东老，何日共深杯。  

【巾子峰会集次刘邦彦韵】  
把酒看山色，重来不改青。  
十年一梦过，四客两人零。  
花补移春槛，船当择胜亭。  
相逢且行乐，白日为谁停。  

【将游金陵夜泊震泽】  
朝饮平湖酒，宵停震泽航。  
从兹登远道，犹未出吾疆。  
月隐星光烂，花秾露气香。  
路人初不识，笑问客何方。  

【荻溪道中】  
摇摇理舟楫，杳杳事徂征。  
溪姓犹缘荻，村名半带城。  
冻云含雪意，老树挟风声。  
霜月欺寒雁，寥寥中夜鸣。  

【送严宗诚还金陵】  
相逢俱在客，相送各还家。  
聚散犹萍水，登临总物华。  
鸟啼新霁晓，风折未开花。  
明日丹阳道，轻雷殷去车。  

【挽吴都督四十韵】  
文皇临御日，震怒灭残胡。  
下诏求名将，惟君冠武夫。  
扬旗频扈从，略地效驰驱。  
左广兼追蓐，前茅特虑无。  
交绥斩当户，围合走单于。  
马骤黄砂碎，膏涂白草枯。  
穷兵逾遬濮，喋血度余吾。  
入塞长歌凯，还京促献俘。  
成功由力战，制胜叩神谟。  
爵禄初行赏，山河拟剖符。  
丽城分甲第，报宴出宫壶。  
倭寇侵辽碣，妖尼煽益都。  
徂征连得隽，元恶尚逋诛。  
荆楚重防守，江淮更转输。  
登台躬讲武，鸣鼓榜衔舻。  
叔子风流远，公孙政绩殊。  
散金周下士，枉驾礼寒儒。  
画壁悬犀甲，华裾被鹿卢。  
精光腾闪龠，尘土暗模糊。  
受命南中讨，麾军陇右趋。  
瘴云披立帜，蛮鸟避弯弧。  
铎鞘难施巧，罗罝喘未苏。  
罪人斯授首，获丑放为奴。  
郡县斜通海，雷霆直过泸。  
浪夷来铸剑，越睒贡调驹。  
帝念勤劳久，才宜翊赞须。  
禁垣留宿卫，督府管机枢。  
盈满常思惧，挥谦每自图。  
封章陈老病，舟楫渺江湖。  
鄂主园林旧，蘋溪水石俱。  
花枝迎舞袖，香月照吹竽。  
暮景优游乐，浮生奄忽殂。  
庙堂咸悼惜，部曲尽惊呼。  
赐葬恩偏厚，星移冢易芜。  
冈形侔伏虎，宰树集啼乌。  
惨淡悲风起，凄凉落日晡。  
爪牙嗟已矣，边鄙属多虞。  
往事于今异，雄心死后孤。  
有知应指发，如在盍捐躯。  
狂客忧时泪，衣巾为尔濡。  

【舟中偶成（二首）】  
清泽庄头钓艇，奉先院里禅床。  
绿树数声啼鸟，青山一抹斜阳。  
抱琴循水路转，曳杖看山日斜。  
短屐蹑残莎草，小桥流出桃花。  

【松陵夜泊】  
城阴分手即天涯，岭树江云别路赊。  
未到故园犹是客，忽闻乡语似还家。  
灯前今夜愁无寐，镜里明朝鬓有华。  
欲问归舟何处宿，月明和雁在芦花。  

【登吴兴慈感寺阁】  
亭亭高阁倚斜晖，廿载曾从此地归。  
往事已随春草换，重来似觉故人稀。  
孤城近水青山映，远树和云去鸟微。  
欲系扁舟嗟未得，蘼芜新绿钓渔矶。  

【曹颙若载过访以诗赠别】  
一樽相对思依依，老大空悲始愿违。  
华发镜中看渐短，故人天际信来稀。  
黄梅雨少河流浅，绿树阴多日景微。  
欲把渔竿江海上，却愁风浪湿荷衣。  

【归经觉王寺憩敷公房】  
湖上归来日向斜，相随瓶锡访烟霞。  
秋声在树疑天乐，桂子零空像雨花。  
午供乍修能共饭，朝酲未解更煎茶。  
闲身便欲从师住，又被旁人笑出家。  

【送吴禹畴之广东宪副任】  
持节遥遥五岭行，瘴烟蛮雨避前旌。  
已知吏戢无渔猎，莫倚时平弛甲兵。  
诗句拟从官长学，舶船多候海风生。  
隐之自是君家事，不为贪泉易此情。  

【寄友（二首）】  
与君倾盖二毛初，别后无由数寄书。  
江上逢人问消息，红妆随马射游鱼。  
柴门流水钓矶闲，梦绕天涯鬓已斑。  
酒债诗逋还未了，又随人去看青山。  

【和张东海韵】  
墨花成阵醉题诗，宝带桥头客散时。  
记得松陵南下路，驿楼听雨鬓丝丝。  

【夜宿乌镇有怀同游诸君子（二首）】  
两两归舟晚渡关，孤云倦鸟各飞还。  
月明乌镇桥边夜，梦里犹呼起看山。  
风荡彩舟明月中，鸳鸯湖上水如空。  
城中年少能歌舞，也学蛾眉故恼公。  

【题许子厚扇】  
好山多在石湖西，草色新年绿未齐。  
亭子半开修竹里，一帘春雨鹧鸪啼。  

【观书偶成】  
竹深门闭乱藤垂，隐几观书欲倦时。  
长啸不知风起处，槐花吹落戏鹅池。  

【和汝其通见寄】  
雨后蒲芽绿满池，出门闲望莫归迟。  
小娃不道人伤别，自炙银簧对月吹。  

【为僧朗碧天题扇寄人】  
玉篪峰下雨来时，索我闲吟寄远诗。  
蕉叶满庭松子落，竹林啼鸟豆花垂。  

【题僧画（上有沈启南题跋）】  
倪迂死后犹存画，权衲图来更有诗。  
头白老南重题品，董元曾是巨然师。  

【邦彦饮湖上暮归过保叔大呼求见因赍酒出寺饮之以诗送别】  
半山遥听故人歌，枉驾能为晚寺过。  
饮酒莫辞还秉烛，重来花事恐无多。  

【断桥分手（二首）】  
日暮桥边酒棹回，更因残唱送余杯。  
人生易老春光暮，能为看山几度来。  
近水人家半掩扉，两山楼阁尚斜晖。  
断桥无数垂杨柳，总被游人折渐稀。  

【子昂兰】  
国香零落佩纕空，芳草青青合故宫。  
谁道有人和泪写，托根无地怨东风。  

【口号】  
黄鸟嘤嘤柳絮飞，送君无计伴君归。  
一春买遍金陵酒，落尽红香万绿肥。  

【悼轩公（三首）】  
东风吹雪沁春泥，曾借吴僧半榻栖。  
惆怅重来不相见，野禽飞上曲阑啼。  
青山无数海无涯，城郭逶迤带岸斜。  
宿草寒云迷望眼，不知何处葬袈裟。  
东楼共倚雪初深，静夜名香伴醉吟。  
今度风光又如旧，千家灯火瑀春阴。  

【吴廷晖水榭（二首）】  
花蹊柳浪带回溪，碧簟眠风近鸟啼。  
芰荷出水青青小，频语行舟棹过西。  
溪声到枕惊春梦，露气入帘生夜寒。  
自起开门看明月，和花移过曲阑干。  

【题僧扇（二首）】  
湖水泠泠山日低，上方台殿古城西。  
春游记得前年事，醉卧竹房听鸟啼。  
乌啼花落自年年，古寺依然野水边。  
惆怅旧游零落尽，几多心事不如前。  

【刻丝牡丹】  
中原新尚女真黄，姚魏含羞怨夕阳。  
谁挽春风上机杼，又随番使过钱唐。  

【塞下曲（二首）】  
城下黄河城外山，羌儿骑马唱歌还。  
碛西亦有闲花草，莫信春光不度关。  
衰草茫茫古塞平，昔人曾此筑长城。  
西风吹卷胡尘起，吹入中原损汉兵。  

【送张方洲】  
草浅花娇溪水新，东风酿作野亭春。  
相思明日重来此，只见花枝不见人。  

【题扇】  
水绕青山去复回，有时浮送落花来。  
东风吹乱垂杨柳，欲倩游人为解开。  

【湖上暮归】  
鸭群呼去水云空，香滴葓花露气浓。  
僧寺茫茫看不见，暮烟生处忽闻钟。  

【和答吴廷晖（二首）】  
竹径阴阴厚绿苔，荜门长日未曾开。  
春风是处皆花柳，那得闲心去看来。  
一春多雨更多风，犹有残花茂草中。  
纵使君来不堪赏，冷香和露泣微红。  

【寄吴鸣翰湖上】  
红尘不到三山远，家住蓬壶镜里天。  
隔浦落花双屐雨，过门流水一溪烟。  

【寄杭州友人】  
西湖湖上水初生，重叠青山接郡城。  
记得扁舟载春酒，满身花影听啼莺。  
刘处士英一十首  

【暮春陪陈太常西湖宴集】  
六桥柳色翠迷津，画舫迟移送酒频。  
醉眼不知三月暮，赏心又度一年春。  
莺谐急管催歌板，燕蹴飞花堕舞裀。  
年少莫将行乐误，坐中半是白头人。  

【春兴】  
一天微雨送清明，岁岁逢春不快晴。  
近水人家多养鸭，依山楼阁早闻莺。  
子期不用黄金铸，颜驷空嗟白鬓生。  
惟有东风一尊酒，朝朝相对药阑倾。  

【次韵姚公绶舟中夜话】  
银烛楸枰对弈棋，乌丝茧纸更题诗。  
月明邻舫人眠早，鼓绝江城漏下迟。  
断饮顿忘犀首乐，放怀偏笑虎头痴。  
朝来欲别应难别，未了山中笋蕨期。  

【载酒过湖】  
寒食清明次第来，紫苞红萼裹池台。  
东风似与人商量，最好花教最后开。  

【次沈陶庵题石田有竹庄韵】  
爱汝东庄多种竹，旁人错认是湘川。  
敲门僧立秋阴里，避雨猿啼屋角边。  
最喜谈诗挥白拂，间因憩树濯清泉。  
相过定与髯张约，同棹轻舟破暝烟。  

【雪夜招文永嘉宗儒饮承宗儒和诗再答】  
同云漠漠护深斋，兴到从教漏点催。  
寒色照人知霰集，疏花有喜傍灯开。  
平生漫说诗千首，一饮还能酒百杯。  
明日雪晴山满目，更开溪阁待君来。  

【宝峰僧楼看沈启南画因怀画中诗人存殁】  
寻僧重上宝峰楼，对景兴怀不自由。  
东海伤心诸老散，西湖回首十年游。  
摩挲旧画题新句，惭愧青山对白头。  
空负梨花一尊酒，无人共载木兰舟。  

【上元十三夜】  
近喜元宵雪更晴，千门翠竹结高棚。  
珠帘半卷将团月，玉指初调未合笙。  
新放华灯连九陌，旧传金钥启重城。  
少年结伴嬉游去，遮莫鸡声下五更。  

【十四夜】  
灯光渐比夜来饶，人海鱼龙混暮潮。  
月照梅花青琐闼，烟笼杨柳赤阑桥。  
钿车过去抛珠果，宝骑重来听玉箫。  
共约更深归及早，大家明日看通宵。  

【十五夜】  
一派春深送管弦，九衢灯烛上薰天。  
风回鳌背星球乱，云散鱼鳞璧月圆。  
逐阵马翻尘似海，踏歌人盼夜如年。  
归迟不属金吾禁，争觅遗簪与坠钿。  
沈秀才宣一首  

【次沈陶庵题石田有竹庄韵】  
休文家在阳湖住，湖有璟勣似渭川。  
险韵刊诗留节下，凉阴牵梦堕鸥边。  
无人厌俗狂题凤，有客敲门共饮泉。  
负我十年开径入，相思空隔满林烟。  
张处士渊五首  

【次陈沧洲重阳韵】  
置却功名土苴间，沧洲长与白鸥闲。  
到门秋水当天坐，绕屋芦花带雪关。  
明月满川惟载鹤，清江一笛正看山。  
只惭碌碌东西者，赢得流年损壮颜。  

【秋兴次韵】  
识来三十四年非，珍重山林短后衣。  
龟背刮毛惭我拙，虎头食肉任人飞。  
老亲种种垂秋发，旧屋萧萧淡夕晖。  
办得浮家明日去，五湖处处是渔矶。  

【题白石翁画虞山古桧】  
虞山老桧三株青，斗坛半掩招摇星。  
道人丹成化鹤去，三桧夭矫飞龙形。  
是谁手植经千载，曾见昭明读书在。  
几回天上葬神仙，不独人间变桑海。  
古人今人绕树行，古今人去树长生。  
乃知劲气合元化，不与凡木争枯荣。  
长洲老石好异者，百里携杯游树下。  
浩嗟天下有树此树无，我去此树何人图？  
三日经营双眼力，满空苍翠移真迹。  
鹤骨虬筋左纽文，雷裂霜皴古秋色。  
日暮袖归归不得，满山风雨山灵惜。  
居然赠与卧云人，长啸寒风生石壁。  
於乎！  
石君诗画天下知，此笔尤为天下奇。  
劝君风雷当掩户，恐化蛟龙擘空去。  

【次韵沈陶庵题有竹庄】  
爱汝石田茅屋好，依然风物似斜川。  
白蘋洲渚沧江外，红树园林夕照边。  
艇子打鱼偏趁月，山童洗药每临泉。  
老夫欲问东家住，分取瓜畴数亩烟。  

【题林和靖秋深二帖与石田同用坡韵】  
乾坤悠悠书两幅，墨光深照西湖渌。  
人间番覆似浮云，此纸完全如璧玉。  
少陵瘦硬真入评，右军姿媚宜云俗。  
想当援笔对梅花，谁用官奴寒把烛。  
自然心画得天妙，一字百金酬不足。  
乃知形貌列仙癯，石带烟霞山少肉。  
岩岩气节高百世，奚假文章身后录。  
东坡去后古祠荒，月下不闻迎送曲。  
遗迹君家岂偶然，天遣清风激修竹。  
凭君开卷望孤山，三灌蔷薇咀秋菊。  
陈训导颀二首  

【题林君复二帖用坡韵】  
我昔孤山访遗躅，春暖西湖泛晴渌。  
山头草树不荒凉，知是先生此埋玉。  
念初茅庐结构完，长吏频顾惊流俗。  
就中薛李最忘形，湖上夜归曾秉烛。  
先生自乐味道腴，此怀何尝忘不足。  
惟当吟咏苦嚘咿，役扰心兵削肌肉。  
诗成又复恐惊世，辄毁不使相誊录。  
谁知造化难尽藏，千古骚坛传妙曲。  
亦有遗墨落人间，留在剡藤并楚竹。  
见其瘦硬想其人，似对灵均餐落菊。  

【题石田小景】  
齐女门北古塘斜，岸苇无穷杂蓼花。  
此地往来应惯熟，借书常到邺侯家。  
黄郡博云一十三首  

【白沟次东之金台韵（又见《储柴墟集）】  
西山郁高寒，青绕燕代阔。  
我行春已深，絮纩尚未脱。  
平生四方志，眼底才圭撮。  
区区白沟河，编简不能剟。  
经涞流渐广，赴海倾莫遏。  
欲渡仍徘徊，缅怀开运末。  
兹惟辽晋疆，终古抱嗟咄。  
天公愤余腥，老雨夜来泼。  
堂堂十六州，幅员一朝割。  
桑君漫周旋，国旱尔为魃。  
中原杀戮尽，胡忍犬美括。  
哀哉黄龙府，回首饭无钵。  
横流到靖康，戎马屡南跋。  
往事勿具陈，忧竞猝难豁。  
居人讳言兵，唯记粘与曷。  

【萧斋坐雨感怀书事（二首）】  
三月琴川四月还，虞山佳处尽跻攀。  
曾于拂水岩头望，一塔烟中认玉山。  
残书遍阅就窗明，少畅闲情赖鸟声。  
断送春归花事了，一番细雨绿阴成。  

【唐伯虎】  
走马春城遍绿烟，挥金随处拥婵娟。  
自家花样天机杼，笑领蓬莱第一仙。  

【日夕】  
寂居山之阿，木叶明返照。  
阴厓凝晚色，余霞尚鲜耀。  
远心望烟海，孤兴凌仙峤。  
归牧驱牛马，溪船罢渔钓。  
闭门归动息，默以领众妙。  

【常熟致道观七星桧】  
琴川古迹得纵观，七桧象斗罗仙坛。  
真人手植自梁代，燧人之火不及钻。  
成形成象两昭应，斟酌元气其无端。  
阴敷古殿覆玉座，星宫瞻天肃圣颜。  
侍女左右更修洁，仙袂欲举垂云鬟。  
坚贞铿戛悟玄理，至文无文朴反顽。  
深根穿散福地脉，万牛挽之并力难。  
雷雨藏蓄太阴黑，骨节显露莓苔干。  
偃仰诘屈更披折，矫若撑拄郁若盘。  
猿臂争攫凌险绝，鹤形孤高梳羽翰。  
大小斧劈惜皴裂，赤皮含生细叶攒。  
萧森夜拂箕尾动，耸拔昼涵湖腹宽。  
索綯绞纽互联络，风涛鼓舞交苍寒。  
角崩爪秃龙虎斗，鲲化海翻鹏快抟。  
鬼神出入倏忽际，厥状诡异穷莫殚。  
时逢有道天锡瑞，甘露履降和井丹。  
真人上仙念下土，架虬归来乐盘桓。  
浩歌适应金石响，楼居合共朝霞飧。  
酒泻天瓢不可挹，与山并峙青巑岏。  
仙标出尘几千丈，拟作蓬莱玉树看。  
傲兀阅世间荣瘁，卦之剥复时危安。  
铜驼荆棘仍变故，其上日月跳双丸。  
蜀柏犹能尊汉统，岱松宁免污秦官。  
青牛已随紫气远，孔桧系道遭摧残。  
偶然托迹仙境静，此后历数知如干。  
毕宏韦偃久绝笔，白石老子图冰纨。  
我生好古聊纪咏，豪奇安得追苏韩。  
置像亦如楚颂橘，石厓磨镌垂不刊。  

【林先生官舍新成】  
燕雀纷来贺落成，成行花竹表官清。  
邻家或过墙头酒，山木频啼谷口莺。  
雨涨碧溪春浪细，日斜青壁晚霞明。  
一醒一醉胡然异，怀抱寻常得尽倾。  

【再次韵】  
济时勋业已无成，堆案图书境界清。  
黄落素秋归社燕，绿阴朱夏语流莺。  
宦情自向衰年薄，山色还同故国明。  
混迹渔樵真吏隐，日携吴酒对君倾。  

【吴江王氏月湖】  
水云千顷浩无边，萧爽微芃扫翳烟。  
海底鱼龙还出没，夜深河汉亦澄鲜。  
倒披宫锦淋漓醉，快展湘云放浪眠。  
逸兴遄飞鸥梦远，流光孤洁照沉渊。  

【雨中书事】  
病里仍愁四十过，学书学剑两蹉跎。  
白翻野饭炊粳稻，绿染秋衣制芰荷。  
远道西风吹客鬓，空江暮雨湿渔蓑。  
村醪急办青钱买，儿女灯前且笑歌。  

【题春草图】  
野烧痕回一雨过，村童放牧散平坡。  
祢衡洲畔埋愁远，建业城边积恨多。  
谁见夜深嘶石马，那知岁久没铜驼。  
江淹赋别魂销处，春水遥连漫绿波。  

【次吴工部夜集韵兼述鄙意】  
脱帻掀髯折堕簪，语长真似吐丝蚕。  
乞身岂待三宜去，养寿应无七不堪。  
屈产昔曾空冀北，人生只合住江南。  
赓诗赖有梅花主，吟处宜题退隐庵。  

【夏日书事寄吴水部德徵】  
夏木垂阴覆小堂，图书生润日消长。  
遗音过耳栗留语，余馥清心薝卜香。  
懒仆畬田耕卤莽，顽儿越户步踉跄。  
行吟坐睡多闲适，自至南风足午凉。  
戴训导冠三首  

【和唐愚士会稽怀古诗（三首）】  

【铸浦次韵】  
耶溪不须深，产铜当自名。  
堇山不须高，产锡当自灵。  
上有云雾合，下有蛟龙争。  
昔人此铸剑，分明载图经。  
六丁互烹炼，百妖失依凭。  
汀蒲露纤锷，猎猎刚风生。  
渚莲挺长铗，濯濯垂朱英。  
尚疑雌雄合，时觉波涛惊。  
秋霜生杀气，秋波湛虚清。  
星斗忽在地，光芒射浮萍。  
佩之临四夷，惊落旄头星。  
请之斩邪佞，伊谁敢纵横。  
但恨无张华，穷渊夜冥冥。  

【严子陵墓次韵】  
君臣垂令名，千载不偶然。  
先生固尚志，光武亦下贤。  
斯人化去久，惟有丘陇存。  
髑髅已成泥，清风播椒兰。  
先生汉之龙，当与造化旋。  
胡为抱明珠，终身堕深渊。  
云台空自高，视之若轻烟。  
归耕富春山，高卧无迍邅。  
服我羔羊裘，还君鵕鸃。  
脱去金笼头，不受牧者鞭。  
滩水清见石，客星长在天。  

【沃州山次韵】  
我从天姥游，层云荡胸臆。  
遥见海上山，天际青历历。  
俯视崖下松，一一骈拇直。  
飞鸢凌长风，欲度忧折翼。  
洞黑不敢前，恐有蛟龙匿。  
霞明石室丹，泉挂水帘白。  
兹游足奇观，此见太古色。  
初疑补天余，炼成五色质。  
又疑天柱折，遗此数千尺。  
倚空何崔嵬，卓地亦奇特。  
昔贤隐兹山，至今人爱惜。  
辽辽千载下，隐者何寂寂。  
山川固依然，世变良可恻。  
陈布衣蒙三首  

【宿迁】  
古邑临河水，昏鸦噪县门。  
四方争集市，三户自成村。  
禾黍秋风陇，牛羊落日原。  
客愁千万种，辛苦向谁论。  

【题石田翁赠朱守拙小景】  
野藤刺水竹篱斜，落尽东风枳拏花。  
日午不闻茶臼响，春城买药未还家。  

【闻笛】  
落尽梅花雪满庭，故园杨柳梦中青。  
羌儿马上传来曲，今夜关山月里听。  
薛秀才章宪二首  

【风雨中忆含桃】  
含桃摘后已无多，更耐风狂雨横何。  
纵有绀跗垂弱蒂，分无丹颗缀柔柯。  
朱唇失绛羞樊素，赪颊啼红泣苎萝。  
想见流莺正无赖，应同老子共悲歌。  

【阳山大石】  
郧星自天着山巅，与天作石知何年。  
谽呀赑屃断后裂，欲随不随相钩连。  
硗然蹄股躩且跧，霜饕雪虐成顽坚。  
夸娥负山跂一足，罔象拔河耸两肩。  
嵌空窒罅鬼手刓，蜂房联络僧庐悬。  
崚层石磴蛇倒退，决往未省愁攀援。  
还从青衣驾赤犊，更觅小有穷兜玄。  
沈副使钟一首  

【次石田先生用东坡清虚堂韵自述】  
休官寄鄂栖金沙，食非庾廪门非衙。  
深山甘寻麋鹿友，秋江耐种芙蓉花。  
桑榆低悬迟暮景，樵渔密结比邻家。  
倚床浪翻书剔蠹，绕树错信儿打鸦。  
每闻风飙诧仙籁，或指雪片疑琼葩。  
哦诗滥收瓦与砾，款客薄藉瓜仍茶。  
野渡横舟拚一系，严城警鼓惊三挝。  
桃源九溪路曾入，匡庐五老头堪爬。  
乾坤旅舍只如幻，岁月驹隙良足嗟。  
生平知己剑犹在，直气尚复冲飞霞。  
陈副都璚一首  

【用韵再答休斋提学见赠】  
尔我聚首真抟沙，诗篇转战如彭衙。  
我惭凑砌瓦砾块，尔解组织云锦花。  
武昌纸价顿腾踊，谬称尔我均诗家。  
今晨乍闻使车起，前旌载道惊栖鸦。  
时方寒沍雪片落，豆秸灰间琼瑶葩。  
西江东浙品题遍，兴在溪柳并山茶。  
便道过苏邑人喜，村醪迭献里鼓挝。  
倏令首丘怀孔恶，痛切胸臆讵可爬。  
恨不为驺赴渠去，一日俯仰三叹嗟。  
东望海天渺何许，白榆历历攒红霞。  
程布衣庆珫二首  

【吴门同沈启南方质父守岁】  
今夕知何夕，朋簪慰独居。  
博谁呼得雉，食不叹无鱼。  
春逐酒杯转，年同烛跋除。  
乾坤俱是客，岂必限吾庐。  

【入垓口】  
沙明水碧净无泥，三百滩盘上歙溪。  
两岸青山春欲暮，楝花飞尽竹鸡啼。  
张布衣鈇二首  

【岁杪思亲】  
强对青灯酒，遥瞻白发亲。  
愁深知有夜，客久似无春。  
短烛千山梦，虚舟万里身。  
梅花东阁外，又向故园新。  

【泊舟见桃花盛开】  
旅况托尊罍，尊空愁更来。  
人随春燕去，心与暮潮回。  
驿鼓青帆下，桥灯水市开。  
桃花明两岸，翻讶入天台。  
雷山人鲤九首  

【题画诗（九首）】  
幽人读书处，茅屋倚江开。  
云抱长流去，山衔好日来。  
一棹沧江上，烟流带浦沙。  
小桃通细涧，别浦入荷花。  
万壑千岩飞雪，小桥断岸平溪。  
得句独骑瘦蹇，寻僧远过招提。  
野渡忽横鱼艇，长堤直到人家。  
闭户悄无人事，闭门自诵《南华。  
细路小桥人独往，落花流水燕飞忙。  
松阴匝地沾衣湿，空翠满身风露香。  
鸟外风烟古寺回，半帆倒挂夕阳来。  
江天物色无人管，处处野棠花自开。  
古塘秋晓净烟沙，篱落西风菊自花。  
满目红尘无着处，半帘残日隔溪斜。  
竹杖芒鞋一径深，小桥晴涨泻松阴。  
隔江亭子是何处，红叶白云秋满林。  
沧江碧浪飞红叶，峭壁孤峰倚断云。  
一舸图书两知己，海天秋思属平分。  

## ●丙集第九  

唐解元寅七十五首  

【短歌行】  
尊酒前陈，欲举不能。感念畴昔，气结心冤。  
日月悠悠，我生告遒。民言无欺，秉烛夜游。  
昏期在房，蟋蟀登堂。伐丝比簧，庶永忧伤。  
忧来如丝，纷不可治。纶山布谷，欲出无岐。  
歊歊若穴，戺戺莫绝。无言不疾，鼠思泣血。  
霜落飘飖，雅栖无巢。毛羽单薄，雌伏雄号。  
缘子素缨，洒扫中庭。踯踯躅躅，仰见华星。  
来日苦少，去日苦多。民生安乐，焉知其他。  

【相逢行】  
相逢狭邪间，车窒马不旋。  
虽言异乡县，岂非往世缘。  
脱毂且卷鞭，高揖问君廛。  
女弟新承宠，阿大李延年。  
何以结欢爱，渠碗出于阗。  
女萝与青松，本自当缠绵。  

【出塞】  
烽火照玄菟，嫖姚召仆夫。  
朱家荐逋虏，刁间出黠奴。  
六郡良家子，三辅弛刑徒。  
笳度《乌啼曲，旗参虎落图。  
宝刀装韠琫，名驹被镂渠。  
金出孤竹，飞旌掩二榆。  
妖云压亡塞，珥月照穷胡。  
勒兵收日逐，潜军执骨都。  
姑衍山重禅，燕然石再刳。  
功成肆郊庙，雄郡却分符。  

【侠客】  
侠客重功名，西北请专征。  
惯战弓刀捷，酬知性命轻。  
孟公好惊座，郭解始横行。  
相将李都尉，一夜出平城。  

【陇头水】  
陇水分四注，陇树杂云烟。  
磨刀共敛甲，饮马并投钱。  
朔地风初合，交河冰复坚。  
寒噤不能语，乌孙掠酒泉。  

【咏春江花月夜】  
麝月重轮三五夜，玉人联桨出灵娥。  
内家近制横汾曲，乐府新谐役邓歌。  
十里花香通彩殿，万枝灯焰照春波。  
不关仙客饶芳思，昼短欢长奈乐何。  

【春江花月夜（二首）】  
嘉树郁婆娑，灯光月色和。  
春江流粉气，夜水湿裙罗。  
夜雾沈花树，春江溢月轮。  
欢来意不持，乐极词难陈。  

【登吴王郊台作】  
昔人筑此不论程，今日牛羊向上行。  
吴儿越女齐声唱，菱叶荷花无数生。  
南山含雨眉俱润，西湖映日掌同平。  
本由万感销非易，讵言哀乐过群情。  

【赠昌国（以下集外诗）】  
书籍不如钱一囊，少年何苦擅文章。  
十年掩骭青衫敝，八口啼饥白稻荒。  
草阁续经冰满砚，布衾栖梦月登床。  
三千好献东方牍，来伴山人赞法王。  

【和石田先生落花诗（二十首）】  
今朝春比昨朝春，北阮番成南阮贫。  
借问牧童应没酒，试尝梅子又生仁。  
六如偈送钱塘妾，八斗才逢洛水神。  
多少好花空落尽，不曾遇着赏花人。  
夕阳芳草笛悠悠，春事惊看又转头。  
淅沥风光摇草树，骖邅时节逐川流。  
临阶忍数脂千片，绕树空烦绣半钩。  
九十繁华梭脱手，多情又作一番愁。  
忍把残红扫作堆，纷纷雨里毁垣颓。  
蛤蜊上市惊新味，鹈晙催人再洗杯。  
肯唱骊歌送春去，悔教羯鼓彻明催。  
烂开赚我平添老，知到年来可烂开。  
芒鞋布袜罢春游，粉蝶黄蜂各自愁。  
傍老光阴情转切，惜花心性死方休。  
胶粘日月无长策，酒对荼跼有近忧。  
一曲山香春寂寂，碧云莫合隔红楼。  
蛰燕还巢未定时，村翁散社醉扶儿。  
纷纷花事成无赖，默默春心怨所私。  
双脸胭脂开北地，五更风雨葬西施。  
匡床自拂眠清昼，一缕茶烟扬鬓丝。  
春尽愁中与病中，花枝遭雨又遭风。  
鬓边旧白添新白，树底深红换浅红。  
漏刻已随香篆了，钱囊甘为酒杯空。  
向来行乐东城畔，青草池塘乱活东。  
崔徽自写镜中真，洛水谁传赋里神。  
节序推移比弹指，铅华狼籍又辞春。  
红颜仙蜕三生骨，紫陌香消一丈尘。  
绕树百回心语口，明年勾管是何人。  
簇簇双攒出茧眉，淹淹独倚曲阑时。  
千年青冢空埋怨，重到玄都只赋诗。  
瓦灶酒香烧柿叶，画梁灯暗落尘丝。  
寻芳了却今年债，又见成阴子满枝。  
天涯晻溘碧云横，春社园林紫燕轻。  
桃叶参差谁问渡，杏花零落忆题名。  
日高藓杂蜗粘壁，雨过莺啼叶满城。  
邀得大堤诸女伴，踏歌何处和盈盈。  
节当寒食半阴晴，花与蝣蜉共死生。  
白日急随流水去，青鞋空作踏莎行。  
收灯院落双栖燕，细雨楼台独啭莺。  
休向东风诉恩怨，自来春梦不分明。  
红尘拂面望春门，绿草齐腰金谷园。  
鹤篆遍书苔满砌，犬声遥在月明村。  
春风院院深笼锁，细雨纷纷欲断魂。  
拾得残红忍抛却，阿咸头上伴银幡。  
春来赫赫去匆匆，刺眼繁华转眼空。  
杏子单衫初脱暖，梨花深院自多风。  
烧灯坐尽千金夜，对酒空思一点红。  
倘是东君问鱼雁，心情说在雨声中。  
旧酒新题满袖痕，怜香惜玉竟难存。  
镜中红粉春风面，烛下银屏夜雨轩。  
奔月已凭丹换骨，坠楼端把死酬恩。  
长洲日莫生芳草，消尽江淹黯黯魂。  
花落花开总属春，开时休羡落时嗔。  
好知青草骷髅冢，就是红楼掩面人。  
山屐已教休泛蜡，柴车从此不须巾。  
仙尘佛劫同归尽，坠处何须论厕茵。  
亚字城边麋鹿台，春深情况转悠哉。  
襞衣玉貌乘风去，对酒蓬窗带雨推。  
结子桃花如雨落，挟雌蝴蝶过墙来。  
江南多少闲庭馆，朱户依然锁绿苔。  
桃蹊李径谢春荣，斗酒芳心与夜争。  
陌上新杨曲尘暗，墙头圆月玉盘倾。  
青帘巷陌无行迹，绣褶腰肢觉瘦生。  
莫道无情何必尔，自缘我辈正钟情。  
恻恻凄凄忧自秬，花枝零落鬓丝添。  
周遮燕语春三月，荡漾波纹日半帘。  
病酒不堪朝转剧，听风且喜晚来恬。  
绿杨影里苍苔上，为惜残红手自拈。  
杨柳楼头月半规，笙歌院里夜深时。  
花枝的的难长好，漏水丁丁不肯迟。  
金串袖笼新藕滑，翠眉奁映小蛾垂。  
风情多少愁多少，百结愁肠说与谁。  
桃花净尽杏花空，开落年年约略同。  
自是节临三月莫，何须人恨五更风。  
扑檐直破帘衣碧，上砌如欺地锦红。  
拾向砑罗方帕里，鸳鸯一对共当中。  
春梦三更雁影边，香泥一尺马蹄前。  
难将灰酒灌新爱，只有香囊报可怜。  
深院料应花似霰，长门愁锁日如年。  
凭谁对却闲桃李，说与悲欢石上缘。  

【席上答王履吉】  
我观古昔之英雄，慷慨然诺杯酒中。  
义重生轻死知己，所以与人成大功。  
我观今日之才彦，交不以心惟以面。  
面前斟酒酒未寒，面未变时心已变。  
区区已作老村庄，英雄才彦不敢当。  
但恨今人不如古，高歌伐木天沧浪。  
感君称我为奇士，又言天下无相似。  
庸庸碌碌我何奇，有酒与君斟酌之。  

【漫兴（十首）】  
十载铅华梦一场，都将心事付沧浪。  
内园歌舞黄金尽，南国飘零白发长。  
髀里肉生悲老大，斗间星暗误文章。  
不才剩得腰堪把，病对绯桃检药方。  
此生甘分老吴阊，万卷图书一草堂。  
秋榜才名标第一，春风弦管醉千场。  
跏趺说法蒲团软，鞋袜寻芳杏酪香。  
只此便为吾事了，孔明何必起南阳。  
一身憔悴挂衣襟，半壁藤床倚树林。  
去日苦多休检历，知音谅少莫修琴。  
平康驴背驮残醉，谷雨花栏费朗吟。  
老向酒杯棋局畔，此生甘分不甘心。  
伥伥暗数少时年，陈迹关心自可怜。  
杜曲梨花杯上雪，灞陵芳草梦中烟。  
前程两袖黄金泪，公案三生白骨禅。  
老后思量应不悔，衲衣持钵院门前。  
驰驱京国罨头尘，褴褛衣衫垫角巾。  
万点落花俱是恨，满杯明月即忘贫。  
香灯不起维摩疾，樱笋难酬谷雨春。  
镜里自看成老大，戏儿棚上下场人。  
平康巷陌倦游人，狼籍桃花病酒身。  
短梦风烟千里笛，多情弦索一床尘。  
黄金谁买《长门赋，黛笔空描满额颦。  
惟有所欢知此意，共烧高烛赏余春。  
落魄迂疏自可怜，棋为日月酒为年。  
苏秦扪颊犹存舌，赵壹倾囊已没钱。  
满腹有文难骂鬼，措身无地反忧天。  
多愁多感多伤寿，且酌深杯看月圆。  
拥鼻行吟水上楼，不堪重数少年游。  
四更中酒半床病，三月伤春满镜愁。  
白面书生期马革，黄金游客剩貂裘。  
近来检校行藏处，飞叶僧房细雨舟。  
谢遣歌儿解臂鹰，半瓢诗稿一枝藤。  
难寻萱草酬知己，且摘莲花供圣僧。  
时事百年蜗角战，酒杯三月凤头灯。  
尽尝世味犹存舌，荼荠随缘敢爱憎。  
造物何曾苦忌名，太平端合老无能。  
亲知散去绨袍冷，风雪欺贫瓦罐冰。  
二顷未谋田负郭，一餐随分欲依僧。  
醉时还倩家人道，消尽英雄气未曾。  

【题画】  
鞋袜东城路，清和四月时。  
游姬香满袖，明月水平池。  
画烛留饧市，酸风鋋酒旗。  
少年行乐地，不许众人知。  

【江南送春】  
细雨帘栊复送春，倦游肌骨对愁人。  
一番樱笋江南节，九十光阴镜里尘。  
夜与琴心争蜜烛，酒和香篆送花神。  
东君类我皆行客，萍水相逢又一巡。  

【题画】  
湖上仙山隔渺茫，世尘不上渡头航。  
白蘋开处藏渔市，红叶中间放鹿场。  
落日沈沙罾有影，新霜着树橘生香。  
遥闻逋老经行处，芝草葳蕤满路傍。  

【题芭蕉仕女】  
兽额朱扉小院深，绿窗含雾静愔愔。  
有人独对芭蕉坐，因为春愁不放心。  

【送陈宪章】  
僧房酌酒送君行，把臂西风无限情。  
此际若为销别恨，两行红粉啭春莺。  

【马】  
草软沙平桃李开，春风先到李陵台。  
雪中一阵乌鸦起，知是胡雏打猎来。  

【春日写怀】  
新春踪迹转飘蓬，多在莺花野寺中。  
昨日醉连今日醉，试灯风接落灯风。  
苦拈险韵邀僧和，暖簇薰笼与妓烘。  
寄问社中诸好友，心情可与我相同。  

【言怀（二首）】  
田衣稻衲了终身，弹指流年已四旬。  
善亦懒为何况恶，富非所望莫忧贫。  
山房一局金縢着，野店三杯石冻春。  
但愿今生只如此，无荣无辱太平人。  
年来避世缩如龟，净扫茅茨闭竹篱。  
系日无绳那得住，待天倚杵是何时。  
随斟冷暖开怀酒，懒算输赢信手棋。  
千古英雄一抔土，不如欢笑有便宜。  

【无题】  
红粉啼妆对镜台，春心一片转悠哉。  
若为坐看花枝尽，便是伤多酒莫推。  
无药可医莺舌老，有香难返梦魂来。  
江南多少闲庭馆，依旧朱门锁绿苔。  

【冬日睡起】  
白木栖床厚叠毡，乌绫夹被紧揌肩。  
无灯不做瞒心梦，有酒何愁缩脚眠。  
渺渺邯郸尘满路，蘧蘧蝴蝶絮漫天。  
要知此段安身法，是我新参没眼禅。  

【散步】  
吴王城里柳成畦，齐女门前水拍堤。  
卖酒当垆人袅娜，落花流水路东西。  
平头衣袜和鞋试，弄舌钩旂绕树啼。  
此是吾生行乐处，若为诗句不留题。  

【题画（十八首）】  
青藜拄杖寻诗处，多在平桥绿树中。  
红叶没鞋人不到，野棠花落一谿风。  
独木桥边倚树根，古藤阴里啸王孙。  
白云红树知多少，鸡犬人家自一村。  
杨柳阴浓夏日迟，村边高馆漫平池。  
邻翁挈盒乘清早，来决输嬴昨日棋。  
雪满梁园飞鸟稀，暖煨榾柮闭柴扉。  
地垆温却松花酒，刚是溪头拾蟹归。  
黄叶山家晓会琴，斜桥流水路阴阴。  
东西南北鸡旐社，气象粗疏有古心。  
红树中间飞白云，黄茅槛底界斜曛。  
此中大有逍遥处，难说於君画与君。  
头如蒜颗眼如椒，雄逐雌飞向苇萧。  
莫趁螗螂失巢穴，有人拈弹不相饶。  
酒赀长苦欠经营，预给餐钱费水衡。  
多少如花后屏女，烧金时倩耿先生。  
一宿因缘逆旅中，短词聊以托泥鸿。  
当时我做陶承旨，何必尊前面发红。  
善和坊里李端端，信是能行白牡丹。  
谁信扬州金满市，元来花价属穷酸。  
草庐三顾屈英雄，慷慨南阳起卧龙。  
鼎足未安星又陨，阵图留与浪涛舂。  
琴心挑取卓王孙，卖酒临邛石冻春。  
狗监犹能荐才子，当时宰相是闲人。  
冰雪风云事不同，今朝尊贵昨朝穷。  
穷时多少英雄伴，名字应留夹袋中。  
司空幕府通农开，平善街头日夜来。  
肯信琼花旧游处，至今犹唱紫云回。  
苏州太守白尚书，酒盏飘零带疾移。  
老去风情犹有在，张娟骆马与杨枝。  
李白才名天下奇，开元人主最相知。  
夜郎垂老迢迢去，不记金銮走马时。  
书生豪气压千军，示者扶桑一卷文。  
铁研未穿时世改，功名回首信浮云。  
千载经纶一秃翁，王公谁不仰高风。  
缘何坐所添丁惨，不住山中住洛中。  

【送文温州】  
日月徂暑，时风布和。远将仳离，抚筵悲歌。  
左右行觞，缉御猥多。墨札参横，冠带崔峨。  
衠弦嘈嘈，嘉木婆娑。孔雀西南，止于丘阿。  
我思悠悠，慷慨奈何。  

【题墨花】  
嚏涕春风欺薄罗，扶头宿酒想轻歌。  
牡丹花满蛤蜊到，学士其如此夜何。  

【题画】  
春风修禊忆江南，酒榼茶垆共一担。  
寻向人家好花处，不通名姓即停骖。  

【旅馆题菊】  
黄花无主为谁容，冷落疏篱曲径中。  
尽把金钱买脂粉，一生颜色付西风。  
附见  
☆张秀才灵（二首）  

【玄墓山纪游】  
玄墓名山久注思，少携闲伴是春时。  
隔窗湖水坐不起，塞路梅花行转迟。  
清福可教何日领，闲情曾有几人知。  
漫收形胜归村馆，梦里烟霞亦自追。  

【临终诗】  
一枚蝉蜕榻当中，命也难辞付大空。  
垂死尚思玄墓麓，满山寒雪一林松。  
祝京兆允明一百三十九首  

【前缓声歌】  
瑶川遵穆晏，汾水从轩游。  
玄王启灵会，道官亦交酬。  
苍禽唳金攴，琼鸾翥绛帱。  
灵宾戛韵石，子登引空讴。  
圣日丽万舞，祥吹振清球。  
川后迎皓蜺，波臣趋翠虬。  
湘姬偶瑶席，巫女行玉羞。  
天老献秘文，圣年无时秋。  

【述行言情诗（六首）】  
七世美仁里，八叶通德门。  
五教植本始，百行郁华文。  
仁义日可见，金玉作庸言。  
鸡鸣绳准出，举足宫徵存。  
厚趾靡颠丘，长津从冽原。  
何为末受者，卑垢辱华先。  
高闳众祥集，泰日百美具。  
丰屋陵飞霄，崇楼临大路。  
高斋敞华器，芳皋罗嘉树。  
良畴经迩郭，丽舫泛妍溆。  
绅杖旦日临，星曜时夕聚。  
群公鬯威仪，百彦尽能赋。  
图书恣雠核，琴瑟铿在御。  
崇议每征今，幽求竞稽古。  
卮言蔼兰馥，雄辩激水怒。  
觞咏富章什，弦吹畅情素。  
西园继清夜，何愁白日暮。  
绩勋惟在力，获应非缘劬。  
每当纷纭间，倏忽发灵虚。  
皇枢一纳牖，神明随冏如。  
其来眇亡岐，须臾克九区。  
犹操独茧纶，一引盈车鱼。  
又若陟春囿，万荣一时敷。  
研核皆可食，百实皆甘腴。  
由来自不识，只觉本所储。  
檿榆樊石扉，垝垣卑四周。  
前楹舒广场，后宇环澄流。  
微沦带山趾，半覆花竹幽。  
长夏且游浴，高荫终日休。  
岂必商丘开，点尔聊同游。  
雅尚穷阔览，迩踪愧卑缠。  
卧游空能赋，道观多历年。  
终南华岳接，峨眉太白连。  
九疑元无地，太行非有天。  
岱宗日华浴，祝融星汉悬。  
朝餐赤城霞，夕拂匡庐烟。  
洪河春裂壤，横江秋劲弦。  
因过洞庭水，自棹潇湘船。  
东海本吾宅，太湖襟舄前。  
龙宫多宝药，洞穴锁禹编。  
灵期似当值，旦暮相付传。  
璇穹积重霄，回运迅不停。  
曜灵烁神烛，望舒循九行。  
三垣列君臣，万纬流物形。  
河汉夜半转，四时各财成。  
灵宪炳乾文，至精存吾征。  

【和陶饮酒（二首）】  
然烛能为月，摇翣能为风。  
手有造化能，身在造化中。  
顺时以道用，天人乃相通。  
如何负折鼎，而欲求张弓。  
青天恒高高，欲上不可得。  
文成食马肝，汉武知复惑。  
狂念如推澜，滔天不容塞。  
坐此弊其躯，亦复几丧国。  
吾有升天方，难言姑缄默。  

【己巳闰九月十三夜梦中为游山诗】  
春观入西岫，区名意自别。  
松岚结幽赏，虫鸟弄余悦。  
花气韵苍沈，树肤落翠雪。  
天行无尘染，丘卧自云洁。  
心在道不违，未觉万物裂。  
三爵已余酣，清心写泉月。  

【春日醉卧戏效太白】  
春风入芳壶，吹出椒兰香。  
累酌无劝酬，颓然倚东床。  
仙人满瑶京，处处相迎将。  
携手观大鸿，高揖辞虞唐。  
人生若无梦，终世无鸿荒。  

【别唐寅】  
长河坚冰至，北风吹衣凉。  
户庭不可出，送子上河梁。  
握手三数语，礼不及壶觞。  
前辕有征夫，同行竟异乡。  
人生岂有定，日月亦代明。  
毛裘忽中卷，先风欲飞翔。  
南北各转首，登途勿徊徨。  

【沈愤】  
烛龙奔天衢，不照云下人。  
阳货盗玉弓，仲尼粮绝陈。  
笔绝春秋成，乘桴泛洪津。  
莫食汨罗鱼，肠中有灵均。  
青天上无路，黄泉下无门。  
漫漫长夜中，万古齐一尘。  

【知山堂雅集】  
小山不妨宦，中隐从近阙。  
无论车马色，幸共禽鱼悦。  
风泉夕韵敻，霜月冬气洁。  
醒醉齐一襟，心赏方兹结。  

【龙川山中早行】  
磻磻左山影，横截右山腰。  
辨色鸟欢翔，微光漾晴朝。  
浮云若中断，蔚蔚方行遥。  
朝云山腰生，我在云中行。  
只恐云载我，飞上白玉京。  
世尘邈己隔，天鸡犹未鸣。  
须臾微风发，东极金乌升。  

【怨诗】  
繁霜陨衰秋，万物无一欢。  
后稷苦望岁，仲尼唱猗兰。  
东海有憨龙，西崖有惸鸾。  
文王旧时操，极古无人弹。  

【溧水官舍】  
皇州本丛丽，倅府亦多暇。  
高木停车盖，白石砥根下。  
鸡犬寂不闻，明窗晃低亚。  
涧奏不弦琴，山横无笔架。  
流云过檐牖，斜照荡书画。  
岩居固同此，此寓未税驾。  

【夏日林间】  
空林坐远暑，松盖载炎日。  
重阴集凉气，薄吹扬亦及。  
幽禽时度语，遥涧泛清瑟。  
厨人列斋素，稚子来共食。  
援琴弄山海，颇复似加适。  
牛羊下前山，自入后檐息。  
余亦杖策回，今辰兹已夕。  

【梦唐寅徐祯卿（亦有张灵）】  
唐生白虹宝，荆砥夙磨磷。  
江河鲲不徙，鲁野遂戕麟。  
徐子十□周，邃讨务精纯。  
遑遑访魏汉，北学中离群。  
伊余守初质，温故以知新。  
谁出不由户，貌别情还均。  
浊世二三子，厌弃犹为人。  
相逢靡幽明，隔域岂不亲。  
兹涂无尔我，相泯等一真。  
昔亦念张儒，犹能逐冥尘。  

【顾明府荣夫】  
鸡山燕市每依依，此日都抛入洛衣。  
家近郁林公旧隐，门如彭泽令初归。  
空怜旧社惟君密，却笑无车访我稀。  
最爱沧浪池水好，几时同坐一方矶。  

【葛隐居汝敬】  
独承华绪振芳尘，想见先公气魄新。  
开口只传前辈事，存心不共此时人。  
城中紫陌藏巢许，门外青山是主宾。  
布褐一逢埃土尽，谁言叔度贱还贫。  

【怀表弟蒋烨允晖】  
风雨床空坐烛阑，分襟两见岁华残。  
萧条鸥鹭江湖阔，寂寞宫商草树寒。  
王谢风流吾子在，武功中外老夫单。  
怀君有句君应笑，不向沧浪共钓竿。  

【宝剑篇】  
我有三尺匣，白石隐青锋。  
一藏三十年，不敢轻开封。  
无人解舞术，秋山锁神龙。  
时时自提看，碧水苍芙蓉。  
家鸡未须割，屠蛟或当逢。  
想望张壮武，揄扬郭代公。  
高歌抚匣卧，欲哭干将翁。  
幸得留光彩，长飞星汉中。  

【八咏】  

【禁省】  
彤华燿芝盖，初旭浮绛缬。  
紫殿切五云，螭表双螮嵲。  
千门洞阴阴，天光互明灭。  
英英凤翼拥，肃肃羽旗列。  
仙《韶忽然奏，鸟兽咸应节。  
皂囊上玉陛，丹书出金阙。  

【军戎】  
西北羽书急，半夜渡湟水。  
上将受钺出，壮士把弓起。  
天王跪进毂，四海尽雪耻。  
杀气入匈奴，万里地色紫。  
雕戈插犀甲，铁勒封马齿。  
平生百战身，常拟一日死。  

【田家】  
溪流浸茅宇，短檐挂犁锄。  
柔桑交午阴，幽禽时相呼。  
稚子跨犊眠，梦归候朝驩。  
稼翁择其劳，暂往携陶壶。  
老妻督少妇，择茧停辟纑。  
轻雨日日零，群苗尽怀苏。  

【渔钓】  
幸非城市住，不舍烟波宅。  
白鸟丽金沙，苍莓绕黄石。  
凉阴木涧青，平远水天碧。  
梁寒鱼尽落，稻晚蟹犹瘠。  
修纶倚笭箵，败笠盖袯襫。  
沽酒自易醉，枫根忽终夕。  

【禅林】  
泥洹金为地，祇园宝作坊。  
莲猊两足尊，天龙亿万王。  
灯存千岁焰，垆腾百种香。  
精舍坐苾刍，屈曲蜂联房。  
又如拘陀叶，处处荫清凉。  
暂栖蕴已空，弘慈不可量。  

【宫观】  
青霞抱琳馆，萝阴络深径。  
龟游烟沼暖，鹤立天坛净。  
微香拂幽洞，欲觅风不定。  
云房并悬帘，昼日锁虚静。  
琪殿临高台，时闻落瑶磬。  
循除步周匝，遍扣无人应。  

【侠少】  
三游本豪武，七贵原骄惰。  
腰间血匕燿，头上金丸过。  
艳妓掌列盘，娈童口承唾。  
高楼沸歌钟，王侯日盈座。  
杀人不须仇，睚眦家立破。  
郭氏族尽灭，铜山死犹饿。  

【宫闺】  
十五事君王，三十色未接。  
醝空近羊，蔫花不集蝶。  
昔惭鸱夷泛，今免呼韩挟。  
夭夭东邻子，看星诵桃叶。  
涂黄断横云，流红渍团靥。  
金微几千里，一夜去来叠。  

【太行歌】  
上客坐高堂，听仆歌太行。  
六岁从先公，骑马出晋阳。  
遥循厚土足，忽上天中央。  
但闻风雷声，不见日月光。  
狐兔绕马蹄，虎豹嗥树旁。  
衡跨数十州，四面殊封疆。  
童心多惊栗，壮气已飞扬。  
自来江南郡，佳丽称吾乡。  
邈哉雄豪观，寤寐不可忘。  
人生非太行，耳目空茫茫。  

【金台】  
东南控瀛海，西北压胡尘。  
召公上辅周，文侯方用秦。  
子丹养君子，不惜如花人。  
昭王礼郭生，崇台悬黄金。  
齐方入驺衍，梁邦来剧辛。  
从来燕好士，强国尚功勋。  

【漂母祠】  
子胥逢击絮，遂为鞭尸人。  
淮阴遇漂母，终亦去亡秦。  
豪杰与婵媛，万年共一尘。  
清淮映古庙，月明空沄沄。  
安能闾市上，复问哀王孙。  

【题画】  
季冬雪重积，十日奇寒沍。  
啁啾阒不闻，葱蒨失其故。  
客子欲何归，中林犹独步。  
幸有苍苍松，为辨去来路。  

【神游篇赠黄勉之】  
帝遣河上公，下来赤县游。  
采真金庭房，漫衍三十秋。  
禹书眇一策，讵几穷沉幽。  
兰香帨亦感，安能久绸缪。  
回首视泰元，紫烟覆神州。  
垒落结五丸，杼轴冥交钩。  
内笈千神钤，星云表沉浮。  
猿鹿总千岁，桂姿无年休。  
雨露黯在下，日月环轮流。  
忆昨鹤上客，招邀玩沧丘。  
子既夙遘之，飘然蹑霞旂。  
长歌我劝驾，神偕足孤留。  
金乌鸣日观，玉女呼洗头。  
三壶风帆迅，弱水不容舟。  
随风唾珠玉，空遍□□收。  
闻有金光草，窈墨无所投。  
升攀星辰宫，忽恍垂前旒。  
长跪问宝章，八荒极探搜。  
一餐换尘骨，万品皆蜉蝣。  
与子无往来，逍遥齐所求。  

【尚书内相毛文简公挽辞】  
休辰盛文化，畿吴富登庸。  
蝉联首四方，蔼蔼来毛公。  
翼翼宝玉执，桓桓岱山崇。  
翊亮总王礼，启沃谐王衷。  
三朝补阙衮，百辟詹清风。  
职思谨诏相，不絿亦不竦。  
公薨后吊恤，哀荣天壤终。  

【济阳登太白酒楼却寄施湖州（聘之）】  
昔闻董糟丘，尝为李白天津桥南造酒楼。人见二子不可见，唯有杰句挂余心肺烂烂珊瑚钩。长安风沙住不得，南归再卧苏台秋。泊舟济阳城，买酒销客愁。登楼拜先生，进爵浇黄流。知章不语先生笑，飞花乱扑过楼头。金陵更无凤凰游，岳阳莫将黄鹤留。乡关浮云蔽落日，题诗却寄施湖州。余为先生牛马走，湖州乃是贺老俦。西塞山，杜若洲，与尔相期钓鳌去，千年江海同悠悠。  

【清溪宫梦仙吟】  
都邑声色区，此有蓬萝风。  
黄埃不入门，十月清溪宫。  
幽阁掩竹牖，舒足眠高舂。  
隔林羽衣人，焚香鸣槁桐。  
微火萦屑沉，绿尘婉空濛。  
凄弦泛寒飙，引声入云中。  
吾不解世曲，聊与神明通。  
思借大鲲翼，小戏沧海东。  
微暝已复来，客调犹未终。  

【戴进风雨归舟图】  
黄陵庙下潇湘浦，西风作寒东作雨。  
鹧鸪啼舌到无声，谁管行人望家苦。  
柳州刺史幸不违，长沙太傅音尘非。  
翠蛾斑管在何处，万古重华呼不归。  

【唐寅画山水歌】  
杜陵一匹好东绢，韦郎上植松两瑽。  
唐寅今如曹不兴，有客乞染淞江绫。  
前山如笑后如怒，疏林如风密如雾。  
黯黯浑疑隔千里，蜿蜿忽辨缘溪路。  
黑云沍苍梧，丹霞标赤城。  
壮哉画工力，九州通尺屏。  
两崖远立觢两角，一道空江浸寥廓。  
吴绫本自淞水剪，谁把淄渑辨清浊。  
茅斋傍江绝低小，羡尔高居长自好。  
今年吴地几鱼鳖，看画转觉心热恼。  
黄金壶中一斗汁，我欲濡毫映手湿。  
莫教童子误褰翻，忽使痴龙携雨出。  

【王右丞山水真迹歌】  
生烟漠漠中有树，树外田家几家住。  
重峦复坞随不断，茅舍时时若菌附。  
两人并向鱼梁涉，一鸟遥从翠微度。  
行云淡映荒水陂，似有斜阳带微昫。  
傍筿白沙明，青林滃沉雾。  
乍明乍晦景万变，想当夏尽秋初处。  
石墙短缘隈，隈水浅萦回。  
宽平一亩敞层屋，板扉犬卧无人开。  
书堂树深昼寂寂，主人应是王摩诘。  
清晨骑鹿看田出，行过柴沜日向夕。  
会招高適与裴迪，共赋辋川佳事毕，  
图成兴尽诗未笔。  

【暮岭归樵图】  
吴山岭头风萧萧，吴山落日红抹腰。  
蜿蜒鸟道自能认，只在山中非市朝。  
烧薪暖酒换鱼煮，五十行歌气如虎。  
朱翁侧足金马门，吾侬未舍无媒路。  

【董烈妇行】  
大壑松不雕，高山石不朽。覆载无改易，世有董烈妇。烈妇王氏名桂芳，十七嫁与董家郎。董郎卧瘵一年死，烈妇呕血手敛藏。当时信誓对日月，谁能上掩日月光。死生契阔志不违，老姑无依老母嫠。母与烈妇伯父期，他年徐与重结褵。为言：“汝婿昔僦居，婿死居停主人将夺之。汝曷来归与汝栖，与汝伯父相因依。”烈妇闻命志益悲：“未闻太行王屋曾为愚公移？天地生我死我自有处，何有一撮茅土为瀍帷？”啼眠风洒洒，母日护之不少舍。后数日母去，谓：“汝送我而后返，吾不汝诈。”妇勉从母归，稍进一饭喀喀哽塞不能下，长号浪浪泪满把。投匕曰：“我去。”母复送之野。烟云惨淡日一抹，宣公桥下水泼泼。妇云：“母乎！河水清且沦漪，吾往从之，乐不可遏。”母闻惊绝色惨怛，大呼褰裳不可脱。渐台水深濑水阔，断萍芒芒强令活。去矣还复入君门，抱君灵主哭诉君：“君神在木闻不闻，肉摧血裂魂纷纶。母去儿解防，儿身终自妨。儿有十尺麻，为君系三纲。”粗粗髽绖移在脰，玉质高悬几筵右。手持元气还乾坤，青天增高地增厚。是时妇年才十八，英风烈烈塞宇宙。呜呼！十五国风一共姜，南朝惟见李侍郎。忠节不但臣节庆，为尔君夫何独幸。岂弟君子洪嘉兴，二年一日风教行。为尔成坟敕埋玉，彤管有绎光荧荧。岂徒肇家声，岂徒信乡俗。歌谣长吏泽，爱戴国家福。慰存尽封恤，树劝望旌复。呜呼！天下多美人，人百其身倘可赎。  

【将归行】  
老龙渡头秋欲归，炎州霜轻叶不飞。  
江东游客未授衣，罗衾支枕歌《式微。  
自余之来日三北，燕吴万里稀消息。  
高堂梦转眼冥冥，山围蛋船天泼墨。  
南溟有龙不可屠，北山有虎不可诛。  
鸳鸯相望怀慈乌，况有岭南多鹧鸪。  

【悲秋（二首）】  
荏苒来鸿去燕期，骚人切切有相宜。  
汉宫新调初翻叶，素女哀音半破丝。  
欲赋心怀无那意，少咨时事未能痴。  
长风短雨时时过，为暑为凉不可知。  
野老今年齐骑省，不从今日见毛斑。  
行过日月知多暇，坐爱星河不可攀。  
俯仰随时看物易，寻常谈事到身难。  
登登两屐江南阁，蒿目西风望子山。  

【秋宵不能寐】  
官街彻夜鼓声悲，万古浑无至静期。  
百事生来酒醒处，七情伤向梦回时。  
红颜交代将人误，青史升沉与世移。  
独起挑灯映窗坐，秋光月色共参差。  

【丹阳晓发】  
京邑到来熟，晓行如赴家。  
月明人渡水，星散树惊鸦。  
灯影依依店，茶声远远车。  
萧骚两秋鬓，无处定生涯。  

【江行】  
渡口人争发，出江舟已微。  
钟声离岸小，帆影逐星稀。  
朔雁连云度，寒潮伴月归。  
苍然山一带，隐隐伏长围。  

【长途】  
长途只是水连天，好景惟应月带烟。  
独有流莺与飞絮，见来浑似绿窗前。  

【京馆闻莺】  
天风吹出掖垣声，浏亮缑山午夜笙。  
错认阊门折杨柳，一时飞梦满江城。  

【自末春入初夏归舟即事】  
往往花移色，交交鸟换鸣。  
云将京国远，水别卫河清。  
高啸迎风转，低眠看树行。  
殷勤吴郡酒，还得此时情。  

【法驾】  
蔚蓝天上郁萧台，五色云旌雉尾开。  
法驾几多牛马走，不教凡世一夫来。  

【壬申闰五廿六晓纪怀】  
庞葛空闻有凤姿，仲谋聊可道佳儿。  
病身日对干戈卧，别泪时看尺素垂。  
半夜鸡声犹慷慨，平生骥足竟驱驰。  
无因便把渔竿去，羞向斜阳弄鬓丝。  

【闲居秋日】  
逃暑因能暂闭关，未须多把古贤攀。  
并抛杯勺方为懒，少事篇章恐碍闲。  
风堕一庭邻寺叶，云开半面隔城山。  
浮生只说潜居易，隐比求名事更艰。  

【绝句】  
白眼青天万里心，门前世事正浮沉。  
日斜睡起无聊甚，独倚阑干看树阴。  

【醉（断酒二年，偶复一醉，为此壬申季夏十七日也）】  
醉来中岁里，那复有童心。  
只觉忘人我，何为更古今。  
山河秋兀兀，星露夜愔愔。  
惆怅惟陶阮，悬知磊磈襟。  

【早春江行】  
五十六年行役身，又漂萍叶及初春。  
柏灯向壁吟残句，江雨敲窗梦故人。  
莺啭上林空倚醉，月生南浦几伤神。  
还家想得儿童笑，毛发苍浪绿绶新。  

【县斋】  
县斋孤坐暂澄怀，未觉飞光两矢催。  
夜雨乡关归梦久，夕阳门巷壮心回。  
非因傲吏偏违俗，且喜微邦称不才。  
坐起忽惊诗景入，西南山色隔城来。  

【循州春雨】  
物候逢春好，春来闷转深。  
山城十日雨，家国百年心。  
海吹饶生冷，蛮云易结阴。  
循州本谪地，何待此愁吟。  

【广州戏题】  
生世投闲四十年，瘴江班顶试鸣弦。  
今朝也是为官日，白日青天闭户眠。  

【丙子重九戏题】  
行年五十壮游肠，几把他乡作故乡。  
万里一身南海畔，客窗独看雨重阳。  

【戏为口号（四月三日苦竹派道中）】  
远人羁客古今悲，昔日慵看惜别诗。  
六口一家分五处，争教不作断肠词。  

【广州别表弟赵二】  
海边三载试琴才，省问烦君两度来。  
天阔风鹏嗟转徙，秋深霜雁独飞回。  
计程驿路过江棹，属买渔蓑挂钓台。  
别酒多倾也能醉，欢情不似故园杯。  

【己卯春日偶作韩致光体】  
亡羊何日返初岐，失马由来未用悲。  
灵药不消心底火，世情犹恶梦中棋。  
三年紫陌长虚屐，一纽铜章只碍诗。  
好景好将闲领取，淡烟明月两参差。  

【庚辰二月廿七日晓官窑舟中口号】  
世棋年矢两相催，绝岭春深与雁回。  
无限胸中未酬事，篷窗灯枕酒醒来。  

【危机】  
世途开步即危机，鱼解深潜鸟解飞。  
欲免虞罗惟一字，灵方千首不如归。  

【夜归】  
雨洗秋光万井明，风高云破月微生。  
还家莫道长酣寝，才听鸡声又出行。  

【次韵表弟蒋烨及门生翁敏见赠喜予归田之作（四首）】  
中条不改旧王官，犹喜书淫共士安。  
汉女红颜非自误，阮公白眼向谁看。  
农人问稼教多秫，道士裁筠赠作冠。  
自喜车来皆长者，只应亲旧倍添欢。  
荷锄欣种渊明田，坦腹还如懒孝先。  
登山自蜡平生屐，载酒时过远近船。  
焉知鱼鸟升沉性，齐得椿菌小大年。  
却笑人间心尚在，欲将青史订愚贤。  
忙是挥毫静弈棋，雕阑日转梦回迟。  
时从王右军临帖，戏学张京兆画眉。  
傍水近开三益径，停车徐咏《四愁诗。  
新来最满平生意，楼上看山独坐时。  
高眠不怕唤当关，一月华胥游未还。  
意在可兼无可处，身居材与不材间。  
琼敷玉藻六七子，金雀雅头十二鬟。  
愧有金陵无李白，栖霞即是虎丘山。  

【卧病】  
鞅掌思将适野情，偶缘风火便相婴。  
悬知智鄙同为虐，且喜闲忙总不行。  
服饵转令谙物性，静思因得检长生。  
医经士典都余策，一卷《南华万物平。  

【无题】  
亭角楼窗取次凭，东风不送笑歌声。  
山村水郭城西路，却放朝云此处行。  

【汉室】  
汉室咸阳建，山河百二开。  
甘泉芝草出，天马大宛来。  
宣室宵衣问，长杨献赋回。  
宁知天禄閤，不用子云才。  

【钱唐玄妙道院夜赋】  
枕席钱唐馆，更时未北还。  
每当身作客，转觉意能闲。  
雨气横秋海，潮声入夜山。  
道人看默坐，应笑鬓轻斑。  

【山窗昼睡】  
身在云房梦亦闲，松头鹤影枕屏间。  
一声隔谷鸣华雉，信手推窗满眼山。  

【寓黄轻车宅雨夜禁直归因戏赠】  
黄昏冷雨湿金鞍，鞮箙提巡绕禁銮。  
星散羽林霜气肃，天临华盖夜光寒。  
鄂君去后衾犹薄，京兆归来黛已残。  
知有游人卧斋阁，一般飞梦出长安。  

【宿金山寺】  
窗中一抹海门焦，珠贝鱼龙共此宵。  
枕得善财参后石，洗来天汉转时潮。  
神游会解灵妃佩，耳静能传少女箫。  
况是梵王宫阙里，莲花叶上暂逍遥。  

【秋晚由震泽松陵入嘉禾道中作（二首）】  
晚发西南郭，秋深雨气偏。  
人家低似岸，湖水大于天。  
日崦长如阁，风樯不用牵。  
辞燕还入越，才费半流年。  
湖尾横波急，船头转港频。  
几家危傍水，一木老存身。  
黄菊看如客，青山坐送人。  
空舟随处泊，不用择行邻。  

【暮春山行】  
小艇出横塘，西山晓气苍。  
水车辛苦妇，山轿冶游郎。  
麦响家家碓，茶提处处筐。  
吴中好风景，最好是农桑。  

【三月初峡山道中】  
春阴春雨复春风，重叠山光湿翠濛。  
一段江南好图画，不堪人在旅途中。  

【与吴大饮酒】  
世事浮云几变更，邻居长听鸟嘤嘤。  
缃编俯仰闲今古，青眼摩挲老弟兄。  
树下送阄高啸饮，水边联袂细吟行。  
胸中三十年来气，终不销沉负友生。  

【寄谢雍】  
谢家兰树有清芬，每诵澄江却忆君。  
想得山庄长夏里，石床眠看度墙云。  

【赠朱孝廉性甫】  
百年贞白旧高楼，傲兀风埃六十秋。  
楚聘寻常来北郭，鲁呼前后只东丘。  
书抄满箧皆亲手，诗草随身半在舟。  
前辈风流惟此老，天公多为后生留。  

【友人郊墅】  
孤墅倚高原，扁舟晚到门。  
琴声虚草阁，月色满江村。  
霜落鱼虾出，烟收花竹繁。  
不须灯下坐，临水好开尊。  

【足梦中句】  
远公莲作社，陶令柳为门。  
止酒用卿法，攒眉吾不言。  
白云时或出，黄菊故应存。  
二老皆寂寞，千秋谁共论。  

【题汤三城南庄子】  
嘉树夹茅堂，城南十亩庄。  
竹窗遥列岫，花树密围墙。  
兔捷罝施路，鱼肥笱在梁。  
每来无世事，只觉道心长。  

【武帝传】  
柞宫凭几画成王，泪落铜仙月似霜。  
王母不来方朔死，茂陵松柏自斜阳。  

【昆福寺】  
坏阁尚岧峣，寒房绕寂寥。  
木撑危殿角，草出断碑腰。  
门钥凝尘灭，香垆火气销。  
竟空惟佛观，亦自有荣雕。  

【隐者】  
白石薜萝房，青山云水乡。  
琴传雷氏斫，书是汲丘藏。  
鹿友同无我，蜂分亦让王。  
枕中藏雅道，一卧即羲皇。  

【再挽子畏】  
少日同怀天下奇，中来出世也曾期。  
朱丝并绝桐薪韵，黄土生埋玉树枝。  
生老病余吾尚在，去来今际子先知。  
当时欲印枢机事，可解中宵入梦思。  

【赠承公】  
墙外西林是宝坊，林间高卧有支郎。  
定回斜日云穿衲，吟断寒更月满床。  
妙梵远通潮隐隐，清阴分与柏苍苍。  
何时为取无生话，共了趺蒲一夜长。  

【赠邻院深上人】  
竹院名童子，茅斋坐已公。  
亦如王舍内，却愧鲁家东。  
共味井泉接，分阴树影中。  
闲眠时唱和，律吕隔墙通。  

【赠安愚柳大中】  
章甫玄端行秘书，穹窿山下竹林居。  
淫如玄晏道不远，愚似龙城乐有余。  
皮几丹黄朝砚杂，烟窗铅素夜灯虚。  
人间幸有云龙遇，惭愧无因屡命车。  

【赠楞伽院老僧】  
庭前柏树手摩挲，世寿宁如僧腊多。  
何物与师相伴住，楞伽山色石湖波。  

【赠道士】  
龙子遗将海上方，换除烟火世间肠。  
三花树顶千秋雪，七宝宫中万杵霜。  
琼管绿箫通廓落，碧文金检佩琳琅。  
松门昼掩烟萝合，独在峰头侍紫阳。  

【送苏瑾】  
柳枝不折折梅花，带去吴中旧物华。  
白雪黄云迷雁影，片帆明日是长沙。  

【静女眠春晓】  
陈月元非璧，荆云本是人。  
抱衾辞永夜，失枕卧娇春。  
嘶马应南陌，流莺在北邻。  
城隅如可俟，无事梦含颦。  

【无题】  
强笑争禁别恨牵，病容憔瘦性依然。  
梨花小院留人坐，罗帐灯昏梦二年。  

【戏题秉叔燕月之什（二首）】  
一饮琼浆骨不尘，五陵才子笔通神。  
帘前队队红妆坐，谁识当年姓沈人。  
无限香云不断霞，凤凰台下谪仙家。  
丹山碧水桃千树，不遇刘郎未是花。  

【秋夜曲】  
明月深穿辘轳井，蕉梧戍削藏石影。  
房帷萤火入还出，绡被轻围明玉冷。  

【皓月】  
玉田金界夜如年，大地人间事几千。  
万籁萧萧微不辨，露繁霜重月盈天。  

【秋宵苦雨】  
井上梧桐阁上钟，林间乌鸟草间虫。  
与君尽是凄凉伴，若伴愁人最是侬。  

【钱选水仙】  
八斗才中画雒神，翠罗轻扬礻末尖尘。  
霅溪老子真能事，更比陈王写得亲。  

【边文进来禽画眉】  
巫峡朝云隔翠波，仙禽无奈晚来多。  
风流只爱张京兆，日日章台走马过。  

【徵明画草】  
光风轻泛绿迢迢，气暖烟和未尽销。  
想得美人帘底坐，月华斜漾翠裙腰。  

【尧民小笔】  
隐者高居不在城，闲来搦笔写平生。  
藤枝策策从何去，葑水东头吊古行。  

【小景】  
浓云压岭雨初至，密叶障林风更多。  
只有渔翁能了事，一枚圆笠半肩蓑。  

【绝句】  
忽见银河水倒倾，森森毛发不胜清。  
悟来只在空山顶，卧听松风夹雨声。  

【杂题画景（四首）】  
江曲柴门日自关，夕阳舟楫断萍间。  
寒流远近长如玉，流过渔矶便不闲。  
柳风欺水细生鳞，山色浮空澹抹银。  
总道江南风景好，从来都让罱泥人。  
花满百花潭北庄，无人同出碧鸡坊。  
因风竹叶浮巾翠，落地松花上屐香。  
历乱茅堂草树深，隐居踪迹杳难寻。  
只应独自携琴去，小答松篁太古音。  
祝氏集外诗  

【彩云东飞月向西效李绅相公莺莺歌】  
彩云东飞月向西，分光换景双凄凄。  
月华再与行云遇，人间有情谁是主。  
障红掩绿心色幽，欢情不满哀怨稠。  
伤鸾恨鹄如何许，两声嘈嘈向归路。  

【忆神妃】  
不见瑶姬八载遥，依稀闻说返丹霄。  
灵云秀雨今何在，留与人间做寂寥。  

【忆青娥】  
云窗梦破十年春，浅笑深颦隔一春。  
时节风光浑似旧，灯花一颗照愁人。  

【秋月】  
铢衣犹是旧霓裳，带得清虚府里香。  
今日轻分三万斛，乞他人世绿衣郎。  

【秋香便面】  
晃玉摇银小扇图，五云楼阁女仙居。  
行间著过秋香字，知是成都薛校书。  

【无题】  
再降微之与牧之，依然记得转轮时。  
玭珠作性收圆业，银粉流香畅艳辞。  
紫凤占祥群玉府，金莺栖尽好花枝。  
宜公正是青春日，两鬓光华未染丝。  

【见仙】  
宝月香云万烛红，玉容当面出帘栊。  
仙人也爱人间乐，只是人间无路通。  

【闲题】  
锦翼文翎处处逢，彩云随月任西东。  
琼浆醉骨三千岁，玉颗联情一万重。  
狂蝶不曾离宝苑，好花都愿嫁东风。  
醉斜小杜吴王国，错认扬州十里红。  

【杜兰香再通玉期】  
墉城冥约久茫茫，半夜飙轮送远香。  
月堕云中千里易，玉生田下十年长。  
榆花会结填河驾，琼液寻倾止渴汤。  
何日秦楼缘事了，一声横玉两文凰。  

【一曲】  
一曲娇歌酒一觞，难醒难醉又难忘。  
争知一别还非易，满地月明归路长。  

【想得】  
斜阳流影入房栊，复绿重红掩映中。  
想得那人新睡起，倚床闲啮绣残绒。  

【何时】  
曾是春楼有好期，幽欢曾遣别人知。  
一团羞颤惟愁慢，万种妖娇不定疑。  
玉穴精神迷肺腑，花房春味逗腰肢。  
何年更作朝云梦，一日悬情十二时。  
附见  
☆梦苏道人（六首）  

【邀祝秀才（二首）】  
懒逐潘家榆柳尘，扶携看尽满城春。  
醉来不唱梅花曲，自度新声教玉人。  
卿月花灯彻夜明，吟肩随处倚倾城。  
明宵倘念孤寒客，共对芸窗一短檠。  

【别后歌丽制不觉引满大醉醉中成四绝句奉纳】  
人言元白再来身，我道奎中降下神。  
谁遣玲珑唱新曲，江南添得十分春。  
红绡春堕彩云中，蜀锦吴绫一日空。  
应是天孙擎好手，特教凡世扫群工。  
的烁梅花嫩柳枝，午妆人倚翠楼时。  
苏州更比扬州好，况有才郎胜牧之。  
假节何年使蜀川，宿期空老霅溪边。  
寻春走马阊门去，几处银筝误拂弦。  

【依韵奉和（四首）】  
谪下司花小吏身，芳菲国里散精神。  
轻红重绿争妍媚，少个蜂王未当春。  
自从元白去寰中，重色轻情妙法空。  
小住祝郎三百岁，为他重作（去声）挽春工。  
栖凤须当碧玉枝，秋娘偏爱少年时。  
兰香慕俊寻张硕，桃叶怜才事献之。  
风情拟我杜樊川，惭愧秋娘拥两边。  
俗眼从渠浪开合，生来粘在十三弦。  

【一把】  
仙魄迷花不自持，花伤难藉草头医。  
争禁一把东阳骨，消得春风日日吹。  

【春游虎丘杂题（一首）】  
春光满郊野，吾独爱西丘。  
碧水一池定，白云千顷流。  
散人歌小海，幼伎拨箜篌。  
远著谢公屐，高登王粲楼。  
人生一杯酒，又是一年游。  
醉扶红袖上飞楼，又是新年第一游。  
欲拨诗肠重进酒，误将纤笋触箜篌。  

【伤春】  
东风吹骨软于绵，病沈愁潘煞有权。  
较绿量红花债负，斟浓酌淡酒因缘。  
三更坐月蟾妃觉，十日衔花蝶使怜。  
短帽轻衫休拟罢，西山蹋遍柳枝烟。  

【遥看隔水倚窗钓鱼】  
芳原落日里，织女夜临河。  
灼灼呈红玉，盈盈隔绿波。  
金环约柔腕，玉体挂轻罗。  
谩自倾银海，无因化水梭。  
承伊纤手弄，深浅任如何。  

【大概】  
绿水兰桡泛雒神，隔阑遥唤送情亲。  
匆匆不记仙人号，大概知同色界人。  

【为黄应龙姬人史凤翔题扇上景】  
绰绰轻红广袖垂，远山移翠上蛾眉。  
阑干倚到春深处，雨暖云香日正迟。  
徐博士祯卿一百二十三首  

【拟萧子显春别曲（四首。以下迪功五集）】  
杂草积色满河塘，杨柳覆额映娇黄。  
春心春望不可极，陇北辽阳俱断肠。  
春风戏蝶一庭花，落日聚雀空城麦。  
半床敝帐掩朝寒，满镜新愁减钗泽。  
贞志宁忘陌上桑，同心共指西陵柏。  
鸣鹂欲乱花发齐，江南草长绿叶萋。  
三边远戍十年妻，惊颜感候那不啼。  
雾里纤纤新月光，机中少妇织流黄。  
可怜断丝不如泪，零落时续不能长。  

【诵陆厥李夫人歌因效其体咏汉武】  
郁金臂上香，龙烛帐中光。昔时愁夜短，今时怨夜长。长夜怨，彻旦思。情漠漠，魂离离。新宫夜雨生香草，故苑秋风销桂枝。欣见帷中步，翻成梦里悲。  

【效何逊咏倡家】  
帘栊秋未晚，花雾夕偏佳。  
暗牖通新烛，虚堂闻落钗。  
淅淅乌栖树，明明月堕怀。  
相思不可见，兰生故绕阶。  

【代炀帝寄内人曲】  
藕丝一尺自言长，情人怀情那可量。  
愿得牵心渡淮水，勿畏风波作小伤。  

【拟谢朓邯郸才人嫁为厮卒妇】  
靡靡辞掖庭，殷勤谢故媛。  
今朝一羽捐，宿昔千金选。  
自怨恩命薄，不恨红颜贱。  
夜雨长蘼芜，秋风入团扇。  
那忍见可怜，脱钗市玉燕。  

【效庾信作】  
绮梁文桂刻，椒壁石脂漫。  
镜床雕孔雀，窗箔织青鸾。  
斜牖银河转，空庭白露团。  
梨花初浴雾，竹影尚低寒。  
不如纨帐里，谁复梦怀兰。  

【秋气篇】  
边城秋气肃，夜惨角声长。  
废草烟中绿，寒云塞上黄。  
万里警烽火，十载忆河梁。  
闻砧俱掩泣，见月共愁乡。  
亦有观津妇，仍闻洛下妆。  
啼粉生阴藓，孤衾恋故香。  
当窗工织素，织指怯缝裳。  
络纬萧萧雨，蒹葭夜夜霜。  
镜尘深一尺，书泪漫千行。  
妾心岂畏晚，思君诚可伤。  

【步出西阊吟】  
步出西阊里，草繁路如缕。  
四望何所有，遥见丘坟郁丱丱。  
悲风萧条百鸟声，寒日潜光昏黍稌。  
低徊步念不自已，魂魄终当归此土。  
还家语妻子，桃根摧伤李代腐。  
沈吟此曲不敢尽，恐君流酸彻肺腑。  

【落花怨】  
青枝参差露华浥，落花辞春不能泣。  
芳闺年少对踌躇，有情无言空怏悒。  
落花含羞拟谢问，颜色与卿不相及。  
江上横波暮转深，江干燕泥生紫蘋。  
前程零落不可保，多谢娇痴薄命人。  

【榆塞叹】  
榆塞西来草似烟，洛阳东望月如钱。  
回肠时时辘轳转，兰心夜夜膏火然。  
虫吟下床露入幔，天河沈沈云曼曼。  
青桐玉井一叶秋，满城寒砧星物换。  
空传草草一行书，谁寄遥遥千里叹。  
会日苦少别离长，人生失意恒过半。  

【王昭君】  
辛苦风沙万里鞍，春红微淡黛痕残。  
单于犹解怜娇色，亲拂胡尘带笑看。  

【结客少年场行】  
雪刃亲将报不平，千金购首未分明。  
醉游酒市无人识，自鬻朱门变姓名。  

【从军行】  
远逐胡兵浃夜行，平明深雪陷龙城。  
重围三日无炊黍，犹突龙骓溃虏营。  

【大道曲】  
长安楼阁互相望，户户珠帘十二行。  
绿水过桥通酒市，春风下马有垂杨。  

【羽林少年行】  
宝马平驰过夕阴，飞丸遥堕掌中金。  
不知富贵缘何事，偏动青楼瞥见心。  

【塞上曲】  
风急交河水正浑，黄沙日落战云昏。  
牛羊满地干戈里，独立营门望五原。  

【文章烟月】  
风霜独卧闲中病，时节偏催壑口蛇。  
篱下落英秋半掬，灯前新梦鬓双华。  
文章江左家家玉，烟月扬州树树花。  
会待此心销灭尽，好持斋钵礼毗耶。  

【偶见】  
深山曲路见桃花，马上匆匆日欲斜。  
可奈玉鞭留不住，又衔春恨到天涯。  

【简伯虎】  
麻纸功名笑浪传，如今袖手了尘缘。  
交朋零落看书札，花月萧条问酒钱。  
数里青山骑犊醉，一床黄叶拥秋眠。  
心期兀兀成幽病，谁与高人办草廛。  

【赠唐居士】  
闲居嗒嗒醉呜呜，转觉微情与世疏。  
贫剩氍毹犹让鹿，病抛鱼肉久甘蔬。  
一龛碧火蒲团夜，十亩黄柑酒瓿车。  
兹事若成须报我，菟裘随地着吾庐。  

【用韵答伯虎】  
高情聊混俗，文技本违时。  
心事难凭梦，流年尽入髭。  
青衫无贵骨，白首少相知。  
独有唐居士，频频慰小诗。  

【怀邢处士参】  
梨花分月一枝明，吟着君诗绕树行。  
闻说里门多下马，若为人世可逃名。  
寂寥风雨眠僧舍，谈笑杯盘醊豆羹。  
数亩山田是吾志，与君终老饭香粳。  

【和叔英怀西崦】  
日暮天寒犹旅舍，风霜裘敝故栖栖。  
悲伤世路吾怜阮，阔略时情子笑嵇。  
狼籍镜痕收白发，团圞灯影饭黄齑。  
此心合废功名愿，何况家山在崦西。  

【燕】  
风暖池塘得意春，水芹烟草一回新。  
傍花掠羽差差影，冲雨归巢煦煦亲。  
眼底兴衰王谢宅，楼中思怨绮罗人。  
闲追往事如相话，只有侬家似旧贫。  

【独立】  
独立溪烟絮帽斜，行人停路问三叉。  
儿童树底烧残叶，估客河中问酒家。  
日暮啄饥喧野雀，天寒争宿集荒鸦。  
官桥寂寞梅花发，愁见南枝又岁华。  

【和答石田先生落花（四首）】  
不须惆怅绿枝稠，毕竟繁华有断头。  
夜雨一庭争怨惜，夕阳半树小淹留。  
佳人踏处弓鞋薄，燕子衔来别院幽。  
满目春光今亦老，可能更管镜中愁。  
门掩残红树树稀，客车休访雨中泥。  
蜂攀故蕊将须护，鸟过空枝破血啼。  
半月帘栊风不定，一川烟景日沉西。  
先生卧病浑难管，拾得余英醉里题。  
歌酒栏干事已非，玉人惆怅卷罗帏。  
可堪荏苒争先谢，更不踌躇各自飞。  
尽扫庭枝风敛怨，偶粘尘网雨冲围。  
今朝蝶似长安客，差况残春寂寞归。  
飘荡东西不自持，多情牵惹有飞丝。  
恩私漫忆曾攀手，精魄难抛未冷枝。  
每戒儿童摇树戏，空烦道路隔墙窥。  
经春为尔添新债，开费清樽落费诗。  

【书海棠扇】  
春风吹堕胭脂泪，散作妖花一树丹。  
可奈五更清梦短，杜鹃声歇雨丝寒。  

【观舞歌】  
今夕何夕灯满堂，金钗夜舞华瑟傍。  
香风拍袂红霞举，玉腕矫矫凌虚翔。  
飘飘云步荡轻佩，八鸾协律鸣锵锵。  
花柔玉软两无力，宛转应节随低昂。  
蟠身蹲伏龟鹤息，延颈直跱螭龙长。  
明珠圆转盘四角，新莲袅娜波中央。  
繁歌急调相迫促，紫燕双入虚帘忙。  
粉脂凝汗朱颜发，明月空梁添素光。  
座中豪客燕赵产，快赏一举连十觞。  
吴才虽不胜杯酌，能握绮笔挥词章。  
聊酬一曲当缣素，清腕不让湓阳郎。  
湓阳涕泗苦不足，风流讵及吴才狂。  

【徐姬诗】  
（金陵有徐姬者，善属诗，蚤死。余尝闻其句云：“杨花厚处春阴薄，清冷不胜单夹衣。”颇爱其有婉思，以诗吊之。）  
绕廊吟罢杨花句，欲觅杨花树已空。  
日暮街头春雪散，杜鹃无力泣东风。  

【追录旧作】  
衡阳声断雁回踪，南国飘零烟莽中。  
纸幔燃灯寒夜雨，水楼吹笛菊花风。  
谁敲急杵催山月，独语愁心对草虫。  
病骨秋容两无赖，一樽挥袂泣飞蓬。  

【效闺中语（二首）】  
小小亭台曲曲栏，支颐独倚悄无言。  
杨花飞处春衫薄，风信今朝第几番。  
绣罢还呼姊妹看，午风晴日满栏干。  
花间打散双蝴蝶，飞过墙儿又作团。  

【春思】  
渺渺春江空落晖，旅人相顾欲沾衣。  
楚王宫外千条柳，不遣飞花送客归。  

【雨泊】  
莲窝渡头燕双语，杨柳萧疏洒飞雨。  
五日舟行一日程，客梦邅回厌湾浦。  
溪烟卧水澹不流，沙草萦毛细难数。  
淹泊空滩归意迷，背雨来船自鸣橹。  

【游侠篇（以下《迪功集）】  
四牡饬朱轩，侠气何翩翩。  
夕骛邯郸道，朝驰函谷关。  
千金饰冠剑，宝服芳且鲜。  
徒御若云浮，周道直如弦。  
堂中养死士，被服皆珠纨。  
枥马厌粱肉，贝甲委如山。  
片言倾五岳，万乘慕其贤。  
诸侯奉白璧，为寿卮酒前。  
合从连赵魏，驾毂出齐燕。  
仗剑归质子，矫节夺兵权。  
皦皦日中议，歃血重一言。  
鸡鸣脱虎口，狗盗乃获全。  
天地相荡蚀，四海如沸渊。  
凭轼一抵掌，解纷谈笑间。  
纵横负奇节，逸气盖八埏。  
慨慷功名会，何言七尺捐。  
策勋山河溢，流光竹帛镌。  
何为坎壈士，抚剑独长叹。  

【猛虎行】  
上山晨采樵，下山逢猛虎。深林丛薄不可度，熊貔巉岩兮向我怒。虎欲食我低头据地而长号，使我心悲泪如雨。舍中无人，言父与妻。爨下又无食，使我孤儿啼。拔剑前致词：“尔胡不仁至此为！凌牙锯齿，食人之肝。拒骨而撑尸，膏血布川谷。乌衔其肉，倒挂东南枝。”恻恻草野中，行哭声正悲。娇女行采桑，道逢野虎抟食之。沧浪之天更不慈，猛虎瞑目若摇思。便复舍我置道傍，我欲东归河无梁。绵绵邈邈，思我故乡。嗟尔行路人，猛虎当关慎莫行，思我父母多苦辛。吁嗟猛虎白额狸斑而黑文，何不渡河而去从彼豺狼群？城中咆哮竟夕闻，吾将诉汝泰山君。《猛虎行且莫歌，泰山之君奈若何！  

【苦寒行】  
凛凛朔气运，悠悠玄象驰。  
北鄙何萧条，漠野恒凄其。  
崇霜依岫结，峨冰凭岸滋。  
飞砂塞门来，胡马厉长悲。  
漂漂密雪兴，叆叆繁云垂。  
穷兽啼原泽，饥乌号树枝。  
无衣叹秦风，卒岁咏豳诗。  
伊予炎荒士，飘飖寄边陲。  
风土有本性，狐貉非所宜。  
饮浆岂执热，怀纩犹抱絺。  
处燥常畏疡，久凉诚恶痺。  
寄谢父与母，游子难久居。  

【白甿歌】  
三星烁烁花满堂，素腕盈盈出洞房。  
垂罗映頠耀明妆，皦若云中开月光。  
流情盼君君莫忘，停歌节舞进玉觞，愿君安坐夜未央。  
旨酒千壶列东厢，美人如花娇北堂。  
齐歌合舞圣世昌，愿得欢娱永未央。  
脂车秣马且踟蹰，百年之会忽须臾。  
东流之水西飞乌，今我不乐何为乎？  

【鹞雀行】  
白鹞捉黄雀，斜盘下九天。  
岂知南山侧，复有虞人弦。  
一发中双翼，忽毙青云端。  
行人皆抚掌，仰视落飞翰。  
弓矢悬马头，少年坐雕鞍。  
持归咸阳市，百鸟争聚观。  
美酒白玉缸，肉腊黄金槃。  
乐哉今日宴，四座争万年。  

【将进酒】  
将进酒，乘杜康。  
大白砗磲为罂锦，作幂燕京字琥珀。  
朱缗三千酒一石，君呼六博我当掷。  
盘中好采颜如花，鸳鸯分翅真可夸。  
壶边小姬拔汉帜，壮士失色徒喧哗。  
拉君髯，劝君酒，人间得失那复有。  
男儿运命未亨嘉，张良空槌博浪沙。  
秦皇按剑搜草泽，竖子来为下邳客。  
一朝崛起佐沛公，身骑苍龙被赤舄。  
灭秦蹙项在掌间，始知桥边老人是黄石。  
狂风吹沙涨黑天，天山雪片落酒筵。  
锦屏绣幕不觉暖，齐讴赵舞绕膝前。  
人生遇酒且快饮，当场为乐须少年，何用窘束坐自煎。  
阳春岂发断蓬草，白日不照黄垆泉。  
君不见刘伶好酒无日醒，幕天席地身冥冥。  
其妻劝止之，举觞向天白，妇人之言不足听。  
又不见汉朝公孙称巨公，脱粟不舂为固穷。  
规行矩步自衒世，不若为虱处裈中。  
丈夫所贵岂穷苦，千载倜傥流英风。  
人言徐卿是痴儿，袖中吴钩何用为。  
长安市上歌击筑，坐客知谁高渐离。  
我醉且倒黄金罍，世人笑我驩糟而扬醨。  
吁嗟！屈原何清，渔父何卑。  
鲁连乃蹈东海死，梅福脱帽青门枝。  
明朝走马报仇去，襄子桥边人岂知。  

【江南乐八首代内作】  
生长在江南，不爱江北住。  
家在阊门西，门垂双柳树。  
阳春二月时，桃李花参差。  
寄言诸姊妹，莫遣恶风吹。  
还乡信自乐，望近转於邑。  
阿母见儿归，定自持侬泣。  
野凫生雏时，乃在河沚中。  
可怜生羽翼，各自恋菰丛。  
橘生江上洲，过江化为枳。  
情性本非殊，风土不相似。  
人言江南薄，江南信自乐。  
采桑作蚕丝，罗绮任侬着。  
与郎计水程，三月定到家。  
庭中赤芍药，烂熳齐作花。  
江南道里长，荆襄在何处。  
闻郎昨夜语，五月潇湘去。  

【陇头流水歌三叠代内作】  
陇水呜咽流，各自东西下。  
生男不下堂，生女弃中野。  
下陇磨剪刀，刀涩指爪柔。  
将刀断割水，那用东西流。  
陇水鸣不止，似闻阿儿语。  
出门不见人，肝肠断绝汝。  

【少年行】  
生长在边城，骑射有声名。  
召募河源去，长屯都护营。  
登山望敌气，间道击胡兵。  
十决推雄战，连呼扶汉旌。  
云中息刁斗，天上扫搀抢。  
坐弄胡笳月，梅花陇水清。  

【从军行】  
贰师将军初出师，横行十万羽林儿。  
隔河追斩呼韩将，乌垒高悬太白旂。  
五垒神兵下玉门，倒倾西海蹴昆仑。  
轻车夜渡交河水，斩首先传吐谷浑。  
调笑胡王坐玉鞍，蛇矛丈八跃如湍。  
天子戎衣遥按剑，将军直为斩楼兰。  
青天碛路挂金微，明月洮河树影稀。  
胡雁哀鸣飞不渡，黄云戍卒几时归？  

【平陵东行】  
共工触天补女娲，后羿射之摧九乌。  
君不见泰山之高屹天柱，有时东崩海水枯。  
秦人筑长城，东笞夷貊北击胡，开阖地户天下枢。  
九关虎豹下食人，髑髅飞血昏风尘，四海望之威天神。  
亦有荆轲起报仇，裂眦向天天为愁，拔剑一呼震万乘。  
快哉壮士谁与俦，儒生抗眉论尧舜，敛手待烹良可羞。  
上卿执圭古崇侈，鲁生弃之若敝屣。  
鸿毛轻死为二桃，笑杀田疆与冶子。  
龙蛇消息各有时，白石落落人岂知。  
季布髡为奴，范睢乃是粪下儿。  
一朝云雷起屯厄，挥刃脱缚扬高眉。  
我今伛偻困蝼蚁，吹沙吸呷若鲋鲤。  
牛涔蠕蠕岂足活，河伯向我夸秋水。  
夜梦凭云忽上天，倾山倒海作龙渊。  
天门中开绕赤电，霓旌雷车导我前。  
空山飒飒走霹雳，草木摧拉飞炎烟。  
丈夫未足哀困穷，仰叹白日回英风。  
不能鼓行青海上，亦当击剑咸阳之市中。  
宁学鉏麑触槐死，羞言投阁仕莽公。  
吾悲夫二子之死也，诚如寒蚓与秋蓬。  

【燕京四时歌（四首）】  
天柳垂丝拂建章，银冰千片落金塘。  
烟花万国行人度，遥指蓬莱春日光。  
暑殿金泉枕碧山，清凉楼阁五台间。  
赤日不行葱岭北，雪花长绕玉门关。  
蓟门桑叶落滹沱，代北浮云鸿雁多。  
莫向云中传尺素，空将明月对颦蛾。  
葡萄新酒泼流霞，十月燕山雪作花。  
天子后庭夸玉树，昭君胡服拂琵琶。  

【拟古宫词（七首）】  
君王无事日临戎，韎韐亲调白玉弓。  
千骑红袍齐扈跸，臂鹰遥出建章宫。  
千场搏戏未言回，鱼钥重重向暮开。  
遥听云中催羯鼓，君王何处打球来。  
剑舞戎歌乐未休，煌煌芝火五城楼。  
班姬独卧昭阳殿，却卷珠帘望女牛。  
十五承恩侍衮旒，宫中初拜大长秋。  
见说上林陪羽猎，君王同着紫云裘。  
兴庆池头漏未阑，梨园弟子曲将残。  
花前更进宫州伎，无那西凉月色寒。  
驰道毵毵御柳垂，春风挟弹羽林儿。  
武皇亲御长杨殿，敕与龙驹控鬛骑。  
狗监离宫承宴欢，掖庭通晚不回銮。  
那能夜夜长门里，银烛薰衣待漏残。  

【杂谣（四首。按此皆纪正德五年八月之变也）】  
夫为虏，妻为囚，少妇出门走，道逢爷娘不敢收。东市街，西市街，黄符下，使者来。狗觫觫，鸡鸣飞上屋，风吹门前草肃肃。  
坏我民居田，树子桐与郤。桐郤何青青，素车不得下。  
狐彭彭，兔逐逐，反顾奔以北。弯弓来，弯弓来。  
沼我乎逵兮，筑子之栖兮。木槿陨落，巢安归兮？  

【古意二首赠刘子】  
空为郢中客，不见郢中吟。  
美人高堂上，自奏山水音。  
帝子葬何处，潇湘云正深。  
寂寥谁共赏，江上独伤心。  
楚妃一失宠，独宿楚江阴。  
虽念容华落，终怜缱绻心。  
闻说章台畔，畋游欢自淫。  
今日宫中事，不言谗妒深。  

【赠王渊之】  
（渊之放游濩落廿年，顷来京师，将从卑宦，饮以卮酒，并为歌赠之。）  
君不见十月狂风吹白雪，长安城中地欲裂。  
朱门酒垆红炙天，空里琼花旋消灭。  
由来都国盛繁华，青云络绎满仙车。  
浪说黄金赐寒士，争言白璧谒侯家。  
骄矜意气遥相羡，片善朝推蒙夕荐。  
待诏虚沉金马门，传宣直上麒麟殿。  
王郎濩落尔何求，千里乘驴被黑裘。  
空论作赋称才子，未肯低眉事贵游。  
知君不得逢杨意，终愧明时老督邮。  

【答顾郎中华玉】  
昔居长安西，今居长安北。  
蓬门卧病秋潦繁，十日不出生荆棘。  
牵泥匍匐入学宫，马瘦翻愁足无力。  
慵疏颇被诸生讥，虚名何用时人识。  
京师卖文贱于土，饥肠不救齑盐食。  
去年作吏在法曹，月俸送官空署职。  
床头一瓮不满储，囊里无钱作沽直。  
归来困顿不得醉，儿女荒凉妇叹息。  
今年调官去懊恼，苦笑先生禄太啬。  
釜中粟少作糜薄，白碗盛来映肤色。  
丈夫但免沟壑辱，日饮藜羹胜羊肉。  
平生富贵亦何有，羸躯幸自弛耕牧。  
但愿时丰民物安，官府清廉盗贼伏。  
人人鼓腹厌粱菽，先生虽病甘苜蓿。  
一朝雷雨濯亨衢，坐见诸公执中轴。  
先生翛然卷怀退，茅斋归向南山卜。  

【入沛】  
落日遍草色，游子入沛乡。  
如何缅兹土，能令心慨慷。  
道逢守津吏，问客来何方。  
一为陈风俗，三叹久徬徨。  
前者贰尹家，会客具酒浆。  
遣吏出市物，吏私入己囊。  
尹讯卑以纾，吏言伉以张。  
回身赴入河，尹慑亲扶将。  
矫矫鸷悍气，重忿复轻亡。  
由来英雄气，傥荡出芒砀。  
予听此言立，侧想《大风章。  
抚剑一为歌，春宇无精光。  
原野厉长飙，飞鸟不遑翔。  
瞿瞿蟋蟀叹，凄恻感陶唐。  

【彭蠡】  
茫茫彭蠡口，隐隐鄱阳岑。  
地涌三辰动，江连九派深。  
扬舲武昌客，发兴豫章吟。  
不见垂纶叟，烟波空我心。  

【在武昌作】  
洞庭叶未下，潇湘秋欲生。  
高斋今夜雨，独卧武昌城。  
重以桑梓念，凄其江汉情。  
不知天外雁，何事乐南征。  

【晓下庐山】  
下山鼯鼠啼，藤竹使人迷。  
多谢东林月，殷勤过虎溪。  

【登支硎山楼迟游侣】  
谷寺怜幽密，兹楼表丽观。  
烟云连壑动，竹树入门寒。  
独往迷前径，凭高迟所欢。  
时闻有清磬，遥出暮林端。  

【长陵西望泰陵】  
昔送宫车出，长悲西雍门。  
今来寒食节，独望灞陵园。  
杳杳仙城闭，萋萋封树繁。  
当时侍从客，恸哭几人存。  

【九日游眺二绝句】  
频年摇落寄边州，无赖今晨强出游。  
从教乌帽欺人发，不耐黄花乱客愁。  
西门沙丘颓欲崩，思望芒山强自登。  
正愁陇树模糊甚，更著浮云蔽泰陵。  

【浙江驿下作】  
自叹南浮客，崎岖驿岭遥。  
川途澹斜日，钲鼓送扬桡。  
水势含沧海，山形折落潮。  
夷墟不可问，徒使旅心摇。  

【送友】  
瓜生葛薪下，缘蔓义相因。  
人生结交故，婉娈自怀亲。  
交义谅不远，戚若同株根。  
勿采棘下瓜，棘伤多苦辛。  
不惜伤者苦，但恐株荄分。  
念当与子别，恻恻伤我神。  

【留别边子】  
我车驾言迈，将子城之隅。  
岂无他人亲，惓恋心自知。  
握手一为叹，忽忽从此辞。  
驱车何迢迢，迢迢复迟迟。  
匪我车轮迟，行子有所思。  
登高望河水，河水何弥弥。  
褰裳欲涉之，俯首以踟蹰。  
孤杨生河干，袅袅何差差。  
民生失俦匹，恻尔令心悲。  

【送士选侍御】  
壮士乐长征，门前边马鸣。  
春风三月柳，吹暗大同城。  
芦沟桥下东流水，故人一樽情未已。  
胡天飞尽陇头云，唯见居庸暮山紫。  
羡君鞍马速流星，予亦孤帆下洞庭。  
塞北荆南心万里，佩刀长揖向都亭。  

【送范静之迁威州（四首）】  
吾怜范巨卿，悃愊不邀名。  
作吏竹林下，清风讼狱平。  
与君同得罪，独窜夜郎城。  
万里巴江水，相思猿狖鸣。  
闻上巴江峡，黄牛峡最迟。  
君听流水意，何似陇头悲。  
尔向巫山日，瞿塘春可怜。  
柳丝娇绿水，白雪媚阳天。  
玉罍为糟蘖，巴川即酒泉。  
乘舟捉明月，直到女牛边。  

【送耿晦之守湖州】  
远下吴江向霅川，高秋风物倍澄鲜。  
幹緌菰叶翠相乱，锦石游鳞清可怜。  
邮渚挝频津吏鼓，渔歌唱近使君船。  
吴兴岘山足胜事，汉水襄阳空昔贤。  

【送萧若愚】  
送君南下巴渝深，予亦迢迢湘水心。  
前路不知何地别，千山万壑暮猿吟。  

【青门歌送吴郎】  
吴郎醉嗜长安酒，落魄自言为客久。  
走马频看上苑花，回鞭几折青门柳。  
青门曈曈鱼钥开，乳燕游丝相逐来。  
柳下雕鞍留别袂，花间酒盏覆苍苔。  
浮云去去辞城阙，芳草连天那可歇。  
野店春风听早莺，关河晓树悬星月。  
千里淮流双画桡，广陵驿前逢暮潮。  
落日帆归扬子渡，青山家对伯通桥。  
吾家流水元非隔，宛转胥台通巷陌。  
草长难寻仲蔚居，林深不辨陶潜宅。  
清溪屋下可垂纶，复有莼羹足献亲。  
君归倘食冰丝鲙，为念羁栖塞北人。  

【赠别献吉】  
尔放金鸡别帝乡，何如李白在浔阳。  
日暮经过燕赵客，解裘同醉酒垆傍。  
徘徊桂树凉飙发，仰视明河秋夜长。  
此去梁园逢雨雪，知予遥度赤城梁。  

【送友人还吴】  
阳月随阳雁，遥从塞上来。  
北人江北望，不见陇头梅。  
坐下杨朱泪，吟为庄舄哀。  
聊传数行札，千里送君回。  

【送萧少府】  
矫矫双凫塞陇分，武夷残雪半春云。  
玉洞只愁仙隐去，洛阳花下不逢君。  

【送顾马湖孔昭（二首）】  
巴东明月巴西歌，两岸梅花羌笛多。  
一曲停桡双泪落，猿声三峡若为过。  
锦水由来胜若耶，兰桡三月泛桃花。  
巴儿见客能歌舞，蜀女明妆笑浣纱。  

【安南歌送沈使君】  
借问炎交路若何，片帆南指广州过。  
知君怕见榔桄树，近岭猿声日渐多。  

【送方山人】  
严子滩头花落时，水清云碧净涟漪。  
孤舟相逐飞花去，一日看山到武夷。  

【送盛斯徵赴长沙】  
昔愁越隽千峰仄，转入巴渝万里赊。  
岂料圣恩怜贾谊，犹烦佐郡出长沙。  
蛮中瘴远三湘水，江畔春逢十月花。  
遥听岳阳楼上笛，可能回首忆京华。  

【唐生将卜筑桃花坞谋家无赀贻书见让寄此解嘲】  
予昔攀白日，虹霓干紫庭。  
浮沉帝座侧，无人知岁星。  
侧待公车无所欢，聊骑天马出长安。  
南下苍江浮七泽，还携谢客弄波澜。  
青倪中开秀庐岳，瀑布洒入千峰寒。  
冥冥仙气贯南斗，直欲凌身烧大丹。  
回裾西拂巫山浦，浩荡欢心间云雨。  
归来欲奏楚王书，汉主上林方好武。  
黄金不遇心自吁，白璧无媒翻见侮。  
昨日结交燕少年，酣歌击筑市中眠。  
正逢天子失颜色，夺俸经时无酒钱。  
入门百结鹔鹴尽，笑立文君明镜前。  
却思旧日高阳侣，黄公酒垆何处边。  
天下绨袍谁不怜，郄卿未具山中橐，何人为买剡溪田。  
唐伯虎，真侠客。  
十年与尔青云交，倾心置腹无所惜。  
击我剑，拂君缨。  
请歌《鹦鹉篇，为奏朱丝绳。  
胡为扰扰苍蝇之恶声？  
我今蹭蹬尚如此，嗟尔悠悠世上名。  

【寄华玉】  
去岁君为蓟门客，燕山雪暗秦云白。  
马上相逢脱紫貂，朝回沽酒城南陌。  
燕山此日雪雰雰，只见秦云不见君。  
胡天白雁南飞尽，千里相思那得闻。  

【驾出南郊退简边乔二太常】  
斋殿銮舆下，郊宫凤野开。  
霜戈迎日动，芝盖拂云来。  
辇道前旌直，钩陈翼骑回。  
甘泉枚朔侍，词赋接仙才。  

【秋日怀李郎中】  
秋兴因高赋，雄才忆省郎。  
山川思不极，云树莽葱苍。  
对酒知时变，看花感别长。  
如何霜后雁，犹未达潇湘。  

【过乔侍郎省中因怀献吉】  
东掖当年署，长廊故柳斜。  
久辞陈子榻，重谒谢公衙。  
厅事垂蛛网，高檐噪晚鸦。  
风烟那可忆，飘泊惜瑶华。  

【怀往（二首）】  
昔我逢休景，结交共云翔。  
秦客穆修矩，鲁生蔚令章。  
同声展言笑，四座发芬芳。  
北牖湛清酒，明月出西方。  
广署灭流尘，兰灯扬朱光。  
极意连篇翰，良夜殊未央。  
欢宴丰时豫，千秋焉可忘。  
流光一朝绝，抚膺增慨慷。  
穴虫测序改，客鸟知时宴。  
严风振中野，凝霜薄飞观。  
褰裳启东户，河星出有灿。  
耿耿不遑寐，沉思遂回乱。  
何以终遥夕，明灯且濡翰。  
自我违之子，苑藻绝流玩。  
郢斤不存目，流俗耻垩墁。  
块处空堂中，谁为发言粲。  
感慨申微词，伫立倚长叹。  

【偶述】  
圣人嘉礼在元年，内使新从十道还。  
欲遣鸾仪迎月姊，禁中宣敕会金钱。  

【观田魏二廷尉射歌】  
魏子手挽高丽弓，气满两石开青虹。  
田郎亦自号猛手，谈笑弯弓自裹肘。  
秋风系马古原下，合耦翩翩习步射。  
眼中何有百步的，强干惯使千年柘。  
共惊二子手法利，突如流星中如树。  
侧身仰视秋云开，飞鸟顾之不敢度。  
壮哉二子气如虹，左挥右霍谁争雄。  
燕山秋高太白动，寒日猎猎吹胡风。  
前时出军大同垒，红缨白马多乳子。  
柔丝斗弩不解持，吹竽之滥诚可嗤。  
彼乳子者何足道，可惜王师直为老。  
吁嗟！  
田魏二子真雄才，高坛大纛何有哉！  

【月】  
故园今夜月，迢递向人明。  
只自悬清汉，那知隔凤城。  
气兼风露发，光逼曙乌惊。  
何事江山外，能催白发生。  

【凤凰山园杂咏（二首）】  
凤鸟期不来，瑶华几销歇。  
唯有山中人，吹箫弄明月。  
仙人好博弈，时下绿云中。  
一片苍苔石，落花长自红。  

【沅溪潘进士在长安逆旅中见庭下山丹花诘其主云是沅中移来感而赋诗命予嗣响】  
故苑花空发，他乡莺自啼。  
主人孤馆里，斜日楚云西。  

【十六夜月】  
乍满亏俄及，缘明晦易侵。  
不妨愁玉兔，尝恐近浮阴。  
白露丹枫远，清光紫闼深。  
如何鸿雁急，噭噭有惊音。  

【土城（以下皇甫氏刊《外集）】  
边风万里来，忽聚土城口。  
土城无人行，独客倚衰柳。  
惊沙何冥冥，古树临荒戍。  
身是太平人，愁见沙漠路。  

【内中偶述】  
朱筥殊方贡，黄旗使者回。  
内园春未到，青笋渡江来。  

【大殡词】  
阳月群阳闭玉泉，六龙回驭伏虞渊。  
蓬莱阁下千官哭，一代山河十八年。  
平明中使忽传来，辞奠群宗太庙开。  
金井桥边仙辇别，隆宗门外哭声回。  

【春思】  
渺渺春江空落晖，行人相顾欲沾衣。  
楚王宫外千条柳，不遣飞花送客归。  
都少卿穆三首  

【次韵边太常】  
深居休叹食无鱼，诗思春来说有余。  
苦爱弄风池畔柳，纤条时拂手中书。  

【悼张灵】  
写画哦诗意自便，科场休谓子无缘。  
高楼明月依然在，辽鹤归来定几年。  

【悼姚广】  
菼屋高吟兴浩然，六书精究到旁偏。  
横门溪水流呜咽，不见当年问字船。  
邢处士参六首  

【怀友诗】  
（友凡九人，为吴爟次明、文徵明徵仲、吴奕嗣业、蔡羽九逵、钱同爱孔周、陈淳道复、汤珍子重、王守履约、王宠履吉，作于正德丁丑、庚辰之间。前后一十八首，今录二首。）  

【吴奕嗣业】  
共泛荒溪际，匆匆两月来。  
薰风老苜蓿，霖雨熟杨梅。  
裹茗寻僧试，看花许客陪。  
遥知明月夜，独棹酒船回。  

【蔡羽九逵】  
羡子湖山胜，来游路却遥。  
开园咏芍药，入寺探樱桃。  
夜月黄金缕，春风碧玉箫。  
终年劳苦想，洞府隔凡嚣。  

【寒食与朱尧民张梦晋郊行读道旁遗碑感而风咏】  
冷落郊原值禁烟，红桃一树倩人怜。  
行来尽拂残碑看，若个能知后百年。  

【赠王山人】  
耆年身不倦，行乐在田园。  
覆宅榆桑郁，聚村宗族繁。  
魏三风格少，杜五典刑存。  
喜不嫌余懒，闲来每过门。  

【题东禅璿公房】  
东城少僧寺，赖此堪寄迹。  
独往路不迂，尝来意还适。  
暖风逗莺花，宿雨滋燕麦。  
不有高闲徒，凭谁话今昔。  

【寄玄敬】  
函丈论文十载余，暂违接席笑慵疏。  
要知泉石蒙题品，谩遣椷封候起居。  
满座宾朋应贳酒，一楼灯火想雠书。  
新春未肯经郛郭，孤负蓬门日扫除。  
朱处士存理五首  

【僦松轩避暑漫兴】  
溪南借我双松树，六月虚堂面水开。  
松下清吟成漫兴，酒边凉雨洗炎埃。  
一声老鹤月中听，万里秋涛天外来。  
自把残书堪卧读，先令童子扫莓苔。  

【松下迟杨君谦不至（二首）】  
松下欹眠客不来，乘凉起坐一衔杯。  
书声聒耳杂松籁，白昼满天风雨猜。  
松下翻书坐石床，书鱼晴落砚波凉。  
须臾月出照书上，历历蝇头字几行。  

【九日】  
松下行行二三子，书声白昼草堂开。  
老夫把卷仍自读，旧雨到门今不来。  
苔石无尘棋局在，莎汀有水钓船回。  
秋风篱落偏萧索，独嗅寒花持酒杯。  

【宿光福寺】  
短策行行一里余，松林过雨步徐徐。  
半泓墨沼窥遗迹，数仞龟峰望远墟。  
石磴夏凉青荔合，山扉昼寂绿蕉舒。  
夕阳突兀浮图影，送目长天罨画如。  
朱处士凯三首  

【题郑所南画兰】  
渚宫春冷北风寒，九畹萧条入塞垣。  
老死灵均在南国，百年谁为赋《招魂？  

【下小茅峰行平野约四五里入玉晨观】  
先朝台殿影重重，香霭霏微散碧空。  
金液妙存云笈里，玉晨形在宝珠中。  
桧生左纽天机契，龙豢前池海脉通。  
绿发仙翁披鹿褐，一龛神气与生同。  

【茅山中人皆不饮泉水悉下汲于注壑又不善蓄佳茗住兹三日清苦之味颇未沾唇既归作三十韵以自解兼呈社中诸友】  
情闲好品茶，性淡能辨水。  
江左几泓泉，勺勺定媸美。  
浙右园焙栽，种种别妙理。  
七宝白云淳，石井剑池泚。  
敻乎惠麓流，名下无虚士。  
金沙与於潜，实难为娣姒。  
顾阳针芒如，他山麦颗比。  
斫射联吉祥，碧叶光薿薿。  
唐贡接真珠，绿丛秀蕊蕊。  
串膏浪有名，生膏久亡矣。  
当时境会亭，今也生荆杞。  
对景访遗踪，险峻屡曾履。  
事须身所亲，趣在工夫里。  
正法陆生经，傍参诸野史。  
竹炉与箬筐，相随无远迩。  
穷源汲水清，篝火烹旗紫。  
应手倾入壶，蟹眼若浮蚁。  
甘腴胜醍醐，芳香夺兰芷。  
杯面铺白花，盏底绝纤滓。  
醉目闭即舒，倦体卧还起。  
诗腑常焦枯，七碗犹未已。  
同好唯两僧，合志只三子。  
争新与斗奇，各尽胸中技。  
遂结夙世缘，任彼老饕訾。  
寻真到华阳，岂以口腹恃。  
款食颇精丰，供饮何率尔。  
漫呼出厨间，熟汤差可拟。  
噤呷润渴喉，敢将唇大哆。  
吾社适闻之，笑我应见齿。  
明年再往兹，裹茗置行李。  
刘秀才嘉纟育二首  

【过吉祥寺题壁】  
城里幽栖古寺闲，相依半日便思还。  
汗衣未了奔驰债，便是逢僧怕问山。  

【过吴嗣业东庄】  
尘容与俗情，到此异平生。  
始向亭中坐，还来树下行。  
小池当面净，独鸟隔林鸣。  
更劝君栽竹，他年约听声。  
