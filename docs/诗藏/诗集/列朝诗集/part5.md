---
title: 第5部分
index: true
icon: editor
order: 5
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●甲集第十一  

陶学士安五十六首  

【送程子厚还新安（子厚精阴阳家，尝教授铅山阴阳学，调太平）】  
於穆苍灵运，元化无始终。  
垂象炳躔逡，积闰成岁功。  
茫茫万古余，坐致理则同。  
清台窥玉管，缇帷侯律筒。  
教筵分列郡，设官效儒宫。  
新安万山深，闭户象数攻。  
青袍客江上，宾友蔼文风。  
望气登危城，占星指遥空。  
泉清壶漏滴，表正阳晷中。  
寒毡能慰藉，杯酒聊自充。  
风高白云飞，澄波送归篷。  
佳哉泉石墟，树色环青葱。  
凤凰衔书来，招邀游紫宫。  
扫清黄道尘，晓望扶桑红。  

【述寓（长明道书院作）】  
夙志慕前矩，琴趣愧难续。  
弃米曾赋归，云何效奔逐。  
慈亲日向老，无以报鞠育。  
明经不取士，奉养心未足。  
携家客秦淮，苍苔蔽荒屋。  
年丰公廪虚，半载不沾禄。  
妻子乐我贫，朝夕共釭粥。  
母心爱两孙，每食分鼎肉。  
自怜头上巾，兴到无酒漉。  
怡然坐窗下，一笑对秋菊。  

【秋风辞送梁生】  
凉飙荡平野，远送宾鸿翔。  
萧萧西北来，草木忽变黄。  
不惜草木衰，寒入客子裳。  
晓窗凋鬓影，夜堂摇烛光。  
值此素节宴，令人怀故乡。  
援琴赋将归，苦雨菊有芳。  
盼望扫积阴，下土见太阳。  
明当吹羽翰，高飞戾穹苍。  

【九日登高翠微亭分韵得满字】  
山川甚雄丽，积雨为磨浣。  
天开秋气清，游娱共萧散。  
石径接巉岩，兴到行不懒。  
微霜护新晴，杲日送余暖。  
层岭蹑高寒，境胜世所罕。  
苍茫四无极，自恨目力短。  
危亭基藓残，麋鹿荒町疃。  
居然龙虎势，城郭在平坦。  
崇阿吊离宫，老木荫僧馆。  
松云引徐步，兰露入清盥。  
况当重九节，野菊相留款。  
宾朋笑语间，文理谢雕纂。  
好风袭尊俎，幽鸟哢丝管。  
人生光景速，每恨乐事缓。  
嘉会幸一逢，何辞累觞满。  

【癸卯闰三月十九日奉旨代祠宝公遇环中子于山中送余出寺余止之环中子曰不出圆悟关因续为句】  
不出圆悟关，已入清净境。  
长松闭虚岩，阒坐吊孤影。  
我行宝珠林，闻君万缘屏。  
意将叩玄奥，未敢辄呼警。  
童子倚马睡，侍卒息驰骋。  
飞亭揽空翠，木末潮万顷。  
茕然忽我即，握手语高岭。  
脱屣人世外，豁若春梦醒。  
霏霞栖泬寥，幽云荫苍冷。  
万叶发远香，半天觉清迥。  
山水多胜事，兴到暂同领。  
嘉君匪逃儒，默几聊习静。  
楼阁起太空，先见常炯炯。  
沸海指龙涛，神光破溟涬。  
惜无浮生闲，共此白昼永。  

【梦觉】  
梦觉山雨来，万点击虚瓦。  
泠泠玉磬音，隳我羁枕下。  
回飙撼松涛，曲奏迭高雅。  
此身卧钧天，傲睨洞庭野。  
造物慰孤寂，作意为陶写。  
残夜破幽阒，心耳俱洒洒。  
清吟答洪调，勿谓和者寡。  

【秦友谅元帅邀饮】  
戎帅忽踵门，拱手向我语。  
儿从金陵来，江船载酒脯。  
请公饮一觞，陪坐无杂侣。  
但有守镇官，新晴共鸡黍。  
老夫慨然诺，策杖至其户。  
盘飧已罗列，爵行闻乐府。  
不意寂寞滨，乃有此樽俎。  
郡民方凋瘵，贫家受饥苦。  
安得皆醉饱，丰年欢屡舞。  

【书事三十韵】  
离家仲冬望，溯江至鄂渚。  
凄风裂重裘，大雪惨行旅。  
蹉跎岁华晏，洲边感鹦鹉。  
今年春二月，玺书命守土。  
两旬抵黄州，又值连月雨。  
披榛古瓦场，诛茅创廨宇。  
四招复业民，疮残必摩抚。  
事简虽得暇，怀国郁心腑。  
梦登阁道上，隔水不得语。  
觉后山月西，孤影在荒堵。  
新晴云雾卷，南方早炎暑。  
夏衣家未寄，昼汗生髀股。  
对客扪虱谈，痒多翻成苦。  
土无絺绤卖，间有乏资与。  
空存麻城名，不见制白筼。  
赤日烁闾阎，卉服多困屡。  
一物差可意，美竹产村坞。  
削皮为枕簟，纤巧类织组。  
凉光泛琉璃，病后难寝处。  
此身不足惜，所愿六事举。  
闵兹烽燹余，民命满荆楚。  
可怪近日来，船兵忽暴御。  
快桨躐洪涛，劫货杀物主。  
登岸拆邮亭，伏莽袭商贾。  
巴河遇三人，投之急流去。  
一人浮水还，赤体无寸缕。  
疆域幸开辟，道路仍龃龉。  
偶逢使者归，封书闻政府。  
敢陈骨鲠言，天高听常俯。  
踪迹悬幽远，庶效涓埃补。  

【江色】  
竹屋晨启关，江色直飞入。  
空碧压几案，阴阴四壁湿。  
玻璃作天地，泠然手可挹。  
万象随升降，元气动呼吸。  
临岸步观涨，石阶没千级。  
岷巴与湘汉，众水大会集。  
合流东北去，海水亦起立。  

【当门小山】  
山脚踏墙头，全身尽呈露。  
殆类知己人，豁达吐心腑。  
秀色排闼入，意多默无语。  
晚来白雾起，对面不得睹。  
夜坐虚檐下，惆怅失佳侣。  
晓翠忽舒颜，为尔早开户。  

【龟头山】  
我闻龟头山，乃在麻城县。  
东离八十里，高峻远先见。  
伸向南行，欲桥仍俯颤。  
巨吻谽谺张，穹脊坼绞现。  
锐峰尾突扬，垂陇足深浅。  
戴石被介甲，嘘云零雨霰。  
仿佛洛书出，峍兀海鳌抃。  
绵延地一舍，巇险行不遍。  
形貌肖灵真，活动生孽变。  
不知在何时，传自旧俗谚。  
窃食太仓米，官耗岁常洊。  
粪田东义州，丰肥最淮甸。  
天心恶馋暴，猛风激飞电。  
霹雳振颔下，凿去唇一片。  
地灵锁跌爪，骨死永不转。  
至今涎沫凝，石乳方气扇。  
文皇避暑亭，过此暂留恋。  
试剑斩石裂，马迹尚可辨。  
禅寺傍龟峰，兵火毁楼殿。  
罗汉遗脚踪，锦绣生采绚。  
虎跑清泉涌，飞瀑日光炫。  
矮碧千年松，不盈一尺羡。  
石面开小莲，或白或如茜。  
佳草解百毒，重楼袅金线。  
二级四楼垂，三级九丝练。  
雌雄骈发处，群草停蔓莚。  
有蛇白花纹，刚尾插石健。  
直立长丈余，吐气毒炽煽。  
飞禽触即僵，随吸下供膳。  
又有鳖皮蛇，褊阔类街面。  
尾尖首如狗，吐丝草头缠。  
人行犯其丝，逐啖恣所便。  
曾遇五猎犬，一犬被其咽。  
腹饱痴不动，四犬怒咬穿。  
野人舁入市，《山海经未传。  
白艾最可妙，土产入贡献。  
低叶拂婆娑，大叶展葱蒨。  
草深妨长茂，耘耨如治佃。  
端午官采刈，禳毒先祭綍。  
精制似纯绵，硝疾胜瞑眩。  
一炷火力透，贯串速如箭。  
暖具作毡褥，裹膝疗寒倦。  
赠名张化主，灵响起塔院。  
遂名佛道艾，且可充赠饯。  
此事得之谁，罗判吏陈宪。  

【悼故妻喻氏（壬寅卒于黄州官舍）】  
世治寿为福，唯恐不百年。  
天下兵兴时，病中福亦全。  
行年四十七，伏枕竟不痊。  
非夭亦非寿，正命赋自天。  
夙昔性婉娩，志操仍泠然。  
父兄富田宅，姑妹丰货钱。  
嫁为贫士妻，殆类少君贤。  
资送物固华，澹素乃所便。  
身不服锦绣，首不饰珠璇。  
心不好暇逸，口不嗜肥鲜。  
乃肃闺阃仪，耻为粉黛妍。  
先母未五旬，性严常见怜。  
缉麻躬机杼，具膳进几筵。  
灯下勤补纫，宵昼不遑眠。  
絪空无私镪，有即献姑前。  
劝我广儒业，日夕当乾乾。  
居内理家务，因得力学专。  
充贡赴南宫，点额辞幽燕。  
檄作书院长，金陵坐寒毡。  
为我奉母来，承颜意弥虔。  
宾朋常满堂，酒食罗俎笾。  
再调余姚山，孤踪涉长川。  
在家能色养，母心免悬悬。  
江南开大阃，幕下叨备员。  
石城奏雄捷，衔命使淮埏。  
风尘塞道路，百里如数千。  
慈亲念行子，加飡茕气缠。  
茕茕奉汤药，深夜更煮釭。  
心劳不可救，恸绝郁莫宣。  
慎终礼必诚，浅土封亦坚。  
庶冀良人归，中心无悔愆。  
移家指凤台，华省初依莲。  
临行辍膏沐，其母问何缘。  
再拜恳致请，方今烽火连。  
郊野难安居，愿随母同迁。  
未能报劬劳，不忍更弃捐。  
母意似未俞，挽之强登船。  
其族后遭兵，母独遐算绵。  
送终毕大事，笃孝情勤拳。  
生长两男儿，教以攻简编。  
怠逸必切责，不为私爱牵。  
日用有节制，时祀常洁蠲。  
忽我病二载，将谓难久延。  
何意壬寅冬，瞑目在我先。  
是时领公务，夜宿郭北田。  
意若待我别，气息犹恋咽。  
达旦望不来，长逝魂翩翩。  
日午及到家，偃卧面覆绵。  
头发如漆黑，容色清娟娟。  
凭床唤不醒，挥泪深彻渊。  
不得亲永诀，衷肠疚如穿。  
惨惨夜无寐，镜破安可圆。  
辅翣卫輀车，相送城南阡。  
身虽不及老，生来少忧煎。  
时危不识兵，岁饥不断烟。  
礼义足自防，又合七诫篇。  
有子俱在侍，有孙可绍传。  
生顺死亦安，无憾入黄泉。  
姑孰卜佳山，骸骨终当旋。  
同穴在异时，述此垂曾玄。  

【至正戊子下第南归与同贡黄章仲珍雷燧景阳同舟仲珍赋诗因走笔次韵】  
凤城酒美燕姬歌，禁花红飘金水河。  
雨香翠岛春昼暖，鱼龙陆海扬风波。  
天门咫尺到不得，奈此飙摧云翼何。  
时乎未至应有待，壮年不必伤蹉跎。  
君看松柏成大材，历岁雪霜谁见过。  
拂衣南出指归路，回首京阙山嵯峨。  
日高原头红雾散，潮平沽口青铜磨。  
牵船溯流狂吹逆，登车避闸飞尘多。  
黄楼凭河远眺望，身如冥鸿超网罗。  
客涂笑语浣羁思，词锋捷出如挥戈。  
天生人才必用世，岂无文藻宣金科。  
鸾台凤阁总华要，不然玉署聊鸣珂。  
丈夫小挫未为辱，正气耿耿非有它。  
匣中古砚助神变，铜蟾饱水手屡摩。  
随身亦有勋业镜，依然照我颜色酡。  
与君今日动高兴，买酒共酌浇天和。  

【五月旦日与黄仲珍雷景阳酌于维扬抵暮出城晓至瓜洲有怀同贡金景兰姚仲诚周于一林元凯相约不至更次韵为别以寄拳拳之余意】  
荡舟竹西闻好歌，飘如仙槎泛银河。  
青楼傍市卷朱箔，舞裾绿皱如春波。  
香消红药采鸾去，其如青镜寂寞何。  
金盘露清笋牙白，小住半日非蹉跎。  
雪乳泉甘醒午醉，琼花雾散与客过。  
吹箫玉人杳然逝，桥亭拂柳空峨峨。  
橹声带晚出城去，初月光吐新镰磨。  
梅天雨歇黄潦涨，瓜洲渡近青山多。  
我怀初归有髦士，金姚学富精搜罗。  
闽南周林师友盛，未见入室操吾戈。  
赋妙能追司马圣，策高反黜刘蕡科。  
荆门有约久未至，回望不见玲珑珂。  
黄君雷君吟啸共，潇然行李余无它。  
客途分襟心暂苦，词场秉笔肩还摩。  
江流如黛送孤棹，离觞不辞颜易酡。  
佳哉璞玉当见遇，肯使抱恨同卞和。  

【送僧芳兰谷住持明招寺】  
幽兰之生在深谷，讵以无人而不芳。  
钵盂朝采坠露饮，青莲檐葡停馨香。  
谷中空明若圆镜，须弥环海日月光。  
傲睨天台高郁苍，五百痴衲岩穴藏。  
小乘留恋不死乡，何缘比肩大法王。  
后代演经谈渺茫，天花纷飞七宝床。  
远窥正觉如望洋，伊谁面壁文字忘。  
独栖金华山满房，定中趺坐岁月长。  
声音色相等妄幻，自谓学佛非荒唐。  
冰壶石笋出云汉，飘然凌虚观十方。  
龙蟠法界气紫黄，渡杯如电江声凉。  
偶然乞得袈裟地，已被东莱建道场。  
东莱先陇在武义，非为荐福生天堂。  
正缘人家有兴废，寺观经久愿力强。  
金坊宝阁钟鼓震，马鬛肯使樵苏伤。  
我思儒门经济业，发育万物随翕张。  
存心养性禅所宗，浩气刚大仙揣量。  
空玄衍说原有自，劝人作善来百祥。  
虽云离伦绝世故，恃此礼乐扶纲常。  
何必火书庐其居，然后邹鲁文教昌。  
东莱云车自天降，抚掌应笑吾言狂。  

【自大关至小关】  
山径多盘折，无劳怨苦辛。  
深岩不见日，冻雪几经旬。  
衣薄肌生栗，轮驰眼翳尘。  
想应慈母意，日日望行人。  

【送人赴幕职】  
浙西第一县，幕下总诸曹。  
兴逐云山远，心忘案牍劳。  
写诗嘲月兔，呼酒擘霜螯。  
应有安民策，方知赞画高。  

【送人赴浙东】  
处俭爱齑淡，嗜经如柘甜。  
香煤浮砚沼，短烛照书帘。  
鮚岸涨春水，潮沃夜蟾。  
十年交谊厚，两地别怀添。  

【病后】  
饮水味吾易，秋江亦让清。  
寒初身欲蛰，病后发重生。  
乞米亲书帖，淹菹未满罂。  
高天风露洁，庭菊晚含英。  

【秦淮寓舍】  
官久忘羁思，门幽类隐居。  
牺图天地象，鲋壁帝王书。  
秋径霜前菊，朝盘雨后蔬。  
西风吹短鬓，归梦雁来初。  

【晚晴】  
江上秋阴薄，晚风生树颠。  
高尘卷苍霭，归鸟度青天。  
牧马平芜野，捕鱼斜日船。  
千村新稻熟，茅屋起炊烟。  

【自效】  
出入兵戎里，挥毫代执戈。  
病余身易老，日短事偏多。  
山月出青霭，江风生白波。  
心专图报效，才薄愧蹉跎。  

【闻上江消息（二首）】  
义旗西指鄂，不战沛仁恩。  
拓地荆襄汉，降王祖子孙。  
米盐通泽国，图籍会辕门。  
全据长江险，京陵势愈尊。  
归义诸文武，随军到里闾。  
城池今异代，妻子复同居。  
全国兵家尚，安民治体初。  
英雄平海宇，仁厚是权舆。  

【寄丰叔良（二首）】  
见说郊居好，行吟野趣多。  
溪鱼罾上活，山鸟酒边歌。  
雪屋炊红米，秋江老翠蛾。  
几回时序换，奈此别离何。  
阿咸九月到，寄我尺书看。  
尽日不释手，空江频倚栏。  
乡山微雨外，客梦一窗寒。  
遥想林泉胜，无忧寝食安。  

【寄钱彦良】  
离群忆乡里，知子历艰难。  
博士官三考，空斋食一簟。  
江风吹鬓湿，竹雪照衣寒。  
清气相酬酢，新诗正耐看。  

【寄潘章甫】  
每怀文学掾，绝类玉堂仙。  
家有双峰记，书经五世传。  
风摇秋案烛，露洗晓池莲。  
古巷存庐舍，无时不诵弦。  

【次安庆】  
年余罢争战，地美类承平。  
茅屋添新户，江流绕旧城。  
关津遮道问，将帅出郊迎。  
天晚烟波阔，催行月未明。  

【泊巴河】  
兰溪行过后，迤逦到巴河。  
江狭无矶险，沙平有港多。  
邻舟同永夜，渔火照寒波。  
独惜年华晏，其如道远何。  

【晚至武昌】  
行至二十日，来临鹦鹉洲。  
环城屯虎旅，伐鼓卫龙舟。  
新月羞初夜，寒云黯一楼。  
波间灯影密，稳泊且无忧。  

【黄冈寓所】  
雾雨一城暗，梨花三月天。  
空梁春蚁堕，疏壁暮蚊穿。  
草密藏枯井，苔荒蚀断砖。  
开门山色好，飞翠落吟笺。  

【郡寓偶成】  
江月箫声远，城春竹色斑。  
天文鹑尾次，地险虎头关。  
绾绶此为郡，结茅先对山。  
雨晴闻布谷，斗草未能闲。  

【雨过】  
雨过山添色，推窗翠扑衣。  
袂随新水长，蝶趁落花飞。  
江近檐头挂，春从客里归。  
沙干聊可步，倚杖绿阴肥。  

【追闷】  
数日情怀恶，连宵风雨多。  
忧来成展转，事至罢吟哦。  
园树肥椒子，烟丛长薜萝。  
一春不对镜，正恐鬓丝皤。  

【纵步】  
傍市人家聚，濒江草径遥。  
燕寻曾到屋，鱼候未来潮。  
访友聊乘兴，扶筇直过桥。  
晚峰烟外见，重叠翠如浇。  

【遣兴】  
鹄立疏晨仗，蜂喧聚晚衙。  
寓居多泽水，吾分合渔槎。  
未病常储药，无眠减啜茶。  
从人笑潘岳，垂老更栽花。  

【湖乡】  
淝水新无警，湖乡颇有年。  
稻田驱夜豕，莲荡捕秋鳊。  
逻卒黄茅戍，归人白板船。  
数家依绿树，斜日照炊烟。  

【寄呈从兄松云翁】  
别兄二载久，介寿六旬余。  
清健如强日，萧闲守故居。  
薄田供伏腊，稚子业诗书。  
小弟亦垂老，还思到里闾。  

【九月朔得阿晟所寄药物】  
人自金陵至，儿封药物来。  
家书千里达，旅况一时开。  
病想丹砂鼎，缘慳玉露杯。  
喜看菹醢列，乡味出瓶罍。  

【九月七日雨】  
两月晴明久，昨宵风雨声。  
寒催秋色老，病怯袷衣轻。  
故垒低云黑，荒衢湿蔓萦。  
重阳时节近，客里助凄清。  

【秋夜】  
青灯对无语，白月逶虚棂。  
乍冷壁虫响，向风山叶零。  
更长无久睡，意到索遗经。  
心境有余寂，秋声自厌听。  

【人生】  
人生在天地，随寓即为家。  
着处燕营垒，行踪鹤印沙。  
征衫沾野露，旧隐笑溪花。  
还胜阳山令，篁茅障海涯。  

【夜永】  
山深无刻漏，夜永不知更。  
窗白只疑旦，月斜犹未明。  
离人江北住，华发枕间生。  
孤馆此怀寂，断鸿何处声。  

【雨馆偶成】  
山中三日雨，榻上一毡寒。  
野暝云吞树，溪回雪舞湍。  
孤飞迷白鸟，数点淡苍峦。  
闭户空林下，萧条意强宽。  

【晚宿官段】  
村野人新聚，经营晚未闲。  
鱼梁箔如栅，网户屋依山。  
鹅鸭喧篱落，蒹葭蔽水湾。  
舟中不堪卧，借榻叩林关。  

【泊松山湖】  
风逆湖波涌，维舟傍浅沙。  
松山双石褵，茅舍几人家。  
霜树明丹叶，寒蔬长绿芽。  
客乡今夜月，伴我宿芦花。  

【次东无棣】  
土屋老荒苔，丰年亦可哀。  
塔檐飞十级，城址拥孤台。  
雪积驰蹄陷，云轻鸟翅开。  
县庭贫少府，举酒更怜才。  

【发松山湖】  
朝雨止还作，征人去复留。  
轻云微放日，近午始行舟。  
双岛烟波绕，重湖昼夜流。  
白鸥飞意，扰扰见渠羞。  

【闻除代者及召还之命】  
年残动归思，客至报除书。  
海内招文学，淮南起谪居。  
故人存有几，短发病来疏。  
天朗朝阳出，能无照曳裙。  

【腊八日发桐城】  
邑人生怅怏，送别郭东门。  
冻木知春早，晴风卷雾昏。  
石桥分古道，野烧露新痕。  
行处山农说，留声到子孙。  

【岁暮即事】  
慰藉情怀腊酒香，光阴背我去堂堂。  
驿梅初破两三蕊，官历惟余五六行。  
断送残年多雨雪，逢迎老境是星霜。  
街衢击鼓驱傩出，却喜邦民共乐康。  

【三湖】  
三泽茫茫一碧连，白摐风起棹歌传。  
树头烟浪浮沈日，水底星河上下天。  
苇长新沙留雁梦，草腥残箔湿蛟涎。  
何当结屋琼瑶窟，买取临堤二顷田。  

【秋馆书事】  
多半草树未芟除，野豕山獐走傍庐。  
三五吏曹来捧牍，欹斜客枕罢观书。  
秋江潮涌霜飞晚，暮霭鸿征月上初。  
木落风高生远兴，思归意不在鲈鱼。  

【赠朱允升先生】  
年年应召赴秦淮，此会留连百日偕。  
王室大兴新制作，客窗细话旧情怀。  
未霜荷叶迎湖露，初月梅花映雪斋。  
更为相逢多胜事，御沟垂柳拂春街。  
汪忠勤广洋一百首  

【明发】  
膏车待明发，逶迤上河梁。  
亲朋罗祖饯，冠盖灿成章。  
迟予良缱绻，都门犹在望。  
条风被原隰，春日当载阳。  
鸣鸟余好音，杂葩纷众芳。  
鲂鱼始登荐，旨酒屡充觞。  
既醉复赆言，欲去故徬徨。  
维周仲山甫，王命慎所将。  
夙夜无有懈，庶几终允臧。  
斯言启深省，勖哉何日忘。  

【壮游奉简诸阁老】  
壮游吴楚外，扬舲溯天风。  
名山浮紫翠，大江走蛟龙。  
历览思超越，毛骨生冰雪。  
脱巾漉清湍，举手弄明月。  
明月悬青铜，古人难再逢。  
牛渚委陈迹，蛾眉敛愁容。  
九华舞傞傞，窥见沧溟底。  
小孤立亭亭，徘徊女萝里。  
流宕鄱湖湄，峦峰愈出奇。  
幽深构楼阁，峭绝挂猿狝。  
放意恣陶写，援笔洒秋泚。  
神怪动窈冥，鱼鸟觉欣喜。  
路逢丹丘生，来自赤霞城。  
麻姑后飞舄，子晋迭吹笙。  
湖光潋滟开，云压蒲萄绿。  
狂引黄金罍，啸歌紫芝曲。  
左蠡素相得，当湖忽见迎。  
扬澜平一掌，中有鼋鼍行。  
振衣板鹘巢，扪萝践苔石。  
崖气凌空青，松花坠阶白。  
举首匡庐下，调笑烟霞间。  
屡会复屡往，今往几时还。  
丛兰被路蹊，芳草萦涧谷。  
长飙和鸣鹤，迸泉惊饮鹿。  
须臾面五老，邀我山之阳。  
授我长生诀，兼遗洞玄章。  
问我从东来，迢遥泛鲸波。  
三山得无恙，十洲近如何。  
旁招广成子，俯挹山中老。  
鲤鱼跃天江，鹓鸾下天沼。  
待以青精饭，勺以白玉浆。  
乖龙左耳润，吠犬灵苗香。  
渴乌渐敛翼，拭目增晚碧。  
朵朵金芙蓉，凭虚落胸臆。  
西南挺奇异，江湖驰伟观。  
披披古兰若，丹垩耀巑岏。  
尝闻远法师，坚坐东林下。  
还许陶渊明，共结白莲社。  
又闻李太白，酷爱香炉峰。  
长安卸尘鞅，欲归巢云松。  
往事既云远，顾我复来此。  
濯泉坐繁阴，下洗巢由耳。  
绿发双青童，采芳留我行。  
我行欲不行，月高猿夜声。  
西山招我游，明日过湖水。  
笑隔南浦云，遥谢数君子。  

【奉旨讲宾之初筵】  
维周临九有，运祚何其昌。  
本支既蕃衍，道化亦流行。  
粤若卫武公，展也令誉彰。  
耄年儆畏深，罔敢贻怠荒。  
反躬益淬砺，托言敷雅章。  
朝夕冀相接，寤寐耿弗忘。  
爰思庸为诗，燕响礼极明。  
苟不究终始，曷能鬯抑扬。  
时维肆筵日，冠盖来煌煌。  
秩然宾主分，蔚然鹓凤翔。  
俎豆陈左右，肴核荐馨香。  
旅酬倡欢虞，八音迭铿锵。  
惟云在和乐，毋以逾大康。  
请观嘉会初，靡不罄所飨。  
史臣相我右，监官佐我傍。  
容止慎有节，语言矜有常。  
终希蹈矩矱，勿为深之凉。  
所以古君子，勉勉念自强。  
迨兹礼物既，宁莫怀所往。  
三爵稍不识，主宾实傍徨。  
峨峨弁倾侧，傞傞舞趍跄。  
喧笑四座起，谑浪殊未央。  
遽俾出童羖，而为中心伤。  
所以古君子，兢兢恒自将。  
矧今创造始，风云动八方。  
凡我百执事，岂不负责望。  
般乐诚怠傲，流连乃荒亡。  
屏翰既有托，启居在不遑。  
至尊宵旰间，文武翕弛张。  
揽辔奠民庶，驻车问贤良。  
匮抽金石封，取鉴法殷汤。  
上以继神圣，下以息抢攘。  
濆荛亦何幸，培植纡宠光。  
焉知作者意，讽咏悉其详。  
据经掇训诂，庶几于佛仿。  
天容俨垂霁，诸老赋颙卬。  
拜手稽首书，愚衷见毫芒。  
彤庭扇征飙，白楮浮清霜。  
晴槐转午影，尧日正舒长。  

【溯沙河】  
轻舟溯河流，信宿忘少暇。  
委蛇遵大堤，荏苒历初夏。  
晴光泛流沫，川涨益湍泻。  
游子念远行，假寐待明夜。  
方经镏渡湾，倏过鹤丘下。  
嘤嘤山鸟鸣，的的水花谢。  
爱此堤上柳，绪风一披洒。  
棹师力张帆，中流去如马。  
孤烟隔渚生，偶见捕鱼者。  
相顾不得言，长歌恣陶写。  

【过宜兴西】  
青青铜棺山，麦秀盈町疃。  
轻飙动微澜，佳卉丽初暖。  
层楼碍烟霏，众鸟杂歌管。  
焉知水长，翻讶冬日短。  
徘徊林樾间，坐待月光满。  

【登忠勤楼听久孚贺架阁弹琴】  
画栋栖朝霞，层檐宿秋雾。  
振衣坐前楹，援琴写中素。  
幽泉鸣涧深，落花荡春莫。  
油然闻至音，令人起遐慕。  

【远游陪师西征】  
朝发庾公楼，夕扣滕王阁。  
长歌奋激烈，清风荡寥廓。  
张帆江水秋，伐鼓关月落。  
予亦将远游，明当造黄鹤。  

【夜直与架阁栾秉德期孙伯融不至】  
双立碧玉瓶，对酌紫薇省。  
长风吹翠梧，初月下金井。  
幽怀郁未开，短发醉慵整。  
夜分群籁沉，窗虚烛花冷。  

【与栾凤同使广陵马上口占】  
昔为歌舞地，今为争战场。  
与君骑瘦马，联辔蹋斜阳。  
荒草侵合路，苦蒿生过墙。  
遥怜鲍明远，词赋最凄凉。  

【拟铜雀伎】  
燕赵女如玉，轻盈掌上身。  
翠眉长不扫，怅望西陵人。  
酒阑歌舞罢，台榭坐生尘。  
怨入漳河水，悠悠秋复春。  

【班枝花曲】  
班枝花，光烨烨，照耀交州二三月。  
交州人家花满城，满城花开未抽叶。  
焜煌隔水散霞彩，幂历缘空张锦缬。  
信非韩郎丹染根，恐是杜宇啼成血。  
啼成血，著树枝，点缀秾芳也自奇。  
岭南到处足种此，岭北居人稀见之。  
秾芳晓落花时雨，东家西家具鸡黍。  
当门笑拾玛瑙钟，持向城南踏春去。  
交州地暖春归早，一夕东风为谁老。  
翠苞半拆渐吐绵，雪花填满行人道。  
越娃携筐争采绵，采绵盈筐胜万钱。  
搓就琼簪腻如茧，丝成冰缕细如烟。  
细如烟，千万缕，绵绵到底知几许？  
的的灯煤夜结花，轧轧机声暗相语。  
停梭掩袂那得眠，吉贝相将下机杼。  
并刀裁剪秋江云，与郎为衣白且新。  
乡社年丰载春酒，郎试新衣赛海神。  
从今只种班枝树，开花结子两成趣。  
劝郎切莫种垂杨，引惹长条系愁绪。  

【寄孔博士】  
畴昔同趋召，鸡鸣候启扉。  
联章门下进，并马月中归。  
掖树啼乌早，风花委路微。  
相望隔千里，目断楚云飞。  

【寄西掖诸友】  
玉箫吹凤凰，关月写沧浪。  
故国几时到，高楼今夜长。  
候虫啼露壁，凉叶下银床。  
无限怀人意，裁诗远寄将。  

【忠勤楼诸老夜直予时守省作诗二章寄之】  
西掖延秋爽，高楼倚太清。  
玉绳当座转，银汉近人明。  
上相思经济，诸公任老成。  
不知前席夜，曾话及苍生。  
耿耿众星白，漫漫长夜寒。  
万方犹事武，一榻岂容安。  
零露沾琴席，高梧下井阑。  
永怀何以托，诗罢动猗兰。  

【和陶员外主敬韵】  
相国深图治，郎官早见亲。  
每膺前席夜，曾属后车尘。  
种竹思仪凤，将书究获麟。  
忧时生白发，迥比向来新。  

【雪夜子敬置酒有作】  
冻雪迷山屐，寒风袭毳袍。  
干戈犹未弭，戎幕敢辞劳。  
大字传飞檄，深杯送浊醪。  
老怀殊自喜，早晚问包茅。  

【月夜】  
休拨紫檀槽，且倾黄浊醪。  
凉天兼得月，我辈复持螯。  
彭蠡一杯大，匡庐半壁高。  
竹林潇洒地，应有醉山涛。  

【送院判俞子茂进兵番阳】  
江东风日晴，把酒送君行。  
好慰三千士，将收七十城。  
烟花催叠鼓，云骑拥连营。  
山越人争喜，殊方自此清。  

【九日】  
长剑客千里，一杯歌七哀。  
晚节忽已至，秋芳殊未开。  
平沙谁戏马，落日自登台。  
西北天垂远，沧江闻雁来。  

【露坐】  
愁极觉宵永，坐深知露凉。  
遣时聊命酒，爱月屡移床。  
北斗回杓近，高城下漏长。  
愧非疏附者，抚事即苍茫。  

【岭南道中】  
过尽梅关路，滩行喜顺流。  
潖江元到海，横石不容裛。  
岭树垂红果，汀沙聚白鸥。  
从来交广地，还是古扬州。  

【望嘉祥山】  
放溜数百里，悠然才见山。  
凉风吹雨过，好鸟背人还。  
河水翻银浪，冈峦拥翠鬟。  
不知幽谷底，能得几家闲。  

【晚晴江上】  
江水鸭头绿，楚山螺髻青。  
鹧鸪啼不尽，花发树冥冥。  
微风泛兰桨，落日过松亭。  
胜境思弥惬，渔歌随处听。  

【寄陈佥事】  
露白团秋草，天凉悲晚蛩。  
怀人当永夜，看月上疏桐。  
边堠烽传息，畲田岁喜丰。  
了知巡历罢，双旆引归骢。  

【月夜登豫章南楼】  
酷热不可敌，起登江上楼。  
焚香就华月，援琴弹素秋。  
高梧宿鸟下，芳蕙夕萤流。  
览物感时序，清笳发暝愁。  

【寄崔元初】  
晴轩种竹罢，好月到窗时。  
坐我长松下，歌君流水诗。  
暮田归野雀，清雨落山葵。  
偶遇南来使，殷勤寄所思。  

【别刘希敬】  
与君同里扬州棹，卧看长天入翠微。  
何事杜陵伤远别，不如范蠡赋东归。  
春风小店梨花发，宿雨疏林燕子飞。  
惆怅临溪一杯酒，銮江江上日晖晖。  

【广陵怀旧】  
官柳阴阴锁汴桥，暖催晴绿上兰挠。  
花迎后土依然在，人去东风不可招。  
紫陌渐稀春试马，青楼殊绝夜吹箫。  
回看烽火连云起，应使江淹叹寂寥。  

【过胥江寄郑久诚参政】  
浦口潮来稳系船，汀花如雪草如烟。  
几家茅屋临江水，一路松风响杜鹃。  
帘卷轻寒中酒日，香焚新霁熟梅天。  
少陵心事谁人识，头白相知有郑虔。  

【赣上】  
雨江流出万山溪，云雾蒸蒸动鼓鼙。  
沙暖回回鸿雁到，草青偏有鹧鸪啼。  
霜余榕叶凋何晚，雪里梅花绽已齐。  
物候固殊声教远，会询蛮獠及雕题。  

【赠孙炎】  
建业孙公子，文如李谪仙。  
江头看明月，醉枕酒瓶眠。  

【过吴城山】  
夜过吴城下，不眠闲倚窗。  
溯流双橹健，摇月下西江。  

【江上】  
昔从江上去，今从江上还。  
家僮笑相语，又过小孤山。  

【滩行（五首）】  
花底驻鸣鞭，晓行滩上船。  
上流风较稳，百丈不须牵。  
上峡滩水急，下峡滩水青。  
邻船夜相语，两日到严陵。  
闻道沙溪酒，春来如蜜香。  
买将千百斛，取醉到东阳。  
滩上水平沙，梭舟荡落花。  
吴侬不相识，对面浣春纱。  
三百六十滩，相逢相见湾。  
舟师怜远客，数问几时还。  

【登蒋山望江亭】  
绝顶出华构，有时来一登。  
曾将六朝事，闲问百年僧。  

【画虎】  
虎为百兽尊，罔敢触其怒。  
惟有父子情，临行更相顾。  

【夕景】  
水树和烟生，人家傍沙语。  
孤帆何处来，惊凫去如雨。  

【过丛山关观孙炎题壁】  
空翠深深啼竹鸡，丛山塞口日沉西。  
数行大字光如漆，知是孙炎醉后题。  

【汪口渡捕鱼者】  
芳草渡头歌《竹枝，晴天小艇放鸬鹚。  
比邻为报春醪熟，自起持鱼贯柳丝。  

【苏溪亭】  
苏溪亭上草漫漫，谁倚东风十二阑。  
燕子不归春事晚，一江烟雨杏花寒。  

【临溪桥】  
石磴盘盘卧湿云，山深瑶草不知春。  
马头忽见梅如雪，纵有轻寒不着人。  

【题宋徽宗双鸳图】  
芦叶青青水满塘，文鸳晴卧落花香。  
不因羌管惊飞起，三十六宫春梦长。  

【毗陵道中】  
冻合官桥雪作沙，落残枫叶见梅花。  
短篱破屋临流水，狼藉毗陵卖酒家。  

【江上（六首）】  
渚矶口阔浪如山，官船客船前后湾。  
明日天晴大家喜，看我鼓枻中流还。  
大姑庙前花草香，女儿港口江水长。  
江水江花思无限，目断鞋山又夕阳。  
英英白云多在山，愧我几曾如此闲。  
赣江东下数千里，只许拏舟十日还。  
蛾眉今日为君开，一色青天绝点埃。  
浩想昔年经济事，赤龙风雨过江来。  
大山小山松树齐，千声万声子规啼。  
揽衣起舞夕露下，三更月落吴城西。  
象牙滩上百花开，参差时复见楼台。  
翠香芹菜缘沙出，雪色鲥鱼上水来。  

【写兴】  
谢豹花开满岭红，空蒙晓雨湿春丛。  
看山不尽行人意，处处东风啼郭公。  

【江上（五首。戊申夏，奉召回京）】  
归路贪行不觉多，馆夫连日棹江波。  
满船争唱湖州调，两岸云山侧枕过。  
小姑南岸对彭郎，天劈云厓峙两傍。  
日暮惊涛没沙尾，江流较比去年强。  
吉阳洑里采鱼舟，采得鲜鱼为日谋。  
偶见官船忽撑去，却如凫鸭不回头。  
顺风全不废{亶}牵，把柁沿江稳放船。  
指点大龙山色近，皖城只在水云边。  
棹歌齐发浪声喧，池口东边又换船。  
秫酒发醅偏醉客，鲥鱼出网不论钱。  

【朱伯徽自溪南携酒至婺源山中兼示垂丝海棠醉中求赋七言】  
一自朝云委路歧，春风吹梦托游丝。  
内家丛里分明见，仿佛盘旋立舞时。  
东家蝴蝶爱悠扬，不肯轻飞过短墙。  
剩买麝煤千百斛，暖熏浓抹到沈香。  
舞罢《霓裳不耐娇，口脂微动酒初潮。  
玉阑西畔春如海，拟倩东风整翠翘。  

【夜泊扬子桥】  
扬子桥头夜泊船，水波才定月初圆。  
不眠细数经行日，笑隔东风又一年。  

【使关中经过鸿沟（在汜水县西）】  
一双秋水佩吴钩，百二山河属壮游。  
往事销沉遗迹在，断鞭斜日过鸿沟。  

【宝鸡县】  
渭河霜满水如苔，一县人家半草莱。  
唯有秋风酸枣木，淡烟深锁斗鸡台。  

【登胥江驿亭】  
小阁开帘望远岑，暖风晴日啭幽禽。  
胥江流水清无底，较比春愁一样深。  

【岭南杂录（十首）】  
一剑南来两鬓星，肩舆随处看丹青。  
岂知庾岭梅边客，却上交州海角亭。  
岛屿潮来日欲曛，聱牙蛮蛋动成群。  
挐舟尽入沙湾泊，为避犁头海上云。  
海滨朝夕易炎凉，湿气蒸人沁薄裳。  
昨日崖州有船到，满城争买白槟榔。  
石鼎微熏茉莉香，椰瓢满贮荔枝浆。  
木绵花落南风起，五月交州海气凉。  
牂牁流水碧潺潺，潮落潮生草木闲。  
一片海云吹不起，越人遥指是厓山。  
雁翅城东涌怒涛，外洋水长蛋船高。  
莫言昨夜南风急，今日登盘有海蚝。  
吉贝衣单木屐轻，晚凉门外蹋新晴。  
相逢故旧无多语，解说边垆骨董羹。  
倔强凭陵距海垠，半为鱼鳖半为尘。  
只今编户闻声教，遗类何由辨马人。  
谁跨鲸鲵斩断虹，海波飞立瘴云空。  
阇婆真蜡船收澳，知是来朝起飓风。  
番禺南望渺烟波，怪底鱼龙出没多。  
顷刻风霆飞白昼，黑云拖雨过牂牁。  
榕树阴阴集莫鸦，竹深人静似仙家。  
芭蕉小苑垂双实，茉莉南州压万花。  
蛮落人家厌食鱼，儿孙生长不知书。  
桄榔满种缘山逻，翡翠新收越海墟。  

【登南海驿楼】  
海气空蒙日夜浮，山城才雨便成秋。  
冯唐头白怀多感，倚遍天南百尺楼。  

【清远峡】  
山酒吹香绿满瓢，转回随峡放兰桡。  
年来不奈愁成绪，都与春风付柳条。  

【凉州曲】  
琵琶初调古《凉州，万壑风泉指下流。  
好是贞元无事日，玉宸宫里按新秋。  

【淳安棹歌】  
淳安县前江水平，越女唱歌兰叶青。  
山禽只管唤春雨，不道愁人不愿听。  

【过浦江县】  
官树冥冥啼早鸦，雨晴山县踏春沙。  
谁家故宅无烟火，一叶松扉锁落花。  

【东吴棹歌（三首）】  
太湖茫茫水拍天，吴侬只惯夜行船。  
《竹枝歌罢灯将灭，风雨潇潇人未眠。  
艇子抢风过太湖，水云行尽是东吴。  
阿谁坐理青丝网，遮得松江巨口鲈。  
玻璃冷浸洞庭山，雪竹攒青竹柚斑。  
白发吴娃笑相语，官船不似钓船闲。  

【兰溪棹歌（三首）】  
凉月如眉挂柳湾，越中山色镜中看。  
兰溪三日桃花雨，夜半鲤鱼来上滩。  
野凫晴踏浪梯平，越上人家住近城。  
箬叶裹鱼来换米，松舟一个似梭轻。  
棹郎歌到《竹枝词，一寸心肠一寸丝。  
莫倚官船听此曲，白沙洲畔月明时。  
孙丹阳炎八首  

【宝剑歌】  
宝剑光耿耿，佩之可以当一龙。只是阴山太古雪，为谁结此青芙蓉。明珠为宝锦为带，三尺枯蛟出冰海。自从虎革裹干戈，飞入芒砀育光彩。青田刘郎汉诸孙，传家惟有此物存。匣中千年睡不醒，白帝血染桃花痕。山童神全眼如日，时见蜿蜒走虚室。我逢龙精不敢弹，正气直贯青天寒。还君持之献明主，若岁大旱为霖雨。  

【题好溪图送宪使黄继先】  
君乘马，望君来栝苍下。君乘舟，望君来好溪头。好溪水生玳瑁鱼，好溪水生明月珠，好溪水生青珊瑚。使君来此月再枢，惟饮此水无一需。使君之清水不如，临别赠君青丝辔。随君马头行万里，相思之心有如水。  

【龙湾城】  
龙湾城，壮如铁。城下是长江，城头有明月。月色照人心不移，江水长流无尽时。  

【迎日词】  
凤炙兮麟脯，瑶席兮桂俎。乐万舞兮如云，吹笙竽兮龙二女。干孑孑，载以舆。六苍虹，历天衢。云霈霈兮夜未艾，执长辔兮久相待。  

【奉使还途中闻东征捷音】  
南来万马净边尘，衔璧归朝尽大臣。  
城上玉绳浮婺女，帐前银甲拥天人。  
出师已略扶桑国，奉使须通析木津。  
遂有江黄慕中夏，可无书檄谕全闽。  

【赠黄炼师】  
留侯弟子有初平，九岁从师住玉京。  
天与数书皆鸟迹，家传一剑是龙精。  
瑶池桃子无消息，海水桑田又浅清。  
我为紫芝歌一曲，夜深相答洞箫声。  

【宛转词】  
流黄机，响春闺，织成幼时华彩衣。  
玉为容，水为瞳，二十嫁与梁家鸿。  
妾鼓瑟，郎鼓琴，海枯石烂同一心。  
云母屏，夜向冥，郎是明月妾是星。  
鞭珊瑚，障流苏，郎骑高马妾坐车。  
女萝枝，延兔丝，绵缠到老郎自知。  
径寸珠，水中居，团圆到老妾不如。  

【题缙云少微山次周伯温韵】  
少微方丈拟王宫，诗版流光射碧空。  
处士大星能比月，词臣异代亦同风。  
坛边树老为龙去，井底丹砂与海通。  
饮水也能生羽翼，骨青髓绿发如葱。  
夏博士煜三首  

【哀孙炎】  
垂老戎马间，相知复何有。  
幼与孙炎交，于今俱白首。  
炎也雅好诗，落魄惟耽酒。  
醉中有神助，不放持杯手。  
才豪不受羁，焉肯事田亩。  
精勤脱颖出，盘错迎刃剖。  
浪迹帝王州，结交英侠薮。  
喈喈朝阳桐，濯濯新春柳。  
南北暗兵尘，妖星下天狗。  
我皇入金陵，一见颜色厚。  
高谈天下计，响若洪钟叩。  
即拜丞相掾，奉身事明后。  
再分太守符，兼绾都官绶。  
栝苍实重地，豺虎白日吼。  
皇曰汝孙炎，其往总制某。  
再拜谢不敏，宠命敢虚受。  
一年风俗淳，二年民物阜。  
三年远人归，上表请官守。  
文章曹刘亚，政事龚黄右。  
旧岁过金华，与炎适相偶。  
寒灯夜半花，春盘雪中韭。  
终宴竟忘疲，落月斜半卣。  
临别各上马，揽辔复立久。  
为言有小女，离家方襁负。  
今来已五周，见父能认否。  
未必到家期，封书附姑舅。  
置书箧笥间，才隔二月后。  
墨色尚未干，语音犹在口。  
胡为内变生，失我平生友。  
复恐是梦中，仰天当户牖。  
斗柄昏建辰，月魄夕在酉。  
乃知真死矣，恸哭吞声呕。  
后闻遇害时，扞刀落双肘。  
奋怒发冲冠，大骂血漂臼。  
维时东南天，彗出芒如帚。  
淫淫苦雨愁，烨烨惊电走。  
魂兮早归来，空山不可狃。  
我过孰与规，我病谁云灸。  
春酒酿蔷薇，奠子坟山缶。  
西京七叶貂，零落成草莽。  
既有千载名，焉用百年寿。  
峨峨冯公岩，与子同不朽。  

【康郎山奉旨】  
三军战罢日重轮，好雨东来为洗尘。  
绝壁秋声清漱玉，白沙月色烂堆银。  
气成龙虎知王者，兆应熊罴得老臣。  
半夜内官催草檄，烛花影里绣衣新。  

【读宋太史潜溪集】  
混沌初刓太素斫，挺生神人断鳌膊。  
剖戟割坤奠海岳，厥俗鸿荒人未觉。  
帝命图书出河洛，奇耦生画参伍错。  
焕乎斯文此其璞，二三启运乘飞跃。  
《典、《谟、《训、《诰、《雅、《颂作，《黍离以降周室削。  
天将尼父为木铎，乃芟《诗、《书定礼乐。  
乃作《春秋明善恶，穀罗万象归一勺。  
放弥六合卷诸橐，七十二子相唯诺。  
才出中州气浑朴，及汉《史记变矩矱。  
西京雄健东差弱，建安马上诗横槊。  
其音稍振气已驳，晋更六代转销铄。  
唐包九有复充斥，至宋诸子雄相醿。  
庐陵崛起超卓跞，道州独立承绝学。  
后出新安最宏博，有元将相皆沙漠。  
往往南士登馆阁，从此斗牛气磅溥。  
乃挺奇才海东角，蚤年脱颖何落魄。  
贯穿经史探韬略，出入佛老搜冥漠。  
鲸跳鳌抃斗蛟鳄，不持寸铁徒手缚。  
大弨射日孰能彍，长剑倚天谁敢斫。  
是乃浩然之气扩，簸弄元化笔在握。  
星辰迸空如石落，刚风立海大雨雹。  
涌湍叠跃涛怒搏，百怪倏忽光挥霍。  
矫若鱼龙舞瀺灂，蔚若虎豹跳岝崿。  
飘若孤飞驾黄鹤，劲若百鸷出玄鹗。  
鍧铿大音振《咸、《濩，赤奕雄芒射干镆。  
迫而察之吁可愕，注如悬河思不涸。  
大田五谷当秋获，武库众宝开晨钥。  
左右而取非外攫，遂造平坦铲硗确。  
淙淙安流宗大壑，上尊玄酒殊澹泊。  
东序天球匪雕琢，自然光焰发葩萼。  
我时访君即命酌，春风蒲萄酿酥酪。  
雪夜氍毹拥，招月与友相酬酢。  
月入尊中明可捉，漱咽醲郁弃糟粕。  
此时豪纵脱矰缴，吐奇抉怪安可约。  
有乌如火天井络，扫除旬始销格泽。  
金篦刮目割翳膜，郢斤斫鼻挥漫垩。  
妙处神会不可度，而我旁观骇且怍。  
如遇仙人授金药，一食生羽脱尘壳。  
愿为弟子请奇着，先生忘言只大噱。  
余亦敛衽逡巡却，如此笔力扛鼎镬。  
不遇明主将焉泊，聘以束帛加双珏。  
幅巾大布起林薄，奏赋上林从杨柞。  
岂比执戟甘寂寞，天王手按龙泉锷。  
大振天声重开拓，势若新篁解春箨。  
用尔图像为丹雘，用尔作乐为箫籥。  
铭功颂德轩寥廓，日光月洁江汉濯。  
前驱班马鞭六驳，后驾欧苏骖两骆。  
千载而下宛如昨，碌碌余子徒龌龊。  
杰哉先生果何若？微子之裔散人托，  
景濂其字大夫爵。我作狂歌非用谑，  
投以木瓜报芍药。  
◎补诗  
☆陶学士安（二首）  

【即景（二首）】  
滩头偃木似人睡，波面小船如鸭浮。  
何况浔阳尤在上，两潮欲不过舒州。  
白沙如雪撒平地，黑树带烟明远鸥。  
岸峻江低人去速，山头一尺走随舟。  
汪忠勤广洋二首  

【竹枝词】  
三百六十滩水清，桃花春浪近来生。  
催归不待临歧语，夜夜子规啼到明。  

【哀蛩吟】  
西风院落无人语，白露泠泠滴秋宇。  
仰见月明河汉高，咿轧哀蛩弄机杼。  
咿轧咿轧机杼鸣，绮窗飞度玉梭轻。  
同声合奏思无限，万绪千端织不成。  
芳兰夕气浮金井，宝鸭沉烟翠衿冷。  
荡子从军去不归，妾身抱恨愁孤影。  
此时此夜闻此声，更长梦短难为情。  
银缸暗击玉钗碎，锦瑟斜移金雁横。  
金雁斜横飞不起，漫索余音满人耳。  
梨云化作阳台梦，家书望绝湘江鲤。  
湘江水流东复深，荡子不归劳妾心。  
故将鲛人万斛泪，写入哀蛩肠断吟。  
◎补人  
☆胡缙云深（一首）  

【题乃易之还京诗后】  
忆陪仙杖入关时，玉帐星联紫翠围。  
今日读君天上曲，依然环佩月中归。  
章中丞溢一首  

【为胡仲深咏桃花马】  
胡仲深乘马曰桃花，章三益有诗咏之。仲深征陈有定，遇害，其马驰归门外，悲嘶殒绝。夫人义之，葬于龙泉县大沙渡东北三里，号曰白马墓。  
朱砂染瓣色重台，勾引春风上背来。  
慎勿解鞍桥下浴，恐随流水入天台。  

## ●甲集第十二  

宋太史公濂六十一首  

【忆山中】  
平生绝俗尚，幽期在一壑。  
衔卮周曲汜，班坐荫兰薄。  
日嫣花欲笑，风迅燕飞弱。  
疏峰挺飞茎，平楚下饥鸑。  
厓倾石似行，涧折泉如约。  
何时税尘鞅，赋归蹑棕霡。  

【简吴山长】  
先生天下士，鬓白渐将翁。  
官卑遭俗骂，家破坐诗穷。  
秋林崖荔雨，春浦鲤鱼风。  
尽是相思处，如何学燕鸿。  

【清夜】  
弱志苦清夜，奈此强虑婴。  
反侧不能寐，稍寐忽成惊。  
疏棂生遥素，恍疑曙光升。  
起行盼曾霄，月华流空明。  
涂涂方露繁，嘉树尚冥冥。  
曳履步庭除，东西错纬经。  
寥落直至旦，飘零叹何营。  

【游览杂赋（三首）】  
轻舟疾于马，荡此修渚麋。  
但见山西行，不知舟东移。  
汀花叠相迎，欲折隔涟漪。  
亭亭思美人，泯泯忘世机。  
多情有白鸟，先后掠人飞。  
别后不见山，比昔山如长。  
林阴没鸟影，岩声答人响。  
藓色青染足，药花大如掌。  
蛇径已盘百，石扉始开两。  
独笑睨层旻，古今一俯仰。  
幽厓不知日，湿气晴犹重。  
苔列无文钱，随阴贯寒洞。  
发啸破玄霭，万象争迎送。  
磴危石欲舞，云走山如动。  
思招幽鸟下，惊飞戛新弄。  

【次黄侍讲赠陈性初诗韵】  
忆昔游虎林，年壮已非冠。  
旅食叹酸辛，敢望诸侯传。  
捉衿肘已露，纳履踵成穿。  
甘从原思贫，耻学毛遂荐。  
薢茩丹丘生，文采超众彦。  
精魄更蔚庞，雏展垂天翰。  
每逢罗浮春，含笑解貂换。  
列饮杏花阴，吹笛侑羹献。  
微酣双耳热，谹议层叠见。  
弘深剧王霸，险诡杂神幻。  
踏月或起舞，留连过夜半。  
恒思酒星临，手不离璧散。  
忽骑东海鲸，归餐赤城饭。  
于时海大鱼，鼓鬛正湍悍。  
飓风挟洪涛，漂没无泮岸。  
手操丈二矛，欲刺忘身贱。  
指麾集群渔，蓐食待东旦。  
更陈清海策，衔袖书一卷。  
大言惊众听，读者洽背汗。  
九阍不可通，志士徒扼腕。  
因作山水游，所幸脚力健。  
酒经七家笺，诗囊五采烂。  
走马过粤郊，看花入荆甸。  
醉余两齿豁，双雕伤一箭。  
湘流去洗耳，杳不闻治乱。  
自余湖堤别，久矣踪迹判。  
秦淮诧再聚，何异箴得线。  
示我诸遗篇，令人忆东观。  
襄阳耆旧亡，文园白日晏。  
袭之如殷彝，夙夜宜绻绻。  

【出门辞为苏鹏赋】  
忆昔出门时，营魂不相依。  
乱行忘户庭，欲东却从西。  
升堂拜严父，鹤发七十余。  
欲语不成语，涕下如绠縻。  
老妻哭中闺，半世叹分违。  
孰意垂白后，亦复不同栖。  
妾病入骨髓，一命仅若丝。  
不知君还日，能有相见期。  
争如床下舄，反得随君之。  
不忍出门别，难禁君去时。  
言已咽就榻，见者皆歔欷。  
流云虽无情，惨澹亦如悲。  
瘦女候庭前，含泪整衿裾：  
“东风尚苦寒，凛凛中人肌。  
愿耶善自爱，以慰儿女思。”  
三孙拜马前，头角何累累。  
大者始十龄，小者犹孩提。  
伯仲似解事，饮泣貌惨凄。  
季也最可怜，顿足放声啼：  
“我欲同翁去，明日同翁归。”  
石人纵无肠，对此能自持？  
二儿相逐行，直至双溪涯。  
泪眼似井水，源源流弗襜。  
舟师催棹发，丁宁且迟迟：  
“我父去终去，幸得缓斯须。”  
于时天渐暗，密雪学花飞。  
山林尽变幻，白玉为树枝。  
橹声伊轧动，兄弟争牵衣。  
但得到睦州，不敢再相随。  
强颜麾斥去，掩泣立沙坻。  
盘回过前湾，跂立犹不移。  
我时情怀恶，有目何能窥。  
急入篷底卧，冥然付无知。  
同行坚慰解，沽酒买红鱼。  
酒饮未终觞，酩酊已如泥。  
至重在天伦，谁宁不念兹。  
无泪洒离别，此语非人为。  
况我志丘壑，岂欲阨路歧。  
但愿身强健，定得返故庐。  
长幼聚一筵，春篘荐埘鸡。  
重赓《考槃咏，勿倡《出门辞。  

【和刘伯温秋怀韵（四首。刘《旅兴五十首中与此韵叶）】  
美女颜如花，身有椒兰气。  
胡为素风生，白草同憔悴。  
金鸾委鬓云，愁容怯新媚。  
黄金固云贵，铸形难铸泪。  
已矣复何言，荣名本非觊。  
仙人韩伯鸾，弄箫吹紫兰。  
一吹洞芝长，再吹翠云寒。  
红日长不死，何忧芳岁阑。  
常乘双鹿车，遨游三素端。  
有时念下土，临风动哀叹。  
浚川泉窦疏，不浚川乃塞。  
凿牖漏檐明，弗凿坐深黑。  
感此益自愧，空负躯七尺。  
近方学心斋，万动一时寂。  
面对天阙山，终日如宾客。  
默默两无言，岩姿澹将夕。  
我家潜溪曲，正面溪上山。  
揉桂作阖庐，文杏为重关。  
新栽二尺松，毳毳杂黄管。  
白鹤寄书来，问我何当还。  
移之万仞冈，瘦骨撑孱颜。  

【送刘赞府之官都昌五十韵】  
都昌古鄡阳，旧号为江国。  
右拒落星湾，左据彭蠡泽。  
岩霏朝散蠙，川景时眩白。  
居然风气会，生聚密如织。  
名区列象犀，高楼发箫笛。  
酒帘杏花园，渔市摐洲栅。  
盛极理必衰，楚氛忽陵斥。  
连云六千家，一炬半天赤。  
积尸成坡陀，冻血凝洛泽。  
瑟瑟触髅语，多在风雨夕。  
今春疆理复，尽出将军力。  
庙堂遣良令，铲茅辨街陌。  
生茨四五椽，足憩王乔舄。  
日出绾铜章，瞠目销岑阒。  
隶卒瘦如竹，见人犹辟易。  
似闻庭除间，夜有黑虎迹。  
又烦刘赞府，共树怀柔绩。  
定知灰籥应，岂假龟墨食。  
赞府实奇才，不用髯如戟。  
玉立伟丈夫，见者改颜色。  
文字五千卷，肠胃觉充塞。  
摛辞夺春花，艳艳美堪摘。  
吟酣或挥翰，龙蛇出肘腋。  
阴灵助变化，凌厉意惨黑。  
人夸胜玙璠，自谓聊戏剧。  
兼攻刑法家，儒术共缘饰。  
应能不负丞，奇略肥民瘠。  
墙阴或艺桑，中丁皆袯。  
勿羡翻经台，学着登山屐。  
可怜康乐公，却类弥天释。  
勿升元辰山，去踏马蹄石。  
丹灶白草秋，青鸟书难觅。  
勿栖五柳馆，惊见元亮宅。  
仕隐各有心，忘世非良则。  
当如陈大夫，树陂寿民脉。  
令名垂无穷，晴波共洋溢。  
我辞固强聒，君子宜慎择。  
时当九月交，凉气压离席。  
黄花如窥人，啼蛩似留客。  
新蟹斫金瘦，甘酿拍琼液。  
饮余志慨慷，狂语忘岸帻。  
执手立沙头，欲别貌还戚。  
顾予诚缪悠，颇有书传癖。  
造文应时需，不异陪篸役。  
扼吭操左袪，立志在必得。  
每藉翰墨润，粲粲有精魄。  
西风片帆张，遽作千里隔。  
仓皇车折轮，颠沛禽铩翮。  
不知孤月夜，何人破愁寂。  
傥有尺素书，早寄凌风翼。  

【秦宫谣】  
筝雁斜行缀春柱，内家学得凉州舞。  
九枝灯死月色青，犹记君王梦中语。  
五坊小儿骑骏马，翠蛾彩女斗花鹑。  
御路泥深龙辇过，小队黄衣四十人。  

【画楼歌】  
画楼殷殷贮白娇，紫骝行春杨柳桥。  
手中鹦鹉酒晕潮，连环带解口痕消。  
黑甲西来若风雨，踏成一片无情土。  
白日未落绝行尘，瓜洲渡头鬼唤人。  

【春夜辞】  
女龙滞云香雨腻，轻黄惹柳凉脆脆。  
蛮丝不系软风痕，白玉燕钗分两翅。  
桃花月下采鸾门，鱼钥不眠长锁春。  
芳魂行遍秦川道，百子堂空无一人。  
更深不耐山乌哭，擫管调丝作新曲。  
天海风涛夜不收，龙头吐浆割春绿。  
上元不寄锦字书，守宫谁复问巴西。  
绀阶但种相思子，产出青青连理枝。  

【紫髯公子行】  
紫髯公子五花骢，蛇矛犀甲八紥弓。  
黄昏冲入北营去，衮衮流星天上红。  
十万雄兵若秋隼，千瓮行酒须臾尽。  
太白在天今岁高，千旄指处皆齑粉。  
凉州白骑少年儿，紫绣麻来似罴。  
鸦翎羽箭始一发，射翻不翅牛尾狸。  
紫髯紫髯勇无比，愧杀生须诸妇女。  
当年冠剑图麒麟，何曾三目异今人。  

【越歌（八首。约杨推官同赋）】  
劝郎莫食鉴湖鱼，劝郎莫弃别时衣。  
湖中鲤鱼好寄信，别时衣有万条丝。  
恋郎思郎非一朝，好似并州花剪刀。  
一股在南一股北，几时裁得合欢袍。  
越王台下是侬家，一尺龙梭学织纱。  
愿郎莫栽梨子树，遮却房前夜合花。  
溪头送郎上兰舟，独宿春风燕子楼。  
溪水有时干到底，不如侬泪四时流。  
阿侬羞杀黄帽郎，桂舟兰楫藻中藏。  
芦竹生花秋满地，棹歌才动便寻榔。  
粉痕随泪湿春罗，郎似芭蕉侬似荷。  
荷叶团圆映莲蕊，不比芭蕉纹路多。  
为郎有意办罗裳，绣成花鸟好文章。  
黄昏含愁不敢剪，只恐分开双凤凰。  
春望山头松百株，若耶溪里好黄鱼。  
黄鱼上得青松树，阿侬始是弃郎时。  

【杂体（二首）】  
温温荆山玉，刻作瑞世麟。  
系以补衮丝，相期佩君身。  
君身享遐福，四海归至仁。  
蛾峨九天上，虎豹为守阍。  
惜哉不得献，袭之以文茵。  
英英匣中剑，三尺秋水明。  
上有七星文，时作龙夜鸣。  
铸此双雌雄，云是欧冶生。  
鹈膏久不施，绣涩玄痂成。  
愿借赤凤雏，衔上白玉京。  
为国斩佞臣，坐见泰阶平。  

【拟古（二首）】  
明星夜生角，远倚紫垣中。  
四国仰照耀，宝剑出秋空。  
一朝化为石，下与沙砾同。  
牛羊或践履，戮辱到儿童。  
位高知身危，退藏保其终。  
秋蝉啼枯枝，朝夕饮风露。  
岂无百虫食，政以廉洁故。  
黄昏鸣声悲，似欲有所诉。  
不受丹鸟知，反逢螳螂怒。  
陨身亦何辞，吾能改其度。  

【兰花篇】  
（延祐戊午年赋，时予始九岁，屡焚旧诗，而此特以幼作存，今复录之）  
阳和煦九畹，晴芬溢青兰。  
潜姿发玄麝，幽花凝紫檀。  
绿萝托芳邻，白谷挹高寒。  
玄圣未成调，湘累久长叹。  
绿葹虽外蔽，贞洁终能完。  
岂知生平心，卒获君子观。  
杂以青瑶芝，承以白玉槃。  
灵风晓方荐，清露夜初溥。  
此时不见知，骈罗混荒菅。  
春风桃杏华，烂若霞绮攒。  
徒媚夸毗子，千金买歌欢。  
弃之不彼即，要使中心安。  
愿结美人佩，把玩日忘餐。  

【游泾川水西寺蕳叶八宣慰刘七都事章卞二元师】  
水陆行兼旬，招摇月如醉。  
筋弛遂莫支，神痴但思睡。  
若非游名山，曷以豁幽闭。  
泾川名汉县，宝胜标唐寺。  
一往情已坚，百阏思转炽。  
大川阻鸿溟，怒涛写滂濞。  
仿佛号夫诸，昏蒙舞魑魅。  
小舟劣容坐，大险曾不避。  
中流震撼数，性命毫发计。  
敛股不容摇，屏息恒独惴。  
良久幸登陆，寸步怀千畏。  
盘回行陇畦，迷眩失沟遂。  
啮趾嵌剑石，衣冠排戟蔌。  
身入青玉林，一白点群翠。  
道过桓彝祠，古柏撑幽邃。  
青红闪败壁，神鬼错飞旞。  
忠精烨白虹，直欲贯天地。  
周礼在所旌，尸祝宜弗废。  
敕书从天来，犹勒崇宁字。  
象贤恨非古，奸丑亵神器。  
南风啸林薄，吹落英雄泪。  
俯仰感微衷，蛇行复西逝。  
委移履上方，满目但椔翳。  
云何黄檗灵，不敌郁攸崇。  
卧钟蚀阴苔，孤塔挂晴荔。  
大雄兜率还，真应天台萃。  
木鱼午停声，林鼯晴出戏。  
残僧五六辈，飖衲裹山隶。  
奔趋失绳矩，面目剧芒刺。  
别有白发师，野鹤鸡群异。  
身披伽黎衣，云继泐潭裔。  
揖客入邃筵，从容语非易。  
呼童涤尊罍，为我出芳饵。  
溪毛糁白姜，芝髓烹红胾。  
群羞未终荐，三爵了不识。  
汤饼银丝嫩，园荈雪涛试。  
复出新篇什，自谓宗汉魏。  
焜燿鸳鸯裘，错落麒麟罽。  
似将三昧力，幻出千葩丽。  
有时气雄拔，欲夺三军帅。  
西取月氏头，北断坚昆臂。  
谁知忧世心，尽雪沧江涕。  
缁女尚如斯，蝉冠当不愧。  
少焉出楸局，矜负骁与鸷。  
雌雄将势分，黑白如鼎沸。  
分甘东野拜，难续西林志。  
长啸出山来，荒云密如毳。  
归宿山县中，穷愁复相滞。  
粮绝诸傔愠，濑激良朋忌。  
褰衣步明月，忧极不思寐。  
忆昔山林居，岂识道途累。  
崖色夫容开，洞水冰帘腻。  
渊龙学人吟，夜猿呼鹤唳。  
采岚术可餐，钓渚鲜堪哜。  
负此济胜姿，奈何心不悸。  
所幸二三友，酸咸同所嗜。  
钩理抉神扃，探玄发天秘。  
虽于嘻笑间，亦足洗蒙罻。  
此生已任运，泉石随所值。  
敬亭在望青，行行勿迂辔。  

【次刘经历韵】  
先生劲气类松柏，压倒柔脆千蒹葭。  
发为人文疾于电，砚墨衮衮翻群鸦。  
便合催归玉堂署，天子左右宣黄麻。  
如何摈绝东海上，使采夕术餐晨霞。  
一朝闽寇掠乡部，蜂营蚁队来无涯。  
先生仗剑募饶壮，带甲十万人无哗。  
旗帜精明刀戟锐，欲歼封豕连长蛇。  
灼山烙泽绝橧窟，奔迸不翅逃罝麚。  
火光照耀天地赤，支骸撑柱随燅煆  
鸿勋垂成事或变，志士扼腕徒咨嗟。  
迩来漂寄在道路，东西不定如栖苴。  
营乖卫逆结疮痏，攻啮胫踝将侵胯。  
注浆流沈泄愤懑，未许裤褶来笼遮。  
御湿虽治曲巘剂，踞洗恨欠云鬟娃。  
况逢炎溽酿急雨，大风挟势飞黄沙。  
山漫疑欲接霄汉，河涨定可浮星查。  
空堂悲坐发孤咏，风刺欲斗《离骚家。  
岂惟草堂诗止疟，妙句亦可苏痿淋。  
悬灯疾读但吐舌，不觉唇腭相掀呀。  
文场自合推第一，俯视诸子百倍赊。  
黄钟大吕正醇鬯，桑间濮上谁淫哇。  
群仙谪下暂狡狯，莫忘旧种瑶池花。  
鉥肝刿肾竟无益，不如养性袪阴邪。  
他时紫府或有召，会驾五色麒麟车。  

【思春辞（丙申春作）】  
美人别我城南去，几见楼头凉月生。  
南浦沉书寻素鲤，东风将恨与新莺。  
丁香枝上同心结，九曲灯前白发明。  
花托芳魂随鹊梦，草移愁色上帘旌。  
物华半老燕脂苑，春影轻笼翡翠城。  
歌扇但疑遮月面，舞衫犹记倚云筝。  
因弹《别鹤心如剪，为姤文鸳绣懒成。  
官烛不啼偏有泪，湘桃无语自多情。  
岩南树密晨乌集，江北潮回暮渚平。  
幸有梦中能聚首，唤醒恨杀短箫声。  

【行路难（丙戌秋作）】  
筍舆向江行，十步四三曲。  
日落天渐昏，栖止怜不夙。  
有如丧家狗，望望共奔逐。  
遥见洲渚边，凋杨失新绿。  
一室小如舟，偶值酒新熟。  
主翁面如鬼，行步苦彳亍。  
延坐白木床，发问极羞缩。  
百钱买一斗，聊诳先生腹。  
执觞未及饮，所睹甚怪促。  
昂昂舶上下，头缠布一幅。  
两胫赤如染，俟食类饥鹄。  
忽然来共席，迫我汗如沐。  
弃酒出倚闾，远吸江上渌。  
青山向我笑，不语意良足。  
居常务标致，今此毋乃俗。  
少时凶悍徒，几欲塞破屋。  
喧嚣呈百伎，丑恶难具录。  
生平见未曾，五藏为反覆。  
瞠目久不语，情思殊隘蹙。  
晚入一窝卧，槁秸纷不束。  
瓦穿星似筛，壁坏风如镞。  
水车贴四畔，转足碍轮轴。  
解装暂一息，何异树下宿。  
萧晨出门去，轩豁骋遐瞩。  
远岭收片云，前汀落双鹜。  
即景政自佳，抚怀欲成哭。  
天地虽无私，人事有倚伏。  
台观变坑阱，衽席为韔箙。  
休嗟行路难，羊肠乃平陆。  

【艳阳祠（三首。效唐人体）】  
南国家人玉作腰，闹装香带斩新雕。  
醉骑宝马踏青云，嘶入城东第四桥。  
九子金铃出九龙，流苏杂彩蹙芙蓉。  
东风不管花无力，吹满昭阳第一宫。  
几番花信逐时添，诸柘新篘酒正甜。  
莫道晓风犹料峭，内家新赐却寒帘。  

【寄别】  
别来虎豆又生牙，尚在扬州卖酒家。  
醉后清狂应不减，起拈花弹打鸣鸦。  

【哭郑佥事】  
忍见苍苔裹绣衣，西湖风急旅魂悲。  
紫罗半臂今犹在，免学欧阳写恨辞。  

【忆知】  
春风行乐且年年，勿使游尘上五弦。  
燕子堂前多旧土，莫栽黄檗只栽莲。  

【天麦毒行】  
任生累叶居章丘，僮妾指千百马牛。  
文轩彩阁插云上，脆管繁弦邀客留。  
闲时好把道书读，日啖汤饼无时休。  
一朝阴厥忽仆地，六脉隐约如虾游。  
移时开寤拂衣起，喜气入面轻黄浮。  
自言惚恍有奇遇，不翅乘軿观十洲。  
初逢一身卧空旷，手足僵劲无寸柔。  
大神持刀剖心腹，洞见十二仙家楼。  
红光眩眼视闪烁，后先楹户皆朱髤。  
绛衣女子导以入，手执幢节悬银流。  
入宫升殿谒女主，美艳可使春花愁。  
鸳鸯曳裙佩软玉，芙蓉仍插金搔头。  
五明扇遮九龙座，珍珠帘挂珊瑚钩。  
分班就坐未及语，有敕太官催进羞。  
须臾水陆尽交错，玉盘擘脯堆红虬。  
女乐翩翩次第举，搊筝弹瑟鸣箜篌。  
燕罢瑶阶月初转，余情不断鱼含钩。  
紫州小姑遽饯别，《阳春一曲翻新讴。  
隐雷作声忽惊觉，却厌人世真蜉蝣。  
若非名登九天籍，安得俗驾攀真俦。  
室中宴坐绝荤血，扃沄不许他人抽。  
或为妍唱感异类，水禽山雀争喧啾。  
如斯岁发至六七，犹怨阔远难冥搜。  
家人共怪狐鬼惑，握粟出卜城南头。  
巫医迭进献方技，何异白石江水投。  
相里先生来自陕，纤目入鬓清于秋。  
腰悬药壶大如斗，吐言便觉冰生喉。  
且云饼中天麦毒，阴气不决为人尤。  
必须阳精可制胜，驱逐恶厉诛阴酋。  
嵩岳丹砂我独得，迎阳捣就光油油。  
便烹芦菔和为液，袪疾有同鹰脱郤。  
三斋七戒始敢服，服后所见非前侔。  
侍臣朱裳多故恶，执乐不作含深忧。  
再服户楹皆变白，素衣对泣声咿躭。  
三服宫闱欹且侧，左右纷乱如惊鸥。  
女主戎装急奔窜，上车历录行荒陬。  
迅霆一击前殿火，虐焰四射森戈矛。  
自兹神观渐复旧，方与人事通绸缪。  
呜呼我人最灵贵，一为病蛊忘身谋。  
孰知无病亦颠倒，沉蚀声利甘拘囚。  
纷纷白昼混人鬼，老死竟不分薰莸。  
当持六经炼为药，尽疗天下苍生瘳。  

【义侠歌（效白乐天体）】  
德兴董国度，其字为元卿。  
宣和举进士，籍籍多文声。  
初调胶水簿，其地近东溟。  
筮日别母妻，匹马赴驿程。  
居官未一载，金人忽渝盟。  
中原相继陷，无由遂归耕。  
翀天乏羽翼，俯首走伶俜。  
流寓逆旅氏，更变姓与名。  
逆旅恤畸孤，买姬奉使令。  
姬性多黠慧，姿色更娉婷。  
恻然怜卿贫，孳孳学经营。  
镌石作巨硙，市驴使旋萦。  
粉麦白如玉，贸易入南城。  
从此日优裕，寒谷化春坰。  
新居巧缔构，高楼耸朱甍。  
陌阡接东西，秋风熟香粳。  
开尊醉花月，弦管杂匏笙。  
卿终不自怿，叹息或涕零。  
长跪敬问之，岂妾无异能？  
家事不牢落？胡为日怦怦？  
卿曰尔不知，我实为南氓，  
家有鹤发亲，无从问死生，  
念此心欲折，梦魂亦茕茕。  
姬言我伯氏，义侠天下称，  
卿胡不早言，俾卿得归宁。  
未几有奇客，轩然过门庭。  
虬髯蠙玉面，九尺长身形。  
高骑紫骝马，好似汉灌婴。  
下马入门坐，气象犹生狞。  
揖卿使卿拜，此乃妾之兄。  
呼童刺羊豕，开燕罗兕觥。  
酣饮直至夜，月影移前楹。  
姬起属前事，郑重语加精。  
是时金人令，南官不自鸣，  
便差县官缚，藁街受极刑。  
卿因讳其说，踧弗能胜。  
客乃奋髯怒，责卿何不诚，  
我以女弟故，冒禁挟子征，  
卿胡反致疑，视我为凶伧？  
急取告身来，庶几足依凭，  
不然擒赴官，命与鬼录争。  
卿惧不敢喘，有言一一听。  
客去甫一日，控马来相迎。  
命姬欲共往，姬谓幸少停。  
卿先随兄去，不必怀战竞。  
妾有自制袍，赠卿意盈盈。  
兄或持金赠，示之辞弗承。  
仓黄别就道，有涕如悬缨。  
疾驰至大海，海舟在水横。  
客令卿前登，迅速类建瓴。  
舟人敬日畏，一如事神明。  
未渴奉马湩，未饥具羊羹。  
财方达南岸，客已在旗亭。  
勺酒对卿饮，论言极崇谹。  
历陈太夫人，年已近耄龄。  
赤手得返国，何以娱其情。  
黄金二佰两，卿当置诸絪。  
卿谢不敢受，客竟委之行。  
卿追至门外，举袍若悬旌。  
客骇且大笑，吾妹实豪英，  
吾事未能了，有怀当再倾。  
卿归拜慈母，慈母惕然惊。  
意谓从天降，稳驾仙人軿。  
南北望已绝，音耗无由侦。  
今晨得再见，死草再发荣。  
喜极继以泣，阴云为冥冥。  
妻儿亦亡恙，一一列前庭。  
更阑共软语，秋花上青灯。  
取袍当户着，袍缝烂然赪。  
箔金满中贮，碎若剪凤翎。  
逾年客果至，携姬重合并。  
乡人竞聚观，皆曰见未曾。  
朝廷录卿官，添差尉宜兴。  
卿妻曰余氏，悍妒仍骄矜。  
遇姬多亡状，禁摄如冻蝇。  
甚或加棰掠，人谏了不惩。  
卿力弗能制，白昼若沉暝。  
姬因不告去，飘若风火升。  
吾闻古义侠，史册每足征。  
受恩能尽死，义重身则轻。  
未必识书传，文华耀晶荧。  
卿为名进士，岂不读圣经。  
奈何负恩义，犬豕羞为朋。  
追述义侠歌，读者当服膺。  

【秋夜与子充论文退而赋诗一首因简子充并寄胡教授仲申】  
太虚之气随物形，天声地声由此生。  
小或簸荡吼河海，大将触搏流风霆。  
天轮胶戾神鬼战，地轴挺拔蛟龙争。  
圈臼洼污各异奏，彯沙礜石咸齐鸣。  
灵功阖辟司至理，于喁徐疾缘天成。  
孰言坱圠妙不测，两间可配人为灵。  
戴首载趺上下位，布藏列府山河萦。  
肺为金官号钟磬，发声肇气从孩婴。  
自兹人音极万变，出无入有诚难名。  
暗哑咤叱泄忿懥，啸呼号噭摅幽情。  
吻牙喉舌审清浊，徵羽宫商分重轻。  
殊方虽假象胥译，至道不与人伪并。  
尼丘降神继群圣，因声为教文诸经。  
研穷阳阴序政事，吟咏情性臻和平。  
节文严谨名分正，假象植义昭天明。  
玄景无言圣人代，建中立极绥群萌。  
奠安海岳使效职，洗摩日月开重冥。  
籁鸣机动孚应速，风声所被来频仍。  
宋齐鲁卫既雾滃，蔡陈秦楚尤云蒸。  
棂哜真瘦造阃粤，抵排卑论归崇谹。  
太和融盎尽沾丐，物无疵疠玄休凝。  
杏坛迹芜铎声远，人凿私智先先登。  
钩钳捭阖势倾轧，坚白同异时頠暐。  
黄老玄虚涉溟涬，刑名惨覈纷峥嵘。  
九家狂流不可遏，绝港强欲齐东瀛。  
固云偏盭或害教，尚骋所学为骁腾。  
狂秦以降逮刘氏，不翅枯响随风行。  
黄茅白苇堕一色，编贝联珠夸九能。  
班扬枚马亦豪隽，竟溺下俗高难升。  
六代骈枝与俪叶，气澌辞顈犹骄矜。  
更唐历宋非不盛，律之六艺终难胜。  
要知声华有衰歇，以致学步多竛竮。  
人文本为载道具，次则纪事垂千龄。  
虽其功用霄壤隔，不应涧水非渊冰。  
玺书播告出丹凤，兵檄驰布飞红星。  
金匮石室董狐笔，戎功骏烈燕然铭。  
入室登歌侑庙乐，徇师能誓宣牲盟。  
章疏补天非炼石，谈辨保国逾长城。  
沾润自足配云雨，和协更可同箫笙。  
当其操觚欲鼓勇，收视返听探玄精。  
游鱼中钩曳深沚，巨兽投阱离丛坰。  
斯须朝崖变夕谷，惚恍西海为东陵。  
精神所至万物慑，橐籥亭毒纵复横。  
真醇鲁邦见郜鼎，冲雅高辛陈五韺。  
浑圆牍应振逸响，缛丽昚雀梳文翎。  
严森五刑布秋肃，华涧百卉含春荣。  
劲如韩彭将貔虎，仰揭斗柄麾欃枪。  
艳如长杨较羽猎，蒙盾负羽驱鸾旌。  
高排霄汉跨箕尾，呼噏沆瀣游太清。  
未几直坠九渊底，察之无迹闻无声。  
幽入阴宫作鬼语，秘怪诙佹难为听。  
割然大明赤于火，景曜所鑅流为琼。  
似兹妙斡造化轴，可以小技相讥评。  
金石虽坚有销泐，文光亘古常晶荧。  
但忧拙工不知变，欲就郊衢施鼎曈。  
揖让周还固有节，其如绵鳷非法程。  
予从卯角业文史，意逞骁悍摧强勍。  
上师姬孔为察父，下视迁固犹诸兄。  
婴弓射侯在正鹄，路马在御悬游缨。  
温温腻纹蟠结绿，烨烨寒电生青萍。  
有时摛辞述帝霸，捷如屋上人建瓴。  
注空直泻绝留碍，不似潢潦为泓渟。  
应知敦本乃末艳，且咤彪外由中弸。  
年来惩艾剧芒刺，流汗浃背颜交蠙。  
如何窜身伏槁壤，乃能抗志凌霄峥。  
掞宫清庙须巨木，梁葩楚艳徒微馨。  
譬之出声有巨细，大块噫气真铿涘。  
蛙鸣蝉噪杂鼓吹，入耳唯觉成躭嘤。  
天人之间或有愧，何异冠服蒙狸狌。  
遥江上月素珠吐，嘉树弄景痴龙擎。  
维时万籁一时寂，耿耿银河涵玉绳。  
华川先生起我懒，搴衣踏月行空庭。  
扬今榷古益慷慨，抽关启钥成撄宁。  
先生文章正用世，殷盘周诰方争衡。  
知深固慊管鲍浅，交固未数金石贞。  
念斯辗转不成寐，吟声在吻号苍蝇。  
酸寒固或类贞曜，跅弛未必卑韩翃。  
故人守官在姑蔑，学林老虎文渊鲸。  
三年不见志纡郁，梦魂时逐晨风征。  
何时共宿若今夕，重把肝胆殷勤倾。  

【忆与刘伯温章三益叶景渊三君子同上江表五六年间人事离合不齐而景渊已作土中人矣慨然有赋】  
我歌何太苦，触事增百忧。  
忆离溪上舍，久客城东楼。  
钩经语衮衮，舞剑光油油。  
五穷作奇祟，六凿为深仇。  
昏眸眩翳镜，秋骨束算筹。  
取憎鬼亦唾，出谒人谁谋。  
有美济时彦，来自处士州。  
金茎擎白液，玉瓒含黄流。  
长山同蹑楼，严濑仍维舟。  
雨花掠篷走，风蒲向人愁。  
冒险前至歙，计程几经邮。  
盘涡结唇穴，欹石排蛇矛。  
暗陵走魑魅，灌木啼鸺禋。  
川尽青逗晓，城新白凝秋。  
贤躅访阙里，仙踪索浮丘。  
乌聊就神卜，绮席征童讴。  
颍滨所谪宦，绩溪倚荒陬。  
丛祠尚赑屃，苔碣犹蛟蚪。  
摩挲未及读，行迈焉能留。  
随山转荦确，满目只梧楸。  
淳原当日盛，杰观连云稠。  
兵余有遗构，星分如碎裘。  
徘徊望泾邑，迤逦驱晨裛。  
狭径横黑辗，荒茅飞白球。  
聚落耿寒磷，原田巢秃鹙。  
百里一庐舍，平沙千髑髅。  
穴塍支爨鼎，掬溪咽干糇。  
天才或吊白，诗衲还逢休。  
感慨每东望，盘回且西游。  
层楼眺叠嶂，汇水寻宛句。  
红线毯方软，木瓜酝新篘。  
风流忆江谢，文藻胜枚邹。  
落日惨平楚，悲风吟古湫。  
三湖渺空阔，一棹成穷搜。  
苍茫日月浴，震荡乾坤浮。  
水落近成浦，沙屯远为洲。  
网师出文鳜，墨客嘲轻鸥。  
涂经华林岸，地接秦淮沟。  
穷塔屹天秀，列廛布城周。  
河山互联络，龙虎相雄遒。  
郁葱金焰发，潋滟虹光抽。  
烟霞压台殿，剑舄集公侯。  
泮宫共一榻，江树闻鸣鸠。  
钟阜足游衍，龙湾更夷犹。  
谈锋述王霸，政柄分嬴刘。  
淬文砺戈戟，博古陈罍卣。  
合庖集鱼雁，响屐锵琅球。  
桂窗足每跣，花日首多囚。  
赌棋或握筭，斗酒恒投钩。  
下关避沉酗，抵掌争嘲咻。  
一旦分客袂，三年感灯篝。  
剖符洪都郡，瞻云苍岭头。  
晨星遂落落，宵梦长悠悠。  
怀生悯契阔，悼死隔明幽。  
恶怀不可抑，衰涕何能收。  
牛鼎伤折足，羽旌恨无斿。  
此生几冠屦，两间寄蜉蝣。  
宣尼嗟逝水，漆园叹悬疣。  
天德在所务，人役将焉酬。  
矧当肃秋气，正值酣商飕。  
紫螫饱丹液，黄鞠苞金瓯。  
得酒且自喜，锢情欲谁仇。  
床头有《周易，归去推刚柔。  

【赠刘俊民先辈】  
刘君卓荦士，出知诗书胄。  
眉目俨如画，幽花眩晴昼。  
踉跄忽来谒，进退颇温茂。  
自言宅偃师，家昔千金富。  
大父名法从，累累印悬绶。  
文辞补元化，求者辄奔走。  
继此簪缨余，矜庄事雕镂。  
无食不凫翠，有衣总文绣。  
兰舟盟津水，蜡屐穀城岫。  
或骑紫骝马，深林出从兽。  
黄须年少儿，执矢列先后。  
一发巧中肋，欢声溢郊囿。  
狼兔悬宝鞍，归来荐清酎。  
燕姬白如雪，时唱清角侑。  
人意天上郎，雌伏不敢雊。  
一旦黄金尽，其事乃大谬。  
渔樵来争席，傔媵或昂脰。  
愤来气屡绝，十起九颠仆。  
折节去读书，攻苦分句投。  
初如蛇入筒，渐类雏脱矰。  
把笔学为文，众色纷采就。  
又恐误儒冠，杂艺亦兼究。  
雅琴辨商宫，古文参篆籀。  
六物推休祥，八卦占爻繇。  
更参九箴法，俞穴别肤腠。  
闻棋与握槊，赌胜欲起斗。  
不觉疾声呼，有若熊虎吼。  
最便结风舞，唯恐技难售。  
偶逢玳筵张，肴核列饤饾。  
酒酣两耳热，徐起整衿袖。  
文鸾侧惸翎，皓鹤仰褰噣。  
蹑节眄盘鼓，回旋逐音奏。  
虽得诸工怜，不博两眉皱。  
使者天上来，会合诚薢茩。  
负书亟从之，何翅杵投臼。  
三河及幽并，无地不驰骤。  
登高或吊古，感时更怀旧。  
恨无息肩所，若沈疴待灸。  
前年往龙漠，气序异常候。  
八月雪即飞，一夜三尺厚。  
今年度庾岭，热气甚蒸镏。  
老梅虽未花，铁干倚云瘦。  
欲俟喘息定，阴厓聊宿留。  
王虺长过竹，矫首出嵚窦。  
日光夹明镜，铄我汗如沤。  
闲目但待噬，有术不暇祝。  
性命鸿毛轻，几被山鬼蹂。  
年来自惩创，此险安可复。  
俯思十载间，行事贱如畜。  
徒然召悲辛，寸禄焉能收。  
即将巢云松，终老友猿狖。  
予闻心鼻酸，宛若身在疚。  
于时十月交，日月会龙犭尨。  
霜风吹人急，层衣悉穿漏。  
百龄驹过隙，胡不重栖宿。  
须知学践形，庶不惭载覆。  
勺水当离尊，赠诗比粮糗。  
归欤勿久留，吾言不能又。  

【示吕生（有序）】  
（《六经之后，几无文矣。近世学者专攻浮缛之章，动以鼓吹《六经为辞，予实病焉。因为吕生赋此，以药矜文而丧德者。）  
吕生家浔阳，昂藏若饥鹞。  
持刺望门拜，不复资介绍。  
手持缥囊书，蝇头写芒秒。  
病眼花晕生，力览始能了。  
词锋刚且锐，无异晙斯赵。  
汗菜尽薅刘，糜芑植如旐。  
风枝动姗姗，秋实垂袅袅。  
岂比稗与荑，难复称舂捣。  
似尔才患多，堪为世珍宝。  
文华固交绚，荒志咎非少。  
忆当弱龄时，颇亦耽葩藻。  
精神应冥会，或梦吞罗鸟。  
射侯抗熊犴，万舞持皇翿。  
五采染夏翟，三就荐周缫。  
自谓颇俊爽，分得天孙巧。  
俯视占毕徒，孤篁出丛葆。  
有时被余酒，便指腹为稿。  
赫蹄薄如叶，鸦蚓恣挥扫。  
春苑集秾艳，秋陵失干薧。  
下则陈姬周，上复述轩皞。  
古今万沿革，毫发无不考。  
终然立门庭，焉敢望宦窔。  
古圣制为经，白日行黄道。  
流光逮幽隐，烂然天下晓。  
谁骋萤爝微，欲以斗玄造。  
若非灵台昏，致此明目眇。  
曷以七尺躯，不解分白皂。  
末俗狂澜奔，湖江决堤堡。  
郊原化巨浸，何地有桑枣。  
鱼鳖舞神奸，庐舍作洲岛。  
非加回障功，未易就平燥。  
只缘正学微，本末遂颠倒。  
迩来深知非，笔砚稍焚燎。  
遗经置枕傍，寤寐事蒐讨。  
尚惭弓力微，不足穿鲁缟。  
荏苒余十龄，晦朔几朒朓。  
未见宗庙美，忧心惄如捣。  
尔才十倍丕，雅志复精皦。  
当思不远复，改辙谢缠绕。  
蒸沙岂乐饥，裹粮足充饱。  
先庐长山东，结兰以为橑。  
非独繁牙签，亦自饶鱼稻。  
念尔何当来，相与探深窈。  
躬行验所知，勿惮心形剿。  
翻翻逐时移，毋类风中纛。  
皮革可登器，所贵在柔鞄。  
大羽金瓜镝，亦务端其笴。  
千里孰云遐，举足始一蹻。  
煌煌作圣功，须知此其兆。  
勉旃复勉旃，勿谓吾言矫。  

【画山水图歌】  
远山刷翠宫眉弯，一江横绕罗带环。  
沙矶互作犬牙入，水痕初落犹斑斑。  
渔舟三两自何处，后先撑出芦花湾。  
解网得鱼长尺半，沽酒踏破荒烟酸。  
西南冥茫见楼阁，朱碧隐现青云端。  
不知神仙何洞府，但见白道屈折蛟蛇蟠。  
月明如霜夜将午，定有笙鹤来瑶坛。  
松间醉坐谁氏子，羊裘棕霡逍遥冠。  
岂非东蒙山中旧隐士，面目犹带河朔风尘顽。  
《黄庭懒读尚衔袖，仰视松叶秋翻翻。  
我生素有山水癖，向之不觉开心颜。  
恍如西上黟川滩，卧听滩水流潺湲。  
又如东对仙华山，青天飞下千巑岏。  
岩雪藏阴凝太素，窦泉溅沫排空寒。  
便将此地穷天慳，青鞋布袜恒跻攀。  
莲花五色犹未吐，昼明夜照如神丹。  
人言绝顶有风穴，高入苍莽天曼曼。  
天曼曼兮气盘盘，融作玉瀣从空漙。  
服之龟鹤共长久，一任人寰日月双跳丸。  
白台为我梳仙鬟，双成为我开琼关。  
吁嗟乎！吾将终老山之间。  
吁嗟乎！吾将终老山之间。  

【题花门将军游宴图】  
花门将军七尺长，广颡穹鼻拳发苍。  
身骑叱拨紫电光，射猎娑陵古塞傍。  
一箭正中双白狼，勇气百倍世莫当。  
胡天七月夜雨霜，寒沙莽莽障日黄。  
先零老奴古黠羌，控弦鸣镝时跳踉。  
将军怒甚烈火扬，宝刀双环新出房，  
麾却何翅驱牛羊。平居不怯北风凉，  
白毡为幄界翠行。铜龙压脊双角张，  
彩绳亘空若虹翔。将军中坐据胡床，  
炽炭炙肉泣流浆。革囊挏酒蒲陶香。  
驼蹄斜割劝客尝。赵女如花二八强，  
皮帽新裁系锦曌，低抱琵琶弹《凤皇。  
半酣出视驼马场，五花作队满涧冈，  
但道欢乐殊未央。  

【送陈彦正教授之官富州】  
我怀深袅君，灿烂双碧目。  
骑麟执春秋，从头细谳鞫。  
傅逮及爰书，法情无委曲。  
肯随三傅后，是非互倾覆。  
更惩汉专门，一经双鬓秃。  
牙签三万卷，过眼不再读。  
精华尽成咽，璺罅无不烛。  
一物苟不知，便类车脱毂。  
本根既硕茂，柯条遂芬郁。  
大肆文章手，直压百怪伏。  
绛蕤麒麟车，登载珠万斛。  
五色凤皇翎，光耀映简牍。  
收贮箧衍中，宝气尚可掬。  
至今空山陬，似闻鬼夜哭。  
当时入室者，陈子最神速。  
君时见子来，谓是新生犊。  
健捷类狮象，有手难加牿。  
见君复呼子，诲言甚谆复。  
六经汝甲胄，四子汝剑镞。  
濂洛汝金鼓，武夷汝橐絜。  
汝将汝心官，汝战汝邪欲。  
子即受命还，建起豹尾纛。  
城池坚如铁，寇来不得触。  
如此四三年，温若于阗玉。  
唯于进学锐，勇赴在一蹴。  
澹然水云心，不受世羁束。  
去向神泄山，依岩缚茅屋。  
拄颊数冥鸿，撷芳食群鹿。  
终然薜罗衣，莫蔽锦绣服。  
石门碧作山，怒泻千丈瀑。  
嵬眼与澒耳，雄特类岳渎。  
子尝往其中，坐候碧桃熟。  
柯峰与严濑，天下号奇瞩。  
星河羊裘轩，黑白纹楸局。  
或追隐者操，或授真人箓。  
嗒然竟忘归，不记南浦舳。  
龙兴大江西，丰城乃支属。  
郁葱君子林，中藏万鸿鹄。  
子今挟书行，有志当灌沃。  
英英我杞梓，芄芄我棫朴。  
菁菁我台莱，一一思乐育。  
须使鲁驺风，染遍荆楚俗。  
振衣别我去，我有再三祝。  
子如宛马驹，未得饱刍粟。  
方歅当见怜，使纵千里足。  
子如缑山鹤，六翩暂羞缩。  
仙人一下来，云笙恣驰逐。  
子材有如此，不久当食肉。  
岂如嚾哓徒，长困左右塾。  
祝罢更浩歌，歌意殊局促。  
只为良朋行，使我秋影独。  
寥寥风雨夜，灯花尚堪卜。  

【送钱允一还天台诗（并序）】  
皇帝即位之二年，大将军帅师取燕都，西北州郡，次第皆平。越明年冬，上将郊祀天地，大告武成，念开国诸臣劳烈，锡以铁券，以申带砺之誓。下礼官议其制度，近臣奏言：“唐和陵时尝赐。钱武肃王十五世孙尚德实宝藏之。”上遣使者即其家访焉。尚德奉诏椟券及五王遗像上之。上御外朝观之，敕省臣宴于仪曹。已而尚德思东归，命还其券与像，以礼敦遣。钱氏宝有此券已五百载。宋淳化中，杭守臣尝连玉册进之。元丰五年，又进之。宋季兵乱，券沉官渭水中五十六年。元至顺二年，渔人获之，售于尚德之父世珪，迄今而尚德又进之。是尝三登天子之庭，其间或显或晦，虽若类灵物诃护，亦其子孙之多贤，能保守而弗坠也。尚德字允一，天台人。  
大明天子开鸿基，雄兵百万皆虎貔。  
东征西讨十余载，变化不异云雷随。  
功成治定四海一，剖券分符恩泽施。  
前王遗制久已泯，钱氏世宝犹无亏。  
天使持书往征取，有翁橐负来丹墀。  
鞠躬俯伏再拜起，旋解韬籍重重披。  
精铁锻成大逾瓦，中突傍偃形如箕。  
又如玄甗剖其半，一片玄玉谁瑕疵。  
凿窾填金文绚烂，笔画方整蟠蛟螭。  
誓辞三百有余字，河山带砺无嫌疑。  
继陈五王有真像，仿佛犹是唐冠衣。  
腰围白玉金作跂，吻角左右分三髭。  
重瞳回光屡下照，笑语逾觉天颜怡。  
便敕大官给珍馔，上尊法酒浇琼卮。  
忆初唐纲既解纽，恣舞鳝号狐狸。  
斗牛王气果凌厉，豫章占术元非欺。  
八都健卒猛如虎，指挥不异驱婴儿。  
罗平鸟图骋怪幻，内黄外白跳狂痴。  
龙剑一挥赴水死，大勋星日同照垂。  
因兹锡券代牲歃，彭城开府如三司。  
衣锦城空嘉树老，共守尚有三楼危。  
淳化元丰两进入，龙光曾受天王知。  
炎精讫录九鼎沸，一旦失去官河糜。  
岂伊神物欲变化，相逐雷剑为龙飞。  
孰知渔者一举网，所获非鳖还非龟。  
终然鬼物所诃护，不使光彩埋荒陂。  
泥涂沙砾幸免累，宝玉大弓欣有归。  
我知天意实有在，武肃弘烈何堪微。  
八州生灵数百万，拔出水火行中逵。  
子孙食报岂终极，政如稼穑随年肥。  
高牙大纛入黄阁，金章盭绶趋彤闱。  
不知堆床定几笏，但见肘印悬累累。  
七世珥貂未足拟，一门三戟终前衰。  
况翁文采烂五色，嗜古不管头如丝。  
秦淮呼酒话离别，远盼官舸如星驰。  
于时同云幂四野，势欲酿雪增寒威。  
行行若过表忠观，好剔苍藓看残碑。  

【滩哥石砚歌（有序）】  
朱舍人芾见滩哥石砚禁中，遂摹榻一本，装褫成轴，悬之书斋，命予作歌，填其空处。  
朱君嗜古米黼同，三代彝器藏心胸。  
滩哥古砚近获见，惊喜奚翅逢黄琮。  
研煤敷纸巧摹榻，访我一一陈始终。  
有唐四叶崇象教，梵僧航海来番禺。  
手持贝叶写健相，翻译华竺谈玄空。  
辞义幽深众莫识，当时授笔唯房融。  
砚中淋漓墨花湿，助演真乘诚有功。  
爱其厚重为题识，七月七日元神龙。  
鬼工雷斧琢削古，天光电影生新容。  
袤将四尺广逾半，作镇弗迁犹华嵩。  
涉唐入宋岁五百，但见宝气浮晴虹。  
南渡群公竞赏识，氏名环列萦秋虫。  
朔元虽以实内府，弃置但使烟埃封。  
方今圣人重文献，毡蒙舟载来江东。  
风磨雨濯露精彩，奉敕舁入文华宫。  
宫中日昃万軿暇，侍臣左右咸云从。  
紫端玄歙尽斥去，欣然为此同重瞳。  
重瞳一顾光照日，天章奎画分纤秾。  
有才沉薶恨已久，石如能语夸奇逢。  
维昔成周全盛日，兑戈彻衣并大弓。  
藏诸天府遗孙子，用以镇国照无穷。  
愿将斯砚传万世，什袭不下古鼎钟。  
上明文德化八极，下书宽诏苏疲癃。  
君方执笔掌纶诰，愿以此言闻帝聪。  
老臣作歌在何日，洪武戊午当严冬。  

【送方生还宁海（并序）】  
洪武丙辰，予官禁林，宁海方生以文为贽，一览辄奇之，馆置左右，与其谈经，历三时乃去。明年丁巳，予蒙恩谢事，还浦阳，生复执经来侍，凡理学渊源之统，人文绝续之寄，盛衰几微之载，名物度数之变，无不肆言之。离析于一丝，而会归于大通。生精敏绝伦，每粗发其端，即能逆推而底于极，本末兼举，细大弗遗。见于论著，文义森蔚，千变万态，不主故常，而辞意濯然常新。细占其进修之功，日有异而月不同，仅越四春秋而已英发光著如斯，使后四春秋，则其所至又不知为何如。以近代言之，欧阳少师、苏长公辈姑置未论，自余诸子与之角逐于文艺之场，不识孰为后而孰为先也。予今为此说，人必疑予之过情，后二十余年，当信其为知言，而称许生者非过也。庚申之秋，生以不见大母久，将归省焉，予深惜其去，为赋是诗。  
昔在词垣时，英材常骏奔。  
水碧与金膏，价重骇见闻。  
终然无根蒂，敛散空中云。  
方生海上来，玉栗而春温。  
袖携絺绣书，面带黼黻纹。  
揖逊入礼域，陈义陵秋旻。  
同餐太仓米，共勘典与坟。  
潜将索幽邃，穹欲攀嶙峋。  
蹈雪忽言别，涉险涛江津。  
梅花似相怜，沿途慰孤颦。  
湛恩来九天，悯吾发如银。  
特敕还故山，许与烟霞亲。  
生闻抱经来，处此寂寞滨。  
莽苍叩大始，溟涬穷无垠。  
宇宙所管摄，载籍所敷陈。  
巨细钩钳之，若大乐建均。  
律吕按高下，宫商肃君臣。  
鬯和免惉{滞心}，叠奏归绎纯。  
桑濮俟挥斥，淫哇竟何存。  
黄钟压瓦缶，庭燎灭荒磷。  
似兹稽古力，可敌龛定勋。  
濡毫写雄颢，势欲移峨岷。  
漏泄混沌窍，出入造化神。  
变幻波起伏，清温玉璘珣。  
尽抽神奇秘，不堕臭腐尘。  
所以日出之，逾见光景新。  
山鬼当洒泣，湘灵且逡巡。  
振古著作家，后先胡缤纷。  
岂知万牛毛，难媲一角麟。  
古今二千载，有如星在辰。  
岂意荒砾中，获此席上珍。  
予生发未燥，立言鄙河汾。  
结交一世士，暮齿越七旬。  
妍蚩与楛良，入目无留痕。  
自非病狂易，颠倒甲与矜。  
宁因一学徒，谀辞浪云云。  
大言心不怍，只为所见真。  
生今有行期，序饮松竹根。  
笑摘黄金花，起泛青瑶尊。  
酒酣双耳热，剧论如抽缗。  
岂无赠别言，有意须当遵。  
真儒在用世，宁能滞弥文。  
文繁必丧质，适中乃彬彬。  
有虞号多士，九官展经纶。  
惟时亮天工，外夷悉来宾。  
不闻有著书，鼓荡摩乾坤。  
生乃周容刀，生乃鲁玙璠。  
道贵器乃贵，何须事空言。  
孳孳务践行，勿负七尺身。  
敬义以为衣，忠信以为冠。  
慈仁以为佩，廉知以为鞶。  
特立睨千古，万象昭无昏。  
此意竟谁知，为尔言谆谆。  
无徒谓强聒，一一宜书绅。  

【题李太白观瀑布图】  
长庚烨烨天之章，精英下化为酒狂。  
匡庐五老森开张，银河万丈挂石梁。  
下马傲睨立欲僵，耸肩袖手神扬扬。  
忆昔开元朝上皇，宫中赐食七宝床。  
淋漓醉墨蛟龙襄，人疑锦绣为肝肠，  
麾斥力士如犬羊。营营青蝇集于房，  
金銮不复承龙光。并州可识郭汾阳，  
不可丹阳逢永王。大风吹沙日为黄，  
狻猊哀啼闻夜郎。苍天欲使诗道昌，  
顿挫万物归奚囊。何处更觅延年方，  
北海天师八尺长。芙蓉作冠云为裳，  
授以蕊笈青琳琅。蓬莱屹起瀛海洋，  
群仙迟汝相徊翔。谁将粉墨图缣缃，  
顾我一见心伥伥。诗成仰视天苍茫，  
夜半太白生寒芒。  

【题宗忠简公诰（王黼时为少宰，署名诰上）】  
青城妖祲连云赭，犬羊在都龙在野。  
百年艺祖旧河山，万骑长驱若冰解。  
京城留守一世豪，仰天雪涕风萧骚。  
起扶白日照河北，赤手欲障三秋涛。  
义旂戛天天为泣，四方猛士闻风集。  
自期徇国与天通，岂谓忠言反难入。  
披肝上疏留至尊，乘舆不顾东南巡。  
拊床三叫大星落，非天弃宋良由人。  
功业无成志可纪，古来英杰多如此。  
君侯心事汉武侯，伟气英声冠千祀。  
我来已恨生世迟，不得亲观忠勇姿。  
每过乡邑发犹竖，纶诰况是当时为。  
却忆前朝司马死，章蔡群奸乘间起。  
国虽未乱政先亡，万里蒙尘从此始。  
吁嗟黼辈真奴臣，贼君致寇肥其身。  
姓名污眼尚欲呕，君侯在位能无嗔。  
侯乎侯乎慎勿嗔，谁使彼奴操国均。  
君不见汴京礼乐正全盛，江南杜宇啼天津。  

【和王内翰子充见怀韵】  
帝德如天覆万邦，定期归棹到龙江。  
奇才不换金城百，宠命当簪白笔双。  
喜极欲持如意舞，醉来应使软舆扛。  
此情纵切何由遂，吟对西南月满窗。  

【王内翰诗（附）】  
芙蓉峰下是乡邦，未许归帆溯浙江。  
天下文章宁有几，斗南人物恐无双。  
心期久与三乘契，笔力真能九鼎扛。  
投老著书浑不倦，颇闻中夜坐灯窗。  

【为宜兴强如心题复初斋】  
昔日搀抢照五兵，今时喜见泰阶平。  
春风绿酒扶残醉，斜立官桥听早莺。  

【题长白山居图】  
满地云林称隐居，燕泥污我读残书。  
五更风急鸟声散，时有隔花来卖鱼。  
集外诗（四首）  

【予奉诏总裁元史故人操公琬实与纂修寻以病归作诗序旧】  
忆昔试艺时，年丁二十九。  
不谙精与粗，运笔若挥帚。  
欲尽王霸言，自寅直窥酉。  
于时有操君，许子乃其友。  
同自鄱阳来，怀玉期一售。  
风雅别正变，卦画参奇偶。  
见者称双璧，光芒射窗牖。  
及至淡墨题，氏名列某某。  
果符人所占，二榜皆冠首。  
顾予坎籥姿，甘在孙山后。  
有司非冬烘，悬鉴定妍丑。  
终然采芑虋，难可混稂莠。  
盈盈罗刹江，颜色绿胜酒。  
忽然潮汐生，龙虎共吟吼。  
买舟踏澎湃，共折江头柳。  
别归金华山，幸有云半亩。  
结茅涧之阿，敢曰松桂诱。  
寻鹤陟欹磴，避人下关牡。  
外物绝他萦，中扃森独守。  
钻摩六艺学，誓以托不朽。  
奈何荆楚间，妖气夜冲斗。  
蔓延浙河东，无地不深蹂。  
帕额手执刀，骑马向林薮。  
杀戮何忍闻，流毒到鸡狗。  
幸然一命存，微贱不敌韭。  
犹携旧书囊，遑遑戴星走。  
许子忽相逢，短襦不掩肘。  
涕下如绠縻，容枯类羸叟。  
稍稍叙离合，即问君安否。  
云君兵燹余，充肠乏藜糗。  
念君五内热，谈说不置口。  
何时插两翅，执经趋左右。  
大明丽中天，流光照九有。  
僣乱皆削平，清净无纤垢。  
垂衣坐法宫，充耳施纩黈。  
湛恩极沾霈，天地同高厚。  
群臣再拜跪，齐上万年寿。  
帝曰元有史，是非尚纷糅。  
苟不亟刊修，何以示悠久。  
宜简岩穴臣，学识当不苟。  
衮斧严义例，执笔来听受。  
使者行四方，持檄尽搜取。  
非惟收誉髦，最欲尊黄耇。  
余时奉诏来，君亦至钟阜。  
一见双眼明，不翅蒙发蔀。  
大启金匮藏，一一共评剖。  
发凡及幽微，胜辨白与黝。  
奈何君有疾，客邪干气毋。  
僵卧木榻间，胪逆夜加呕。  
医言湿热胜，良剂急攻掊。  
恨无延年术，玄霜和鬼臼。  
日念芝山青，亲之若甥舅。  
翩然赋《式微，使我心如炙。  
倾欹车阙辕，颠倒衫失纽。  
若何慰劳劳，吾诚嗟负负。  
平生湖海情，临歧忍分手。  
官楼沽酒别，无钱更留绶。  
醉后双耳热，击壶如击缶。  
汀草涨绿莎，川花破红藕。  
须记送君时，四月日丁丑。  

【送许时用还剡】  
尊酒都门外，孤帆水驿飞。  
青云诸老尽，白发几人归。  
风雨鱼羹饭，烟霞鹤氅衣。  
因君动高兴，予亦梦柴扉。  

【送编修张仲藻还家毕姻】  
少年归娶奏金銮，喜得天颜一笑看。  
红锦裁云朝奠雁，紫箫吹月夜乘鸾。  
灵椿堂上承中馈，宝镜台前结合欢。  
从此梅花消息好，青绫不似玉堂寒。  
此诗见张宣《青阳集附录，今误入《解缙集。  

【题倪元镇耕云图】  
看院留黄鹤，耕云种紫芝。  
天下书读尽，人间事不知。  
宋舍人璲四首  

【采桑曲】  
桑芽露春微似粟，小姑把蚕试新浴。  
素翎频扫细于蚁，嫩叶纤纤初上指。  
朝采桑，暮采桑，采桑不得盈顷筐。  
羞将辛苦向姑语，妾命自知桑叶比。  
家中蚕早未成眠，大姑已卖新丝钱。  
岸上何人紫花马，却欲抛金桑树下？  

【春夜辞】  
春閤凝温翠云绕，五色流苏垂袅袅。  
美人自脱玉花钿，子帐香栖绿衣鸟。  
铜凫漏声夜初堕，红晕摇晴燃蜡火。  
欲寄相思无鲤鱼，月色梨花愁朵朵。  
谩将软带结同心，开帘微步秋千阴。  
芳眠未稳鸳鸯枕，早树重重啼翠禽。  

【寄章允载兼柬项思复】  
忆昔到京畿，与子寓官廨。  
一见即相欢，不翅旧交快。  
维时困道涂，驱车久行迈。  
忽逢弛担初，欣若身脱械。  
握手坐氍毹，软语慰疲惫。  
情投比粘胶，意惬甚搔疥。  
项君数过余，滞下喜方瘥。  
三人互谈噱，何殊合紏繣。  
骖镳出游衍，古迹探奇怪。  
路入青莲宫，驻足听梵呗。  
薄晚始旋邸，倾倒形忘瘵。  
周详论书谱，从容说诗派。  
凡习尚浮华，遗音日已坏。  
作者固繁夥，咸韶混夷韎。  
澜倒并波随，畴能捄危败。  
顾余樗散材，频年处卑隘。  
枘凿乖方圆，甘遭世俗卖。  
人将竞嘲讥，子乃敦教诫。  
苦言加箴规，默默使心解。  
酒酣示新篇，辞源极滂湃。  
却类任公子，投竿下群犗。  
应知艺嘉禾，薅治绝稊稗。  
读之神骇惊，秋蛩罢嘶喝。  
政图藉薰陶，别还隔遥界。  
欲叩寝食安，但复占爻卦。  
浦汭守衡茅，无从豁蒙瞆。  
譬诸铁在炉，伊谁鼓风鞴？  
况乃患沉疴，躯命犹纤芥。  
侵寻阅暑寒，孱弱乏刚夬。  
精神尽凋耗，面目多肿哙。  
布衾暖阁眠，药贴晴檐晒。  
年来获告瘳，书斋仍扫洒。  
猿鹤亦争庆，似索烟霞债。  
缀赋咏雕虫，攻篆学垂薤。  
有时看飞泉，四山寂无{口大}。  
思取古遗经，一览适炙嘬。  
兰膏继日晷，矻矻警昏懈。  
视已常欿然，进业惭质。  
志须成丝枲，未能脱菅蒯。  
笃信宴安中，怀毒剧蜂虿。  
蚤暮自深省，此语谅非祼。  
近闻子亦归，亲朋乐情话。  
千里感贻书，殷勤驰一介。  
而翁幸康强，愧缺床下拜。  
执简立台端，百壬不敢噫。  
道远竟莫前，动若飞翮铩。  
岁月无停裛，季秋倏已届。  
篱菊傍云肥，江山日如画。  
轩车几时来，夜雨一灯挂。  
明德正可崇，相期各云劢。  

【题水帘洞】  
石泉飞雨乱淋漓，翠箔银丝万缕齐。  
云屋润含珠网密，月钩凉沁玉绳低。  
鲛人夜织啼痕湿，湘女晨妆望眼迷。  
恍似水晶宫殿里，四檐花雨乱莺啼。  
王待制祎七十首  

【杂诗（四首）】  
腐草幻熠耀，光焰终不遐。  
雀入水为蛤，乃更混泥沙。  
根器本如此，变化亦复尔。  
不闻北溟鲲，一举三千里。  
凤皇无竹实，无以充朝饥。  
麒麟遇畋夫，乃比麕与麋。  
君子负道德，不遇将奚为。  
所以鲁中叟，终身竟栖栖。  
南园种藜苋，北苑艺瓜姜。  
食蔬岂不美，淡薄味孔长。  
如何元相国，胡椒积盈仓。  
终然袜塞□，一死可怜伤。  
山枯因产玉，川竭仍孕珠。  
珠玉到人间，祸胎不可除。  
脱粟足为饭，裂布足为襦。  
吾宁谢华好，朴素以为娱。  

【杂赋（七首）】  
大化莽冥冥，曜灵无停候。  
往古复来今，吾往渺何究。  
无始在我前，无穷在我后。  
其间仅阅世，曾不百年久。  
百年亦顷刻，彭聃讵云寿。  
悲哉浮休身，不及道傍堠。  
不学刘伯伦，陶然付杯酒。  
窈窕青楼人，二八多娇艳。  
朝朝明镜中，夫容媲生面。  
春花红艳残，绿叶秋容变。  
白发日夜生，衰莫如转盼。  
所以学仙人，形神每精炼。  
吸景制颓龄，长生凡骨换。  
万物何总总，错糅两仪间。  
人身亦一物，于何较媸妍。  
古人有不朽，身后贵名传。  
鸿勋勒惇史，奥学在崇编。  
托兹以名世，庶用垂不刊。  
孰知竹帛寿，不似金石坚。  
夙予秉微尚，外慕俱弃捐。  
独持方寸心，千载明月悬。  
驱车适秦京，策马来燕国。  
所见何堂堂，莫非侯与伯。  
甲第金张家，乙观王谢宅。  
旌节出广衢，百步人辟易。  
威权自其口，气焰何烜赫。  
安知公膋倾，反掌遂狼藉。  
鲁连彼何人，肆志宁自适。  
梧桐生岩阳，下俯清涧浔。  
柯叶雨露滋，凤皇宿其阴。  
禀材一何良，裁作绿绮琴。  
被以弦朱丝，缀以徽黄金。  
澹然三尺中，实涵太古心。  
唐虞世已远，末代崇哇淫。  
匪无南风曲，欲鼓孰知音？  
终朝饮醇酒，举杯易成醉。  
终日读古书，抚卷不成寐。  
义理一何深，岁月一何驶。  
功名实外物，山林乃吾事。  
昨夜西山云，秋雨生爽气。  
笑指二尺檠，终当勿相弃。  
门前两松树，千尺何青青。  
白云枝间宿，缥缈姿态生。  
惊飙来吹拂，复作笙竽声。  
物情岂有适，偶尔相合并。  
须臾遂分散，彼此各无情。  
因之感世故，超然欲忘形。  

【感兴】  
女贫适人难，士穷事人易。  
堂堂七尺躯，道义非不贵。  
孰知一失身，禄爵反为累。  
由来食人食，有死心弗替。  
出门慎其随，大易著深义。  
所以古达人，隐约居乱世。  
我怀管幼安，高风邈难继。  

【夜坐拟古（二首）】  
新月如弓弯，流星如箭长。  
惜哉弓不弦，况乃箭无铓。  
借问羽林军，何以射天狼。  
织女居河西，河东住牵牛。  
奈此一水隔，数会曾无由。  
精卫勿填海，为我填河流。  

【三韵二篇】  
巨鸟有六翮，大鱼有重鬐。  
回翔栖邓林，喷薄游天池。  
终焉触罔罟，性命不自持。  
曲曲溪水流，东折复西转。  
潭底一何深，滩面一何浅。  
人心亦复然，何从测夷险。  

【次韵友人山居秋日就述鄙怀（八首）】  
月出东岭光，风来西树声。  
秋景倏然异，令人心意惊。  
君子有所蕴，失时终不鸣。  
独怜青镜中，白发日夜生。  
白发容易生，况复闻秋砧。  
触物动深感，感此岁月深。  
子期讵堪铸，举世谁知音？  
取琴为君弹，请弹《梁甫吟。  
《梁甫不可追，何由继华躅。  
永怀古达人，未易食人粟。  
宁将七尺躯，甘尔隐屠牧。  
谁待明月珠，却向穷涂哭。  
明珠有照乘，其焰百尺长。  
如何污涂泥，世人不得将。  
终然有时出，夺月争夜光。  
至宝非可私，献之天子傍。  
忆昔天子都，三载竟忘归。  
谓将拾功名，所志非轻肥。  
翻然忽自悔，自售古所讥。  
归来山中居，坐看双轮飞。  
山居亦何乐，所乐在泉石。  
盘桓抚松桂，兹乐岂易得。  
白云如飞鸿，过眼时历历。  
俯仰天地间，孤踪寄幽僻。  
幽僻青岩中，结屋开荒畦。  
群山列左右，双涧鸣东西。  
萧然守岑寂，环堵蓬蒿齐。  
兵戈遍天地，吾将托冥栖。  
天下兵未息，何当骋予怀。  
富贵非可待，少壮岂重来。  
百年亦偶尔，千载真悠哉。  
惟应抱遗经，独立山岩隈。  

【南康郡斋书事（二首）】  
郡廨新落成，繁木荫阶戺。  
稍欣吏牍稀，粗觉民事理。  
檐雀不相猜，群饮砚池水。  
古人乐吏隐，所贵性有适。  
著述本吾事，催科岂其职。  
拙哉彭泽翁，惆怅为形役。  

【七月八日同季高渡北东归述怀分得龛字】  
蚤年志湖海，嘉遁非所甘。  
驱车燕赵北，弭节吴越南。  
季子夸远适，虞卿劳负儋。  
谓将风翮翔，讵能辙鳞淹。  
蹉跎岁云壮，颇觉世事谙。  
致君术岂谬，枉己意已惭。  
乃知兔株守，殊胜虎穴探。  
遭时兵革兴，江淮战方酣。  
日夜羽书急，列城俱戒严。  
况兹钱唐俗，险恶人何堪。  
千钱购斗粟，累日食无盐。  
吾徒事文翰，不解从戎骖。  
客囊更羞涩，愧乏黄金兼。  
归欤岂不乐，何待霜露沾。  
长揖别英游，明发张云帆。  
同行藉佳彦，高谊中心御。  
依依共蔬食，霭霭接丛谈。  
长路顿蓝舆，凉幰浮葛衫。  
原田毕新获，村酿如密甜。  
顾惟出处意，幸子同酸咸。  
子家岘山阳，第宅深潭潭。  
藏书故可读，一一悬牙签。  
稍须幞吾被，相从坐山龛。  
世故易翻覆，人情剧寒炎。  
殷勤亦何属，宝尔笔锋銛。  

【赠陈宪史之福建】  
夫君英妙姿，家世联仕籍。  
弱龄济乌台，所掌在文墨。  
致身已青云，腾誉如白璧。  
序劳合优迁，随牒更远役。  
七闽处南陲，宪府堂堂辟。  
君往试所长，俯就列曹职。  
相逢钱唐滨，秋风动行色。  
嗟兹遘时艰，天地满兵革。  
呜呼凋瘵甿，何乃际斯厄。  
生者困科差，死者堕锋镝。  
贵人岂不仁，胡不怀惨恻。  
我观得意者，及是翻取适。  
旌旗出广路，百步人辟易。  
假威济诛求，生事徼玉帛。  
高堂日置酒，秉烛燕宾客。  
芳除红锦籍，珍膳青纱幂。  
娇歌绝艳舞，女妇拥前席。  
垂酣不上马，欢乐未知极。  
宁思公膋倾，便受素飡责。  
维时风纪司，厥职务纠击。  
矧今慎抡选，充位皆名德。  
愿君勉赞襄，要使去淫慝。  
及物抒至情，匡时展良策。  
顾予狂者流，抚事常感激。  
平生贾生志，临别长太息。  

【性初余同门友至正初定交钱唐及兹两纪顷以先师黄文献公所赠诗见示感今念昔抚卷泫然因次韵追和】  
忆昔与子游，我齿始逾冠。  
子年颇少我，已复饱经传。  
白璧信少双，明珠合同穿。  
吾师文献公，清慎寡推荐。  
而独敬爱子，揄扬侪众彦。  
庶将托斯文，岂特夸词翰。  
缅思韩公门，至者凡骨换。  
其时籍湜辈，抱璞争自献。  
何言百世下，徽猷乃重见。  
寥寥古道远，忽忽陈迹幻。  
我时事远游，历揽天下半。  
三年客幽燕，坐使黄金散。  
却归岩穴底，还觅青精饭。  
惟子负奇才，年长气逾悍。  
不受世鞅羁，归钓东海岸。  
誓终究遗经，世累忘贵贱。  
鲛鳄者何为，腾凶起清旦。  
谁云屠龙手，祇解挟书卷。  
挥剑剸其鬐，腥雨洒流汗。  
终然虽裂眦，竟尔成解腕。  
远害图全身，有足奔走健。  
自兹十年来，宇内皆糜烂。  
我犹跧故园，子乃处遐甸。  
踪迹无由闻，颇类弦离箭。  
及是重盍簪，各诧经丧乱。  
故业共讨论，殊觉贤否判。  
子才云锦机，组织五色线。  
待诏金銮坡，讲经白虎观。  
此事诚所优，吾将迫衰晏。  
溯风一泫然，徒有情绻绻。  

【国宾黄先生之官义乌主簿赋诗奉赠】  
黄君古君子，制行粹且夷。  
恂恂美仪矩，蔼蔼赡文辞。  
峨冠映长鬛，大布以为衣。  
去岁应辟举，来自盱江湄。  
久为金陵客，旅食困盐齑。  
层楼断春梦，新亭伤夕晖。  
薢茩展良晤，游从获委蛇。  
苦乏尊中物，清茶瀹新磁。  
朝家方需贤，用以备羽仪。  
如君真典刑，朝著合先跻。  
今兹得一官，其职在勾稽。  
道明虽快簿，毋乃秩犹庳。  
吾闻君子心，爱民仁所推。  
苟不务泽物，卿相亦奚为。  
乌伤古汉县，土壤非膏腴。  
我实此邑民，习俗固昔知。  
君今莅其邑，为尔略陈之。  
昔当暴秦世，孝子曰颜宜。  
亲丧负土葬，哀感群乌飞。  
衔土来致助，吻伤血流滋。  
邑由是得名，遗冢故累累。  
凄凉千载下，林风撼余悲。  
建炎宋南渡，中原戎马驰。  
时维宗忠简，独建勤王师。  
汴京既恢复，渡河将有期。  
回銮二十疏，沥血以陈词。  
神州未全璧，计表砉缄哀。  
遂隳中天业，南北成分离。  
至今读遗事，令人双泪挥。  
忠孝实大节，至行出天彝。  
吾邑乃兼有，简册耿光辉。  
余习之所被，其民良易治。  
可施礼义化，难用威诈驱。  
奈何迩年来，其力不胜疲。  
诛求苦无艺，大小含创痍。  
须凭长民者，煦妪勤抚绥。  
苟复事敲扑，愈使其心乖。  
至公民不病，至诚民不欺。  
以故昔循吏，务先恩惠施。  
所居其民富，所去民见思。  
愿君勉自奋，前哲谅堪追。  
华川十里泽，近在县郭西。  
曩当岁大比，吉谶验清漪。  
暑雨芙蕖渚，春风杨柳堤。  
仙宫联梵宇，烟树苍参差。  
吾师文献公，其傍有新祠。  
妥灵设虚室，丽牲植丰碑。  
颇闻阙主守，荒草满阶墀。  
烦君下车后，为我荐一卮。  
摐藻幸可撷，岂必牲肴肥。  
先庐在县北，栋宇就倾颓。  
老桂当北堂，高槐荫前扉。  
顷者处州军，肆暴如狼罴。  
毁我西南轩，以作军营围。  
老母飒垂白，独在其中居。  
不知风雨夕，何以庇其躯。  
烦君下车日，语我弟与儿。  
虽然力绵薄，家事要维持。  
稍须加缮葺，先业不可隳。  
忆我里居日，亲友常提携。  
觅句辄裴回，寻杯每淋漓。  
只今乱离后，在者知有谁。  
仲实忠简裔，笃学号醇儒。  
开门授章句，后生所归依。  
仲玉类许丞，庠序赖纲维。  
优游里闬间，年已向艾耆。  
德元负才气，少也不可羁。  
援经复据史，历历谈是非。  
酒酣即狂歌，襟度无畛畦。  
左足久蹩躠，想更容颜衰。  
惜哉承平世，遗此磊落姿。  
近闻处村僻，转与世情违。  
高氏好兄弟，和气溢埙篪。  
仲显最卓荦，处物善随时。  
往者筑新城，趋事不敢迟。  
比予遘家难，尉书远相贻。  
殷勤见高谊，使我重相怀。  
仲祥乃难弟，倜傥绝猜疑。  
时时畅郁抱，即物赋新题。  
亦遭官军恶，狼藉桃李蹊。  
定应稼轩下，仍可肆娱嬉。  
汉英成均彦，语语甘如饴。  
一自去京华，力耕理东菑。  
平生经济具，萧条嗟已而。  
国器意跌宕，篆法效秦斯。  
酒禁近严甚，无从啜其醨。  
山田秋芋紫，自足供午炊。  
国章我所畏，为文时出奇。  
词锋动横厉，颖脱囊中锥。  
也从青岩隐，依山结茅茨。  
凡此数君子，吾邑称白眉。  
可以咨政务，可以谈玄微。  
烦君相见顷，为我道区区。  
自我去乡里，三载于今兹。  
学殖反荒落，宦业亦何裨。  
惟赢髭与鬓，星星总成丝。  
未续《归田赋，空诵《陟岵诗。  
今晨送君别，令我惨不怡。  
奈此臂不羽，不得从君归。  
山川岂辽邈，梦魂庶相随。  
新寒入絺绤，别袂风披披。  
抗手秦淮上，我歌多叹噫。  
情真觉辞费，后会以为资。  

【允载章生归括苍赋诗四十韵赠别】  
自我来金陵，阅历今六载。  
取友日滋多，云萍总湖海。  
谁其最知心，生也情蔼蔼。  
若翁中丞公，高谊尤慷慨。  
其量渊汪洋，其器山{山畾}峞。  
起家本诗书，致位今鼎鼐。  
视余犹弟兄，往往过期待。  
古人不可见，赖有若人在。  
生能继翁志，爱我曷尝怠。  
寂寥旅邸中，过从不嫌每。  
晨游辄交申，夜语恒到亥。  
继晷焚膏油，列馔羞脯醢。  
哦诗即成谐，索纸不为贿。  
生也姿甚良，为学如筑垒。  
基固益加崇，力勇那婴痗。  
穷经钩隐微，临文绚光彩。  
摛藻英华，春空云叆叇。  
求教生实渴，待问予则馁。  
譬如处暗室，何从视高垲。  
又如枯竹筇，安足扶。  
坐此真可惭，生犹不予猥。  
居然胶在漆，逾久好逾倍。  
兹焉舍我去，契阔将无乃。  
故山括苍苍，笋蕨春可采。  
临清挹潺湲，摘鲜收蓓蕾。  
归哉诚足夸，类战获旋凯。  
新忧固服期，具庆须舞彩。  
父书读仍勤，圣辙遵毋殆。  
卒业究远图，失学徒后悔。  
君子惜寸阴，玄发容易改。  
我方堕疏庸，长路愧驽骀。  
区区二三策，不足献君宰。  
投闲未蒙恩，冒进只增罪。  
此心独生知，盍亦匡不逮。  
临别倾巨觥，聊用浇磊磊。  
宁无别离泪，不效儿女洒。  
宣室行召贾，燕台正需隗。  
重来傥有期，话言勿余绐。  
红花思漫漫，赠别乏兰茝。  
短歌写真情，庶当珠一琲。  

【长安杂诗（十首）】  
自昔天子宅，雄丽称长安。  
右瞻控陇蜀，左顾俯河关。  
清渭北据水，太白南联山。  
其间八百里，陆海莽平川。  
神皋奠天府，风气固以完。  
周家本仁厚，国统最绵绵。  
汉唐能树德，亦复祚胤延。  
秦隋秉虐政，二世即倾颠。  
在德不在险，古语谅弗谖。  
嗟兹异代后，遗迹已茫然。  
宫殿皆劫灰，城市尽荒阡。  
迤逦陇首阪，萦纡乐游园。  
老树带落日，平芜被寒烟。  
凭高一览古，千载在目前。  
盛衰有天运，兴废复何言。  
我行咸阳野，但见多坟茔。  
大者王与侯，小者犹公卿。  
隧前无碑碣，莫得知姓名。  
想当在世日，富贵臻显荣。  
赏罚自其口，语出神鬼惊。  
焉知百岁后，泯然无所称。  
累累一抔土，仅与垲垤并。  
圣否共堙没，后人为伤情。  
秦皇并六国，汉武开西方。  
兵威如雷电，灭戮皆暴强。  
功成无所欲，但欲年寿长。  
楼船往东海，仙剂求扶桑。  
金盘出云表，沆瀣承天浆。  
盼睐蓬莱药，舕舑瑶池觞。  
终然乖所觊，日夕徒遑遑。  
欲火既已炽，反使情内伤。  
神仙不可得，寿龄亦寻常。  
我闻古神圣，与天同运行。  
服食享太和，呼吸调阴阳。  
跻世为寿域，斯民咸乐康。  
优游道为体，凋落后三光。  
曾是弗能效，安得命无疆。  
坡阤骊山下，零落茂陵旁。  
至今行路者，伫立为徬徨。  
崔嵬终南山，形势甚磅礴。  
西来挟崆峒，东亘联华岳。  
长云覆重峦，紫翠入寥廓。  
杞梓产深林，龙蛇蛰幽壑。  
淑灵之所钟，宜有异人作。  
如何千载间，踪迹转萧索。  
姬旦不复生，三代已云邈。  
后来王佐才，劳我思景略。  
渭水何湜湜，泾水杂泥淤。  
其源各异出，其末乃同趋。  
清浊既以混，终然成合污。  
人生实异此，禀性同厥初。  
所习日益远，竟尔分贤愚。  
安得泾渭水，清浊永相殊。  
昔在元世祖，分地王关中。  
潜藩富才彦，一一皆夔龙。  
谁欤任儒学，先正推许公。  
沾濡布教雨，鼓舞振文风。  
后来踵其轨，厥称萧与同。  
发挥圣贤道，张主皇王功。  
出处虽异致，德义非殊宗。  
至今关辅间，教思蔼无穷。  
前哲日云远，怅望吾焉从。  
群经载圣道，昭揭如日星。  
秦火一何烈，烧燔灭其形。  
汉儒事掇拾，区区补残零。  
虽然有遗阙，其功亦已宏。  
唐世尚文学，君臣益留情。  
琬琰刻文字，后先十三经。  
谓兹金石坚，不与竹帛并。  
自从东都后，此刻最为精。  
罗列黉舍内，奎璧映晶莹。  
我言金与石，有时亦销崩。  
有形必有弊，斯理讵难征。  
安知圣人道，所托非所凭。  
天地共终始，猗欤罔能名。  
长安王霸都，中更九朝业。  
城夷池亦堙，复孰窥浩劫。  
旧物奚所存，独有慈恩塔。  
高标穹昊摩，壮阯坤倪压。  
缅怀唐盛时，士子重科甲。  
石间所题名，先后纷杂遝。  
岁月曾几何，声光俱濌々。  
吾将登绝顶，俯仰凌六合。  
天风从东来，凉意客怀惬。  
步出城东门，穹然见丹墙。  
不知何王宫，金碧犹炜煌。  
云是元帝子，分茅镇此疆。  
传世仅三叶，嗣胤今灭亡。  
深宫掞珍果，回沟乱垂杨。  
抚物足流盼，感时忽凝伤。  
自古有兴废，天道非茫茫。  
人生百年中，穷通无定迹。  
仇如风前花，荣谢亦顷刻。  
当时牧羊竖，尊贵今谁敌。  
憔悴种瓜翁，乃是封侯客。  
丈夫苟得时，冀土成拱璧。  
一朝恩宠衰，黄金失颜色。  
古昔谅皆然，今我何叹息。  

【五月余还至渭南适克正博士为丞于兹赋诗道旧并以留别】  
曩余客南京，结交尽名友。  
文采竞联翩，气义互缠纠。  
子也时所需，翻然起江右。  
譬如丰城藏，紫气映牛斗。  
神物一朝伸，光价孰能扣。  
五年教成均，后学资善诱。  
纷纷贵游子，成材郁先后。  
交契岂不多，于余谊尤厚。  
誓偕古尊罍，共弃俗盆缶。  
世情略外缘，古道坚素守。  
艰难共嗟咨，疑惑同析剖。  
黉斋夜灯苦，辇路晨辔偶。  
蹉跎岁年深，颜面俱老丑。  
我从去年秋，将指事西走。  
今春子亦出，丞哉实为负。  
岂期清渭滨，乃此获携手。  
始晤含悲辞，稍坐开笑口。  
既悬徐孺榻，且酌陶潜酒。  
问劳益情倾，谈谐仍意掫。  
延留甚殷勤，未厌浃旬久。  
会合乌可常，别离谅非苟。  
炎埃满征涂，我马不堪趣。  
明当复东迈，行止庶无咎。  
上以奉明君，下以慰慈母。  
平生功名心，萧条亦何有。  
惟是故意长，欲报乏琼玖。  
英英华阳云，劳我重回首。  

【禽言次王季野】  
力作力作，人言田家乐。谁识田家苦，养蚕一百筐，种田一百亩。田蚕非无收，不了输官府，但愿官府不我亏，田家力作非所辞。  
行不得哥，乾坤满眼纷干戈。荆湖骨如山，江淮血成河。道路断绝可奈何？君行将何之？欲投辽东去，却向海上过。行不得哥，海水能可测？只今平地皆风波。  

【筑城谣】  
朝筑城，暮筑城，筑城欲高高辄崩。  
江南五月盛霖雨，随崩随筑人人苦。  
大家筑城多卖田，小家卖产来助钱。  
朝筑一寸暮一尺，尽是齐民膏血积。  
争道城高可防贼，民力已穷何所益。  
君不见陛下盛德犹如天，四海一家千万年。  
金汤之固非所恃，何乃坐令民力敝。  

【白翎雀图】  
白翎雀，雪作翎，群呼旅食啁哳鸣。  
何人翻作弦上声，传与江南士女听。  
南人听声未识形，画师更与图丹青。  
图丹青，一何似，知尔之生何处是。  
秋高口子草如云，风劲脑儿沙似水。  

【江上曲】  
水兰船系门前树，阿郎今朝棹船去。  
去时为问几时归，约道归时日须暮。  
江上风水不可期，日暮不知归不归。  

【二月望在巩昌客馆夜梦归里中与金十二丈傅九文学同游高五处士别业既觉有感而赋】  
东风解冻春二月，东还陇西驻吾辙。  
中宵好月入窗明，孤馆殊花应时发。  
慷慨既罢倚醉眠，梦里迢迢返东浙。  
我家住在县乌伤，奕世衣冠绍先烈。  
青岩之下华川湄，古木修篁荫门阅。  
里中朋友不数人，总角交游到华发。  
金丈虽老文益昌，傅子方强气难遏。  
县南高叟故所居，别墅新营最幽绝。  
大田多稼廪不虚，华屋有轩席常设。  
自余便道过家时，三载于今成阔别。  
今日何日乃盍簪，固应旧好三生结。  
竹林藤簟坐峥嵘，橘径梅蹊行蹩躄。  
篇章杂遝诗句哦，盘馔纷纭酒杯啜。  
既夸答客语仍狂，颇怜哭子言犹噎。  
俨然相对如平生，抵掌论心尽欢悦。  
寒钟惊觉顿无聊，一点青灯自阴灭。  
倍思故隐只山中，却叹浮踪向天末。  
嗟我文章非古人，虚名在世真叨窃。  
一从螭陛到銮坡，久侍清光入金阙。  
每多杜甫能自期，许身欲比稷与禼。  
政图事主尽愚疏，岂意谋身转迂拙。  
肃将使指往西垂，迢遰河山重跋涉。  
严风裂面沙眯眸，冰髯霜鬓茎茎折。  
瘦马冲寒不自禁，狐帽貂裘仍狗袜。  
得非博望泛星槎，无乃中郎持汉节。  
道涂哽塞竟莫通，使事还须遂中辍。  
归报吾君扣九重，天颜只尺容趋谒。  
傥矜弱质赐恩光，便向明时乞骸骨。  
慈母手线犹满衣，先人遗书故盈箧。  
鉴湖一曲非所望，家山自可采薇蕨。  

【十一月十日宿陈敬初馆中临别有作】  
岁十一月当严冬，江湖水落潜蛟龙。  
萧条长涂客旅散，而我买棹过吴淞。  
兹行岂为饥饿逼，念子高谊来相从。  
托交同门已十载，蒙被教益开愚蠢。  
时时彼此互有激，譬持寸筵撞巨钟。  
姑苏台前揽秋色，丽正门外寻春容。  
中间欣戚每相系，要复终始犹丱蛩。  
一自去春与子别，旌旗满眼纷纵横。  
及兹相见恍如梦，中夜论议披心胸。  
君言禄爵非所愿，但愿击壤歌时雍。  
却因文章著不朽，韬晦养粹甘为农。  
顾我所愿颇异子，谓欲与世相奔冲。  
黄金铸印锦悬绶，时至未敢辞侯封。  
丈夫出处虽二致，非系愚哲由乖逢。  
得意觖望亦常事，所贵自宝如璜琮。  
计长较短语辄久，坐听曙鼓声冬冬。  
人生会合良不易，奈此物役相牵攻。  
君留仍泛越来水，我去犹对金华峰。  
区区离别不足惜，且复醉子双尊醲。  
郊翱自附湜籍辈，此事远矣须追踪。  

【送许时用归越】  
旧擢庚寅第，新题甲子篇。  
老来诸事废，归去此身全。  
烟树藏溪馆，霜禾被石田。  
鉴湖求一曲，吾计尚茫然。  

【丁酉五月六日吴善卿宴诸公越城外唐氏别墅分得轻字】  
亭馆鉴湖曲，开轩水气清。  
战袍当暑换，舞袖傍筵迎。  
受雨枇杷熟，欺风翡翠轻。  
杯行敢辞醉，不负主人情。  

【吴江别莲上人】  
飘零有若此，离别复如何。  
情剧酒杯少，愁添诗句多。  
荒村黄叶树，极浦白鸥波。  
回首相携处，秋风玛瑙坡。  

【吴门怀友人】  
三月长洲苑，重来意惘然。  
江南春似海，客底日如年。  
旧约今何处，新题定几篇。  
相望不得见，独立最堪怜。  

【郡斋偶赋】  
宦况真萧索，虚斋足昼眠。  
思亲怀爱日，阅史记疑年。  
白发生愁里，黄花立醉边。  
风流陶靖节，输尔早归田。  

【秦州道中书所见简袁同知】  
入得秦州境，川原生意多。  
春田无旷土，雪水有深波。  
鹃韵兼鹦鹉，驴纲带罝驼。  
州侯有佳政，五巉竞闻歌。  

【秦州】  
水积从天降，山连与蜀通。  
遗碑李广宅，废寺隗嚣宫。  
度陇迟回际，游秦感慨中。  
长怜少陵老，曾此叹途穷。  

【渑池道中】  
九月忽又莫，吾行祇自伤。  
秋兼人共老，愁与路俱长。  
野果迎霜赤，园花带雪黄。  
故人相慰藉，日晚引壶觞。  

【简性初】  
念尔仍多病，天寒近若何。  
或疑诗作祟，莫讶药为魔。  
带缓知腰瘦，巾深怯鬓皤。  
雪声灯外听，香气枕边过。  
客至还题凤，书成即换鹅。  
寂寥鹦鹉赋，慷慨扊扅歌。  
梦记青绫直，春回绛帐多。  
寻芳倘能出，南陌共鸣珂。  

【次韵答上清道士】  
山中一别五经春，近得诗篇意度新。  
文字须为方外友，神仙元是世间人。  
洞云玄虎司丹室，坛月清鸾礼玉宸。  
坐对匡庐秋色好，欲将寄远苦无因。  

【次韵萧山友人】  
长忆萧然山下县，去秋为客日招邀。  
夕阳玄度飞轮塔，晓雨文通梦笔桥。  
搜检虫鱼穷《尔雅，咏歌草木续《离骚。  
旧游回首成凋谢，莫遣音书似路遥。  

【吴江客中冬至日】  
十年奔走竟何为，转觉谋生事事非。  
时序每惊愁里换，家山长向梦中归。  
吴江岁晚寒波积，楚塞天空鸿雁稀。  
酒后登楼倍惆怅，缁尘犹满旧征衣。  

【次韵高仲原钱唐寒食】  
又见钱唐节禁烟，极目风光殊索然。  
芳草自生兵后地，画船犹醉雨余天。  
甲乙楼台非旧观，东南富贵复何年。  
客中无限登临意，都付归鸦落雁边。  

【留别陈秀才】  
百里春帆到海隅，不堪回首拂征裾。  
少年未惯长为客，有便相烦数寄书。  
言子弦歌遗化在，吴王城堑劫灰余。  
英游从此成疏阔，后夜怀君月上初。  

【桐庐舟中】  
潇洒溪山梦此邦，轻风细雨过桐江。  
川回几讶船无路，林缺时看屋有窗。  
野果青包垂个个，水禽白羽去双双。  
到家会值重阳节，新酿村醅正满缸。  

【京城春夜漫兴】  
金水河头辇路分，深沉庭院柳如云。  
春来天上浑无迹，月到花间似有痕。  
酒思瞢腾欹枕卧，莺声宛转隔窗闻。  
千金欲买《长门赋，谁似相如善属文？  

【应上人自开先寺来访因写诗为赠上人以大慧普说石门枢要二书见示故及之】  
匡阜东来路欲迷，山风吹雪满迦黎。  
眼看玉峡双龙出，自伴云松一鹤栖。  
妙喜语言真宝鉴，寂音文字比金鎞。  
荒城飞锡来相访，还笑当年限虎溪。  

【兰州】  
洮云陇草都行尽，路到兰州是极边。  
谁信西行从此始，一重天外一重天。  

【无题回文七言绝句（四首）】  
微醉带欢春意足，密期成约晚情多。  
飞花落处焚香篆，乳燕归时卷幔罗。  
风生竹径迷深绿，雨过莲池浴腻红。  
铜镜对妆临牖北，练裙题字戏墙东。  
芳谢菊葩含重露，瘦侵梧叶著轻霜。  
凉宵怯扇藏纨素，远路将书写纸长。  
残雪喜传三腊信，早梅欣报一痕春。  
寒欺独枕鸳惊梦，闷结双蛾翠敛颦。  
王博士绅七首  

【夜坐呈正学方先生】  
银灯灿馀辉，夜气清于水。  
顾此知心人，幸遂盍簪喜。  
酬酢启黄封，论议析玄理。  
俗眼为之开，尘心顿如洗。  
孔明人中英，州平独知己。  
黄宪千顷陂，世以亚圣拟。  
德重众所推，才高莫能比。  
怀贤古即今，酒酣热生耳。  

【入峡】  
世传三峡险，吾身适屡往。  
荡舟趋洄流，惊涛漾轻浆。  
褷峰开复合，青天细如掌。  
浪急先期程，谷空答渔响。  
回顾上濑人，吾行若平壤。  
日夕下夷陵，祝酒相欣赏。  

【送鼎上人还乡】  
青原有名缁，戒行极严具。  
一苇航大江，飘飘随所寓。  
十月天雨霜，木落林姿露。  
翩然逸兴发，长歌赋归去。  
杖锡轻波涛，袈裟入烟雾。  
月照祗树西，相思渺何处。  

【夏日】  
天气属清和，幽斋净于水。  
端居仰圣明，俯探玄化理。  
浮云驰远郊，重阴荫书几。  
好鸟弄佳音，闲花发奇卉。  
萧散有余清，烦襟荡尘滓。  

【题黄侍中翠微书舍（二解）】  
环池皆名山，山深积苍翠。  
长夏晴雪飞，无云亦阴翳。  
屋头有流水，时作幽琴鸣。  
掩卷欲细听，风移过前楹。  

【早行】  
孤馆惊残漏，登途竟若迷。  
山形存隐约，地势失高低。  
薄曙欺残月，哀猿和早鸡。  
忽闻飞瀑响，已过石桥西。  
苏编修伯衡十八首  

【送宋起居还金华】  
长揖谢宦徒，还归戒征轴。  
眷言幽贞庐，敻在仙华麓。  
就养望既盈，《考槃志亦足。  
储清浚昔池，薙荒理旧竹。  
兰佩纫春蕤，荷衣制秋绿。  
沆瀣晨三咽，雕胡昼九曝。  
从今猿与鹤，不复怨幽独。  

【玄潭古剑歌】  
扁舟昔向玄潭过，闻有古剑留岩阿。  
欲观踌躇复不敢，只恐开匣踊跃翻沧波。  
此时解后都城里，玉质珠辉那得比。  
玄灵外护朱草茎，赤日天中涌湖水。  
想当旌阳初铸成，橐籥元气驱六丁。  
星象失光彩，白藏储精。  
不然长才尺又半，如何照室影凌乱。  
神光兔脱飞雪霜，宝气龙腾贯霄汉。  
自从斩蛟江水中，浊世余子谁能庸？  
长伴空山栖遁者，但见白昼风云从。  
迩来阅岁未五十，两度江湖寄踪迹。  
瑶台月夜听吹笙，金界晴空逐飞锡。  
昔至燕京时太平，今留石城氛祲清。  
乃知神物等镇圭，冥漠自有神提携。  
由来治忽系出处，非是漂泊东复西。  
圣明御九有，妖孽俱授首。  
既非假道斩大蛇，何用军中撞玉斗。  
明朝且赋归去来，彭蠡扁舟落吾手。  
申之以歌曰：  
我知尔兮为赤虬，上帝有命兮下土留。  
为民悍患兮万岁千秋，彭蠡之奥兮蜿蜒所鸠。  
尔之归兮径中流，慎勿奋飞兮从尔俦。  
使我思尔兮离忧，舞蛟鳄兮与鳝鳅。  

【送曹叔温赴淮安幕】  
初我识君自三山，面如白玉红颊颧。  
平明振佩入乌府，行人指点人中仙。  
此身萍梗随流转，淮水东西数相见。  
时清事简百不忧，卮酒篇诗恣欢宴。  
自从烟雾霾江湖，将军无复能齐驱。  
春莺秋月两寂寞，尺素断绝心烦纡。  
今古江南佳丽地，龙虎载瞻天子气。  
戋戋束帛贲丘园，济济衣冠若鳞萃。  
东华邂逅式相逢，萧骚短发惊成翁。  
青衫依旧陪骢马，风雨徒步追群公。  
过从更说旧游好，旧游着处生芳草。  
沈约楼前杜宇啼，西施陂上芙蓉老。  
京城官酿斗四千，交欢安得青铜钱。  
三嗅落花共一噱，浩歌白石看青天。  
盍簪方喜慰畴曩，掺别那堪增养养。  
寒潮浩荡足秋霖，木落江空欲何往。  
红莲绿幕依黄堂，驾言击楫趋山阳。  
君才有用仍小试，干将百炼须善藏。  
几年争战今休息，髑髅模糊土花碧。  
韩信祖逖安在哉，但见长淮摇落日。  
世途反覆如浮云，人生离合矧可云。  
天皇盛德同华勋，肯使独鹤终鸡群。  

【郭熙关山雪霁图】  
昔我北游月在衤昔，兼旬犯雪度雄霸。  
千里万里皆瑶琨，高迷丘垤低迷罅。  
朔风烈烈尘不惊，中野萧条但桑柘。  
仆夫股栗面削瓜，身上破褐才掩髂。  
长途日暮行不前，回顾堪怜那忍骂。  
前车既断后车绝，停骖独宿道旁舍。  
床头土锉郁生薪，村酒沽来敢论价。  
卧听枥马龁枯荄，展转无眠疑不夜。  
忽然朝光入瓮牖，主仆瞥见互惊讶。  
揽衣匆匆便蓐食，如此晴明喜天借。  
可辞趁暖即前程，剪拂蹇驴还自跨。  
泸沟冻合疋练横，径度不用修梁架。  
西山马首遥相迎，拔起人言似蒿华。  
琼楼玉宇忽照眼，行行已到南关下。  
时清关吏殊可人，不复谁何乃邀迓。  
过关使客多于簇，或挽柴车或高驾。  
闲情我正绕剡溪，吟思谁欤似清灞。  
道逢轩盖何其都，骏马雕鞍蒙锦帕。  
银盆炽炭蜡光燃，面面幨帷行酒炙。  
徒御缤纷意气粗，错金剑具青丝靶。  
行人不解说姓名，但说无非国姻娅。  
狐裘貂帽讵知寒，驰驱争入柳林射。  
当时有意欲赋之，计吏相煎嗟不暇。  
莺花窈窕江南春，风景依依在图画。  

【赠徐季子】  
百金不惜市栀鞭，两耳不解听朱弦。  
人情如此亦何以，我每见之独慨然。  
夫君怀宝起浙右，掉鞅观光来日边。  
夙学人言破万卷，新制我喜窥几编。  
金茎玉露足秋爽，林花涧草争春妍。  
纷纷牛毛岂不多，振振麟角尔固专。  
摛藻词垣翻舍置，采芹乡泮仍留连。  
所好者竽鼓者瑟，犹枘以方凿以圆。  
陈平丰姿若冠玉，郦生辩口如河悬。  
礼意殷勤日三接，华贯扬历岁九迁。  
由来利钝系遭遇，未必愚智殊天渊。  
乐育菁莪亦已重，况乃桑梓敢不虔。  
去国不赋北门什，还家径上东吴船。  
大材小试吾窃叹，冷官不厌子乃贤。  
謇予阅世倏四十，守官太学垂五年。  
包羞待问成倚席，毕景兀坐寒无毡。  
勋业空期蚁附骥，俯仰却笑夔蛉蚿。  
彼哉浮荣勿复道，归欤乐事言难宣。  
会稽云门最幽绝，鉴湖剡水交漪涟。  
玄猿啸呼山近屋，白鸟明灭江吞天。  
云间往往得灵药，月下时时闻采莲。  
多暇应为曲水会，乘闲便作东山眠。  
村翁溪友总爱客，蕨芽莼菜不计钱。  
酒酣更斫银丝帟，章就还洒蝉翼笺。  
并游只许铁冠子，同载应怀玉局仙。  
愿言留榻以相待，一曲拟乞君王前。  

【周伯宁春晴江岫图为吕仲善题】  
尚书襟怀绝潇洒，挥毫往往凌董马。  
平生一笔颇自珍，数尺新图为君写。  
齐山遥接吴山青，碧波万顷孤帆征。  
东风绿遍汀洲草，总是歧亭离别情。  
一向江南一江北，离情浩荡嗟何极。  
正如江上之碧波，纵有井刀那剪得。  
当时已足令心愁，如今况复隔罗浮。  
掩图却上高台望，但见远海连天流。  
暮归朝出谁与侣，蜃雾蛮烟结凄楚。  
木棉花落鹦鹉飞，苦竹丛深鹧鸪语。  

【送王希赐编修使交趾】  
历数归真主，群方若缀旒。  
外藩须嗣续，当宁重怀柔。  
芝简文弥盛，茅封礼更优。  
代言欣尔属，将指副予求。  
暂下层霄去，真城万里游。  
宫袍裁白筼，厩马出骅骝。  
望重皇华使，名高好畤侯。  
扬鞭随越鸟，祖席赠吴钩。  
自觉光辉远，那知跋涉修。  
几旬行岭峤，何处是交州。  
山拥鱼鳞集，江分燕尾流。  
堕鸢从帖帖，驯鹿自呦呦。  
绿认桄榔浦，红看荔子洲。  
马人偏好客，蜒户总能舟。  
日上扶桑表，天垂瘴海头。  
昔闻铜作柱，今见蜃为楼。  
槲叶时交坠，沙虫或暗投。  
由来宣至德，直欲被遐陬。  
除馆迎京使，倾城拱道周。  
陪臣侦伺谨，膳宰往来稠。  
乐作聆铜鼓，衣更阅贝裘。  
珍羞罗海错，妙舞杂巴讴。  
蕉实垂垂重，椰浆盎盎浮。  
括囊惩薏苡，涩口却扶蒌。  
事大无违礼，新王实好修。  
有陈皆睿训，余事及冥搜。  
足使诚心服，端非缓颊侔。  
上方思子切，谁敢为王留。  
别袂逢梅雨，归期指麦秋。  
论思金马日，颂献碧鸡不？  

【送蔡思贤参政使蜀】  
清晨旌节三川去，今日车书万国同。  
燕饯都亭来诏使，停骖乡井访邻翁。  
峰经回雁边声静，峡入啼猿树影空。  
昭烈祠西诸葛庙，秦州城北隗嚣宫。  
神交露立苍茫际，长啸风生感慨中。  
毛伯昔闻周上介，随何今见汉明公。  
布宣德意相如檄，囊括山川太史功。  
河陇从兹兵不构，沴辕此去路相通。  
庭充橘柚陈方物，歌听《巴渝识土风。  
最是多情江汉水，直随归楫到江东。  

【中丞刘先生斋阁前山茶一枝并蒂因效柏梁体】  
朔风剪水雨雪雱，万木萧条冻且僵。  
青藜丈人铃阁傍，山茶作花红锦香。  
中有一枝并蒂香，符彩烂若双鸳鸯，  
嫣然占尽三春光。皇英来自云中央，  
赤旗翠节雨作行。阿母笑执瑶池觞，  
仙童双双吹凤凰。彩女齐绾珊瑚榼，  
丽色照耀青霞裳。芳气氤氲满中堂，  
大君尺剑定八荒。牛归桃林马华阳，  
百度既贞四维张。礼乐谁云谦未遑，  
制作直欲追虞唐。丈人今之杜与房，  
主臣合德真明良。朝夕左右扶维纲，  
余子议论安敢当。一朝嘉惠锡后皇，  
乃是人文发祯祥。玉局仙子喜欲狂，  
更祝人文寿而康。黼黻鸿猷焕天章，  
嘉树呈瑞垂无疆。  

【方壶云山烂熳图同胡士恭博士题】  
我家海岳之画图，乃是小米手所摹。  
舟崖翠壁走云气，北连恒碣南衡庐。  
长风中来吹不断，疑有鬼物阴卷舒。  
石林倏开复冥漠，雷雨欲至愁鼪鼯。  
分张尚觉天地窄，惨淡直与造化俱。  
斯人一去三百载，流传笔力到方壶。  
旧闻仙岩二十四，云窗雾牖仙者都。  
锦溪朝朝玉气合，琼林夜夜丹光嘘。  
方壶挥毫托真趣，生纸染出才尺余。  
天高不见青鸟下，树老仍有玄猿呼。  
上清羽士欣入手，珍重不减千明珠。  
展观使我长太息，如此云山何处无。  
武陵桃花春正开，淮南桂树秋不枯。  
强颜笑傲金马署，嗟我岂是东方徒。  
乞归何幸优诏许，远游便以云为车。  
苍梧既酬虞帝墓，会稽更探神禹书。  
左攀东海若木枝，右折西华青芙蕖。  
寻真径度弱水去，飞行安用邛杖扶。  
岂无清冷可洗耳，亦有沆瀣堪充虚。  
我自持杯酌阿母，谁能搔痒招麻姑。  
鬓发不受皓雪变，日月任使跳丸如。  
玄圃罗浮若解后，拟出海岳相欢娱。  

【题刘汝弼东源小隐图】  
东源山水好，闻说似终南。  
种黍都为酒，诛茅小作庵。  
过门人问字，看竹客停骖。  
亦有幽栖意，迟归我独惭。  

【朱泽民画】  
朝朝谋隐地，忽见好山川。  
雄丽皆衡霍，幽深别涧瀍。  
羊眠松下石，虹挂屋头泉。  
便欲抽簪去，依崖结数椽。  

【赠王彦和简校还北平】  
提封开画省，地势控全燕。  
雪重阴山近，星低瀚海连。  
藩屏归付托，画诺仗材贤。  
扪虱家声旧，应须有奏篇。  

【陪诸公郊行】  
忽忆儿童唱大堤，便携僚友出金闺。  
清溪绕郭穿鱼市，瘦马寻芳踏燕泥。  
酒美得辞花下醉，诗成谩向竹间题。  
始知游衍来应晚，岸芷汀杨色已齐。  

【东斋夕书】  
幽居得自怡，野性方惬素。  
高枕一酣眠，长廊独闲步。  
白日谁云长，青山忽已暮。  
皓月照前阶，凉风满高树。  
偶随孤鹤行，时见疏萤度。  
即此有余欢，何况山中去。  

【绝句】  
落叶满衡皋，潇潇风雨夕。  
一灯溪上明，何处独归客。  

【即日】  
午门同出独归迟，立断铜壶漏下时。  
添得绿荷千万柄，雨声强半在西池。  
集外诗（一首）  

【拟唐宫词】  
紫禁迢迢宫漏鸣，夜深无语独含情。  
春风鸾镜愁中影，明月羊车梦里声。  
尘暗玉阶綦迹断，香飘金屋篆烟清。  
贞心一任蛾眉妒，买赋何须问长卿。  
张按察孟兼六首  

【送郑叔车】  
郑子离襁褓，所怙惟乃父。  
父昔仕燕京，半世去乡土。  
子家孝义门，十世居同聚。  
派衍白麟支，望出荥阳谱。  
庭常无间言，礼或习邹鲁。  
鸡鸣起盥栉，合食闻钟鼓。  
虽当丧乱后，遵训仍厥祖。  
我家故同邑，匪闻目亲睹。  
况子吾素知，才华足多取。  
豁落义气俱，咳唾珠玑吐。  
挥毫走蛟螭，作赋凌鹦鹉。  
昆弟既谓贤，亲邻亦称数。  
久欲寻父去，奈时方用武。  
消息十年无，道路满豺虎。  
近传燕蓟平，不觉喜而舞。  
闻父已南还，恨不身插羽。  
敛衣即登途，宵进江上橹。  
忘食并兼程，亦不避风雨。  
逾旬及南京，父病将愈。  
逆旅会面欢，胜渴饮酥乳。  
比邻走翁妪，环视立如堵。  
我时往相见，政值日卓午。  
挽之入客邸，共谈坐挥尘。  
问言念父情，情深话諲缕。  
如子之所经，跋涉甚辛苦。  
春泥膏土脉，停云黯天宇。  
朝行履濡露，暮宿定林莽。  
我惟纯孝者，往往见前古。  
名同金石坚，不与草木腐。  
事亲在娱乐，奚必养三釜。  
羡子为此行，于世岂无补。  
闻者大惊奇，见者辄夸诩。  
人生斯足荣，何用效题柱。  
是言良已解，口答头屡俯。  
陋予亦胡为，问学本狂瞽。  
三年事占毕，竟日拘训诂。  
环列纷叩难，类敌张劲弩。  
内顾实空乏，畏彼搜林斧。  
幸哉搢绅交，脱略哙等伍。  
或时卧养疴，连月不出户。  
今日子来别，省墓亟东下。  
为言奉父命，明发河之浒。  
此还暂当来，寤寐歌《陟岵。  
闻之触乡思，嘅叹髀频拊。  
吾翁发垂白，不得躬干蛊。  
便欲从子归，致身学稼圃。  
敝庐南山中，风物诧韦杜。  
桃李自满蹊，去天才尺五。  
但见桑麻荣，丰年多黍稌。  
昨宵梦先垄，松楸长栩栩。  
强起诉此怀，唤仆买清酤。  
春风吹柳条，夜雨涨江浦。  
劝子尽一觞，聊以写心腑。  

【漫兴】  
梨花半开夜雨催，无奈李花如雪堆。  
门前美人不见来，东风杨柳吹千回。  

【义门郑仲舒先生得请归浦江余於先生同里且亲故赋是诗情见乎辞矣】  
郑公去年离北平，束书抱病来南京。  
城隅解后喜且惊，开颜握手言再生。  
自从南北屦构兵，日夜怅望乡关情。  
几回寄书雁南征，中心摇摇若悬旌。  
苦遭丧乱百病婴，客边囊橐一旦倾。  
此来四顾徒茕茕，岂料吾子与合并。  
我时闻之涕泗横，况公素有文章名。  
居官胜国职最清，经筵□擢转庠黉。  
及当玉署已宦成，又为奉常典粢盛。  
人生际此自足荣，但恨白发已数茎。  
怀哉屈子全忠贞，谊与日月同光晶。  
愿言夕飡秋菊英，佩明月珰纫茝蘅。  
悬河之论春雷轰，使旁睹者颜发蠙。  
索居半载留帝城，坐听夜雨哦寒檠。  
眼前倏忽时变更，春风一见衰草萌。  
公家孝义好弟兄，遣儿千里来远迎。  
乃今得请荷圣明，身若插羽乘风轻。  
过门云别明遂行，开船要趁蒸雨晴。  
夜久不寐视长庚，长庚欲落钟鼓鸣。  
庭树喔喔闻鸡声，蒯缑起舞冠绝缨。  
公归我愁丝乱萦，亦有梦寐怀先茔。  
如过吾父款柴荆，为言恨不同趋程，  
终当早晚乞归耕。  

【北山草堂】  
草堂卜筑近嶙峋，怪石苍苔迹未陈。  
涧瀑乱鸣前嶂雨，山花迟发半岩春。  
每逢过客留题壁，自有居僧为卜邻。  
松下茯苓今亦大，可能谋食乐终身？  

【登聚宝山分韵得春字】  
踪迹怜身拙，登临纵目频。  
江山如好客，花鸟故余春。  
落落行藏异，悠悠岁月新。  
数茎初白发，朝夕为思亲。  

【春日游钟山以溪回松风长分韵得长字】  
访古来钟阜，寻僧问草堂。  
千年猿鹤静，一径石林荒。  
泉落春水细，梅留腊雪香。  
乡心怜薄暮，矫首碧云长。  
◎补诗  
☆宋太史公濂（四首）  

【题王允冈山斋】  
幽人宅一区，卜筑在阳羡。  
铜官矗苍翠，白云递隐见。  
溪水抱村流，触石成洄漩。  
鹤巢古松枝，鱼残花片。  
清景乐高闲，雅情任狂狷。  
山林足肥遁，轩车忘慕恋。  
心静养长年，世荣倏惊电。  
寄言谢逋客，重修《逸民传。  

【晚步青溪上】  
溪色涵膏绿，溶漾正堪餐。  
十步九还辟，清芬袭肺肝。  
渚牙既戢戢，岸花亦戋戋。  
洁沤近宜狎，贲鲂清可扪。  
流念梁陈际，甲第绕其堧。  
南澨绮钱结，北津铜纲繁。  
倒景侵寥旷，蒸气湿铅丹。  
有时作清游，肃舲输轩尊。  
泛爵溢朱组，簉筵到弹冠。  
荆偈逞妍曲，秦艳发清弹。  
唯恐悬象堕，不忧芳年单。  
繁华随逝水，崇替起哀叹。  
黄鸟背人飞，响入华林园。  

【和胡古愚拟宫体】  
天上多春色，人间迥不同。  
花翻鳷鹊殿，莺过建章宫。  
云旂鸾被影，月扇雉含风。  
遥瞻翠华近，红日照盘龙。  

【和刘先辈忆山中韵】  
忆昔山中炼九阳，山头旭日正苍凉。  
凤笙吹暖云中火，龙药凝成鼎内霜。  
灵户启扃森虎御，中房持戟混桃康。  
山分秋色侵玄氅，蜗学天书篆败墙。  
五鸟花开呼鹿守，千龄桃熟递仙尝。  
伐毛定欲追秦女，歌凤谁能笑楚狂。  
种得神瓜如盎大，养来瘦鹤似人长。  
楼延虚颢殊庭上，树蚀苍霞曲濑傍。  
剑气尚堪吞鬼伯，诗魂端合起獾郎。  
但求脱粟三升饭，肯赋眠云六尺床。  
洞雪成浆烹日铸，海苔为纸写凡将。  
举头便觉三山近，小大俱冥百虑忘。  
附见刘诚意基（一首）  

【次韵】  
句曲峰高倚太阳，不风岩谷自清凉。  
四时岚彩霏琼雪，百道泉流湛玉霜。  
雅称采芝追绮季，尤宜散发学嵇康。  
龙鳞璀错松当径，凤尾摛鹴竹过墙。  
月上海门蟾先觉，露寒天宇鹤先尝。  
仙人卓剑降魑魅，道士书符禁獝狂。  
宝气丹光生夜寂，黄精白术引年长。  
茅君虎卧瑶坛上，萧史鸾栖碧殿旁。  
桂树寒山违谢客，桃花流水忆刘郎。  
猿猱任占青萝帐，薜荔从生绿石床。  
世难有身空自累，诗成无雁倩谁将？  
欲凭锦瑟传幽思，才理朱弦意已忘。  
王待制祎三首  

【忆别曲（二首）】  
低低门前两桑树，忆君别时桑下去。  
桑树生叶青复青，知君颜色还如故。  
桑叶成蚕蚕作丝，络丝织作绫满机。  
欲将裁作君身衣，恐君得衣不思归。  

【陈节妇】  
妾生南海涯，窈窕如秋花。  
邻娃不识面，千里隔窗纱。  
一朝嫁夫婿，共在桐城住，  
门前有舶船，便欲为商去。  
欢好百年身，今年涉两春。  
象床银烛下，生此玉麒麟。  
转头才四月，忍作生离别。  
临行岂不闻，怀里儿声咽。  
相欢筵前酒，绿发浓如柳。  
挝鼓起开帆，参差挂牛斗。  
犹闭香阁卧，相逢梦边过。  
倚户夕阳时，不见南归柁。  
依稀四五年，顾影自知怜。  
相传夫婿死，真赝尚茫然。  
脱却绣襦裆，莲腮泪万行。  
收得望夫泪，帟鲤独生堂。  
当上双亲老，都怜外孙好。  
如何妾薄命，再哭妣与考。  
只影坐空帷，依依膝下儿。  
儿能学人语，口授《柏舟诗。  
经年机上织，掩户秋苔碧。  
俄闻叩户声，鹊语檐前日。  
开扃见夫面，翻疑眼生眩。  
喜极却成哀，泪迸春空霰。  
儿长至父腰，再拜可怜娇。  
褰衣怕父去，愁见港中潮。  
归家甫涉秋，贩宝复东游。  
蛮巫作神语，沧海日安流。  
有约明年返，别来期未远。  
怪梦不胜悲，桑田海清浅。  
明年讣音至，命与青天坠。  
剪纸独招魂，江流写双泪。  
妾与赴黄泉，儿生未十年。  
提携令长大，待与父齐肩。  
唾视邻家媪，不死何为老。  
殷勤讽巧言，榕生根可倒。  
妾自愿为人，人谁乱鸟群。  
他年泉下路，尚欲见夫君。  
夫君前有妇，生儿在澉浦。  
年是妾儿兄，何须口同乳。  
念彼孤儿隔，辛苦谋衣食。  
妾闻夫有田，质在他人宅。  
卖妾金凤钗，转寄外家来。  
说与孤儿道，持此赎田回。  
妾身自有子，生理在十指。  
纺绩不曾闲，供渠买经史。  
灯前雪满窗，白发几年孀。  
课儿终夜读，不暇计更长。  
儿今长似父，祀事真堪付。  
春秋称孝子，衔哀进觞俎。  
妾老儿方壮，前期百年养。  
不负妾初心，少答夫深望。  
有妇配宜男，如儿奉旨甘。  
一饮知姑恩，尝羹再至三。  
焚香祷夜初，细语在阶除。  
愿妇同儿老，毋为妾与夫。  
张按察孟兼一首  

【豫让桥】  
豫让桥边杨柳树，春至年年青一度。  
行人但见柳青青，不问当时豫让名。  
斯人已往竟千载，遗事不随尘世改。  
断碑零落野苔深，谁识孤臣不二心。  
豫让桥，路千里，桥下滔滔东逝水。  
君看世上二心人，遇此多应羞愧死。  

## ●甲集第十三  

危学士素九首  

【徐人歌】  
季子剑有秋水色，徐君见之惜不得。  
徐君墓上荒草寒，季子解剑挂树间。  
一死一生见交义，嗟哉延陵吴季子。  

【挽达兼善】大将忠精贯白日，诸生揽涕读哀词。  
天胡不陨杨行密，公恨不为张伯仪。  
满眼陆梁皆小丑，甘心一死是男儿。  
要知汗竹留芳日，只在孤舟浅水时。  

【题营丘山房】太岳流芳裔，何年徙赣州。  
殊勋思尚父，作室表营丘。  
故国兵戈后，空山草木秋。  
穆陵关北路，风雪近曾游。  

【送张幼初之京】振衣鸣玉上青霄，银汉清秋转斗杓。  
北阙飞龙天杳杳，南云归雁路迢迢。  
朝登华岳风生腋，夜饮滦河月入瓢。  
水竹清虚好真馆，刘安有赋为相招。  

【送章右丞戍广西】文昌桥上紫骝嘶，又送将军戍广西。  
三省甲兵劳节制，八蛮烟雨入封提。  
雕弓晓射崖云裂，画角寒吹海月低。  
已喜皇威清海岱，邑封上将拜金泥。  

【题三韩沙门玉田花鸟图】画史幽居得物情，毫端春色可怜生。  
高僧已是禅心定，花鸟逢人更不惊。  

【南京别王道士】秦淮卧病惜春阴，访问深知故旧心。  
千里家乡渐投老，云山烂熳许相寻。  

【题宋好古墨竹】我忆东曹粉署郎，琅玕写就拂云长。  
祇疑散步云林曲，独听秋声待晚凉。  

【题赵子昂竹石】丛篁偏映寒云色，古石犹凝碧藓痕。  
曾是碧澜堂上月，独临苕水照王孙。  
张学士以宁一百二十首  

【题尚仲良画鹭卷】沧江雨疏疏，翻飞一春锄。  
老树如人立，欲下意踌躇。  
明年柳条长，遮汝行捕鱼。  

【峨眉亭】白酒双银瓶，独酌峨眉亭。  
不见谪仙人，但见三山青。  
秋色淮上来，苍然满云汀。  
欲将五十弦，弹与蛟龙听。  

【题节妇卷】妾有匣中镜，一破不复圆。  
妾有弦上丝，一断不复弹。  
惟存古冰雪，为妾作心肝。  
死者傥复生，剖与良人看。  

【四景山水】  
山雨瀑如雪，林寒松未花。  
遥看飞阁起，知有梵王家。  
一僧归得晚，云湿满袈裟。  
（右春。）  
崖断石林合，风高云叶飘。  
人归雨脚外，高阁望中遥。  
应是天台路，幽期在石桥。  
（右夏。）  
秋褵白云晚，霜林红树多。  
野桥山郭外，行子暮来过。  
为问小摇落，江南今若何？  
（右秋。）  
寒月白千峰，林深路绝踪。  
遥知僧定起，疏响在高松。  
亦欲剡溪去，其如山海重。  
（右冬。）  

【送重峰阮子敬南还】  
君家重峰下，我家大溪头。  
君家门前水，我家门前流。  
我行久别家，思忆故乡水。  
何况故乡人，相见六千里。  
十年在扬州，五年在京城。  
不见故乡人，见君难为情。  
见君情尚尔，别君奈何许。  
送君遽不堪，忆君良独苦。  
君归过溪上，为问水中鱼。  
别时鱼尾赤，别后今何如。  

【题海陵石仲铭所藏渊明归隐图】  
昔无刘豫州，隆中老诸葛。  
所以陶彭泽，归兴不可遏。  
凌歊宴功臣，旌旗蔽轇輵。  
一壶从杖藜，独视天壤阔。  
风黄金花，南山在我闼。  
萧条蓬门秋，稚子候明发。  
岂知英雄人，有志不得豁。  
高咏荆轲篇，飒然动毛发。  

【次韵黄观复见贻古意】  
世本良家子，环佩不下堂。  
结发承光宠，被服兰茝香。  
援琴操国风，古意何微茫。  
君恩逾山岳，妾命良自伤。  
高堂拜明月，为妾照衣裳。  
衣上罗带长，三岁不改芳。  
岂惭下体薄，所贵中怀臧。  
愿言充扫除，矢心侍君王。  

【游句容同林景和县尹子尚规登僧伽塔赋】  
嵯峨崇明塔，拔地一千丈。  
我攀青云梯，倏到飞鸟上。  
微风韵金铎，初日丽银榜。  
维时十月交，叶脱天宇旷。  
群山东南奔，平川叠波浪。  
云间三茅峰，圜立俨相向。  
碧瓦浮鳞鳞，兹邑亦云壮。  
鸡鸣四关开，攘攘异得丧。  
塔中宴坐仙，怜汝在尘坱。  
古时登临人，今者亦何往。  
俯观世蜉蝣，仰叹彼龙象。  
乃知昆仑巅，可以小穹壤。  
同游皆隽英，超遥寄心赏。  
霜飙天际来，毛发飒森爽。  
太白去千年，吾何独惆怅。  

【题牧牛图】  
返照在高树，归牛度曾坡。  
一犊牟然赴其母，老牜孛反顾情何多。  
牧儿见之亦心恻，人间母子当如何？  
日暮倚门乌尾讹。  

【分题芜城烟雨送吴原晢教谕】  
芜城路，年去年来自烟雨。  
冉冉春浓湿燕丝，蒙蒙晓暗迷莺树。  
鲍昭愁绝未归来，为画当时断肠赋。  
登高怅望正思君，帆影微茫又东去。  

【题画山水（二首）】  
云渺渺，水依依。人家春树暗，僧舍夕阳微。扁舟一叶来何处，定有诗人放鹤归  
烟暝起，雨疏来。溪树阴都合，岩花湿更开。安得身闲似鸥鸟，尽情飞去复飞回。  

【题米元厓山水】高堂晓起山水入，古色惨淡神灵集。  
望中冥冥云气深，祇恐春衣坐来湿。  
江风吹雨百花飞，早晚持竿吾得归。  
身在江南图画里，令人却忆米元厓。  

【江南曲】中原万里莽空阔，山过长江翠如泼。  
楼台高下垂柳阴，丝管啁啾乱花发。  
北人却爱江南春，穹碑城外如鱼鳞。  
青山江上何曾老，曾见南人是北人。  

【题日本僧云山千里图】天东日出天西入，万里龙鳞散原隰。  
日东之僧度海来，袖里江山云气湿。  
愿乘云气朝帝乡，大千世界观毫芒。  
却骑黄鹄过三岛，别后扶桑枝叶老。  

【夜饮醉归赠王伯纯是日王得容程子初同饮】  
岁云暮矣客不乐，青雨亭前玩孤鹤。  
城头愔愔云下垂，竹外骚骚雪微作。  
亭中王郎风格奇，爱竹爱雪仍爱诗。  
开尊酒好客更好，坐中王程俱白眉。  
红炉照閤生春雾，诗思腾腾天外去。  
玉姬舞倦回风来，吹到三山见琼树。  
马蹄蹴响客归时，留我更尽金屈卮。  
尘空祇觉乾坤白，饮醉那知宾主谁。  
坐闻一声两声折，携灯起看竹上雪。  
瑶华翠色森陆离，人影灯光两清绝。  
却归觅纸醉自题，乌啼古寺风凄凄。  
明年此夜知何处，兴发还应访剡溪。  

【题李白问月图】  
谁提明月天上悬，九州荡荡清无烟。  
天东天西走不驻，姮娥鬓霜垂两肩。  
中有桂树万里长，吴刚玉斧声阗阗。  
顾兔杵药宵不眠，天翁下视为尔怜。  
颇闻昔时锦袍客，乃是月中之谪仙。  
帝命和予羽衣曲，虹桥一断心茫然。  
竹王祠前雾如雨，踯躅花开啼杜鹃。  
月在天上缺复圆，人间尘土多英贤。  
举杯问月月不言，风吹海水秋无边。  
沧波尽卷金尊里，清影长随舞袖前。  
相期迢迢在云汉，呜呼此意谁能传。  

【题赵子昂书杜少陵魏将军歌赠钱雪界万户】  
独不见唐时将军魏氏雄，铁马气无青海戎。  
杜陵老子歌都护，临江节士趋下风。  
我朝钱侯岱岳秀，英略与古将军同。  
投壶白日刺桐静，传箭清霜篁竹空。  
谁书此歌为侯赠，文章阁老吴兴公。  
侯昔受诏出阊阖，黄金虎符白雪骢。  
苕溪之上见舅氏，三珠耀日光瞳瞳。  
公时挥洒神与力，此诗此笔绝代工。  
廿年风云万变化，贯月夜夜横长虹。  
公骑骐驎箕尾上，侯射猛虎南山中。  
我为侯歌愧才薄，展卷况有杜陵翁。  
楼船去冬下濑水，白气宵缠牛斗宫。  
丈八蛇矛石二弓，曾血鲸鲵涨海红。  
钱侯钱侯莫袖手，侯家带砺今元功。  

【题郭诚之百马图】  
唐家羽林初百骑，谁其画之传郭氏？  
开元天厩四十万，爽气雄姿那得似。  
风鬃雾鬛四百蹄，或饮或龁长鸣嘶。  
或翘或俯或腾跃，意态变化浮云齐。  
黄沙云暖地椒湿，什什为曹竞相及。  
蹂躏秦原狐兔空，荡摇渭水蛟鼍泣。  
前年括马输之官，苜蓿开花春风闲。  
民间一骏岂复有，何如饱在图中看。  
郭君才越流辈百，回策蚁封人不识。  
骅骝岂少伯乐无，卷还画图三叹息。  

【王伯纯读书别墅晨起有怀纵笔奉寄】  
（伯纯，河东人，寓居扬州。有别墅近邵伯镇，常读书于彼。轻财好客，谊侔古人。且才甚高，长于诗。后领河东乡荐）  
数日有所思，作诗无好趣。  
思君读书芳桂林，睡起题诗有新句。  
谢公埭上栋花风，密叶啼莺绿如雾。  
君如尘外鹤，我似书中蠹。  
人生知己海内稀，纵有参差不相遇。  
咫尺思君知几回，远别悬知亦良苦。  
草亭新竹长，昨夜邗沟雨。  
恩君持酒时，心逐江潮去。  
明年柳暗金河路，君马如龙辔如组。  
而今壁上好题诗，记取王郎读书处。  

【题进士卜友曾瘦马图】  
卜侯喜我诗，袖出《瘦马图。  
前有杜陵《瘦马行，令我阁笔久嗟吁。  
忆昔马齿未长日，金羁躞蹀鸣天衢。  
逐景虞泉日未晡，羲和顿辔喘不苏。  
石根一蹶亦常事，谁遣逸足轻夷途。  
霜风大泽百草枯，饮龁不饱长毛疏。  
相者举肥汝苦瘠，委弃乃在城东隅。  
病颡有时磨古树，翻蹄无力衮平芜。  
当年笑杀紫燕愚，中路清涕流盐车。  
嗟哉此马世罕有，驽骀多肉空敷腴。  
骨格棱层神观在，颇类山泽之仙臞。  
解剑赎汝归，伯乐今岂无？  
浴之万里流，秣以百束刍。  
苜蓿花白春云铺，气全或比新生驹。  
持之西献穆天子，尚与八骏争先驱。  
瑶池云气浮太虚，日出积雪青禽呼，  
长望临风心郁纡。  

【题张起原舟中看山图】  
张侯往年官衡州，州之名山无与俦。  
蓉旌羽节降白日，紫盖石廪腾清秋。  
侯也爱山得山趣，似是昔时王子猷。  
每怜马上看草草，不得独往探奇幽。  
兹辰归来好风色，熨平翠縠铺湘流。  
中流容与沙棠舟，舟中傲睨紫绮裘。  
青山喜人不肯走，一一自献当船头。  
掀髯转盼领其妙，谁欤知者双蜚鸥。  
明霞返照俨不动，白云翠烟相与浮。  
独不见巴船捩拖水如箭，盘涡转毂令人愁。  
好山纵有岂暇赏，急电一瞬过双眸。  
古来会心亦良少，千年几见斜川游。  
绝怜诗句余秀色，我起高咏心悠悠。  
朱郎落笔宛飞动，毋乃亲见此景不？  
嗟侯之意我亦有，艇子况系溪南洲。  
秋山石上芝草长，我独胡为此淹留。  

【题马致远清溪晓渡图（致远，广西宪掾。子琬，从予学）】  
今晨高卧不出户，岁晏黄尘九逵雾。  
美人远别索题诗，眼明见此清溪之晓渡。  
溪傍秀林昨夜雨，落花一寸无行路。  
歌阑桃叶人断肠，艇子招招过溪去。  
红日青霞半晦明，白云碧嶂相吞吐。  
诗成君别我亦归，此景宛是经行处。  
我呼九曲峰前船，君帆正渡潇湘渚。  
雁去冥冥红叶天，猿啼历历青枫树。  
是时美人不相见，我思美人美无度。  
美人之材济时具，我老但有沧洲趣。  
他日开图思我时，溪上春深采芳杜。  

【游仙子次韵王子懋县尹】  
白波如山多烈风，海中不见安期翁。  
□三真君唤我语，拄杖掷作垂天虹。  
金鸡啼落仙岩月，桃花满地胭脂雪。  
扶桑晓日见蓬莱，明霞万里红波热。  
酒酣少住三千春，下视城郭人民新。  
仙家鸡犬是麟凤，笑杀李白骑苍鳞。  
瑶台咫尺生烟霭，昆仑不隔青天外。  
寄声白发老刘郎，辛苦茂陵望东海。  

【林志尹秋江渔父图】  
江风摇柳云冥冥，小艚钓归潮满汀。  
卖鱼得钱共秋酌，白酒船头青瓦瓶。  
樵青劝酒渔童舞，击瓯唱歌无曲谱。  
船前野鸭莫惊飞，我有竹弓不射汝。  

【倦绣篇为云中吕遵义作】  
騕芜叶暗江云暖，翡翠单飞怨春晚。  
陈女多情玉镜分，陆郎薄幸斑骓远。  
宝鸭团炉百和香，锦鸳方褥五文章。  
阴阴垂柳笼书幌，点点飞花落绣床。  
双鸾欲寄金龟倩，燕月吴云不相见。  
柔肠万转逐回文，乱绪千条萦弱线。  
女贞枝上燕双栖，夜合花前思欲迷。  
停针嘿嘿无人会，但觉春山两叶低。  
晓嘶绣勒门前路，夜炙银灯帐中语。  
指点香茸旧唾痕，见妾朝朝断肠处。  

【洗衣曲同唐括子宽赋】  
洗衣女郎足如雪，寒波晓浸鸦头袜。  
笑移纤笋整缃裙，素腕微鸣玉条脱。  
罗衣泪粉痕斑斑，欲洗未洗沉吟间。  
波寒恐洗郎思去，不洗复恐傍人看。  
红颜娟娟照清泚，惜芳年驶如水。  
西风梦冷鸳鸯起，露滴红香藕花死。  
洗衣洗衣复洗衣，小姑嗔妾归去迟。  
小姑十二方娇痴，此恨他年汝自知。  

【题苏昌龄画】  
徐君远从西江来，亲为苏子作松石。  
松三千年铁作肤，石亦苍寒太古色。  
几株老木相因依，气格不敢与之敌。  
洲前摇摇者舟子，短棹沧江荡晴碧。  
着子啸歌于其中，仰观青天岸白帻。  
是时东山月始出，无边露气连赤壁。  
潜蛟出舞巢鹘翔，江姬色动三太息。  
眼中之人有太白，风云变态俱无迹。  
前辈风流今复闻，人间绝景岂易得。  
徐君更为添野夫，共泛灵槎卧吹笛。  

【题徐君美山水图】  
天云惨淡江欲雨，古木阴森精灵语。  
春潮夜落富阳江，短篷晓系苍厓树。  
篷间文人清隐者，傲视沧浪吟太古。  
蜒人捉鱼贯杨柳，沽酒欲归沙店暮。  
掀髯以手招其来，划起沙汀数行鹭。  
鹭飞不尽青天长，渔舟散入芦花雾。  
远山近山无数青，我恐斯人有新句。  
酒船独载西家施，玉手冰盘行雪缕。  
酒酣竹弓抨野鸭，笑调吴儿短蓑舞。  
开图兴发思赋归，山水东南美无度。  

【闽关水吟】  
闽关之水来陇头，排山下与闽溪流。  
闽溪送客东南走，直到嵩溪始分手。  
客居溪上云几重，乌啼月出门前松。  
天风吹云数千里，飘飖直度长江水。  
清淮浩荡连黄河，碧树满地黄云多。  
梦中长记关山路，陇水潺湲似人语。  
觉来有书不得将，海潮不上嵩溪阳。  
平原春晚生芳草，杜鹃声里令人老。  
行人归来动十年，潺湲陇水声依然。  
安得湘弦写呜咽，弹作相思寄明月。  

【题杨子文罗汉渡海图】  
天台之东巨瀛海，蒙蒙元气浮无边。  
应真十六山中来，径渡万里蛟鼍渊。  
巨灵前驱海若伏，翠水帖帖开红莲。  
神螭猛兽竞轩翥，穹龟巨鱼相后先。  
一山浮玉当其前，石室古藓垂千年。  
异人高居役众鬼，挽过巨浸如飙旋。  
贝宫神君迎且拜，明星玉女争花妍。  
阴风黯淡百怪集，夫容旂影飞翩翩。  
石桥回望渺何处，紫翠明灭空云烟。  
问渠飞锡何所往，毋乃鹫岭朝金仙？  
金仙雪山方宴坐，笑汝狡狯何纷然。  
书生平生未省见，太息此画人间传。  
清时麟凤在郊野，白日杲杲行青天。  

【题杨子第八港韩氏十景卷】  
白霅赵子诗句好，三年不见心懆懆。  
清晨小卷到我前，万里江天净如扫。  
扬州城高云气秋，八公骑鹤时下游。  
焦山丹井夜光歇，钟声晓入江南洲。  
埋轮人去英雄泣，至今忠愤春潮急。  
枉渚维舟竟日横，行人唤渡移时立。  
丝丝垂柳郁金黄，渺渺流辉组练长。  
残阳欲没明月出，神山二点青螺光。  
港口归帆如鸟翥，雪暗江村不知处。  
浦寒蓑白一渔归，沙净江清群雁聚。  
金山山前杨子津，舟中来往逐风尘。  
江灵绝景掞之久，持似潇洒江居人。  
草堂无赀发欲白，我与赵子俱为客。  
起来书罢十景图，目送飞沤下江碧。  

【题饶良卿所藏界画黄楼图】  
饶君手持新画图，起摩双眼惊老夫。  
高林叶响昼浙沥，平皋野色春模糊。  
绮疏绣瓦细毫末，雕棋朱甍盘郁纡。  
楼前磊落三长身，幅巾大带皆文儒。  
我疑岳阳或黄鹤，此外风景江南无。  
君云乃是徐州之黄楼，令我怅然思大苏。  
洪河西来厚地裂，蛟鳄抃舞号天吴。  
飞楼雄压城之隅，万马肃肃东南趋。  
是州项氏昔所都，绿枪金镞埋平芜。  
沥肝作书上明主，远略翻见英雄粗。  
相携一笑视千古，恐是昨者黄陈徒。  
细看古意在绢素，稍觉爽气浮眉须。  
千年融结岂易得，峨眉草木今犹枯。  
当时漂流江海遍，终古志士长嗟吁。  
君到楼中若把酒，明月正在青天孤。  

【长江万里图为同年汪华玉赋】  
漷州太守吾同年，香凝画戟春风前。  
谈诗虚幌坐白昼，忽见浩荡万里之江天。  
天开地辟鸿蒙外，风回日动神灵会。  
蓉旂翠节下威蕤，阴火明珠出光怪。  
西山雪水青霄来，豁然峡断长川开。  
洞庭浪阔秋荡漾，汉阳树远云徘徊。  
庐阜迢遥到牛渚，复渚重洲散平楚。  
布帆漠漠瓜步烟，红叶离离石城雨。  
山庵似听疏钟鸣，野桥疑有行人行。  
村墟微茫灌木暗，绝境毫末俱分明。  
旅榜前头更渔艇，万鹜千鸦动寒影。  
水穷霞尽已欲无，犹是海门秋万顷。  
野人兴发沧洲间，欲呼艇子吾东还。  
熟看乃是云巢画，巧夺神力回天慳。  
太守邀我题小草，上有仙人虞阁老。  
开图欢喜悲忽来，令我有句不能道。  
仙人昔欲三神游，我居三神海上头。  
成连携我鼓琴处，白浪如山龙出游。  
夜梦从之看浴日，十洲青小洪波赤。  
仙人教读新宫铭，酒醒扶桑露华白。  
小山桂树淮之洲，雁影几度空江秋。  
呜呼仙人不可见，太守与我心悠悠。  

【题江仲暹听鹤亭】  
仙鹤在人世，长鸣思远空。  
有人秋水上，倚杖月明中。  
玉树三更露，银河万里风。  
徘徊意无极，迟尔出樊笼。  

【送同年江学庭弟学文归建昌】  
白发江夫子，青云信独稀。  
故人长北望，令弟又南归。  
庭树乌先喜，江帆雁共飞。  
东湖春柳色，到日上君衣。  

【送王伯纯游钱唐】  
君去渡江春，莺花著处新。  
湖山有喜气，天壤见斯人。  
残雪明松岭，闲云傍葛巾。  
平生尘外意，于此得天真。  

【题广陵姚节妇卷】  
黄鹄不重适，哀鸣常自怜。  
披心当白日，留面睹黄泉。  
寂寂谁能尔，滔滔汝独贤。  
广陵姚氏传，史馆几时编。  

【题刘君济青山白云图】  
野性夙所欣，青山无垢氛。  
落花一夜雨，幽树满川云。  
鹿迹闲行见，松香独坐闻。  
殷勤招白鸐，予亦离人群。  

【九江庙】  
遗台上古城，剑气夜峥嵘。  
天地英雄恨，春秋父老情。  
蜀岗来楚尽，涂水近江平。  
往事何劳问，长陵草自生。  

【春日怀李叔成上舍】  
今代李公子，诗看老杜亲。  
江湖留雁久，风雨恼花频。  
竹屋灯悬夕，椰瓢酒漾春。  
殷勤海子水，待汝濯红尘。  

【夜饮蒋师文斋馆】  
故人相与醉，虚幌坐来清。  
月色宛在地，钟声忽满城。  
都将千载意，并作异乡情。  
若买青山得，相携岁晚行。  

【题余寄庵卷（全真）】  
窗过梅花月，帘浮柏子烟。  
人生如寄尔，吾意正翛然。  
江海虚舟外，乾坤短褐前。  
蓬莱清浅日，知子是归年。  

【雨】  
历历愁心乱，迢迢客梦长。  
春帆江上雨，晓镜鬓边霜。  
啼鸟云山静，落花溪水香。  
家人亦念我，与尔黯相望。  

【崇德道中】暖日菜花稠，晴风麦穗抽。  
客心双去翼，诗梦一扁舟。  
废塔巢苍鹳，长波漾白鸥。  
吴山明月到，恻怆十年游。  

【浙江】  
山从天目下，潮到富阳回。  
此地扁舟去，吾生几度来。  
林红晚日落，江白雨云开。  
明旦须停棹，呼儿看钓台。  

【过龙游】  
蒨首见龙游，群山翠浪流。  
阳坡眠白犊，阴洞锁苍虬。  
树密云藏屋，滩长石啮舟。  
呼儿具尊酒，听客说杭州。  

【宿筹岭】  
昔者屯兵盛，瓯闽此地分。  
清时无寇盗，比屋乐耕耘。  
涧响不知雨，山高都是云。  
明朝见亲舍，一笑慰辛勤。  

【泊戚家堰遇风夜雷雨】  
高浪出鱼龙，舟师急卷篷。  
雷声过云雨，月晕断河风。  
野阔人家外，涛喧客枕中。  
坐来搔短发，惆怅大江东。  

【舒啸轩】  
幽居苍竹林，永啸白云岑。  
自吐虹霓气，人闻鸾凤音。  
野烟乔木晚，江雨落花深。  
亦有东皋兴，何当一抱琴。  

【八月至直沽】  
野泺天低水，人家时两三。  
雁声连漠北，鱼味胜江南。  
雪拥芦芽短，寒禁柳眼缄。  
持竿吾欲往，拙宦白何堪。  

【夜久】  
夜久未能寐，春来空复情。  
远沙争月色，柔橹助河声。  
客枕荒鸡到，渔歌宿鸟惊。  
邻舟灯火乱，早起又诗成。  

【江干】江干望不极，楼阁影缤纷。  
水气多为雨，人烟远是云。  
予生何濩落，客路转辛勤。  
杨柳牵愁思，和春上翠裙。  

【题山水图】山水坐来见，翛然无俗氛。  
碧岩虚夜月，江树静秋云。  
鸟影似犹见，猿声疑或闻。  
自怜归未许，遥忆武夷君。  

【荆门闸】  
车到荆门上，舟移巨野中。  
河声来汶济，山色见龟蒙。  
杨柳烟深浅，杏花春白红。  
人家桑枣外，犹是古人风。  

【宿迁县】今朝宿迁县，风急棹难停。  
树合藏深屋，河移出远汀。  
山容云冉冉，水影日冥冥。  
柳色无南北，春来不断青。  

【别王子懋赵德明】  
御河船上月，相送到扬州。  
共饮忽为别，独吟方觉愁。  
水花苕渚晚，云树浙江稠。  
归雁长淮早，裁诗寄与不。  

【过常州】昔日延陵地，城基麦秀间。  
兵戈三户少，生齿百年还。  
画壁曾同看，求田惜未闲。  
故人卢可及，宿草在何山。  

【近无锡道中】叠桥随港直，联木护堤偏。  
村落皆通水，人家半系船。  
橘花香曙露，杨叶淡寒烟。  
中土何寥廓，黄沙人种田。  

【舟中】  
叹息舟人妇，哀音此日来。  
死生谁料得，贫贱益堪哀。  
去棹从渠驻，归心未忍催。  
春江昨夜雨，花落满苍苔。  

【泊湖头水长】  
客路春将晚，征帆日又曛。  
深山昨夜雨，流水满溪云。  
渡黑渔舟集，村空戍鼓闻。  
故园频梦去，植杖已堪耘。  

【雨发常山】  
仆夫趣予起，初日出林间。  
既雨纵横水，无云远近山。  
马嘶芳草去，燕语落花闲。  
且喜边陲定，长逢戍卒还。  

【分水铺道中】  
长忆闽中路，今朝马首东。  
山高云易雨，谷响水多风。  
蝶抱落花片，鸟啼深竹丛。  
功名一画饼，身世独飞蓬。  

【贺礼部王尚书本中二十韵】  
孤竹先贤国，三槐故相庭。  
恭惟我文肃，藉甚古仪刑。  
金掌新卿月，银槎旧客星。  
青箱传远大，彩笔动精灵。  
右掖何清切，中朝重委令。  
判题花粲粲，啸咏竹泠泠。  
宗伯司周典，尚书管汉庭。  
地华人更妙，名盛德惟馨。  
斗运天喉舌，云飞雪羽翎。  
趋朝群崿袅，开宴万娉婷。  
舞艳围珠袖，歌长簇锦屏。  
橐荷元映紫，简竹要垂青。  
知贡春题榜，焚香昼锁厅。  
为公植桃李，报国蓄参苓。  
丹扆更新诏，苍生望永宁。  
芝泥看凤下，薇阁待鸾停。  
傅说升调鼎，匡衡奏引经。  
即应清海岱，还复禅云亭。  
自哂依清樾，犹惭泛梗萍。  
卑飞惟短翅，终愿附青冥。  

【送馆主朝宪使之淮西四十韵】  
宇宙开昌运，山川产荩臣。  
周邦多士贵，鲁国一儒真。  
江海襟无际，风雷笔有神。  
渊涵珠皎洁，山立玉嶙峋。  
剀切三千牍，飞扬四十春。  
粤从游辇毂，早已冠成均。  
泮水开重席，中书擢荐绅。  
赞戎淮甸左，参宪粤天垠。  
南纪孤飞隼，中台一角麟。  
大声摇列岳，爽气动高旻。  
出使方廉察，为郎已选抡。  
治邦用轻典，大礼佐宗禋。  
笋立清班峻，荷香紫橐新。  
琼林无横赋，肺石绝冤民。  
台省流荣屡，朝廷注意频。  
庸田俱利导，在野不颦呻。  
全浙推崇剧，雄藩藉抚循。  
申侯仍作翰，召伯复来旬。  
海舶回诸国，星轺出八闽。  
层城狐一扫，绝岛兽皆驯。  
冰蘖俱吾素，珠犀讵尔珍。  
绣衣才受斧，芝检又颁纶。  
云近蓬莱殿，河澄析木津。  
紫垣依日月，黄道上星辰。  
鼎铉须贤佐，纲维借旧人。  
飞霜迎玉节，沛雨逐朱轮。  
包尹祠堂外，张公水庙滨。  
楚峰凉浸露，淝浪净无尘。  
秉笔应多暇，题诗必绝伦。  
列城俄镇静，六辔更咨询。  
晚节看黄菊，清秋倚碧筠。  
公心思绿野，帝命简彤宸。  
昔者开科选，先公赞国钧。  
文风今有赖，盛德岂无因。  
骨相宵人薄，心期令弟亲。  
同年俱踔厉，此日独沉沦。  
恋主肝犹赤，思亲鬓似银。  
十年长自苦，孤志若为伸。  
岂意长淮客，叨陪翘馆宾。  
铭心感知己，报德愿终身。  

【长芦渡江往金陵】  
春日三竿上翠屏，晓风五两下芦汀。  
水兼天去无边白，山过江来不断青。  
沙觜潮回平雁迹，海门雨至带龙腥。  
升平不复《后庭曲，睡起渔歌烂熳听。  

【喜丁仲容征君至】  
题诗苦忆城南郭，喜见归来鹤姓丁。  
双鬓野风吹汝白，一灯江雨向人青。  
志士长嗟灵寿杖，史官独失少微星。  
琼花照眼春无赖，明日酌君双玉瓶。  

【次李宗烈韵（二首）】  
倒著乌纱醉几回，白鸥门外莫相猜。  
浮生万古有万古，浊酒一杯复一杯。  
棕叶响交风色异，豆花飞满雨声来。  
青灯独似儿时好，一卷遗书自阖开。  
坐来落叶两三声，野菊开时雨满城。  
作客愁多仍岁晚，还家梦远易天明。  
古时豪杰有遗恨，秋日溪山无俗情。  
君可归欤吾未得，百年怀抱向谁倾？  

【横阳草堂次谢叠山韵】  
迤逦中州二水回，参差杰阁五云开。  
银钩透壁诗人去，铁笛裂岩仙客来。  
竹度蝉风凉白帢，松翻鹤露泻清杯。  
何时夜半梅花月，溪上吟篷带雪推。  

【秋登九江庙晚眺】  
黄花开后叶初霜，紫蟹肥时酒满缸。  
羁旅已知浮世淡，登临未觉壮心降。  
天垂去鸟低平楚，水学惊蛇到大江。  
目极孤云乡思乱，烟波空想白鸥双。  

【严子陵钓台】  
故人已乘赤龙去，君独羊裘钓月明。  
鲁国高名悬宇宙，汉家小吏待公卿。  
天回御榻星辰动，人去空台山水清。  
我欲长竿数千尺，坐来东海看潮生。  

【次韵王尹夜泊独柳】  
霁月中天见绛河，黄流满地漾金波。  
荒陂野火兼渔火，短棹吴歌和楚歌。  
去雁竟连家信杳，眠鸥未识客愁多。  
江南二月花如海，独负归期奈尔何。  

【送僧游杭】  
铜驼夜泣苔花冷，银雁秋飞宝气消。  
曾共残僧披旧迹，尚怜故老话前朝。  
衲随猿挂云生树，杯趁鸥还月上潮。  
师去新诗如见寄，白沙翠筿赤阑桥。  

【高邮】  
长陂云气满淮东，下隐蛟龙万仞宫。  
湖岸楼台连海上，水田粳稻似吴中。  
古藤酒醒春风在，甓社珠寒夜月空。  
四海升平须进酒，卖鱼柳畔见南翁。  

【题石生仲濂所藏李克孝竹木】  
息斋之孙李公子，尽将幽意入经营。  
修篁石上生云气，古木山中作雨声。  
年来好画不忍见，岁晏故园空复情。  
乌巾挂在长松树，吾欲巢居逃姓名。  

【登闽关】  
独步青云最上梯，八闽如井眼中低。  
泉鸣万鼓动哀壑，山饮双虹垂远溪。  
家近尚无鸿雁信，客愁复有鹧鸪啼。  
书生未老疏狂意，更欲昆仑散马蹄。  

【答张约中见问】  
衰迟久让祖生鞭，寂寞犹存郑老毡。  
金马隐来人岂识，木鸡老去我方全。  
坐移棠树庭前日，梦到榴花洞里天。  
多谢故人劳远问，滥竽博士又三年。  

【仪真范氏义门】  
浇风久矣变淳源，范氏犹称古义门。  
四世于今千指盛，十年似尔几家存。  
棠华烨烨宜兄弟，竹笋攒攒长子孙。  
故里相从何日遂，秋风江上战尘昏。  

【太平太傅致仕（即贺相也）】  
明公先叶国元功，两正台衡保始终。  
乔木世家今绝少，黄华晚节古应同。  
平泉草木风烟外，杜曲桑麻雨露中。  
从此升平歌帝力，为农祇愿岁长丰。  

【和刘公艺暮春有感韵】  
醉梦还家醒未归，起寻坠萼惜流辉。  
静闻白蚁如牛斗，闲看青虫化蝶飞。  
日转渐长添篆缕，雨来忽冷觅罗衣。  
却思翠竹清溪路，曛黑儿童候竹扉。  

【送铁元刚检归三山】  
公子高昌世贵家，佩悬明月弄飞霞。  
仙方旧授壶公药，使节新乘博望槎。  
春幕日迟榕换叶，昼庭风细荔吹花。  
乌台消息明年近，骢马金河踏软沙。  

【次张祭酒虚游轩雨后即事韵并忆杨州旧游（二首）】  
墙角红葵一丈开，鹁鸠声断雨声来。  
雨鸣竹屋诗新就，日度花砖梦恰回。  
露蔓蜗行经午湿，风枝蝉语近秋哀。  
虚游轩里凉如水，自玩春秋著玉杯。  
百年何处好怀开，忆在杨州几醉来。  
落日放船穿柳过，微风欹帽看花回。  
即今尽减尊前兴，忆旧宁堪笛里哀。  
一笑广文官饭窄，论文那得酒盈杯。  

【徐州霸王庙】  
长洪声动楚山虚，太息彭城霸国余。  
父老更堪秦暴虐，英雄空为汉驱除。  
苔移玉帐蛛丝暗，柳绕黄楼雁影疏。  
独有春风虞氏草，魂归为汝一沾裾。  

【吴门怀古】  
曾见吴王歌舞时，遗台废苑不胜悲。  
春风雁啑菰蒲叶，夜月乌啼杨柳枝。  
有客买舟寻范蠡，无人穿冢近要离。  
馆娃宫外繁花发，游女长歌《白筼词。  

【钱唐怀古】  
荷花桂子不胜悲，江介繁华异昔时。  
天目山来孤凤歇，海门潮去六龙移。  
贾充误世终无策，庾信哀时尚有词。  
莫向中原夸绝景，西湖遗恨似西施。  

【富阳南泊骤风雨】  
征夫直北厌风埃，南下蒲帆此日开。  
山远苍龙趋海去，潮铁喧马蹴江来。  
云昏白日林如失，风约青天雨却回。  
短发相欺予渐老，孤舟独宿意难裁。  

【七里下舟至钅公山州旁罗店】  
怀玉山前似叶舟，卧看帆影晚悠悠。  
云飞梨岭先南去，水汇鄱江倒北流。  
烟堵白花迷晚蝶，风林碧叶应啼鸠。  
去年此日隋堤柳，马首青青客正愁。  

【过辛稼轩神道吊以诗】  
长啸秋云白日阴，太行天党气潇森。  
英雄已尽中原泪，臣主元无北渡心。  
年晚阴符仙蠹化，夜寒雄剑老龙吟。  
青山万折东流去，春暮鹃啼宰树林。  

【题关上】  
黑崖削铁立云根，绝顶东西石峙门。  
两戒山川分百粤，八州珠玉过中原。  
曾峰暖日回群雁，灌木高风啸一猿。  
蕞尔海隅民力困，沥肝谁为叩天阍。  

【过武夷】  
羽节霓旌蔽紫氛，幔亭高宴武夷君。  
虹桥一断青冥隔，天乐多传白昼闻。  
岩挂玉机虚夜月，洞函金骨暖春云。  
紫阳见说今犹在，拜乞刀圭傥汝分。  

【次韵士良子毅登雷破岩刘大王庙唱酬】  
纸挂高枝湿瞑烟，乞灵多是往来船。  
雷轰古石犹遗迹，雨湿荒祠不记年。  
护羽翠禽低隐竹，摇花白苇远粘天。  
封侯万里吾今老，早办扁舟别计然。  

【赣州郁孤台吊辛稼轩作】  
郁孤台前双玉虹，一杯遥此酹英雄。  
风云有恨古人老，天地无情流水东。  
精卫飞沉沧海上，鹧鸪啼断晚山中。  
清江不管人间事，烟雨年年属钓翁。  

【送李叔成游茅山】  
山头丹光涌日红，不尽幡幢来碧空。  
李白独骑一赤鲩，茅君导汝双青童。  
纤云上衣檞叶雨，坠雪扑帽松花风。  
仙人笑指海水落，相约蓬莱之上宫。  

【泊龟山（诗中之景，指洪泽屯也）】  
白波滉漾青天垂，我行但觉官船迟。  
微微树短水尽处，惨惨日薄风来时。  
椎牛挂席打盐客，射鸭鸣弓踏浪儿。  
漫郎头白不称意，沽酒龟山歌《竹枝。  

【泊十八里塘】  
系舟古柳根，一犬吠柴门。  
欲记来时夜，问人何处村。  

【渡江】  
几载途中月，窥愁酒半酣。  
送人杨柳色，今日是江南。  

【题道士青山白云图（四首）】  
仙馆白云封，青山第几重。  
道人时化鹤，巢向最高松。  
行到溪源尽，青山无俗氛。  
道人拈铁笛，吹起满川云。  
只道溪源尽，遥闻钟磬音。  
却寻流水去，行尽白云深。  
云气晓来浓，前山失数峰。  
道人夜作雨，呼起碧潭龙。  

【题月落潮生图】  
参横天末树阴收，风响芦根海气浮。  
笑语渐闻灯渐近，谁家江上早归舟？  

【木槿花】  
朝昏看开落，一笑小窗中。  
别种蟠桃子，千年一度红。  

【太和县】  
晓挂船窗看，苍茫暝色分。  
前山知有雨，流出满江云。  

【扬州广城店】  
潮落邗江夜，先将梦到家。  
扬州无赖月，独自照琼花。  

【衢州咏烂柯山效宋体】  
人说仙家日月迟，仙家日月转堪悲。  
谁将百岁人间事，只换山中一局棋。  

【戏作杭州歌（二首）】  
吴姬魫冠望若空，泪妆眼角晕娇红。  
染得罗裙好颜色，西湖新柳绿春风。  
西陵渡口潮水平，十十五五发舟行。  
楼中燕子惯见客，不怕渡头津鼓声。  

【浙江亭沙涨十里】  
重到钱唐异昔时，潮头东击远洲移。  
人间莫住三千岁，沧海桑田几许悲。  

【次翰林都事拜住春日见寄韵】  
日高睡起小窗明，飞絮游丝弄昼晴。  
忽忆金河年少梦，柳阴骑马听流莺。  

【棠梨幽鸟】  
扬州旧梦隔天涯，曾醉春风阿那家。  
幽鸟岂知人事恨，依然啼杀野棠花。  

【梨花锦鸠】  
一枝新雨带啼鸠，唤起春寒枝上头。  
说与朝来啼太苦，洗妆才了不禁愁。  

【子烜买红酒】  
吴江红酒红如霞，忆着故园桃正花。  
羊角山前几回醉，女须嗔汝未还家。  

【嘉兴有感陆宣公事】  
官家忘却奉天时，岁晚忠州两鬓丝。  
今日北来车马客，夕阳祠下读残碑。  

【过桐庐】  
江边三月草凄凄，绿树苍烟望欲迷。  
细雨孤帆春睡起，青山两岸画眉啼。  

【过崇安宿赤石水涩不下舟】  
两岸青山下建溪，笋舆轧轧坐鸡栖。  
人间最是吴儿乐，一枕清风过浙西。  

【有感】  
马首桓州又懿州，朔风秋冷黑貂裘。  
可怜吹得头如雪，更上安南万里舟。  
集外诗（二首）  

【赋段节妇】  
莫磨青铜镜，莫理冰丝弦。  
黄鹄不重行，女贞难再妍。  
嗟嗟未亡人，寂寂长自怜。  
百死何足惜，但惜负所天。  
嫁时旧巾栉，不忍弃且捐。  
所天谅有知，携之见黄泉。  

【春厓堂诗】  
上天生万汇，何物能报之？  
所以古孝子，感兹《蓼莪诗。  
况母红芳年，手提黄口儿。  
独于霜雪际，回此阳春熙。  
昔为断蓬根，今如芳兰枝。  
母恩虽莫报，子职当何为。  
愿将一寸草，化作倾阳葵。  
上以承君宠，下以报母慈。  
宋祭酒讷三十首  

【壬子秋过故宫（十九首）】  
离宫别馆树森森，秋色荒寒上苑深。  
北塞君臣方驻足，中华将帅已离心。  
兴隆有管鸾笙歇，劈正无官玉斧沉。  
落日凭高望燕蓟，黄金台上棘如林。  
技巧声淫娱帝聪，万机谁为代天工。  
国中失鹿迷原草，城上啼乌落井桐。  
驼鼓声干鸾辂远，马駧筵罢革囊空。  
不知金宋为殷鉴，漫说东皇历数终。  
禁路随人不忍行，临风立马倍伤情。  
千年王室山河壮，万里宫车社稷轻。  
金鼎夔龙兴圣殿，紫驼部落受降城。  
凭谁为问天魔女，唱得陈宫《玉树声。  
万国朝宗拜紫宸，于今谁望属车尘。  
名闻少室征奇士，驿断高丽进美人。  
朝会宝灯沉转漏，授时玉历罢颁春。  
街头野服儒冠老，曾是花砖视草臣。  
六宫春色一宵残，夷难何人策治安。  
去国登瀛唐学士，降城执戟汉材官。  
瑶宫有扇捐金雀，紫塞无旗卷角端。  
花柳亦知宫女散，妆红颦翠簇金銮。  
土木穷奢过楚台，披香积翠满蓬莱。  
宫鸦惊月鸡人去，戎马腾云虎士来。  
侍从严徐冠盖散，燮调杨李栋梁摧。  
燕歌赵舞终朝夕，不觉嬉游是祸胎。  
扶运匡时计已差，青山重叠故京遮。  
九华宫殿燕王府，百辟门庭戍卒家。  
文武衣冠更制度，绮罗巷陌失繁华。  
毡车尽载天魔去，唯有莺衔御苑花。  
黄叶西风海子桥，桥头行客吊前朝。  
凤凰城改佳游歇，龙虎台荒王气消。  
十六天魔金屋贮，八千霜塞玉鞭摇。  
不知亡国泸沟水，依旧东风接海潮。  
郁葱佳气散无踪，宫外行人认九重。  
一曲歌残羽衣舞，五更妆罢景阳钟。  
云间有阙摧双凤，天外无车驾六龙。  
欲访当时泛舟处，满地风雨脱芙蓉。  
五云双阙俯人间，岁晏天王狩未还。  
鹦鹉认人宫漏断，水沉销篆御床闲。  
朝仪无复风云会，郊祀空遗日月颜。  
莫向边陲动戎马，汉兵已过铁门关。  
滦京南下是中华，夜出居庸去路差。  
何处又栖王谢燕，故侯谁种邵平瓜。  
九重门辟人骑马，万岁山空树集鸦。  
独有天池秋水满，西风吹入钓鱼槎。  
仙裳宫袖拥龙舟，一夕兵来罢盛游。  
万户千门银烛冷，六军百职布袍秋。  
御桥路坏盘龙石，金水河成饮马沟。  
日暮胡笳和羌笛，舞儿羞见锦缠头。  
万年海岳作金汤，一望凄然感恨长。  
禾黍秋风周洛邑，山河残照汉咸阳。  
上林春去宫花落，金水霜来御柳黄。  
虎卫龙墀人不见，戍兵骑马出萧墙。  
汉皇爱舞起龙船，锦缆香维御柳烟。  
侍女争开妆镜匣，后宫不理败弓弦。  
青油幕乏登坛将，金马门空待诏贤。  
惟有广寒西畔柏，不知争战翠参天。  
清宁宫殿闭残花，尘世回头换物华。  
宝鼎百年归汉室，锦帆千古似隋家。  
后宫銮镜投江渚，北狩龙旗没塞沙。  
想见扶苏城上月，照人清泪落胡笳。  
瑶台琼室倚清虚，佳气潜消谏疏疏。  
帅阃有兵空虎卫，经筵无讲逐鸾舆。  
侯封一代皇孙爵，帝纪千年太史书。  
斜日五云坊下路，老儒骑马重踌躇。  
黼座簪裳列俊髦，禁闱环佩立仙曹。  
两京台阁工输巧，四海涂泥赤子劳。  
端本有书遗鹤禁，宣文无客进龙韬。  
拂郎天马空逾海，不驾朝元玉辂高。  
事事伤心乱若丝，宫前重咏《黍离诗。  
百年礼乐华夷主，一旦干戈丧乱师。  
凤诏用非麟阁老，雉门降是羽林儿。  
行人莫上城楼望，惟有山河似旧时。  
云霄宫阙锦山川，不在穹庐毳幕前。  
萤烛夜游隋苑圃，羊车春醉晋婵娟。  
翠华去国三千里，玉玺传家四十年。  
今日消沉何处问，居庸关外草连天。  

【客北平闻行人之语感而成诗（四首）】  
虎将朱旗直指燕，燕山王气便萧然。  
轻如晋武平吴日，远似唐皇幸蜀年。  
朝市夜沉三辅月，禁闱寒断六宫烟。  
延春阁上秋风早，散作哀音泣播迁。  
将士城门解甲初，不知相府已收图。  
霓裳宫女吴船载，胡服朝臣汉驿趋。  
甲第松筠几家在，名园花草一时无。  
行人千步廊前过，犹指宫墙说大都。  
相臣无策奏岩廊，倾国倾城总祸殃。  
同辇谁辞婕妤诏，后庭多学丽华妆。  
出墙御柳先零雨，入塞宫花半谢霜。  
毕竟玉颜成底事，空遗残粉污椒房。  
几回人起乱中华，僣赏轻颁将相麻。  
示俭岩宸空植草，助娇上苑浪移花。  
当年翠辇三山路，此日毡车万里沙。  
自古国亡缘女祸，天魔直舞到天涯。  

【用韵答赵樵山见和（二首）】  
半年学稼入田中，时访村西鹤发翁。  
草径暖烟晨牧犊，蓬窗秋雨夜闻鸿。  
瓜香果熟园林趣，酒浊鸡肥里社风。  
野鸟不知兴废事，争枝择树满林同。  
故里初归整顿中，草堂欲学浣花翁。  
芳樽酒熟浓浮蚁，老眼诗成远送鸿。  
晚节半篱黄菊露，秋声一榻碧梧风。  
于今只有樵山在，暮景何妨事事同。  

【霍元方辞训导之职来归东崖故居再用前韵贺之】  
旧隐高崖曲岸中，疗饥归作采芝翁。  
无人径造依亭竹，有子书追戏海鸿。  
门外小船渔笛月，篱东矮屋酒旗风。  
先生襟韵知何似，秋菊春兰臭味同。  

【归来即事再用前韵寄霍东崖元方（四首）】  
田园兵后草莱中，未要忘机论海翁。  
茅屋四邻罗鸟雀，芜词一纸托鳞鸿。  
蚕桑鸡黍家家事，燕麦凫葵处处风。  
何日相期归旧隐，水边林下著参同。  
繁华市井冷灰中，去乱儿归半是翁。  
一塔有巢留垤鹳，两潭无水著沙鸿。  
兴如张翰思吴俗，心似钟仪乐楚风。  
故国遗民说华表，人非城是古今同。  
行止常惊坎窑中，衰年欲作嗫嚅翁。  
才华不是鸣阳凤，踪迹浑如踏雪鸿。  
黄犊陇头蓑笠雨，白驹场上几筵风。  
祇知此意堪娱老，未信先生不我同。  
头胪羞到镜心中，得失何须问塞翁。  
隐变潜斑知雾豹，去寒就暖见云鸿。  
梦回先垄松楸雪，肠断空城草木风。  
欹帽短衫林树下，不妨言笑里夫同。  
◎补诗  
☆危学士素（一首）  

【游庐山栖贤寺】  
弱冠好山水，朅来庐阜阳。  
憩涧微雨至，入林春风香。  
载经三峡桥，地籁闻铿锵。  
解带缘石磴，爱此泉流长。  
泄岩凝素乳，洒树见飞霜。  
冷冷转空曲，湛湛涵清光。  
五老九千仞，巉绝天中央。  
紫烟射仙壑，白云冠僧坊。  
幽思稍愉悦，良朋共翱翔。  
访古慕宗向，悟玄愧裴杨。  
超然色界游，圆灵大无方。  
终当毕吾志，混迹麋鹿行。  
宋祭酒讷二首  

【盐蟹数枚寄段摄中谊斋】  
无肠公子旧知名，风味非糟亦自清。  
祇言海霜肥郭索，须劳野火照横行。  
两鳌白雪堆盘重，一壳黄金上箸轻。  
公退避寒应买酒，献芹毋笑野人诚。  

【吴兴唐子华画云山小景图】  
君不见夏圭昔写渔村春雾时，江山半入无声诗。  
又不见马麟昔作关山秋色图，千里风烟来座隅。  
夏圭马麟去已远，一入九原呼不返。  
祇今画者乱如麻，吴兴近数唐子华。  
子华非夏亦非马，得意云山自挥洒。  
一幅生绡不满尺，平远高深生笔下。  
恍如坐我武夷山，主人见客开柴扉。  
幽蹊曲径归路迷，白云引出青松间。  
又如坐我潇湘侧，渔子舣舟来迓客。  
水边篱落自成村，伫望九疑江树隔。  
隔岸人家茅盖亭，过桥二老指山青。  
飞泉络层石，古木挂寒藤。  
晴窗忽看不似画，霏丹凝翠疑天生。  
相对融心神，顿觉尘梦醒。  
疏懒胸中有丘壑，得些珍藏作清乐。  
平生寓意不留意，一朝笑赠芙蓉幕。  
芙蓉幕底风流宾，高堂挂壁无红尘。  
公馀把酒自怡悦，便是云山图上人。  
◎补人  
☆刘学士三吾（一十五首）  

【登城感事】  
华表愁闻鹤语声，女墙自照月华明。  
在秦本有关中险，散楚其如垓下兵。  
百战山河唯骨在，万年壁垒为谁城。  
兴来不敢闲登览，只恐新亭感慨生。  

【与先复初州判】  
左身瘘痺耳仍聋，近被刀伤更怯风。  
亦有将军怜杜甫，岂无高弟念王通。  
弊庐漫枉过朝使，束帛终难强病翁。  
欲涉湘江采蘅杜，美人遥隔暮云中。  

【哭伯兄存吾推官天历庚午，进士署高城门曰：“身随下士同甘苦，誓与高城共死生。”】  
寸心忠厚古人流，两鬓风霜为国忧。  
黄甲题名前进士，白头死难古宣州。  
高城留得苌弘血，故友应同李黼游。  
弱弟自惭无气力，未能申请达宸旒。  

【哭从兄益吾教谕】  
多年大治之官去，近日哀音始得闻。  
蜗角祇缘争战久，鸰原遂有死生分。  
可怜怕道终无后，谁忆中郎所著文。  
想见散花洲渚上，至今犹自结愁云。  

【追挽海清臣全子仁两尚书】  
郁姑台下战多时，变起萧墙遂不支。  
杞子方通北门管，汉家已拔赵军旗。  
孤忠不遂尚书志，一死啀期圣主知。  
想见江东桥上路，至今犹自血淋漓。  

【吊邓左丞（二首。零陵忠臣）】  
甓为城一水旁，谁将孤垒捍潇湘？  
左丞亲奖三军士，诸将皆成百炼钢。  
高密信为功第一，孔明如在国宁亡。  
上游缘此无藩蔽，徒使英雄信感伤。  
中山昔厉忠君志，左辖今推报国诚。  
一死有光诸宰辅，九京无愧旧门生。  
雁声愁过衡阳浦，江濑悲鸣一水城。  
欲吊英雄已无迹，湘灵瑟罢月凄清。  

【哭宪佥帖君泽】  
不死清湘死桂城，惟天可表此忠贞。  
诸贤坐失同盟约，一木难支大厦倾。  
临难儒臣能死节，流芳国史定标名。  
北门留得模糊血，岁岁惟应劲草生。  

【吊老掾史赵元隆】  
疾风劲草昔人言，临难知君有讲论。  
江相自投信州沼，敬翔肯入大梁门。  
夕阳冷落前山路，夜月凄凉故里魂。  
后死文台再知己，何由蕉荔荐芳尊。  

【湘南杂咏（三首）】  
大厦原非一木支，诸贤坐失有为时。  
不缘天上云龙会，谁解湘南蚌持？  
垂翅夕阳鸿去远，游神华表鹤归迟。  
争如沤鹭忘机好，依旧无心在水湄。  
遣使频年赴帝京，名为计事岂真情。  
鄂垣仅有湘南地，朝野犹夸纸上兵。  
诸镇一如唐末岁，孤忠谁是李长城？  
山河依旧天如水，愁听寒鸦日暮声。  
于阗几载洮阳上，临难方图籍寇兵。  
但说调鹰饥可食，宁知养虎患非轻。  
涂穷反噬三湘地，风靡长驱八桂城。  
常武不歌天亦老，琵琶又作过船声。  

【粤城怀古】  
五年城里一枰棋，当局安危总不知。  
吏部羡官胶柱瑟，右丞改调竖降旗。  
园林别有莺花主，江海都无蚌持。  
祇见越王台畔草，春来依旧草离离。  

【姑苏即事】  
姑苏自王亦豪雄，藩屏东南一旦空。  
使眷为谁归火底，俘囚何面见江东。  
王封有愧非殊锡，死去无碑可表忠。  
粳稻祇今谁阻遏，海门元与直沽通。  

【追挽忠襄王】  
相王檄下青齐地，七十余城一檄传。  
诸葛未亡将复汉，岑彭遽死岂非天。  
蛟龙泣下三秋雨，貔虎愁连万灶烟。  
先志克申仇亦复，谁知今子总戎贤。  
此皆学士在粤西及归楚云作，其语意感激，不忘故国，殆亦有犁眉之志乎？  
吴东阁沈二首  

【内苑花（《神州十咏之二）】  
羯鼓深宫不用催，东风昨夜领春来。  
万年枝上红云拥，五色屏中绣幕开。  
芳影参差摇太液，香风浩荡绕蓬莱。  
至尊迟日应多暇，诏许群臣举寿杯。  

【都门柳】  
不与人间管别离，生来福地傍京师。  
根蟠凤苑临沟水，影拂鸾舆映羽旗。  
万树屯营春细细，千条夹辇雨丝丝。  
长风更作飞花舞，吹入宫墙照御池。  

## ●甲集第十四  

滕尚书毅七首  

【启行】  
虞卿双白璧，鲁连千黄金。  
重轻岂在彼，在此方寸心。  
声名落天地，辉采流古今。  
没齿无一称，终将愧朝簪。  
晨趋螭石下，夕过鸾阁阴。  
兹焉复申命，载道荆山南。  
闲中牧龙媒，郤上驯鸷禽。  
岂徒饱刍肉，神俊令销沉。  
扬舲大江水，弭节春树林。  
高高向明月，聊用开吾襟。  

【灵应祠】  
吴船何汗漫，周道正倭迟。  
雪涌虾蟆焙，花深石马祠。  
焚兰瞻玉座，析羽动金支。  
灵降云如彩，巫歌月在帷。  
林高悬薜荔，洲近被江蓠。  
小驻娱今夕，前驱恐后期。  
嘏传唯好语，行迈藉蕃禧。  
愿沛沾民泽，微涓敢自私。  

【三闾大夫祠】  
襜帷褰薄暮，回飙吹白云。  
下有栖神宇，惨淡临江濆。  
行吟既不返，遗响宁再闻。  
绿荣并丹彩，婉尔含清芬。  
沐芳正冠佩，酌水炷夕熏。  
长歌灵谷应，春思何纷纷。  
愿言卜琼茅，巫咸不可群。  
渚宫望仪羽，再拜云中君。  

【秭归即楚王台旧基为新城】  
春风夔子国，落日楚王台。  
江绕西陵下，云从上峡来。  
壮游今已遂，幽思独难裁。  
关塞犹戎马，吟边首重回。  

【采石】  
骑鲸仙人海上归，至今草木犹清厓。  
千山落日送樵笛，万里长风吹客衣。  
春空蛾眉浮翠黛，夜光犀渚沉珠玑。  
神游故国应过此，高蒙临流知是非。  

【次韵黄秀才秋兴（二首）】  
西风如水洒絺衣，无数南来候雁飞。  
朔漠地寒收王气，岷峨秋尽敛余厓。  
三泉忽报金棺葬，万国同瞻玉玺归。  
相见不须谈往事，百年耆旧眼中稀。  
虎战龙争二十秋，江波日夜自东流。  
道傍无语王孙泣，天际含颦帝子愁。  
苜蓿风烟空壁垒，蒹葭霜露满汀洲。  
古来惟有西山月，永夜依依照白头。  
杨尚书训文三首  

【春日游真常观】  
携琴偶独来，寻幽入芳树。  
林深鸟声寂，坐久澹忘虑。  
振衣下崇冈，斜阳在归路。  

【寄石仲文】  
故人别后复如何，不寄新诗到薜萝。  
贾谊书成何日上，张衡愁比向时多。  
江城木落霜连地，泽国天寒水不波。  
重约明年秋八月，紫薇花底共鸣珂。  

【赠友】  
与子分携后，星霜二十年。  
重逢惊老大，惜别更留连。  
花落春江雨，鹃啼绿树烟。  
幽怀浩难写，愁堕酒尊前。  
詹承旨同二十一首  

【张氏白石山房诗】  
浦江有名山，白石如积雪。  
玉气亘中天，龙湫无六月。  
于兹隐君子，结屋依翠微。  
读书日平树，看泉风满衣。  
谁谓野鹤姿，从心自饮啄。  
一落樊笼间，清梦绕岩壑。  
岂不念白石，好炼五色纹。  
献之补天手，归卧山中云。  

【松涧亭】  
涧上长松一百尺，松花落涧流香雪。  
仙韶入夜度晴空，飞瀑随风洒秋月。  
高人于此构小亭，上有云气山青青。  
昨日客来觅琥珀，旋汲清泉煮茯苓。  

【清江曲送宋尚德自峡中回】  
清江水清峡水黄，清江之上多绿杨。  
浣花女儿立沙际，青裙白足如秋霜。  
蜀山雪消十日雨，一夜扁舟欲齐树。  
两岸猿声不肯休，送君流向峡州去。  

【公无渡河】  
江上春来风雨恶，大浪小浪江中作。  
一苇之航何足云，荡漾中流几飘泊。  
人鲊瓮，鬼门关，下隔深渊咫尺间。  
饥蛟食人骨如山，公无渡河当早还。  

【古钗叹】  
黄金作钗分两股，青髻如云凤双舞。  
照见胭脂井水香，后主宫中数千女。  
一朝野花成绮罗，但见兔迹狐踪多。  
有人拾得古钗卖，肠断当年《玉树歌。  

【蒿里】  
城中市声如海水，纷纷甲第连云起。  
自从秦鹿走中原，蓬蒿长遍鸣珂里。  
夜深鬼语风吹沙，光怪走地圆如瓜。  
兔葵燕麦芃芃地，尽是当年宰相家。  

【前有尊酒行】  
前有一尊酒，后有三尺坟。  
坟前两树花，坟中不知春。  
分明记得坟中鬼，曾共当年饮酒人。  

【狭路相逢行】  
上有千丈之崖古铁色，下有无底之潭水俱黑，中间小道石艰涩。君马南，我车北，狭路相逢何逼仄。安得来往如康庄，两贤相让无相阨。  

【秋夜吟】  
桂树丛丛月如雾，山中故人读书处，  
白露湿衣不可去。  

【送蔚教授归襄阳分题得解佩渚】  
襄阳城外西南阿，秋风江渚生白波。  
渚宫神女老龙子，手把瑶华双踏歌。  
双踏歌，醉晴日，娇比春花红欲滴。  
紫绡衣袂青霞裳，绿髻如云高一尺。  
佩环解下明月珠，五色虹光照秋碧。  
郑生所遇天下奇，乐莫乐兮初相知。  
桑田沧海几更变，天上人间多别离。  
蔚君家在襄阳住，皎皎清标类交甫。  
携琴合向万山中，莫作书堂近江渚。  
向来神女亦化龙，时复寻珠起风雨。  

【访弟长沙霍元瞻雪夜为作秋山图】  
我爱霍元瞻，清标如玉雪。  
苍松立石崖，白鹤鸣海月。  
瘦马冲寒冰在须，日暮去访元瞻居。  
高堂中夜烧长烛，为我写出《秋山图。  
墨池水冻笔如槊，使我见之喜且愕。  
云气忽从衡岳来，雨声似向潇湘落。  
二客兰舟泊远沙，一个茅亭在阴壑。  
感君厚意不可量，我欲酬尔明珠珰。  
贾傅祠前相别去，挂在鹄山青草堂。  

【题定子静山阴草堂马九霄为之篆扁】  
草堂正在匡庐山，山阴绿玉相对闲。  
云从双剑峰前下，潮到小孤江上还。  
茶烟满室写墨竹，花雨一帘观白鹇。  
谁似南宫能篆古，为君高置轩窗间。  

【饮杨廉夫拄颊楼时余奉命征贤松江故有此作】  
飞楼高出市尘表，万丈文光照紫微。  
洞仙曾与铁为笛，天女或裁霞作衣。  
酒酣尚欲招鹤舞，诗狂未可骑鲸归。  
休唤小琼歌《白雪，自有紫箫吹落厓。  

【寄方壶道人】  
海上神仙馆，天边处士星。  
卧云歌酒德，对雨著茶经。  
石洞龙嘘气，松巢鹤坠翎。  
都将金玉句，一一写空青。  

【送黎兰谷游永州】  
舟子开帆日，天风吹雪时。  
关河岁将晏，荆楚客何之？  
水接三苗国，云迷二女祠。  
经过逢北雁，应有寄来诗。  

【送徐复初海道知事】  
东运楼船白粲多，紫髯英气有谁过。  
炮车云起天垂野，飓母风来雪涌波。  
海上神仙见徐福，关中父老识萧何。  
幕宾不尽长才用，早晚薇垣响佩珂。  

【秋夜书怀简李希吉】  
江皋秋水明晚霞，江城秋满诗人家。  
双杵隔墙夜敲月，一灯向壁寒生花。  
乌鹊惊风绕红树，紫蟹带霜行白沙。  
清虚之府入幽梦，醒看河汉思乘槎。  

【题水殿纳凉图】  
湖上阑干百尺台，台边水殿倚云开。  
红桥人隔荷花语，玉碗金盘进雪来。  

【舟过黄陵庙】  
黄陵庙下倚船窗，水浅沙平属玉双。  
山外断云寒日晚，半篷残雪下湘江。  

【入峡二首】  
黄牛庙下水如弦，白狗峡中数尺天。  
百丈牵春上巴蜀，岩花无数照江船。  
归州女儿采薪归，荷叶遮头雨湿衣。  
不怕山边石路滑，竹篮在背走如飞。  
魏苏州观三十首  

【建德溪涨大作感怀（二首）】  
邪阴翳长空，日色澹于土。  
霪雨连山来，万物昏莫睹。  
溪流渺无涘，闤阓入烟浦。  
牧伯吁可怜，沾衣悼民苦。  
慈心偶昭著，忧患竟无补。  
先王有成宪，治政当法古。  
二气随感孚，铁炭验昂俯。  
登崇中正畴，屏斥谀佞伍。  
泽梁省征税，凋瘵重绥抚。  
旸谷回精光，天渊底宁所。  
菑异由是消，永锡恩意溥。  
久雨逢戊晴，戊日雨不止。  
羽气凄乘宫，土德沦不纪。  
晻晻阴晦凝，四野连蓄水。  
绝壁洄冲波，玄林渺中沚。  
下上鸥鹭驯，沉浮蜃蛟喜。  
田庐聚岑阿，渔艇系桑梓。  
官租欲谁征，军乏且无已。  
爰轸昏垫情，罔究疏浚理。  
悠悠古圣人，惟日思复起。  

【至严州遗文员外焕代致其母平安意也】  
升堂拜慈母，容色穆以和。  
两孙慰目前，炯炯琼玉柯。  
呼名使之拜，拜罢仍抚摩。  
问我之金华，与子相见么？  
再拜覆母言，道取严陵过。  
平安致母辞，所处居有那。  
行行及二旬，始达江之沱。  
殷勤上槐省，闻子行已他。  
槠概早晚来，又恐说者讹。  
同袍重交游，为子笑且歌。  
香搴紫薇花，酒泛金叵罗。  
好怀尽倾倒，不觉衰颜酡。  
西轩尽潇洒，地僻情不颇。  
风生绿槐枝，月转乌龙坡。  
银灯漏疏，照见庭前莎。  
高踞严武床，微作杜甫哦。  
诸公怜髦荒，不复加谴诃。  
虽然出欢爱，狂简同一科。  
睡觉双目明，残星在银河。  
慨然会真意，披衣舞婆娑。  
明发不可留，王事毋蹉跎。  
题诗勖佳友，美玉思琢磨。  
闲情渺无穷，扁舟溯晴波。  

【大同江口舍舟而涂抵樊昌四十里纪实】  
扁舟畏风涛，上马遵大路。  
马喜大路平，骞然欲驰鹜。  
手疲两足痛，纵逸恐颠仆。  
呼奴执其辔，控驭使徐步。  
前村望烟火，稍远得农扈。  
蔬笋兼可求，午膳爰不误。  
少顷闻病翁，叫出蓬首妇。  
妇出拜且言：“穷苦日难度。  
夫远充民兵，儿小当递铺。  
翁病经半年，寒馁缺调护。  
军需未离门，活计不成作。  
荒山要收丝，荒亩要输赋。  
诛求里长急，责罚官府怒。  
近来点弓兵，拘贫放权富。  
迫并多逃亡，苍黄互号诉。  
左右三五家，春深失耕务。  
纷纭下牌帖，勾捉犹未杜。”  
所言尽真悉，俾我心骇怖。  
兹行事咨询，拯恤惧迟暮。  
州县嗟匪才，琐屑诚可恶。  
丧乱民瘼深，君王重忧顾。  
所以谕旨勤，赤子相托付。  
民为邦之本，绥抚在完固。  
胡为重敔剥，上德阻宣布。  
明当抗封章，为尔除巨蠹。  

【建德县三十韵】  
乘舟至建德，颇爱山水清。  
山水虽可爱，人烟苦凋零。  
种麦当县前，迂径入县庭。  
瓦烁存故基，小小才有厅。  
父老匍匐来，形影何伶仃。  
再拜泣且言：“弊邑频遭兵。  
大则吴楚交，小则侯许征。  
逆彼族必夷，顺此身必刑。  
逃者冻馁连，窜者疾疫并。  
所剩无几户，家家无全丁。  
爰从甲辰秋，始见官府明。  
令簿来抚绥，曲尽父母诚。  
流离渐怀归，沈疴渐苏醒。  
田菜固多荒，未免赋役征。  
里长纷并缘，科需取余赢。”  
语意殊可怜，推言慰其情。  
去岁郡守朝，纶音细叮咛：  
“民为邦之本，本固邦则宁。  
今而重伤残，救恤诚在卿。  
譬犹涧中鱼，鱼乐涧欲盈。  
又如水载舟，水激舟必倾。  
此道垂昭昭，卿等当力行。  
军乏捐冗条，力役止缮营。  
治则待以宽，罚则裁以轻。  
耕稼勖有时，教卷资有成。  
苟或负所期，宪度亟尔惩。”  
恳恳数百言，官庶曾共听。  
矧是半月余，捷音下三城。  
疆土益广远，礼乐逾作兴。  
于叟宜勉旃，行将庆升平。  

【东流县】  
东流古名邑，渺在江之干。  
民居苦萧条，官舍亦苟完。  
庑陋纷草茅，垣周翳榛菅。  
枣植行疏疏，槐阴郁团团。  
覯此余物清，盍展规抚宽。  
丞无两松哦，令乏五柳欢。  
簿则颀而长，或谓栖枳鸾。  
咨询我初来，偶滞风雨寒。  
坐彼容膝轩，徐徐散忧端。  
龙钟数耆翁，再拜陈肺肝：  
“小县丧乱余，人烟重凋残。  
百一虽幸存，门孤户仍单。  
老者困以衰，弱者伤以孱。  
况复差役频，斯须未遑安。  
赖有父母慈，桑麻慰盘桓。  
抚字皆得人，昭苏固无难。”  
援笔题此诗，考绩时取看。  

【两浙寄子栗家书】  
元年正月初，运使莅江浙。  
二月开衙门，上下总怡悦。  
明恩隆委任，疏钝愧忝窃。  
四月草寇生，民灶被残劫。  
场官殒八人，煎办顿阻节。  
分司两道出，招抚心力竭。  
十月大课成，幸且无亏折。  
省垣诸公相，筵燕每攀接。  
和气蔼如春，鱼水喜相得。  
家有黄马驹，日夕畏踶啮。  
平章换青鬃，裁银补吾缺。  
因得与子槃，求姻细抡择。  
戊子王氏女，偶与龟筮叶。  
遂于十月间，随宜为昏结。  
念汝一载余，音问成远隔。  
劳我昼夜思，梦寐常切切。  
恐汝疾病生，忧汝门户迫。  
道路常阻修，端便不可索。  
颇闻湖广传，今年丰稼穑。  
老怀虽少慰，汝信终未阅。  
寥寥乡里人，惘惘嗟久别。  
朝用心所亲，此际想疲苶。  
治家诚不易，要自有规划。  
往昔唐棣生，说令为汝厄。  
倍田增税亩，赋役苦重叠。  
病根坚莫除，此害最深刻。  
其类繁有徒，相妒每中热。  
汝但循天理，勿与致唇舌。  
年来我身安，第益须鬓白。  
行步甚轻快，颜面亦光泽。  
人皆爱我健，言有卫生诀。  
卫生能寡欲，应在寿者列。  
念念想吾蒲，为汝安第宅。  
上疏乞归田，此意已先决。  
致仕许老臣，纶音载条格。  
迩来复苏州，张寇就夷灭。  
仲冬伐方氏，一月报三捷。  
遣子赴京师，懔懔归有德。  
太平看有象，登用多俊杰。  
法度尚严明，分寸惧违越。  
新添十九场，盐课又增额。  
钱粮诚重事，利害非琐屑。  
忡忡郁深忧，怀抱时痞塞。  
遣伻令远归，于汝还细说。  
亲眷好情密，邻里要和协。  
种艺贵先时，修身莫中辍。  
小人须善处，奴仆简嗔责。  
树为丘陇看，祀为宗祖设。  
不可视泛常，时岁忘造谒。  
杭州古名郡，来者常不绝。  
题诗寄平安，老泪迸昏睫。  
一一谢亲知，无状恕老拙。  

【逢仙岭（处州松阳县山也）】  
逢仙之岭皆悬崖，下有溪水青于苔。  
丹枫吹过水西去，白鸟飞上崖边来。  
行道一翁心甚急，石磴硗磝行不及。  
前临绝壑后深岩，欲避前呵无处立。  

【次韵陈廉使见寄】  
三月雰雰雨，曾无两日晴。  
旅怀常寂寞，佳节负清明。  
野树暮云合，山溪春水平。  
彭郎有音信，处处避回兵。  

【宁国溪上（四首）】  
轇輵山环水，沿洄水绕山。  
鸟啼山翠里，人语水声间。  
茅屋连溪坞，松舟系浅湾。  
村翁驱犊处，溪女得鱼还。  
青山如旧识，迢递送行舟。  
故里一丘乐，归心千叠愁。  
树腰红日转，沙尾白云流。  
李郭多仙气，飘飘想并游。  
石发连芳草，溪花映碧苔。  
肃霜千里思，明月一舟开。  
鼎沸茶初煮，炉香栗自煨。  
忽添诗兴好，细雨白鸥回。  
野老歌仍和，篙师去复留。  
水花凝鹤渚，山翠落渔舟。  
竹径归黄犊，柴门度白鸥。  
二刘多好况，杯酒共绸缪。  

【阚县尹】  
襄人齐拍手，官政喜清和。  
竹树烟光合，花封春意多。  
山中无吏迹，江上有渔歌。  
偃室如招士，庞公试一过。  

【次韵蒲察少府出入韵】  
白云花影外，堂上一帘春。  
细雨溪桥路，孤烟古木村。  
有鱼供醉客，无犬吠行人。  
把酒同游处，梅花满县门。  

【遂安舟中】  
溪径斜斜入，柴门侧侧开。  
一牛临水立，双鸭避舟回。  
病眼青山豁，归心白发催。  
何因莼浦上，野老共传杯。  

【夜宿新河口（二首）】  
舟人劳暂息，舣棹近柴扉。  
月过渔舟迥，星流鹤渚微。  
愁心千绪集，归计十年违。  
只有贫如故，秋深尚葛衣。  
舟定询儿女，徐行却在前。  
柝归真偶尔，异处复凄然。  
裙幔穿篷系，篝灯插竹悬。  
夜深犹不寐，枕上计年年。  

【都昌怀旧隐（二首）】  
西斋风月好，庭草到阶前。  
春服趋童冠，秋声杂诵弦。  
题诗黄叶上，拄笏白云边。  
俯仰成今古，离愁为黯然。  
江雾仍为雨，山花故作容。  
秋风余鼠雀，寒水落鱼龙。  
慷慨心虽壮，羁栖力已慵。  
白云莼浦上，怅望最高峰。  

【早朝武楼】  
两阁花融禁御清，六符星润泰阶平。  
紫云华盖连中道，金水芙蓉绕内城。  
一语回天当国相，三呼动地复租氓。  
远夷日见来朝使，方物纷纷效进呈。  

【早朝奉天殿】  
旭日曈曈启奉天，百寮云萃武楼前。  
青松缀玉传甘露，紫笋浮花瀹醴泉。  
多士听宣鱼贯入，诸侯分直雁行联。  
白头谬忝儒绅后，大本先容赴讲筵。  

【午门阙上】  
旌旗旖旎集中衢，日上金桥剑佩趋。  
双阙云中开凤扇，六王天上捧龙舆。  
成均被命仍敷教，大本承恩复说书。  
殊渥无涯嗟未报，几回退食重踟蹰。  

【二年十一月和暖如春上游观上苑召侍臣危素宋濂詹同吴琳及观等赐宴于奉天门东紫阁蒙御制一序赐之曰卿等各赋一诗以述今日之乐观诗曰】  
深冬晴暖动逾旬，内苑游观诏侍臣。  
五色庆云开凤尾，九重丽日绕龙鳞。  
和鸾喜奉彤车御，式燕惭叨紫阁宾。  
淑气已从天上转，人间无地不阳春。  

【大本堂（二首）】  
翠葆葳蕤九凤旗，东华遥望立多时。  
都堂启事貂蝉集，率卫轮班虎豹驰。  
月绕珠帘升讲席，花迎金辂肃朝仪。  
六王炳炳前星后，珠纬联辉上玉墀。  
六斋帝子联龙衮，三岛神仙列雁行。  
绣毂青鸾金羽盖，锦鞯白马紫游缰。  
御沟细柳云生暖，禁御飞花雨送凉。  
郑国书闻能一一，玉炉清昼为分香。  

【大将军徐丞相平定中原振旅还朝上御龙江亭命儒臣赋诗迎之应制一首】  
白旄黄钺两京平，甘雨和风四海清。  
师出万全非用武，将资三杰在推诚。  
苍龙挟雨迎车骑，彩凤穿云送旆旌。  
献颂偶蒙天一笑，行看作乐著功成。  

【郑国公常茂等授经大本堂】  
郑国蕲侯弟子群，储闱时得奉殷勤。  
宫花细浥研朱露，禁柳微溅洒墨云。  
御气日从双阙望，书声时彻九重闻。  
楚王可是推仁爱，临帖常容半席分。  

【旧大本堂】  
玉署储书紫禁东，宛然麟凤穆清风。  
云开奎璧天光合，日射蓬莱御气通。  
炬炳莲花归学士，灯然梨杖致仙翁。  
詹吴宋乐皆时彦，撰述承恩昼夜同。  

【到三山马汝舟家在常德欲托附书与李泰适安】  
萧萧骢马憩三山，游子相逢一破颜。  
杨柳春风官舍静，桃花流水钓舟闲。  
棘端最险猴犹立，华表虽遥鹤欲还。  
早晚写书来附汝，鼎城千里寄柴关。  
熊经历鼎三首  

【夜雨中作】  
野处迥无邻，谁怜放逐臣。  
关河万里梦，天地百年身。  
衣湿胡尘雨，毡寒塞草春。  
何时老乡国，白发照麒麟。  

【长安怀古】  
立马平原望故宫，关河百二古今雄。  
南山双阙阿房近，北斗连城渭水通。  
龙去野云收王气，鹤巢陵树起秋风。  
英雄事业昭前哲，看取秦皇汉武功。  

【上巳日浴温泉】  
骊山宫殿锁温泉，天宝遗踪故宛然。  
绣谷春融丹井火，金波月满鉴池莲。  
玉颜承宠专恩泽，翠辇来游惜暮年。  
我亦逢时修禊事，白头空负丽人天。  
周尚书浈五首  

【始发建邺登龙江山祠感怀有作】  
去国思旧游，寻山发幽眺。  
遥凌天门石，洸对临海峤。  
神关列雄镇，粉堞抱遗庙。  
天水远自空，云霞近争耀。  
客行始多感，世事纷难料。  
同俗岂素怀，趋时固殊调。  
既为达士耻，复彼逐臣诮。  
尘泪应言垂，江容带愁照。  
秋阴散微翳，炎景扇余燎。  
行矣庶无欺，忠信将可劭。  

【池口舟中见九华山】  
贞履无素期，劳生意恒窘。  
谁云戒戎路，曾是返初隐。  
水宿淹长晷，山行阻修畛。  
缥缈对雄标，巑岏发奇蕴。  
岩回气如焚，峰去势犹引。  
刻削冠青莲，雕镂矗丹笋。  
嵁霞上斑剥，石乳下閟硱。  
山鬼从文狸，渊灵闷玄蜃。  
眷言志藜藿，未遂采芝菌。  
即事情已悲，怀贤迹俱泯。  
潜吴愧梅福，去汶羞闵损。  
人德险未夷，天道明可准。  
皋兰岂徒歇，岩桂芳未陨。  
岁暮山中人，结言候归轸。  

【赛小孤庙】  
育秀凌华嵩，标奇奠淮楚。  
阳辟启神关，阴沉开水府。  
浑浑聚商舳，渊渊闻戍鼓。  
陈瑟会安歌，传芭纷代舞。  
椒浆既分洁，桂棹方容与。  
日暮怀归情，含睇望修渚。  

【题营丘山房】  
周室疏封后，齐疆启国初。  
流风看后裔，形胜想遗墟。  
水合如分鲁，山回似入徐。  
路疑登载处，溪拟钓璜余。  
红树临关近，青芜际海疏。  
征贤方奏颂，何暇赋闲居。  

【写江岫春晴图】  
汀洲碧草生，凫雁动春声。  
莫上高亭望，能伤送别情。  
刘司业崧七十四首  

【织女吟赠黄进贤】  
忆昔束发初，娇倚云锦机。  
折花事戏剧，笑诧身上衣。  
一从十五时，学向机中织。  
丝短愁苦长，梭缓心转急。  
永夜兰灯悬洞房，门前梧叶零秋霜。  
霜寒手冻丝绪乱，络纬悲啼金井床。  
春花更叠黄金缕，花底青鸾蹴烟雾。  
东风何日天上来，拟奉瑶池宴歌舞。  
十日满匹恒苦迟，一夕停梭生网丝。  
持刀沈吟剪秋水，粉泪欲落愁风吹。  
远怀素心人，邈在千里道。  
何由托交欢，持此永相保。  
东邻小姬昔同年，至今盛饰为母怜。  
几回月高鸣杼轴，正是他家夜弹曲。  

【秋夜词】  
林乌夜啼金井西，蟋蟀在户声相齐。  
中天无云白露下，渐见梧桐青叶低。  
幽居此时愁独晓，兰灯双照蛾眉小。  
歌声恐逐回风高，掩抑冰弦破清悄。  
弦中语语心自伤，低头却看明月光。  
罗衣一夜惜颜色，庭草明日沾秋霜。  
甘心霜下草，秪在阶庭好。  
不作白杨花，飞飞洛阳道。  

【芳树篇】  
芳树好容华，深深映狭斜。  
二月三月时，千枝万枝花。  
夜舞留琼佩，春游碍宝车。  
折荣遗远者，含思独咨嗟。  

【东方行】  
东方闪闪啼早鸦，美人愁眠隔窗纱。  
桐华树下人来往，银床辘轳梦中响。  

【江南弄】  
江浦晴云作水流，鸳鸯哺雏花满头。  
沙堤十里寒溘溘，湘娥踏桨摇春愁。  
菖蒲叶齐宝刀绿，佩鱼双剪琪花玉。  
酸风吹雨不见人，一夜啼痕绣丛竹。  

【照镜曲】  
蟠螭双衔锦带红，妆台刻玉秋玲珑。  
彩云忽开紫鸾舞，明月夜堕香奁中。  
美人妆罢房栊杳，鹦鹉呼寒帐中晓。  
拍簇花迎笑靥开，低飞黛绿秋娥小。  
满庭桃李各娇春，顾影含羞便恼人。  
愁来独掩云屏宿，手持宝钗扣寒玉。  
吴锦蜀粉暗消磨，泪满菱花奈别何。  
不知昨夜愁深浅，但觉朝来华发多。  

【秋兴】  
中夜畏烦促，起坐爱凉风。  
明月在东壁，流辉当井桐。  
翩翩林鸟翔，喔喔邻鸡起。  
感时不复寐，短发聊自理。  

【桃源】  
青林被重冈，苍石立绝涧。  
冥冥松风回，高蔓弱可绾。  
驱车鹤岭下，沮洳湿危栈。  
微茫烟霞集，披靡杉筠间。  
高秋灏气豁，秀色纷属盼。  
芸芸澼纩子，涉水恒及骭。  
山女行负薪，结发垂两丱。  
年丰粳稻足，食狃刍与豢。  
呼吏不及门，征租少稽慢。  
银坑重茶赋，往往先月办。  
缘山八九家，火耕习薅铲。  
土屋桑树高，鸡鸣日方晏。  
清霜落原菽，夕露沾畦苋。  
盱嗟避秦人，历世乃多患。  
岂知太平俗，铠甲未尝擐。  
永宜旷士怀，乐此谢游宦。  
种桃实吾事，荷耒乃不惯。  
穷源愁日暮，流水方汕汕。  
叹息行险艰，南云送凉雁。  

【蚕尖】  
日出西岭赤，鸣禽度高楠。  
稍陟衣带岭，东尖屹危参。  
侧身忽旁断，拟步若幽探。  
勃勃草木霏，高下皆浮岚。  
巨石当横途，始复一解骖。  
崖古树根瘦，谷深人语含。  
石角利攒剑，远山突搘簪。  
何姑骑白鹿，绿发长甗甗。  
坐令妇女辈，奔走祈春蚕。  
千崖动合沓，秋色晚正酣。  
驾鹅飞益高，刚风回东南。  
我行蒙翳中，罥刺宁所堪。  
山水能媚人，夙性所乐耽。  
奚能恋文字，局促如饣乏蝉。  
旷兹登览际，踯躅忘忧惔。  
振衣复少憩，历险不敢贪。  
片云触石起，流泽思远覃。  
惜无晨风翼，照影双溪潭。  

【送孙景贤归江东】  
客有敬亭思，春愁何渺然。  
谢公墩上月，已照江西船。  
船头花乱飞，酾酒发鸣鼓。  
四顾不成欢，悲歌泪如雨。  
壮游南海上，曾着从事衫。  
骢马青连钱，驰突开巉岩。  
南归阻艰难，寄食赣江侧。  
多谢尚书公，看客好颜色。  
高筵列绮馔，宾客如流云。  
舞剑万人却，谈兵四座闻。  
年华逐流水，五见杨柳绿。  
夜夜梦故山，浮云满岩曲。  
兹行未可住，却望江东还。  
人散井邑空，鸟啼烟树间。  
殷勤候高堂，次第访邻里。  
山栗与木瓜，离离照烟紫。  
放船弄明月，蹑屐凌翠微。  
春风久相待，吹老薜萝衣。  
南平二月暮，惆怅忽成别。  
把臂共论心，知君有奇节。  
东游我所愿，远作秋风期。  
却携采石酒，高咏敬亭诗。  

【送杨公望得满字】  
君行服初命，列宴当堠馆。  
宾从塞道周，风烟激危管。  
舟航既泛泛，佩璲亦鞙々。  
沧江东流深，浮云北飞远。  
林含春雨润，石抱苍山转。  
朝驱历荆吴，夕秣迈齐兖。  
凌云紫殿重，栖日丹阙烜。  
玉塞缭都城，金河注林苑。  
薇垣甚弘敞，天衢实夷垣。  
凤毛出西阪，鹭翿翳云罕。  
谁论羽林直，自足郎官选。  
茂名勖树立，令绪慎继缵。  
兹辰怅言别，于饯宜乐衎。  
日丽花气薰，莺啼草香暖。  
承恩贵在早，返驾焉得缓。  
仰怀天外翮，俯愧沟中断。  
伫立睇遐征，城皞月初满。  

【寄题金精山凌云亭为王太守赋】  
仙女谢尘匹，啸歌云雾间。  
一朝乘云去，笙鹤渺空山。  
山山翠石盘，涧涧飞泉响。  
谁凿洞门开，峰前见仙裳。  
虚圆若剖瓜，中抱玉清家。  
秋风石岩顶，吹下碧桃花。  
桃花不到地，化作云飞去。  
紫殿十二重，重重映琪树。  
太守骑马来，解鞍憩青屏。  
冯虚斫山翠，特起凌云亭。  
亭中秋气高，濯雪嗽丹井。  
遥空明月上，欻见孤鸾影。  
露下白石床，满林金橘香。  
绿发垂千丈，祇今余几长。  
忆同姜炼师，载酒上云摘。  
手把女萝衣，题名向东壁。  
仙人久相待，重往当何时。  
为君扫苔石，更写凌云诗。  

【叹息行赠别胡思齐】  
叹息复叹息，志士恒苦辛。  
少日不得意，暮年愧其身。  
前有尊酒清且旨，酌酒奉君君莫止。  
人生最乐在相知，莫徇虚名轻跅弛。  
沛中屠贩还封侯，扬雄草《玄空白头。  
浮云不尽万里意，白日长悬千古愁。  
南山之阴多洞府，十年不归叹修阻。  
绿萝芳草澹风烟，君独胡为在尘土。  
五云馆前花满津，紫骝蹀躞骄青春。  
春时禽鸟各自适，燕子低回还附人。  
江风萧萧吹水急，江寺钟残野鸟集。  
口中吟咏眼看山，细雨苍茫愁独立。  
邓溪漉漉秋水泥，见尔令我欢相携。  
酒酣燕坐石盘岭，明月正在松林西。  
近闻烟尘起闽广，官军驱驰日南上。  
郡邑无人豹虎行，道路萧条竟安往。  
我思旧游湖水东，昔者登临今不同。  
常年九月章浦净，吴霜夜落青芙蓉。  
芙蓉花开日欲暮，美人娟娟隔烟雾。  
一段愁心化彩云，至今飞绕河桥树。  
今夕果何夕，别君还忆君。  
古来贤达常坎坷，慎尔出处超其群。  

【醉歌行赠周仲常归九江兼柬许天启汤又新二山长】  
奉君千斛酒，不尽万古情。  
但令日日事狂醉，何用身后留空名。  
汉家当时重公卿，天子亦复称圣明。  
相如徒为茂陵稿，贾谊终作长沙行。  
听我歌，奉君酒，颠倒英雄古来有。  
朝客新丰莫帝庭，昨日负薪今结绶。  
我怀磊磈固不平，为尔作歌翻苦声。  
世无千金赏词赋，安得三顾求躬耕。  
君才特达吾所惜，暂客风尘未为失。  
海雁南飞羽翮高，宛马西来汗毛赤。  
君家自是山东人，将相所萃皆奇珍。  
著书未献明光殿，移家早住浔阳滨。  
山东迢迢隔千里，不如浔阳好山水。  
九江翠色天边来，百叠云屏雾中起。  
山有谷兮水有湫，昔人旧游今人愁。  
风湍云木石壁下，猿猱抱月鸣啾啾。  
登高眺古频惆怅，壮心飞扬而浩荡。  
青山不及苍梧东，碧海遥连洞庭上。  
秋风落叶何茫然，鼓棹直泛章江舡。  
黄公滩头醉明月，吹笛绝似洪厓仙。  
我留异县岁华晚，客路遭逢谢青眼。  
浮云相别好相忆，白日西飞未能挽。  
吴钩错落紫绮裘，放歌醉舞云中楼。  
向来不尽万古意，寄君远挂匡山头。  
君不见钟陵汤茂才，又不见宜春许文学，  
十年留滞困江城，一日飞腾动寥廓。  
昔者之别今何如，景星夜粲东南隅。  
君行何以慰寂寞，南帆一致溢江鱼。  

【题吴教授所藏黄大痴画松江送别图】  
是何山莽莽以横，云水浩浩而生风。  
天低江迥日欲落，别意乃在苍茫中。  
问君此图作者谁？浙东老人黄大痴。  
松江先生旧知己，眼明为写秋江姿。  
重坡欹岸东南远，木末参差见层褵。  
苍浦遥连楚泽深，石林尽带吴堤转。  
是时先生从此归，把钓欲拂云中矶。  
长风过雨蒲苇净，水色淡沲沾人衣。  
只今又作筠州客，惆怅松江渺云隔。  
离思犹迷雁荡烟，归心已历洪崖石。  
我思大痴焉得从，笔墨往往遗奇踪。  
草衣骑牛发如雪，吹笛忆过天台峰。  
平生一笔不轻许，傲睨王侯笑尘土。  
展图坐对凤山青，却想高情动千古。  
君不闻功名利达能几何，长安离别日日多。  
灞陵亭前春草碧，灞陵亭下春风波。  

【忆昔行美达监州】  
圣王端居总四夷，黄河妥帖东南驰。  
明明政化若流水，祸乱之梗谁阶基？  
咄哉事变异往昔，簧鼓邪说非寒饥。  
嚣然挟兵起田里，诛杀长吏为妖魑。  
绛缯烈火照山谷，摧陷焚劫何纷披。  
绝淮渡江徇楚荆，千里一概同倾危。  
汉江宫树三月赤，黄鹤低逐南飞鸱。  
达官贵人履霜露，宝玦夜坠珊瑚枝。  
荒山日落骐骥病，极浦天寒鸿雁悲。  
南平百里据平衍，岂有险阨当城池。  
红尘一骑传警急，白日万口悲流离。  
我侯世臣之子孙，出监兹郡贞而慈。  
愤呼欻起艰危际，挥斥义勇如家儿。  
指天出誓肝胆露，飒爽风吹玄武旗。  
内防外拒张筹策，恩义结民民感之。  
鼓声彻云战斗出，往有死志无生期。  
坐开黄堂受俘馘，太守自拥将军麾。  
风霆气震随阖辟，泰华壁立无偏欹。  
旌旄不动晓色净，刀剑错出天光垂。  
帐前耽耽立虎兕，府中矫矫趋熊罴。  
苍茫杀气薄云汉，雁隼奋击当其时。  
龙洲沙平万马集，草中白骨高于坻。  
穷冬霰雪自摧厉，晴日柳梅俱华滋。  
此邦不随风景异，阖郡实荷贤侯私。  
上连崆峒倚南极，下决淦水开东陲。  
风尘岂止廿四郡，平原义士真吾师。  
褒功会蒙天子诏，颂德早见邦人祠。  
我瞻四方何蹙蹙，经济允藉英雄姿。  
时平抚事增太息，再歌忆昔陈苦词。  
意长歌短不自已，太史万一观民诗。  

【送颜用行归吉水并柬康隐君】  
文昌进士颜夫子，昔在筠阳最知己。  
春风携酒上方楼，秋雨题诗洞山寺。  
当时结交翰墨场，共言意气倾侯王。  
岂知风尘各惊散，此地不得同翱翔。  
君今只在泸源上，我亦南还窜林莽。  
旧交零落海云空，梦里惊呼色凄怆。  
往者山寇攻泸源，义门百口今谁存。  
况闻亲庭抱永痛，妻子夜哭沙田村。  
欲归无家出无仆，两年访我城东屋。  
长林春暝风雨交，此日穷居转愁蹙。  
柴门苦竹惟鸟啼，流水绕屋生春泥。  
苦无一钱沽酒饮，坐据寂寞如枯藜。  
鼓笳连江清夜永，短烛孤帷吊形影。  
野麦陵陂老雁饥，寒风动竹枯萤冷。  
知君豪宕轻黄金，感时亦复忧沉沉。  
青云若负壮士志，白日难照愁人心。  
谁能短衣事骑射，空遣悲歌泪盈把。  
却望文昌从此归，东行定过匡山下。  
匡山先生发如丝，十年不出真吾师。  
便须晏岁荷短锸，共来山中寻紫芝。  

【题边长文所画山水图歌为常伯敬赋】  
五月炎风扇长夏，黄埃扑面湖堤下。  
山水娱人未拟归，撷兰轩里看图画。  
中峰九叠开芙蓉，春云盘盘上高松。  
苔径未逢秋雨屐，石楼似听霜晨钟。  
飞鸿指点向何处，仿佛经行旧时路。  
悬岩瑶草不知名，隔水桃花自千树。  
问君此图作者谁，甬东边郎风格奇。  
丹岩绿水照白雪，高兴如在钟山时。  
钟山岧峣皪夹云起，六代繁华付流水。  
芳草长怀北固游，啼莺曾识东山妓。  
当时二谢声价同，登临到处遗高风。  
钓鱼冲雪寒江上，骑马踏云空翠中。  
只今南游归未得，日日临图看山色。  
凤凰一去来何时，落日荒台梦江北。  

【春宴曲】  
大鼓作鼍鸣，美人花间相对行。  
忽闻横吹座中起，吹出双双鸾凤声。  
凤声微茫作复止，飞入青天彩云里。  
当筵盛酒金屈卮，酌酒劝君君莫辞。  
不见堂前桃李树，昨日花发今空枝。  
东家作官闹车马，西邻从军能骑射。  
一生长客边塞间，芳时不在乡国下。  
何如载酒鸣云和，手折山花行唱歌。  
少年有酒不痛饮，白发满头君奈何。  

【二月十八夜辞屋叹】  
城狐暝嗥乌啄木，主人惊呼夜辞屋。  
忽闻官军破城府，号令新传大都督。  
火烧排栅照夜光，饶军奔溃人马伤。  
快船直上春水发，明日军来安可当。  
贫家无时走军马，少在家居多在野。  
断垣未补棘遮门，败壁无泥雨飘瓦。  
去年同行二十人，今年一妻兼病身。  
弟兄飘散儿女丧，投杖欲往还逡巡。  
人生辛勤理门户，暂去那能不回顾。  
开花不得待人看，愤杀墙东旧桃树。  

【东家叹】  
东家盛时厌卑促，拓地四邻起高屋。  
乱来怕见门户大，还撤屋材作薪卖。  
忆昔东家全盛时，伐材作屋穷工奇。  
上捎云霞起觚角，下斫山石开垣基。  
椎牛酾酒万夫集，华馆重楼事雕饰。  
妆成明镜动春云，宴罢珠帘夜光入。  
当阶血色射锦茵，门前骏马骄嘶春。  
强奴悍竖拥轩盖，过客俯首方逡巡。  
一朝乱离俱散走，大屋空令别人守。  
近圃偷残旧种花，南池伐尽新栽柳。  
风椽雨壁何披离，绮户白日横蛛丝。  
昔人强作金石计，此日谩同蝼蚁悲。  
全家远去无遗屟，日落鼪鼯啸飞叶。  
离离烟草门巷空，时有邻儿拾檐铁。  

【十一日寇拔古城围始出东门渡江遇争桥者几陷于水既渡赋出自东门一首以自释乙巳正月】  
出自东门，言越广阡。飒彼惊风，郁其飞烟。  
锵金铁兮昼鸣，市无人兮草芊芊。  
后有摩牙鼓吻之虎狼，前有冲波百折之奔川。  
上茫茫兮不能附乌鸢之飞骞，下渊渊兮惧蛟龙之纠缠。  
累然踧不可以径度，况有白刃挥霍交其前。  
龙头兮溅溅，佛原兮绵联。  
雨冥冥兮雷阗阗，羌独后济此兮嗟苍天。  

【题华阳彭玄明所画秋山图】  
我不识华阳彭炼师，见画云山想句曲。  
数峰冥色入遥浦，六月泉声动虚谷。  
紫霞楼观当落日，似有幡幢出林木。  
海边鳌首戴云红，天际蛾眉拂秋绿。  
昔闻天台雁荡相钩连，云气来往驾飞仙。  
断桥溪涧路如棘，嗟尔策蹇归何年。  
秋风湖曲波如烟，我思东泛吴江船。  
买鱼沽酒绿荷渚，吹笛夜下松门前。  
便寻炼师觅玄鹤，却访华阳窥洞天。  

【题葛洪移居图】  
前行白羊四角羸，谁其驱者鬅鬙儿。  
濩狞一犬嗥而驰，举鞭护羊诃止之，  
背有囊琴结黑絁。妪后负画策以追，  
少妇骑牛牛步迟。两儿共载兀不欹，  
大者坐拥班文狸。小者索乳方孩嬉，  
母笑不嗔还哢咿。复有鬅者肩童羁，  
引手向翁如反僛。蹇驴嗅地行欲疲，  
两耳逆竖愁风吹。老翁庞眉方颔颐，  
顾瞻妻子色孔怡。似语前行路向夷，  
尔兄在前尔勿痴。尔母正念尔弟饥，  
高帻髯奚荷且持。药瓢囊幞何垂垂，  
有捄者柄相参差。傍有二卷一解披，  
趁行苦忙奚不知。我观此画喜复疑，  
问翁为谁莫可推。或云葛令之官时，  
移家勾漏乃若兹。人生多累在侈靡，  
如此行李胡不宜。骨肉在眼无余资，  
陈岩作图真画师。笔迹缥缈如飞丝，  
中有妙意世莫窥。我吟将为仕者规，  
如不见画当求诗。  

【谒靖安昭灵庙赋柬袁茂才】  
昭灵古祠蔚森爽，祠下流波日奔荡。  
啼鸦枯柳当两楹，落日青峰照银榜。  
秭归西阻蜀江口，云盖风舆自来往。  
常时酾酒击鸣鼓，辄有灵风动虚幌。  
楚王宫殿久寂寞，万里晴云色苍漭。  
神龙自合晦渊潜，凤鸟胡为在罗网。  
此邦祠宇出何代，恍惚湘楚同风壤。  
石竹丛深山鬼愁，江篱花落文鱼上。  
清秋旅怀百忧集，感子追游慰遐赏。  
明时礼乐遍寰宇，肯使忠魂滞榛莽。  
享仪每诏县官给，祀典犹闻宗伯掌。  
捍灾御患先故国，愤义终能肃群仰。  
湘南屯戍苦未休，长啸因之起悲怆。  

【观邓侍郎石磬歌】  
（侍郎讳光荐，字中甫，庐陵人。宋季，以礼部侍郎从卫王海上事，亟率妻子投海，为大军钩致不死。张元帅弘范异之，待以宾礼。尝过淮河渔父家，见盆盎上置曲石，命涤视之，有铭文焉，则磬也。渔父云得之淮水中。公以粟易之，爱其文理精致，声极清越，宝藏之，将百年矣。丁亥春，余过公故宅，其孙谦出以示余，为之泫然以悲，因赋七言歌一首纪其事。）  
水中古磬世莫识，扣之能鸣人始惊。  
前朝文物最博雅，庐陵侍郎先得名。  
淮河东游色惆怅，忍使至宝成凋丧。  
苍茫何代没泥沙，憔悴当时杂盆盎。  
归来设虡当特悬，扣击往往遗音传。  
奇文漫灭科斗迹，雨气缠结皎龙涎。  
是时周庙朝殷鼾，师襄南逾叹修阻。  
海门风起商声哀，万里孤臣泪如雨。  
凤鸟一去不可闻，宜尔孙子多才文。  
高堂出此坐叹息，瞑色犹带崖山云。  
便令敬之慎勿亵，此物宜与天球列。  
百年隐显自有时，蕴德含和竟谁泄。  
呜呼贤哲今不存，对之使我伤心魂。  
虞廷可登兽可舞，此石不毁应能言。  

【张氏溪亭杂兴】  
草阁经秋净，柴扉近水开。  
霜林收橘柚，风磴坐莓苔。  
钓艇寒初放，樵歌晚独回。  
城南车马地，欲往更徘徊。  

【再怀伯兄子中时有同客兴国者从间道先归兄以道阻后期不果】  
贫贱轻离别，艰危昧死生。  
独违同里伴，仍阻异乡程。  
爱想深山憩，愁闻间道行。  
几时秋树下，慰此泪纵横。  

【玉华山】  
翠褵千峰合，丹崖一径通。  
楼台上云气，草木动天风。  
野旷行人外，江平落雁中。  
伤心俯城郭，烟雨正冥蒙。  

【舟夜次查口柬萧鹏举】  
扁舟沿绿屿，双橹折苍波。  
秋气水边早，月明江上多。  
鱼龙今夜冷，鸿雁几时过。  
去住关幽兴，欹眠听棹歌。  

【寄周伯宁】  
江雨何时歇，淮云尽日飞。  
谁知千里别，还作故园归。  
露草侵棋局，风花上钓矶。  
徒令南浦上，山水忆清辉。  

【出社下岭望九洲流陂稻田可爱】  
渡岭望平田，人家隐翠烟。  
村虚自鸡犬，风物似神仙。  
晚树依沙立，秋粳带水眠。  
几时驱两犊，投迹此安廛。  

【尝山药】  
谁种山中玉，修圆故自匀。  
野人寻得惯，带雨劚来新。  
味益丹田暖，香凝石髓春。  
商芝亦何事，空负白头人。  

【乙巳闰十月十五日闻永新破诸凶就戮无遗喜赋三十二韵】  
鼓乱雄诸郡，凭凶跨十年。  
荆湖延毒雾，汉沔注妖躔。  
鸟兽宁殊类，龙蛇自一川。  
羽毛初景附，苞蘖忽根连。  
掠野时乘间，攻城亦破坚。  
践攘蝼蚁甚，累系犬羊然。  
里录先锋籍，家亡世业田。  
鲸吞那有间，席卷欲无前。  
割夺封疆盛，依乘节制专。  
公侯凄丧狗，奴隶欻登仙。  
白日惊雷破，炎天积雪悬。  
存亡觇货贿，喜怒信刀秬。  
诛责穷糠秕，需求到甓□。  
寡妻牵雨筏，尫子负冰椽。  
徭役家家急，科征处处煎。  
田庐久焚落，衣履极穷穿。  
惨矣生民祸，居然爵土煽。  
积金明别坞，陈粟掞荒烟。  
列地朱甍壮，层城画堞鲜。  
椎牛酾玉醴，跃马铸金鞭。  
事楚终怀谲，盟邾或挠权。  
郊端兵屡挫，城下檄虚传。  
幸不罹劲敌，能无感彼天。  
假名徒虎负，就缚竟蝉联。  
夜谍披心膂，晨登夺旆旃。  
刳肠剧狐鼠，啄脑任乌鸢。  
崛强嗟何在，繁华总弃捐。  
扫除应假手，覆败已骈肩。  
野昔耕无犊，民今坐有毡。  
飞霜收杀气，清旭丽居廛。  
禾水春前绿，屏山雪后妍。  
遗氓喜相劳，早晚赋东旋。  

【腊月朔日纪怀十八韵】  
衮衮闲愁集，堂堂急景迁。  
残冬惟一月，旅寓向三年。  
霜入丝莼美，风掀锦树鲜。  
义山通鸟道，禾水涨蛟涎。  
雨泣鸣蛩地，云愁过雁天。  
川光寒不动，兵气惨相缠。  
海上霞生燧，城边月应弦。  
疮痍浑未息，疫疠恐相煽。  
陇亩迟三白，山林负一廛。  
感时何及矣，抚事独凄然。  
胆落传新令，家贫食旧编。  
依人惭野燕，恋子剧饥鸢。  
席破门悬雨，庖空井掞烟。  
踵山仍畏虎，蹐地祇怜蚿。  
出感关途梗，居愁赋调煎。  
鹿门那可问，桃水径须沿。  
未必弦真绝，虚疑笔可捐。  
东风如解冻，南谷且栖玄。  

【寄范实夫】  
细雨柴门生远愁，向来诗帖若为酬。  
林花落处频中酒，海燕飞时独倚楼。  
北郭晚晴山更远，南塘春尽水争流。  
可能相别还相忆，莫遣杨花笑白头。  

【次韵奉寄孟浩彦弘】  
幽人共爱溪边住，舍北舍南春水声。  
开径不嫌时独往，到城应许日同行。  
乱云长共青山黑，白鸟偏依绿树明。  
无限客愁谁断送，携壶长拟就君倾。  

【赠徐山人】  
乱余山水半凋残，江上逢君春正阑。  
针自指南天窅窅，星犹拱北夜漫漫。  
汉陵帝子黄金碗，晋代神仙白玉棺。  
回首风尘千里别，故园烟雨五峰寒。  

【春日奉次罗肇简郑同夫】  
不见故人心惘然，也应无赖枕书眠。  
闲寻碧草日又暮，尽落桃花春可怜。  
云隔双峰归雁后，水生三峡乱帆前。  
客怀慰藉思倾倒，冲雨能来白马鞯。  

【题珠林江口谢公庙】  
倒石源头野寺开，乱余临眺独兴哀。  
晚山隔岸云霞出，秋水满江凫雁来。  
王气已销陈帝垒，客愁长绕越王台。  
烽烟西北犹传警，击节酣歌首重回。  

【云亭萧氏园池杂兴次韵】  
竹底雏莺尽日啼，水风凉动小池西。  
麝香眠起残花落，蛱蝶飞来碧草齐。  
二水风鸣湘佩合，三山云压楚鬟低。  
冰盘宴客清阴里，次第诗成石上题。  

【仲冬二日由下径舆疾还珠林悼风景之顿殊幸茅庐之无恙喜赋一首】  
村桥路断日无光，不似常时入故乡。  
野鼠穴粮依蔓草，田乌衔纸上枯桑。  
偶逢遗老儿孙尽，欲问西邻井灶荒。  
惭愧竹西池上路，依然风雨一茅堂。  

【入城】  
江水依然抱石矶，独行空感旧游非。  
晚山当户日初落，秋草满城人未归。  
田鼠引群穿井出，山鸡求食傍檐飞。  
向来车马东门路，忽忆朋游泪满衣。  

【喜家僮至】  
西行几日离柴扉，还说来时燕子飞。  
日射水田禾叶暗，雨浮山陇豆花肥。  
池鱼吹水春萍薄，野鸟窥巢夏果稀。  
早晚归来酒应熟，便携稚子笑牵衣。  

【访王子让大村幽居借书戏题壁间】  
村前流水宛如环，村后荒城隐可攀。  
当户雨苔双石峻，隔江烟柳数峰闲。  
杖藜麦陇秋霜后，尊酒茅堂夕照间。  
闻有古书人少见，柴门客去又长关。  

【寄莱州太守赵圭玉】  
忆在兵曹三四年，君留东署我西偏。  
检书清夜燃官烛，沽酒常时数俸钱。  
借马独行缘送客，闻鸡相唤去朝天。  
论交亦有胡兼许，此日天涯各惘然。  

【早春燕城怀古（三首）】  
金水河枯禁苑荒，东风吹雨入宫墙。  
树头槐子干未落，沙际草芽青已黄。  
北口晚阴犹有雪，蓟门春早渐无霜。  
城楼隐映山如戟，笳鼓萧萧送夕阳。  
宫楼粉暗女垣欹，禁苑尘飞辇路移。  
花外断桥支屃赑，草间坏壁缀罘罳。  
酒坊当户悬荷叶，兵垒缘渠插柳枝。  
不见当年歌舞地，空余松柏锁荒祠。  
海内苍生困乱离，宫中舞女斗腰肢。  
金渠水暖龙船出，彩槛花香翠辇移。  
松树盘空皆偃盖，柳条拂地更垂丝。  
迷楼不独江都恨，鸟窜龙□□□□。  

【入东坑】  
东坑石路入云堆，东岸人家倚岸隈。  
半沼紫萍风乍过，一林黄叶雨初来。  
涧寒野鸟还争聚，山暖岩花只自开。  
却望松楸生暮色，重来怅望使心哀。  

【过湖口县】  
佛子矶头溯客舲，南湖高柳记沙汀。  
水分彭蠡溶溶绿，山送匡庐冉冉青。  
雨过人家收鸭早，日高网户晒鱼腥。  
故园此去犹千里，安得乘风破杳冥。  

【寄铁柱观左炼师】  
紫霞楼上左仙翁，还在南塘在玉隆。  
飞阙虚凫云影外，乱山骑虎月明中。  
铜驼荆棘秋风落，铁柱波涛海气通。  
别后玉箫浑少听，令人长忆万年宫。  

【秋日过汶溪义塾承萧国录有诗谨用奉答】  
汶溪新制小茅堂，也种山楸间水杨。  
舍近鸡豚还共食，春来鱼鸟自相忘。  
松阴客去书连屋，花底莺啼酒满床。  
却忆东华联辔出，午门霜月漏声长。  

【雨夕柬鹏举】  
入春已过五十日，晴景都无三四朝。  
云去云来山杳杳，花开花落雨萧萧。  
青丝送酒银瓶暗，彩笔题诗绛蜡消。  
东岭几时明月上，曲阑芳树听吹箫。  

【古意】  
仙女不照镜，愁来看深井。  
井底那得风，摇波乱人影。  

【杨柳曲（三首）】  
种柳城南河水边，青枝拂地尽含烟。  
柔丝若有千千尺，应系侬家荡子船。  
种柳城南河水傍，常年二月好春光。  
晴风暖日无聊赖，只听莺声也断肠。  
金缕织成歌舞衣，年年江上惜春厓。  
无端心性轻离别，待得花开只解飞。  

【予自去冬闰十一月遣人还泰和迎候余弟子彦与家人偕来今经九十余日矣未知果来否灯下独酌有怀怅然援笔题此（三首）】  
南北相望路七千，南风只有中盐船。  
故乡消息何时发，纵得书来是半年。  
稚子家人俱可怜，江南烟水路绵绵。  
开船好是烧灯后，下马何由醉眼前。  
转觉别来俱老大，四年不见奈愁何。  
直须灯下狂呼酒，比较何人白发多。  

【送别叔铭出顺承门】  
送客出城秋已凉，太行南上楚天长。  
顺承门外斜阳里，荞麦花开似故乡。  

【苍石峡中见道人庵居隔水山花盛开】  
苍石峡中花药栏，旧时草屋傍岩安。  
道人去后松桥断，纵有花开隔水看。  

【叔铭以纨扇索余题诗因戏作丛竹于上仍系以诗】  
家住江南青竹林，别来无日不关心。  
偶然写向齐纨上，便欲移床坐绿阴。  

【偶赋】  
内官宣进瑞瓜词，阊阖门深昼影移。  
东苑红桥杨柳下，曾因待诏立多时。  

【正月十九日】  
金鱼洲下放船开，华石潭边看雨来。  
爱杀南天双白鹭，青山尽处却飞回。  

【春昼】  
池南欹柳燕将雏，门巷新晴转绿芜。  
花隔小窗人不到，一帘香雾斗樗蒲。  

【入狭潭】  
水上石山森剑铓，水中石屋是鱼房。  
秋来水落月未出，鱼眼射波如火光。  

【题秋江小景画】  
美人鸣弦思潇湘，斜飞金雁不成行。  
夜深弹彻《乌栖曲，月照寒江万树霜。  

【广州杂咏（四首）】  
鲫鱼潮退余溪卤，牡蛎高结海沙。  
红豆桂花供酿酒，槟榔蒌叶当呼茶。  
椰杯深贮荔枝浆，桂酒新调苏合香。  
啖客槟榔红齿颊，唤人鹦鹉绿衣裳。  
越童荡桨唱蛮歌，山女簪花艳绮罗。  
沙港阁船潮退早，蜃灰涂屋雨来多。  
峭壁崩崖江水边，深山日暮见人烟。  
沧波杳杳连三峡，寒草清清自一川。  
刘佥事丞直五首  

【宴章光远宅】  
薄暮沐时雨，凌朝陟崇山。  
泄云去复来，流水清且闲。  
褰裳俯茅屋，高论激晴澜。  
层轩既显敞，好鸟鸣间关。  
开樽意殊乐，剧饮未言还。  
何当脱尘鞅，共卧青松间。  

【赋落花以宋元宪金谷楼危到地香得香字】  
英华本天性，开谢任年光。  
自是春风改，那因夜雨伤。  
低回飘绮席，荏苒度雕墙。  
翠雾当窗合，红云匝地香。  
点泥登燕垒，添蜜入蜂房。  
剪彩夸西苑，成妆诧寿阳。  
角哀番塞曲，径远误渔郎。  
但使灵根在，重看锦树芳。  

【秋日东林宴坐】  
高秋坐虚馆，飒然神虑清。  
回飙扬疏雨，潇洒集前楹。  
始欣尘杂远，稍觉微凉生。  
檐铎递相答，林蝉时一鸣。  
物情各有适，吾生岂无营。  

【题孙子让山水】  
斜日在松杉，千崖冥色酣。  
山藏五柳宅，路转百花潭。  
乱石明苍玉，遥峰露碧簪。  
终希陪妙躅，来此脱征骖。  

【题鲍典签芳坞隐居图】  
幽胜似仙家，缘云石磴斜。  
阴崖留积雪，晴树乱明霞。  
寺远时闻磬，溪深未没槎。  
抱琴来谷口，多是识桃花。  
黄尚书肃一十一首  

【咏怀（六首）】  
少壮好游览，不知中道忧。  
方兹怀故土，眷此成淹留。  
员阙蔽朝厓，玄云阴以浮。  
徘徊当永夕，嬿婉将焉逑。  
栖鸟翔不息，鸣虫亦啾啾。  
人生无定止，卒岁何能休。  
马瘦足力短，士贫心志穷。  
相如岂不伟，涤器难为容。  
忆昔擅词赋，左右能生风。  
黄金资费用，意气自填胸。  
迍邅勿复叹，命达皆称雄。  
流水日夜流，厚土胡不盈。  
人生自不已，四运有相承。  
达士识物化，昧者徒营营。  
荡荡晨风来，悠悠天宇清。  
会当拨俗恶，聊复从吾生。  
追呼心所欢，置酒坐中庭。  
忘言勿复辩，觞尽还复倾。  
有酒既已饮，兹愁仍复生。  
何如长戚戚，忧患有相并。  
日月迭更代，何能久安荣。  
唯当委薄质，允矣将微诚。  
君心苟有察，婉娈余芳馨。  
谁谓在咫尺，邈若万里程。  
明明亮自适，靡靡讵遑宁。  
中园桃与李，灼灼有奇花。  
彼姝将折赠，遐思在天涯。  
此花伤夭折，为叹女容华。  
盛年难再遇，岂得长修姱。  
夫子新好合，不能思故家。  
欲因歌此曲，此曲令人嗟。  
匣镜三十年，尘暗不复治。  
停飡且不寐，所思知为谁。  
宕子不复返，眇在天一涯。  
绽衣终当组，道远何能持。  
明明天边月，三五入中闺。  
念与子欢爱，不得同光辉。  
寤言相与共，既觉将何依。  

【白头吟】  
长丝弦声缓，短丝弦声急。  
长短苦不齐，抱取向郎泣。  
明明皓月，三五圆缺。  
念我所思，中道而别。  
噭噭云中雁，北风声烈烈。  
愿寄一行书，与郎相诀绝。  
泰山高嵬嵬，海水不见底。  
妾心终不移，研山枯海水。  

【短歌行】  
来日苦少，去日苦多。人生不满百，痛当奈何！当复奈何！不如沽美酒，置此高堂上，与君长笑歌。峻阪无停车，急川无停波。不如沽美酒，置此高堂上，与君长笑歌。人生不满百，当复奈何！痛当奈何！来日苦少去日多。  

【长相思】  
望欢城南头，览取别时路。  
路边有深井，井上有双树。  
树有东西枝，枝叶尽相附。  
去年东枝荣，今年西枝悴。  
年年望树枝，树发行人归。  

【仙人篇】  
翩翩骑白鹿，言上泰山顶。  
俯观浮世中，不见百年影。  
道逢古时人，绿发被两领。  
授我采药诀，延年保寿命。  
我闻再拜跪，问是何方求。  
抚我挟我肘，与我上天游。  
天上多桂树，枝叶何修修。  
折取忽盈筥，馨香沾我裘。  
何因入君袖，道路长悠悠。  

【客中春怀】  
竹里山鸡啼未休，江南二月景如秋。  
半帘花雨寒欺袂，一片江云晚傍楼。  
乱世青春如过梦，少年华发忽盈头。  
故园动是经年别，满眼干戈添客愁。  
牛尚书谅四首  

【画梅】  
梨花云底路参差，折得春风玉一枝。  
南雪未消江月晓，欲从何处寄相思。  

【红梅】  
陇头人未来，江南春几许？  
惆怅玉箫声，吹落胭脂雨。  

【庚戌五月十三夜梦侍读先生枕上成诗】  
（侍读，张以宁也。偕谅奉使，卒于安南）  
出使艰虞万里同，归期日日待秋风。  
宁知永诀蛮江上，才得相逢客梦中。  
岸帻尚看头似雪，掀髯犹觉气如虹。  
起来抆泪凭阑久，落月啼鏚绕殡宫。  

【破窗风雨图】  
风雨东南接漏天，客窗吹破碧纱烟。  
十年世事关心曲，一片秋声到枕前。  
花落不妨尊有酒，客来未觉坐无毡。  
老予曾觅苏端隐，藜杖春泥绿水边。  
朱尚书梦炎四首  

【和颜子中韵】  
曾折蟾宫第一花，西风吹袂向天涯。  
班生万里空投笔，汉使三秋独泛槎。  
朔漠离愁成白发，南州乡梦起清笳。  
归来耻学梁江总，只傍青门学种瓜。  

【写韵轩】  
掌籍江河误泄机，几年谪降学书痴。  
晴窗滴露花摇席，午夜挥毫月满帷。  
绾得春风留凤带，画残秋水照蛾眉。  
从今了却人间事，一曲鸾箫跨虎吹。  

【钱塘（二首）】  
万户烟销一镜空，水光山色画图中。  
琼楼燕子家家酒，锦浪桃花岸岸风。  
画舫舞衣回暮景，绣帘歌扇露春红。  
苏公堤上垂杨柳，尚想重来试玉骢。  
吴越山川胜概多，彩云楼观郁嵯峨。  
晴岚日照芙蓉影，细柳风生翡翠波。  
楚客移舟时见问，吴姬抱瑟肯相过。  
片帆明日江东去，尚忆樽前对酒歌。  
李王相质二首  

【玉台驿亭子】  
春去台空迹已陈，危亭杰出涧之滨。  
清溪绕屋可濯足，好鸟隔江如唤人。  
明月委波金潋滟，青山带雪玉嶙峋。  
桃花流水非人世，或有渔郎来问津。  

【过扬州】  
三十年前记此过，皆春楼下驻行窝。  
十千一斗金盘露，二八双环玉树歌。  
自昔琼花祠后土，至今荆棘卧铜驼。  
江都门外王孙草，怨入东风绿更多。  
吴尚书云二首  

【送李民瞻侍郎宣谕陕西】  
侍郎将命出金銮，道路传呼远近欢。  
关内官曹迎使节，秦中父老识衣冠。  
云开太华三峰秀，水绕黄河九曲寒。  
寄语渭川千亩竹，西风还解报平安。  

【题周伯宁江山送别图】  
江山天共远，无限别离情。  
人去长亭在，空余落雁声。  
兰府尹以权一首  

【题越上人临清轩】  
尘境不可居，飞锡傍流水。  
高槛接空溟，新绿涣如砥。  
孤影过寒鸿，悠然逝群鲤。  
所以川上人，于焉契斯理。  
卜筑拟幽栖，兼足浣尘耳。  
爱此春雨余，波光净禅几。  
吴殿学伯宗二首  

【赋得罗汉洞送陈宗进归会稽】  
古洞根石壁，嵌空隐崔嵬。  
闻昔有异人，拄杖曾一来。  
灵迹已缅邈，洞门闭青苔。  
枯木寒未花，千年待谁开。  
属兹休明运，百里纡良才。  
德星丽中天，移影照苍厓。  
鸾凰讵栖枳，览辉谩徘徊。  
早见丹穴雏，志欲凌九垓。  
定省方缱绻，归期忽相催。  
还辕过湖口，驿路随萦回。  
吾知青云兴，却绕莲花台。  
风高坠落木，岁晏舒寒梅。  
明登会稽顶，想像游天台。  
临期重回首，两地心悠哉。  

【题李氏栖碧楼】  
唐有谪仙人，风骨特高妙。  
晚爱栖碧山，闲心付登眺。  
桃花与流水，目击领其要。  
遐观穷有象，幽讨入无徼。  
不知谁相问，但觉遗一笑。  
声落天地间，松风紫鸾叫。  
诸孙企高躅，异世颇同调。  
琼楼梯空青，银榜生光耀。  
予亦爱其人，临风划长啸。  
李尚书克正一首  

【送吕君采史北平】  
八月乌啼海子桥，南来使客下青霄。  
云埋石室丹书在，日落延秋翠辇遥。  
麟史未全归圣代，龟文犹得认前朝。  
词臣载笔需文献，莫遣回车久寂寥。  
林翰林公庆四首  

【赋得明月楼赠孙伯融】  
两溪合流涵太虚，白龙簸弄摩尼珠。  
玉娥捧盘不敢去，孚尹散入仙人居。  
仙人乘云游汗漫，琼箫寥寥度银汉。  
斟酌北斗依上台，玉宇珠宫露如霰。  
凤台神驭不可留，春风花开帝王州。  
夫容峰前旧时月，夜夜长照溪上楼。  

【长沙三绝句（三首）】  
定王台上关中土，西望长安多白云。  
贾谊才高空有赋，河间博雅更无闻。  
太傅儿孙多济美，东阳绛灌少闻家。  
欲寻遗井无人识，蛱蝶飞来荠菜花。  
岳麓道林何处是，郡人遥指水西村。  
儒宫佛寺俱无迹，竹树如麻暮雨昏。  
桂右傅德称一首  

【送田仲茂宰入四川】  
天门传制拜新除，西入成都万里余。  
江上好风催去棹，邑中故老候来车。  
巴园五月收丹橘，丙穴三春馔白鱼。  
却忆文翁遗化在，何因公暇说诗书。  
◎补诗  
☆刘司业崧（四首）  

【少年曲】  
乍出建章宫，还遇酒肆中。  
听歌留宝剑，数雁试雕弓。  
烟草一片绿，风花千点红。  
马嘶骄不住，直骤渭川东。  

【题唐玄宗行乐图】  
宴罢微行禁苑春，谏臣渐远弄臣亲。  
峨嵋山下秋风道，能护銮舆有几人。  

【题折枝牡丹图】  
华清野尘未曾来，孔雀屏深扇影开。  
九奏乐停春日午，绿衣初进紫霞杯。  

【雨竹】  
沧波石面晚阴凉，翠筿娟娟过雨香。  
何许鹧鸪啼不断，黄陵祠下是三湘。  
林翰林公庆一首  

【挽杨廉夫先生（先生母梦吞月而生，号铁龙）】  
金蟾飞出顾兔腹，化作铁龙惊世俗。  
丹黄为鬛翠为鳞，日吐明珠千万斛。  
蒐幽抉怪探玄微，臭腐倏忽成神奇。  
舆台邹枚汗籍湜，并驱扬马争先驰。  
大廷先鸣夸颖出，蒹葭霜气横秋日。  
旄头不蚀奎璧辉，铁门跃治多奇质。  
海棠城东住十年，有宅一区名草玄。  
花时横笛吹紫玉，醉携红袖觥金莲。  
人言此翁多媚妩，谁识平生用心苦。  
铸人谀墓得黄金，不买昆丘一抔土。  
玉函碧薤生孚尹，白骨未必为黄尘。  
过者欲式铁厓坟，铁云之下瞻龙文。  

◎补人  
☆吴尚书琳（一首）  

【烟波亭】  
汉水连天阔，江云护晓寒。  
青青山数点，最好倚阑看。  
