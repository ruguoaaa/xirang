---
title: 第14部分
index: true
icon: editor
order: 14
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●丁集第六  

王尚书世贞七十首  

【寓怀（以下《四部稿）】  
文景体恭俭，陈粟俯丘山。  
易世因其资，气欲盖九蕡。  
柏梁既以灾，建章遂造天。  
蜀汉穷材木，少府罄金钱。  
原麓既如髡，闾井宁不然。  
感此池上翁，精灵泣帝前。  
天心维仁爱，毋乃滋倒悬。  

【杂诗】  
没人游大壑，出入鲛鳄间。  
手持珊瑚树，口噤不能言。  
务光岂有希，亦自湛于渊。  
各顾徇所好，焉能两攀援。  
道逢衣冠客，毂击马不旋。  
与子行苦殊，何用见疑患。  

【过固始许忠节公祠】  
朱邸殽烝伏兵发，少年使者眦独裂。  
建礼门前一腔血，飞作彭湖斗间铁。  
义旗十万横江起，忽有长虹穿贼垒。  
一时缚累如缚豕，逝者人耶生者鬼。  
龙章载锡帝宠稠，犹闻曲突心未酬。  
不令长孺寝逆谋，汉阙要挂吴王头。  
固始祠中柏色古，父老椎牲考钟鼓。  
南有孙侯北有许，令人扼腕悲壬午。  

【题仙岩文丞相祠】  
丞相仓皇出虎穴，夜半真州鬓成雪。  
江南是处万马尘，海上堪挥一腔血。  
丈夫变名难变心，此心在宋不在身。  
从行少年四五辈，倜傥千秋荆聂伦。  
崖山波腥鼓欲死，柴市星寒碧初委。  
若使黄冠自北还，犹能赤帜从东起。  
仙岩之山郁嶙峋，二百年来日月新。  
毋论削迹勤王地，大有衣冠荐芷蘋。  
君不见真人奋淮北，金戈立扫毡裘色。  
鄂国喑呜表后身，瀛公宛转留遗息。  
解道狂胡运已微，只今白羽昼长飞。  
铁衣自举石马汗，一夕犛庭转战归。  

【为钱叔宝题悬罄室】  
钱郎坐我悬罄室，要我为作悬罄篇。  
我歌欲就须斗酒，君言室中无一钱。  
空梁颇受落月色，北窗仅可凉风眠。  
门前黄叶霜如洗，刺促归来愧妻子。  
已少成都学士裘，只饶东郭先生履。  
挂壁矰蛸寒欲堕，当门鸟雀时空喜。  
自矜顾恺为前身，丹青在手终不贫。  
只愁妙画通神去，依旧能生釜底尘。  

【经封丘记故尉高适诗有作】  
我行长夏之封丘，红尘罨汗汗不流。  
东邻苦酒苦于药，西舍浊醪浊似油。  
马头黄绶令勿跪，恐有当时高蜀州。  
拜迎官长亦细事，鞭挞黎庶将何求。  
一官大小各有味，不置齿舌应即休。  
诸君异日但北首，看我归骑凌清秋。  

【领郧阳命出朝口号】  
五花小龙团墨敕，生新宝钞鸦翎黑。  
黄封饵合纷后随，法酒三杯壮行色。  
纵然才劣忝军镇，稍喜时清偃兵革。  
节度从他学襄样，征南自古多书癖。  
碧油幢底见故人，唤作粗官粗亦得。  

【怀柔道中】  
马足吾何限，山行稍自宽。  
人家梅雨色，衣袖麦秋寒。  
过瀑添新径，归云改故峦。  
断肠沙雁起，一一向长安。  

【过冶泉】  
偶经盘石坐，下有暗泉过。  
受月苔阴少，分云竹色多。  
幽岩答樵斧，小屋见渔蓑。  
不浅沧浪兴，风尘可奈何。  

【太原道中书事二首】  
盘陀十二驿，驿驿似西川。  
毕竟中无地，还疑小有天。  
居民同伏鼠，宿客傍栖鸢。  
不待蝉声苦，秋霜向鬓边。  
不断峰峦色，何由见晋阳。  
傍山兔三穴，入地鼠千仓。  
项为泉奔癭，牙因枣熟黄。  
吴儿莫相笑，风俗古陶唐。  

【奉寄客部朱丈子价戏效其体】  
白门啼鸟双垂杨，主人读书殊未央。  
经霜柿叶已满屋，过雨薜荔将窥床。  
十年清梦飞天姥，几度新诗走夜郎。  
为闻青州使君态，胡缨小马绿沈枪。  

【闰十月朔病中作】  
伏枕人间万事轻，偶探残历唤愁生。  
初疑玉殿仍颁朔，不谓玄冥再主盟。  
病似黄杨多进退，情如芳草易枯荣。  
谁怜止酒无多睡，夜夜清霜闰五更。  

【履省任后之吴兴部戏作】  
纵然名姓堕尘寰，身比阇黎可较闲。  
锡杖乍飞天竺寺，芒鞋还踏道场山。  
三生公案聊须检，十部除书了不关。  
细雨斜风应便住，故乡原在一帆间。  

【长至夜起坐忆家】  
一枕乡山路未真，篝灯起坐独伤神。  
天心肯傍微阳转，物色从争朔气新。  
久客爱听初减漏，唤班羞作未归人。  
江南两地俱愁寂，总向天涯话病身。  

【游南高峰】  
从游指点南高胜，蹑郤攀萝兴不赊。  
画里余杭人卖酒，镜中湖曲棹穿花。  
千岩半出分秋雨，一径微明逗晚霞。  
最是夜归幽绝处，疏林灯火傍渔家。  

【山行至虎跑泉菴次苏长公石刻韵】  
百草沾风蚕月香，双鸠唤雨麦秋凉。  
过桥已觉世情少，到寺始知僧日长。  
拂藓石留行脚偈，挂瓢泉是洗心方。  
良公更有茶瓜在，禅悦能容取次尝。  

【初自彭城山行闻莺】  
水宿逶迤不计程，有无春事未分明。  
白门渡口逢三月，黄鸟行边始一声。  
句向清时稀感慨，官因迟暮减心情。  
祇园桃李花如锦，只为游人特底生。  

【卫河四首】  
河流曲曲转，十里还相唤。  
那比下江船，扬帆忽不见。  
十五谁家女，红妆娇自多。  
低头浣衣坐，不解听吴歌。  
人家半侵河，屋后晒渔网。  
夜深唤小妇，篝灯听波响。  
人云风波恶，风波信自恶。  
生长在家乡，那得容华落。  

【闺恨】  
兴庆坊前柳，萧郎手自栽。  
藏鸦今渐稳，只是不归来。  

【西宫怨】  
点点莲花漏未央，乍寒如水透罗裳。  
谁怜金井梧桐露，一夜鸳鸯瓦上霜。  

【小伊州】  
频年转战未封侯，还逐高阳酒伴游。  
醉后只今愁出塞，双鬟又唱小伊州。  

【从军行】  
蹋臂归来六博场，城中白羽募征羌。  
相逢试解吴钩看，已是金河万里霜。  

【弘治宫词六首】  
南海珠池贡已稀，西川又罢锦文机。  
朝来御服三经浣，贱妾宁希曳地衣。  
禁苑先朝红药台，御筵亲为两宫开。  
莫嫌宫监希恩赏，玉辇何曾更一来。  
午槐圆影覆彤除，今日天颜喜气舒。  
稳坐御床无一语，但称难得老尚书。  
黄帕朱奁覆御羞，手题颁赐寿宁侯。  
昆明督亢从渠请，今日台官在殿头。  
静数莲筹第五更，寒鸦金井未分明。  
披衣欲坐犹疑早，前殿连传警跸声。  
急遣追锋召外家，南宫桃李正如霞。  
自从光禄裁宣索，长日从容且赐茶。  

【正德宫词八首】  
仙《韶别院奏新声，不按唐山曲里名。  
青鹞白翎俱入破，十三弦底似雷鸣。  
金鳌桥畔柳丝长，舴艋舱头有柘黄。  
六院小儿初病酒，御前亲自过鱼汤。  
窄衫盘凤称身裁，玉靶雕弓月样开。  
红粉别依回鹘队，君王新自虎城来。  
玉水垂杨面面栽，豹房官邸接天开。  
行人莫爱缠头锦，万乘亲歌压酒杯。  
夜半球灯出未央，俄传鞞铎向平阳。  
六宫处处秋如水，不独长门玉漏长。  
绨案东头有皂囊，不知畴日进封章。  
付教河下金珰手，莫遣君王甲夜忙。  
平明东阁下恩纶，兽凯鸾寿鸟色色新。  
大内别开元帅府，传声侍女莫称臣。  
敕扫椒风第二房，俱传倩女出平康。  
天宫欲晓人间事，约伴相过话夕阳。  

【西城宫词八首】  
芙蓉新样紫霞冠，细拥珠琲小凤团。  
一片香烟丛里出，玉真朝罢簇回銮。  
新传牌子赐昭容，第一仙班雨露浓。  
袋里相公书疏在，莫教香汗湿泥封。  
五雷坛上雷一声，海子闸口雨纵横。  
祈灵验后催传赏，马上朱提玉手擎。  
色色罗衫称体裁，铺宫新例一齐开。  
菱花小样黄金合，昨夜真人进药来。  
花底传筹到五更，隐囊斜倚到天明。  
寒霜不敢蒙头坐，暖阁时聆謦欬声。  
两角鸦青双箸红，灵犀一点未曾通。  
自缘身作延年药，憔悴春风雨露中。  
侍女俱传厌虏符，猫为铁骑鼠为胡。  
挦扯一博天颜喜，八宝金钱踠地铺。  
千尺通星井幹楼，玉盘天酒夜来收。  
白茅螭捧黄金印，五利明朝欲拜侯。  

【偶成】  
三载寒庐梦不成，悔将余债伴残生。  
南楼酒力初微后，依旧萧萧夜雨声。  

【解任后得明卿罢官报寄赠（以下弇州续稿）】  
邮书一到不堪闻，起剔残灯坐夜分。  
塞马论来终是失，冥鸿去后许谁群。  
无妨中散来千里，更喜延之咏五君。  
与说近踪应稍慰，买山全占洞庭云。  

【姚匞叔以道术为用晦诸王上客携书来访惓惓七子之盛有感而赠】  
握手相知奈晚何，且将鱼素慰蹉跎。  
淮南道术宾初盛，邺下风流事已过。  
见数八公君第几，空传七子世无多。  
春来社酒能从否，莫道闲门雀可罗。  

【书怀】  
风为开扉旋掩扉，春催花发又花飞。  
客歌夫子哀时命，天与先生杜德机。  
久自青云词伯少，从他白简酒人非。  
兴来烂熳挥毫罢，且复婆娑里社归。  

【和王百穀怀出妾】  
离怀黯未分明，只忆郎君一句清。  
妾与书生俱薄命，花随春帝不长情。  
愁回樊素行时首，枉却红儿死后名。  
谁道两坊三百步，《阳关分作断肠声。  
百穀曾有句云"书生薄命元同妾"，为袁少傅所重。  

【将赴留尹出门作】  
叠鼓鸣榔试晓风，倦游心事寄冥鸿。  
已拚车畔闻歌凤，何必幡头有画熊。  
游客似夸轻薄尹，居人应唤冶城公。  
离筵欲向清洋尽，依旧三弇醉梦中。  

【抵丹阳闻南中有流言即返棹】  
幸不将身与念违，艖符转首便成归。  
紫衫频著难长是，白简虽烦未尽非。  
耳惯酒酣元不热，心安食少也能肥。  
江东尽有容人处，水石中间一钓矶。  

【投劾南归抵家作】  
剥琢应令稚子疑，雀门风雨昼凄其。  
能如五日张京兆，又作当年柳士师。  
瓮底尚残斟别酒，尊前能咏解嘲诗。  
只嫌三老来催直，不及山阴兴尽时。  

【偶成】  
匡床眠坐尽优游，兴至三杯过即休。  
小出便支邛竹杖，轻寒旋进木棉裘。  
争春桃李差嫌富，滴雨空阶不起愁。  
较得近来诗句拙，肯容心力费雕镂。  

【闭关】  
虚自群喧草木还，不多青眼畏尘寰。  
由他国士谁谋国，若个山人肯住山。  
长病医方无胜懒，渐贫生计莫如慳。  
地垆榾柮煨生芋，风雨萧萧且闭关。  

【九月闭关谢笔砚而千里故人讯问不绝书此代答】  
小径衡门鸟雀余，祇因才尽爱闲居。  
诸缘暂息交犹在，一病虽轻懒未除。  
玉案有无知莫较，银钩早晚竟难虚。  
于今却羡桓司马，博得空函省报书。  

【斋室初成有劝多栽花竹者走笔示之】  
一室缘溪断俗尘，翛然吾自爱吾真。  
浇花怕结春时业，种竹防惊梦里神。  
梧叶到秋无那病，芭蕉过暑不堪贫。  
何如且放空庭在，月色风光好近人。  

【癸未元日过敬美小酌试笔】  
献岁家园倚杖过，剧欢儿辈奈衰何。  
寒贪棣萼连枝暖，病怯屠苏半户多。  
白屋千家同惨淡，黄冠一老自婆娑。  
长安日有维新诏，不必春风到薜萝。  

【送殷无美赴夷陵】  
十年清问满公车，今睹方州建隼旟。  
东下江平知禹凿，西来土黑是秦余。  
渚宫人去烟俱冷，巫峡才多雪不如。  
俱道大夫饶赋咏，莫因天远废双鱼。  

【有感】  
出处频年尚属人，于今不出始由身。  
留将顶相称居士，洗却头衔字道民。  
一锸随身那讳死，三飡度口不缘贫。  
寄声无限同盟者，苦海中间学问津。  

【有所闻作】  
闻道弓旌及隐沦，可缘真遇爱龙人。  
虚云展氏曾三黜，其那王尊仅一身。  
苜蓿总肥沙塞晚，桃花无恙武陵春。  
欲知元亮篮舆意，畏踏丹阳郭里尘。  

【游潘顾诸园毕自题弇园】  
踏遍名园意未舒，大都京洛贵人居。  
穿钱作埒难调马，缕石铺池碍种鱼。  
似比幼舆输一壑，转令元亮爱吾庐。  
兴来呼得尖头艇，煨蚁烹鳞信所如。  

【徐二公子邀与陆司寇吴司空游东园】  
六月冰壶生昼凉，侯家池馆胜平阳。  
楼头霁色开幹鹊，台上新云似凤凰。  
客诧郇公厨味好，人惊卫尉厕衣香。  
不烦投辖深相挽，小舫青油系绿杨。  

【徐九公子园亭即事】  
粉窦斜通宛转廊，壶中山水待长房。  
轻云入坐笼朱阁，小雨将歌逗画梁。  
客重不虚公子席，花娇欲施令君香。  
已教昼漏迟迟报，犹自贪闻子夜长。  

【过大宗伯徐公留饮山池出所欢明童佐酒】  
轻榕小舫受凉釭，正及东山行乐时。  
杨柳腰新宫傅宅，芙容客满卫军池。  
朱颜不待餐云母，白苎亲调付雪儿。  
欢剧翻追少年事，射阳帆底对弹棋。  

【徐大宗伯同唐张娄三子见饯至新洋江始别】  
新洋江口好停舟，淡月笼烟破暝愁。  
君卧可能忘魏阙，予行终拟问菟裘。  
娇歌易作双青眼，别酒难禁两白头。  
总是秣陵多胜地，却惭人唤凤凰游。  

【山园示游人】  
携酒看花不碍频，唯求酒后护残春。  
不辞树树凭攀折，孤却明朝花下人。  
附见  
☆王司勋士骐（五首）  

【上元夜帝御龙舟观鳌山恭述】  
紫禁鳌山结翠斿，升平故事雅宜修。  
春回九陌风仍暖，月出千门雾乍收。  
烟火楼台疑化国，高明世界正宸游。  
何人不傍宫墙听，天乐泠泠在御舟。  

【上张灯后苑以麦灯居中吾州所产也】  
江南五月麦初黄，野老殷勤进上方。  
织就丝丝冰比洁，镂成叶叶玉分光。  
谁高市上千金价，不比宫中七宝装。  
闻道圣人昭俭德，莹然一盏照中央。  

【送顾太史册封朝鲜】  
葱秀山头晓色鲜，月明茅屋汉江船。  
登临纵发挥毫兴，莫许陪臣有和篇。  

【赠冯慕冈二首（冯时在诏狱）】  
伏枕高斋有所思，诸贤莫讶拜恩迟。  
圣躬不豫仓皇日，正是累臣请代时。  
尚书悬像拜中丞，仆仆生前岂为名。  
近见山西曹给事，爱君仿佛似文成。  
（王琼为大司马，悬王文成像于署中，日每揖之。安邑曹给事于汴，于慕冈亦然。）  
王少卿世懋一十一首  

【秋日病起有述】  
江城萧瑟思堪哀，斜日高楼暝色催。  
短发经秋如落叶，壮心离梦似寒灰。  
百年自傍愁边枕，万事从倾病后杯。  
和喜蓬蒿余小径，月明时唤酒人来。  

【丙子除夕九江公署作】  
客散空堂鼓角余，还从小吏问爰书。  
浮踪岂为江山住，傲骨都随岁月除。  
暝色寒侵双鬓薄，雨声残入一灯疏。  
年来倍有东流感，不是天涯恨索居。  

【饶州公署即事】  
葳蕤锁罢柝声传，粉署沉沉阁篆烟。  
几树夕阳移榻尽，满庭秋色散衙眠。  
鸦争熟子时时堕，蛛惜残丝夜夜连。  
不信成风书狱手，闲来犹藉古人编。  

【登峄山后经官桥作】  
偷作闲身上峄山，强留春色马蹄间。  
棠梨野戍欲飞尽，杨柳官桥犹耐攀。  
晓月似将闺恨锁，晨风先送梦魂还。  
年来头鬓元如许，莫道黄尘染更斑。  

【建阳道中夜行口号】  
悔将名姓挂词场，老去传经意转忙。  
岁事惯从行色尽，宵征偏觉畏途长。  
春前响急知溪畔，雨外灯微识建阳。  
潦倒若为持自解，武夷山好荔枝香。  

【复出莆阳即事因之有怀家兄】  
五马骖驔又复东，剧怜行色有壶公。  
江潮不雨常生白，山叶无霜也自红。  
野店风腥鱼市近，官桥石老砺房空。  
亦知橘柚荣堪寄，只是长天少片鸿。  

【助甫中丞为楼汝水之上颜曰绿波赋寄一首】  
百尺清波泻鸭头，美人新筑在河洲。  
风流张绪偏临水，恨别江淹独倚楼。  
柳外晴过休汝骑，门前春系下淮舟。  
近来麟阁能争胜，闲杀眠沙数点鸥。  

【横塘春泛】  
吴姬小馆碧纱窗，十里飞花点玉缸。  
腊屐去寻芳草路，青丝留醉木兰舟双。  
山连暮霭迷前浦，云拥春流入远江。  
棹里横塘听一曲，烟波起处白鸥双。  

【华夷互市图】  
大漠高空寂建牙，两军相见醉琵琶。  
天闲苜蓿多羌种，胡女胭脂尽汉家。  
云里射生旋入市，日中归骑不飞沙。  
金钱半减犁庭费，五利应知晋史夸。  

【将入舟宿暖泉寺】  
南国莼鲈返季鹰，扁舟欲发过山僧。  
稻花香里流温液，水月空中出圣灯。  
夜色苍苍嵩二室，秋风漠漠宋诸陵。  
村舂犬吠如相应，幽意令人忆右丞。  

【宫词】  
一派笙歌出苑墙，隔帘犹自暗闻香。  
秋来殿殿添宫漏，只有昭阳不夜长。  
俞处士允文四十二首  

【新秋东郊游瞩】  
高斋散凉气，秋郊欣遐瞩。  
旷岭赴遥波，清云响疏木。  
日入会田作，荒蹊锄钩涘。  
孤村生夕烟，新苔入鸣犊。  
归来无余物，山月乱简牍。  

【登毗卢阁】  
古阁秋气清，千里灭烟雾。  
连山开云秀，颓城断行路。  
残僧戍荒斋，寒鸟落高树。  
中多故人情，停杯日空暮。  

【秋怀诗】  
凉风金石劲，悲气壮隆烈。  
晶宇荡暄浊，轻脆竞摧折。  
松柏有殊性，遂与众卉别。  
是时阳鸟至，叫啸霜中月。  
力尽羽翼单，欲奋不得发。  
何以表天骨，沉吟犹未决。  

【园居】  
穷居寡俦匹，园庐有余清。  
落叶覆荒池，疏林映高城。  
野田刈获尽，霜畦蔬复登。  
寒月无密影，中夜露气凝。  
是时嚣烦息，沉思方入冥。  
沉冥乃道真，一悟还自惊。  

【出塞】  
击胡无生还，此己非不知。  
谓当弃一人，所活千万余。  
中原有父母，奋身靡敢私。  
悠悠河阳桥，生死从此辞。  

【送陆山人明谟之上都谒王中丞】  
志士怀悾愡，容发苦见侵。  
敝裘日芜秽，抱剑中夜吟。  
古剑无文章，精气惟寒阴。  
慷慨揽长辔，结托将远寻。  
张仪犹有舌，范雎岂无心。  
君家橐中装，尝卖千黄金。  
得势在仓卒，昔贱今所钦。  
王公命代豪，长策制妖祲。  
亲承圣主顾，幕下无陆沉。  
珠玉诚所希，何惧山泽深。  
谅蒙知音赏，开此平生襟。  

【感秋作】  
秋日气候佳，水木俱澄鲜。  
长天开远曙，高树吟哀蝉。  
半岭度落日，云收众峰偏。  
天时触情端，一形乃万缠。  
椿鹄难久恃，况此尘中年。  
悠悠感微躬，终与徂化迁。  

【游圣像寺作】  
野寺始独到，新晴欣夏凉。  
芳飚青丛丛，竹阴覆房廊。  
寒棕剪高翠，过雨桐花香。  
川梁通焕景，林殿疏夕阳。  
耳目蹔清暇，都将尘垢忘。  
何时来永栖，放迹无何乡。  

【秋怀】  
商飙肃天宇，激志惊序换。  
嘒嘒寒蜩鸣，而无蠛蠓乱。  
珍簟荫浮凉，薄云鉴幽幔。  
凄清戒露鹤，瞭唳候霜雁。  
朗月翳高隅，重昏讵能旦。  
蕴结易云夕，拙薄婴世患。  
秉此耿介怀，无徒取妖玩。  

【晚晴溪上】  
暑雨池上歇，衍漾菰蒲清。  
凉阴满庭户，新云依树生。  
天风泠然来，飘飘欣体轻。  
始悟幽事惬，弥令兹意平。  

【登铜井最高顶望太湖】  
五月辞人喧，浮舟信沿洄。  
连雨忽澄霁，千崖洗莓苔。  
遂登铜井巅，旷望无氛埃。  
川豁波浩浩，云卷天地开。  
飞流洒空中，长飙荐惊雷。  
却顾西落日，松声暝猿哀。  
于此若可憩，抚景相徘徊。  

【送王明善（有序）】  
（王明善屡试不合，尝郁郁不乐，遂以乙卯六月北辕朔都，以展所蓄积，且将复观塞垣，求古兴衰之所由。余谓以彼其才而偃蹇若此，则虽君山放逐，亭伯流离，殊未足增其愤懑也。因寓于词，以述乖离之思云尔。）  
威凤集珍条，积风限高翔。  
巨鲲志江海，尺泽焉足量。  
懿兹中林士，敷文聊颉颃。  
块然寡徒偶，举足蹈峻防。  
伸眉竟何阶，念之郁中肠。  
抑我同心欢，乖离越他乡。  
他乡三千里，道狭草木长。  
白露浩已盈，但恐沾衣裳。  

【送叶伯寅游南都】  
朝日扬素景，零露泫盈条。  
归雁辞碣石，嗷嗷厉曾霄。  
念子遵旧都，整策陟岩椒。  
北眺穷朔垂，东瞻越江涛。  
崇云象山岳，双阙郁岧峣。  
过彼双阙间，冠盖相游遨。  
四节随飙逝，茂时乏嘉招。  
骏骥弃不收，踠足有余骄。  
所期必鸿举，齐辔群龙朝。  
非子良见睠，岂复絷场苗。  
信心惬中赏，沈吟结清谣。  
共期玄冬月，欢谈憩林巢。  

【春思曲】  
江南花时二三月，少妇乘春逐芳节。  
心性稳惬含清真，弄影晴川自流悦。  
青丝刻带锦作裳，宝扇轻摇翡翠光。  
芸房露冷春窗火，兰径烟开粉腻香。  
七彩明珰九华珮，紫縠文罗掩秋翠。  
绣额花丛千万色，玉腕奇姿发春媚。  
含思缄情不相识，步步遗芳去无迹。  
回簪转黛飞参差，才过东城又南陌。  
南陌东城春事深，离思杳杳花阴阴。  
坐对流莺啼歇处，闲窥清镜理瑶琴。  
晨鹍凄清不可闻，恨断吴烟怨楚云。  
自是琴心挑不得，还同孤月向黄昏。  

【宝剑篇】  
吾闻龙泉太阿之宝剑，此物往往钟神英。  
人间得名千百载，国内惟有征求兵。  
昆吾之颖茨山精，银花绣出霜雪明。  
星气朝朝鹈紫，龙光夜夜芙蓉生。  
文章已足清朝贵，勋业还为猛将惊。  
七雄五列虽已矣，报仇报恩心未已。  
非但飘沦古狱边，亦会提携楚城里。  
峥嵘磊落世两见，断蛟剸兕窃所耻。  
天下尝令万事平，匣中不惜千年死。  
朝驰咸阳暮云中，此间未必皆成功。  
但看古来功名士，杀身溅血俱英雄。  
嗟哉神物会遇亦有以，至今升腾变化为飞龙。  

【赠性公】  
性公老禅僧中杰，目似青莲心似铁。  
天花结鬘垂庞眉，香气随风生顶穴。  
心持贝叶日千遍，手拄猢狲藤百节。  
庭前柏子菩提青，阶下澄溪无恼热。  
经行处处藏烟雾，生世无心路长绝。  
我来兰若多年所，自笑鸠留困于此。  
吾师五指能四分，僧跋时时还入耳。  
何年更乞甘露偈，一洒清凉润肌髓。  

【征马嘶送归有光】  
白杨花飞江水黑，江头行人头尽白。  
青山日出烟尘昏，马上谁为都门客？  
都门豪客长安儿，蒲萄百斛柳千丝。  
戎装玉骏邯郸姬，虎旗绣簇红鸦啼。  
长安三月春未暮，城中不见游人归。  
游人归，醉满堤。青草长，征马嘶。  

【胡笳曲】  
长风吹高海底月，半落洮河色如雪。  
胡笳写出陇头声，千声万声吹不歇。  
此时都尉兵初尽，此夕单于阵方结。  
沸地黄沙冻欲牢，连天白草烧难热。  
玉箸啼还遍，红颜坐相诀。  
《杨柳曲中离别久，《梅花管里音书绝。  
胡笳本是从胡起，曲曲缘云咽流水。  
飞入重城怨已深，听临遥塞愁应死。  
谁知沙畔卷寒芦，一曲能消胆气粗。  
更使胡雏双泪落，万群嘶月过飞狐。  

【将军行】  
虏骑初传寇，将军别置营。  
猿肱求陷阵，燕颔请专征。  
冰壮蛟纹阔，霜坚雉尾晴。  
抨弦攒月的，镂剑写山精。  
制敌随形势，全军出死生。  
怪云冲障落，吉气抱鞍行。  
泾黑防流毒，山红侦伏兵。  
雁毛梳雪短，虎迹漫沙平。  
汉月犹能辨，胡星不可名。  
相看无一语，醉拔骨都城。  

【送归开甫之信都（有引。开甫即震川先生熙甫也）】  
（开甫以经术理长兴，属余写《卓茂传，揭之厅壁。其治多准古道，而不合于今之人，故讪者森若交戟。三年稍得判马政于信都，殆所谓策骐骥而服盐车也。赋此言别，兼以申其屈云。）  
百里长城县，山回万壑纡。  
阳坡眠觳觫，阴洞产于菟。  
紫笋披云摘，青兰带草锄。  
土风饶险劲，案牍少欢愉。  
卓茂存心古，钟离与众殊。  
名高翻忤俗，道大不因愚。  
此日腾交戟，何人悔失珠。  
九方沉藻镜，万匹混迍夬。  
自是龙为友，无烦舄化凫。  
周王求八骏，非尔欲谁须。  

【独坐】  
独坐高斋里，悠然向夕曛。  
天空山势出，树断水光分。  
远色看成霭，轻阴随度云。  
谷中人世隔，麋鹿自为群。  

【赠任别驾擢太仓兵备】  
循吏临戎日，将军授钺朝。  
胜归千里外，敌取万人骁。  
玉剑秋魂冷，金镳夜壁遥。  
建牙停野色，吹角动金飙。  
调{古}方疑虎，抨弦合坠雕。  
平吴杜元凯，破虏霍嫖姚。  
尝苦天心应，巡寒士气饶。  
伫看氛祲息，还珥汉廷貂。  

【周氏园亭】  
紫绀琳宫侧，芳园丽景回。  
焚香青霭聚，洗鹿白云开。  
橘想灵均什，亭堪内史才。  
更怜花径里，月色夜深来。  

【岳山人岱许笼禽见寄贻诗趣之】  
巢居全野性，灵笈每能该。  
漱玉泉初引，烧丹灶已开。  
四邻惟种竹，一径自生苔。  
何日笼禽至，群呼就掌来。  

【蜂】  
春晴逢谷雨，泛滥绕林篁。  
逐醉萦轻袂，缠花猎异香。  
丛栖悬玉宇，叠构隐金房。  
灵化知何术，神功寄药王。  

【塞上曲四首】  
葱关雪净月萧萧，大将功成玉帐高。  
天马不愁西极远，上林新种紫蒲萄。  
风高塞虏入龙堆，白羽雕弓象月开。  
一片黄云秋碛里，遥看精骑射雕来。  
征人万古没胡中，百战难收一战功。  
陇上长愁云不断，何年重向玉关东。  
金鞍玉勒控龙媒，淬水芙容对日开。  
兵气尽成烟雾起，夜深新破右贤来。  

【宫词四首】  
海日初通内苑花，分林香气扑红霞。  
层层七宝雕阑里，犹有轻烟向外家。  
雪晴幹鹊尚流澌，天子金舆出每迟。  
新粉未干朝较早，坐熏龙脑熨红泥。  
一承恩泽入蓬莱，别赐轻纟庸称体裁。  
剪得辟邪新茧子，并房宫女斗看来。  
凤城门外踏歌声，院院烧灯彩眊睛。  
宣与内家分夜直，每从花里听交更。  

【赠法真上人】  
高僧不出住花宫，百毳袈裟手自缝。  
遥想千岩秋色里，六时放梵下虚空。  

【寒食】  
小阁啼莺春漠漠，青霞欲曙柳娟娟。  
梨花细雨尝新酒，寒食家家起暮烟。  

【有感】  
汉武求仙事最迂，自然山泽尽清臞。  
蓬莱不信无人到，紫殿清斋学步虚。  

【无题】  
青衿白臂紫绡裳，翡翠斜分十二行。  
最爱隔花人不见，玉盆间自浴鸳鸯。  

【捣衣二首】  
月树朦胧夜色微，清砧不断晓鸦啼。  
十年少妇闺中力，谁寄辽阳万里衣。  
重关月色早凉分，夜夜砧声逐塞云。  
泪尽天南与天北，胡笳同是月中闻。  

【泉】  
能将映地复飞空，冷色遥清石上松。  
千载已无人洗耳，祇应流入乱山中。  

【园居】  
萧萧无伴独为家，静里经春任物华。  
绿树千章啼百舌，香风吹尽紫藤花。  

【送吴处士】  
春来愁雨复愁寒，此夕怜君各尽欢。  
明日舟行三十里，城中山色隔城看。  

【鸡】  
月落空营旧垒低，寒风猎猎大荒西。  
惊魂易断江南梦，恼杀重城未晓啼。  
张宫保佳胤一十二首  

【三石篇】  
太滇以西三巨石，错列荆榛对孤驿。  
文彩天开海岳图，面面晶光盈十尺。  
吁嗟此石生点苍，云谁置之古路傍。  
停车顾盼日将晏，仆夫语罢泣数行。  
往年天子新明堂，厥材万国争梯航。  
燕山之石白胜玉，何求此物劳要荒。  
守臣当日功名亟，檄书夜飞人屏息。  
程途初不计山谿，男妇征佣无汉僰。  
鞭石难寻渤海神，凿山谁是金牛力。  
那许终朝尺寸移，积尸道上纷如织。  
中兴令主尧舜姿，一苇圣德超茅茨。  
天门万里竟不知，几使黔南无孑遗。  
君不见旅獒古训老臣策，枸酱虽甘亦何益。  
三石石含砑风雨深，千载行人增叹惜。  

【独石行】  
独石城南一片石，突兀霜空削如壁。  
古松屈铁盘云根，紫翠千峰莽相射。  
陆海俄翻滟滪堆，流沙直接昆仑脉。  
奇标眼底不常见，谁其置之巨灵迹。  
初拟吾家博望机，驱来未信祖龙策。  
憾慨长歌《出塞篇，抚膺对此怀今昔。  
犹忆风尘己巳年，六飞曾狩犬羊天。  
于时此石岂无恙，苍苔翠壁俱腥膻。  
猗欤我皇神且武，岁岁称臣左右贤。  
属者问罪五单于，遂令气色回山川。  
居胥姑衍杳何许，勒将此石卑燕然。  
自古御戎不足齿，赫赫威灵有明始。  
十年稽颡方未央，从兹何得言骄子。  
不佞惭称锁钥臣，尔也砥柱长如此。  
万古岩岩北蔽胡，石乎石乎吾与尔。  

【马道驿丞歌】  
马道驿臣八十五，身寄西秦家东鲁。  
耳聋齿脱鬓如霜，出入逢迎状伛偻。  
路接青桥与武关，栈道崎岖无与伍。  
不卑小官有展禽，不薄乘田有尼父。  
尔心岂是学圣贤，蜗角蝇头良自苦。  
余也东朝师保臣，罔生六十负君亲。  
抗章十数不得请，今始给驿归梁岷。  
宦情见尔如胶漆，方信余为勇退人。  

【界岭北望】  
北望成区脱，霜空一岭横。  
野烟胡骑猎，寒柝戍楼声。  
峰刺高天近，云量巨谷平。  
微茫山尽处，当日大宁城。  

【峨眉山营作】  
戎马东防后，寒川落木时。  
镝鸣惊雉兔，霜重湿旌旗。  
梦里江湖隔，行间鬓发知。  
不应询此地，亦唤作峨眉。  

【登会宁原上作】  
黯淡山城古会州，胡天双目尽高丘。  
春深柳色犹霜雪，日落边声起戍楼。  
塞雁啼云皆北向，浊河归汉亦东流。  
乘槎岂是穷原使，投笔虚疑定远侯。  

【敖山人病诗以问之】  
九十风光强半过，栖迟高枕欲如何。  
夜来红雨千山落，留得春声杜宇多。  

【阅边古北酋妇率部族扣关行酒四首】  
诸部匈奴晓扣关，穹庐千里过青山。  
隔河拍手呼儿女，来见东巡大朵颜。  
阶前荐体野黄羊，湩酪盛来可可香。  
绕席胡儿争劝进，堪怜好歹太师尝。  
震天金鼓动辕门，稽颡胡儿首尽髡。  
倒瓮椎牛齐醉饱，欢呼难报汉朝恩。  
紫貂丹韐拥胡姬，歌舞当筵进酒卮。  
乞得一瓢挨次饮，争夸颜色胜胭脂。  

【宿太华山寺】  
石床横架万峰西，海上双珠入户低。  
自是山中无玉漏，朝霞还有碧鸡啼。  
张佥都九一九首  

【元夕同李伯承高伯宗赋得火树银花合】  
火树排虚上，银花入暗开。  
一宵春色到，万户夜光来。  
对月惊飘桂，临风拟落梅。  
莫辞归去晚，携得艳阳回。  

【雪夜邓州顾别驾送至丹江有诗见赠赋此答之】  
寂寂丹江夜色空，风尘郡国叹飘蓬。  
岂无佐吏如殷浩，雅有中郎识顾雍。  
雪霰微茫渔火外，星河摇落戍楼东。  
怜君尚策青丝骑，却与山阴访戴同。  

【回中山】  
承露甘泉次第开，如何七夕上之回。  
班龙五色垂天下，翠凤千旗荡日来。  
异代巡游那可问，殊方登眺自生哀。  
茂陵只在兴平里，夜雨秋风长绿苔。  

【留别殷仁夫】  
合黎山畔黑河湄，四月津亭散柳丝。  
同是投荒君且住，可能生别我无悲。  
弟兄绝域分襟处，尊酒斜阳奏角时。  
玉塞金陵千万里，相看歧路泪双垂。  

【留别赵梦白】  
娟娟丛竹翠犹翻，冉冉微霜白渐繁。  
海上孤槎张博望，尊中十日赵平原。  
江鸿片月寒争渡，朔吹空林晚自喧。  
知己风尘看汝在，那能离别不销魂。  

【留别刘玄子】  
即看宾客散应刘，何意功名到故侯。  
薄宦未能成病免，离筵早已入边愁。  
旌旗黯黯黄河暮，雨雪霏霏白草秋。  
纵使登楼堪望远，浮云无处觅中州。  

【寄见甫弟】  
历尽巴山白发新，西风何处不伤神。  
马曹蹭蹬官难起，鸟道艰危老更贫。  
九派长江春后雁，一年芳草梦中人。  
相思况是无消息，徙倚天涯涕泪频。  

【送伯宗高比部为景府长史】  
方城紫气郁嵯峨，带砺今看帝子过。  
砺指恒山为太岳，带环涢水作黄河。  
朝廷礼数元王异，宾客文章宋玉多。  
在昔曳裾应不贱，休从华发怨蹉跎。  

【月夜闻笛】  
十载皋兰三出师，角巾归第鬓如丝。  
那知今夜关山月，却向中原笛里吹。  
汪侍郎道昆三首  

【送张虞部谪常州别驾还婺觐省】  
谪去应吾道，流言亦世情。  
圣朝仍得罪，郎署早知名。  
落日梁溪棹，平芜瀫水城。  
秋风回首地，泪洒逐臣缨。  

【诸将】  
笥中时忆赐衣存，阃外犹传汉使尊。  
诸将九边承庙略，单于三世拜朝恩。  
清宵剑气回南斗，明月笳声静北门。  
任道蹛林千帐在，请看禁御五云屯。  

【蓟门】  
汉使褰帷按塞过，渔阳老将近如何？  
千山斥堠材官急，万里亭鄣猛士多。  
大漠风鸣苍兕甲，层冰夜渡白狼河。  
江东子弟先锋在，乘月仍闻《子夜歌。  
欧郎中大任一十四首  

【三河水】  
三河水，万军泪。  
泪滴三河水不流，胡笳吹落蓟门秋。  
河水流不住，胡笳过何处？  
谁使十年来，移营两屯戍。  
君不见胡骑已驰墙子关，汉军尚哨熊儿峪。  

【燕京篇】  
万年天府国，佳气满燕州。  
锦绣三千里，金银十二楼。  
医闾作镇连恒岳，太行苍苍尽幽朔。  
环流瀛海入扶桑，襟带滹沱出新漷。  
海岳效灵符帝历，象纬分明拱辰极。  
缥缈天中玉殿高，岧峣汉表金茎直。  
千官朝谒建章宫，燎火光中望六龙。  
词客麒麟争献颂，山人芝草亦输供。  
春日鸡鸣宫钥启，春花吹入千门里。  
垂柳清波涨御沟，疏槐夹道通官市。  
列署周庐若散星，九衢走马如流水。  
朱轮翠幰过何穷，绣户雕栊对相起。  
观灯斗草竞繁华，芍药开时万树霞。  
银缸入夜金张宅，宝槛移春许史家。  
尘逐妖童九华扇，虫疌迎倡女七香车。  
百壶芳醑欢新曲，千转娇莺度落花。  
娇莺啼向歌屏上，平乐新丰惯来往。  
夸胡未诏长杨游，承恩曾谒甘泉仗。  
此时至尊在西苑，阆水蓬丘开别馆。  
禁特出青烟晓色浓，宫池黄鹄春波暖。  
通天台峻出层城，五色玄都绛节迎。  
仙官法箓随舆度，侍女香炉傍辇行。  
鸾舆玉辇万灵朝，西望明庭亦不遥。  
九霄青鸟年年至，八骏瑶池日日邀。  
苍龙愿捧轩辕驭，昆仑更接崆峒路。  
一闻八伯《白云歌，不羡相如《大人赋。  

【送张治中孺觉赴留都】  
谁似张京兆，名驹快月题。  
驿程扬子外，官阁秣陵西。  
射雉芜深翳，藏乌柳暗啼。  
词人非六代，莫更唱《前溪。  

【夏日同刘仲修李惟寅诸子出城访丘谦之得飞字】  
西来初弛担，策马问郊扉。  
以我思乡泪，沾君去国衣。  
齐梁游已倦，江汉赋将归。  
一叶秋风里，何年向洛飞。  

【晚霁过梅关】  
千峰留晚色，迢递出梅关。  
日向猿声落，人从鸟道还。  
中原开岭徼，南海控瓯蛮。  
万国来王会，秋风战马闲。  

【经王子新故居】  
独有山阳笛，难寻谿上庐。  
人琴俱已矣，台沼更何如。  
暮燕归新社，春泉满坏渠。  
今来转悲切，未报秣陵书。  

【西苑】  
日上觚棱照彩斿，西宫夜醮火初收。  
沧池波色青门晓，长乐钟声碧树秋。  
名岳采芝诸使出，中天筑馆万灵游。  
汉家词客头将白，汾水年年望御舟。  

【赠阎宪副备兵关西】  
承明一出岁悠悠，佩印西秦第一州。  
此去护羌兼戊己，曾闻归汉对春秋。  
醉中胡月悬烽堠，战后边笳满戍楼。  
章句自惭投笔吏，看君华发早封侯。  

【伏日姚唯之陆华甫董述夫见过】  
官舍莺啼绿树阴，炎天步屟尔能寻。  
楼前过雨山俱出，阶下生烟竹更深。  
讲肆不妨开马厩，诗篇何必到鸡林。  
酣歌气与秋空远，丹壑谁知静者心。  

【秋晚登广陵城】  
西风淮水下邗沟，何处关山独倚楼。  
赋后芜城荒井径，书来瓜渚断江流。  
青天寒色千砧夕，沧海潮声万弩秋。  
满目苍苍见平楚，不知歌吹在扬州。  

【过喻水部邦相留酌得颜字】  
楚歌何自入燕关，闻是恩深早赐环。  
兰芷并含公子泪，芙容双照逐臣颜。  
句因谢客题精舍，疏与匡君乞障山。  
他日清觞那可共，天涯吾已倦知还。  

【出郊至南海子】  
万树周阹起夕烟，汉家宫囿带三川。  
夸胡几幸长杨馆，讲武曾驱下杜田。  
敕使日调沙苑马，诏书春散水衡钱。  
西游不数诸侯事，尚忆词臣扈从年。  

【玉河堤上见新月时入直署中】  
弦月纤纤照马蹄，竹书犹把署中栖。  
沟前垂柳穿林影，禁里新莺过水啼。  
缇骑纷随秦苑北，朱旗深护汉宫西。  
倦游不记长安道，一望关河怨解携。  

【送董侍御惟一按滇中】  
按部西南天地间，威棱久已伏诸蛮。  
沧江可渡曾通驿，铜柱犹存不置关。  
晴雪玉连华马国，秋风仗引碧鸡山。  
便宜封事应条上，羌筰行看六传还。  
黎参议民表四十首  

【飞花曲】  
长安戚里竞春阳，桃李花开夹道傍。  
遥裔鹤烟笼上苑，丰茸鸡树迩明光。  
濯锦含霞非一色，刻翠施红映朝日。  
同心并蒂引鸳雏，接叶交枝栖凤翼。  
西第东邻望不迷，溶溶宛宛复凄凄。  
歌残玉树飘成阵，曲罢山芗踏作泥。  
婉态柔情分绰约，不与春光共销鑅。  
初拂交疏入绮窗，径度华池上青阁。  
绮窗青阁盛佳人，二八蛾眉不解颦。  
红牙度曲梁尘起，银甲搊筝璧月新。  
碧复云屏昼不开，莺啼燕语空徘徊。  
慵妆未进雕胡饭，揽带方临玉镜台。  
摘蕊攀条还自爱，睡起曾无一枝在。  
愔愔迸泪乍停机，脉脉煎心翻解佩。  
昔时烂熳空相惜，今日凋零竟何益。  
宁知岁月损铅华，宁谓风光类弹射。  
万事相看成转蓬，朝居裀褥暮尘中。  
安陵坐弃前鱼泣，长信恒悲团扇风。  
富贵荣华须及时，烹羊炮羔君莫辞。  
清歌窈窕芙蓉帐，美酒蒲萄金屈卮。  
高阳酒徒良不恶，执戟何如草《玄乐。  
谁肯低头拜七贵，谁能闭户穷三略。  
莫叹飞花太薄情，可怜全盛易骄盈。  
铜驼陌上荒荆棘，金爵台前漳水声。  

【肖甫送至天雄故城因观宋大观五礼碑同赋】  
风吹古城势欲倒，征车北指燕山道。  
道傍穹碑十丈余，雨剥霜风卧青草。  
我行拂拭开尘沙，良工独苦咸咨嗟。  
婉丽似出虞秘监，廓落正类颜琅琊。  
金薤离披立蛟鹄，赤手欲掣生龙蛇。  
谁其能此宋令主，千载重操黑帝矩。  
宫中才人捧砚立，殿前常侍登床取。  
白麻宣诏赐天雄，署衔纸尾纷华虫。  
雕镌琬琰勒黄绢，典雅尚有承平风。  
可惜龟螭半班剥，牧童烧焚牛砺角。  
铜仙何日去咸阳，花石无踪寻艮岳。  
停骖啜古不胜悲，况是邮亭把手时。  
关门令尹逢迎处，更说羊公曾过之。  

【遇张元春】  
狭斜日暮红尘里，扬鞭识是张公子。  
春风大道控骅骝，明月西园醉桃李。  
琅玕玉树媚容姿，步上黄金未足奇。  
诸生解作东山咏，才子邀吟辋口诗。  
长裾懒作侯门客，挂帆归访专诸宅。  
淋漓青壁满题名，牛衣胜卧长安陌。  

【题黄山谷书黄龙禅师开堂疏】  
钟陵行草称第一，早岁已入兰亭室。  
转运应知腕有神，掣颤尤工老来笔。  
学诗唯许杜少陵，翰墨黄州乃其匹。  
宋人岂解识真龙，天厩骅骝纵奔逸。  
籍名党锢疾如仇，白首黔阳作系囚。  
平生正得参禅力，万里危途百不忧。  
黄龙老宿尔何子，槁目曾识东家丘。  
相酬妙语千金直，能使芳名万古流。  
擘窠何人勒翠琰，野火不肯焚银钩。  
何年拓本来燕市，惨淡无人知满字。  
金门久客逢休浣，北牖临风自粘缀。  
短发谁知心尚长，侧釐尚望君王赐。  

【粤台山怀古二首】  
铜狄栖荒棘，珠衣没古蒿。  
山回秦垒在，云出汉陵高。  
大泽龙犹卧，春深鸟目号。  
雄图将逝水，谁与较萧曹。  
泠露沾瑶磶，凄风断翠华。  
中原曾掎鹿，芳树自鸣鸦。  
涧古藏尧韭，岩幽偃舜花。  
隆坻聊永叹，林薄振清笳。  

【奉命至西山坟园】  
宿草经春长，新阡近郭多。  
彩销团扇粉，香尽舞衣罗。  
陌上花如绮，云间月似蛾。  
繁华今不见，遗恨雍门歌。  

【游西山玉泉池】  
圆渟知异脉，方折纪灵踪。  
濯月金规满，含风石镜融。  
平湖隐作浪，曲涧泻为淙。  
一入昆明去，千秋照绮栊。  

【长门怨】  
永巷疏恩幸，长门绝履綦。  
由来妾薄命，讵是妒娥眉。  
夜雨销兰气，秋风落桂枝。  
凝思君不见，含态入罗帷。  

【登鸡鸣寺】  
宝地空香散，金绳觉路赊。  
楼高碍白石，轩密秘青霞。  
绿泫台城草，红悲辱井花。  
江山今几劫，非独有恒沙。  

【弹子矶】  
兹岭何绵亘，孤根下杳冥。  
云光荡鸟背，水气杂龙腥。  
蜀道攒为阁，庐山叠作屏。  
定知人静后，风雨泣精灵。  

【铁泉庵】  
铁壁临千仞，乘危更一探。  
瀑前安茗灶，松杪出花龛。  
鹤忆窥残帙，猿经伴夜谈。  
谁能开丈室，招隐向南山。  

【泛石门溪】  
往来皆任兴，屡进石门溪。  
雨气笼山浅，江云过鸟低。  
稻田多汲竹，松火更蒸藜。  
虽共渔翁宿，桃花路却迷。  

【春夜同童子鸣集潘少承馆】  
向夕衡门掩，吴中客子来。  
长河翻月上，断柳逐风回。  
小饮怜春尽，繁花爱晚开。  
汉关吾欲去，刻烛更徘徊。  

【出塞曲送陈公聘使边】  
骋望白狼间，追兵大漠闲。  
黄河通月窟，青海入天山。  
剖竹行秦垒，封泥守汉关。  
豫知麟阁上，日待策勋还。  

【夜集苏子川鸿胪宅命家僮作妓舞戏赠】  
曲房翻袖短，长带缀衣偏。  
流盼光生电，回身急应弦。  
雪飞从掌上，月堕在琴边。  
萧飒清霜夜，求凰意悄然。  

【盛仲交自金陵至集于乔舍人小园】  
坐荫凉云好，轻衣未觉寒。  
月临花树午，春逼鸟声残。  
满酌秦淮酒，新弹贡禹冠。  
柳条时拂拭，浑作故人看。  

【冬夜同张元易过顾叔潜得红字】  
枥马苦嘶风，徘徊恋竹丛。  
寒声御沟水，月色建章宫。  
小袖禁花艳，衰颜借酒红。  
他年文字饮，能复忆城东。  

【苏子川宅观芍药】  
为掩群芳色，开花独后时。  
青扶承露蕊，红妥出阑枝。  
绰约东怜子，风流郑国诗。  
合欢还有恨，名字是将离。  

【留都二首】  
铜爵标霞外，金茎擢汉间。  
祥基开白水，御苑跨黄山。  
殿古疏钟彻，花深委珮间。  
苍苍后湖月，应载凤斿还。  
幽蓟称岩甸，重襟亦在斯。  
尚纡南顾策，数费北门师。  
霜瘁青苗尽，秋深赤羽驰。  
谁能如贾谊，流涕向明时。  

【祇事昭陵述感】  
日角常瞻御榻前，岂知人世有桑田。  
金媵顾命留三相，玉辇升中已一年。  
封似灞陵终用俭，衣留轩冢合成仙。  
微臣握管恩偏重，痛彻龙髯上九天。  

【阻风李阳河驿】  
满目川原百战余，旅情芳草共萧疏。  
苍山古堠逢秋骑，野水残灯见夜渔。  
地近潇湘多暮雨，雁来湓浦少乡书。  
故人忆我停云外，惆怅烟波少定居。  

【燕京书事】  
朱楼迢递接平沙，叹息深闺有丽华。  
青鸟几时随阿母，彩鸾今夜属良家。  
桃栽碧海多成实，桂贮长门自落花。  
寄语采桑南陌女，莫将颜色向人夸。  

【祈穀斋居】  
铃索无声树色寒，集灵台上拜千官。  
旌旗夜绕长杨陌，灯火春嗣泰乙坛。  
暖入芳郊阳气浅，月临青阁曙光残。  
扬雄白首《玄经在，谁捧云中玉露盘？  

【十月书事】  
汉家本自惜天骄，饮马年来到渭桥。  
五夜妖氛缠大角，七陵王气上丹霄。  
军中选士皆穿札，幕府谋臣尽赐貂。  
扈阁儒生惭献赋，燕然终拟勒岧峣。  

【嬉春曲】  
芳草春阴满钓矶，寒城斜日闪朱旗。  
熏人欲醉怜花气，送客无情是柳丝。  
画楫回随兰浦入，金樽还傍竹阴移。  
江湖十载浑疏放，空愧青楼半额眉。  

【秋怀】  
玉泉迢递入昆池，百尺阑干俯碧漪。  
锦缆双维龙凤舸，雕楹深锁柏松枝。  
侍臣鸣珮丹枫远，宫女临霞彩袖垂。  
曾预都人夸盛事，周南今日叹衰迟。  

【和顾汝和玉河见白燕二首】  
杏花桃叶尽芳菲，曲水春风半掩扉。  
玉羽乍窥池上影，霓裳如舞月中衣。  
画梁多是无心绕，金屋谁同作伴飞。  
回首凤笙云路杳，雕笼争道不如归。  
曾是乌衣国里身，玉楼琼榭换丰神。  
双飞剪出机中素，独立妆成掌上人。  
月下步摇花有态，水边飘动袜生尘。  
梁园词客难成赋，洛浦相逢总未真。  

【戴金吾伯常招饮郑园】  
禁城秋色净无烟，碧水澄波带远天。  
十里楼台通泰畤，五陵花木有平泉。  
风摇柳浪低纨扇，日暮菱歌起钓船。  
冰簟疏帘销暑地，流尘知不到樽前。  

【宫词三首】  
金屋无人奉属车，君王初诵上清书。  
日长不用教歌舞，自绕琪坛学步虚。  
未央前殿敞秋风，芝火煌煌彻夜红。  
知是骖鸾朝太乙，旌幢斜出五云中。  
立残银漏未更衣，闻道龙池驻翠棨。  
卫士夜深传画烛，御街尘起六臣归。  

【豫章江行】  
山磴崎岖猿夜号，溪流如沸石如刀。  
刺桐花下思归客，待得天明有二毛。  

【寒雅图】  
寒山寂历野苍苍，绕树惊飞不断行。  
画角一声天欲曙，金河翻落满城霜。  

【寄题潘少承西樵山房】  
新营丹室铁泉山，千树梅花不共攀。  
夜夜京华成短梦，白云红叶屋三间。  

【元夜曲二首】  
束素施玄绀发光，暗尘偏逐越罗香。  
内庭不放金莲炬，只恐蛾眉妒艳妆。  
萧史乘鸾下帝台，参差仙盖拂云来。  
分明禁苑春先到，万朵芙容月下开。  

【题画为李宫詹子蕃】  
武帝清斋太乙宫，上林无处不春风。  
遥知绛节随王母，青鸟飞来御苑中。  
赵侍郎用贤四首  

【恭题皇上所御画扇二首】  
花鸟芳菲禁苑中，画图省识见春风。  
香飘兰气千茎碧，日丽葵心万朵红。  
当暑移来看皎洁，自天题处转青葱。  
鹡原上休相急，已荷皇仁祝网同。  
右咏鹡鸰葵兰二花  
春城骀荡日初长，白燕双飞度苑墙。  
千树晓霞迷杏艳，一帘晴雪泛梨香。  
回风舞共花为雨，带月看来羽作裳。  
莫向昭阳营旧垒，君王原薄汉宫妆。  

【右咏白燕梨杏二花】  

【陪祀昭陵纪事有作】  
瑶坛晴雪净春空，剑佩声沉苑路东。  
霜露每勤忧圣主，貂珰无复肃斋宫。  
通原燎火分宵白，拂树霓旌映晓红。  
寂寞翠华谁望幸，惟余金粟鸟呼风。  

【宿昭陵斋房呈溟南赵馆丈】  
先皇原庙俯层阴，肃穆嗣官奉御心。  
月露夜零千嶂晓，风泉寒咽九龙吟。  
空传遗舄留园寝，犹想呜珂直禁林。  
绣草宣台何日事，侍臣唯有泪沾襟。  
李尚书维桢九首  

【太和杂题二首】  
文祖初封岳，经营十二年。  
景光如有见，议礼不相沿。  
畚臿三军举，泉刀九府捐。  
龙髯垂过膝，象帝发鬈然。  
肃帝核玄玄，增封上配天。  
端居长礼斗，秘祝总祈年。  
皂纛宫娥绣，青辞国史编。  
星冠南乡拜，鹤盖绕龙涎。  

【赠别杨元素】  
才情奕奕少年场，家在河南旧帝乡。  
绿树三山通御苑，青楼十里带横塘。  
银光纸养芙容粉，金缕衣薰豆蔻香。  
羡尔红颜生羽翼，仙人曾授枕中方。  

【鄜城春望】  
西来山势剧纵横，残雪流澌试火耕。  
一径寒烟通古戍，几枝衰柳带春城。  
弯弓月倚阑干上，结阵云扶睥睨行。  
怪杀黄蛇鄜衍口，余腥犹染曼胡缨。  

【立秋日九龙沟观莲】  
径僻山深事事幽，尘情如洗坐夷犹。  
相看菡萏千花色，不受梧桐一叶秋。  
带雨香从衣上惹，凌波影入酒中浮。  
宜人少女风微扇，无数红裙荡小舟。  

【南都二首】  
旧邦偏霸一隅雄，帝命维新自不同。  
再辟乾坤清朔漠，双悬日月启鸿蒙。  
春开苍震青阳后，斗直黄旗紫盖中。  
率土王臣修职贡，江流万里亦朝东。  
旌旗剑佩拥椒除，尚想戎衣革命初。  
绿草不侵雕辇路，红云常护紫宸居。  
金银宫阙三山外，烟雨楼台六代余。  
谁谓长江天作堑，八荒今日共车书。  

【谒志公塔作二首】  
野草生烟日暮时，六朝陵墓转凄其。  
家缘解道鸠偏巧，但取枯柴一两枝。  
钟声停苦事何如，今日东南物力虚。  
倘忆金陵乡国否，遗民愿比鲙残鱼。  
魏考功允中七首  

【陇外寄答李道甫二首】  
汝已投沙去，余兼出塞行。  
升沈非所意，聚散不无惊。  
别路交商气，离歌断羽声。  
客愁正无赖，陇月向人明。  
岂意中兴日，翻为外补年。  
吾兄同去国，何客到离筵。  
失足成千里，批鳞下九天。  
汉家《东观记，流涕入新编。  

【和冯员外秋日上陵】  
青山一望松楸地，紫禁遥分剑佩行。  
断壑有云犹捧日，高陵无树不沾霜。  
遗弓欲洒千秋泪，荐食频修八月尝。  
田祀向来多宠渥，不应西署老冯唐。  

【去妇词二首】  
云雨阳台旧路迷，千山明月照人啼。  
背风纵作孤飞翼，索胜金笼里面栖。  
落花飞絮共悠悠，怕入东风燕子楼。  
为看武陵源里水，断肠东去不西流。  

【招去妇词二首】  
不见流莺空见春，凭谁传语一沾巾。  
若怜求友当年意，忍扫蛾眉别嫁人。  
佳人一别永相望，江北江南道路长。  
莫上青楼度杨柳，重来朱槛结鸳鸯。  
屠仪部隆六十五首  

【闺情】  
昨日别君杨柳浓，今朝怅望樱桃红。  
青骢去何在，只在平芜外。  
春风自暖妾自寒，邻女相过掩泪看。  
日长草绿娇黄蝶，宛转啼鹃隔花叶。  
不能飞去唤郎归，何用朝朝啼向妾。  

【长安明月篇】  
长安明月正秋宵，桂树扶疏香不销。  
初悬碧海生华屋，渐转朱城隐丽谯。  
白露玉盘流素液，丹霞宝镜拂轻绡。  
明浮汉殿凉仙掌，暗入秦楼湿紫箫。  
魄满中秋天浩荡，光圆三五夜迢遥。  
参差玉叶披香树，宛转金波太液桥。  
披香太液纷相属，玉叶金波寒蔌蔌。  
万户平临不夜城，六街尽在清凉国。  
洞庭湖中木叶稀，姑苏台上城乌宿。  
灵妃鼓瑟湘江头，神女弄珠汉水曲。  
朱弦的的泛崇兰，翠袖娟娟映修竹。  
既从天汉掩疏星，亦与君王代银烛。  
君王对此秋漫漫，龙楼鱼钥开长安。  
闪闪鸳鸯香雾绕，溶溶幹鹊玉华溥。  
风飘绰约双鬟女，花近葳蕤七宝栏。  
新出蛾眉插正似，圆来娇面借同看。  
昭阳粉黛生香暖，长信梧桐照影寒。  
飞燕单衫初舞罢，班姬双泪欲啼干。  
自以光辉荐寒暖，每逢佳节助悲欢。  
有时照入空闺里，萧瑟流黄夜惊起。  
能于瓦上白如霜，复遣床前凉似水。  
情到鸾笺泪万行，梦回鸳帐人千里。  
有时照向边塞头，黄沙茫茫白草秋。  
已伤长夜吹边穟，又奈寒光照戍楼。  
归兴三秋度辽水，愁心一夜满并州。  
古来一片长安月，对之万种人情别。  
月圆月缺如循环，秋去秋来无断绝。  
遂令皎皎地上霜，都作星星鬓边雪。  
从他人世换春秋，不向中天数圆缺。  
且因光景及芳年，乘兴先开歌舞筵。  
同酬彩笔邀希逸，自举金杯呼谪仙。  
佳会于人既不易，良宵顾影亦堪怜。  
兴来坐到星河晓，醉后还操《明月篇。  
最爱《霓裳羽衣曲，乘风便欲问婵娟。  

【山中吟】  
我家海上之青山，山头白云时往还。  
藤捎细月行花里，水溅空岩洒竹间。  
仙源有路春长入，石屋无门夜不关。  
踏花只共野人语，荡桨真如沙鸟闲。  
自从奔走江南道，马蹄半入红尘老。  
生平耳目非我有，俯仰眉妩向人好。  
岁月其如石火何，却逐浮名丧至宝。  
昨梦丘中人，题书寄深省。  
既报青山空，复言白云冷。  
山空云冷胡不归，荒猿叫破秋天暝。  
四明回合无风尘，八窗高敞开星辰。  
洞箫泠泠响空碧，凌云一唤樊夫人。  
樊夫人，偕云华。  
不知何年栖紫霞，十洲三岛俱为家。  
粲然忽启玉齿笑，笑我不归寂寞羞桃花。  
桃花烂熳红映天，垂杨婀娜春风前。  
野麛乱饮幽涧水，仙鼠倒挂洞门烟。  
偶因骑马冲泥去，忆得铺花扫石眠。  

【南滁大雪歌】  
昨日何日故人一尊虎丘月，今日何日马头十丈南滁雪。  
昨日何日金陵管弦喧酒家，今日何日关山石裂穿寒沙。  
从来雨雪多江北，回首江南泪沾臆。  
所以古人惜河梁，昨日之尊那可得。  
西风太有权，浊酒都无力。  
冷如鬼手捉马鞭，狐裘蒙茸亦何益。  
寒山日落牛羊眠，往往茅屋见人烟。  
茅屋人家绝可怜，黄茅鹔出青松巅。  
自住山上屋，还耕山下田。  
童子捞鱼溪水边，女儿卖酒工数钱。  
三家五家自来往，年深不问城市迁。  
门前雪花大如手，万片琼瑶写枯柳。  
火煨榾柮啖蹲鸱，藜羹麦饭地黄酒。  
生游死葬寒山下，一生不向长安走。  
而我胡为冰雪中，马蹄踏破行千峰。  
繁华富贵转眼空，山中之人笑杀侬。  

【沛县登歌风台吊汉高祖】  
彭城沛邑汉帝宫，山川峭拔风土雄。  
三月驱车犹烈风，高天卷沙白日蒙。  
牛羊散野城郭空，我来不见隆准公，但见平原草绿寒花红。  
隆准公，英雄哉！亭长去，帝王来。  
去时萧萧提一剑，来时千骑万乘驱云雷。  
椎牛置酒燕汤沐，黄屋左纛虹霓开。  
前殿歌风气逾猛，后宫击筑声复哀。  
百官欢呼父老醉，酒酣日落登高台。  
当时王气收，豪杰霍然起。  
他人裂土握重兵，公也苍皇奔迫不得止。  
须臾剑光奋，义旗指，函谷一破子婴死。  
鸿门不能惊，巴蜀不能喜。  
黄石为之用，白帝当之靡，韩彭如狙项如豕。  
往来大业五载耳，世上英雄有如此。  
吁嗟乎！咸阳宫殿空苍烟，彭城故都无墓田。  
神州赤县掌上悬，公也归来奏管弦。  
管弦欢娱欢不足，急雨飘风一何速。  
沛上山河已非汉，邑中父老死相续。  
故宫曾无片瓦覆，藤萝倒挂野人屋，歌风之碑烟霜磨灭不可读。  
遥望芒石易，郁乎高丘，青天不动黄河流。  
大雪垂垂幕其上，龙蛇虎豹纷蚩尤。  
千秋万岁后，魂气当来游。  

【刘御史歌】  
丞相怒，烈士戍。骢马来，烈士灾。阴风萧萧神灵哭不止，黄沙荒荒烈士死。吁嗟乎！刘御史。辽阳天黑白日没，下有猰貐上有鹘，磨牙凿齿据其窟。山鬼不敢吊，河伯不敢出，妻子那及收骸骨。呜呼！噫嘻！何人杀孔融？何人杀臧洪？男儿出身报天子，俯首屈死蓬蒿中。云旗猎猎红满空，天兵下来冲烟虹，将军十道开宝弓。谁当迎御史，上帝特遗关龙逢。关龙逢，握公手。酿天河，挹北斗。拂公尘埃饮公酒，人间险巇天上否。游戏白玉堂，逍遥黄金牖，椒山青霞亦公友。自公去矣廓氛霾，天清地朗日月开。墓前铜雀化为灰，塞外金鸡谪戍回。公不在矣使心哀，我哀何为公不答。仰视高空寒飒飒，白云苍茫九关合。乾坤毂转人事迁，天子下诏褒忠贤。鬼蜮射人，虹霓障天。歼我烈士古路边，荣以大官宠大篇，子孙仍赐绵上田。蕙殽桂醴焚纸钱，年年寒食墓门烟。  

【青溪道士吟留别京邑诸游好】  
青溪道士餐白石，扫地焚香坐空碧。  
月映蒹葭秋水宽，雪覆栟榈暮云圻。  
山深路僻无人烟，沙泠天空留虎迹。  
可惜一朝不自坚，来作清朝兰省客。  
烈日骑马堀堁中，搔首乾坤嗟迫迮。  
下笔连蜷雌蜺气，吐口夭矫丹霞色。  
雄心不除侠骨存，十年学道亦何益。  
何物美器横相加，籍籍声满长安陌。  
长安大道连平沙，王侯戚里纷豪华。  
银台画阁三千尺，绣箔珠楼十万家。  
省郎卜居穷巷里，车马趋之若流水。  
争设琼筵借彩毫，朝入西园暮东邸。  
摛辞尽道李王孙，执辔皆称魏公子。  
主人轰饮醉向天，淋漓红烛落花前。  
银汉半斜沉夜柝，繁霜歌罢弹哀弦。  
有客醒然不御酒，独拥香炉对暝烟。  
吁嗟乎！美服人所指，器盈神理殃。  
为欢尚未毕，含沙已在旁。  
匹夫睚眦修七箸，恶声狺狺安可量。  
子兰谗屈平，登徒毁宋玉。  
谓奏相如琴，未灭淳于烛。  
祢生鼓吏惭未能，幼舆丘壑无不足。  
青天何高高，白日去莽莽。  
出门眼看北邙山，令人万事抛漭瀁。  
玉柙珠襦寒雨中，金罍宝瑟高堂上。  
不闻黄鹄游洿池，岂有神龙挂鱼网。  
我欲掩口笑古人，古人英雄亦不达。  
子房赤松待兴汉，范蠡五湖须霸越。  
即如蒙庄与灌园，安用云台悬日月。  
马蹄鸡肋空有无，欲休即休何所图。  
亦不用百官祖道集征虏，亦不用君王诏书赐鉴湖。  
一骑萧然下风雪，空壕斜日啼城乌。  
耻为执虎子，宁待车生耳。  
懒视张仪舌，不问待诏齿。  
是非野鹤骞孤霞，恩怨金幹擘海水。  
脱我今日之红尘，还我旧时之白云。  
王绩罢官因坐酒，介推身隐讵须文。  
风雷不能为之驱，阴阳不能为之铸。  
胡鹰翻然掣金锁，碧落茫茫堕秋雾。  
铜马当年悔陆沉，自怜黑发早抽簪。  
当门杨柳黏天碧，绕屋松杉满地阴。  
故人他日如相访，万树桃花何处寻？  

【重过桃江别业】  
当时落拓不足论，挟书醉眠桃花村。  
黄鹂叫断春雨色，白鹭窥破新水痕。  
身世溟滓游太上，风物依稀似陆浑。  
何人唤我出门去，匹马萧萧南北路。  
两足皲皱涉冰沙，双鬓凋残栉烟雾。  
燕台骏骨虽见收，汉宫蛾眉易生妒。  
幻泡浮云掷一官，亲蒙天子赐黄冠。  
入山面壁终有日，对酒逢花且尽欢。  
此地重来恣笑谑，十载羁栖宛如昨。  
凄怆似隔武陵鸡，须臾亦是令威鹤。  
红桃碧柳风正柔，野浦回塘水乱流。  
轻桡铁籧吹欲裂，锦罽银筝弹不休。  
伯伦生著《酒德颂，无功自署醉乡侯。  
古人多好托此物，但言浇愁吾不愁。  

【韩蕲王花园老卒歌和吴渊颖】  
中原胡尘涨天起，汴城日落大旗靡。  
翠华北去泥马南，坐拥西湖衣带水。  
蕲王徒步起行间，百战驰驱剑光驶。  
金牌昼飞玉塞昏，三字狱成岳飞死。  
王也搤腕气冲冠，鸟尽弓藏痛唇齿。  
飘然角巾归西湖，自号清凉老居士。  
湖边花园春色妍，亭亭百卉红烧天。  
守园老卒鬓发短，白首闲就花阴眠。  
蕉鹿呦呦虫疌栩栩，石头为枕苔为毡。  
黑甜正熟履綦响，王来蹴起始矍然。  
头颅若此隙驹过，长日如何只高卧。  
相公勿轻灌园人，渭滨垂钓淮阴饿。  
龙泉补履镰刈葵，闲却英雄无事做。  
王叹此叟气何豪，与尔十万金错刀。  
青雀楼船贯月上，红牙歌吹遏云高。  
少女如花杂宾从，鬅鬙白发炤锦袍。  
口衔叵罗海雾卷，手挥如意江风颾。  
酒酣指点挂帆去，鸣笳叠鼓凌波涛。  
夷王倒屣迎上客，匝地氍毹布瑶席。  
光生珠贝鲛人探，寒透冰绡龙女织。  
赵氏璧玉连十城，石家珊瑚高数尺。  
归来大蕲王欣，豪杰计倪少伯伦。  
胸中之奇聊一见，游戏仍卧花阴春。  
吁嗟乎！古来英雄何可测，骏骨往往埋埃尘。  
尉迟微时曾芃铁，王猛不遇行负薪。  
为龙为蛇古所叹，从此不敢轻相人。  

【彭城渡黄河】  
彭城临广岸，俯仰霸图空。  
白日照残雪，黄河多烈风。  
所嗟人向北，不似水流东。  
回首沧溟曲，山山云雾中。  

【元夕集司马公宅】  
同是春宵醉，今宵乐未央。  
花明天不夜，尘暖月生香。  
人语朱楼细，箫声碧海长。  
绛河低欲没，犹进九霞觞。  

【秋日怀友人】  
寒站万户满，黄叶下空城。  
丛菊堪垂泪，江流不住声。  
病惟诗得意，贫觉酒多情。  
同是伤摇落，秋天日暮行。  

【潞河晚泊】  
回浦落帆尽，长堤带郭斜。  
暮烟平吐树，春雨薄沉沙。  
白艇藏渔市，黄茅覆酒家。  
一瓢云水外，不复问年华。  

【泛氵殿曈山湖】  
扁舟凌紫氛，萧洒绝人群。  
浦暗遥吞树，湖空不碍云。  
浪推沙鸟出，风挟寺钟闻。  
故有沧洲癖，徘徊眷夕曛。  

【夜饮李将军帐中】  
两行宝炬照华堂，一派笙歌夜未央。  
户外高牙明画戟，灯前小队舞红妆。  
花生步障风光暖，月在帘钩海色长。  
大将只今容揖客，不妨沉醉答青阳。  

【赋得乌衣巷送周使君之金陵】  
春风深巷旧豪奢，骏马银鞍日未斜。  
朱第空梁曾海燕，白门垂柳自宫鸦。  
草香辇路销金粉，花发江城问酒家。  
君去定寻王谢宅，大帆明月向天涯。  

【酬邬汝翼见赠之作】  
婆娑吴越问前朝，来往空江送落潮。  
佳句全从僧舍得，雄心半向酒家消。  
寒山到处客双屐，野艇无人挂一瓢。  
不为西风伤岁暮，乱云归去卧金焦。  

【入直左掖中贵乞诗有作】  
两朝出入有辉光，五夜疏钟漏未央。  
万树宫花歌宝扇，千门御柳映明珰。  
心如碧草生金辇，身是红云近玉皇。  
一样人间明月色，惯于天上听《霓裳。  

【赠张谷吹先生】  
门临千顷水云宽，黄叶疏疏照箨冠。  
未老朱颜堪学道，爱闲黑发早辞官。  
秋烟竹色侵书带，夜雨空香送药栏。  
几度对君名利尽，高斋清绝梦应安。  

【送冯开之太史还朝】  
三年采药访桐君，忍别沧江鸥鹭群。  
岂谓金门堪大隐，只缘玉牒重灵文。  
河桥柳暗人初去，山店花香梦欲分。  
蹔入红尘心不染，宫衣犹带五湖云。  

【北上彭城别姜仲文】  
荒城浊酒送斜阳，数起门前指雁行。  
木叶时时作风雨，星河夜夜在衣裳。  
坐深熠燿初惊扇，秋冷莎鸡半入床。  
何物最能关别恨，野桥残月照清霜。  

【怀嘉则宾父伯翼长文田叔仲初郑朗诸君】  
相思公子住岩阿，岁岁衣裳剪薜萝。  
水溅山花春屐冷，僧归湖雨暮钟多。  
犬能爱客沿溪送，猿不惊人带月过。  
讵用移文心自愧，云青沙白奈君何。  

【新莺】  
初来阁外弄春晖，上下花间试学飞。  
小语未全调玉管，薄寒深自护金衣。  
龙池万柳栖应怯，紫殿千门见总稀。  
九十韶华愁易老，啼残红药绿阴肥。  

【出塞】  
强兵一夜度飞狐，大雪连营照鹿卢。  
明月五原容射猎，长城万里不防胡。  
单于塞外输龙马，天子宫中出虎符。  
独有流黄机上泪，西风吹不到征夫。  

【永明寺与伯贞先生坐语】  
寺门瓦落挂霜藤，闲与君侯说废兴。  
秋老紫苔生卧佛，日斜黄叶映残僧。  
蠹鱼古壁销千藏，风雨空堂暗一灯。  
勘破此中须了悟，昆明劫火向无凭。  

【怀冯开之】  
一返长林友鹿麛，年来踪迹半招提。  
直将幻泡看金马，养得玄心到木鸡。  
薝葡香清依丈室，芙容花发坐空堤。  
点苍别后无消息，魂梦还游洱海西。  

【过弇园澹圃志感二首】  
当年兄弟拟双龙，同隐华阳各一峰。  
祗树风时度清梵，栴檀林不隔疏钟。  
仙幢化去灵龛在，丹灶空来细草茸。  
依旧朱栏窥绿水，临流不忍采芙容。  
名园楼榭郁参差，客满华堂酒满卮。  
天外群峰攒落日，镜中双浆荡文漪。  
虫丝曲几残书帙，鸟迹空庭绝履綦。  
感慨沧桑眼前事，雍门琴罢不胜悲。  

【蓟辽大捷铙歌】  
大捷归来列校收，蒲萄银瓮坐箜篌。  
酒酣夜出巡边垒，壮士闲眠枕髑髅。  

【游仙二首】  
青兕斑麟列两行，仙人彩笔染炉香。  
清都那有闲文字，劫运书成隶九皇。  
一緉芒鞋四海忙，何如回首觅灵光。  
为言鹿苑无生诀，即是龙宫不死方。  

【史相国墓下作】  
霜落苍藤老树枯，眼看巨石压重湖。  
墓前只有山僧住，黄叶青灯照野狐。  

【无题】  
千年露液何曾酿，五色霞衣不用裁。  
小史调笙铺席罢，金笼鹦鹉报花开。  

【燕姬堕马】  
美人绰约万花西，宝马横翻碧玉蹄。  
总是身轻如燕子，落来罗袜不沾泥。  

【燕京即事】  
玉貌花骢两斗辉，香风如水泛红衣。  
燕姬少小能骑马，笑指金鞭踏月归。  

【为范太仆咏孙汉阳画绿牡丹】  
汉阳太守旧王孙，笔点春工到啸园。  
玉笛声中明月老，东风吹出绿珠魂。  

【送长吉诸孙东还】  
年来何日不思乡，却送君归欲断肠。  
闻道小园刚半亩，不愁无地种垂杨。  

【湖上曲二首】  
湖边曾记踏花行，谡谡风篁十里声。  
绿水青莲人载酒，绛楼红板伎吹笙。  
夜泊湖头自唱歌，芦花月白水禽多。  
芙容独抱清霜老，一片寒香摇素波。  

【长条曲为友人赋二首】  
流水飞霞旧日恩，梨花寒月闭重门。  
清明陌上香车路，认得萧郎不敢言。  
手碎琵琶断玉箫，青青谁竟折长条。  
背啼红袖逢人笑，岁岁春风恨不销。  

【红线诗五首】  
结束戎装剑陆离，月华星彩共低垂。  
严城秋冷铜焦死，魂断三千外宅儿。  
龙文匕首髻乌蛮，一霎遥空响珮环。  
街鼓未休营卒卧，满身风露魏城还。  
直拂银河织女机，天风飒飒泛霞衣。  
手持北斗黄金合，千里关山度若飞。  
忽离琼筵下玉阶，湘裙低覆蹋云鞋。  
情知不是人间别，歌散香销十二钗。  
金银宫阙是侬家，蹔插鸾钗拂鬓鸦。  
一逐孤云天外去，朱门空锁碧桃花。  

【恭送昙阳大师六首】  
列坐扶桑大帝前，六铢五色照琼田。  
直凌海面行空去，飒飒天风散紫烟。  
西池南岳坐相邀，仿佛烟中白玉桥。  
手炙鹅笙踏云路，灵音一半入琼箫。  
王母行宫列宿分，九微灯艳紫元君。  
玉楼金阙非人世，空水茫茫载白云。  
家乡原在妙高峰，青桂红兰宛旧容。  
童子笑迎猿鹤舞，洞门亲启白云封。  
西天西去指恒沙，东海东头枣似瓜。  
斜日乍明秋潦尽，万人相送踏层霞。  
山驾严装羽队分，敕书先下玉晨君。  
明知不比人间别，亦自含凄望碧云。  

【采真诗再为慧虚度师恭撰六首】  
瑶草仙坛路不分，空中香气正氤氲。  
凤车龙辇辚辚去，只隔青天一片云。  
碧石青苔覆落花，云残远自上清家。  
龙章气湿疑灵雨，凤篆文生散彩霞。  
寂寂花宫独掩关，飙轮去只在前山。  
香清落日闻金磬，知是真人跨鹤还。  
仙鼠飞飞似白鸦，灵泉尽日浴金沙。  
只闻洞里人吹笛，不见空中女散花。  
悄无人迹蔽瑶房，数卷丹书在石床。  
侵晓鹤翻松露冷，松花细细落衣裳。  
子夜初从洞府归，绛桃花外月痕微。  
下山不是瑶台梦，书在琅函香在衣。  

【闻化女湘灵为祥云洞侍香仙子志喜六首】  
冉冉飙车驾彩虹，只闻耳畔响罡风。  
人间那识祥云洞，幸有天边鹤使通。  
仙宫玉盏酌流霞，千岁冰桃四照花。  
蚤解虚皇金册召，不将清泪送鸾车。  
只道埋香事可怜，谁知独鹤控遥天。  
上元垂发麻姑爪，宿世原来骨是仙。  
手启琅函喜欲狂，东来消息大非常。  
偶然题作留香草，洞府新衔号侍香。  
西王案下旧琼华，宅在清都第几家？  
好寄云笺慰慈母，日从溪口认胡麻。  
阿翁学道已多年，翻使湘灵先著鞭。  
为种绛桃三万树，迟予蚤晚洞门前。  
附见袁时选（二首）  

【屠纬真挽词二首】  
眼前泡影总堪伤，佞佛祈仙亦渺茫。  
啸馆未残经宿火，夜台先度五更霜。  
优昙证偈惊秋早，鹤驭传书恨海长。  
从此英雄俱撒手，寝门一哭泪千行。  
风流曾遣俗人猜，几掷千金散草莱。  
幸舍无鱼人欲去，翟门有雀客空来。  
雨昏黄犊穿荒冢，月冷青娥罢舞台。  
《玉树、《柘枝今谱尽，到头《薤露为谁哀。  
胡举人应麟二首  

【塞下曲送王山人】  
平沙一望陇云开，玉笛飞声夜转哀。  
万里朔风吹不断，梅花齐落李陵台。  

【塞上曲】  
紫电花骢白玉鞭，远从都护出居延。  
清秋不辨龙城色，一片黄云瀚海前。  
附见黄山人惟楫（一首）  

【夜思】  
草色烟光向晚凄，望乡人自滞淮西。  
风传鼓角更初转，霜落关河斗渐低。  
梦欲成时逢雁过，愁方生处有乌啼。  
家书仓卒应难达，不是秋来醉懒题。  
陈大理文烛一首  

【寄怀家叔时官黎平】  
音书南望暮云低，官舍萧萧对五溪。  
衡雁北来飞不尽，不知曾过夜郎西。  

## ●丁集第七  

朱九江曰藩四十六首  

【竹西】  
望望行宫地，遥遥大业年。  
山光连古寺，水调尚遗篇。  
软缆千花妓，迷楼五色烟。  
繁华何可吊，高树起秋蝉。  

【赠子长二首】  
泽国鱼龙气，征途冰雪文。  
悲歌过燕赵，一吊望诸君。  
万柳围团殿，飞花引御舟。  
棹歌双彩女，催过洗妆楼。  

【寄程自邑】  
一代空同子，人人愿执鞭。  
赠君诗满箧，恨我见无缘。  
绿水蓬池上，黄华艮岳颠。  
平生高李遇，徒感昔游篇。  

【寄程自邑淮上】  
梁苑沙墩路几千，客情冷落逼残年。  
兔园宾酒樊楼妓，一曲琵琶欲雪天。  

【湖上送友人还吴门】  
湖上桃花瞥眼娇，鸱夷舟稳卧吹箫。  
谁能载得西施去，却弄吴王送女潮。  

【孟夏二十七日行田杂歌三首】  
草阁南东霁海烟，万家耒耜雨余天。  
更怜村妇多新饷，潮落平沙蛤蚌鲜。  
雨过青坪不见人，剪茸新鹿白如银。  
数声鼓笛丛祠近，知是祈年赛水神。  
田田荷叶大湖西，千队鸳鸯掠水低。  
却似吴娘机上见，绿罗初{聂}锦茸齐。  

【鸡笼山房雨霁】  
客楼睡起西日曛，钟山曳曳拥归云。  
镜中岛屿后湖出，花外池台上苑分。  
何处攀龙光禄宴，当年怨鹤草堂文。  
残英尽及东林醉，莫遣流莺醒后闻。  

【枕流桥避暑口号】  
竹床花簟坐萧闲，好是侬家销夏湾。  
谁道屏风无九叠，彩云飞作洞庭山。  

【楼鸦】  
年年银汉桥成后，楼上昏鸦接翅归。  
御史府中栖未稳，倡家树里听应稀。  
绿垂槐穗藏朝雨，红入莲衣浴晚晖。  
春去秋来浑底事，只输鸿雁塞门飞。  

【桥上纳凉即事口号】  
上林献赋恨空回，水驿冰鲜夜半催。  
枕上笙箫听渐近，杨梅卢橘过江来。  

【中元日斋中作】  
陶枕单衾障素屏，空斋独卧雨冥冥。  
辋川旧拟施为寺，内史新邀写得经。  
窗竹弄秋偏寂历，盂兰乞食信飘零。  
年来会得逃禅理，长日沈冥不愿醒。  

【对雨柬徐杨二先辈】  
长安飞雨洒轻埃，万户千门画里开。  
雾树稍迷蓬阁观，烟丝犹袅建章台。  
故园红药谁同赏，旅榻青苔客不来。  
莫怪残春倍惆怅，一山风景各衔杯。  

【清明扬州道中忆王端公】  
江花江草净春烟，北望空怀乘兴船。  
水国人家种杨柳，清明士女竞秋千。  
客厨未乞龙蛇火，旅食频催犬马年。  
遥想风流王柱史，西台银烛柘枝颠。  

【送陆子还洞庭】  
五月江门暑气鲜，水祠箫鼓赛龙船。  
最怜别权当官路，不碍归云入洞天。  
楼阁两山摇碧落，杨梅千涧泻红泉。  
葛裙纱帽吟长夏，莫拟平原赴洛篇。  

【饮罢逍遥馆作】  
沙溪雨过渐通潮，新涨朝来拍小桥。  
九曲湖堂藏窈窕，数株门柳伴逍遥。  
时鱼馔客烹芦笋，海鹤惊人起稻苗。  
饮罢中庭不成寐，夜阑河汉正寥寥。  

【七夕雨】  
阁道中宵急雨鸣，遥怜牛女渡河情。  
吴台惊鹊飞来重，长信流萤洗后明。  
不谓金壶能续漏，祇缘玉箸剩沾缨。  
江湖亦有佳期隔，愁见兰涛混太清。  

【寄答王子新】  
两家父子擅风流，江左相看三十秋。  
徐庾争吟玉台体，王谢久阔乌衣游。  
客夜红灯何处酒，病山黄叶隔年楼。  
西洲风恶船难系，空遣多情怨莫愁。  

【秋闺怨】  
合欢树上乌欲栖，空房织锦窦家妻。  
遥遥夜夜谁能奈，三三五五并相携。  
镜花对影惭双笑，烛泪分行伴独啼。  
莫道回文能妙绝，阳台云雨隔安西。  

【隋堤柳】  
兴道里前杨柳新，萧娘攀望独伤神。  
怜侬正好留侬住，若个沄他遭个春。  
红颊忍抛妆罢泪，翠蛾常带睡余颦。  
龙舟风起花如雪，三月扬州梦里春。  

【家园种壶作】  
春柳半含荑，春鸠屋上啼。  
弱苗何日引，长柄得谁携。  
瓠落非无用，鸱夷爱滑稽。  
挥锄不觉倦，新月在楼西。  

【秋发】  
秋发不盈握，秋蓬仍苦飞。  
何须五日沐，自信九阳晞。  
病觉星星改，心从种种违。  
汉家方尚少，素领愧朝衣。  

【筝】  
日者西园宴，云和独未收。  
弦张鹍转急，柱促雁相求。  
靡靡萦怀恶，纤纤绕指柔。  
多情如有待，庭树莫先秋。  

【七月望夜亭上】  
城外重湖已合围，双流分月泻青辉。  
积阴遂见秋风起，行潦休惊海水飞。  
袅袅银河低案户，涂涂玉露稍沾衣。  
季鹰元不营当世，岂为鲈鱼始忆归。  

【夏日闲居作】  
双树苍苍玉不如，牵风弄日庇闲居。  
床前竹冷新铺簟，架上梅过自曝书。  
散骑直庐谁偃息，平津客馆久丘虚。  
种瓜莫道东门近，肯为鸣驺暂倚锄。  

【玉河堤见新月】  
垂杨东下转金沟，忽讶纤纤并马头。  
班殿未秋宁似扇，秦楼初晚正如钩。  
双蛾映水遥传恨，一掬当窗不揽愁。  
谩道南州歌蕙草，薄情元不为封侯。  

【临春曲】  
阁上张星旧在天，阁中璧月夜仍圆。  
云欹宿鬒初临镜，风砑乾红未襞笺。  
两臂舞钗金阿那，一声歌树玉婵娟。  
君王万岁欢无极，肯信江花易夕烟。  

【赠沐太华兼忆升庵杨公】  
濯锦江边霞满天，博南山下草如烟。  
相逢偷把刀环视，肠断孤臣谪九年。  

【燕薁引】  
上林苑西重阴垂，汉家马乳秋累累。  
群臣未拜金盘赐，正是文园病渴时。  
尝言逾淮橘为枳，淮南亦种燕薁子。  
一朝偶患齐后疟，七日方寤赵简乐。  
起来燔极华池干，菱藕堆盘懒咀嚼。  
何人旋摘此逼侧，冰丸入口生颜色。  
不用玄珠罔象求，翻疑舍利菩提得。  
淮南陇右限川梁，燕薁蒲萄味各长。  
底事千金通大宛，空劳斗酒博西凉。  
诏中但见夸珍味，席上谁能延乐方。  
乐方久甗樽罍燥，亲故仳离那可道。  
流年时物感《豳风，拘方服食依农草。  
忆曾弱冠客安西，醉里亲尝掩露时。  
囊盛莫致敦煌种，浪说天南生荔枝。  

【感辛夷花曲】  
昨日辛夷开，今朝辛夷落。  
辛夷花房高刺天，却共芙蓉乱红萼。  
小山桂树犹连卷，五湖荷花空绰约。  
连卷绰约宜秋日，端居独养征君疾。  
高枝朵朵艳木莲，密叶层层赛卢橘。  
山鬼已见驾香车，文人应是梦彩笔。  
辛夷辛夷何离奇，照水偏宜姑射姿。  
萧晨东海霞光烂，玄夜西园露气滋。  
檀心倒卷情无限，玉面低回力不支。  
见说东都便露坐，惟应御史沄风吹。  
此花爱逐东风暖，故人逸韵嵇中散。  
山阳闻有合欢斋，石湖亦筑辛夷馆。  
袅袅岩栊碧树圆，纷纷涧户香花满。  
坞里王孙旧路长，卷中裴迪新诗短。  
新诗已旧不堪闻，江南荒馆隔秋云。  
多情不改年年色，千古芳心持赠君。  

【过陈思王墓】  
美人曾感鱼山响，千古高情寄白杨。  
洛浦锦衾徒烂熳，邺宫铜爵久荒凉。  
诗成独赠同门友，势去潜悲异姓王。  
隧道风填飞藿满，争教来者不心伤。  

【寒食】  
水满春湖花满城，况逢寒食雨初晴。  
花深不碍秋千山，水阔从教舴艋行。  
午憩旗亭分杏酪，夜归饧市有箫声。  
多情一树山梨白，小立柴门待月明。  

【滇南七夕歌忆升庵杨公因寄】  
（子少日游滇南，见其土风每岁七夕前半月，人家女郎年十二三以上者，各分曹相聚，以香水花果为供，连臂踏歌，乞巧于天斧，词甚哀婉。暇日因采其意为《滇南七夕歌三首，末首有怀升庵杨公，因并系之。曹子桓云："尔独何辜限川粱。"悲夫！谁则为之动念哉！）  
一宵争抵一年长，犹度金针到绣床。  
天下真成长会合，昆明池上两鸳鸯。  
彩袖飞来山上山，小楼金马堕云鬟。  
柰花满地无人扫，二十年前菩萨蛮。  
锦窠何必夺丘迟，毕竟还他蜀锦奇。  
近日锦官空擅巧，博南山下乞蛮姬。  

【广心楼绝句为杨升庵赋】  
楼西鹦哥树，单栖铁鹦哥。  
儿童作蛮语，花鸟入滇歌。  
停云独倚阑，扣门问来使。  
云是张公子，永昌送诗至。  

【泾西杏花杂兴】  
张村赵村与吴村，千古空牵艳客魂。  
墙东一树秾如锦，莫怪先生独闭门。  
成都才子玉堂仙，一谪南中三十年。  
锦树烘春枝袅月，夜来新梦到连然。  

【泾上夕眺柬友人】  
台下平池池上花，春风无日不山家。  
红藏坞壁攀危磴，绿浸阑干系短查。  
小市渐沽寒食酒，中林长隔美人车。  
夕曛也恋西枝好，不管城头已暮鸦。  

【次韵何元朗罢官之作】  
千古钟山拥晋京，门前淮水为谁清。  
即看江令还家日，不作平原羁宦情。  
异代风流草市宅，故园离乱柘林莺。  
东田见说堪行乐，莫怪经旬懒入城。  

【泾上西斋书怀寄吴兴一庵唐丈】  
连朝零雨掩柴关，树色苍苍别院间。  
倦倚小童呼鹿鹿，戏抛残果乞山山。  
淹留出岫云心懒，拓落当窗石性顽。  
惟是采真秋兴逸，白蘋长梦霅谿湾。  

【无题和王子新】  
葱菁玉树宫槐陌，婀娜纤腰杨柳枝。  
多病心情寒食后，小楼风雨落花时。  
阳台永夜难为梦，洛浦微波可寄词。  
何许鉴侬心独苦，朝来青镜有垂丝。  

【云中乐】  
塞门杨柳未经霜，锦帕貂裘马上妆。  
带得相思出关去，银钗岭上断人肠。  
附见人日草堂诗（五首）  
（引曰：升庵先生在江阳，以画象寄我白下，揭于寓斋，日夕虔奉，如在函文。嘉靖己未人日，西域金子大舆、东海何子良俊、吴门文子伯仁、黄子姬水、郭子第、秣陵盛子时泰、顾子应祥，相约过余，觞之斋中。斋南向，先生象在壁间，诸君不肯背之坐，各东西席，如侍侧之礼。比丘圆澜罂中冷泉见饷，觅得阳羡贡茶一角，烹泉为供，以宣瓯注之，焚沉水香于垆，作礼毕就坐，各啧啧叹曰："幸甚！今日乃得睹升庵先生。"文子曰："今日之会奇矣，予当作《人日草堂图以寄先生。"予欣然拊掌，因歌"人日题诗寄草堂，遥怜故人思故乡"之句，作八阄，散诸君，请各赋一篇，并寄先生，见吾辈万里驰仰之怀。越二日，文子图告成。又二日，诸君诗次第成。予乃为之引。余按己未岁，先生年七十二，以是年六月卒于永昌，则诗画邮致之时，先生已不及见矣。是举也，论交之真，敬长之悫，乐善之诚，胥于此征焉。先辈风流，真可以宽鄙惇薄。名不虚立，士不虚附，用修何以得此于诸贤哉？亦可以感矣。传之后世，不独为艺苑之美谭也。）  

【黄姬水得遥字】  
一勺名泉手自调，石筵香烬夜遥遥。  
半生寤寐虚双鲤，万里容辉挹片绡。  
学海竞夸天阁秘，春心欲托帝巫招。  
芳樽潦倒郎官舍，江芷皋兰雨未消。  

【郭第得乡字】  
先朝金马重文章，三十余年适瘴乡。  
共羡史迁飚石室，谁怜贾傅老潇湘。  
披图月就金陵堕，飞梦云牵玉垒长。  
方外游踪元不系，欲将瓢笠问江阳。  

【盛时泰得题字】  
人日寒多雨意低，冶城春色柳条齐。  
梅开东阁斜穿槛，潮过西州乱入谿。  
天末丰神劳梦寐，壁间丘壑有诗题。  
碧云回首人千里，巴水东流猿夜啼。  

【金大舆得怜字】  
人日梅花自可怜，折来谁为寄西川。  
八行欲附铜鱼使，四海争谣白雪篇。  
滇水山川增气色，锦江花柳隔风烟。  
何时一棹穿巴峡，得就扬雄问《太玄。  

【朱曰藩寄升庵先生一首】  
亭花落尽鹧鸪飞，吉甫台边春事稀。  
锦水毓华添丽藻，禺山金碧有光辉。  
僰中僮隶传书至，煎上人家沽酒归。  
笑挈一壶江浦去，轻红刚值荔枝肥。  
金山人銮三十八首  

【扬州感兴】  
迢递古扬州，重来异昔游。  
春风吹酒幔，日暮上歌楼。  
梦觉翻疑雨，愁多不待秋。  
翩翩征雁起，依旧向沙头。  

【雨夜宿朱少府小楼感旧】  
故人复相聚，已是十年过。  
纵使为欢处，其如伤老何。  
晓钟寒报早，春雨夜闻多。  
感慨高阳侣，临风发啸歌。  

【崇明寺答水云禅师】  
野寺临晴昼，园花照暮春。  
夕阳千树绕，芳草一江邻。  
有客来何处，逢人寄此身。  
远公能好事，头白更相亲。  

【泊淮上】  
愁轻游冶兴，老重别离情。  
野戍寒更尽，河桥春水生。  
断云疏雁影，残月乱鸡声。  
明发应千里，萧萧过楚城。  

【送吴七泉还歙】  
离家岁将暮，归路雨初晴。  
水阔空江冷，风高落叶轻。  
锦囊倾内史，白璧报双成。  
好试千金马，清霜白草平。  

【自京师抵家值除夕】  
又见一年尽，初从万里回。  
青灯笑儿女，白首恋尊罍。  
故业琴书在，余寒鼓角催。  
翻然忘老去，亦自喜春来。  

【登沧州城】  
渤海高人去，仙台古迹存。  
风沙吹不断，天地与同昏。  
野水添新绿，空烟集暮村。  
故园桑柘里，怅望欲销魂。  

【柳堤】  
春江水正平，密树听啼莺。  
十里笼睛苑，千条锁故营。  
雨香飞燕促，风暖落花轻。  
更欲劳攀折，年年还自生。  

【至日】  
长至履微阳，江城百事荒。  
野天悬薄日，残叶堕浓霜。  
失路故人绝，入门新酒香。  
醉歌还起舞，儿女笑成行。  

【独夜】  
小窗成独卧，落月满残更。  
双眼苦难合，孤灯耿自明。  
林喧疏鸟梦，霜冷咽鸡声。  
白发知多少，和愁夜夜生。  

【漂母祠】  
古渡临祠庙，长淮接市门。  
旌旗摇白日，风雨锁黄昏。  
贫贱求知己，荣华少故恩。  
湖边逢牧竖，犹自说王孙。  

【通津驿】  
野泊初经夜，舟移独避滩。  
风轻云气薄，月静水光寒。  
且恨辞家久，休歌行路难。  
前途何必问，明日是长安。  

【出塞】  
跃马走胡尘，将军不顾身。  
黄沙一万里，赤帜五千人。  
天子犹称汉，匈奴岂畏秦。  
不知苏属国，何日画麒麟。  

【石湖】  
东风载兰桨，二月下横塘。  
芳草野湖碧，落花春店香。  
醉呼吴市酒，老作楚人狂。  
良会催迟暮，青楼尚理妆。  

【重游徐太傅园】  
乍起日犹长，重来暑渐藏。  
鸡鸣隔林屋，人语出藩墙。  
杨柳晚风静，芙蓉秋水香。  
王孙多乐事，扶醉拥笙簧。  

【凭虚阁酬秋厓方丈】  
古城迢递俯清溪，高阁凭虚引御堤。  
凉雨乍收千树净，夕烟初起万家迷。  
空垂白发悲前事，重对青山忆旧题。  
犹自乐游虚故苑，碧桃飞尽草萋萋。  

【北河道中】  
丛台北向通燕谷，曲渚西流绕蓟门。  
归鸟乱啼原上树，夕阳多照水边村。  
因悲俗吏趋三辅，曾有新诗寄陆浑。  
岁岁别来春又暮，几回芳草怨王孙。  

【怀天界珵师】  
三年不见苇航公，潦倒江湖鬓若蓬。  
地远每怜踪迹异，时违应念甲庚同。  
惯牵短梦南山雨，频拟疏钟北寺风。  
何日重携老居士，石床秋藓坐谈空。  

【淮上送唐池屿别驾赴部】  
与君南北漫相期，惆怅东风楚水涯。  
万里辞家身是梦，三年作郡口为碑。  
重将直道干明主，肯负初心答故知。  
芳草接天春望迥，一尊相对复何时。  

【泊盂城驿简仲辋庄】  
盂城驿口射阳西，水国风烟似五溪。  
万井落花春后发，几家垂柳雨中齐。  
时临野店炊晨黍，渐入荒村报午鸡。  
见说辋川多胜事，经过原许一相携。  

【新安道中寄怀诸旧】  
故岭重经枫叶凋，族怀肃索伴归樵。  
冰霜在道无千里，肌骨侵寒已半消。  
石面乱云随马度，树头残雨逐人飘。  
翻思前夜溪亭别，窈窕清商酒一瓢。  

【入春寄黄高园少府兼柬群从】  
风流歌曲许人传，群季皆称谢惠连。  
一笑相留如昨日，几时奉别又新年。  
黄萝晓带溪头雨，白岳晴通陇上烟。  
拟待扬州二三月，翠红香软泛湖舡。  

【牛首】  
先皇曾此驻龙旂，一夜空山拥六师。  
春鸟尚思巡幸处，野花不似乐游时。  
遥闻寺外江声落，倒见天边塔影垂。  
若问南朝昔年事，废原荒井有残碑。  

【秋兴】  
天际浮云入思深，物情生态看销沉。  
南朝台榭多于昔，东晋风流不似今。  
背岭夕阳明远烧，隔江霜叶下高林。  
西风兰芷还堪把，拟向孤琴结短吟。  

【除夜客和阳僧舍】  
独煨余火向天涯，僧舍逢春有所思。  
百里是家归未得，半生如梦醒何时。  
空堂坐久残年逼，短角声乾子夜迟。  
遥想清灯对杯酒，小窗儿女忆还期。  

【广陵留别吴虹山】  
北风江上雪晴时，远道逢君醉不辞。  
临别更留三夜话，相知已是十年期。  
断云落雁声犹切，斜月疏窗影渐移。  
久客不须伤岁暮，五湖归思满天涯。  

【春日企斋朱少府松窗徐公子见访未暇展待闻别有佳约诗以答之】  
远承华盖及衡门，日午相携到日昏。  
白发自应忘县长，青袍谁复识王孙。  
更因夜月留何处，忍对春风负此尊。  
传道城南剩佳丽，小词翻出寄桃根。  

【除夕】  
还忆去年辞白下，却怜今夕在黄州。  
空江积雪添双鬓，细雨疏灯共一楼。  
世难久拚鱼雁绝，家贫常为稻梁谋。  
归来故旧多凋丧，愁对东风感壮游。  

【采菱曲】  
采菱秋水旁，惊起双鸳鸯。  
独自唱歌去，风吹荇带长。  

【有怀】  
怅望隔江云，春来不见君。  
歌声与流水，俱在梦中闻。  

【银河】  
月出影渐没，夜深光倍明。  
鹊毛看又尽，填到几时平。  

【听胡琴】  
悲语发哀弦，声声道野仙。  
谁将胡地乐，留作汉人传。  

【吴门】  
阖闾城外花如烟，洞庭山下水连天。  
安得弄花缘水去，与君同上木兰船。  

【感旧】  
北风吹雪暗江城，岁暮天涯共此情。  
试向尊前弹一曲，琵琶犹是别来声。  

【竹枝词】  
春雨春风花意狂，谁家溪上浣花娘。  
水流不管花心乱，花落能教水面香。  

【春城曲】  
雨余芳草远萋萋，春暖游人信马蹄。  
日暮画楼归去晚，落花香里路东西。  

【寄吴厚丘】  
黄金散作买花资，白首谁能恋故知。  
同作孟尝门下客，西风吹鬓独归时。  

【宫词】  
御水中流外不知，尚遗红叶旧题诗。  
纵然不放轻流出，犹是君恩未了时。  
何孔目良俊三十七首  

【与张玄湖夜饮醉归用韵】  
总为繁华住旧京，尊前花朵照人清。  
杨枝斗舞全无力，桃叶传歌惯有情。  
阅世堪悲唯逝水，唤人行乐是流莺。  
莫辞酩酊归来晚，残月依依下石城。  

【次前韵】  
行乐难逢在晋京，人生谁得俟河清。  
即教老去难忘酒，纵使贫来不废情。  
粉黛连宵皆好月，管弦逐日有娇莺。  
天公乞与百年活，肯向西方觅化城。  

【春日花前听李节筝歌作张王屋黄质山每夸余以歌馆之乐书此贻之并要和篇戏呈紫岗兄】  
瘦鹤支离病客身，黄莺娇小帝城春。  
花前莫遣清尊歇，头上应添白发新。  
纵饮已忘身外事，当歌且惜眼中人。  
秦淮花月如天上，几欲乘槎一问津。  

【送潘苎乡南还】  
吴门怅别动经年，一度思君一黯然。  
昔日歌钟成逝水，旧游池馆荡飞烟。  
春风白发期同醉，夜雨青灯忆共眠。  
最是欲留留不住，归心相逐下平川。  

【乙卯八月余觞客青溪之上坐有李节鸣筝质山咏二绝句次其韵】  
虚馆鸣筝秋正清，停弦掩抑最关情。  
当年爱杀恒司马，赏会由来是此声。  
哀音袅袅出重帏，羁客仙仙思欲飞。  
弦滑酒香花正好，不辞零露夜沾衣。  

【盛云浦集客文文水张王屋独不见召旬日后以文水原韵索和书此嘲之】  
拙贻堂上题诗客，尽日穷吟作麽声。  
闲杀青溪老居士，冶城东畔不教行。  

【研山中翰许歌者李生以名香久不见至书此戏之】  
新声宛转动梁尘，歌罢谁云不断魂。  
一片好香消不得，明珠十斛为何人。  

【听李节弹筝和文文水韵】  
汩汩寒泉泻玉筝，泠泠标格映清冰。  
愁中为鼓秋风曲，不负移家住秣陵。  
附见闻筝诗（四首）  

【盛仲交原倡】  
酒清香蔼夜搊筝，弦上凉生六月冰。  
但许风流擅南馆，不教飞梦绕西陵。  

【文休承和】  
泠泠寒玉泻秦筝，片片清声似断冰。  
一曲浑疑李凭在，不知秋旅是金陵。  

【张玄超】  
披帷月底理鸣筝，哀调澄于镜里冰。  
试使楚王闻一曲，可怜应不数安陵。  

【黄圣生】  
月照高楼弹玉筝，泠泠飞峡泻寒冰。  
羁人一听阳春曲，不畏秋风客秣陵。  

【白下春游曲七首】  
城市总居图画里，江山镇绕帝王宫。  
秦人漫自夸韦曲，越客何须说剡中。  
即遣娇歌和野禽，更教红袖拂青林。  
自从谢傅东山后，传得风流直至今。  
融融暖日正曛人，澹澹和风不动尘。  
况是城南家又近，争教若个不寻春。  
扑翠蛾儿称意匀，杏红衫子逐时新。  
装梳莫讶朝来别，无奈桃花解妒人。  
万片夭桃迎笑靥，千条弱柳斗纤腰。  
潘妃死后芳魂在，散作城南一段娇。  
双眉如黛发如云，背立踟蹰避使君。  
忽觉香风来陌上，回身微动石榴裙。  
结子成阴积渐多，春光一去再来无。  
明朝更欲城南去，自掣金钗付酒胡。  

【春日皇甫司勋见过余出小鬟以筝琶侑觞司勋为赋三绝句率尔奉答】  
灯下曾观舞丽华，小庭亦复沸筝琶。  
近来此乐无人解，独有牛家与白家。  
歌珠历落本清圆，更遣流泉乱拂弦。  
好取使君留一顾，故将误曲唱当筵。  
帘同夏亶真成陋，床类杨褒亦太寒。  
不是窈娘容绝世，何妨日日借人看。  
附见皇甫子循来诗（三首）  

【承柘湖内翰见招获闻声妓之美醉后漫占三绝句】  
房中乐自旧京传，促柱轻调慢拂弦。  
曲罢周郎那得顾，但闻清响落灯前。  
红妆唤出夜留欢，翠袖因沾细雨寒。  
为谢乔家无恶客，不妨歌舞借人看。  
二月莺花乐事新，更怜罗绮坐生春。  
当杯入手休辞饮，祇恐夫君怒美人。  

【金陵吊古八首】  
汉季平分三国，孙吴元占东方。  
堪笑当时王濬，与人闲管兴亡。  
风物元推晋宋，江山又属齐梁。  
今夜弈棋收局，明朝傀儡排场。  
车兵绝多膂力，黄奴全没心肝。  
可惜金昌致踣，输他醉死长安。  
夹坐酣饮押客，擘笺短歌丽人。  
此事岂关贵势，只应抛与闲身。  
齐苑晨登紫阁，宋宫夜逐羊车。  
何似日斜散步，一壶随分谁家。  
周处台前草长，莫愁湖上云深。  
不惜英雄代谢，独怜红粉消沉。  
犊车反东田舍，马策扣西州门。  
王导风流都尽，羊昙恸哭宁论。  
卞望时无闲泰，谢安日有弦歌。  
同是芳名在世，独含瓦石如何。  

【放言四首】  
长卿不羞涤器，幼舆偏喜投梭。  
叔子自复佳耳，安石终奈乐何。  
已拚千日千场，宁辞一饮一石。  
天子放我还家，主人留臣送客。  
近午薰笼火暖，凌晨紫陌霜寒。  
双手抱来罗帐，几人拥去雕鞍。  
欲贷千金买宅，只将两事相烦。  
一须焦革邻舍，二要秦青对门。  

【无题五首】  
云仪冉冉朝日，碧韵娟娟晚风。  
几重雾障遥隔，一道星河暗通。  
髻上猩红斜约，眉间薄翠轻安。  
不要衾中送款，只消盏内留残。  
奇羽丹穴养就，孤标湘水栽成。  
坐上侬称扣扣，灯前我唤卿卿。  
四座歌喉缭绕，三更醉眼摩挲。  
元与仙凰接翼，不央灵鹊填河。  
雕刻元轻扬马，揣摩却笑仪秦。  
死要排成莺燕，生憎画入麒麟。  

【二妹婿书来数问南京消息戏书答之】  
非是乐抛家业，只因苦被时艰。  
烧却雕檐千尺，造成草阁三间。  
暂去歌楼打诨，每来僧院偷闲。  
依旧好风凉月，只多红袖青山。  
张经历之象七首  

【关山月】  
月照阴山外，秋高瀚海边。  
全形方学镜，半影更疑弦。  
久戍何时满，长征几度圆。  
望乡千里思，耿耿梦中悬。  

【梅花落】  
玉树飞花早，金闺引恨长。  
雪明难见影，风急易闻香。  
舞处飘罗袖，歌边绕画梁。  
岁华憔悴尽，魂梦忆辽阳。  

【胡姬年十五】  
胡女倚芳年，青春最可怜。  
纤腰初学柳，媚脸乍窥莲。  
留客贻龙镜，当垆拂凤弦。  
堪持对明月，三五正婵娟。  

【谢临川游山】  
客行旷登览，羁心展游陟。  
裹粮度瑶岑，振衣寻石室。  
源深洞屡迷，径险岩逾密。  
重林散轻雾，绝壁映初日。  
鸟鸣识节变，草绿知春及。  
夭桃始发溪，猗兰渐盈泽。  
采药遵灵丘，援萝入幽谷。  
缅邈隐士居，想像仙人宅。  
朝窥鸾鹤逝，夜听猩猿泣。  
水镜含清晖，松门带暝色。  
近涧虹文丹，远峰岚气黑。  
云归影难留，泉飞响易急。  
观奇道转远，探异情未毕。  
候月弄澄鲜，飡霞羡高逸。  
适己物自忘，达生赏无极。  
终然得所遣，傥值同怀客。  

【还山留别仲交作】  
相期意气欲凌虚，旅舍春风厌索居。  
末路但存三寸舌，明时不用百家书。  
昆丘窈窕思栖鹤，谷水清泠忆钓鱼。  
日暮干将抛酒市，生平结客似专诸。  
黄秀才姬水五十二首  

【听查八十弹琵琶歌】  
寿州钟郎善琵琶，国工敛手咸咨嗟。  
阮朱绝艺那能续，不惜千金传一曲。  
八十从师庐子城，五年技尽六弹成。  
抑扬按捻擅奇妙，从此人称第一声。  
今年客自郢门还，瑶枝手把来萝关。  
江湖闻名二十载，相逢两鬓风尘斑。  
据床拂袖奋逸响，叩商激羽高梁上。  
联线曲折抽芳绪，凄锵蹇劫生孤怆。  
欲舒逸气更促柱，切切嘈嘈作人语。  
炎天洌洌满屋霜，白日飒飒半窗雨。  
云停雾结池波摇，木叶槭槭鸟翔舞。  
回飙惊电指下翻，三峡倒注黄河奔。  
胡沙黯黯吹落月，千山万骑夜不发。  
调本弦鼗太苦酸，相思马上关陇寒。  
从来慷慨易成泣，况复秦声向客弹。  

【过史孝廉冰壶馆】  
过尔林居僻，云霞一径通。  
形驱百年内，心赏几人同。  
日晚花房合，秋深燕垒空。  
物华闲玩久，不觉夕阳红。  

【沈嘉则过访迟魏季朗不至】  
吴宫一草堂，萝竹径全荒。  
吕驾遥相命，嵇琴静以张。  
云移峰驻影，花落树留香。  
绿酒怀人处，空除半夕阳。  

【郊居】  
卜筑傍寒郊，机心久已抛。  
圃花蛾作茧，门树鹤为巢。  
但自能齐物，何须著《解嘲。  
竹窗僧去后，明月满衡茅。  

【访文德承摄山耕寓】  
访尔岩栖者，迢迢披荔从。  
闲扉挂层瀑，危路隐千峰。  
白首鷞裘客，青山石户农。  
浮生能几日，一别十年逢。  

【赋得罗帐春风吹】  
罗帐香垂薄，春风暖拂轻。  
不能将断梦，番为搅芳情。  
镜里催花落，衾边唤月生。  
妾躯还借尔，晨发度辽城。  

【新羽】  
彩翼双翻玉，芳春半及韶。  
炎洲初化日，丹穴欲摩霄。  
柳外栖犹弱，花间舞乍娇。  
昭阳一片影，偏怯晓风飘。  

【除夕与金子坤郭次父登冶城后集小寓】  
散步崇冈后，明灯绿酒初。  
那堪惜除岁，又复感遗墟。  
寒柝严城急，春星短屋疏。  
明朝问生计，犹是一床书。  

【同顾仲常访郭次父】  
问隐白云乡，奇峰度石梁。  
花深疑路绝，鸟下觉原长。  
门闭青山影，溪流玉树香。  
知君不出户，来就管宁床。  

【送皇甫百泉兵宪滇南】  
滇南万里宫游人，此地山川辟自秦。  
蜀帝犹啼杜宇血，汉皇空祀碧鸡神。  
晴岚雾湿常疑雨，寒涧花开不待春。  
君去宣威到夷落，白狼槃木定来宾。  

【登三山宿听江楼经落星岗李白换酒处二首】  
水穷山绝地偏幽，古殿丹青甗一丘。  
万里奔涛回片石，千年断岸压孤舟。  
吴天草绿春难尽，楚澨烟深客易愁。  
独树梅花空谷夜，潮声月色宿江楼。  
空岩香阁叩栖禅，坐见归禽没远天。  
钟度寒潮鼍峡外，帆移芳草鹭洲前。  
春江半是巴山雪，暮岭全迷楚泽烟。  
忽忆仙人换酒处，飘零今古一凄然。  

【金子坤姚元白陈子野盛仲交余伯祥招饮永宁寺与云间何元朗山阴陈九皋新安王亮卿姑苏吴子充同集得楼字】  
青郊歇马拂吴钩，萍聚天涯共白头。  
久舍新丰唯命酒，长谣故国一登楼。  
林残半壑飞寒雨，潮落空江急暮流。  
世路风烟悲去住，莫辞西日醉箜篌。  

【息园赏杏花得枝字】  
平津旧辟招贤馆，乘兴来寻惬赏期。  
南陌青旗醮甲酒，东风小苑断肠枝。  
游丝日暖即横路，舞燕泥香故掠池。  
见说醉花宜及昼，可能辜负艳阳时。  

【息园赏芍药得寒字】  
浅白深红开合欢，丝丝香雨昼难干。  
直须一日三百盏，无那东风十二栏。  
水上新传锦字艳，楼头长怨玉箫寒。  
可怜春色随花尽，留兴还应带月看。  

【赋得长干柳】  
春烟袅袅雨蒙蒙，梁苑隋堤一梦中。  
纤叶空怜半江水，残丝犹怯五更风。  
永丰园里情无限，苏小门前路乍通。  
寄语飞花好栖泊，莫教飘荡恨西东。  

【丙辰除夕】  
天涯滞客当穷纪，绿酒灯前意不欢。  
中岁流年偏觉易，后时行路转教难。  
梦惊故国重云远，影伴空山积雪寒。  
可叹雄心随白发，向人羞作卧龙看。  

【正月晦日集市隐园得莺字】  
水竹为园池馆清，春光婉婉媚新晴。  
月逢凋荚今朝尽，人是看花昨日酲。  
一望一迷著地柳，半啼半涩出林莺。  
追随胜赏堪行乐，把酒番多芳岁情。  

【张太学载酒同刘侍御彭秀才石佛院看芍药因怀龙湾徐太守】  
山绕吴宫旧馆娃，清江曲曲绿杨斜。  
偶移画躭同杯酒，不道空门有艳花。  
白日帘栊堪幕雾，夕阳栏槛更添霞。  
美人不见偏惆怅，欲折琼枝感岁华。  

【中秋集定慧寺时自金陵暂归】  
共喜中秋河汉明，东林坐见月华生。  
青天不染金波冷，古寺无人玉漏清。  
竹柏空阶交藻影，蛩蒐深巷杂砧声。  
故乡番作思家梦，此夜长安儿女情。  

【金陵寒食】  
禁烟时节若为情，春草芊芊春水生。  
不挽人行唯路柳，惯催花落是宫莺。  
秋千影里娇嘶马，醴酪香中白泛饧。  
风雨满城愁旅鬓，怕言明日是清明。  

【早春同彭孔加章道华袁鲁望刘子威陪王元美兄弟集张伯起怡旷轩得梅字】  
为爱名园胜日来，华筵还喜接仙才。  
池边挂柳偏宜月，雪后看花尽是梅。  
宿酒未醒仍纵饮，新诗频就更教裁。  
总言今岁春逢闰，九十韶光祇易催。  

【上巳日石湖王百穀席上送童山人子明】  
词客来游修禊辰，澄江十里绿杨津。  
喜寻胜景送佳节，愁对青山送远人。  
水上传觞浮露气，林间着屐藉花尘。  
吴台越峤同芳草，无那明朝两地春。  

【寄张幼于吴山读书】  
十载东林尘外踪，渔歌樵唱上方钟。  
诗成尽染烟霞色，性定应同土木容。  
破戒常持社中酒，捐囊曾买路傍松。  
重谿回壑犹嫌近，更入吴山第一峰。  

【落梅】  
昨日看花花影重，重来惆怅几枝空。  
随萍半积芳池上，学絮全飘画阁东。  
秦陇迢遥悲夜月，汉宫憔悴怯春风。  
临觞莫恨凋零尽，留得邻家玉笛中。  

【十三日集幼于斋中夜过叔载冰壶馆】  
才过求仲还羊仲，不惮冲泥野径前。  
遇酒每从墟曲饮，怀人即是剡溪船。  
月沉花外春钟动，雪覆檐间夜烛燃。  
良友兰时合欢赏，那能虚掷此芳年。  

【金陵古意八首】  
小妇家住金陵步，门前朝暮扬子潮。  
采花莫采无根草，折柳须折最长条。  
青门柳枝藏暮鸦，经过游子未还家。  
桃叶渡头可怜水，胭脂井上断肠花。  
吴姬整钏安钗梁，共道采花胜采桑。  
迷子洲边惊翡翠，莫愁湖里逐鸳鸯。  
聚宝城门平旦开，倾都士女眺香台。  
夕阳官路游人散，竞折花枝插鬓回。  
杏子雨晴天气寒，追寻桃李畏花残。  
朱雀航头南去路，酒旗悬处是长干。  
金陵百斛蒲萄醲，丝骑香车横复纵。  
昨日蒋祠歌舞散，今朝梅庙又相逢。  
四照三英蕊蕊新，绿丝郤底动香尘。  
镇日江头看不足，门前又唤卖花人。  
绮罗逐队沸歌讴，尽在东城南陌头。  
本为春愁拾芳草，争如芳草又牵愁。  

【送汪太学游江都四首】  
蔷薇芍乐与茱萸，无数芳菲傍酒墟。  
惟有蕃釐仙观里，一株玉蕊世间无。  
千里王孙归未能，风云意气每超腾。  
年来裘马遨游处，不是金陵即广陵。  
自古烟花佳丽地，扬州只合少年游。  
春来客思元无赖，莫上迷藏炀帝楼。  
吴都隋苑尽蒿蓬，莫向芜城吊故宫。  
二十四桥沽酒夜，一声水调月明中。  

【金伯祥席上送吴黎二贡士下第归岭南】  
相思吴越已经春，此日相逢啼渼新。  
世路销魂惟有别，君今况是泣珠人。  

【毗陵道中】  
劳歌江上采江蓠，一日愁添鬓几丝。  
借问客心何处折，渡头灯火落帆时。  

【秋夜】  
蝉歇还惊络纬鸣，秋风忽已动江城。  
山窗寂寂无眠夜，梧落芭蕉听雨声。  

【醉起】  
山中长日卧烟霞，车马无尘静不哗。  
石上酒醒天已暮，一帘月色覆桐华。  

【嘲何生】  
洞房昨夜春风生，燕子重来花又新。  
帐里犹思返魂术，妆前仍作画眉人。  

【新红】  
珊瑚挂镜画双眉，罗绮娇春不自持。  
欲把花枝比颜色，海棠含露半开时。  

【为余上舍悼亡】  
黼帐香销宝镜尘，经过芳树不成春。  
蛾眉莫道为枯骨，犹作襄王梦里人。  

【赠歌者李节】  
弦上歌珠字字清，乍欢还怨不胜情。  
当筵醉杀新丰客，十四楼中第一声。  

【柳】  
南陌香尘逐马蹄，东园桃李共成蹊。  
春来树树花先发，独有垂杨叶早齐。  

【天妃宫看西域海棠（此花是永乐间中使郑和手植）】  
仙观台荒蔓草中，海棠一树太憎红。  
可怜亦是星槎物，不学葡萄入汉宫。  

【虎丘别友人】  
惜别衔杯过虎丘，行人无奈乱山愁。  
澄江一别秋风里，枫叶芦花是客舟。  

【代赛玉寄沈太玄】  
去年今日花前别，肠断《阳关一曲歌。  
谁解相思情更苦，思君泪比别君多。  

【题董姬描像寄远二首】  
山为眉黛水为裙，十二峰头一片云。  
寄与罗帏孤凤影，欲教无地不随君。  
自怜眉黛未全残，说与行人泪暗弹。  
君若比来思妾面，画中犹胜梦中看。  
张太学献翼一十四首  

【春闺病起和黄得之先生作】  
佳气抱房栊，年华自不穷。  
山将眉合翠，花傍镜分红。  
晓色罗衣上，春声燕垒中。  
犹怜芳树下，无力倚东风。  

【投赠兼视苏君楫沈元异】  
白门烟月胜扬州，十四楼中第一流。  
眉学远山余黛色，心将初柳结春愁。  
渡头桃叶王孙草，巷口乌衣客子裘。  
都市相逢多意气，与君同作五陵游。  

【集孙指挥宅】  
入林欣把臂，萧散欲飞翻。  
酒亦将军令，花仍处士村。  
清香浮画戟，残月上营门。  
无敌夸诗思，长城在五言。  

【有所思和黄吉甫】  
鸳鸯七十自成双，翠袖红颜映碧泷。  
淮水有时邀玉笛，秦楼无伴对银缸。  
梨云入夜长飞梦，桃叶乘春欲渡江。  
相望本无千里隔，共看明月照寒窗。  

【七夕同赵令燕赋】  
翠帐红妆送客亭，佳人眉黛远山青。  
试从天上看河汉，今夜应无织女星。  

【纪游二首】  
银河耿耿夜迢迢，月满关山旅雁高。  
明日孤帆去何处，秣陵秋色广陵涛。  
萍聚长干兴未穷，劳劳亭外起寒风。  
只今海内称兄弟，半在当筵气概中。  

【杜鹃花漫兴】  
花花叶叶正含芳，丽景朝朝夜夜长。  
何事江南春去尽，子规声里驻年光。  

【无题】  
燕子来时花又残，一宵明月两情看。  
春风吹遍王孙草，门外天涯去住难。  

【刘会卿病中典衣买歌者因持絮酒就其丧所试之】  
昨日经过欢燕时，满堂歌舞金屈卮。  
日日日斜舞长袖，夜夜夜深歌接。  
今日欢情犹未足，炙鸡絮酒还来续。  
何戡虽善歌，唐衢亦善哭。  
一生一死复一杯，或歌或泣还成曲。  
座上多白云，门前总流水。  
人琴叹俱亡，风流浑不死。  
十千五千未满杯，三弦四弦已盈耳。  
佳婿佳儿垞帐前，故人故宴帷堂里。  
山阳笛，伯牙琴，至今千载为知音。  
平生尊酒若常在，生死交情深不深。  

【再过刘会卿丧所卜胡姬为尸仍设双俑为侍命伶人奏琵琶而乐之】  
昨日经过旧堂宿，今日经过旧堂哭。  
交情今日尽凋残，草堂自此成幽独。  
追忆平生颜，宛然在心目。  
炙鸡絮酒去复来，素车白马情未足。  
君不见古人祭天亦有尸，迎尸今日迎胡姬。  
胡姬旧为门下客，曾问今宵是何夕。  
今日寓其神，栖其魄，笑语若平生，欢宴未终毕。  
坐上坐，身外身，此时此际相主宾。  
存殁几时分两地，宾主何曾是两人。  
谁谓君不起，音容忽凭几。  
胡姬代君饮，胡姬代君语。  
谁云君不知，对酒君不辞。  
谁言君不见，肝肠在颜面。  
两两为刍灵，侍立何亭亭。  
不知向秀《思旧赋，不为庾信《思旧铭。  
中郎虎贲意有托，不知为蝴蝶兮为螟蛉。  
一杯酹先酒，二杯献吾友，三杯且共斟，停云在郊薮。  
《前缓声连《后缓声，《大垂手兼《小垂手。  
一弹遽沉吟，再弹怆已深，三弄犹自可，四奏伤知音。  
君再生，我未死，相看半死生，何处分悲喜。  
一声《薤露杂《吴歈，一唱《阳关入《蒿里。  
思其人，到其堂，依然其处在，谁谓其人亡？  
予尝忤流俗，君偏嗜昌歜。  
今日胡姬为主人，朝云朝露迫我身。  
不及黄泉也相见，长踏陆土如沉沦。  
为君歌，为君舞，酒到刘伶坟上土。  
呜呼！酒到刘伶坟上土。  

【灯夕同陆姬过胡姬并怀侯双】  
君不见张敉名字在月中，又不见乞歌携妓张红红。  
灯火未然月未出，名字不闻五百弓。  
白月已来黑月去，三五能供几番醉。  
心计对饮同三驺，何如买笑携诸妓。  
街头巷口自为歌，博塞藏阄总成戏。  
昔年残腊逢春阳，然灯每夜客满堂。  
今夜朋来贫未足，酒过墙头食无肉。  
南方腾笑北献嘲，贱于犬马轻于毛。  
数点虽非九枝艳，也知今夕为元宵。  
夜未央，从吾好。身衣鹑，手执翿。  
酒因境多，年随情少。  
或云布衣雄世郑康成，或云叩门乞食陶渊明。  
绿烟朱火青楼起，一杯一杯情未已。  
放意且留欢，遗老堪忘死。  
陆姬立之监，胡姬佐之史。  
胡一抗吾吭，陆二提吾耳。  
忆昔侯姬尝去来，来时往往相尔汝。  
谓我非常人，爱我无常语。  
攀玩今宵少一人，安得侯双唤张敉。  

【月下戏示儿侄】  
夜色上星辰，秋来兴有神。  
好书仍诫子，盗酒亦娱亲。  
月作谁家客，风为我辈人。  
承欢在庭下，倍觉露华新。  

【张廉水乞予生祭奇其意而成咏】  
祭是生前设，魂非死后招。  
池台总长夜，薤露岂崇朝。  
入梦惊离合，迎神讶动摇。  
嗒然如隔世，云臼坐相邀。  
吴山人扩五首  

【桐江夜泊】  
系舟人语静，纤月映江波。  
木叶秋交下，山烟晚更多。  
隔云孤磬杳，照水一萤过。  
渔子间相狎，中宵发浩歌。  

【同白平溪宿古竺】  
天竺古名林，幽期晚共寻。  
涧阴藏宿雨，松籁答鸣琴。  
曲笕分泉细，荒除落叶深。  
中宵无一语，愈觉契禅心。  

【怀伯兄】  
老至无家别，飘零何处边。  
音书常不定，生死竟谁传。  
朔雁伤秋思，阴虫搅夜眠。  
空庭孤月下，顾影一潸然。  

【同华许诸君横塘舟中漫兴】  
四月溪深花气微，远烟明灭闪晴晖。  
柳条蘸水碧于染，麦穗连云黄不稀。  
双燕掠波分画浆，片霞生雨洒春衣。  
同舟况是高阳侣，汗漫三江未拟归。  

【赠水帘周道人】  
洞锁千峰紫气蒸，峭厓珠瀑乱漰腾。  
道人结屋云深处，自捣茶油供佛灯。  
谢布政少南一十二首  

【募兵行六首】  
玺书五道发甘泉，技俩兼收作控弦。  
募府未摅平虏策，县官先办犒兵钱。  
猿臂虬须不解文，生来提剑浊河濆。  
仇家莫记从前事，今日朝廷靖虏军。  
金勒雕鞍騕褭才，何须论价买龙媒。  
总拚乐土千人产，蹴踏沙场万里开。  
飞鞚尘中问酒家，帽檐犹戴射场花。  
弦筝今夕垆头醉，明日横戈度碛沙。  
殊才奇技互争夸，尽道玄枢自一家。  
神定座中占遁甲，机成空里扬飙车。  
酾酒椎牛出度支，绣袍错甲好男儿。  
书生握算休辞费，尽扫穹庐君始知。  

【府江杂诗六首】  
蛮烟不雨似云浓，白日阴阴惨澹中。  
炎气薰人冬亦暖，不知何地候春风。  
石滩激浪殷成雷，轻舸飘飘曲折开。  
水楼鞑舍横矛立，山洞猺人负弩回。  
冬炎卉木未萧条，暂倚蓬窗旅况销。  
树架绿垂君子蔓，崖林红破美人蕉。  
水落荒洲近客船，弯环苦竹剧钩连。  
风霜不到崖前木，鼠穴多歧有岁年。  
隘口分弓号摆滩，领班人戴白鹇冠。  
莫言南徼无冰雪，映日戈明水帐寒。  
落日官军举号齐，雕戈画盾障山蹊。  
不嫌铜斗通宵击，却厌斑鸡半岭啼。  
陈参议凤六首  

【秋日登雨花台】  
落叶山中寺，秋风江上台。  
凤城双阙迥，牛渚片帆来。  
繁吹暮仍急，清樽醉复开。  
东篱菊尚晚，留取尽余杯。  

【雨中酬诸君见过】  
久雨空堂静，高人载酒过。  
布袍同濩落，长铗任悲歌。  
水气浮高柳，秋容入败荷。  
明朝是九日，无菊欲如何。  

【戴文进溪山春雨图】  
林间雀声急，知有少女风。  
溪云挟雨至，倏忽弥春空。  
霏霏湿尽山桥路，行人冲雨行唤渡。  
沾泥涉险亦何为，兴来疑向若耶去。  
山环水绕路不分，绝径乃有逃名人。  
贪看秀色卷帘坐，不觉岚气侵衣巾。  
林花落地半随水，流向前溪犹未已。  
新水才添势正雄，客舟多系垂杨里。  
意匠经营何太奇，空堂素壁迥含姿。  
恍然对此翻自讶，如在山村看雨时。  

【藕花居】  
十里莲花过眼新，水风犹自起香尘。  
明年还约看花侣，来唤湖边雪藕人。  
许尚宝穀一十一首  

【星】  
丽天疑有质，连贝各呈辉。  
森布标分野，群来捧太微。  
宵占贤士聚，晓觉故人稀。  
独喜旄头落，天山奏凯归。  

【过德州】  
楼船御北风，渺渺过齐东。  
种秫生涯薄，诛茅结构同。  
日沉平野上，人语近村中。  
水面看牛斗，星槎似可通。  

【送汤世登】  
万里携家上海船，到时黎蛋拜车前。  
鲸涛蜃雾围官舍，铁树琼花照酒筵。  
验岁土人占草节，采珠波客候龙眠。  
遥知问俗经过地，停旆常投饮马钱。  

【集沈大理次韵】  
青鬓仙人列九卿，锦觞邀客对春城。  
筵前香篆将花气，院外松风杂鸟声。  
山带钟陵苍霭合，池分玄武绿波平。  
追欢近夜飘疏雨，归路垂鞭信马行。  

【赠何翰林致仕居金陵次文太史韵】  
金马来时动镐京，银鱼焚后别西清。  
才人岂厌承明地，高士原多谷口情。  
买得曲池堪斗鸭，种成芳树好藏莺。  
秦淮亦是机云宅，乡梦休过白苎城。  

【初夏偶成次薛考功韵】  
少日弹冠非贡禹，老来学圃似樊迟。  
平生爱我无如酒，凡事输人不但棋。  
一亩旧临佳丽地，四言新和《考槃诗。  
炎风朔雪年年转，裘褐无心总不知。  

【杂兴次罗赞善韵四首】  
住世谁看石化牛，寄生真梦蝶为周。  
因游淮水留孤艇，为看钟山结小楼。  
旧牍堆床鱼乱走，新篘入盏蚁先浮。  
杜陵自识吟诗趣，苦思何缘老未休。  
谷口无劳慕子真，白门我亦种瓜人。  
贫因好客常赊酒，老为祈年每赛神。  
独喜葵阴能卫足，翻嗟象齿竟焚身。  
秋禾夏麦谋生好，岁岁欣尝两度新。  
为谢山灵莫献嘲，年来泉石许论交。  
开轩不剪蘼芜草，上树能窥鸟鹊巢。  
竹坞有风门不闭，茶铛无火石频敲。  
闲中亦有关心处，药裹书签两未抛。  
静里浑将岁月忘，澄神端坐竹方床。  
济时已负廷三策，算老俄惊杖一乡。  
寸管窥天形太狭，北辕之越路空长。  
玄谈绮语知无补，不及潜心《道德章。  

【赠内】  
结褵独记少年时，转眼今看白发齐。  
老去真成鹿门侣，醉来曾笑太常妻。  
棋裁纸局闲频画，艇泛鱼波晚共携。  
却怪灯前询割肉，不知名姓隔金闺。  
附见  
☆许隚（三首）  

【晚泊毗陵有怀张文洲】  
迢递毗陵道，临流石阁重。  
西风疏雁阵，斜日变山容。  
树隐前村火，风传远寺钟。  
遥思张子野，杯酒正从容。  

【张舜卿园亭】  
绿阴深巷寂无哗，小结茅亭玩物华。  
花散余香来客座，竹分新翠过邻家。  
锦袍垂手闲调鹤，乌帽笼头自煮茶。  
况值承平常偃武，不妨诗酒作生涯。  

【送梅】  
烂熳南枝与北枝，残香落落影离离。  
多情明月还相照，无赖狂风且莫吹。  
纵饮不辞今日醉，算开犹是隔年期。  
最怜今夜黄昏后，寂寞微吟倚树时。  
附文衡山（一首）  

【刻竹诗】  
金陵城北嘉善寺有奇石景最幽。重阳日，文衡山、许摄泉同游，文题诗竹上云云，后书"丁亥九月九日，徵明同子嘉、彦明同子穀来，休承即刻诗大竹上"。好事者取诗竹制笔筒，今尚在王母丘家。  
萧萧落木带江干，剪剪幽花过雨斑。  
岂意旅游逢九日，共来把酒看三山。  
黄运判甲一十一首  

【对酒】  
齐瑟未工，楚玉奚辨。千仞蒙矢敫，一枝规晏。  
箕毕各肠，鹬蚌交患。枕边蝴蝶，隙中鹏璟。  
南阳结庐，西蜀焚栈。感兹醍醐，殉我皤弁。  
此乾此坤，此丘此涧。何虑何营，何真何赝。  
化凿为天，击唾成幻。  

【长门怨】  
翠华恩歇玉生尘，十二琼楼空复春。  
却为看花解憔悴，只应秋叶是前身。  

【唤客】  
来日桃花坞，烦君幸一过。  
人嫌开宴晚，花喜入茵多。  
雨过应沾坐，闲来好漫过。  
春风浑不惜，吹尽欲如何。  

【与董生对牡丹酌】  
春色醲如许，名花故自繁。  
春来翻更懒，花发与谁言。  
汝过苔应破，庭空竹尚存。  
一壶聊复醉，从此坐窥园。  

【夏日山斋】  
雨添春水漫，溪上鳜鱼肥。  
月出僧因过，船归鹊正飞。  

【出郭】  
出郭理蚕田，幽居此最先。  
莺啼江树杪，月抱野亭偏。  
社肉分邻叟，园丁了税钱。  
儿欢裒腊蚁，客过并溪船。  

【不寐二首】  
落月满江城，乾坤此夜情。  
檐楹河汉色，苍藓辘轳声。  
梦断嗟难续，年催思转萦。  
想因魔尽退，醒眼毕吾生。  
雨歇夜初霁，鹊飞星正疏。  
乾坤灯下影，魂魄枕边书。  
隔水分更漏，前身想木鱼。  
岑岑天欲曙，头白不堪梳。  

【十六夜祖董生北行】  
江南今夕月，清光犹似昨。  
君行背雁飞，明日堪谁酌。  
孤情月正中，照汝颜如削。  
愿君霜树年，遗风远摧薄。  

【静海寺与观颐夜坐】  
落木乱山巅，江楼雪夜船。  
山川千里外，风雨一灯前。  
白发翻歧路，清尊共昔年。  
浮生窥妄尽，今夕故依然。  
胡参议汝嘉六首  

【子夜四时歌五首】  
黄鸟鸣深林，往来疾于织。  
非无机杼声，其奈不成匹。  
（春）  
湘筠织成箔，瞥眼便相亲。  
漫将心附郎，别有帘外人。  
（夏）  
矰蛸网朱户，露叶藏暗萤。  
与君几日别，忽地秋风生。  
（秋）  
起来不梳头，冒冷弄冰雪。  
侬手原不寒，郎心为谁热。  
（冬）  
月照庭上雪，灿若玉玲珑。  
风吹雪如絮，飞入锦屏中。  

【白皦春辞】  
小窗西畔月轮斜，铜博山前散紫霞。  
宴罢不知春夜促，醉凭红袖看梅花。  
金举人大车一十九首  

【归途杂诗二首】  
我昔游齐东，数醉村家酒。  
今日经故途，访之寂无有。  
惆怅憩空林，偶值苍颜叟。  
为言遭岁凶，饥寒苦奔走。  
布褐不掩形，藜藿不充口。  
沟壑半流离，十室空八九。  
我闻涕沾裳，伫立不能久。  
寄谢当涂人，此意还知否。  
弱冠理玄训，文苑思驰声。  
奔走二十年，饥寒苦躬耕。  
苟禄非所甘，恣我遗世情。  
王充论《潜夫，子云著《玄经。  
昔贤获我心，所务身后名。  
勖哉事铅椠，姑以毕余生。  

【漂母祠】  
王孙去不返，淮水亦东流。  
宿草封遗冢，行人说故侯。  
荒祠黄叶暗，寒渚白蘋秋。  
一饭犹怀德，空悲云梦游。  

【祝禧寺访马承道】  
地僻秋堂静，琴书此盍簪。  
短檠禅榻暗，微雨梵钟沉。  
络纬鸣莎径，松杉绕石林。  
拥衾不能寐，山气夜萧森。  

【道中赠同行许仲贻】  
扃舟归旧隐，客路几登楼。  
以我十年长，同君千里游。  
愁颜对明烛，永夜听奔流。  
勿剪凌空翼，君知黄鹄否？  

【游能仁寺】  
落叶迷幽径，垂藤锁断垣。  
溪深晴浴鹭，树老昼啼猿。  
海气庭前障，天花雨外翻。  
坐来清梵永，尽日不闻喧。  

【游楷上人山亭】  
病起身犹健，登临兴不孤。  
石泉当户泻，山鸟入云呼。  
败叶秋皆堕，寒烟晚欲无。  
此中堪闭户，还拟著《潜夫。  

【陪徐子仁宿瑀上人房】  
平野千林雨，衰年七尺藤。  
独冲青嶂暑，来访白头僧。  
蔓草荒禅榻，虚堂耿佛灯。  
勿嫌山馆寂，长啸对孙登。  

【幽居】  
依依人境外，削迹散幽情。  
放棹晚潮至，开门春草生。  
青旌溪上浴，黄犊雨中耕。  
长日江村静，惟闻伐木声。  

【经废寺有作】  
金身随雨卧，绀户藉风开。  
听法龙辞树，翻经石掩苔。  
藤花檐际罥，木魅洞中来。  
涧道千年桧，山僧手自栽。  

【南邻】  
白发南邻叟，藏身水石间。  
长辞五马贵，独对万峰闲。  
瓶粟贫长乏，山松醉亦攀。  
时时邀我坐，明月踏歌还。  

【虎洞】  
灵山通上界，羸马涉遥岑。  
天净峰如掌，风悲虎出林。  
空岩春昼冷，石洞夜坛阴。  
渐悟真如性，还同出世心。  

【送汪汝玉守思南】  
谪宦从吾道，高名世所传。  
阴山藏疠鬼，瘴水发蛮烟。  
十口天边寄，孤帆海上悬。  
中原万余里，后会是何年。  

【山中柬高近思】  
闭户南山下，因君忆往年。  
狂歌瑶殿月，醉语石堂烟。  
白鹭洲前笛，青溪渡口船。  
清游亦中绝，出处信苍天。  

【游能仁寺】  
驱车南国破朝烟，醉扫苍苔石上眠。  
九月霜清猿啸苦，诸天风静磬声传。  
不堪摇落逢秋日，况复蹉跎入暮年。  
问水寻山聊尔尔，拟将穷达任皇天。  

【寺中答高近思】  
曾向长干寺里来，高情逸兴愧君才。  
夜坛得句惊山鬼，秋壁穿云破径苔。  
明月听箫缑氏岭，芳春对雨越王台。  
重来往事如流水，笑指山桃五度开。  

【雨花台观月】  
高台上与碧云齐，坐看冰轮出海西。  
吴苑参差双阙迥，楚天高阔万峰低。  
灯悬村落昏初见，帆出江烟远欲迷。  
疑向广寒归路晚，满身风露夜凄凄。  

【山中对雨】  
高树长风搅夜深，江云挟雨结层阴。  
龙含毒雾天俱障，水长重滩石半沉。  
乳燕将雏冲黑雾，行人驱马出青林。  
自将鼓瑟消贫病，岂怨山中十日霖。  

【赠蔡内翰九逵】  
清朝散史鬓毛斑，江左词人数往还。  
彩笔调高追汉代，玉堂官冷压仙班。  
醉攀春柳晴看月，卧放晨衙早闭关。  
他日思君寻旧隐，荷衣冲雨洞庭山。  
金秀才大舆二十六首  

【与文源朱二过溧阳道上二首】  
侵星发徂辆，悠悠即长路。  
家人前致词，问我将焉赴。  
躬耕苦旱干，何以资朝暮。  
衣食事奔走，晨寒犯霜露。  
枫林号夜乌，宿草栖寒兔。  
轻烟动虚里，崩沙依浅渡。  
凄凄浮客心，黯黯长天雾。  
逍遥思孔桴，濩落嗟庄瓠。  
去去返蓬蒿，脱粟安所素。  
路歧苦奔峭，村舍多萧索。  
远水明石渠，疏雨散林薄。  
唧唧栖鸟喧，澹澹油云幕。  
颓阳即主人，野饭开山酌。  
穷途赖所欢，言笑解寂寞。  
丈夫江海心，何事劳羁缚。  
弭棹息远游，长歌耕负郭。  

【移居】  
素心厌嚣杂，移居入穷巷。  
本无卜宅心，所贵寡轮鞅。  
草虫鸣树根，秋花旅阶上。  
三径竹阴多，一尊时独赏。  
荆扉白日掩，事罕绝尘想。  
不见古台榭，今来唯草莽。  
愿言谢天伐，穷居逃世网。  

【塘中亭子初成】  
抱僻爱丘壑，缘厓筑幽居。  
虽无墁垩工，清旷情可舒。  
陶子乐容膝，诸公甘草庐。  
达人贵适意，岂必轮奂俱。  
山桃发当户，岸柳垂前除。  
青柯集鸣鸟，碧水浮游鱼。  
禾黍被阡陌，鸥鹭戏菰蒲。  
高天豁朗霁，和风飘轻裾。  
朋徒时枉临，命仆具园蔬。  
一觞自斟酌，清言常晏如。  
悟彼蟋蟀咏，逍遥百虑袪。  

【中秋夜中秋堂对月】  
金素动四野，佳气集林塘。  
中天圆景来，冉冉扬清光。  
芳池含微波，流萤曜中堂。  
良觌侈高会，促席飞华觞。  
楚舞振鼍鼓，吴歈定空桑。  
丝竹间哀响，云霞乍低昂。  
人生宇宙中，欢宴不可常。  
名园秀且丽，秋夜清且长。  
醉歌淹永夕，清光未遽央。  

【江上送陈元甫还江西】  
送君江上路，心逐断云飞。  
野饭投孤馆，寒霜照客衣。  
鸟冲黄叶下，潮带白蘋归。  
故国方兵火，山中昼掩扉。  

【幽居五首】  
篱落豆花满，阶除苍藓多。  
微云翻早雁，轻雨滴寒莎。  
负手看青竹，牵衣爱绿萝。  
萧条扬子宅，独酌有长歌。  
身世凭谁问，行藏祇自知。  
一尊方独酌，四韵忽成诗。  
绪风翻去叶，零露泣疏枝。  
人世从歧路，谁堪咏《五噫。  
老去成疏懒，诗书性独偏。  
闲看扬子赋，细读《马蹄篇。  
绿水偶垂钓，青山忽在前。  
不愁金错罄，时有卖文钱。  
仄径丛残草，颓垣倚细花。  
青鞋寻社远，皂帽任风斜。  
院静添秋色，窗虚驻晚霞。  
荷蓑翻豆圃，把酒问渔家。  
凉风歌蟋蟀，秋日赋闲居。  
酌醴愁心薄，谈空俗累虚。  
果悬随鸟啄，诗罢命儿书。  
何必颜渊氏，当年独晏如。  

【秋日同金在衡过天界寺】  
老去厌纷华，来寻静者家。  
午香飘石鼎，中饭出胡麻。  
古树秋生耳，疏枝晚缀花。  
蒲圃对支许，终日共趺跏。  

【沂水道中过教寺】  
村落藏孤寺，疏松一径幽。  
经年无客到，终日有寒流。  
青壁衔初照，黄沙拥断丘。  
平生江海性，下马一登楼。  

【登青州城楼】  
丽谯沧海畔，南客一登临。  
四野平沙合，孤城远树深。  
古隍无积水，飞阁有栖禽。  
日落山风急，凄凄伤远心。  

【广福寺】  
四面松杉合，中林一径开。  
僧房依乱石，画壁暗深苔。  
风卷堆沙入，云移海气来。  
潇条空谷里，松柏暮生哀。  

【雨后闻蝉】  
一雨生凉思，羁人感岁华。  
蝉声初到树，客梦不离家。  
海北人情异，江南去路赊。  
故园儿女在，夜夜卜灯花。  

【秋日与徐比部宿栖霞寺云谷僧房】  
仙郎乞假白云司，蹔向东林问远师。  
仄径虫喧秋露后，空堂人语夜灯时。  
天花不着山中树，细水争流石上池。  
灰劫莫教伤往事，且看明月倒金卮。  

【客舍病中怀康裕卿兼寄顾氏兄弟】  
越客侨居建业城，白门花月几同行。  
别来穷海青春歇，望入长天暮霭生。  
离恨自惊随积草，乡心翻厌听流莺。  
虎头兄弟追欢日，应念文园病马卿。  

【白下春游曲七首】  
江南春暖杏花多，拾翠寻芳逐队过。  
满地绿阴铺径转，隔枝黄鸟近人歌。  
凤凰台上草如烟，两两红妆娇可怜。  
笑折桃花翻彩袖，醉攀杨柳落金钿。  
白马金鞍游冶郎，醉携红袖上梅冈。  
银钿金雁春风里，指点江山坐夕阳。  
双飞蛱蝶恋青莎，逐队流鱼泛碧波。  
共买杏花村里酒，来听桃叶渡头歌。  
长干寺前花不稀，浅红深白映山扉。  
楼头载酒看花坐，堤上行吟踏月归。  
何处佳人婀娜妆，青山初日炤流黄。  
轻罗半掩金跳脱，春寺烧香绕画廊。  
台城东望树苍苍，玄武湖春碧水长。  
晴雪乱翻飘蛱蝶，锦云如砌宿鸳鸯。  
郭山人第六首  

【钱塘雨泊】  
一片迎潮雨，钱塘泊岸逢。  
烟明六和塔，云暗两高峰。  
茶熟篷窗火，香残野寺钟。  
湖头旧游路，湿翠想高松。  

【出扬子桥喜见江南山色】  
小艇淮南道，经过无限情。  
可怜扬子渡，不见海潮生。  
水断瓜州驿，江连北固城。  
涨沙三十里，树杪乱山横。  

【喜吴翁升见寻遂移就松下榻】  
独有高松下，偏宜日暮时。  
野烟空翠合，丝雨半帘垂。  
下榻元无住，逢君似有期。  
不因成胜赏，何以慰遐思。  

【立秋日忆陈从训将至燕都】  
黄鸟忽飞过，窅然思故人。  
不知千里外，若个酒杯频。  
客路燕山晓，河桥御水滨。  
焦山凝望处，梧叶下秋旻。  

【咏井底花影赠李太常】  
素绠夜不垂，寒波晓含洁。  
娇英被银床，葳蕤弄澄澈。  
对月还对镜，堪赏那堪折。  
细读太常诗，泠然莹冰雪。  

【宿象山下刘权家简澜上人】  
我宿象山下，薜门潮一湾。  
为寻焦隐君，太山今又还。  
田家恐漂麦，扰扰趋林闲。  
白发一老翁，倚树遥相扳。  
把臂一问之，颇觉开心颜。  
呼儿摘韭花，携筐弄潺湲。  
粉蝶不妨雨，乱飞绕双鬟。  
土壁积檐溜，苔藓成斑斑。  
浊酒无劝酬，满饮歌南山。  
心将平等观，身已离尘寰。  
忽怀古祠下，老僧应闭关。  
明日渡江去，慈云相对间。  
盛贡士时泰三十七首  

【拟古诗七十首（录一十三首）】  
（万历改元，予因陪贡寓娄水，于俞仲蔚邂逅顾按察，投诗为赠，婉娈绸缪，不我遐弃。离筵既陈，贻以王凤洲先生《拟古诗，披省慨然，因次其韵，三日而毕。）  
陈思王植赠友  
往祚颓已久，大业缅方新。  
仰视圣皇德，承胤为我亲。  
暇日荷休明，高馆集众宾。  
中厨列庖馔，水陆备鲜鳞。  
凉风起天末，皓月照秋旻。  
感此四海士，无言越与秦。  
共生盛明世，矫矫如凤麟。  
芳茵吐华烛，气蒸为烟云。  
酒行不停觞，循转犹车轮。  
挥毫赋诗篇，影落响必臻。  
泛泛邺河水，同为藩翰臣。  
忝承宗社寄，金圭积我身。  
管弦娱耳目，佳人世所珍。  
常恐远志促，有怀不及伸。  
愿同慷慨士，居处得依仁。  
庶以展节义，岁晏奉殷勤。  
应文学玚侍集  
华堂秉列炬，光景中夜全。  
欣此良宴集，侍坐俱忘还。  
自惭铅椠徒，得以厕芳筵。  
四座尽妙士，醉后唱高言。  
挥毫不停飞，侍女出邯郸。  
年齿二八余，桃李为面颜。  
促膝进旨酒，雕楹奏鹍弦。  
一饮尽百卮，不惜年岁捐。  
岂不念穷困，所托在芝兰。  
馨香入怀袖，永矢愿弗刊。  
张黄门协苦雨  
凄凄三秋时，寒风夜及朝。  
霖雨天中来，湿我旌与旓。  
我本从征士，道路走已交。  
飘飘如飞燕，不得归故巢。  
腹饥衣又薄，海隅久飘飖。  
盛年不可再，壮志日已消。  
逆旅逢主人，四壁多矰蛸。  
自我于役来，愁多欢弥劭。  
况此观获时，中心感田苗。  
漂泊不可拾，弃此东作劳。  
双泪落已尽，私意犹自胶。  
哀哀发短咏，聊以奏长谣。  
居人如见和，丝竹奚相嘲。  
郭弘农璞游仙  
曾读海岳传，天地以为家。  
岂羡人世荣，倏忽如蕣华。  
三岛多奇峰，金银生异花。  
不饮亦不食，但思餐云霞。  
云霞结彩绣，文螭为轻车。  
佐佑有玉女，婉娈成姻娅。  
下视东陵生，空种青门瓜。  
终身辞一侯，不解为丹砂。  
丹砂信可学，仙路原非遐。  
支道人遁赞佛  
震旦值熙阳，首夏时清和。  
缅怀鹫岭地，兹夕降奢摩。  
明星一悟法，慈悲周九阿。  
撚花陟宝座，花影何婀娜。  
阿难笑传意，外道生障魔。  
岂期一茎草，可为千丈柯。  
历劫已无数，未来今已过。  
嗟予禀夙愆，幸得渡慈波。  
巍巍鸡足山，众宝何嵯峨。  
一自法鼓息，昏夜徒吹螺。  
禅解既已鲜，支离何众多。  
空有澄观理，不聆帝子歌。  
遂使阎屠人，终日疲婆娑。  
真性了无取，千载如一俄。  
颠倒识浪中，仡仡复蹉蹉。  
哀哉此众生，忍闻修多罗。  
渡海必以筏，无筏难涉河。  
渡竟还自渡，由旬与刹那。  
寄言后世士，讽诵无怠跎。  
梁简文纲闺怀  
罗衣空自熏，舟航不惭憩。  
情知流水长，自恃剪刀利。  
将刀欲割水，如花还引蒂。  
欢悰自久蹔，侬情无难易。  
朝旭忽杲杲，夜漏复丁丁。  
妃子怀湘浦，文君问长卿。  
何水部逊示寮  
流英辞嫣红，芳苔敞初碧。  
感兹春日晴，欣此夏云色。  
高天下薰风，中林启瑶席。  
闲怡众蔚舒，静悦清商激。  
怀中瑶华音，门前车马客。  
怀刺始见投，牵裳不假帻。  
容辉一以遘，琴樽惬所适。  
骂坐无往人，投辖有新迹。  
幸此休沐闲，无言朝请迫。  
明星方在户，鸡鸣以为则。  
吴记室均春怨  
春宵难孤眠，清晓易双曙。  
既自未逢新，那能不怀故。  
新欢犹水萍，故人似风絮。  
寄衣今已迟，裁书昨复误。  
祗对银缸花，不识金微路。  
干戈信纵横，营垒几屯聚。  
未见奏凯还，更闻代人戍。  
岂忘君年衰，复恨妾颜暮。  
流机积寸丝，剪刀惊尺素。  
徘徊明月前，形影自相顾。  
崔员外颢游侠  
生长在大梁，好与侠少游。  
侠少有骏马，银鞍千金锼。  
晓日骑马出，夜听弹箜篌。  
酒酣不自惜，掷与黑貂裘。  
平生重然诺，不解轻为愁。  
英风满人口，姓名遍皇州。  
摴蒲名花下，挟瑟楼上头。  
昨成辽海勋，得赐双旗斿。  
肯学蓬累人，栖迟老一丘。  
功名不解取，白首常多忧。  
岂知公孙弘，终拜平津侯。  
岑嘉州参塞宴  
苜蓿遍原野，春来马多肥。  
今日烽燧静，聊以解征衣。  
置酒召朋侣，日暮不见归。  
何处射猎去，貂裘间轻绯。  
昨日已赐爵，前时初解围。  
军中重胆略，无如君所为。  
醉拥美人坐，不惜双珠琲。  
门前罗金钲，庭中插羽旂。  
锦瑟时一弹，空侯在中帏。  
杯行不知算，入手如欲飞。  
为谢众宾客，四座多光辉。  
何以报天子，从今羽檄稀。  
高常侍适咏途  
孟渚多悲风，入夜复及朝。  
春来渚水绿，爱此颜色娇。  
凌晨骑马出，射落云中雕。  
自从服官来，身得为下僚。  
封丘一作尉，始觉身为劳。  
归家视妻子，短发何萧萧。  
入官已三日，暗觉秋风摇。  
人生贵适意，何不归掷枭。  
里中诸年少，安用折简招。  
在昔马相如，曾题万里桥。  
何如拥文君，犊鼻谢金貂。  
始悔出门意，道途空寥寥。  
李翰林白自明  
从来解歌人，古时有秦青。  
酌酒不得见，为我陶性灵。  
空与龌龊士，拘然同一形。  
红颜一以变，鬒发将成星。  
狂来且须饮，罄此双玉瓶。  
暂醉花下眠，忘此春冥冥。  
葡萄夏初熟，颗颗如紫玉。  
凉月夜不扃，遂向月中宿。  
月中有嫦娥，应来下相逐。  
携我上天去，姓名抛鬼录。  
我愿为嫦娥，从新制歌曲。  
一醉十万龄，翻嫌药杵促。  
素娥不知数，一一向我瞩。  
我把白榆浆，顷刻变醽醁。  
素娥意不投，掷我下海舟。  
长风三万里，知向何方游。  
龙宫敞双阙，阍者反见求。  
问我名与姓，身上云烟浮。  
但知去所向，不计来何由。  
我见长须宰，呼为人世囚。  
送我上天界，焉能处中州。  
海波遂腾沸，浪起如山丘。  
杜员外甫述贬  
自予来巴州，得继昔贤后。  
游览锦官城，功名奚所取。  
溪边一草堂，缚茅自吾手。  
宾朋虽众多，性情无所偶。  
醉来赋新诗，豪荡不复有。  
建安与西京，肯为人轻售。  
骑驴自暮归，秋风甘白首。  
面目虽已黎，精神日抖擞。  
丈夫抱经济，进则夔龙耦。  
思以拯苍生，勋庸高北斗。  
肯为升斗粟，易我平生守。  
朝夕贵人前，奴颜效奔走。  
皇天有深仁，兹贬意诚厚。  
昨游孔明祠，眼见柏纹纽。  
扶汉岂不劳，三分帝所受。  
下视曹与孙，心术一何丑。  
觊觎窃神器，不出汉廷授。  
一时忠义人，粉身向齑臼。  
譬彼大厦颠，一木焉能救。  
我今濩落来，所赖惟亲旧。  
君王恩未酬，交结得朋友。  
于以栖余龄，没齿亦何咎。  
所存喘息在，居然共田叟。  
饥寒良切身，履穿还露肘。  
在处与冷汁，聊以充吾口。  
意气干云霄，自知未为负。  
岂为活斯须，所贪在杯酒。  

【园居赠客】  
衡门稀客至，翛翛静读书。  
疏帘映秋水，细藻浮游鱼。  
款言落日下，酌酒凉风初。  
出门见黄叶，相送随阶除。  

【同金子坤陪群公登雨花台】  
绀殿珠宫结驷行，登台共豁远游情。  
林花雨霁双峰出，云木凉生一鸟鸣。  
禁苑晡烟开树色，秦淮春水长潮声。  
却因楚使夸云梦，愧作诸生赋帝京。  

【福安院同慧生闲步】  
玄晖曾弭节，太白亦题诗。  
京邑非前事，新林似往时。  
山深秋气重，谷远罄声迟。  
不为逢支遁，幽怀孰与期。  

【宿断臂岩】  
群山回合处，栖息祇萝烟。  
万木迎寒脱，孤灯入夜悬。  
月同僧意寂，风与客怀牵。  
林外双峰影，高楼对独眠。  

【燕子矶】  
渺渺寒潮带石矶，潮声山色两相依。  
阴云翻浪明秋日，霞气蒸林生晚霏。  
巴蜀船从巫峡下，荆吴人自海门归。  
听歌酌酒银河曙，坐见高天一雁飞。  

【城山六言四首】  
微雨才沾麦脚，软风刚报花枝。  
田舍春光几许，江南上巳临时。  
禾黍平连远陌，牛羊半下重冈。  
花影垂帘弄色，茶烟隔屋吹香。  
樵语深林若啸，泉声隔树如雷。  
少妇机丝未罢，老翁社饮初回。  
曲涧鱼游碧藻，寒莎蛩响千林。  
西社归因卖畚，东邻出为修琴。  

【宝应朱公曾乞蒲团于僧润归榇江州润乃买舟赴葬挂树而去】  
生前曾与结幽期，身后冥交独有师。  
为挂蒲团思往日，因弹锡杖忆当时。  
泪随雪片应难尽，情断风灯总自持。  
法力护来还不灭，年年慧树长新枝。  

【寄武林朱九疑】  
湖上轻风拂柳条，美人吹笛向平桥。  
欲知胥浦潮初退，正是秦淮雪半消。  

【同李子馀过彬公兰若】  
讲堂丛竹旧，相忆对香烟。  
萚谢莺啼后，苔生燕乳前。  
浮生看逝水，湿泪落空筵。  
独有诗名在，应知满大千。  

【偶然作】  
酒醒闻雨响，况复在山村。  
木叶知时序，鸡声识晓昏。  
七弦频寄兴，二亩足为园。  
清净元无字，逍遥剩有言。  
未能离世网，聊且寄丘樊。  
白足人为侣，玄同道作门。  
茅茨临谷口，烟火出云根。  
为报陶弘景，何时辞帝阍。  

【过上庄访笪居士】  
独行深树里，细路绕茅堂。  
山色迎人出，梅花度水香。  
燕泥留雨气，鱼藻入天光。  
住近石桥畔，村沽夜可将。  

【赠蔡公子】  
桃花落尽客重来，明月高天照酒杯。  
最爱主人年少日，淮阴市上钓鱼回。  

【城山访邻叟】  
独是躬耕处，相依亦有君。  
山从千嶂绕，径向一林分。  
水满渔竿觉，苔香屐齿闻。  
从余深隐好，莫使勒移文。  

【望凭虚阁外山色赠詹东图因寄陈仲鱼】  
春云如黛点钟陵，湖水生波尽解冰。  
几处东风回弱柳，千岩雨色润垂藤。  
香筵宝座初闻梵，塔院莲龛正试灯。  
阁上莫辞同醉酒，望中原草渐层层。  

【松屋】  
高松暑不侵，芭蕉堕新绿。  
茅亭有高士，清溪时濯足。  
天风吹葛巾，醉向亭中宿。  
悠然忘市朝，醒来饭黄犊。  

【和人游北固】  
岁暮将何适，三山烟雨边。  
日明知海气，云尽识江天。  
古树开僧寺，寒潮荡客船。  
登临殊有意，濡足祗堪怜。  

【题史痴翁画】  
老树丫牙铁作柯，乱竹纵横拂云起。  
谁知一段秣陵秋，写在痴翁半边纸。  
痴翁痴翁蓬莱精，有时拈笔人皆惊。  
想见卧痴楼上景，狂歌醉舞鸣秦筝。  
我本大城山里客，看君图画来君宅。  
出门却被强题诗，坐对疏棚豆花白。  

【贮香室（《山云馆杂咏）】  
花开研池傍，花落研池底。  
洗研译经时，斛尽龙池水。  

【桧径】  
苍色映池水，萧萧生暮寒。  
有时秋雨中，遥见山僧还。  

【张玄超自海上寄书问连城生消息】  
若问青楼娼，芳年二八强。  
轻罗不遮面，绣户自焚香。  
对客时题句，怀君每断肠。  
倘能贻锦字，犹胜梦高唐。  

【酬梁伯龙】  
寄迹山中漱碧泉，不将车马老华年。  
青鞋迹遍川原底，《白苎歌传妓女先。  
雨湿絮粘骄马辔，风吹酒绉玉鳞船。  
秣陵秋老芙蓉发，迟向江头看月圆。  
陈宁乡芹四首  

【送黄淳甫还吴门时倭乱甫定】  
忆君还故宅，追叹昔年违。  
花倚新枝笑，人随旧燕归。  
川原春日澹，桑梓暮阴稀。  
挂壁余孤剑，依然夜有辉。  

【九日长干寺别友人】  
精舍长干绕，清池曲路通。  
双桥云影上，疏雨梵声中。  
晚岫沉孤翠，秋英吐艳红。  
嘉辰聊一醉，世路漫西东。  

【季冬溪阁别张幼于】  
即见雕栏外，丝丝柳拂头。  
水平桃叶渡，花碍木兰舟。  
定拟寻春至，仍须下榻留。  
只怜君去日，雪洒翠云裘。  

【和寒山子诗】  
青烟紫雾夕冥冥，似雨飞泉满户庭。  
白日山人无一事，水精帘下阅金经。  
姚嘉州汝循五首  

【晚归田庐】  
纡曲春山路，行来日已昏。  
萧然茅宇内，不尽白云屯。  
犬吠初生月，人归半掩门。  
一杯灯影下，幽思共谁论。  

【雨后行园】  
山园积雨后，步屟惜余春。  
柳似酣眠客，花如倦舞人。  
啼莺上乔木，迸笋过比邻。  
韶景行看尽，嬉游可厌频。  

【秋日闲居】  
曲巷人踪少，闲门秋草深。  
露香催酒兴，月皎逗琴心。  
园果纷堪摘，池莲冷欲沈。  
重阳佳节近，风日快登临。  

【宿三山别业】  
秋深寒露候，地僻水云乡。  
落日枫千树，残霞雁几行。  
桂香清小院，蛩语近匡床。  
自卧沧洲稳，逾憎世路忙。  

【柏坊驿题壁】  
风雨萧萧滞客程，荒亭独宿峭寒生。  
今宵羁思知多少，听尽千山堕叶声。  
莫贡士是龙三首  

【得顾茂俭书及所著离思赋怅然有作】  
绿鬓伤春卧薜萝，青山起色近如何。  
惯看交态尊前好，较是君情别后多。  
明月自裁希逸赋，片云闲伴莫愁歌。  
家人倘问风尘色，慷慨中原但枕戈。  

【赋得窗中度落叶二首（青溪社题）】  
绮疏临野渡，秋树响前林。  
飒飒含风入，纷纷逗雨深。  
拂来红袖掩，积处绿尘侵。  
谁送哀蝉曲，无端搅客心。  
独树萧萧下，边淮正可怜。  
误投斋阁里，不似御沟前。  
酒户惊秋梦，翻经助夜禅。  
江潭凄恻处，但莫问长年。  
张临清文柱二首  

【惜别】  
惜别复惜别，残更为尔遥。  
青枫薄命叶，黄柳断肠条。  
天迥迟寒雁，江空急暮潮。  
秣陵烟雨际，留得鬓萧萧。  

【窗中度落叶（青溪社题）】  
袅袅回风下，萧萧薄岁阴。  
一山方隐几，片雨自前林。  
重以轻霜色，凄其入曲心。  
高居尚摇落，不敢更登临。  
李临淮言恭七首  

【访杨逸人山居】  
野人高卧处，只在白云颠。  
绝壁疑无路，深林忽有烟。  
门开千树上，犬吠一峰前。  
尔亦扬雄辈，山中独草《玄。  

【山居乐二首】  
一径杳无车马，万山忽有人家。  
相问不知岁月，惟见开花落花。  
夜静白云鹤睡，春深红树莺啼。  
若问幽栖何处，胡麻流出山溪。  

【村晚】  
山下数声犬吠，村中几处人归。  
短笛醉横牛背，斜阳正对柴扉。  

【晓渡】  
烟树晓栖鸦，长汀带白沙。  
中流聊击楫，新水快浮槎。  
云与人争渡，春随客到家。  
遥知飞彩日，开满石城花。  

【晓发应城】  
古道风烟接，天涯晓梦迷。  
猿啼千树露，人过一村鸡。  
远浦余灯暗，隔林残月低。  
此时有高卧，予独愧羁栖。  

【汉江城楼】  
楼阁依山出，城高逼太空。  
帆樯入烟雾，波浪过帘栊。  
灯火深林里，星河流水中。  
人家半渔者，蓑笠挂秋风。  
附见金陵社集诗（一十六人三十二首）  
（海宇承平，陪京佳丽，仕宦者夸为仙都，游谈者指为乐土。弘、正之间，顾华玉、王钦佩以文章立瑽，陈大声、徐子仁以词曲擅场，江山妍淑，士女清华，才俊歙集，风流弘长。嘉靖中年，朱子价、何元朗为寓公，金在衡、盛仲交为地主，皇甫子循、黄淳父之流为旅人，相与授简分题，征歌选胜。秦淮一曲，烟水竞其风华；桃叶诸姬，梅柳滋其妍翠。此金陵之初盛也。万历初年，陈宁乡芹解组石城，卜居笛步，置驿邀宾，复修青溪之社。于是在衡、仲交以旧老而莅盟，幼于、百穀以胜流而至止。厥后轩车纷遝，唱和频烦，虽词章未娴大雅，而盘游无已太康。此金陵之再盛也。其后二十余年，闽人曹学佺能始回翔棘寺，游宴冶城，宾朋过从，名胜延眺，缙绅则臧晋叔、陈德远为眉目，布衣则吴非熊、吴允兆、柳陈父、盛太古为领袖。台城怀古，爰为凭吊之篇；新亭送客，亦有伤离之作。笔墨横飞，篇帙腾涌。此金陵之极盛也。戊子中秋，余以银珰隙日，采诗旧京，得《金陵社集诗一编，盖曹氏门客所撰集也。嗟夫！日中月满，物换星移，舟壑夜趋，饮猎旦改。白门有乌，无树枝之可绕；华表归鹤，怅城郭之并非。撰文怀人，吁其悲矣！谓我何求，亦无瞢焉。）  

【集鸡笼山赋得台城怀古】  
柳应芳得离字（别见）  
台城遗迹动凄其，总为前朝足乱离。  
旧路人非芳草在，故宫春尽落花知。  
江山白首犹余恨，鸟雀黄昏亦自悲。  
更是伤心张绪柳，年年空被野风吹。  
王嗣经得高字  
嗣经字曰常，上饶人。故姓璩。身魁梧，多笑言，吟诗不辍。面圆而紫色，人戏呼为蟹脐，王笑而应之。博学多撰述，有《秋吟八章，一时传之。  
湖山迤逦接亭皋，前代遗踪有石壕。  
别殿珮环归杞棘，修陵凫雁出蓬蒿。  
台荒过午樵歌入，寺近经时梵铎高。  
肠断覆舟山下路，年年春草似青袍。  
张正蒙得凝字  
正蒙字子明，江宁人。居通济门外之罾湾，临河结庐，柴门昼闭。带索拾穗，未尝俯仰于人。年逾九十，隐沦终老。今体诗几万首，今刻其什一，顾邻初为序。  
台城一上路层层，景物萧条感慨增。  
玄武湖秋鸿雁下，华林园泠露霜凝。  
空山僧寺三更磐，隔岸人家半夜灯。  
霸业只今消歇尽，惟余明月照金陵。  
陈仲溱得台字  
仲溱字惟秦，侯官人。性拙直，寡言笑，与人交接，言辞少拂即掩耳而去。诗苦求工，不惬意不止。每出其诗示人，以手按纸，手颤口吟，人或诵其诗，口喃喃与相应和，其自喜如此。  
平湖一片浸崔嵬，城近黄昏鸟雀哀。  
春草自深沽酒市，天花空落讲经台。  
云埋故垒谁为主，水出青溪更不回。  
六代兴亡成旧梦，翠华驰道上苍苔。  
吴文潜得阳字  
文潜字元翰，莆田人。孤癖苦吟，诗不多作，或累月始成一章。弃家学道，寄食武夷山中，数载后剃发为僧。  
谩将遗迹问齐梁，寂寂台城露草荒。  
废井尚封陵寝气，初钟不唤景阳妆。  
苍茫野水迷官道，高下寒山出女墙。  
还忆诵经梁武帝，临风倚树吊斜阳。  
程汉  
独上台城望远空，当年遗迹动悲风。  
怀春罗绮旗亭外，向夕牛羊辇路中。  
几寺残碑深野草，故宫眢井落梧桐。  
只今多少兴亡感，湖水苍茫背郭东。  
姚旅  
苑城遗迹尽烟霞，草色登台起暮笳。  
地卷豹湖埋帝辇，山横雉堞抱人家。  
风来百舌听经鸟，露泣胭脂坠井花。  
估贩还寻芳乐路，酒帘不动夕阳斜。  

【集臧晋叔希林阁寓目钟山诗】  
臧博士懋循  
钟山郁佳气，龙变与云蒸。  
君看芒砀泽，何似望舂陵。  

【集沈氏水亭饯送曹能始北上诗】  
臧懋循  
相送江亭暮，尊空客渐稀。  
杨花不解别，到处逐君飞。  

【后湖看荷花共用水香二韵】  
王野（别见）  
芬馥满湖田，烨烨朝霞绮。  
朱颜笑倚风，分影与秋水。  
吴兆（别见）  
松杉交翠夹堤长，莲子花开满署香。  
玉溆覃拖深覆艇，碧潭历乱密迎榔。  
红舒粉饰齐金制，星缀霞蒸鄂绣张。  
茎刺健能栖翡翠，藕肠弱可系鸳鸯。  
已钟秀丽三山色，复染铅华六代妆。  
城带夕阳翻堞影，岸萦芳草映苔光。  
珠擎既爱田田叶，规接还怜各各房。  
爽气惊林知露早，阴岚拂槛觉杯凉。  
西园夜月同飞盖，南国秋风藉作裳。  
何幸承君生顾盼，岂辞零落委寒塘。  
梅主簿蕃祚  
山翠重重傍湖起，北柳南杨映湖水。  
水态秋来锦不如，宛转荷花三十里。  
底用花开十丈长，绕堤无处不闻香。  
叶密花深难辨色，红衣绿羽斗鸳鸯。  
陈寺正邦瞻（别见）  
绿水红蕖欲断肠，可怜秋色似横塘。  
晚风不见木兰枻，明月无人花自香。  
曹评事学佺（别见）  
法曹清杀大堤傍，路入荷花不觉长。  
为惜六朝余绮丽，还邀群彦醉壶觞。  
烟轻故罩新开粉，风细时吹不断香。  
彩躭底须愁荡却，文鸳偏自解成行。  

【七夕公宴诗】  
陈邦瞻赋得博望槎  
梧桐声脱秋声起，迢迢秋色澹如水。  
天上佳期玉露中，人闲良夜金波里。  
此时汉使向河源，此夕乘槎犯斗垣。  
但惊城舍严官府，那识天孙遇河鼓。  
云阶月地难久留，飘然枯木复乘流。  
归来不问成都卜，肯信身亲见女牛。  
从此人疑有天路，俱言河汉清可度。  
帝子英灵空有人，千秋别泪自沾巾。  
可怜匹练高楼色，年年愁杀问津人。  

【送梅主簿子马之长沙】  
王野  
青山满画舫，盖影漾通津。  
秋减江南叶，凉生水上蘋。  
人同梁燕别，月共旅愁新。  
盛世长沙好，之官异楚臣。  
胡潜得深字  
忆子脂车久，淹留乃至今。  
离情吴市酒，秋色楚臣心。  
傲逐世途减，贫怜宦后深。  
襄阳问耆旧，挥手岘山岑。  

【送曹能始还闽中（各拈古诗一句，分赋七体，以次成篇）】  
（新安谢陛少连序曰："出幽溺职，北山致使移文；充隐来征，南山嗤为捷径。是皆方内方外，徘徊并有所縻；以故匪介匪通，进退两无所据。能始先生丰神璧立，謦咳玑驰，技擅雕龙，名齐绣虎。陈瑚登琏，昭回云汉之章；漱石枕流，癖有烟霞之锢。南都法吏，西署闲司，为政无苛，自公多暇。燕矶牛首，佳丽藉以品题；桃渡桐湾，繁华属其赏目。拂蝇挥麈，云低驻以不飞；著屐班荆，日下舂而忘返。爰赋黄华之什，使命式将；赓歌屺岵之篇，亲闱在望。时临七夕，节弁三秋，风一金飙，星双银汉，青菰满睫，白水盈襟，幨帷将菡萏飞芳，葆盖共蒹葭摇翠。归心切矣，离思凄然。伤物候则鸿雁排空，爱人风则鹓雏下仞。结金兰而贵旧契，志合虚舟；赠缟带以定新交，情投杂佩。卷波浮白，徜徉玄武之湖；授简分题，联翩朱雀之桁。秘书供奉，诸子多绝调之诗；康乐宣城，吾家有惊人之句。发石头而梦断，望京口以魂销。山连铁瓮之城，溪接铜官之路。吴江吴岫，方背楚于金陵；越峤越云，渐临闽于玉斗。湖水霜清而开镜，赤城霞起以建标。桂落灵隐之秋，草湿姑苏之夕。暂且山阴泛棹，终将海上扬帆。丹实重开橘柚之天，紫房再咽荔支之露。嗟夫！自南自北，无非歧路之人；或去或留，总是他乡之子。登山临水，惟黯然其别乎；落叶哀蝉，复悲哉此秋也。方舟裛举，并驾凫分，不堪衰柳撩人，聊借轻莲款客。清风朗月，我则因玄度相思；献岁发春，公其为苍生早出。人探一韵，各咏一题，用表心旌，毋稽手笔。"  
陛字少达，歙人。早弃诸生，留心史学，著《季汉书行世，不以诗名。）  

【王嗣经分赋得李白诗湖清霜镜晓】  
归客金陵道，霜帆梦镜湖。  
天秋水衣敛，海曙日轮孤。  
幔卷波纹縠，舟凌露藻珠。  
潮平光稍白，风定浪还无。  
清映冰花薄，澄涵锦树铺。  
鸟来分水碧，人去乱汀菰。  
贺监风流在，临风酹一觚。  

【雨中集清凉寺送梅子马赴楚曹能始还闽】  
柳应芳  
客路东西莫厌长，七闽原自隔三湘。  
离人不道俱千里，一夜相思梦两乡。  

【梅蕃祚酬别二首】  
楚客怨青蘋，吴侬爱紫莼。  
扁舟难共载，羞杀渡江人。  
一片秋林色，如迎去客舟。  
更怜江月好，且为故人留。  

【人日送范东生还吴澹然之燕】  
臧懋循  
客居还送客，人日更愁人。  
江树停残雪，沙禽赴上春。  
笙歌吴苑酒，裘马雒京尘。  
相念不相共，音书空复频。  
柳应芳  
无端人日胜，兄弟对离觞。  
草霁遥开色，梅寒细作香。  
江猿含北思，塞雁系南行。  
欲共临歧送，春波两岸长。  
王嗣经  
共沾人日醉，那谓客程分。  
早树呼莺友，晴沙恋雁群。  
梦交南北路，情作去留云。  
管取秦淮柳，连枝好赠君。  

【集臧晋叔希林阁赋得雨中钟山春望】  
柳应芳  
春早城东连骑来，雨中延眺北山隈。  
气衔远岫朝初合，阴结重林昼未开。  
融雪并沾驰道柳，和风争落寝园梅。  
雕窗不闭朱帘卷，坐待晴光陌上回。  
王嗣经  
风光帝里入韶年，紫阙丹山霁景悬。  
绕禁柳容开羽葆，傍陵岚翠结炉烟。  
催花气暖先蒸雨，消雪岩空渐迸泉。  
曾是高皇布时令，至今犹自发春偏。  
程可中（别见）  
天成云阜扆宸居，东望春回王气余。  
浅碧露痕经烧后，嫣红随意着花初。  
波纹卷縠冰还裂，山黛如鬟树自疏。  
一自文皇迁鼎后，至今辇道未曾除。  

【赋得千山红树送姚园客还闽】  
柳应芳  
萧萧浅绛霜初醉，槭槭深红雨复然。  
染得千林秋一色，还家只当是春天。  
潘之恒（别见）  
秋岸繁华景，红霞万树春。  
西风无限意，吹尽送归人。  
落叶萧萧路，秋风湖上波。  
到家红树少，不怨客愁多。  
陈邦瞻  
江南九月霜暗飞，秋光春色两依稀。  
万树欲丹疑湿雾，千山如醉带斜晖。  
画史含情拂轻缟，解作秋妍秋不老。  
自识晴云慕锦林，莫疑赤烧连衰草。  
此时游客正天涯，此际离肠忽忆家。  
听绝啼莺娇映绿，愁看飞鹜齐落霞。  
闽天杳杳接江路，酒罢送君从此去。  
想得遥窥荔子丹，尚疑题叶销魂处。  
王嗣经  
秋山何处无红树，君归独向秋山去。  
霜锦千章照客衣，林霞一片随行屦。  
几曲云林到武夷，幔亭高处坐题诗。  
南天气暖无冰雪，直到春花忆此时。  
白门新社二十一人  
杜山人大成二首  

【柳】  
千株杨柳翠逶迤，袅袅烟丝风细搓。  
莺啭市桥牵客思，马嘶官道促骊歌。  
水边腻欲堆金缕，花外轻堪度玉梭。  
汉苑隋宫俱寂寞，古堤草满夕阳多。  

【书愁】  
愁多奈可度残春，浮世荣枯总未真。  
细雨梦中憔悴质，落花影里寂寥人。  
山僧乍见仍怜瘦，野鹤长随不厌贫。  
独抱遗经卧空谷，恐妨容鬓涅缁尘。  
方处士登七首  

【次陈荩卿生辰述怀】  
不屑投时好，年光寄薜萝。  
著书人借读，种竹鸟飞过。  
有兴诗筒满，无钱酒债多。  
丹枫与湖水，相映醉颜酡。  

【顾懋高移居】  
卜筑城隅地，无营闲读书。  
移花红雨堕，洗竹翠云新。  
帘卷迎初燕，樽开款故人。  
闭门题句好，未是虎痴贫。  

【晚坐】  
日入群动息，萧然坐草堂。  
树暝晚烟合，花收夕露凉。  
白发催年暮，青灯照夜长。  
林端新月出，松影过邻墙。  

【自述】  
人生各有志，而今得遂初。  
但挥池上墨，不简案头书。  
山云茶屋暖，海月竹窗虚。  
香巷多芳草，春风吹敝庐。  

【偶成】  
昼长山更寂，无客到柴扉。  
诗成一叶落，酒醒孤云飞。  
推窗竹子瘦，把钓鱼儿肥。  
参透穷通理，谁言吾道非。  

【秋晚】  
秋晚行堤上，书声在茅屋。  
月出不逢人，风来弄修竹。  

【春日漫兴】  
悬岩绝壑春云满，亭子无人鸟自啼。  
昨夜雨飞寒未解，桃花零落石城西。  
胡布衣宗仁一十九首  

【立秋后夜起见明月】  
深夜见明月，渐低西南隅。  
光华射虚檐，照我床头书。  
开函见细字，历历如贯珠。  
老眼未能读，惆怅坐庭除。  
风生梧叶鸣，光景殊萧疏。  
昨方入秋序，清凉便有余。  

【黄鸟日来啼】  
黄鸟弄美响，日啼檐间树。  
檐树多佳阴，覆我庭前路。  
主人懒出门，坐卧送宵曙。  
若云此中非，黄鸟亦应去。  

【晓闻寒鸟兼呈远客】  
霜林栖鸟冷，曙听语檐间。  
争盼朝暾出，移羽就其暄。  
篱外犬忽吠，有客至我门。  
问客何能早，云从远道还。  
命仆烧松火，炊黍慰劳烦。  
而我尚慵卧，见客生愧颜。  

【闲居寄友】  
家住青溪曲，春深花竹迷。  
君来若相问，直过石梁西。  
屋壁峰阴合，门篱槿叶齐。  
萧然半迂事，课水灌园畦。  

【林茂之新居】  
客舍何常定，三年迹屡迁。  
今来营一室，形胜石门前。  
地僻幽岩列，池平野水连。  
知余日相过，短榻不须县。  

【岁暮送姚园客自白下往吴越】  
逼岁难禁出，白门犹客中。  
寒生夜山雪，晴卜曙江风。  
花落竹堂静，烟消石屋空。  
并州望音信，莫久滞邮筒。  

【夜坐】  
篝灯常独坐，瀹茗与摊书。  
残月半窗白，寒星彻夜疏。  
不眠增昼短，延漏惜冬余。  
此意自终古，中怀未忍虚。  

【园家】  
茅屋野人家，种桑还种麻。  
翠畦飞乱蝶，红药报孤花。  
苏旱望新雨，卜晴占暮霞。  
闲时留客坐，酒向坞西赊。  

【春晚喜晴】  
高树风疏欲散阴，坐来爽气渐能深。  
渚云乍去犹拖水，山月初生不过林。  
有鹤日闲眠古石，无人时到抱清琴。  
明朝双屐寻芳去，花坞乘春看翠岑。  

【闻乌】  
乌声谁喜闻，日啼白门树。  
愁来删树枝，认得白门路。  

【闻蛩】  
秋夜寒蛩语，凄凄孤月明。  
空床自难寐，不但百愁生。  

【坐月】  
明月为我至，终夜与徘徊。  
犹恐双扉启，清光欲去来。  

【桃叶曲】  
桃叶渡头桃叶春，家家桃叶斗妆新。  
不知何处初来客，未省吴姬会笑人。  

【郊行】  
每出幽寻杖短藜，无穷胜事惬幽期。  
村村野老柴门里，日对云山自不知。  

【暮烟】  
送客归来息树根，萧疏枫叶掩柴门。  
暮烟未即全遮眼，犹露桥西一两村。  

【郊行】  
郊原负杖趣无穷，洞壑阴深细路通。  
村雾浓来时变雨，江云飞处忽成风。  

【雨后】  
阴阴春日暖风轻，新水溪湾到岸平。  
宿雨湿山深树暗，夕阳开浦远山明。  

【茂之乞画楚山图余将游武林走笔戏答】  
片帆已挂晓须开，无奈游情日与催。  
欲画楚山青万叠，待余行看越山来。  

【江上看山】  
江上看山分外青，更怜山畔有云行。  
因之认熟桥西路，孤杖无劳藉友生。  
张秀才正蒙二十首  

【雨夜宿王孟起山庄话旧】  
山堂闻夜雨，隔牖洒长松。  
渍草悲蛩语，浸苔冷鹤踪。  
林喧和叶下，涧响杂村舂。  
不倦连床话，怜君意转浓。  

【秋日卧病溪上怀饶士骏】  
偃卧青溪上，闲愁入病中。  
露华侵夜簟，风子落秋桐。  
白白千丝鬓，哀哀四壁蛩。  
所期乘兴客，孤棹几时通。  

【东郊】  
东郊栖息久，老至谢逢迎。  
秋雾沉山白，寒流拍岸清。  
葛巾还自正，茅屋不须营。  
小摘畦边菜，常留共友生。  

【立秋夜溪闻笛有怀程孺文】  
相思意不尽，迢递且登楼。  
玉笛梅花夜，银床梧叶秋。  
开帘片月上，傍水一萤流。  
今日萧条色，怜君万里游。  

【秋日王孟起山庄】  
天末商飙起，家家闻捣衣。  
砌虫经候响，篱豆及秋肥。  
自是机心息，宁知世事违。  
邻僧有高致，日暮扣岩扉。  

【溪上秋思】  
穷巷故人少，衡门暇日多。  
凉风时着树，衰叶欲辞柯。  
生事只如此，幽心谅匪它。  
乃知溪上乐，把酒对渔蓑。  

【秣陵馆夜对张山人】  
秋风山馆夕，一榻近灯前。  
共话忽深夜，相看非少年。  
斗垂天末树，磷出雨余田。  
亦有茅檐下，饭牛人未眠。  

【秋日卧病】  
隐几荒斋寂，深知偃卧情。  
新方随药简，久病喜秋清。  
掩径流云色，穿林响叶声。  
无人见惆怅，白发一重生。  

【江上早起有怀侯师之】  
江流无日夜，客路渺东西。  
雾接寒潮上，天连晓树齐。  
闻虫思寂历，过雁惜书题。  
何日长干道，烦君驻马蹄。  

【溪上】  
自识茅茨趣，风光合在兹。  
柳青春雨润，山白晓云迟。  
幽意居偏得，闲身懒更宜。  
忘机溪上鸟，来往日无期。  

【秋日即事有怀黄任甫】  
开门凉气入，默默坐移时。  
积雨逢初霁，斜阳照短篱。  
交秋桐落早，闰月菊开迟。  
朋好遥相忆，清尊何所期。  

【冬日闲居二首】  
僻居心远矣，闭户日萧然。  
一水带寒月，孤村幕夕烟。  
贫惟尊酒在，诗岂众人传。  
却忆蒙庄子，冥搜内外篇。  
夜永衾孤拥，檐深月半窥。  
霜村鸡唱早，风树鹊栖迟。  
旧社嗟摇落，新诗记别离。  
挑灯坐不寐，无梦到天涯。  

【秋日杂咏】  
孤村秋雨暗，万井暝烟迷。  
邻杵时飘响，林鸦不住啼。  
茅茨惭野老，灯火对山妻。  
因笑病庄舄，空劳楚执珪。  

【江阁】  
寂寂重扉掩，悠悠倦客情。  
江深当五月，阁迥接层城。  
细雨莺声润，微风水气清。  
科头坐长日，讵羡世间名。  

【夏至对雨柬程孺文】  
堂开垂柳下，默默坐移时。  
岁序一阴长，愁心两鬓知。  
雨檐蛛网重，风树雀巢欹。  
惆怅无人见，深杯空自持。  

【初夏园林即事】  
夏入园林好，欣逢霁景明。  
药阑香醉蝶，柳岸绿迷莺。  
道在心逾逸，情闲迹自清。  
夕阳红欲尽，一抹暮山横。  

【春暮淮上遣兴有怀恩公】  
水漫秦淮旧钓矶，一竿每与俗情违。  
垂垂密柳莺啼早，寂寂重扉客到稀。  
绿暗桑林蚕叶老，青连药圃兔苗肥。  
焚香欲就蒲团坐，钟磬沉沉隔翠微。  

【溪上居】  
小结衡茅避市喧，寒流觿觿抱孤村。  
扉悬白板心犹远，几隐乌皮道自存。  
傍岸渔舟分爨火，倚窗明月引开樽。  
寂寥何限幽栖意，不识风光似陆浑。  

【溪閤坐雨招胡国珍陈用甫二丈】  
背郭衡门迥，栖迟一径幽。  
隔帘风挟雨，虚阁晚生秋。  
水鸟日堪狎，村醪客可留。  
不嫌成简略，烦为过溪头。  
周秀才晖八首  

【春日移居六首】  
只隔秦淮路，清幽与市分。  
溪声数番雨，鹤梦几重云。  
古研临池洗，名香扫石焚。  
客来方坐定，鸟语恰殷勤。  
蹇士何须赋，幽人不厌寻。  
有时忽大笑，无事只长吟。  
闻道晚知浅，结交贫觉深。  
涧边芳草色，消尽一春心。  
负郭久无田，幽居仅数椽。  
绿尊堪累月，青镜不藏年。  
客至渔樵半，狂来笑语偏。  
周颙有猿鹤，尚在北山颠。  
垂柳绿依依，烟萝护竹扉。  
酒醒双燕语，病起乱花飞。  
绣涩芙蓉剑，轻便薜荔衣。  
转因贫与懒，渐觉昔年非。  
最怜佳丽地，萧散惬幽情。  
不著《潜夫论，无求处士名。  
莺啼催小饮，鹤步伴闲行。  
欲结村中社，题诗报友生。  
春风花事过，空翠落垂藤。  
白版扉常闭，鸟皮几独凭。  
半酣疑有得，多病掩无能。  
一室何萧索，分明似野僧。  

【冬日杂兴二首】  
失路无知己，青山是可人。  
高僧留半偈，侠客笑长贫。  
开口哭何事，掀髯怪此身。  
只因错料事，寂寂老乾坤。  
性偏难入俗，多病损闲心。  
云敛山光瘦，风攒落叶深。  
过头九节杖，信手七弦琴。  
安得如颜阖，幽踪不可寻。  
朱侍郎之蕃二首  

【和周吉甫春日移居二首】  
墙短山争出，庭空月易留。  
泉香浮茗碗，渔唱送蘋洲。  
终岁一无事，双眉百不忧。  
狂驰浑未解，自苦复何由。  
身健当何患，樽盈不计贫。  
古今成过客，风月属闲人。  
但许横飞斝，休论倒着巾。  
漫怜同调病，吾亦任吾真。  
魏画史之璜三首  

【过山庵问郎公病】  
一庵刚十笏，卧病有余清。  
短榻延朝夕，孤灯伴死生。  
地闲惟种药，门辟不关荆。  
为学庞居士，知君蓄发情。  

【讯程孺文】  
不得巢湖信，时询渡口居。  
绕篱河路折，背郭草堂虚。  
林静风惊犬，溪暄晚聚渔。  
主人游未倦，闲杀半床书。  

【冬夜同陈康候秦京集毕康侯楼共用寒字】  
不惮通宵坐，因思聚首难。  
帘疏霜气薄，烛短漏声残。  
载见一回老，相逢各尽欢。  
殷勤今夜酒，莫使后期寒。  
陈布衣玄胤三首  

【过桃花坞有感】  
满坞东风去路遥，野桃开处遍山椒。  
林疑玉洞仙何在，花醉红颜酒未消。  
飞雨乱浮春水渡，蒸霞偏染夕阳桥。  
含情怅望门前立，崔护重来鬓已凋。  

【过鹫寺访吴非熊】  
绿阴深寺独经过，有客孤吟寄薜萝。  
容易相逢容易去，晚花历乱鸟声多。  

【初春鹫峰寺送吴非熊之楚】  
蘼芜绿遍柳垂丝，黯澹东风乍别时。  
兰若晓钟乡梦断，布帆春涨客程迟。  
月明湘岸闻猿啸，花落黄陵共鸟悲。  
犹恋同心与同调，酒尊诗卷隔天涯。  
姚布衣旅一十二首  

【送游元封】  
相知不相见，相见即离歌。  
欲吐别来事，逢君醉日多。  
严霜束高树，落日卷寒波。  
况此送归客，其如乡思何。  

【琅琊道上】  
鲁酒犹堪醉，琅琊奈可栖。  
荒村花不笑，残日树含凄。  
城郭黄沙外，人家古西墓。  
唯余霜月夜，乌似白门啼。  

【夕佳楼】  
托意聊西岭，岚阴过水浓。  
烟能添晚翠，霞亦胜朝容。  
客散楼头月，人间野水钟。  
于兹远尘侣，倦鸟每相从。  

【诸朋好郊饯作】  
平生不喜饮，今日醉尊前。  
别意无浓澹，临歧共黯然。  
草头鱼子雨，花外鹧鸪天。  
莫道辞家苦，难消是此筵。  

【赋得秋鸿送客】  
候气向鄱阳，星河掠桂香。  
冲霜怜羽白，催叶渡江黄。  
顾影成佳侣，将云束远装。  
他乡有离别，撩恨绮尊傍。  

【春日】  
为怜春欲尽，临水赛琵琶。  
罗袂萦垂柳，空舟载落花。  
尊欹眠绿草，日下半平沙。  
各抱幽情去，争桥回狭斜。  

【囊山雨夜集】  
寺如蜂舍挂崔嵬，尊酒偏宜向暮开。  
春雨灯前僧共话，麻姑道上客初回。  
窗蕉叶响时清耳，林橘花香夜到杯。  
不是吾曹耽胜事，杉关竹院冷苍苔。  

【辟支岩】  
选胜藤萝更上攀，龛岩一点翠微间。  
江城作斗蹲平地，海水如云贴远山。  
茶灶堪消今日福，酒杯仍值野僧闲。  
同游幽僻同猿鸟，不到昏钟不肯还。  

【杨子曲二首】  
遥望隔水人，只见隔水树。  
知郎未出门，乌在树头住。  
望郎犹见树，日落浦烟迷。  
还知郎宿处，乌在树头啼。  

【山家（次忠州）】  
水尽重重客路，山开处处人家。  
粉璧斜衔落照，朱帘半卷桃花。  
柏叶麝餐云暖，柳枝鸟踏烟寒。  
稚子出墙看客，隔篱犬吠衣冠。  
吴比丘文潜一首  

【宫词】  
银箭初添漏水痕，星河如练影长门。  
最怜一片深宫月，得见清光是主恩。  
程布衣汉四首  

【塘上杂诗四首】  
乱水明明原上村，金沙路接白沙痕。  
灯藏石塔遥穿牖，钟出山楼近到门。  
凫为藻牵原自乐，莺知花谢欲无言。  
年来不读英雄传，抱瓮林中且灌园。  
少年卖畚事康卑，出入南陵郭外溪。  
自昔家空渔浦上，于今人老栅塘西。  
浮烟直港乘槎小，斜日疏篱晒网低。  
向夕烹鱼谁可问，山厨不见旧山妻。  
幽居敢谓谢玄晖，茅舍萧条自掩扉。  
岁月独怜青竹杖，水云元傍苍苔矶。  
沙昏宿鹭愁饥立，草腐新萤学暗飞。  
往事十年俱莫问，泪痕唯有旧牛衣。  
蚤年长自望飞腾，老去安居恋秣陵。  
傍水深篱无过客，隔堤高阁有闲僧。  
床头宿酒开何用，石上残棋了未曾。  
晚食秋来那可供，稚儿齐整豆花衤朋。  
王山人嗣经一十首  

【金陵元夕曲四首】  
三市非烟五剧尘，九微焰接百枝新。  
楚萍散作星重晕，赵璧飞为满月轮。  
十二龙城彻晓开，金徒银箭不相催。  
行随灯市家家月，看到花林树树梅。  
邸第高依尺五天，众中谁过李延年。  
移围夜色娇罗绮，徙队春声散管弦。  
武骑暄阗卫富平，红灯千队导蜺旌。  
三山火炤琼花发，人在南天赤玉京。  

【青溪水亭迟叶五循甫】  
渌水微风爽气新，重重楼榭接花津。  
葡萄叶暗宜留客，杨柳条疏好望人。  

【郊游】  
禁树青郊外，重城绿水湄。  
园林春闰月，花鸟昼晴时。  
远岫平浮槛，清泉曲到池。  
晚红私蛱蝶，新绿遂黄鹂。  
烟断游丝见，风轻落絮知。  
一陂芳草色，禁得马蹄迟。  

【晓望】  
雨余湖色静，杂树晓氲氲。  
空水遥难辨，山花近渐分。  
叶齐增岸影，鱼聚矗波纹。  
日出林光白，英英散宿云。  

【陈荩卿杏花村移家因纳姬】  
不离井闬近移家，草径茅堂带郭斜。  
岂为秘书增斗帐，转因载牍问香车。  
新人路半邀桃叶，邻舍篱根问杏花。  
何事多情旧时燕，随君将子过檐牙。  

【秋吟八章（录二）】  
悲夕虫  
悲夕虫，夕虫恋残暑。  
露下为谁啼，风前还自语。  
寓篱兮旅井，依蒲兮蒙楚。  
隙文石之雕墙，缭枳丛之土宇。  
岁如何其岁向阴，彼候虫兮俟秋吟。  
展衣裳兮如雪，鼓喙翼兮如琴。  
杂觱篥兮关塞远，催砧杵兮闺闼深。  
念启蛰兮昨日，炎易凉兮电疾。  
感蜉蝣之朝夕，譬在条之日及。  
将自鸣兮及时，愿倾竭夫小知。  
乐振羽之豳什，漏局促于唐诗。  
方委蜕以顺变，宁鼓簧以媚俗；  
顾卵翼之溢恩，宰何心而亭毒。  
东序兮南荣，萧萧兮夜声。  
寒阶兮雨作，枯树兮霜鸣。  
繄无衣之游子，闻络纬以何情！  
悲寒荄  
王孙行未归，春草秋更绿。  
鹈渼忽以鸣，衰朽一何速。  
柯叶向凋残，华滋谢芬馥。  
物去新而就故，每伤心于触目。  
临高台之凤凰，望绝塞之鸡鹿。  
此苕华之云暮，况兜铃与苜蓿。  
去日远兮忧思烦，抚蕙草兮不敢言。  
春朝负彼阳春色，秋夜禁兹秋露繁。  
被女萝兮带茹走匋，肴兰芷兮蒸文无。  
余慕子兮甘如荠，荃何谓兮集于枯。  
集枯兮去滋，辞荣兮若遗。  
顺生杀以成岁，得大易之随时。  
随时兮狼籍美，如英兮憯无色。  
想衣带之余芬，恋綦组之旧迹。  
虽根荄之日陈，宁无意乎弱植；  
谅芳心之不死，庶春风而还碧。  
附见  
☆钦秀才叔阳（三首）  

【凉月】  
秋光盈盈秋气肃，河汉无声凉万斛。  
何来天镜澹明玉，不照华堂照空谷。  
空谷佳人颦翠眉，宝奁斜掩罘罳垂。  
当轩畏见光如练，窥户愁看景似规。  
似规如练总堪怜，辜负铅华送少年。  
几曾燕笑真花下，几曾信誓不星前。  
花娇兮易落，星繁兮易沉。  
桂树疑初谢，蟾蜍怨复侵。  
但见齐纨任捐弃，那将半照宛相寻。  
已焉哉！彼明月兮，谁照余之素心。  
心不忘君君不知，清辉转映转难持。  
俄随凉吹穿帷入，乍逐纤阿挂树飞。  
耀瑶台之环佩，烂绮席之履綦。  
杳咫尺之如晦，胡千里之可期。  
桂香浥露，鹊飞绕枝。徘徊此夕，数问何其。  
掇余光而自照，望旷宇而升迟。  
迟亦不常圆，疾亦不常缺。  
但悲对凉秋，为辉倍明洁。  
月缺不复圆，乃敢与君绝。  

【夕虫】  
君不闻兮候虫，彼何忧兮忡忡。俟秋吟兮独切，如有悲兮回风。栖倚雕阑之宇，潜跃文础之宫。时游井幹，独翳蒙茸。振商歌兮出金石，奏凄响兮韵琴箜。尔其鼓翼振振，衣裳楚楚。殷殷善悲，唧唧交语。或泣翠于瑶阶，或啼红于绮户。謇啁哳之不休，似哀乐之无主。饱清露兮焉求，溯凄风兮自诩。以若哀啼申旦，收响白日。揽衾曳杖，参横斗昃。已焉哉！彼蟀蟋兮，如助余之叹息。叹复叹兮哀尽写，虫乎聒听终未舍。朱明倏换素节至，疾鸣不休胡为者！今何依兮床下，昔何旷兮在野。草头方看露珠湛，木末瞥见霜花洒。对兹虫兮泪沾臆，流光荏苒真煎逼。深闺砧杵塞上笳，未若虫声倍凄恻。欲寄长相思，但愿加飡食。吾犹铅椠误青鬓，君莫风尘怨颜色。  

【寒荄】  
出其东门，遥望平原。  
离离衰草，漠漠黄昏。  
岂必离别，始为销魂。  
望王孙兮不归，思公子兮无言。  
悲何来兮沉郁，心偶触兮烦冤。  
乃有轻雾为之弄晴，薄烟于焉笼月。  
雨微集而酿寒，露凝霜而欲结。  
终陨落其销尽，暂抽萌而芽茁。  
色黯淡其非荣，□□□□□□。  
离绿而先摧，佩荃荪而并折。  
望遥天兮碧浅，临江皋兮绿芜。  
舜华纵落，根荄半苏。  
已焉哉！彼百草兮，宜似余之集枯。  
旋掩三径，卒我捋荼。  
忾岁序之奄忽，还高卧而遂初。  
徐于起视，带经可锄。  
理兰畹兮植蕙亩，芼杜若兮羹文芜。  
采众美之陆离，表雅志之洁素。  
羌金石之不迁，矧芳馨之犹故。  
甫结恨于迩室，敢背指于中路。  
君弃余兮若遗，余怨君兮如慕。  
待还碧于东皇，矢同心于岁暮。  
黄山人世康一首  

【新柳篇】  
灵谷看梅初驻杖，青溪又见柳条长。  
稚叶晴窥拾翠堤，流丝暗扑游春仗。  
带结柔腰不自持，笛弄新腔那得知。  
小楼思妇见愁别，南陌征人折恨离。  
离亭欲折未堪折，昨夜回风复回雪。  
黯黯妆成寒食天，毵毵怯近清明节。  
汉苑三眠髻欲斜，隋宫一望云半遮。  
此时出谷绵蛮鸟，此时曳艳桃李花。  
萦花狎鸟空青滴，金缕千行照窗碧。  
抹黛当垆何氏娘，垂鞭系马谁家客。  
客来索酒葡萄香，巾悬结绿衣蘸黄。  
迎阴半上秋千架，踏影争登蹋踘场。  
场前歌舞少年路，绮罗綷尽伤心树。  
但怜苏小门庭清，谁知嵇大林园暮。  
一年柳色一年新，新柳年年弄早春。  
章台曲断惊残梦，月淡烟疏恼杀人。  
郭比丘昭二首  

【木末亭】  
亭子山之上，登之复隐山。  
每过深树下，常见一僧还。  
醉怯春风丽，游同夜月闲。  
可怜荒冢竹，碧血总成班。  

【自秣陵泛舟抵庐江】  
水宿屡迁次，寒深霜染衾。  
孤征惮早起，半醉喜微吟。  
舟子每相谑，渔人时见寻。  
悠悠客途里，倚棹看秋阴。  
郑太守之文一首  

【金陵元夕篇】  
朱楼隐轸薄层霄，渌水萦堤荡画桥。  
十里香风吹紫陌，一年明月始今宵。  
今宵无处无萧鼓，佳丽名都较得数。  
美酒留连拚十千，少年欢笑唯三五。  
三五年时二八游，个侬无赖逐风流。  
香轮宝勒纷填巷，翠烛红灯拥上楼。  
楼前九陌连三市，中有侯家通戚里。  
千蝶春星舞袖翻，九枝夜閤歌钟起。  
歌舞唯应此夕陈，鱼龙百戏竞争新。  
银花绛树开千丈，佛火神灯照百轮。  
花灯在处如人好，半醉筵前看鲍老。  
何客灯前到肯迟，何人花下归能早。  
花下灯前出画裾，衣香一路暗氤氲。  
不知南陌人如月，且道东门女似云。  
云移月堕欢难歇，虬水丁冬霜渐咽。  
郎心尚逐紫骝嘶，妾意先憎乌柏舌。  
归去烧灯总不眠，含情脉脉定相牵。  
余宵冷焰留红烛，明日芳尘拾翠钿。  
吴秀才上瓒二首  

【秋寒】  
浪游春复夏，秋更滞陪京。  
片雨欺贫病，浮云薄世情。  
已知蓬鬓短，不逐客愁生。  
忽听南征雁，空思寄远声。  

【同林兴祚登台城】  
寺侧寻山径，从空古蝶平。  
湖头舟不系，树杪叶无声。  
落日寒秋壑，飞烟薄暮城。  
归鸦声不住，相与怆游情。  
齐王孙承彩二首  

【春暮集巨源弟群鸥阁】  
客来情不浅，月白兴逾长。  
开阁惊春暮，传杯惜众芳。  
水清鱼戏藻，花落蝶愁香。  
剪烛西窗里，无妨入醉乡。  

【送茅平仲】  
置酒长干路，谭深夜未阑。  
山川牵恨远，风雨逼年残。  
天迥孤帆没，江空独雁寒。  
从兹君别去，月共几时看。  
黄监丞居中三首  

【有渚轩宴集用韵答潘景升轩以顾渚茶得名余与景升不善酒而有茶癖故云】  
独醒惭逋酒债频，随君啜茗坐花茵。  
酒楼邀月人怀楚，茗渚抽烟鸟报春。  
话到丁年惊逝水，歌翻《子夜动梁尘。  
犹怜掷果当年客，日日江皋赋雒神。  

【壬戌春日阅邸报有感二首】  
征兵索赋罢何时，西蜀东韩事可危。  
戈戟舌端谋国少，军麾纸上出关迟。  
天威未取鲸鲵僇，庙算犹同燕雀嬉。  
战守茫茫纷聚讼，狐臣纬恤泪空垂。  
征发传呼獬豸威，台臣拥传有光辉。  
书生讲武皆投笔，游客从戎尽着绯。  
使括登坛名半假，效韩驱市计全非。  
逍遥河上如风影，愁绝成都未解围。  
唐公子献可一首  

【次白门江上】  
十日无端学泛家，随缘诗酒坐星槎。  
汀头烟舞盘青鸟，江底光翻坠彩霞。  
浪激寒潮初破梦，月移子夜浅衔沙。  
长年快说东风急，吹落芦洲几里花。  
沈秀才春泽三首  

【病中送春二首】  
带雨携愁泪满襟，芳春飘泊最沈吟。  
去随流水无心问，别向空床有梦寻。  
浅紫深红踪迹远，微风细雨路歧深。  
浑如执手临南浦，肠断徐娘碧玉簪。  
送春聊酌洗春杯，罗帕新诗懒向裁。  
今日好将愁共去，明年莫带病俱来。  
蜂须鸟舌先占信，柳眼花心倩作媒。  
依约海棠枝上月，烧灯无那兴徘徊。  

【受之贻我盆中古桧报以短歌】  
冬冬叩门惊坐起，一札传来香雾泚。  
乃是钱郎贻我书，古桧忽从庭下徙。  
虬枝铁干不似人间来，柏叶松身何足拟。  
君言尔有凉月台，移傍朱阑故可喜。  
又言吾家童子不好事，坐见苍髯委蝼蚁。  
捧缄抚桧三叹息，我知君意不止此。  
君何不贻我一树花，花随风雨三更死。  
又何不贻我一束书，恨杀人情薄于纸。  
古桧亭亭傲岁寒，沈郎不受人怜应似尔。  
感君此意宁可辞，著意护持推小史。  
日高不厌置苔阶，寒来莫更添梅水。  
他年老作博望槎，往问支机我与子。  

## ●丁集第八  

陆少卿师道一十一首  

【鸳鸯曲】  
双鸳并双翼，双宿复双飞。  
清涟动双浴，明月照双归。  
双浦沈双影，双花拂双颈。  
眠沙双梦同，渡渚双心警。  
双去双来处，双游双戏时。  
双起随双鹭，双立视双鱼。  
双舟举双桨，双莲碍双榜。  
应有无双人，愿逐双鸳往。  

【张烈妇】  
（嘉定张烈妇，嫁汪生之子。汪之母与群恶少乱，烈妇耻之。姑怒，谋令一人强乱烈妇，烈妇不从，杀之。余友归熙甫高其节行，纪其事，请余作诗。）  
抱璧置泥涂，皎然质不泯。  
菖蒲九节花，虽死常流芬。  
十三学裁衣，十六诵诗书。  
十七妇道成，十八为君妻。  
君家本富贵，家累千金资。  
大建高樯，商贩名四驰。  
高门安亭里，公姥相共居。  
升堂见公姥，称妇好容仪。  
置酒大设乐，四座争喧豗。  
黄衫少年子，绿帻侯家奴。  
谑浪间调笑，踞坐气何粗。  
阿姑召新妇："出见勿迟迟。  
耳箸瑟瑟环，头簪辟寒犀。  
步摇九威凤，跳脱两文螭。  
浓妆勿草草，傅粉更施朱。  
贵客握琼玖，待汝系罗襦。"  
新妇口不言，中心自思惟：  
"少长父母侧，不令见男儿。  
今在舅姑傍，内外岂有殊。  
赳赳诸少年，何用见妾为？"  
妆成更却坐，抑首故徘徊。  
诸客不自得，恨恨各自归。  
入门不数月，数数见所私。  
人语何嘈嘈，朋至何施施。  
出入闺闼间，戚施与籧篨。  
目成更耳语，无复避尊卑。  
新妇心内伤，掩面泪双垂。  
往昔辞家日，母命一从姑。  
姑今既若此，禀命将何如。  
入室问客子："彼人知阿谁？  
何大无礼节，来共阿姑嬉。"  
客子答新妇："通家卿勿疑。  
出入有何嫌，卿勿烦言词。"  
中冓不可道，雄狐来绥绥。  
阿姑昨入浴，邀客解裙裾。  
提汤见并裸，新妇大惊啼。  
徒跣走归家，见母一何悲：  
"父母择婚时，胡不惜门楣。  
奔奔鹑有偶，疆疆鹊有妃。  
关关雎翼并，翩翩鳦羽齐。  
岂无清白门，弃之道路隅。  
少小听姆训，贞节自操持。  
十三学裁衣，十六诵诗书。  
十七妇道成，十八为人妻。  
举动循礼法，许身秦罗敷。  
阿姑既失行，贱妾蒙其污。  
愿归供养母，苦辛长不辞。  
令勿萧艾丛，一变兰与芝。  
勿令瓦砾场，得混瑾与瑜。"  
阿母见女言，捶胸大悲摧：  
"嫁女为永毕，不意有崎岖。  
且住勿遽去，姑应有改图。"  
姑阿见妇去，含怒来致词：  
"待汝意不薄，早归勿趑趄。"  
一听汝言语，谢客掩重闱。  
勿使他人言，妇姑有参差。  
阿女白阿母："我姑意已回。  
子妇无令人，阿姑诚善慈。"  
穿我嫁时服，乘我去时车。  
入门谢阿姑："数月太区区。  
愿姑永谢客，恩义两不亏。"  
低头语客子："君当谨内治。  
闭门畜狞犬，慎勿纳狂徒。  
告翁少饮酒，饮酒恐非宜。"  
阿翁闻妇言，沈醉口呜呜。  
客子闻妇言，对母言嗫嚅。  
阿姑闻妇言，懊恼与榜笞。  
狂子闻妇言，咄咄怒且嗤：  
"吾岂为妪少，吾岂为妪姝。  
枯杨反生华，艾猳定娄猪。  
所为酒食谋，金珠资赠遗。  
彼雄既昏昏，彼雏亦蚩蚩。  
妇也独不顺，爪爪生怨咨。  
况妇诚大佳，玉雪为肌肤。  
修眉淡杨柳，纤手莹柔荑。  
皓齿瓠犀粲，笑脸芙容披。  
头上玉燕钗，倭鬌绾青丝。  
腰间金凤裙，云霞生履綦。  
诚复与之狎，岂不少且姝。  
浊水一同流，姑妇两不訾。  
金多得好妇，此生足欢娱。  
彼自谓独清，何不汩以泥。  
彼自谓独醒，何不汩以泥。"  
作计告阿姑："尔妇太痴愚。  
须令入我计，庶不尔瑕疵。"  
阿姑即听许："卿其善为谋。"  
谓妇速织帨："吾将遗可儿。"  
新妇白阿姑："可儿实人奴。  
妾岂为奴织，慎勿相轻诒。"  
阿姑惭且怒，誓言同其污。  
令子远书狱，留妇守空帷。  
登楼饮狂子，接坐共歌呼。  
酒酣错履舄，命妇前捧卮。  
妇怒不肯应，从步去不回。  
佻达定相侮，起攫头上梳。  
新妇泣且詈，还之意脂韦。  
梳既污奴手，岂复可亲肤。  
寸折掷之地，不复顾踟蹰。  
狂子颇自失，阿姑心无涯。  
召客与共浴，纵客入中闺。  
罗帷忽自开，直犯千金躯。  
新妇呼且骂，抗拒力不遗。  
举杵奋击撞，脱走去莫追。  
自伤洁白身，动使行露濡。  
十三学裁衣，十六诵诗书。  
十七妇道成，十八为人妻。  
举动循礼法，许身秦罗敷。  
阿姑竟相负，岂复用生为！  
早得归黄泉，我身幸无亏。  
恸哭自投地，力竭四体堕。  
绵绵气欲绝，冥冥神巳离。  
阿姑因作念，此可使人知？  
不如灭其口，快意胜决疽。  
为食召诸少，絷缚加羁縻。  
前行操双斧，后行袖金椎。  
翕霍斧交下，纵击椎并挥。  
妇痛愿即死，不愿更须臾：  
"奴何不剚刃，使我颈不殊！"  
可怜金石贞，竟死椎斧馀。  
飘风东南来，纵火将焚尸。  
皇天为反风，尸重不可移。  
邻里觉相报，官府为穷治。  
阿姑始自悔，回骂诸屠沽：  
"我家何负若，陷我于罪罗。"  
相携入囹圄，不得辞刑诛。  
县门大道边，赫赫烈妇祠。  
先是三日前，祠中出灵威。  
鼓声夜阗阗，烈火炎炎飞。  
妇死三日后，仿佛庙中趋。  
高行合祀典，有司表门闾。  
俎豆礼常严，青史名不渝。  
垂诫后世人，完名当若兹。  

【玉女潭题赠吏史部恭甫】  
玉阳古洞天，名是神仙宅。  
因君地始显，令人思俱逸。  
玉冈绕鸾鹄，云庄艺芝术。  
修廊俯大观，列卦开玄室。  
虹桥迥隔凡，蓍台静研《易。  
生明抱弦月，澄观披云物。  
玉虚奠其中，别馆竦而翼。  
门前万梅竹，葱蒨丽绵密。  
琅玕群玉山，环佩藐姑射。  
想当经始时，颇极位置力。  
探妙溯邃初，选胜穷搜剔。  
爰建玉清祠，实表上真迹。  
禅栖俨大士，仙寓蔼羽客。  
岧峣玄真阁，杳眇古佛窟。  
招邀缁素流，回移造化德。  
疏幽美石露，翦莽珍木出。  
导涧龙马呈，芟林凤麟集。  
青骡张果系，白羖初平叱。  
踞狮与驯象，殊状各异质。  
巍碣讶天成，承霤雨欲滴。  
盘玉拥琳琅，期仙望踞舄。  
宴处超然宇，徙倚瑶台侧。  
坐对芙容城，一一青可摘。  
杯浮缥缈峰，太湖翠如拭。  
琪树挺琼枝，独本蘖维十。  
幽洞俯灵木，三株原自一。  
飞云被绮郁，采药路诘屈。  
岂无涘苓者，欲往迷所适。  
峦嶂妙连络，草树相蓊郁。  
回岩上盘互，侧锦厓四塞。  
中为玉女潭，灵源澄水碧。  
阴壑天倒开，苍苍疑正色。  
月魄堕深谷，宝气浮瑟瑟。  
石梁亘清汉，龙鼻吸金液。  
伏流转地中，万压争灌射。  
翠微玉一泓，渊凝莹沈寂。  
稍下泻为湍，琼树上蒙幂。  
轮囷寿千载，扶疏影百尺。  
曲碕可浮觞，广荫不见日。  
屿远始迤逶，峡束遽奔突。  
虬鼍奋相角，奰屃怒方勃。  
盘涡车轮转，淜湃雷霆击。  
飞桥沸万玉，砥柱中流屹。  
西行得龙湫，崩厓雷斧劈。  
渟々湛碧琳，峭壁漱金骨。  
娟娟净如染，杳杳深莫测。  
悬舟浮空明，俯首度逼仄。  
中虚别有天，外视似无域。  
井气上通幹，阳光下容隙。  
尝观蝘蜒游，知有髯羊蛰。  
厓颠虚窾存，犹蜕蜿蜒迹。  
灵鬐矫玉柱，莹带流漦白。  
其旁洞掞蒨，三折互龂瑽。  
恍游君山阳，由唐履其阈。  
牖通水犀灵，屋偃龙藏辟。  
天碑矗峥嵘，净槃舒的摐。  
穿石倚撑拄，飞澜回荡激。  
嵌空垂地肺，溢洑交泉脉。  
右盘青牛峡，紫气纷可挹。  
朝日照金晶，岩下光奕奕。  
仰扪瑰宝罗，奇怪不可识。  
方坻环玉流，圆折数珠瓅。  
赴壑急于奔，缘厓乱如织。  
钟窦声始洪，喤喤音孔翕。  
回阳势忽旋，怒涌归潮入。  
安行孰为达，逆卷竟谁扼。  
矶头止青鸟，如欲对以臆。  
玄津示吐咽，一气妙呼吸。  
吾因灌输理，悟彼苍生术。  
眷兹灵异境，信与尘凡隔。  
历世甗胜绝，一发迈古昔。  
蓬莱岂在远，桃源迩可即。  
我来竭幽兴，游览尽微赜。  
森奇目屡夺，惝恍神如失。  
初来即忘归，欲去更遐历。  
君本谪仙人，名犹在绿籍。  
帝命主兹山，功成有申锡。  
吾闻白玉京，官府足众职。  
不如且住世，逍遥领泉石。  
愿携金光草，长共尔游息。  

【昌公房看牡丹歌】  
尝闻乐府牡丹芳春来，一城人若狂。  
我今日日被花恼，毋乃花淫如洛阳。  
吴中三月花如绮，百品千名斗奇靡。  
名园往往平泉庄，禅宫处处西明寺。  
我今曳杖登武丘，昌公精舍花枝柔。  
动如迎笑静若醉，颊白腮红名玉楼。  
此花初移得春浅，六寸圆开天女面。  
对花一饮三百杯，醉里题诗写花片。  
沈家白花涅不缁，三花相亚玉交枝。  
何郎腻粉拭香汗，虢国新妆淡扫眉。  
主人开筵浮大白，为花传神赠宾客。  
轻绡飒飒欲飘香，琪树盈盈转生色。  
酣酒为言兴未已，邀看石佛千头紫。  
衣色相鲜绣佛前，天芬似入祇林里。  
初来一朵如倾杯，坐久数花相次开。  
花神好客向客笑，不用临风羯鼓催。  
三日看花花转靓，未似潘园称最盛。  
中庭一树丈五高，碧瓦雕檐锦丛映。  
西斋亦是玉楼春，数之二百花色匀。  
寿安红与细叶紫，更有异种夸东邻。  
越罗蜀锦看不足，艳裹明籹贮金屋。  
身如游蜂绕花戏，月明还向花房宿。  
也知天意自怜人，但令到处花枝新。  
况逢晴景与佳侣，狂吟烂醉今经旬。  
人生欢乐能几许，百病千愁更风雨。  
安得年年似此游，作歌且纪千花谱。  

【张公洞】  
女娲补天馀碨垒，积之厚地藏精灵。  
五色久甗真宰怒，地莫敢爱开雷霆。  
光通覆盂彻深杳，窦启宝椟窥晶荧。  
入门下视气莫测，但见岛屿浮沧溟。  
既登香台景始合，恍若象纬罗天庭。  
仰看悬乳诡万状，金膏水碧琅玕青。  
云垂霞起各璀璨，珊瑚玉树何亭亭。  
四垂峭壁下空洞，曲房便室盘珑玲。  
中间万石俨离立，高下向背殊其形。  
有如灵山散花会，五百大众来传经。  
又如天吴斗海若，四目九首纷狰狞。  
嵯峨上矗涌宝刹，迤靡旁转舒连屏。  
巍冠正弁侍天阙，芙蓉菡萏排寒汀。  
远看绀绿似涂垩，细视刻镂疑模型。  
固应造化幻狡狯，自是元气初泓渟。  
更闻石状在深黑，仙田丹灶居沈冥。  
乃知仙客炼五石，故遣神功开六丁。  
采时灵液尚流地，至今馀乳能延龄。  
褰衣即欲进危磴，弱足犹阻探幽扃。  
划然长啸且归去，他年来草新宫铭。  

【善权洞】  
善卷让位寻丹丘，逍遥居此岩之幽。  
玉山宝房开瑰丽，茅茨土阶宁足留。  
重岩磅礴启三洞，下为邃室高为楼。  
楼疑蜃气化成阙，丹青缭绕虹霓浮。  
室是白龙潜作藏，含精砥宝多琳镠。  
中隆旁杀若覆鬲，气蒸乳滴同悬旒。  
瑶缸璧拱互照映，交楣复壁相连句。  
楼中百兽恣腾掷，怒猊渴虎凌飞虬。  
亭亭玉柱贯当轴，狂怪未散掣其钩。  
盐堆皛皛米崇廪，仙田作亩谁所耰。  
室邃九门邃且珝，下受玉液流金沟。  
飞流喷薄走户下，笙镛间作交鸣球。  
潴为尾闾深莫渡，龙宅南隩司陈收。  
搜珍抉宝横充溢，饭鉶食簋诚堪羞。  
此公骑龙果安在，我欲御风从之游。  
灵仙洞府足长往，下视浊世真蜉蝣。  

【洞山（用张之象韵）】  
洞山虚中高揭唇，白石齿齿排为龈。  
引吸波浪气吐吞，张吻露腭何鳞皴。  
我疑巨鳌踞而蹲，噍物未合口流津。  
人言中穹如覆盆，我畏其舌不可扪。  
荡舟强与闯其门，但见玉液涵灵根。  
进穿石骨窥奫沦，更讶鳌首承昆仓。  
柱支轴贯维厚坤，仰看宇覆烂若银。  
卿云一色纹鱼鳞，引手历历扪星辰。  
俯扣洞房深九皞，中有神物云昼屯。  
欲往探之路苦湮，川祗山鬼司其阍。  
何年有路通人神，往与一醉桃花春。  

【石城曲题采莲图】  
秦淮水绿芙蓉明，玄武湖边烟艇横。  
香风翠袖暮云乱，落日新妆红浪惊。  
城隅濠曲歌声起，却寄愁心棹讴里。  
恨不相携桃叶渡，心知同在长干住。  
须臾花冥凤凰台，帝阙回看锦作堆。  
明月各随珠佩去，白鸥独送彩舟回。  
莲浦红衣秋露湿，桂林金粟秋风急。  
相逢江上采莲人，回桡犹向花间立。  
帝京曾忆看花行，画里今瞻云锦城。  
十年渔舸沧州卧，羞对红蕖白发生。  

【八月十六日同文太史诸公登郊台觞治平寺竹下待月行春桥夜泛胥门作】  
阖闾城西佳山水，况复秋清风日美。  
百斛游船稳于屋，锦帆瑶席空明里。  
黄山西转古横塘，五坞云深盘上方。  
飞桥连跨石湖口，螭影相衔明镜旁。  
夕阳把酒郊台上，峰色湖光回相向。  
表里河山忆伯图，逶迤峦岭开行障。  
白云袅袅紫薇村，湖光荡薄入瑶樽。  
夕霏掩隐梵王阁，松径行穿山寺门。  
山僧不归钟磬隔，桐竹虚堂翠光射。  
疏影低摇醽醁寒，玉人笑倚琅玕碧。  
可怜落日情依依，空林栖鸟催人归。  
兰舟不解惜清夜，坐待圆景升宵晖。  
胡床醉剧金鳌背，徙倚凭栏酒频酹。  
薄云灏气互吐吞，坐看东天尚蒙昧。  
须臾光射灵虚宫，玉盘飞出沧海东。  
金波奕奕掣千电，彩云皎皎腾双虹。  
时时清汉微氛度，隐隐冰轮驰薄雾。  
掩抑徘徊未全露，靳取清光照归路。  
画鹢翩翩凌广寒，俯看碧浪跃银丸。  
百花洲边花色昼，花中楼阁明朱栏。  
此时杯行何足数，歌声遏云酒如雨。  
庾公长啸兴不浅，阮籍沈酣狂欲舞。  
莫愁露湿紫绮裘，月光常随青翰舟。  
君不见胥门抉目郊台圯，何不清霄秉烛游。  

【晚过治平】  
修竹藏精舍，香林绕化城。  
窗中九峰秀，门外五湖平。  
绿树凉云合，丹枫夕照明。  
祗缘山太静，易得感秋声。  

【秋夜独坐】  
寂寂复寥寥，寒灯挂环堵。  
犬吠何处村，虫喧今夜雨。  
白阳山人陈淳六首  

【东园四首（嘉靖庚寅夏秋作）】  
懒拙无能事，独栖聊自存。  
竹扉低近水，花径曲通园。  
老婢强供爨，愚儿日应门。  
今古多尔尔，何处向人言。  
举世争趋进，谁能事息机。  
穷来犹不悟，老去渐知非。  
骨肉贫招弃，交游懒致稀。  
衰年须却步，自识此心微。  
运命生多蹇，羁穷老自胜。  
行藏如逐客，况味一枯僧。  
久病医难治，长贫盗亦憎。  
旁人讶长啸，错比是孙登。  
独酌林皋下，厌厌不计筹。  
似能添野兴，还可慰羁愁。  
月色十分好，虫声一片秋。  
壁间何物在，寒气隐吴钩。  

【闻鸟】  
重重烟树锁招提，野客来寻路不迷。  
才过板桥尘土隔，落花无数鸟争啼。  

【游越】  
吴淞江上放船时，秋色撩人不自知。  
行到万松山下坐，潮声先在隔林西。  
彭布衣年二十五首  

【奉同衡翁太史诸公游子慎山四首】  
仙路披林入，星桥接汉通。  
蒲萄新绿涨，虫帝蝀欲飞虹。  
海鹤鸣花外，山鸡舞镜中。  
清商移小部，明月几回同。  
飞褴凌丹蹻，雕轩俯碧漪。  
晴峰浮倒影，烟柳漾轻丝。  
翡翠低还掠，鸳鸯住不疑。  
接何必整，纶钓许相随。  
始觉花源近，还经药畹深。  
石状留醒酒，玉洞待鸣琴。  
复径迷难出，穿云不易寻。  
只应余冻雪，六月自阴森。  
峰色含青黛，池光叠翠纹。  
浴沂修故事，袚禊枉贤群。  
絮暖鱼吹雪，香飘蝶坠云。  
石栏春昼永，碧砌午风薰。  

【晚过横塘】  
轻棹乘朝霁，飞楼渡石梁。  
山容明罨画，天影静沧浪。  
燕拂柳丝弱，莺啼花气香。  
春光正韶丽，况复古横塘。  

【大石】  
阳山青不断，阴壑路疑穷。  
鳌蝀凌松杪，骖棨历桂丛。  
隔云分野绿，穿月逗中空。  
胜绝流孤赏，疏钟殷梵宫。  

【祠部五台陆公请告归省却寄】  
欲事空王赋遂初，道心如水净涵虚。  
归航更挟浮杯侣，轻橐惟装译贝书。  
带月携琴投野寺，乘风看竹访幽居。  
秋蔬春茗供谈笑，谢客高情白社余。  

【叔平山居】  
一曲溪山似辋川，天开幽境与栖禅。  
堤分柳浪烟中远，峰矗芙蓉水上妍。  
不断香风吹宝殿，有时花雨坠珠筵。  
还怜假榻清秋夜，数尽渔灯废客眠。  

【次韵鲁望于公瑕宅观舞有赠】  
晚风吹拂暑烟收，曲宴重开醉客留。  
竹外云来疑昨梦，花前月出浣新愁。  
惊鸿妙舞情偏逸，雏凤娇歌韵转悠。  
绮席瑶屏围叠嶂，恍然身在阆风楼。  

【庚戌秋书事八首】  
江南枫落雁初还，塞北霜飞久折绵。  
敢望旌旗临细柳，早闻烽火达甘泉。  
关门自失居庸险，斧钺宜专制阃权。  
于石当年曾破虏，只今勋业许谁先。  
六镇防秋车骑多，总戎游击往来过。  
锁兵未报屯田策，献捷虚传奏凯歌。  
幕下太官供玉馔，边头羸卒抱霜戈。  
辽军岂异田横士，好问投醪事若何。  
百万通仓国计存，勤王兵甲急宜屯。  
庙堂每忽安边略，胡虏方骄入塞魂。  
白草自肥南牧马，黄河不断北来猿。  
弯弧欲射旄头落，藿食犹惭远帝阍。  
月满胡天杀气凝，建牙吹角汉家营。  
五陵霜露松楸近，千里风尘辇毂惊。  
累日未传青海箭，何人为扫黑山兵。  
朱门金穴笙歌沸，野哭那闻动地声。  
闲厩徒焚廿四坊，锦云花队向来亡。  
渥洼未见收天马，朔易无闻贡白狼。  
此日朝廷思李牧，他时文簿抑陈汤。  
运筹急为摅长策，鞭挞还须尽犬羊。  
内苑期仙拱穆清，上玄斋祭福群生。  
貂蝉夕拜趋三殿，貔虎晨严卫九城。  
淝水却思安石在，泾阳遥望子仪行。  
折冲尊俎真能事，夙夜诸公答圣明。  
汉皇神武即周宣，百伐长驱瀚海残。  
信有嫖姚辞甲第，不妨通利筑星坛。  
轮台诏下苍生慰，马邑诛先白骨寒。  
千载中兴元不异，伫看丕烈颂桓桓。  
楚客伤秋意未阑，白云黄菊晚相看。  
江湖自足蛟龙卧，粱稻方谋燕雀安。  
北望星辰愁倚剑，南来消息愧投竿。  
浊醪漫向船头醉，追逐轻鸥下碧湍。  

【题衡翁扇头小楷书秋声赋】  
碧梧庭院露华清，一叶翻阶鹤梦惊。  
绿发方瞳玉堂客，蝇头灯下写秋声。  

【艳情为灵墟二首】  
桃花宝扇拥檀郎，翡翠轻裾熨麝香。  
为怕羊车穿市窄，青骊自控紫游缰。  
十三曾识卖珠名，几度春风醉舞尘。  
昨日斗鸡长乐观，文园偷访爱琴人。  

【庭前香橼花日遇雨口占二首】  
林径无人尽日闲，幽禽时弄语关关。  
胡床坐对斜阳影，咏得禽言一破颜。  
雨压乔柯覆短檐，绿阴深处枕书眠。  
繁花十日风吹散，犹有残英落砌鲜。  

【上元病居筿川存山玉田宾山携酒妓过访】  
银瓶绿酒挂香车，遥过城东宋玉家。  
一笑相欢不辞醉，为怜明月在梅花。  

【对月寄壶梁】  
天街霜月夜迢迢，淮浦金波荡画桥。  
才子行吟《青玉案，仙人吹和紫琼箫。  

【雨后】  
洞底泉声谷口闻，望中峰色杳难分。  
欲寻雨后金芝草，更踏前峰半湿云。  
陆教谕之裘一十八首  

【贼平】  
波浪兼天寇盗穷，将军乘胜奏肤功。  
三年戎马关河月，不及狼山一夜风。  

【书事三首】  
齐鲁纵横豺虎群，天王亲拜大将军。  
牙旂直卷狼山雪，金印还瞻凤阙云。  
严寒朔漠草争凋，万乘遥临冰雪消。  
天马追风齐八骏，彤弓弦月落双雕。  
楼船载日下江南，吹凤鸣鼍御酒酣。  
吴花十月迎黄幄，隋柳千秋映锦帆。  

【辛巳志喜二首】  
金符宵捧肃公卿，玉辇晨移望帝京。  
花迓御旃连汉苑，云随仙仗自襄城。  
天颜正位河山重，宫旨收帘日月明。  
一统共瞻新政美，四垂从此罢尘惊。  
龙飞虎变仰光辉，九御亲承制作垂。  
祀辂斿明崇庙典，经筵烛晃肃朝仪。  
长春宝树花献，太液祥云五色移。  
环海车书皇帝有，安州不制《大风词。  

【黄雀儿】  
黄雀儿，无食我谷，家中有釜，县里有斛。黄雀儿，尔胡不仁，朝食我谷，暮食我谷，东家无网罗，西舍无粘竿，南村无弓箭，北邻无弹丸，家人为汝辛苦不得闲。黄雀儿，莫欺人，城中小儿利汝肥，捕汝日暮鬻市门。黄雀儿莫饱食，饱食身渐肥，东飞化为蛤。  

【春日有怀】  
二月凭高思渺茫，吴门树转绿波长。  
青帘画舫移春色，重阁飞楼动日光。  
鸿雁去边秦苑字，梅花落处汉宫妆。  
乡关苦忆他乡客，况尔他乡忆故乡。  

【白茅夫】  
海风飘，干雪扬。民何役，白茅塘。荷锸别爷娘，唤妇与阿郎："我行尔莫忧，官府须有钱与粮。"出门行雪中，手足皱欲红。塘上千夫长，日夜催作工。不畏见司空，但畏见郎中。郎中不爱钱，小杖大杖愁杀侬。人回寄声语我妻："莫使爷娘知。官府自有粮，我腹常忍饥。"妻闻大哥去，寄声语我夫："西家无闲丁，雇人东凿河。日费五十钱，泪下机头梭。少壮有余力，莫怨开河役。若使吴田肥，何妨一人瘠。"请看西方征戍儿，天寒月黑胡风吹。  

【赠梁五兄】  
太常画品称绝俗，海外皆传夏公竹。  
房栊有女十五人，兰佩云鬟总如玉。  
夫人贤德妇中英，伯夏乃是夫人生。  
尚宝当年阅诸女，独指伯夏劳经营。  
公为元娥择佳婿，卢氏一男才敻异。  
便卜良期使委禽，弱冠卢卿果登第。  
拜官刑部临斩人，断元号跃趋其身。  
大惊构疾弃结发，始信袁公相入神。  
红颜寡妇悲秋早，苔积空闺叶堪扫。  
绿窗自泣啼乌夕，青镜那窥舞鸾晓。  
嫁时生女在卢门，赘得梁贤生外孙。  
才高却遭世俗忌，移家避谤东西奔。  
湖山舍馆从人假，卖药谈诗无识者。  
旧友空存顾相公，新亲岂尽王司马。  
吾母之母吴公妻，伯娥异母还同襦。  
若从夏氏论亲戚，我与梁兄何所殊。  
即今暂寄胥门屋，西山日映横塘绿。  
名园主人予妇翁，停桡月下来三宿。  
梁兄床头无一钱，呼儿具食云松边。  
明灯滑几写香茗，长文短赋陈佳篇。  
嗟哉丈夫胡太息，古来屈事谁能直。  
眼前将相几兴衰，风尘莫问樊侯忆。  

【陆义姑姊歌】  
陆义姑姊女中不可无，少年嫁为蒋氏妇，夫亡抱子夜泣衡门乌。有弟天下选，给事留上都。抗章斥宰相，叩头伏阁当天衢。龙帏览书宰相罢，给事亦谪蛮滇隅。弟妻忽云没，弟在万里途。室中何所有，男女遗两孤。高堂胡夫人，眸昏但悲呼。义君闻之语："其子今日之责，非我其谁乎？汝谨守尔室，我往抚二雏。"谁谓寡姑老，存亡甘与俱。日提岁鞠胜己子，侄亦相亲忘母徂。弟迁县令归缱绻，义君促弟宜疾驱："家有而姊在，行行慎无虞。"弟无内顾忧，遂作兼程趋。三年上书赐完璧，二雏壮长明双珠。衣奁尽出义君手，日日缝纫到西晡。一朝婚嫁毕，复归蒋氏从儿居。弟率男若女，长跪亲捧壶："愿我姑姊百千寿，花前看舞红氍毹。"卓哉陆家好兄弟，交游冠佩多名儒。共闻义君贤，入门皆叹吁。吁嗟乎弟有义姊，侄有义姑，嘉名籍，流东吴。鲁妇人，李文姬。钗布中，真丈夫。陆义君，斯人徒。金闺太史傥见采，知予义姑姊歌良不诬。  

【花朝张太学西园小集】  
雨霁名园春事芳，阑台小集暮行觞。  
愆期肯使花神笑，纵饮谁嗔草圣狂。  
入坐微风含楚佩，照人明月堕胡床。  
行歌亦有穿云调，隔水遥传《陌上桑。  

【庚子纪事】  
南沙顽夫不满千，恃险攫货争鱼盐。  
椎牛杀狗亦耕种，黄芦白苇波连天。  
海滨耆豪利兼取，逞技献谋官府前。  
喜功忧变守臣职，抚召不听心烦煎。  
兵舟阅送文武吏，炎秋直薄南沙边。  
诸军相猜不相协，遇贼出斗戈矛捐。  
披帆击鼓各归县，腾讹道路欢相传。  
谁为赝书揭都市，台司受诬盗亦冤。  
南畿咫尺路非邈，惜无一人能照奸。  
称王命将何等语，凤楼疏入惊云旃。  
重华震怒遣使者，械系失事诸官员。  
红颜白发哭相送，秋风泪滋西郭阡。  
夏曹荐出总兵者，幕府聊分边将权。  
拥来邳儿半降盗，提兵过市同饥鸢。  
群愚心知罪难免，始从华屋搜金钱。  
璜泾市上换残衲，吴淞江头焚戍船。  
阻拦朝防貔虎出，吹击夜恼蛟龙眠。  
我师扬舲复停泊，欲出不出期频愆。  
太仓孤城上官满，骑兵剑客相喧阗。  
家家月黑宵鸣柝，巷巷风寒朝执鞭。  
霜台按节问武帅，今日举事何迍邅。  
群盗廿舟无带甲，官军百艘多控弦。  
江郊犒师万石馈，州门赏士千金县。  
戎衣战器等山积，嗟尔虎牙胡敢然。  
夜分蓐食晓出海，贼舟一字遮津连。  
将军拜呼驾五桨，颤夫感激争相先。  
人生自古有天幸，巨海浪静如平川。  
龙须火枪杂羽箭，腾烟迷目衣皆穿。  
纷纷溺水急钩取，斩首二百班师还。  
金珠衔舻喜夸捷，小教场中开舞筵。  
将军怀家乞返辔，御史不从持益坚。  
昨朝逋寇半犹在，巢穴未入功非全。  
人奴诱贼杀酋长，牙旂夜报风翩翩。  
宫祠刑尸若儿戏，刳剥淋漓谈笑间。  
登□遍村昼纵火，老稚妇女残刀鋋。  
官牌下令要生缚，十无三四随拘挛。  
台司揭榜戒骄横，受降释枉哀危颠。  
南军囊轻北军重，猎较岂是辕门偏。  
捷书遥闻九重喜，玉旨急下飞华鞯。  
守臣除罪各加俸，相国亦赐宫罗鲜。  
鲸涛馀蛮窜绝域，愿还海县民同编。  
移文此辈早投槊，沿江戍儿归扣舷。  
儒臣只知赞画寄，殷勤屡乞刍荛言。  
真情自来几人达，湖海只应惭昔贤。  
三沙谁献暂安策，民开义塾军屯田。  
鱼盐禁弛战斗息，坐令斥堠销烽烟。  
村村鸡犬映花柳，婚嫁缔结朱陈缘。  
鸣琴提壶变习俗，疮痍疾困从兹痊。  
书生作赋纪平海，嘉靖时逢庚子年。  
玉堂太史访边事，予词合入穹碑镌。  

【闻边报旁午五首】  
燕京书札到吴天，总谓胡兵异昔年。  
圣主河山同日月，公卿那得议南迁。  
云暗风高塞雁呼，铁矛谁御紫雕弧。  
何栋久陈千里策，许论曾画九边图。  
太原城下虏兵屯，报骑飞书日夜奔。  
克罕遥称诸部长，吉囊还号小王孙。  
当年胡马入秋来，今岁南侵不肯回。  
数种铁衣三十万，角弓驰骋拂云开。  
群胡烧入雁门关，舆疾丁璋战独艰。  
可惜五千貔虎士，黄沙不见一人还。  
岳山人岱四十一首  

【咏怀七首】  
涂山会诸侯，万国呈玉帛。  
河精授图谶，开导由积石。  
洪水势方割，底定于震泽。  
神功敷宇宙，厥民得稼穑。  
恭惟我太祖，天授神圣德。  
神文迈三五，圣武靖南北。  
唐宋岂无君，中原受胡厄。  
礼乐今再新，臣黎返故宅。  
誓雪百王耻，乾坤重开辟。  
黄帝殄蚩尤，周武诛纣逆。  
二帝不足言，千古功无极。  
征文并《禹谟，亿万膺天历。  
郊外春风寒，寒梅花正吐。  
寻花绕树行，南枝渐三五。  
茅斋寂无事，酒力微消午。  
石径稀往来，樵夫及渔父。  
依依班荆坐，款款桑麻语。  
归鸿起荒陂，黄云映农扈。  
仿佛村树中，布谷声催妇。  
新年拟丰稔，处处鸣社鼓。  
徘徊不能去，暮色延平楚。  
西北有佳人，被服云霓裳。  
高楼切紫微，辅卫开两厢。  
天厨挟女史，华盖荫文昌。  
吾欲往从之，内屏天路长。  
穷栖在山泽，左右艺兰芳。  
玄泉醉我心，崇桂荫我堂。  
南林狎鸾灊，北石阑采圭璋。  
富贵来何迟，年鬓生秋霜。  
楚歌发中堂，非为取乐方。  
鲁酒湛金罍，殷忧不可忘。  
志士苦日短，愚夫矜夜长。  
明灯灼绮罗，广席列芬芳。  
弹弦奏清曲，携手醉徜徉。  
但惜嬿婉情，年鬓生秋霜。  
不见蟪蛄暮，叹此蜉蝣裳。  
我昔游燕冀，道逢边戍子。  
问子何方来，言从北海涘。  
阴山雪迷人，冰澌生马尾。  
虏骑纵复横，夹阵石与矢。  
主师多谋猷，帐下尽猛士。  
封侯在偶然，转战何当已。  
军中多约束，浩荡返乡里。  
青山具区中，谓是角里村。  
汉代四老人，避秦卧松云。  
白石砥如席，道边起高坟。  
不见采芝客，千载留清芬。  
出能安汉嗣，归复栖石门。  
奇功不受赏，拂衣返吾真。  
我来访幽兰，清风绕林根。  
山中耕植流，安知非子孙。  
平生好云山，图绘乃游艺。  
笔吐造化心，状此云峦势。  
变幻侔神功，顷刻呈地志。  
烟霞出膏盲，肺腑流苍翠。  
虚无起遥岑，杳冥藏远树。  
溪桥过山村，迥隔人间世。  
往来尽渔樵，荒涂少轮驷。  
茅舍多清风，仙者时游戏。  
万户与千金，此乐诚不翅。  
忧怀若冰释，不知老将至。  
因思伏牺画，当令鬼神忌。  

【壬子元日】  
北庭多芳草，秀色连深谷。  
岁新景亦新，原野散晴淑。  
林日出东岩，萋萋照幽绿。  
节候感春禽，鸣声在乔木。  
田父占五行，忧旱验鸡卜。  
去秋繁备边，诛求罄井屋。  
戎马生于郊，豪士多约束。  
圣主身宵旰，晏然矢归箙。  
征兵四百万，讵乏九年蓄。  
迩闻俘虏酋，诡遇恐非福。  
野老事石田，拙耕在守腹。  
师贞丈人吉，无咎慎苋陆。  

【武陵精舍六首】  
紫燕衔青泥，湖南事东作。  
一犁衡岳雨，细逐桃花落。  
妇子饷田归，平皋烟漠漠。  
（湖南春雨。）  
白石何累累，流水亦复急。  
茅茨对夕晖，敝笋待鲜食。  
晒翅满渔梁，鸬鹚与鸂鶒。  
（河洑渔梁。）  
雨过落花深，春眠懒无事。  
起望西山云，不见山中寺。  
日高忽闻钟，惊散云峰翠。  
（西山烟寺）。  
可怜武陵溪，本自仙源水。  
渔舟昔因缘，未尽岩壑美。  
石门今已迷，月照千峰里。  
（桃溪夜月。）  
鸥飞江上雪，雪覆江边竹。  
扁舟不可渡，远望迷川陆。  
渔父暮归来，蓑衣满珠玉。  
（竹湾雪艇。）  
乌归山日落，石壁开返照。  
馀霞赤城标，复映临海峤。  
披襟坐春台，幽怀发孤啸。  
（金霞夕照。）  

【出万年寺逾岭下涧观仙人赶石道中奇胜遂至浦口】  
栉发下层峦，回望孤云絺。  
岭际熠东光，云中树莫辨。  
清旦闻哀蝯，涧谷知深浅。  
谿壑多悲风，飒飒林叶卷。  
纷纷劳应接，行行得奇选。  
百降复千升，既出还似返。  
始谓尽崎嵚，旋更得平衍。  
凄凄树含霜，灿灿花云罥。  
孤怀欲谁语，世虑忽已遣。  
逶迤石成群，奔驰若可转。  
洑流深叵测，山径益迂缅。  
虽令素心洽，忍见仆夫喘。  
浦口下归舟，川途日晼晚。  

【秦王卷衣】  
秦宫春雾香，秦苑乱春芳。  
秦王宠侍妾，亲自卷衣裳。  
花蹙黄金缕，风生绮绣香。  
试看垂两袖，一舞答君王。  

【从军曲】  
逐虏燕支塞，屯兵木叶山。  
秋风生马足，明月在刃环。  
小豹随身后，飞鸿落掌间。  
封侯取金印，生入玉门关。  

【折杨柳】  
垂柳挂江头，朝朝上绮楼。  
折来无远使，游子在边州。  
雨送参差泪，花飞历乱愁。  
蛾眉空怅望，翠叶易逢秋。  

【东飞伯劳歌】  
东飞伯劳西飞燕，玉关巫峡难相见。  
春时寄书人不归，秋风一夕绕罗帷。  
鸣弦写怨感孤凰，含愁下机怀七襄。  
熠耀宵行穿落叶，琐窗桀桀流斜月。  
凤楼螭水声未终，日照深闺衣泪红。  

【舞剑行】  
君不见山人平生一宝剑，匣中提出三尺练。  
寒光射目雪不如，草堂白昼惊飞电。  
吾祖随天逐胡虏，屯军黑松阵云苦。  
成功策勋仗此物，七十二漠何英武。  
十圣承平久不用，四海风尘犹澒洞。  
静听常因风雨鸣，深藏恐逐蛟龙动。  
枯鱼之宴无乐方，为君起舞当斜阳。  
左右回旋还自翼，变击为刺随低昂。  
黄子翩翩出介胄，吾忝忠武为其后。  
二家文武世不替，况与吾家各亲厚。  
舞罢悲歌蓟门曲，蓟门柔桑眼中绿。  
呜呼！丈夫四十未封侯，何事日日衔杯剑应哭。  

【新笋歌】  
满林黄鸟不胜啼，林下新笋与人齐。  
春风闭门走山兔，白昼露滴惊竹鸡。  
雨中三日春已过，又近石床添几个。  
竞将头角向青云，不管阶前绿苔破。  

【赠程自邑】  
天都山人与我别，遥指荆襄鼓兰楫。  
访古直上黄花川，思归懒出明月峡。  
吴苑逢君碧草春，竹林高卧少情亲。  
平生唯有三杯酒，十载重看万里人。  

【陆郡伯谈永平作卢龙曲赠之】  
自古卢龙郡，闻君说永平。  
风高孤竹国，雪暗五花城。  
女直秋输马，将军夜发营。  
地偏桃李后，四月始闻莺。  

【癸未八月一日至山居】  
别业谐新迹，林庐返故情。  
竹添秋径密，花先早窗明。  
地远千家市，山啼八月莺。  
寻源从稚子，石涧绕门清。  

【龙母祠】  
石濑浅浅山木苍，五湖祠庙接潇湘。  
灵衣珠佩无消息，桂栋兰橑有夕阳。  
白酒土人来祷旱，绛帏玉女对焚香。  
季春岁岁龙归异，千古风云近草堂。  

【暮秋游眺】  
千里秋风双眺目，孤怀落日共悠然。  
村居缭绕寒原外，人鸟纵横夕径前。  
山寺紫烟盘曲磴，石梁黄叶拥流泉。  
比因病肺时行药，物色幽鲜一可怜。  

【落日】  
读书竟日衡门中，起眺落日西南峰。  
鸟趋返照向东岭，雁急暮寒鸣北风。  
修竹浮浮结暝翠，疏花瑟瑟馀小红。  
秋山钟磬清耳目，石林隐约青莲宫。  

【金陵】  
金陵王气斗牛间，西下岷江锁北关。  
真主旌旗来泗上，孝陵弓剑甗钟山。  
乌龙水落芙蓉冷，翠柳楼空夜月间。  
迟暮未消游侠意，秋风匹马鬓丝斑。  

【邗沟】  
隋皇昔日锦帆游，吴楚分疆是此沟。  
两岸烟花迷贾客，万家杨柳挂新秋。  
北瞻燕阙三千里，西望金陵十四楼。  
淮海岷江都会地，繁华雄盛古扬州。  

【征南二首】  
总戎云鸟肃风翔，司马兵符出未央。  
春去旌旄临海甸，雪消兵马向蛮方。  
汉家漠漠尧封远，天子瞳瞳舜日光。  
不道野人忧战伐，月明江汉鬓苍苍。  
安南易姓旧相仍，封锡还应到海滨。  
万里版图曾郡邑，殊方小丑亦君臣。  
炎风毒雾烦诸将，翠羽明珠入紫宸。  
想见乞降矜面缚，天威此日转阳春。  

【题画】  
暮色起郊墟，牛羊识归路。  
牧童无枕簟，但铺明月卧。  

【听歌】  
能使新声入旧词，秋风江上夕阳时。  
晓来定有花含泪，莫向尊前唱柳枝。  

【重题华山图自嘲】  
览画俄惊十四年，墨痕山色故依然。  
醉乡蓬岛知何处，酒量诗怀只似前。  

【送客归卢氏】  
吴门飞雪正纷纷，酒暖红楼此送君。  
归时射雁如相忆，熊耳山高隔暮云。  

【山中寄张子言】  
独坐空山思五陵，丁香花发又逢春。  
灯前欲共平生话，月落松窗梦故人。  

【桃花图】  
竹林深处有桃花，一半临风一半遮。  
尚忆春来三日醉，晓烟疏雨卧山家。  

【悼乐工刘淮】  
曾随正德年中驾，亲见昭阳殿里花。  
燕赵悲歌何处觅，旅魂飘泊楚天涯。  

【春尽】  
山间石径少年行，飞尽桃花津水平。  
只有草庵春不去，短垣修竹自流莺。  

【秋夜】  
春日青山看碧桃，秋风落叶又江皋。  
无端忽作封侯梦，却是床头挂宝刀。  

【画】  
过雨溪山秋色新，携琴还有竹林人。  
僧房细绕岩前路，红叶随风打角巾。  
附见今雨瑶华（一十四人）  
（岳岱撰《今雨瑶华序曰："岱家世戎勋，岂谙藻笔，躬耕之暇，窃慕古人驱驰六义之途，不忘咏歌之道，遂叨艺苑见称，词林不弃。缙绅先生下交白屋，林丘高逸道合素风，或千里而命驾，或三径以为邻，或以忘年誓好，或以讲讨昵亲，仕隐存没，凡一十四人，并能发挥造化之微，吐纳风云之气，绮缛灿焕，珠璧圆融，故其洒翰托寄，对酒赓和，欣合怨离，缘情体物，投我箧笥，积岁成多。嘉靖戊戌之冬，岱归山居，捡阅缄素，手录成编，略加拣选，又各赞述其才妙，命为《今雨瑶华，所谓德音不忘，良有以也。明年嘉靖己亥秋七月廿有七日谨序。"）  
昆仑山人张诗五岳山人黄省曾  
憨泉山人袁昭旸雨舟王济  
时川姜龙桃谷陆俸  
阳山汤儒石川张寰  
大石山人顾元庆谢湖袁褧  
嵩山徐伯虬九嵕顾闻  
少溪王延陵青门山人沈仕  
袁昭旸三首  

【同陆明府过阳山访漳河岳山人】  
泛舟入西山，炎景照南陆。  
梅霖歇崇冈，积润含林麓。  
挈徒过修坂，访友臻空谷。  
川薄阳已微，烟霏忽丛竹。  
石窦注清冷，云萝覆岩屋。  
庖人馈鲜鲤，童子进鼎泬。  
翰墨情所投，令人发深穆。  
兹会难再洽，艮趾兰堂宿。  

【咏阳山草堂竹赠漳河岳山人】  
草堂正倚阳山曲，袅袅琅玕涧水浔。  
风坞箨辞同藓碧，云林梢长接空阴。  
雨晴帘卷秋如许，日午开尊暑不侵。  
过客留连盘石坐，求羊应许更攀寻。  

【寄友客北都】  
高卧沧洲惊岁晚，幽栖白画自闲情。  
山中麋鹿逢人惯，树底鸥凫戏浪轻。  
修竹苍苍风阁倚，浮云片片野堂明。  
故人冀北伤千里，忽听关河朔雁声。  
王济一首，《宫词三首  

【宫词三首】  
驾幸长春二鼓时，提灯驰报疾如飞。  
上房供奉忙多少，才拭龙床布地衣。  
昨日闽中进荔枝，君王亲受幸龙池。  
先将并蒂承金盒，密赐修仪尽不知。  
锦标夺得有谁争，跪向君王自报名。  
宣索宫花亲自插，连呼万岁两三声。  

【游碧岩和石川韵碧岩碧弁之中峰也】  
历览碧岩胜，只疑尘境无。  
烟峦净流翠，晴瀑白跳珠。  
隐约瞻天姥，冥濛见太湖。  
丹青谁把笔，相对写新图。  
姜龙二首  

【登天湖山】  
天湖台殿迥，鸟路出人寰。  
佛远无新供，僧闲自古颜。  
寒泉生石井，垂茑翳松关。  
不缘残照敛，唱咏未言还。  

【登上天竺阁】  
欹阁倚危巅，疏钟破暝烟。  
涧回遥带合，峰抱翠涛连。  
无复容尘地，刚余看月天。  
想应风雨夜，枯坐更通玄。  
陆俸六首  

【酬刘子古镜】  
古镜不自惜，遥兼千里音。  
悬之照肝胆，奚啻双南金。  
圆质凝精光，螭盘古铭深。  
明月入我怀，聊复理吾簪。  
与君别几时，鬓发雪已盈。  
冉冉悲年暮，悠悠空陆沉。  
愿言保不缺，报君久要心。  

【至阳山访岳山人】  
访尔阳山曲，迢迢丘壑重。  
青冥恣遐瞩，麋鹿伴孤踪。  
高枕低云峤，疏林度远钟。  
径余重九菊，门倚两三松。  
避地雾中隐，鸣琴竹下逢。  
夜长思共醉，老去愿相从。  
魏阙无今想，仙风自可宗。  
因思沉湎者，役役尔何庸。  

【舍弟山亭】  
谷鸟唤人啼，山人过竹西。  
树高将宿凤，江霁欲生霓。  
径暖莺花日，风和燕子泥。  
莫辞尊酒暮，烟□□相思。  

【早春园居】  
魏阙天今远，陶园岁复新。  
杖藜吾独往，芳草正怀人。  
雪意频催酒，莺啼渐入春。  
圣朝多雨露，江畔老微臣。  

【送友游武夷】  
秋来天外结幽期，一月看山到武夷。  
石壁负舟仙去后，天风吹袂独吟时。  
花深九曲烟霞寂，月出千峰猿鸟悲。  
我亦江湖从孟浪，闻君长往不胜思。  

【除夕】  
病抛簪绂风尘外，老愧诗名五十闻。  
华发渐看青镜晓，草堂重伴碧山云。  
春归柳岸啼新鸟，岁晚江村带夕曛。  
独酌椒花燃柏子，闭门空自叹离群。  
汤儒一首  

【玉阶怨】  
朱甍萤影度，璧月绮疏流。  
牛女年年会，玉阶今夜愁。  
顾元庆三首  

【甘露寺】  
绝壁倚江滨，千峰带夕曛。  
断冈余王气，古镬隐雷文。  
沧海风烟接，高城鼓角闻。  
上方萧索尽，一塔出尘氛。  

【献花岩】  
共讨花岩胜，云霄肘腋傍。  
牛峰双角短，天堑一支长。  
松殿秋阴肃，经堂雨叶黄。  
物华更娟静，时序近重阳。  

【山斋诵见寄之作有怀漳河】  
忽忆漳河子，居然有道风。  
一尊黄叶下，数口绿云中。  
鸿鹄心同远，岩丘兴不穷。  
新诗开大雅，莫惜寄邮筒。  
袁褧一首  

【田家】  
谁言田家乐，所乐亦岂常。  
耕敛稍不给，丰歉复相当。  
五月了蚕事，十月登稻粱。  
所入不偿用，闲少实多忙。  
营营事公私，劳苦过即忘。  
岁功已告毕，蜡社聚一方。  
酌酒宰鸡豚，鼓腹坐山阳。  
宁知朱门内，昼夜罗酒浆。  
贫富在所遭，苦乐难较量。  
徐伯虬二首  

【同九嵕顾子访漳河岳山人】  
多君栖郑圃，玄室白云阴。  
此日逢迎处，高天倚树吟。  
竹香明幌静，山色暮帘深。  
相送情无限，余音碧水琴。  

【甲午元日】  
瑶极青阳献，璇宫紫气氲。  
晴光千嶂合，阳脉百泉分。  
门戟开黄道，台书得庆云。  
青归江柳染，红入圃梅芬。  
花颂回三朔，糕盘□五辛。  
春杯吹绿酒，不遣瘁颜醺。  
顾闻一十首  

【同徐子过岳山人】  
爱尔中林静，莺啼下碧除。  
风清徐稚榻，花映邺侯书。  
帘际凉露切，城阴夏木虚。  
论文竟西日，片片落琼琚。  

【和岳子嵩山草堂宴集】  
绿树覆沧浪，高斋敞夕阳。  
鸟殊闻法曲，花故忆明妆。  
碧酒衔风急，清琴拂水长。  
况逢岩壑侣，同醉白云傍。  

【折杨柳】  
芳草接金堤，垂杨绿更齐。  
夕絮离天远，春丝别雾迷。  
曲中青镜改，愁畔紫骝嘶。  
红楼叹少妇，肠断玉关西。  

【采莲曲二首】  
兰舟终日漾莲溪，少女如花锦袖低。  
含笑折来流水畔，红妆两两镜中啼。  
岸上金羁白马郎，溪边红粉断人肠。  
临风背摘双头蕊，笑入荷花万点妆。  

【晚】  
岸帻秋堂小，临流暮雨清。  
群峰倾鸟背，落叶带溪声。  
林日高低下，川虹断续明。  
棹歌何处发，应是采莲行。  

【清明日过杨村】  
杨柳蔽杨村，桃花古渡昏。  
清明犹作客，白日正销魂。  
天地催时序，关河仗酒尊。  
何为千里梦，一夜落吴门。  

【夜泊崔镇闻笛】  
云落清河夜，天横片月凉。  
江楼莫吹笛，明日更山阳。  

【南归道中二首】  
草长花飞客路长，扁舟今日渡山阳。  
笛声吹落黄河月，淮北淮南总断肠。  
高天淮水澹悠悠，南向春江日夜流。  
极目烟花伤客思，金堤明月是扬州。  
附见顾孟林（二首）  

【夜饮王中丞元美宅】  
与君湖海各栖迟，一夕相逢酒百卮。  
醉后不知何以别，醒来唯记月明时。  

【钟山人昔曾被役西方暇日为予说所见因书以赠之】  
闻君昔日过凉州，千里黄河一曲流。  
曾见西山遮虏塞，云间孤戍为防秋。  
王延陵四首  

【沧洲漫兴】  
沙白柳阴薄，潮平舟楫轻。  
天开云锦丽，人傍日华行。  
鸡犬村墟午，鸥凫杜若晴。  
金尊开欲抚，回首忆神京。  

【王太史张比部同登翠微阁】  
石磴千盘转，山楼百尺余。  
窗虚云自入，春暖柳将舒。  
玉斝浮金液，雕栏俯碧虚。  
叨陪太史宴，辞赋愧璠玙。  

【虎丘分咏得浮图】  
宝塔倚秋穹，珠林望彩虹。  
云嘘网户白，日落绮疏红。  
铃语振天外，龙光盘壑中。  
不有九霄陟，能令五蕴空。  

【洪光寺同昆仑山人】  
洪光高阁杳林端，缭绕双过锦绣鞍。  
晓日乍开仙阙曙，春云犹弄上方寒。  
窗中猿堕青天影，树里人行赤玉栏。  
已分息机甘晏寂，长安风雾任漫漫。  
沈仕三首  

【村居春日】  
柳堰迷丹日，蓬扉启绿烟。  
人间啼鸟外，兴剧落花前。  
野色连三径，山光满四筵。  
鹔鷞随可解，堪作酒家钱。  

【云厓久客川中江上偶怀】  
风吹山色不生云，日照澄江散绮文。  
空忆巴陵三月酒，鹧鸪啼处一逢君。  

【出塞】  
符传出葡萄，星郎上郡豪。  
五营分贝胄，万骑拥鸑旄。  
野日寒如月，河冰聚若刀。  
凶门随命凿，仗胜有龙韬。  
王较书稚登二百首  

【凤楼行（以下《晋陵集）】  
凤楼翼翼开天居，故老相传百载余。  
过客遥看黄幄座，侍臣长奉紫泥书。  
碧窗齐临石睥睨，朱栋或画金龙鱼。  
呜呼成祖劳开创，金扉翠牖何雄壮。  
八圣龙飞抚御床，千官虎拜瞻仙仗。  
今皇有道如先皇，垂衣日日开明堂。  
祝融胡为太亡赖，炎火顷刻令飞扬。  
雷霆云雨尚不息，人力何以施刚强。  
玉陛千寻碎如雪，千人万人争吐舌。  
大内深严孰敢窥，九陌惟闻栋梁折。  
蓬莱双阙中天起，射日雕甍倏然毁。  
白头内监难走藏，红颜宫女多焚死。  
御柳宫花赤焰中，金舆玉座寒灰里。  
古今灾变那有常，成汤旱魃尧洪水。  
天意由来本至仁，朝廷岂乏皋夔臣。  
即今修省行何政，旅客心劳日问人。  

【观潮歌】  
丙辰闰七月初吉，孟渎江边潮水赤。  
寒波带雨打空城，高浪如山排巨石。  
山田旱爟不可救，山人荷锄惟种豆。  
游鱼忽入豆花中，江里鼋鼍近人吼。  
隔岸不闻鸡犬声，前村尽说蛟龙斗。  
白头田父向人语，不见江潮大如许。  
门前堤上种柳树，潮痕深浅能记取。  
去年堤石未沉沙，今日柳枝齐拂水。  
苍烟黑雾黯不收，吁嗟身世如浮沤。  
床头水鸣得赤鲤，槛上云生飞白鸥。  
卧楂人力不可运，眼中倏忽随波流。  
鱼舟叶叶争鼎沸，踏浪高歌似平地。  
北客初闻忽胆惊，南人坐对犹儿戏。  
我闻钱塘之潮天下无，素车白马相喧呼。  
铁箭如沙射江浒，钱王当日真雄图。  
书生白首老牖下，只尺不辨越与吴。  
呜呼！只尺不辨越与吴，酒酣耳热歌乌乌。  
不能三江即五湖，辙中之鲋胡为乎？  

【宝镜篇】  
舒生宝镜草堂前，锦囊入手明月圆。  
雪光辉辉照肝胆，流苏风飓朱绳县。  
青铜千岁化玄玉，声如金磬清悠然。  
龙文不断细如发，天吴海若纷纠缠。  
夏王九鼎铸神怪，无乃祖此相流传。  
徐君爱镜如爱剑，胡僧海客求识面。  
玉匣时时风雨鸣，翠奁忽忽蛟龙战。  
呜呼人事岂有常，徐君白骨烟荒凉。  
此镜舒生买归越，转展胡乃登斯堂。  
摩挲反覆辨世代，未必秦汉将无唐。  
唐人笔势仿佛晋，蝇头小字题其傍。  
或随龙驭蒙葬地，玉鱼金碗同深藏。  
不然妃后殉红粉，断冈落日埋清光。  
秦园汉寝今谁识，骐飐石马眠荆棘。  
耕人拾此意茫昧，青钱斗粟轻弃掷。  
流传吾意任来去，神物不受相秘惜。  
嵩高少室山万重，秋风桃竹访赤松。  
寒辉系肘照幽壑，魑魅不敢窥尘容。  
亦愁变化不可测，丰城神剑终为龙。  

【海夷八首（嘉靖甲寅）】  
长洲茂苑只空名，休道吴王锦绣城。  
粉堞云昏朱雀帜，黄金日调水犀兵。  
夕烽看忆桃花色，戍角听疑玉笛声。  
伍相祠前斜日里，土人鸡黍祝升平。  
玉山前岁困倭夷，今日华亭更可悲。  
沙月如冰凋白羽，海烟为雾暗朱旗。  
石头已道朝烽合，扬子仍愁暮角吹。  
财赋东南忧不细，庙谟何以定安危。  
吴王城外石湖边，云白山青花满烟。  
却忆中丞持钺过，自驱猛士灭倭年。  
白虹贯日天文动，金字班师国计偏。  
鸟尽弓藏千古事，野人临水泪潸然。  
隋帝巡游伯业亡，邗沟流水月苍苍。  
锦帆一去知何处，翠柳千屯自晓霜。  
江汉风尘多兔窟，维扬豪杰尽龙骧。  
可怜仗剑唐司马，良翰天教翊圣皇。  
金陵亦是开基地，虎踞龙盘旧业存。  
先帝寝园犹白鹿，功臣甲第自朱门。  
冶城烟垒秋风肃，淮水金铙片月昏。  
太傅元勋藏上册，肯令妖祲近中原。  
五溪戎卒本诸蛮，木弩铜机出万山。  
铁骑悠悠屯海上，黄金日日出民间。  
尔曹荒服元亡赖，此日王师独厚颜。  
头白土官尤跋扈，玳筵红粉不知还。  
任公瘦骨气萧萧，乱后雕弓却在腰。  
铜柱未曾标马援，玉门早已入班超。  
孤身去国心应折，群盗经时气转骄。  
闻道墨縗重奉诏，佩刀骑马答清朝。  
钱塘雄盛比姑苏，宋室南迁是帝都。  
处士梅花经战马，美人杨柳失栖乌。  
翠华辇路云俱断，白马潮声海半枯。  
惟有将军青冢树，枝枝南向野莺呼。  

【无题五首】  
一朵千金泣露斜，帘栊难护幕难遮。  
吴王城上同看月，伍相江边独浣纱。  
杨柳名为离别树，芙蓉号作断肠花。  
旧时邻舍俱新主，莫辨东邻是宋家。  
昔日吹箫凤下来，如今凤去只荒台。  
剑分安得重归匣，水覆难教再上杯。  
倩酒禁愁何日醉，待花消恨几时开。  
无情最是窗间雨，吹入空床生绿苔。  
自从抱瑟入朱门，新宠安能易旧恩。  
明里开颜暗流泪，面前行乐背消魂。  
梅花见说浑无色，鹦鹉传来不肯言。  
知在阑干第几曲，青天何处觅昆仑。  
芙蓉江上露凄凄，杨柳楼前月影低。  
燕入朱门藏不见，马过花巷忆还嘶。  
藕丝无力终愁断，萍叶随流不肯齐。  
信有银河千万里，人间隔断路东西。  
玉钗中断两鸳鸯，绣枕平分半海棠。  
戏掷樱桃奁尚在，学吹杨柳笛还藏。  
红颜梦里将为石，青鬓愁中易作霜。  
锦字消磨鸿雁绝，门前只尺是衡阳。  

【古意四首（以下《金昌集）】  
珊瑚秀海底，海人涉中流。  
曾不盈尺寸，采采无遗留。  
琐细安足珍，空劳使者求。  
煌煌十尺枝，灿灿若灵虬。  
根生龙窟中，铁网不能投。  
千年龙一飞，沧波与之浮。  
奇宝出世间，东序陈天球。  
河图及银瓮，赤刀以为俦。  
尺寸终弃捐，轻掷如蚍蜉。  
不能饰楣楯，安足登冕旒。  
昔为盘中珍，今焉遗道周。  
槛虎不垂头，笼鹤不委翼。  
兔爰雉耿介，牛顺而羊逆。  
梧桐茂高陵，柽柳主下隰。  
物性各有托，焉得相变易。  
渭川玉波澄，泾河泥滓流。  
为水本同源，清浊不相侔。  
悠悠孺子歌，宣尼为迟留。  
桓桓班生志，矫矫龙虎姿。  
朝为白面生，夕建交龙旂。  
繁星丽匕首，四马穹庐驰。  
萧萧玉门关，胡笳不敢吹。  
灵鹊化金印，紫绶腰间垂。  
天子封公侯，举世称男儿。  
嗟嗟扬子云，骨若柔桑枝。  
不能一鸡缚，焉能斩郅支。  
奇书满腹中，不值修文时。  
白首《太玄经，命也复何为。  
千金两吴钩，秋水为銛锋。  
人血衅其上，宝锷明芙蓉。  
割鱼千万里，不得屠一龙。  
屠龙岂不能，惜哉委尘埃。  
析薪刈青松，弃置良足哀。  
一旦成销折，不能断青苔。  
英雄困平世，伊管乃凡才。  

【听查八十弹琵琶】  
查翁琵琶天下闻，奇妙不数康昆仑。  
六月虚堂发清响，泉鸣木落浮云昏。  
人言琵琶出胡族，君今弹之戛哀玉。  
边雨夜裂交河冰，朔风秋折穹庐竹。  
沙漠呼鹰雪未干，混同吹角波新绿。  
繁声乱指隔屋听，贺兰秋高山雾青。  
冒顿按歌娇学鸟，燕支奏乐碎如星。  
萧萧杨柳落羌管，滴滴蒲柳泻玉瓶。  
有时闲缓未促柱，谷幽人寂风泠泠。  
我闻桑门段和尚，此技从来称绝倡。  
寥寥旷代法不传，清江白月空惆怅。  
红箫玉笛清可怜，君言听之如蜩蝉。  
十八庐阳遇钟二，寻师不惜黄金钱。  
艺成弹向锦筵上，商哀羽烈悲青天。  
长安绣陌知名遍，春风夜醉芙蓉院。  
翠黛人人乞谱传，朱门日日开尊燕。  
司马青衫泪泣珠，明君紫塞沙吹面。  
秋色侵衣铁拨消，寒烟湿指檀槽变。  
古来能事惟贵精，一艺可以垂芳名。  
山阳三弄桓伊笛，缑岭千年王晋笙。  
君今此曲掩前古，恍惚变化真希声。  
余也江湖好奇士，挟策走马咸阳京。  
正逢天子射蛟日，奇文落落无所成。  
学书学剑白日暮，短裘高帽吴王城。  
愿从君受调指法，烧灯夜读《琵琶行。  

【梦君篇赠黄丈淳父】  
童君秀骨青厓开，蟠胸大壑藏风雷。  
沈郎号狂士，古心清气空尘埃。  
明珠翠羽尽奇宝，二子落落非凡才。  
空堂日暮发遐想，建安数子千年上。  
呜呼王者久不作，大雅由来称绝响。  
国朝博士真天人，灵芝煌煌发土壤。  
墓门荆棘祠庙荒，后来作者江夏黄。  
知君十载未识面，云霞秀句今方见。  
黄钟玉磬音调绝，嶷然独立灵光殿。  
瑶华入手海雾湿，夕阳无人风飒飒。  
孤城鸣蛩灯火暗，破屋翠山罗山鬼泣。  
君今名重天下闻，躬耕不就刘将军。  
桃花茅屋长洲苑，闭门枕席生浮云。  
青袍耻逐路傍子，击木狂歌鸟兽群。  
嗟嗟，图南九万须我辈，枪榆赤璟安足云。  
童君长啸沈郎去，偃卧松床即梦君。  

【过方丈园亭】  
旧别雪鳞鳞，重来及仲春。  
马能穿绿竹，鹤亦认乌巾。  
山沼松舟小，春茶石灶新。  
鹿门堪避俗，他日愿为邻。  

【寄方子时二首】  
之子卧幽谷，相过岁暮时。  
呼童穿马涧，贳酒出龙池。  
生事惟樵斧，年光有鬓丝。  
梅花开傥遍，鸡黍不须期。  
避人成独往，一室谢喧嚣。  
泉近书声碎，山深酒价高。  
千峰对茅屋，终日听松涛。  
五亩瓜园地，躬耕莫惮劳。  

【龙母庙】  
松坞石林林，秋风万壑阴。  
泉清尘客耳，花照定僧心。  
龙去野祠破，鸟啼山竹深。  
苍生饥渴甚，朝夕望为霖。  

【云泉庵听僧吹笛】  
吹笛破山翠，萧萧夜壑停。  
一声杯上雨，万感鬓前星。  
断续音成梵，多罗曲是经。  
虽无杨柳落，凄怨不堪听。  

【白丈自杭州归要游天池】  
桃花零落尽，游赏与君同。  
僧住松声里，莺啼石壁中。  
岩光晴处紫，池色晚来空。  
莫把琵琶奏，尊前有白公。  

【虎丘寺看妓人走马】  
骏马龙驹种，佳人燕子身。  
驰驱下夕坂，险绝太惊人。  
血是蹄间汗，香为鬓里尘。  
解鞍慵不语，游子替伤神。  

【陈佥宪园林】  
十亩瓜园地，因之早挂冠。  
衣裳竹里翠，门巷雨中寒。  
夕鸟留归听，秋花耐醉看。  
多君下榻意，不忍负余欢。  

【天池看月】  
禅心何处是，窗里石莲峰。  
池黑松千片，崖深月一重。  
山光寒客剑，霜气入僧钟。  
怜取嫦娥意，清辉照病容。  

【任公祠】  
萧萧遗像锁荒祠，尚忆孤身百战时。  
诸葛事繁那得久，留侯貌弱到今疑。  
绛帷香气衣冠暗，石栋斜阳薜荔垂。  
曾是当时骑马地，烟中往往见旌旗。  

【癸亥元日】  
残腊阴阴雨满城，今朝元日是新晴。  
酒楼日冻南山雪，柳岸天寒远墅莺。  
宝剑千金五陵侠，银筝一柱十年情。  
从来王粲多流落，问舍求田只未成。  

【新春感事】  
信有清风不厌贫，吹帘入幌转相亲。  
红颜薄命空流水，绿酒多情似故人。  
服药难辞星入鬓，闭门长与竹为邻。  
黄金散尽真堪惜，前日亲知是陌尘。  

【种豆】  
庭下秋风草欲平，年饥种豆绿阴成。  
白花青蔓高于屋，夜夜寒虫金石声。  

【华阳洞（采真篇）】  
百亩丹厓秀玉屏，山深日暗昼冥冥。  
黄冠指路香先入，蜡炬穿云火半青。  
仙家白鹿行千里，洞口青天似一星。  
安得真人开石壁，云中鸡犬洞中听。  

【看梅过玄墓山中二首（以下梅花什）】  
人似梅花瘦，舟如兰叶长。  
青山十亩白，流水一春香。  
种密人难入，开齐夜有光。  
苔枝容我折，野老不嗔狂。  
桥外花开日，分明雪作图。  
不将他树杂，未有一家无。  
多处半青嶂，香时过太湖。  
浊醪元易得，市远亦须沽。  

【湖上梅花歌四首】  
家家山色对春湖，日日春风听鹧鸪。  
门前杨柳藏鱼市，屋上梅花当地租。  
山烟山雨白氤氲，梅蕊梅花湿不分。  
浑似高楼吹笛罢，半随流水半为云。  
虎山桥外水如烟，雨暗湖昏不系船。  
此地人家无玉历，梅花开日是新年。  
闻道湖中是两梅，尽山千种一时开。  
估客片帆春雨里，载将香气过湖来。  

【支硎寺看梅听僧家吹笛】  
梅引何郎兴，山余支遁名。  
寒泉似陇水，僧笛学羌声。  
一雨花林寂，无人山殿清。  
年年二三月，繁丽不堪行。  

【天平道中看梅呈陆丈】  
新春日日雨霏霏，雨后寻春愿不违。  
花近翠微苔作树，人行香径雪生衣。  
折从野岸俱无主，开入僧家尽掩扉。  
谁似丈人能好事，冲风踏冻不言归。  
附见河南陆承宪《看梅原倡（三首）  

【约王子看梅】  
梅花动山意，野客不胜情。  
长夜思琼树，青春怀友生。  
雨中开欲尽，风处落能轻。  
即遣山阴棹，还同雪里行。  

【夜过沈子起邀去看梅】  
湖光已微绿，梅萼亦多时。  
一月僧高卧，满城人未知。  
恐消枝上雪，故作雨前期。  
莫道休文病，兰桡清夜移。  

【湖上梅花】  
不独山中有，还从湖上偏。  
全将雪嶂影，倒尽玉湖天。  
花落鸥群乱，香浮雨气鲜。  
山僧开阁坐，相对一萧然。  

【新秋饮顾汝所斋中夜归作（以下《燕市集，嘉靖甲子）】  
青槐树树烟，客舍苑墙边。  
羸马饮秋雨，短衣行暮天。  
芙蓉思故国，蟋蟀感流年。  
何事长相见，归来又惘然。  

【奉答汝南公】  
平津阁上夜题诗，绣牍亲裁与项斯。  
字比宫云俱五色，情将禁柳共千丝。  
袖中携出香偏入，马上看时月故随。  
自是阳春元寡和，莫言寒屋报书迟。  

【雨中寄顾汝和舍人】  
花间小雨湿衣轻，夜半思君隔凤城。  
尚食宫监邀翰墨，射声校尉识书名。  
斋庐西畔濡毫待，香案前头捧砚行。  
汉武若言封禅事，茂陵今已著书成。  

【答袁相公问病二首】  
斜风斜雨竹房寒，云里蓬莱枕上看。  
愁过一春容鬓改，吟成五字带围宽。  
书生薄命元同妾，丞相怜才不论官。  
泣向青天怀烈士，古来惟有报恩难。  
形骸土木佛灯前，黄阁情深有梦牵。  
喘似吴牛初见月，瘦如辽鹤不冲天。  
诗题半作逃禅偈，酒价都为买药钱。  
知己未酬徒骨立，一生孤负佩龙泉。  

【将游甬东王青州伯仲见过作（以下《客越志，嘉靖丙寅）】  
主人出门去，客子入门来。  
主人为客留，若下花前开。  
借问客谓谁，东海王青州。  
一双明月珠，夜照沧溟流。  
人言王家太戆直，灌夫醉骂程不识。  
我谓王家无世情。孔融尔汝祢正平。  
烈士肝肠铁一片，安能尽逐时人面。  
时人面好心如云，白衣苍狗须臾变。  
问我马何白，问我车何素。  
知君兄弟有心者，我为悲辛述其故。  
前年射策游都下，腰佩蒯缑骑瘦马。  
黑裘半敝难告人，朱门欲谒无知者。  
汝南相公识我早，握手交欢尽倾倒。  
此日郗超真再生，当时项斯何足道。  
吟成五字愈头风，奏罢一篇称丽藻。  
寻常未遇不自怜，及至相逢方觉好。  
倾都闻知声啧啧，紫闼金门皆接席。  
殿中荐作校书生，桥上推为题柱客。  
刀环筑开司隶门，马蹄阑入金吾宅。  
灞陵醉尉不敢呵，半夜弹筝洛阳陌。  
从来人事有变迁，从来结交无百年。  
我既还家相公没，长斋绣佛学逃禅。  
贝树为庵深巷里，芙蓉起塔小堂前。  
翟公门第寒如水，薛公宾客散如烟。  
千金宝剑何人是，一束生刍若个边。  
今朝絮酒兼炙鸡，明日千山与万溪。  
别君不是无双泪，留向陈蕃墓上啼。  

【宗将军战场歌十首】  
宗将军名礼，关中人。官游击将军，骁腾善战，约束士伍有古名将之风。徐海入犯，提兵扼皂林，阮中丞在桐城婴城自守，将军以无援战没。朝廷赠官官其子。有司立庙战场，榜曰"忠魂"。戏下士能谈故侯将略，往往为之雪涕，以此人知其得士心也。  
月黑耕人语，隔河见白马。  
知是精灵归，来向庙门下。  
河边枯髑髅，金镞射为窟。  
入时何太深，碎骨始得出。  
围中鼠雀尽，城里日传飡。  
为鬼已灭贼，何时灭贺兰。  
本谓江南乐，佩刀居帐下。  
渔阳饮飞士，无一生还者。  
将军空血战，中丞深闭门。  
桐乡城北路，流水没孤屯。  
故剑不可收，姓名刻剑匣。  
瑟瑟白杨根，虚空葬金甲。  
射尽白羽箭，战士不肯去。  
春来草痕赤，旧日留血处。  
有家全募士，无骨可封侯。  
负却生时相，班超是虎头。  
结发为飞骑，相从霍冠军。  
征南诸将士，枯骨论功勋。  
沙场大黄弩，将军在时射。  
贼人得之惊，一挽一百石。  

【舟中与建初话旧】  
十载行藏半未齐，闻君论旧益凄凄。  
汗从何晏朱衣拭，书觅羊欣白练题。  
歌是《竹枝容易和，泪成珠子不轻啼。  
干将已是徐君剑，明日扁舟下剡溪。  

【石门曲三首】  
采桑复采桑，蚕长桑叶齐。  
妾住石门东，郎住石门西。  
蚕成桑叶空，门前青勣长。  
一半织郎衣，一半结鱼网。  
卖丝家复贫，哭解红罗襦。  
将丝贯妾泪，可得作明珠。  

【塘栖】  
水阔雨溟溟，飞帆去不停。  
人声两厓断，鱼市一江腥。  
云已辞吴白，山初到越青。  
侯生数行泪，千里吊玄经。  

【钱塘夜泊】  
孤舟三日雨淙淙，夜泊钱家旧建邦。  
桑过石门青拂枕，水经靧李黛含窗。  
六桥花尽休携酒，五月潮平好渡江。  
此去报恩惭烈士，匣中龙剑气难降。  

【送陆丈移官海丰丞】  
官舍有余清，无言政未成。  
头从湖上白，水在橐中轻。  
过鲁无鱼食，归吴借马行。  
簿书期傥暇，一问济南生。  

【李舍人孤山草堂坐雨】  
笋舆行过断桥来，楼上银罂水上开。  
白鸟数行犹似鹤，青山五月已无梅。  
雨昏不辨丝千缕，湖绿浑疑酒一杯。  
几欲题诗题未得，舍人元是谪仙才。  

【赠顾杭州贞叔】  
才高谁识顾君平，身着青袍世所轻。  
杨柳不曾湖上看，芙蓉元在幕中生。  
马头云断家山色，官舍潮连夜雨声。  
流水白云心尽折，丈夫辛苦为微名。  

【紫阳庵丁真人祠】  
丹壑断人行，琪花洞里生。  
乱厓兼地破，群象逐峰成。  
一石一云气，无松无水声。  
丁生化鹤处，蜕骨不胜情。  
（麻城丘太守齐云有"一树一花色，无时无鸟声"之句，生平以为独绝，不知其本于伯穀也。）  

【会稽道中】  
江东名郡古无双，处处青山照玉缸。  
竹箭一流明客枕，芙蓉两岸夹船窗。  
清猿夏断稽山庙，急雨朝平孝女江。  
此地何须叹沦落，买臣头白始为邦。  

【哭袁相公二首】  
泪痕如雪荐生刍，千里风尘酒一壶。  
伯道遗孤安得有，中郎少女亦曾无。  
麒麟乍刻惟新冢，乌鸟空啼是别雏。  
生事萧萧何必问，坂田硗石半无租。  
鹤飞蝉蜕总成尘，欲报明珠未得伸。  
山上杜鹃花是鸟，墓前翁仲石为人。  
黄肠诏出东园赐，白骨家余南巷贫。  
为问翟公门下士，死生谁个见情真？  

【雨中同诸君游东钱湖】  
乱厓层壑水粼粼，一见渔舟一问津。  
修竹到门云里寺，流泉入袖雨中人。  
地从南渡多遗恨，湖比西家亦效颦。  
酒似鹅黄人似玉，不须深叹客途贫。  

【平望夜泊四首】  
鱼鳞成石量，桑叶论斤卖。  
珍重丝网难，家家月中晒。  
雨多杨梅烂，青筐满山市。  
儿女当夕飡，嫣然口唇紫。  
月下压酒声，将船系杨柳。  
明日到家近，不须沽一斗。  
店傍栽紫薇，颜色斗江霞。  
我家庭下树，归日正开花。  

【还家作】  
游子江东倦行役，还家登堂草盈尺。  
花枝三树四树红，头发一丝半丝白。  
囊中犹自有残钱，尽买杨梅饱食眠。  
门外幸无骑马客，清香细雨佛灯前。  

【增翟丈四首（以下《燕市后集，隆庆丁卯）】  
翟公方得意，结客何纷纷。  
冠盖填巷中，一一皆青云。  
芳兰虽被锄，未尝易清芬。  
胡为平生交，落落不相闻。  
门外寡辙迹，暮雀空成群。  
昔亦一翟公，今亦一翟公。  
世情如浮云，朝异夕不同。  
路傍桃与李，芳菲竞春风。  
不如南山柏，青青岁寒中。  
英雄不可测，屈伸随其时。  
以彼英雄人，亦俟英雄知。  
白龙为鱼服，群鱼反见嗤。  
君昔处东海，浮沉人不言。  
翩翩游帝京，宾从多华轩。  
五侯奉下风，七贵皆扫门。  
黄金白玉璧，赠者不为恩。  
璧以前为寿，金以置酒樽。  
君怀一片心，皎如春江月。  
推心置人腹，安得有胡越。  
双锷雌雄龙，报恩未出匣。  
季布诚小诺，朱家非大侠。  
我昔游燕山，丞相礼为宾。  
世皆重丞相，非重幕中人。  
今来丞相亡，相弃如飘尘。  
惟君重意气，不改平生亲。  
悠悠世上交，焉知雷与陈。。  
长安多青楼，月出吹笙竽。  
上有倡家妇，下有酒家胡。  
十五十六人，双双笑当垆。  
齐姬善击鞠，燕姬善摴蒲。  
左挟外黄女，右拥邯郸姝。  
美玉不为白，胭脂不为朱。  
天然芙蓉花，颜色与世殊。  
与君各青鬓，及时为欢娱。  
安能局促行，学彼辕下驹。  

【志哀寄吴氏二首】  
翾翾枝间雀，谯谯委道傍。  
上为鸺纻啄，下为蝼蚁伤。  
仁者过其侧，拾之归青箱。  
饲以黄金花，五内皆馨香。  
疮痍日以平，羽毛日以长。  
朝栖主人门，夕宿主人堂。  
此雀衔玉环，将以报主人。  
一朝婴世难，主人归黄尘。  
徘徊空庭间，肝肠多苦辛。  
扰扰行路子，此情安可陈。  
鹰鹯击众乌，众鸟无能为。  
胡然坠蓬藋，自损风云姿。  
虽称六羽翮，零落何所施。  
蜂虿小有毒，螫人人不知。  
昔为众鸟畏，今为众鸟欺。  
既言覆其巢，又已攫其儿。  
覆巢犹且可，攫子当如何。  
哀哀三黄口，泣血纷滂沱。  
好生上帝德，无乃伤天和。  
谁为诉九阍，三面去网罗。  

【碧云寺月出赠朱十六短歌】  
燕山一片月，夜照白莲花。  
千里万里同为客，三人五人齐忆家。  
与君俱是悠悠者，意气相逢不相下。  
平原侠士能斗鸡，邯郸才人堪换马。  
明星落木乱纷纷，同向山中卧白云。  
秋风乍起黄花塞，明月初生青草坟。  
齐门弹瑟相知少，汉庭执戟郎官小。  
渐离筑傍流水立，干将剑上青虹绕。  
才子风流多落魄，青楼狭邪善谐谑。  
赵玉刻就箜篌柱，蜀绘裂作秋千索。  
禅灯绣佛夜厌厌，半醉能歌阿鹊盐。  
朱公大笑黄金尽，三十青衫一孝廉。  

【送孙明府之崇明】  
昔年芸歌侣，凫舄向南征。  
官俸鱼租入，衙斋蜃气成。  
问程看日出，到海听鸡鸣。  
地僻无官长，何须束带迎。  

【送王和仲归吴门】  
三载都门客，秋风忆故山。  
楚云装共薄，燕草鬓同斑。  
歌逐无鱼断，身随一雁还。  
祇应留滞者，别泪易潺湲。  

【驾幸太学恭述】  
璧水钧天乐，桥门卤簿车。  
秋风清道早，朝雨洒尘疏。  
检礼惟行菜，谈经亦坠鱼。  
不知稽古士，献纳更何如。  

【迎春日集华光禄斋中】  
椒盘出五辛，下马拂黄尘。  
千里周南客，明朝汉苑春。  
草生将去路，花待欲归人。  
君有陶潜禄，犹胜季子贫。  

【元日都门看早朝二首】  
春日满皇都，春云乍有无。  
五更齐玉佩，万户共桃符。  
天出临轩语，山当绕殿呼。  
欲知王会礼，先问汉鸿胪。  
万国尽朝宗，天门发鼓钟。  
楼成五幹鹊，阙是两芙蓉。  
赋待凌云荐，书堪计日佣。  
不如随仗马，犹得近飞龙。  

【十三日看灯市】  
香气与人烟，纷纷侠少年。  
花过楼外看，灯出市中悬。  
若个春无怨，谁家夜可怜。  
可知爱惜月，趁未十分圆。  

【碧云寺泉上酌酒与朱十六】  
云中流下不胜清，石濑溅溅只自平。  
宛转浮杯人不醉，潺湲到枕梦难成。  
分厨已足千僧汲，出寺能为十里声。  
同是黄尘骑马客，与君相对濯冠缨。  

【闻警】  
交河十月水潺潺，虏骑秋高过黑山。  
六郡平时元近塞，一夫谁个可当关。  
云中太守须重起，日逐贤王未肯还。  
空抱平胡二三策，书生无计谒龙颜。  

【出塞】  
幕前旗鼓殿前分，笛里梅花处处闻。  
秦地护羌诸校尉，汉家出塞五将军。  
祁连山下烽如月，无定河边阵是云。  
为问朔方豪杰士，几人年少立功勋？  

【赠徐舍人】  
嗟君何事独沾裳，闻着乌啼黯自伤。  
池上薇花空浸月，堂前萱草不禁霜。  
燕山雪作愁时鬓，楚水猿为客里肠。  
见说王裒庐墓处，满林衰柏泪痕苍。  

【湖上】  
鸬鹚荷叶满秋烟，太液滹沱处处连。  
碧浪半湖虽似镜，银鞍十里不如船。  
堤同隋苑能栽柳，歌欠吴姬忆采莲。  
不为无鱼思故国，他乡风物本凄然。  

【下第□书怀呈纳言姜公】  
凤城箫鼓梦中闻，天上人间自此分。  
乡路三千俱是水，世情一半不如云。  
郢人歌后非无曲，冀马空来尚有群。  
君在汉廷司献纳，肯因流落荐雄文。  

【至日怀诸太史陪祀南郊】  
圜丘驰道草芊芊，旷典重逢御极年。  
圣寿长如南至日，皇恩高似北溟天。  
葭灰应气迎邹律，松籁含风入舜弦。  
最羡翰林供奉客，挥毫先进庆云篇。  

【寄蒋长康】  
十五年前傅粉妆，家家持果掷潘郎。  
不知别后颜如土，即恐秋来鬓有霜。  
夜奏凤凰调蜀女，朝图蛱蝶学滕王。  
如今不及当时事，客散呼鹰竹满堂。  

【袁相国故居访李孝甫太仆】  
鱼文匕首不离身，马踏长安市里尘。  
重过杨家旧亭子，深悲侯氏老门人。  
朱栏易主花无色，青眼逢君酒可亲。  
同是中郎琴畔客，一般憔悴各沾巾。  

【思归寄皇甫司勋】  
射策上书俱不遇，秋风夜夜梦归吴。  
花怜观里无多树，柳忆门前第几株。  
赵女怨为厮养妇，鲁生羞傍叔孙儒。  
惟君青眼能如旧，不笑终军手里繻。  

【玉皇阁对雪怀黄丈淳父】  
雪后登楼兴未赊，仙人香案挂寒霞。  
帝京初晓浑如玉，宫树先春已着花。  
人意喜时消作水，马蹄行处踏为沙。  
黄公垆畔新醅绿，游子如何不忆家。  

【长安立春日】  
城上高楼五凤凰，春云春日转年芳。  
镂金作胜家家帖，剪彩为花树树妆。  
太液池中波早绿，昭阳殿里柳先黄。  
陇梅消息无人寄，断尽江南思妇肠。  

【赠翟德甫】  
长铗年年意若何，及时行乐肯蹉跎。  
往来朱邸风流甚，出入青楼薄幸多。  
桃叶可怜江上渡，柳枝如怨笛中歌。  
黄金未尽容颜在，莫问门前雀可罗。  

【正月十六夜长安步月简朱少傅】  
少年场上立黄昏，一片归心不可言。  
月到今宵微有魄，人从何处正消魂。  
桃花骑出胡名马，竹叶携来鲁上尊。  
只隔一重灯影里，布衣那敢扣朱门。  

【清明日韦庄送朱在明南归】  
清明对酒共天涯，欲赠龙泉转自嗟。  
送别消魂惟柳色，笑人归去是桃花。  
园林一曲仍韦氏，兄弟多才比谢家。  
可惜卞和怀白璧，青衫湿尽出京华。  

【送吴中丞之金陵】  
建业青山是帝都，暂劳开府握军符。  
花间朱鹭铙歌曲，江上黄龙水阵图。  
玉节中丞新荡寇，楼船诸将旧平吴。  
不知燕子矶前地，容得陈琳草檄无？  

【弘教寺三首】  
先朝行殿作禅宫，黄屋青山本是空。  
闻道一人曾驻跸，山僧不敢住当中。  
内家金像出蓬莱，千叶莲花玉作台。  
试向白毫光里看，圣人前世是如来。  
宣皇在日寺新成，万乘亲来寺里行。  
芳草也知无玉辇，秋风秋雨满阶生。  

【望湖亭】  
亭边杨柳水边花，落日行人正忆家。  
不及江南湖上寺，木兰舟里载琵琶。  

【访董述夫不遇】  
扣户无人问四邻，萧然木榻满黄尘。  
知君只在长安市，画得燕山卖与人。  

【长安春雪曲五首】  
春风吹雪下桑乾，添得城中一夜寒。  
幹鹊楼高消不尽，长安街上马头看。  
一半秦声半楚声，秦娥调瑟楚娥筝。  
凤凰城里家家雪，但是红楼冻不成。  
御柳黄丝未满条，宫花红蕊不胜娇。  
至尊看雪开温室，亲赐昭仪壁上椒。  
暖玉琵琶寒玉肤，一般如雪映罗襦。  
抱来只选《阳春曲，弹作盘中大小珠。  
勒寒桃李未成蹊，啄雪流莺已自啼。  
进得貂裘浑不着，圣人春日赐征西。  

【题董生春山障子赠朱金吾】  
董生留我子云亭，画尽春山酒未醒。  
赠与侯家金屋里，美人筵上斗眉青。  

【都下寒食】  
骑马寻春春尚迟，东风空自向人吹。  
燕王城里千株柳，寒食来看未有丝。  

【昔者行赠别姜祭酒先生（以下《青雀集，隆庆丁卯、戊辰）】  
昔者薄游燕王都，燕人买骏皆买图。  
汝南袁公善相骨，称我一匹桃花驹。  
是时先帝论封禅，焚香日坐蓬莱殿。  
二三元老书不停，记室竖儒供笔砚。  
袁公手内金花笺，口召王生生不前。  
安知徐福三山事，但忆苏秦二顷田。  
我欲东归劝我留，满床诗草尽见投。  
见时醉操银不律，雌黄灿熳珊瑚钩。  
以兹感激国士知，新旧存亡不可移。  
季札匣中镆铘剑，脱挂徐君坟树枝。  
浮云世态那堪说，众人闻之皆不悦。  
谢傅西州春草深，羊昙涕泪空成雪。  
赠刀人，结袜子。  
可怜贫时交，一生与一死。  
召公已死周公嗔，道傍之言未必真。  
冯驩不去反见忌，天下尽讳为门人。  
宗伯中丞本爱才，乍闻此语亦徘徊。  
惟君知我有心者，肝肠倾倒无所猜。  
校书旧物许荐我，君纵殷勤我不□。  
《子虚欲奏虽未成，知己难忘杨意情。  
长安国门同日出，我归金阊君石城。  
璧水曾经黄屋坐，祭酒胡床尚虚左。  
苜蓿先生三数公，桃李门人千百个。  
纷纷入赀同舍生，春秋俱服左丘明。  
君行未可轻此辈，万一中间有马卿。  

【奉寄太师成国朱公二十八韵】  
先帝垂衣久，元公翼戴长。  
宵庐明月殿，晓卫白云房。  
赐马行长乐，看花宿未央。  
常陪五畤祀，独奉万年觞。  
出入钩陈侧，驰驱太乙傍。  
几株温室树，廿载御炉香。  
不离芙蓉苑，频经蕙草芳。  
列管分虎旅，对陛和龙章。  
剑履还家涩，头须下直苍。  
佩图朝少主，读策感今皇。  
旧抱弓如月，重添戟是霜。  
首先迎玉辂，身自扫明堂。  
金匮山河誓，丹霄日月光。  
太师姜吕望，尚父郭汾阳。  
爵已无前列，班惟有末行。  
岂徒居紫闼，兼以业青箱。  
虞令称书监，穰侯号智囊。  
十经归甲乙，百氏属低昂。  
仆本蓬蒿士，萧然薜荔裳。  
上书三寸舌，丁第九回肠。  
鹦鹉为时忌，蛟龙且自藏。  
人嗔杜甫傲，公许祢衡狂。  
惜别歌杨柳，临歧赠鹔鞿。  
星辰从此隔，云汉永相望。  
鱼腹何迢递，鸿飞亦渺茫。  
渡淮寻漂母，入楚问韩王。  
裘重苏秦辱，金空陆贾装。  
不知麟阁上，可更忆沧浪。  

【渡江寄吴氏伯仲】  
烟中流水晓潺潺，扬子津头雨一湾。  
沾袖成斑皆客泪，隔江如黛是家山。  
欲探子母羞钱箧，未卜雌雄泣剑环。  
寄语吴郎三玉树，莫因裘敝笑人还。  

【十六夜孤山看月歌四首】  
白头田父出当年，寺下江深水拍天。  
沧海自从成陆后，禅宫渐与月宫连。  
扬州西望隔沧波，花下楼台月下歌。  
好借清光骑鹤去，买将红袖斗嫦娥。  
江上浮岚半有无，轻烟淡荡月模糊。  
彭郎隔水休相唤，别是人间一小姑。  
千顷寒波看月生，半江微暗半江明。  
山僧手种门前树，记得潮痕与树平。  

【席上赠故曹太史家歌姬】  
东山昔伴谢公游，一曲能倾十二楼。  
今夜佛灯禅榻畔，路傍相逐按梁州。  

【十三夜莲蓉湖与周锡臣张鸣教对月有怀安茂卿】  
仙侣相携醉玉缸，暮山浮黛水淙淙。  
何人不赏中秋闰，几度能逢八月双。  
云里闻歌声隔寺，花间吹笛手临窗。  
芙蓉泣露红芳早，欲寄佳人奈涉江。  

【溪上步月简秦方伯胡侍御】  
如海侯门路不通，溪流寂寂雾蒙蒙。  
谁家客许花间入，何处樽能月下空。  
敲散彩云钟隔水，吹残玉漏笛临风。  
南楼酒伴东山侣，半忆庾公半谢公。  

【十八夜得黄六秀才都下书以前中秋十三夜发】  
一纸千金手自裁，片鸿遥托渡江来。  
祇应不隔嫦娥面，月里封题月里开。  

【冷泉亭（以下《竹箭篇诸帙，皆万历初年作）】  
暮瀑浮花急，春流饮鹿浑。  
潺湲一片雨，终日在山门。  

【张伯雨墓】  
一杯蝉蜕瘗寒云，天上神仙地上坟。  
香骨化为辽海鹤，华阳洞口侍茅君。  

【重渡钱塘】  
十年孤客再浮江，点点丹枫映酒缸。  
佩剑尚余虹一半，寄书安得鲤成双。  
宋朝园寝云为殿，越国浮屠树作幢。  
斜日西陵烟火乱，暮山无数满船窗。  

【钱王祠】  
玉带龙衣貌宛然，朱门碧殿暮湖边。  
行人下马看碑字，高柳藏鸦拂庙壖。  
禾黍故都州十四，波涛残岸弩三千。  
伤心一片厓山地，月色潮声更可怜。  

【过车厩袁相国故宅】  
寒江无浪似鱼鳞，千舫迎潮泊水滨。  
落木萧萧车厩晚，乱鸦飞上旧平津。  

【谒袁文荣公祠堂】  
云中烟火映荒祠，遗像萧条入拜疑。  
马策扣门惟有泪，雀罗张户不胜悲。  
山光夜暗围棋墅，海色寒埋挂剑枝。  
千载何人能下士，断肠空忆郑当时。  

【赠袁七秘书志乘起居相国夫人】  
手持封事上明光，暂捧潘舆侍北堂。  
黄阁夫人称孟母，紫薇仙吏识田郎。  
葡萄好酿樽中绿，萱草能消镜里霜。  
路隔云阶难入拜，独怜身贱愧张苍。  

【杨伯翼赠日本刀歌】  
杨郎手持一匣霜，赠我拂拭生寒芒。  
铅刀纷纷空满目，君与此皆锷鱼肠。  
南金换却东夷铁，上带倭奴髑髅血。  
血未曾消刃未平，皎若莲花浸秋月。  
灯前细看齯鹈锋，入手还疑蛟与龙。  
门外湖深恐飞去，朱绳夜缚青芙蓉。  
苔花斓斑土花紫，白虹沉沉卧寒水。  
归家不惜十年磨，他日还能报知己。  

【玉女潭二首（以下《荆溪疏）】  
丹嶂金吾凿，寒潭玉女名。  
面岚成画阁，架雾起雕楹。  
开牖通花影，疏泉纳涧声。  
此中堪避世，何用罥朝缨。  
霞宫瞰绿水，云是洗头盆。  
华表开山径，金铺饰洞门。  
鸟声含瀑布，虎迹印松坛。  
根上祠官去，先皇奠璧存。  

【龙湫】  
石潭寒水翠如苔，日暮搴萝俯涧隈。  
投绠漫言浮海出，荡舟刚及隔岩回。  
泉飞暗作千山瀑，龙去先从二月雷。  
不饮何须愁笑客，桃花洞口未曾开。  

【天窟洞史金吾新开】  
碧落初开日，丹厓始凿年。  
有山皆是洞，无石不通泉。  
扶坏成空谷，雕林作漏天。  
桃花栽尚短，未满一溪烟。  

【阮将军龙杖歌（以下皆万历间晚年之作）】  
七尺天台藤，千年石梁雪。  
夭矫欲飞腾，支离半鳞甲。  
樵柯斫出空岩下，风雷昼鸣鬼啸夜。  
曳处常疑云雾生，植来犹恐猿猱挂。  
将军家居南巷中，一箧《阴符四壁空。  
何人赠此作扶老，青鞋白帢随春风。  
春风策入花源去，仙人正傍桃花住。  
晴岚扑衣瀑绕床，鹤巢生緌芝成树。  
廉颇能挽弓三石，充国平羌负奇画。  
何为将军负杖行，不佩宝刀持画戟。  
冯唐老去未逢时，立马辕门弄柳丝。  
邻雨滴残鱼服箭，窗风吹裂蝥弧旗。  
雀罗当门印辞肘，坐叹红颜成白首。  
三百青钱杖上挑，黄公垆头醉春酒。  
神物从来尽有灵，延津曾见跃青萍。  
何必葛陂方化去，只今已作老龙吟。  

【袁生行赠袁孟逸】  
袁生袁生，尔何玩世爱学严君平。藏名在卜肆，朝取扑满钱，夕抱鸱夷醉，朱门招之谢弗往，西寺东邻留且住。已将白象即心调，更借青莲为法喻。有时落笔珠玑吐，苍兕惊啼老蛟舞。狂来不减祢正平，何物小儿杨德祖。自言身是大罗仙，醉倒玉皇香案前。手翻案上金炉火，谪在人间六十年。后身还忆前身事，长与曲蘖为因缘。我欲就生卜，一卜在黄屋。流乌飞入昭阳殿，万户千门鬼夜哭。再卜鸭绿江，东夷蕞尔邦。海内征兵日虚耗，未见黄幡一片降。三卜阖闾城，狐鼠何纵横。让王至德日以远，营营满耳青蝇声。生闻我言双眼白，吉凶不肯谈《周易。长鲸一呼三斗空，走上碧桃吹玉笛。吹下飞花满地红，醉后高眠当茵席。呼童觅枕梦游仙，床头尚有支机石。  

【寄袁南宁】  
九疑何处是，书托雁西征。  
鬼俗从鸡卜，夷风惯象耕。  
青山行路尽，白发到官生。  
铜柱君应见，功名在晚成。  

【集周公瑕斋中】  
偶访征君宅，梅花覆酒香。  
杖将鸠作刻，书与蠹俱藏。  
北海宾盈座，南朝寺隔墙。  
还同耆旧传，庞德在襄阳。  

【送钱象先游楚】  
七夕仍佳节，三湘乍远游。  
猿啼巫峡夜，人到渚宫秋。  
作客随鸥鹭，离家望女牛。  
所嗟王粲老，不得共依刘。  

【虎丘访居士贞】  
芳日俄逢谷，空山未见花。  
因过处士宅，宛是野僧家。  
古井春无水，衡门晚带霞。  
釜鱼君莫叹，卜岁正盈车。  

【乙未人日对雪简沈从先】  
春阴寂寂最堪怜，人日登楼雪皎然。  
不肯共消唯白发，且留相映有青毡。  
桃花玉勒看山骑，兰叶银筝载酒船。  
笑杀洛阳袁处士，闭门终日只高眠。  

【七夕悼亡答钱象先】  
两度穿针赋悼亡，新诗读罢重彷徨。  
楼空祇叹蛛交网，河断难教鹊作梁。  
泪化去年衣上血，愁添今夕鬓中霜。  
流黄月冷机纱寂，空使词人叹七襄。  

【重游武林】  
十年不踏西泠路，此度重游感旧时。  
杨柳忽惊枝尽老，芙蓉应笑客来迟。  
敲门月下僧犹在，载酒亭中鹤未知。  
明日南屏山麓寺，壁间还觅旧题诗。  

【钱象先移居】  
三年并舍接清言，一日移家避俗喧。  
僦庑桥边真隐士，射潮江上旧王孙。  
垂帘柳不遮邻巷，盖瓦藤才隔对门。  
此去墙东元咫尺，相过莫厌倒芳樽。  

【送曹能始进士北上】  
风流蕴藉更才华，年少成名乍起家。  
银瓮青丝吴市酒，竹炉纱帽建溪茶。  
车同潘令人人果，笔似江郎夜夜花。  
去觅江东二三子，帝京明月醉琵琶。  

【赠大行诏使封夷】  
口奉天言下玉京，沧溟万里是王程。  
衣裳尽带鱼龙气，鼓吹皆含波浪声。  
汉使楼船疑蜃吐，夷王宫殿驾鳌成。  
胡商海客如相问，但说中朝税法轻。  

【雪后留徐茂吴宿斋中】  
空斋佛火夜悠悠，残雪松间晓尚留。  
樽绿敢言开北海，榻陈聊得下南州。  
兰芳当户宁为艾，鹰鸷逢春未化鸠。  
明日与君同跨马，要离墓下问吴钩。  

【赠长洲蔡明府】  
廿年京洛羡飞腾，此地重逢不负丞。  
走马泥涂朝带雪，栖鸦官舍晚如冰。  
桥边乌鹊非银汉，坞内桃花隔武陵。  
一枕黄粱俱莫问，君依迁客我依僧。  

【雪中梅花】  
二月春光雪尚飘，看梅独坐思无聊。  
银花乱缀难分萼，玉树交加莫辨条。  
粉似傅来容易褪，香偏留却不同消。  
一般飞入妆台里，独让残英点额娇。  

【寄万伯修经略朝鲜】  
中丞秉钺赋东征，鸭绿秋潮饮马行。  
十致半钟辽海粟，百无一练越营兵。  
邦传箕子期恢复，乱比公孙待削平。  
若说屯田能却敌，向来方略在金城。  

【不渡钱塘简屠长卿】  
东望钱塘去路赊，鄞山鄞水隔天涯。  
非关雪夜空回棹，其奈炎蒸苦忆家。  
短髻乌蛮簪茉莉，轻衫白蠙绣桃花。  
采莲亦有江南女，何用扁舟渡若耶。  

【庚子除夕】  
纷纷祀灶与禳田，共送残年祝有年。  
零雨一冬无半寸，浊流五斗直三钱。  
黄金尽地难充贡，白骨如山尚戍边。  
怪杀虚堂儿女辈，邀人守岁恼人眠。  

【辛丑元日】  
冻柳寒梅旱未舒，大风无乃发吾庐。  
春柈安得青丝菜，岁酒唯供赤尾鱼。  
槐里直臣空折槛，平津丞相未悬车。  
圣人欲赐临轩策，谁上当年贾谊书。  

【除夕袁令君斋中】  
衙斋寂寂五辛盘，老树空庭雪片寒。  
岁月速如将去客，风烟淡比乍辞官。  
投林羽幸离樊苦，纵壑鳞今乐网宽。  
红烛也随人惜别，当筵流泪不曾干。  

【送黎惟敬还岭南时有夷警】  
乘风五两未从容，惜别休言路几重。  
青草毒如炎海瘴，火云奇似博罗峰。  
司农岂惜江南旱，归客唯愁岭外烽。  
床上蒯缑君莫问，沉埋不是旧芙蓉。  

【寄大司空应城李公】  
泽兰江芷负幽期，匕首难酬国士知。  
山简醉来能上马，谢安归去但围棋。  
楚天云雨皆成梦，湘水峰峦半可疑。  
谁共习家池上燕，铜鞮一曲酒淋漓。  

【重过朱在明家】  
东风淡荡木兰舟，花月春江几度游。  
望处只疑为隔岸，到时谁识是中流。  
燃灯照海非牛渚，列炬薰天学蜃楼。  
车辖不投宾亦住，绿樽红袖醉箜篌。  

【送蒋都护入蜀】  
瞿塘峡口水初生，都护楼船入蜀行。  
地到益州皆沃野，营开賨叟尽雄兵。  
干云鸟道三千里，挂树猿啼一两声。  
欲卜封侯何日事，成都市上问君平。  

【送陈道源参军偕计甥野臣北上】  
王事驱驰又入燕，一杯昌独当离筵。  
金输少府逾千镒，官守参军及九年。  
渡海旌旗留乐浪，薰天宫殿失甘泉。  
入朝不藉王生对，似舅名甥尔最贤。  

【赠刘汝临】  
刘郎才思长卿看，帝里风光驻马鞍。  
村过杏花春酒绿，矶登燕子暮江寒。  
潮平桃叶同衣带，雨熟琵琶似弹丸。  
归去稽山当仲夏，园林竹箭长千竿。  

【答孙文融中丞时自辽阳归】  
客星尚未入文昌，先寄双鱼到草堂。  
试问夷邦江鸭绿，何如乡社酒鹅黄。  
要盟未固同城下，作舍难成是道傍。  
谁识边臣心最苦，青铜镜里鬓如霜。  

【题梅客生中丞平朔方卷】  
灵武名高御史骢，更劳开府住云中。  
美人学舞鱼肠剑，厮养能弯象弭弓。  
城下已无胡饮马，帐前安用客和戎。  
不知今日骐飐阁，谁是西征第一功。  

【寄问欧桢伯后人】  
五柳先生旧业荒，菊松虽在壑无光。  
夜台安得传双鲤，春水聊冯问五羊。  
未识何人铭有道，已知生子胜中郎。  
欲将匣里鱼肠剑，解去孤坟挂白杨。  

【吴参军雨中过池上君方以互市之云中】  
小池风雨故人逢，酿得春寒酒盏空。  
忽漫一官辞阙下，暂随诸将入云中。  
斜阳刍秣驱胡马，终岁金缯出汉宫。  
女乐何时颁魏绛，太平天子正和戎。  

【送华晋民入南雍】  
才子担簦指旧京，垂杨系马听新莺。  
隔江山入长干寺，带雨潮添建业城。  
绛帐传经秦博士，布衣游侠鲁诸生。  
春江花月清淮夜，知醉谁家雁柱筝。  

【张婿归自都门喜赋】  
蘼芜何必怨王孙，千里驱驰慰倚门。  
马角未生身却返，鱼肠无恙舌犹存。  
平津客散当年阁，泌水池荒贵主园。  
坦腹细谈京俗事，松风消尽酒盈樽。  

【答王大吉自武林北上】  
新诗字字比琼瑶，池上相过破寂寥。  
微雨不消吴市暑，疏松如带浙江潮。  
吹笙尚忆前身事，结袜空思往哲遥。  
京洛故人如问讯，梁鸿犹住伯通桥。  

【中秋日送钱象先游豫章】  
西风征雁不堪闻，病里题诗忍送君。  
月与离樽今夜满，秋将行色一时分。  
匡庐木落山如黛，彭蠡霜寒水似云。  
公子西园宾客盛，好陪飞盖共论文。  

【宣城友人移居白下】  
南朝山色近移家，朱雀桥通路狭斜。  
宛水月从江树出，敬亭云被苑墙遮。  
横舟渡口寻桃叶，沽酒村边问杏花。  
闻道章台街畔柳，不堪系马只藏鸦。  

【答佘宗汉（宗汉与余今年皆七十）】  
题诗千里问桑蓬，青雀西来信忽通。  
郢客阳春元和寡，绛人甲子偶相同。  
麒麟莫道生偏晚，鹦鹉争夸老更工。  
曾赴瑶池春燕否，蟠桃可及荔枝红？  

【答宁夏黄中丞唯尚】  
灵武妖氛扫未清，十年狐鼠尚纵横。  
中丞杖钺新开府，骄虏新笳莫近城。  
帐下几人能草檄，秋来无处不屯兵。  
君王欲识边臣苦，一夜清霜绕鬓生。  

【寄张心湛天师】  
青鸟音书久寂寥，霓旌去入凤城遥。  
身披一品麟衣坐，手捧三公象简朝。  
长乐花深容曳履，未央月出许吹箫。  
不须更上蓬莱颂，清静无为祝帝尧。  

【寄李本宁于鄜延】  
关榆未绿柳才舒，使者行边雪片疏。  
回纥十年频贡马，龟兹一部动随车。  
过奏人惜才空老，诅楚时闻祸渐除。  
寂寂寥寥人似旧，不须重问子云居。  

【戊申元日】  
枕上俄闻春鸟鸣，新年强起懒逢迎。  
樽前故旧凋零尽，镜里形骇老病成。  
仰面绝缨齐赘婿，裸身挝鼓汉狂生。  
如今无复当时态，佛榻禅灯远俗情。  

【送徐惟和还闽兼寄惟起】  
未把并州作故乡，送君重与赋河梁。  
吴宫蟋蟀方啼月，越国芙蓉未着霜。  
宾从琴樽忘逆旅，弟兄渔猎忆邻庄。  
还家且说西堂梦，细擘黄柑荐酒尝。  

【林纯卿卜居西湖】  
藏书湖上屋三间，松映轩窗竹映关。  
引鹤过桥看雪去，送僧归寺带云还。  
轻红荔子家千里，疏影梅花一水湾。  
和靖高风今已远，后人犹得住孤山。  

【七十初度漫赋二十六韵】  
忆上蓬莱殿，曾雠石室书。  
史臣陪出入，丞相借吹嘘。  
故国归来早，长安不可居。  
为园栖曲巷，种柳拂清渠。  
西县琴声近，南邻树影疏。  
庭驯得食鸟，池跃放生鱼。  
抱膝吟《梁父，无心赋《子虚。  
鄙人荆五羖，醒士楚三闾。  
白鸟相忘久，青蝇肯舍诸。  
浅衷同扑满，傲骨类蘧蒢。  
汉纪偷桃旧，豳风剥枣初。  
秋山当几席，春酒满园庐。  
大斗劳为寿，新诗赖起予。  
自惭同袜线，何以报璠玙。  
浚邑干旄骑，敦煌钟鼓车。  
高僧遗巾拂，名妓进衣袽。  
丹指枫将变，黄知菊渐舒。  
何当飨敝帚，不可赖耕锄。  
花落从堆积，云来不扫除。  
每开池上酌，频摘雨中蔬。  
王猛贫扪虱，公孙老牧猪。  
陨霜嗟狱气，蔽日愤刑余。  
殿上谁扳槛，屏前罢引踞。  
终朝游汗漫，岂但梦华胥。  
中圣曾无计，求仙焉所如。  
桃花流水渡，愿作武陵渔。  

【茉莉曲六首】  
赣州船子两头尖，茉莉初来价便添。  
公子豪华钱不惜，买花只拣树齐檐。  
花船尽泊虎丘山，夜宿娼楼醉不还。  
时想簸钱输小妓，朝来隔水唤乌蛮。  
满笼如雪叫拦街，唤起青楼十二钗。  
绣箧装钱下楼买，隔帘斜露凤头鞋。  
乌银白镪紫磨金，斫出纤纤茉莉簪。  
斜插女阿褵褷髻，晚妆朝月拜深深。  
卖花伧父笑吴儿，一本千钱亦太痴。  
侬在广州城里住，家家茉莉尽编篱。  
章江茉莉贡江兰，夹竹桃花不耐寒。  
三种尽非吴地产，一年一度买来看。  

【王德操被盗唁以二绝】  
月黑村空夜半时，操戈暴客苦相追。  
也知不但因胠箧，欲乞萧萧暮雨诗。  
窗外梅花恼客眠，偷儿横索赁春钱。  
王家旧物休将去，留取青青一片毡。  

【重经孟河】  
旧游会见筑城时，城下家家种柳枝。  
试看柳枯心半蠹，争教人老鬓无丝。  

【立冬】  
秋风吹尽旧庭柯，黄叶丹枫客里过。  
一点禅灯半轮月，今宵寒较昨宵多。  

【送项仲融游金陵三首】  
长板桥头听曲声，徐娘虽老尚多情。  
门前车马无人问，自按《梁州促柱筝。  
石头城下看春潮，天堑长江万里遥。  
渔人网得沉江锁，犹似当年铁未消。  
钟山弓剑似桥山，一去龙髯不可攀。  
高帝在时亲放鹿，金牌历历在中间。  

【西夏凯歌四首】  
圣人亲御凤凰楼，太白旗悬叛将头。  
十道使臣持露布，春风一日满神州。  
胡沙如雪月如冰，白骨棱棱几十层。  
血污髑髅将化碧，不知谁作党中丞。  
捷书朝报夏酋平，十万狂倭夕胆惊。  
闻说九重方赫怒，东边莫筑受降城。  
诏赐田租墨未干，诛夷顿失主恩宽。  
一朝罢却军兴费，四海疮痍动地欢。  

【黄浦夜泊】  
黄浦滩头水拍天，寒城如雾柳如烟。  
月沉未沉鱼触网，潮来欲来人放船。  

【题唐伯虎烹茶图为喻正之太守三首】  
太守风流嗜酪奴，行春常带煮茶图。  
图中傲吏依稀似，纱帽笼头对竹炉。  
灵源洞口采旗枪，五马来乘谷雨尝。  
从此端明茶谱上，又添新品绿云香。  
伏龙十里尽香风，正近吾家别墅东。  
他日干旄能见访，休将水厄笑王蒙。  

【杂言】  
冻云寒树晓模糊，水上楼台似画图。  
红袖谁家乘小艇，卷帘看雪过鸳湖。  
曹山人子念五首  

【除夕袁中郎县斋守岁】  
江左平畴白浪遥，赁舂空寓伯通桥。  
蓬门岁计羞藜糁，花县春情惜柳条。  
梳发镜中霜易輠，寄愁天上雪难消。  
流光不为浮生住，挑尽寒灯夜倍迢。  

【少年行二首】  
六郡良家三辅豪，千金鞍马百金刀。  
也知侯印寻常事，不分秋来太白高。  
长安兄弟旧知名，半是期门半射声。  
醉就胡姬垆畔宿，明朝齐赴受降城。  

【哭舅氏元美先生二首】  
好客千金旧橐捐，晚来翻结卖文缘。  
不知湖海褒衣士，更向何人索酒钱。  
浔阳千里恨春潮，一去麻姑信息遥。  
华表纵教归白鹤，也应城市半萧条。  
居布衣节六十七首  

【梦游仙四首（戊寅二月廿二夜）】  
水精小殿玉勾阑，鲸甲风生随处看。  
四面帘垂常不夜，六铢衣着岂知寒。  
翠衿鸟语如鹦鹉，红树花开似牡丹。  
报道双成娘子到，麻姑有信问平安。  
一缄云札早相邀，去听嬴家弄玉箫。  
台倚凤皇花不谢，车将翡翠路非遥。  
夜珠似水鲛人泪，春服如冰织女绡。  
薤酒千杯未成醉，赤阑桥外上秋潮。  
一叶悠悠太华莲，近来弱水亦胜船。  
春寒不上三珠树，海气尝生五色烟。  
金凤矮笺邀翰墨，赤龙小辇载神仙。  
自从曼倩偷桃后，花已重开今几年。  
朱楼翠阁碧桃花，花底春云拥路斜。  
蓝水有田皆种玉，赤城无树不飞霞。  
佩环犹自怜交甫，条脱何缘赠绿华。  
惆怅刘郎易归去，重来何处觅胡麻。  

【雨后过云公问茶事】  
雨洗千山出，氤氲绿满空。  
开门飞燕子，吹面落花风。  
野色行人外，经声流水中。  
因来问茶事，不觉过云东。  

【半塘寺一上人小楼】  
何处闻清磬，春云度半塘。  
茶香连小院，楼影带修廊。  
不染莲花净，闲贪佛日长。  
晚山如有意，飞翠满绳床。  

【送汪公珣重游塞上】  
才子亦弓裘，重为万里游。  
颇谙区脱语，未饮月支头。  
雪上黄云色，沙中暮角愁。  
功名少年事，塞草易为秋。  

【秋日】  
槿花委露渚莲愁，无复红妆荡小舟。  
浓淡云山堪入画，萧闲门径自宜秋。  
当时载酒人如鹤，昨夜吹箫月满楼。  
鸿雁欲来江欲冷，白蘋风起思悠悠。  

【子建自楚归过访】  
湘君庙下鹧鸪啼，芳草王孙去路迷。  
春水看消巴蜀雪，桃花游遍武陵溪。  
朝云梦里江南路，风雨灯前夜半鸡。  
归到故园秋未老，一尊还唱白铜鞮。  

【洵美濒行携歌姬过山中言别阻雨不赴因简以诗】  
公子临行出翠鬟，新歌能解唱阳关。  
不嫌杜牧三觥后，生怕周郎一顾间。  
纨扇芙蓉隔秋水，枕屏云雨自青山。  
烛花影里银筝畔，谁见惊鸿向月还。  

【听雨遣怀二首】  
琴樽几杖静柴门，抱瓮忘机老灌园。  
不遇曾闻七十说，出关空著五千言。  
高云暮色霜前雁，独树孤烟原上村。  
零落楚兰愁未采，一江风雨泣秋魂。  
一番秋事老芙蕖，萧飒寒生暮雨余。  
村巷犬声如吠豹，邻家灯影有归渔。  
重阳酒熟萸初紫，五柳霜清叶未疏。  
卖赋虚名吾岂有，向来多病似相如。  

【无题简洵美】  
绿鬟欹堕翠蛾愁，蜡烛高烧花满楼。  
箫起玉台双引凤，星回银汉一牵牛。  
茱萸匣里常藏月，豆蔻枝头不作秋。  
昨日江枫吹叶紫，横塘无复采莲舟。  

【暮归书事】  
竹溪萝径自幽清，片片山衣细霭生。  
薄暮园庐半烟火，高原禾黍正秋晴。  
遥看绿酒悬帘卖，未办青钱挂杖行。  
新月柴门牛背笛，澹云红树总诗情。  

【雨夜闻雁】  
缸斜寒照竹，山静雨围床。  
雁到秋如许，人愁夜未央。  
江天将只影，霜信过重阳。  
小梦知何处，三湘烟水长。  

【简克承丈】  
临顿东头水竹居，路人尽识隐君庐。  
墨香小研磨铜雀，芸草残编辟蠹鱼。  
白首尚玄犹自苦，黄花对酒近何如。  
青山尽有萧闲事，欲寄芭蕉不可书。  

【无题四首戏呈孝甫子建】  
高楼月色白于霜，画枕屏寒夜未央。  
织女机丝隔河汉，娥皇竹泪满潇湘。  
双飞自托云中鹄，一曲空弹《陌上桑。  
妒女津头潮不到，江流却似九回肠。  
玉椷消息滞天涯，零落银筝雁柱斜。  
罗衤几无尘生雒水，春云有梦到章华。  
晓星明处疑为月，霜叶红时认作花。  
人说莫愁吾不信，石城何路问伊家。  
塞鸿声断草虫啼，银烛熏笼坐不辞。  
蛱蝶画罗捐扇日，鸳鸯裁绮授衣时。  
秦家树上乌栖早，韩椽墙边月到迟。  
黛绿暗销人去远，章台无柳斗双眉。  
兰灯光里织流黄，断续柔丝断续肠。  
不恨紫槽常抱月，最怜绿绮解求凰。  
屏风自隔春云热，海水新添夜漏长。  
宋玉多才能作赋，至今人说梦高唐。  

【对酒】  
三杯莫惜瘦颜酡，百岁其如半去何。  
炼尽少年风月在，剩留余事病愁多。  
沧江倦客新黄发，空谷佳人旧翠蛾。  
竺国蓬山那可问，醉乡深处且婆娑。  

【邻农以麦饭菜羹见饷】  
来縳作饭菜为羹，惭愧山农饷我情。  
一饱年来非易得，五湖无地可躬耕。  

【岁暮山村二首】  
清霜红日满高林，烟火萧疏灌莽深。  
欲和楚吟无《白雪，能生壮色少黄金。  
尝饥俊鹘呼风过，不雨寒云起夕阴。  
何事悲欢却成疾，如灰已冷少年心。  
落木寒云知几重，枇杷花下鹿麋踪。  
家贫伏腊犹无计，山静朝昏惟有钟。  
雨雪短衣凋薜荔，风尘长剑暗芙蓉。  
悠然抱膝歌《梁甫，伊吕之间是卧龙。  

【对雪】  
老树荒村鸟雀稀，隔溪茅屋午烟微。  
黄云压地门深闭，积雪满山樵未归。  
一树梅花闲觅句，十年湖海叹无衣。  
钓鱼却忆披蓑客，小艇寒江兴不违。  

【舟行书事】  
沧江无数白鸥群，欹枕渔歌杳杳闻。  
断港浅浮消雪水，薄阴微敛护霜云。  
鸡鸣渐觉人家近，木落遥看浦溆分。  
茶灶笔床舟一叶，布帆影里见斜曛。  

【舟中梦后月明江清怅然有怀】  
月吐青山夜四更，梦回酒醒正寒生。  
满空霜色白于雪，绕枕江流细有声。  
蚕茧纸新教写字，龙香火暖听吹笙。  
少年场上春游骑，葑水桃花旧日情。  

【宿道院】  
解橐神仙宅，青萝小洞房。  
何人识紫气，无梦熟黄粱。  
床拂如云石，帘飞似水霜。  
不知寒漏永，消尽读经香。  

【初春书事（戊寅）】  
青萝小屋绿莎墙，腊后梅花已试香。  
一斗东邻买桑落，千金北客问干将。  
读书研破鱼生釜，卧雪斋虚月到床。  
欲识溪头春几许，新波新柳似鹅黄。  

【枫桥夜泊】  
渔火宿江村，何人识此情。  
变名张俭老，去国蔡雍轻。  
独树桥头雨，寒钟夜半声。  
春洲有归雁，无那暗魂惊。  

【酒次与吴文学】  
对酒无言兴尽还，豆花棚下有青山。  
明朝欲钓鲈鱼去，君若来时恐未闲。  

【病中口占】  
年年抱病足中秋，明月无缘酒有仇。  
几两阮宣新蜡屐，一篷鲁望旧操舟。  
飞鸿阁外山如画，斫鲙亭前水自流。  
料得此时相忆者，冷猿独鹤与驯鸥。  

【秋来未登寺阁病中想见其景物幽胜诗简一开士】  
阁锁空寥秋未攀，风烟宛在画图间。  
澹霞斜日半江色，湿翠空云初齐山。  
落雁沙头孤笛起，采菱渡口一舟还。  
欲扶残病来看月，莫遣知寮早上关。  

【壬午元旦】  
钟鼓高城送腊徂，云霞曙色上桃符。  
日随岁月开三始，春与莺花到五湖。  
借宅南山非捷径，对人故态是狂奴。  
依然旧识东风面，柳眼青青向酒垆。  

【雨中简王德操】  
有美乌衣秀，神情朗复疏。  
能为《鲁灵赋，善拓会稽书。  
江雨钩帘暮，梨花对酒初。  
诗成犹未写，待子问何如。  

【过陆华甫西溪草堂】  
乌目山头客，铜官住十年。  
艺兰春满畹，种秫雨连田。  
鸭斗溪西草，茶飘竹外烟。  
阴阴门柳色，不隔渡头船。  

【姚山人携酒同过陆园看梅花】  
十畮芳园傍水涯，药阑莎径抱山斜。  
绿瓷小瓮携春酒，乌角高巾对玉花。  
漠漠暗香留月色，萧萧白发醉年华。  
如何甫里天随宅，却是西湖处士家。  

【谷日感怀】  
谷日条风喜及晴，东皋南陇已春生。  
少从剑客游三辅，老傍田家卜五行。  
衣食有端终岁计，江山信美故园情。  
蹉跎十亩桑阴地，惭愧花林鸟劝耕。  

【无题二首】  
坐倚熏笼火尚温，钟鸣高阁又黄昏。  
梅花雪后门半掩，豆蔻枝头月一痕。  
漫说倾城岂颜色，曾闻化石是精魂。  
寄君茶碾湘江竹，犹有娥皇泪点存。  
力薄慵梳十八鬟，梦回谁与说双鸾。  
鹅儿酒嫩堪成醉，云母屏凉不障寒。  
芳草都从行处长，春山岂是画时残。  
金鱼笺纸回文句，昨夜灯前仔细看。  

【春寒】  
重楼燕子隔天涯，五柳阴疏未聚鸦。  
十日春寒淹雨雪，几番风信到梨花。  
横塘水长听莺处，小巷泥深卖酒家。  
多少朱门咽弦管，沉香火底按琵琶。  

【梦后作】  
酒醒天涯春几分，绿琴惆怅昔年闻。  
海棠无信作寒食，梦雨何心入断云。  
石竹短襦留半臂，秋香小字记双文。  
浔阳江上潮难到，此夜花前忽见君。  

【春晴书见】  
金羁芳草去翩翩，王谢儿郎美少年。  
雨水已过正月后，莺花不隔短筇前。  
春云拟黛山千叠，画阁笼烟柳半天。  
燕子未来寒食远，谁家庭院试秋千。  

【有怀湖上张文学】  
冷落湖头白鸟期，青莲艇子去迟迟。  
柳应拂水今几尺，杏已开花可满枝。  
病起故人谁载酒，春来何处最宜诗。  
欲知雨后千山色，总似张郎新画眉。  

【春日有怀】  
柴门春水浴沙凫，袅袅垂杨短短蒲。  
花勒浅寒迎燕子，雨将新绿入蘼芜。  
焚鱼学士谁招隐，放鹤仙人不可呼。  
欲听黄鹂过桥去，隔烟小鸟唤提壶。  

【春昼】  
泥香江暖燕来时，红白花深桃李枝。  
草色一帘门半掩，卧看双蝶趁游丝。  

【春寒】  
春欲分时寒更深，阑风伏雨昼阴阴。  
不通燕子重帘闭，憔悴花枝病酒心。  

【新晴寺阁】  
苦潦愁霖思不禁，偶梯香阁出丛林。  
酒旗巷陌桃花遍，燕子人家春水深。  
独鸟自飞吴苑树，千山不尽楚江阴，  
清明已近芳菲日，鼓角偏伤迟暮心。  

【晚晴简姚伯容】  
曲薄斜扉带远林，鹁鸩啼彻昼阴阴。  
雨催春色二分过，水长桃花十尺深。  
江上片帆斜日影，天涯芳草踏青心。  
料君闭户焚香处，道性知来为听琴。  

【寄秦侍御】  
寥落芳时卧病情，闭门草色唤愁生。  
莺花春老青山雨，鼓角风高铁瓮城。  
剑气却从何处吐，鸡声偏向梦中惊。  
西台御史能无意，想见临觞醉不成。  

【春暮睡起】  
避俗年来聊避喧，移家犹未问桃源。  
雨晴门巷皆山色，花落春衣半酒痕。  
身在江湖谁是客，心空梦幻已忘言。  
游丝柳絮偏无赖，遍逐东风去绕村。  

【王雅适久居金陵过访山中因赠】  
春遍天涯芳草多，王孙裘马意如何。  
髻鬟山好初收雨，罗绮江平暮不波。  
韦曲花前千日醉，杜鹃声里片帆过。  
秋清拟泛秦淮月，与尔同听《玉树歌。  

【雨中】  
习性未能忘，摊书日满床。  
四邻分树色，一径借溪光。  
听雨支高枕，下帘留晚香。  
萧闲生意在，庭草过人长。  

【仲夏闲居】  
树底柴门不浪开，松钗竹粉半青苔。  
绿分田水新栽稻，黄入园林已熟梅。  
小艇送僧笼鹤去，片云载雨过湖来。  
夕阳山好诗难就，夜合花前费讨裁。  

【新秋雨后夜坐】  
山萤一点拂衣流，茉莉花开香暗浮。  
河汉影斜初过雨，井桐凉堕已迎秋。  
玉笙小院当年月，纨扇长门昨夜愁。  
惆怅瑶芳易凋谢，美人何处独登楼。  

【秋日书怀寄吴惟范】  
十年握手愧君知，澒洞风尘鬓已丝。  
元叔倚门终肮脏，长卿慢世自栖迟。  
过河独抱枯鱼泣，斫地空歌老骥诗。  
陇首云飞秋色起，江湖又是雁来时。  

【秋日早起】  
虫声半掩荜门空，短发朝来不受风。  
日出山光落衣桁，雨余秋色在梧桐。  
蹉跎海岳孤筇外，荏苒年华一镜中。  
万事浮云多变灭，莫将衰泪泣途穷。  

【中甫过斋中烹茗清谈试笔写图因题其上三首】  
落尽花藤涧水香，松风如水昼初长。  
幽人自是山中相，鹤氅黄冠坐夕阳。  
莲社疏钟报晓晴，青山落日映江明。  
一番红紫春归后，新绿如云绕径生。  
满城车马看春忙，君独携琴顾草堂。  
我亦兴来扶病坐，鼠须闲吮墨花香。  

【吴门春游曲四首】  
濠上花深翡翠楼，楼前白月涌江流。  
香风两岸笙歌合，夜夜烧灯照客舟。  
禁烟将近暖风微，桃李阴阴燕子飞。  
好向西虹游墅去，薄罗小扇夹纱衣。  
春江花月满春烟，夜夜琵琶宿画船。  
城上乌啼霜又落，紫檀槽暖不成眠。  
谁家年少恣春游，翠幄朱旗三橹舟。  
齐唱棹歌江似沸，黄莺啼杀不回头。  

【岁暮】  
凄凄风色紧，鸡犬静柴门。  
田野无它事，溪山有此村。  
暮寒深白屋，邻语近黄昏。  
且复篝灯坐，空怜齿发存。  

【雪中再送玄搢】  
金昌西望即天涯，寒满扁舟去路赊。  
瓜步沙头莫回首，一江风雪似杨花。  

【重题自画小景赠戴子文去画时四十年矣】  
点染青山四十年，寸缣不改旧风烟。  
散人漫窃江湖号，未买松江一钓船。  
张举人凤翼四首  

【西苑志感】  
芙蓉别殿未央西，炉气晨飘雉尾齐。  
出洛神龟将宝箓，衔花驯鹿绕金闺。  
近臣拾翠供玄草，使者乘骢访碧鸡。  
一自六龙天上去，几回清禁改璇题。  

【梨花】  
重门寂寂锁香云，雨滴空阶坐夜分。  
老去微之风调在，折来何处与双文。  

【题柳】  
千丝千树拂天津，三起三眠出上林。  
何似小桃低曲处，一枝斜覆玉窗深。  

【北苑怀归】  
帝里春深淑气迟，天街无路踏香泥。  
逢人客坐三分话，到处官衙一局棋。  
叔夜不堪徒自遣，马卿多病欲何之。  
归时若遇高阳侣，有酒如渑醉肯辞。  
刘佥事凤五首  

【十五夜月】  
明月炤沧海，清辉盈此时。  
似规流素魄，持粉俪新姿。  
波泻沦河影，榆寒露鹊枝。  
与君同万里，无那独含思。  

【昭台怨二首】  
妾意怜芳树，君恩疏桂宫。  
梦回清瑟断，燕去画梁空。  
慢脸羞铅翠，颦蛾减黛红。  
琐闱花半落，尽日闭春风。  
玉舆行幸绝，朱陛暗青苔。  
不分恩成故，犹持宠自猜。  
薄寒生碧雾，流叶下丹台。  
唾井终捐弃，清尘岂重回。  

【芙蓉楼送客】  
醉酒高楼此别君，袖中萱草惜斜曛。  
月明水上如相忆，寄取潇湘数片云。  

【和夜上受降城闻笛】  
北斗低垂挂戍楼，黄河不逐月西流。  
一声长笛冲沙起，散作边人万里愁。  
魏同知学礼五首  

【春思曲】  
别意落凄枝，闲怀写愁叶。  
缄怨投素鳞，衔情卷故箧。  
误嫁游侠郎，弃置薄命妾。  
香缕罗衣襞不开，玉摇宝钗寒自叠。  
衾将空半冷鸳鸯，梦逐飘飖拆胡蝶。  
川长不得渡，春花惊已暮。  
为叹朱颜不待秋，独持皓齿终成妒。  
舞腰倚柱裛啼妆，歌颊低灯望归路。  
魂飞在他乡，掩袂泣河梁。  
笛边闻《折柳，琴里咽《求凰。  
纷心堕镜红已歇，芳愿消花弱自伤。  
明月两悬思，黄沙孤断肠。  
饮马长城窟，结客少年场。  
每命湘灵鼓瑶瑟，复闻秦女卷衣裳。  
故情摇落空流水，哀鸿单宿湘蒲里。  
始从木末送芙蓉，又见溪旁候桃李。  
桃李映人清，芙蓉摘未成。  
青松委萝壑，白露掩芜城。  
芜城一去三千里，萝壑秋寒殊未已。  
盘龙宝镜网蜘蛛，孔雀金屏隔罗绮。  
金屏宝镜不可期，孔雀盘龙有所思。  
迢递关河吹暮雪，萧条庭户起凉釭。  
汉王台前花似绣，隋家堤畔柳如丝。  
已遣轻车迎日逐，更驱枭骑斩屠耆。  
李广军中无部伍，昭君马上作阏氏。  
年年边徼休乘障，处处铙歌听凯辞，  
但使金微长息战，与君朝夕共袴麋。  

【昭台怨二首】  
翠袖辞金殿，青苔闭紫宫。  
香寒罗帐晓，春歇玉阶空。  
艳态消花上，悲情落管中。  
君王恩未薄，妾梦向来同。  
别馆芙蓉暗，闲房翡翠寒。  
漏催千夜尽，宫锁一春残。  
芳岁惊流水，容华泣楚兰。  
谁怜愁坐意，新月在楼端。  

【和章宪副艳诗】  
翠馆云楼花欲晴，新妆初就晓鸾惊。  
莫愁艇子知何处，露湿衣香到月明。  

【采莲曲】  
烟中一叶采莲舟，两岸香风正早秋。  
瞥见江南明月上，玉箫吹断紫云愁。  
章副使美中三首  

【早发湘潭】  
凌晨陟平麓，野色眷行旅。  
娟娟千林花，犹含夜来雨。  
山深云不流，春去禽自语。  
景物各有适，吾道岂踽踽。  

【暮相思】  
征帆日已远，回波不相待。  
暝色孤峰来，故乡何处在。  
日淡墟里烟，云尽天边海。  
如何暮相思，坐令鬓容改。  

【毗陵道中遇司勋皇甫子循舟有诗相贻奉答】  
三月轻风桃李阴，春城吹入客愁深。  
扁舟未逐五湖去，华发空随双鬓侵。  
芳草东归故园色，江流北转逐臣心。  
烟波日暮知何处，天畔疏峰相对吟。  
章工部士雅八首  

【纪怀二首】  
鸟声啼散一帘花，遥忆春风怨岁华。  
何事半生能薄幸，绿杨深处即为家。  
江城二月客衣单，况是春风十日寒。  
东国梅花吹欲尽，不须横笛倚朱栏。  

【春晚二首】  
春望亦堪怜，平芜远接天。  
不禁双燕子，飞出落花前。  
春雨过前溪，垂杨树树低。  
绿窗人不语，惟有晓莺啼。  

【柳枝词】  
长淮渡头杨柳春，长淮市上酒旗新。  
系船沽酒折杨柳，还是去年西渡人。  

【秋雨】  
秋雨秋风入暮天，愁心独与片帆悬。  
总教作客非千里，堪笑为郎已六年。  
芦叶半黄风破岸，稻花全白水平田。  
栖迟岁月怜今昔，《梁父孤吟倍黯然。  

【忆小园花事】  
天南人去二三月，小苑花飞五六枝。  
孤阁自开巢乳燕，疏帘不卷驻游丝。  
园蔬未作愁中供，芳草还虚梦里诗。  
最忆东邻夜吹笛，一声遥在月明时。  

【别思】  
东方千骑去如云，最有罗敷念使君。  
晓镜疏花看寂寞，夜香明月坐氤氲。  
门前细雨新桃浪，陌上和风旧燕群。  
莫道朝来无锦字，落红飞处半回文。  
顾副使大典八首  

【闺思】  
朝日斜照户，垂杨低拂床。  
新篁未解箨，幽兰已谢芳。  
桑蛾齐绕树，海燕竞窥梁。  
玉箸流残粉，金炉冷夕香。  
罗衾空有梦，无信往辽阳。  

【渡黄河】  
疲马日投北，间关意若何。  
星霜催短鬓，风雨渡长河。  
远道逢人少，归心入梦多。  
未能逃世网，微尚竟蹉跎。  

【舟夜忆郡斋眺阁】  
舟移泽国暮烟长，望入沧波思渺茫。  
遥忆郡斋清绝处，万山孤阁夜焚香。  

【九月十七夜与周国雍话旧】  
霜满蒹葭月满地，断烟疏树影参差。  
天涯莫道相逢易，昨岁今宵是别离。  

【梅下吹笛】  
红筵绿酒扑寒香，树树梅花压粉墙。  
忽见玉鳞飞夜月，自吹长笛坐胡床。  

【沈少卿席上有赠】  
曾向毗陵怨别离，十年重见不胜悲。  
相看共有江州泪，湿尽青衫是此时。  

【闲居杂兴】  
坐来黄叶满渔矶，小阁疏灯对掩扉。  
竹覆古墙经雨暗，夜分时复见萤飞。  

【重登虎丘】  
剑壑秋风起暮烟，寒泉落木自依然。  
翻因解组重来日，悔别青山二十年。  
周秀才天球六首  

【北归客至述怀】  
脱迹风尘少自宽，对君杯酒话更阑。  
去天尺五终非近，行路寻常总是难。  
解佩尚余孤剑在，探囊不问一钱看。  
泰阶星斗时时合，彩笔于今未易干。  

【金陵七夕赠皇甫司勋】  
片雨明河拭，双星阁道临。  
论欢天上别，惊候旅中深。  
夕吹催飞藿，商声动早碪。  
城南倦游客，同折此时心。  

【斗鸡图】  
英年曾入斗鸡场，金距狸膏事已荒。  
惟有雄心忘未得，披图犹自问低昂。  

【中秋长干曲三首】  
内桥南走是长干，十里平铺白玉寒。  
踏尽马蹄尘不动，半窗明月此中看。  
花灯百队走儿童，尽道仙娥降月中。  
纵是霓裳看不见，白毫光里度香风。  
玉笙低引紫箫长，不许商音断客肠。  
听到月斜才入破，飞来七十二鸳鸯。  
钱处士穀一首  

【题画杂花】  
淡白轻黄各斗奇，嫩红殷紫总芳菲。  
上林春色原无赖，不断生香惹客衣。  
陆处士治四首  

【仕女观流水小景】  
银塘秋水玉娟娟，霜叶漂红去渺然。  
几欲题诗寄辽海，只应流水到君边。  

【倦绣】  
洞房深锁碧窗纱，玉树阶前护翠霞。  
移得绣床浑不倚，金针愁刺并头花。  

【张左虞过访漫答】  
学稼甘吾老，看花喜客留。  
鹤鸣童错应，莺语伎先酬。  
山水将身隐，图书足卧游。  
君家双玉剑，尚在匣中不？  

【画丫兰】  
玉戟棱棱应节分，枝枝柔玉纫香云。  
凝妆拟待三更月，露染生绡六幅裙。  
张山人本二首  

【秋夜登阊门城楼】  
月白三吴晚，风清八月秋。  
芙蓉照江国，蟋蟀上城楼。  
海思飞云乱，乡心落叶愁。  
忽闻黄鹤笛，清夜重淹留。  

【山斋秋夜】  
洞庭秋清夜何寂，蓬鬓萧萧枫叶村。  
白云满几月在牖，碧水浮阶花映门。  
袖中野况空诗草，醉里家山污酒痕。  
牢落空江谁吊古，灵胥还有未招魂。  
顾隐士祖辰九首  

【闲步】  
僻径无车马，沿流看捕鱼。  
断桥疏雨过，古木春风余。  
片语款邻曲，孤怀仍索居。  
悠然真意在，花竹傲窗虚。  

【夜步】  
黄昏门未掩，偃蹇倚孤松。  
正见水中月，遥闻风外钟。  
村虚春寂寂，烟远树重重。  
只觉幽怀惬，微吟送短筇。  

【独立】  
久病江湖老，长依七尺筇。  
年光变燕雀，岩壑自云松。  
独立深遐思，微吟迟晚容。  
邻翁隔春水，贳酒漫相从。  

【晚步】  
风疏门柳薄，日落暝烟浓。  
向树鸟群乱，隔溪山数重。  
病闲吟短句，衰怯倚枯筇。  
更有幽深意，寒流来暮钟。  

【雨过有怀山中素友】  
雨过一天碧，风来满鬓凉。  
余酣消枕簟，长病积年光。  
静爱蛛丝巧，闲多燕子忙。  
有怀赋招隐，丛桂小山芳。  

【雨后酌邻翁】  
江平新雨过，林阙晚山微。  
采绿仍驱牧，看云方掩扉。  
因知农事暇，远贳村醪归。  
秉烛招比邻，相酌愿无违。  

【客去夜坐】  
鸟宿门前树，岚沉水上山。  
忽闻邻犬吠，知是渔舟还。  
老病青畦废，长贫白首闲。  
意中人去远，寂寞道书间。  

【病中有怀周二韬叔】  
向夕开窗坐，檀栾竹色多。  
清虚酬破研，闲寂养沉疴。  
山远岚将暝，春残莺懒过。  
长安有游子，何处醉颜酡。  

【晚过题润泉山房】  
翠微支遁隐，新构习清虚。  
施食来山鸟，翻经击木鱼。  
花倾知景夕，月上属凉初。  
肯借一椽隙，相容半榻於。  
梁太学辰鱼五首  

【屈原庙】  
寒云掩映庙堂门，旅客秋来荐水蘩。  
山鬼暗吹青殿火，灵儿昼舞白霓幡。  
龙舆已逐蜂头梦，鱼腹空埋水底魂。  
斑竹丛丛杂芳杜，鹧鸪飞处欲黄昏。  

【采石矶吊李太白】  
停桡矶下奠椒觞，草木犹闻翰墨香。  
飞燕已辞青琐闼，长鲸自上白云乡。  
他年有梦游天姥，此夕无魂到夜郎。  
西望长安漫惆怅，金銮春殿久荒凉。  

【纨扇】  
朝来两蛱蝶，分宿花房雨。  
纨扇亦多情，拂尔双飞去。  

【赠王卿】  
绛罗裙软醉榴花，午夜高楼月倍嘉。  
曲罢暗香人不识，半槽余暖在琵琶。  

【苏蕙】  
泪痕点滴锦花浮，几载抛梭织未休。  
愿得璇图似夫婿，残丝断处认回头。  
陆文组二首  

【子夜歌】  
染蘖作侬衾，持冰置侬枕。  
城乌夜夜啼，苦寒不成寝。  

【美人寄书】  
秋梦无凭客路遥，尺书封寄恨迢迢。  
吴绫不及桃花纸，颜色都从别后消。  
朱太学承爵二首  

【落花诗次文徵仲韵二首】  
雨雨风风太惨情，眼前红白霎时盈。  
骎寻紫燕穿香户，寂寞红鹃哭锦城。  
短梦一场春事散，好怀三月客愁轻。  
明朝急就东园醉，试取残诗补得成。  
少妇含情半自伤，有丹疑可驻春光。  
樽前好事风前影，雨底残脂泪底妆。  
倩此落霞烘老圃，趁他飞絮绕横塘。  
珠帘锦瑟南朝怨，乐府谁翻字字香。  
陈山人凤四首  

【花园子】  
当年内苑花如绮，万树红云日边倚。  
监使惟承巡幸欢，诛求那惜花园子。  
别有朱门令尤急，绿衣怒叱青衣执。  
春风惨惨白日寒，愁把花枝对花泣。  
祇今圣主罢游畋，诏书屡却黄龙船。  
岁时虽有上林役，种植还堪助衣食。  
君不见玄明宫少阳院，秋雨霏霏秋草遍。  

【勾曲道中早行】  
京国秋风急，驱车还晓行。  
石林清露滴，野水白烟生。  
逾坂迟童仆，问程称弟兄。  
丹霞开曙色，前馆正鸡声。  

【江上】  
长风吹古堞，落木下沧波。  
孤月动寒幌，暮烟生碧萝。  
客怀闻雁急，人语入村多。  
又宿秋江上，依然旧钓蓑。  

【雨中客至】  
新水柴门涨碧沙，孤村烟树隐渔家。  
客来湖上偏逢雨，春到江南又见花。  
沽酒隔邻传小瓮，打鱼深夜出枯槎。  
浮生莫遣浮名误，醉里还惊两鬓华。  
赵秀才纲二首  

【寄洛阳李五秀才】  
未得吴公荐，空怜贾谊才。  
年年三月里，相忆看花来。  

【西郊】  
山关启翠微，霜钟自晨夕。  
花里一僧来，泠泠振金策。  
徐定夫一首  

【唐词】  
禁门秋草雨中生，睡醒芙蓉小帐清。  
几日内庭宣唤少，紫薇花底学吹笙。  
范言五首  

【渡排市】  
马怯千村雨，帆开五两风。  
江山淹去住，踪迹任西东。  
树深哀猿里，孤城画角中。  
自深羁旅思，宁为酒杯空。  

【逆浪船】  
君不见李广难封侯，黄杨厄闰年。  
黄杨厄闰短复短，白头李广徒称贤。  
又不见章台柳枝高拂辇，今日青青明日剪。  
淮阴金印大如斗，鸟尽弓藏烹猎狗。  
樯乌高扬白马驰，中流失瓠知不知。  
前途利钝吾何有，请君试酌松陵酒。  

【酬贾实斋宪副】  
水暖跃春鱼，山晴照客居。  
菰蒲淮水际，松桧汉年余。  
酒熟云安市，田荒邺下渠。  
矫儿胜笔研，涂抹老夫书。  

【湖上】  
谁开湖上阁，独对晚来曛。  
莺语排花出，潮声带雨分。  
遥看邻牧散，闲与海鸥群。  
自笑江干老，悠然卧白云。  

【画眉】  
宝髻蓬松锦帐垂，晓晴慵起斗花枝。  
浓妆未必能承宠，何事幽禽唤画眉。  
徐彳夋一首  

【西湖闻笛】  
月白霜寒客梦醒，笛声迥出柳洲亭。  
莫教吹过孤山去，风里梅花不耐听。  
吴举人世忠五首  

【夏霖行】  
女娲之墓波面悬，无人力补东南天。  
雷公玉女不知天已漏，复鸣天鼓大笑于帝前。  
江翻海倒地无轴，六鳌飞上层霄颠。  
遂令万姓赤子为鱼鳖，三山五岳俱回旋。  
郡国嗷嗷诉愁苦，九龙九龙尔无侮。  
吾欲诛九龙，醢之充我一杯脯。  
大声叫帝阍，又恐阍者怒。  
心知事不济，反锁卧环堵。  
即今一月仍滂沱，太阴犹离毕之阿。  
农人预愁耳生禾，百草烂死讵足多。  
丰年之望已蹉跎，霖乎霖乎奈尔何！  

【歌风台】  
君王昼游日，壮士俱锦衣。  
犹怜沛父老，争睹汉旌旗。  
汤沐开新邑，风云慑旧威。  
祇应千岁后，魂绕故乡飞。  

【从军行二首】  
呼白新夸好手身，望尘星散渔阳滨。  
亦知赌胜轻七尺，不是金盘一掷人。  
围合孤城势已危，少年胆气更输谁。  
一挥晕散天边月，知是渔阳豪侠儿。  

【送方二敬之北游】  
新制貂裘称体轻，试装宝剑已雄鸣。  
黄河至后无舟渡，独跨骅骝冰上行。  
唐汝龙二首  

【赋得美人斗百草】  
结伴荡春思，啼莺袅绿枝。  
分行拾瑶卉，列坐盛光仪。  
作态抽茎疾，含娇出叶迟。  
众中嬴一算，花下独扬眉。  

【赠樊三】  
杨家长矛法入神，传向关西尔独真。  
万朵梨花飞月晕，东吴敌手未逢人。  
孙良器二首  

【拟薄帷鉴明月】  
晕泻深闺影，帷中怅独眠。  
隔帘钩并曲，入手镜俱圆。  
初疑含薄雾，翻似拂轻烟。  
离别经秋暮，盈亏自岁年。  

【过姑苏有感】  
东吴城外尽烽烟，百姓流移半在船。  
为问秋风旧来雁，稻粱今有几家田？  
范如珪一首  

【江上】  
江上西风雨复晴，菰蒲深处钓丝轻。  
何人隔岸吹长笛，杨柳秋江一夜生。  
吴锦一首  

【赠查叟】  
曾逐钟生侍武皇，鹍弦扈从猎长杨。  
归来两鬓纷如雪，曲曲新声总断肠。  
郑玄抚一首  

【湖上赠美人】  
琵琶新曲转声迟，停棹中流日暮时。  
细雨可怜红袖湿，愁云偏惹翠眉垂。  
汪日梦二首  

【秋闺】  
秋风望塞，征夫何日归？  
新凉抛纨扇，沈忧减裙围。  
鸿雁西北来，哀哀乞寒衣。  
裁缝宵独坐，红烛对清辉。  

【山行】  
涧道散寒流，衡沙漫田亩。  
妖狐行野碓，风叶满舂臼。  
詹斗文二首  

【天上谣】  
千尺仙台冰玉轩，云中鸡犬寂无喧。  
桂花浑白如人世，露湿霓裳冷不翻。  

【寄张淑】  
艳舞娇歌张淑家，相思相隔海东涯。  
齐王城下寻常见，笑折杨枝雪白花。  
邵山人正己二首  

【铜雀台】  
寂寂铜台望，飘飘筼帐悬。  
君王遗令日，是妾断肠年。  
舞影伤罗绮，歌声咽管弦。  
西陵松柏冷，日夕锁寒烟。  

【官词】  
月转梧桐夜渐阑，长门寂寞觉秋寒。  
临风欲奏相思曲，抱得琵琶不忍弹。  
李山人敏三首  

【送金景茂之凤阳】  
骢马紫丝缰，征人向凤阳。  
天形入淮泗，树势引濠梁。  
古亳元汤业，新丰本汉乡。  
皇陵瞻王气，盘郁一苍苍。  

【题流口吴逸人山居】  
岩泉鸣翠微，流口旧渔矶。  
市远修琴去，云深采药归。  
窗扉树鸡栅，篱落晒牛衣。  
世事无心理，长镵老蕨薇。  

【春晓】  
草阁临春浦，蓬扉惊曙鸦。  
水明残夜月，云傍隔溪花。  
陈山人有守三首  

【岳墓】  
过庙仍瞻墓，寒林气郁森。  
西湖莽埋没，中土日销沈。  
五国杜鹃梦，千城都护吟。  
未须追古愤，延伫重伤心。  

【秋日过大云寺】  
出郭蹑云岑，祇园淡午阴。  
林疏风叶下，坛窈雨花深。  
石室僧初定，金堂梵欲沉。  
寥寥方外趣，殊了去来心。  
汪太学淮四首  

【紫骝马四解】  
谁家白面郎，跨下紫骝马。  
必跋踏落花，骄嘶绿杨下。  
黄金络马首，白玉作马鞭。  
盘旋不肯去，墙外看秋千。  
绣袜空中起，湘裙风外飞。  
倒垂倭堕髻，妒杀路傍儿。  
为问马上郎，墙高复几许？  
海青不上天，那得天鹅去。  
