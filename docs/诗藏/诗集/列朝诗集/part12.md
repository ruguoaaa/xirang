---
title: 第12部分
index: true
icon: editor
order: 12
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●丙集第十五  

杨修撰慎一百七十九首  

【西征夜】  
寒重旅衾单，默对灯花谢。  
乱山荒垒间，独客孤眠夜。  
寂寞与谁同，寻思似梦中。  
劳劳无止极，去去忘西东。  
故乡孟冬别，有约仲冬返。  
人愿天不从，长征日以远。  
异县多相知，樽酒话心期。  
含悲不能语，泪为生别滋。  

【拟青青河畔草】  
河水清且涟，河上多芳草。  
春风二月时，千里交河道。  
交河汉家营，荒莽少人行。  
日暮凄风起，黄沙与云平。  
云间有孤雁，附书自乡县。  
翩翩欲下来，闻弦却惊散。  
草青雁北飞，草枯雁南归。  
雁飞有归时，征人无还期。  

【双燕曲】  
有鸟名飞燕，雄雌自相将。  
饮君玉池水，巢君文杏梁。  
美人当轩坐，恐涴罗衣裳。  
请君驱除之，君怜不忍伤。  
雏生八九子，娇爱比凤凰。  
鸣声何啾啾，闻我庭东厢。  
习飞还不远，堕坠双扉旁。  
主人戒庐儿，毛羽无摧戕。  
不啄五株桃，不啑五亩粱。  
秋风从西起，翩翩向南翔。  
昔为黄口儿，今为乌衣郎。  
辞巢谢主人，华屋恩难忘。  
愿主寿千岁，岁岁巢君堂。  

【扶南曲（四首）】  
美人辞曲房，罗绮杂花香。  
远思河边草，柔情陌上桑。  
归来庭下路，羞见紫鸳鸯。  
清歌开笑齿，一夜足欢娱。  
誓好同心结，迎祥百子图。  
千金当一刻，城上莫啼乌。  
游赏上春时，踟蹰望所思。  
花娇初学脸，柳浅未成眉。  
问讯沟头水，微波可致辞。  
淇上轻盈侣，巫阳缥缈仙。  
晚归因斗草，春困为秋千。  
罗帐含双笑，灯昏尚未眠。  

【垂杨篇（楚雄苴力桥有垂柳一株，婉的可爱，往来行之，赋此志感）】  
灵和殿前艳阳时，忘忧馆里光风吹。  
千门万户旌旗色，九陌三条雨露滋。  
苍凉苑日笼燕甸，缥缈宫云覆京县。  
芳树重重归院迷，飘花点点临池见。  
临池归院总仙曹，应制分题竞彩毫。  
诏乘西第将军马，诗夺东方学士袍。  
金明绿暗留烟雾，旧燕新莺换朝暮。  
只知眉黛为君颦，肯信腰肢有人妒。  
从此沈沦万里身，可怜憔悴四经春。  
支离散木甘时弃，攀折荒亭委路尘。  
摇落秋空上林远，婆娑生意华年晚。  
肠断关山明月楼，一声横笛清霜坂。  

【青海引】  
长白山前号黑风，桔槔火照甘泉红。  
五千貂锦血边草，单于夜帐移湟中。  
华林酒艳长庚醉，沉香春浓海棠睡。  
金马门如万里遥，那知青海城头事。  

【明月篇】  
桂树生银汉，菱花挂玉台。  
山明姑射雪，川静海童埃。  
北户烛龙蛰，南枝乌鹊来。  
清光殊窈窕，流影自徘徊。  
楼上盈盈女，樽前滟滟杯。  
孤桐不须荐，锦瑟正相催。  

【大堤曲】  
大堤二三月，垂杨千万把。  
上枝堪藏鸦，下根堪系马。  
藏鸦系马晚楼边，沉水香焚清酒传。  
红霞宛宛歌声外，汉水团团明镜前。  
夜饮朝眠欢不足，秋去春来芳草绿。  
只知郎橐尽黄金，不道妾颜销白玉。  
江有方洲岸有沙，牙樯丝缆各天涯。  
钗横花困惊残梦，不信行人不忆家。  

【新曲古意】  
凌波洛浦遇陈王，惣步邯郸缀舞行。  
鸾尾凤头争嬿婉，麝脐龙脑斗芬芳。  
巫阳台上春先到，汉月楼中夜未央。  
结网嬉蛛垂藻井，营巢睇燕宿梅梁。  
金仙素掌晞金露，玉女青腰褭玉霜。  
翠织屏风交屈戍，红罗斗帐挂香囊。  
腻鬟斜坠乌云滑，脂体横陈白雪光。  
词赋楚王怜宋玉，画图天老教轩皇。  
生憎露鹤催宵急，死恨星鸡促曙忙。  
肯信王嫱嫔绝国，红颜清泪泣玄羌。  

【养龙坑飞越峰天马歌】  
高皇御天开大明，龙马出自养龙坑。  
房星夜下鹿卢寨，天驷晓来骠骑营。  
殿前重瞳回顾盼，奚官仗外争相迎。  
鸡鸣牛首试控纵，凤师麟仪无逸惊。  
归风绝尘羡迅疾，逮日先影羞翾轻。  
四蹄翩然不蹍地，六飞如在空中行。  
是时雄酋有奢香，左骖牡骊右牝黄。  
贡上金陵一万匹，内厩惟称此马良。  
宸游清燕幸鸾坡，学士承旨赞且歌。  
饮以兰池之瑶水，秣以芝田之玉禾。  
飞越峰名自天锡，骏骨虽朽名不磨。  
至今百七十岁时，山头犹有养龙池。  
方经地志或遗漏，箐苗洞獠那能知。  
吾闻天下有道，飞黄伏皂。  
又闻王良策马，车骑满野。  
前时吉囊寇大同，烽火直达甘泉宫。  
近水莫瀛乱交趾，羽书牙璋遍南中。  
安得将星再降傅友德，房宿重孕飞越峰。  
一月三捷献俘馘，千旄万旟歌熙雍。  
呜呼！将相宁有种，龙驵岂无媒。  
经途访迹一兴慨，郭隗孙阳安在哉？  
长歌终曲长风来。  

【题夏仲昭竹寄陶良伯骥】  
太常胸次潇湘宽，少年爱写生琅玕。  
白头艺苑更入妙，笔法近追王孟端。  
两家名藻雄吴下，品题未觉风流亚。  
一纸能令百世传，两竿不啻双金价。  
人言画竹非画工，草书结构将无同。  
谁家高堂名宝绘，徐熙花鸟迷青红。  
玉人佳兴松江东，寄图索赋随长风。  
遥知把玩清香里，正是相思明月中。  

【击壤图】  
陶唐天子调八风，凤仪兽舞明廷中。  
谁知鼓腹行歌者，复有山中击壤翁。  
短袖单衣露两肘，野状村容不自丑。  
掀髯笑傲肩相随，共道帝力我何有。  
柳谷饯日旸谷宾，老翁那记昏与晨。  
一作一息有出入，时耕时凿无冬春。  
蓂荚开残又朱草，生来未识平阳道。  
海隅赤日烧九州，寰中息壤汩洪流。  
已见天戈挥丹浦，更闻风伯殪青丘。  
老翁其间百不忧，直从红颜到白头。  
君不见许由逃尧劳步履，巢父洗耳污清泚。  
华封老人费言辞，康衢小儿强解事。  
姑射丰姿虽可珍，神仙仿佛信难真。  
君看击壤千年后，多少行歌带索人。  

【离席行送彭二】  
昔子从军巴蜀山，横戈千里何间关。  
坐使麒麟日月焕，行收鱼鸟风云闲。  
文武才名归一姓，兄弟勋华许谁并。  
起晚已谢时运倾，当阳再睹乾坤正。  
陟冈在原来复返，海水天风岁将晚。  
行行白马燕雪深，飞飞黄鹄秦云远。  
离堂命酒羽觞疾，毕昂盈轩月东出。  
主人留连客离席，慷慨为子歌今夕。  

【锦津舟中对酒别刘善充】  
锦江烟水星桥渡，惜别愁攀江上树。  
青青杨柳故乡遥，渺渺征人大荒去。  
苏武匈奴十九年，谁传书札上林边。  
北风胡马南枝鸟，肠断当筵蜀国弦。  

【过驻节桥读东阜刘远夫公碑文有感】  
溪尾水沄沄，峰头正夕曛。含凄经驻节，洒泪读遗文。桥南花如浣花好，桥北油油生碧草。草色逐年新，花开又一春。可怜东阜客，今作北邙尘。忆昨锦江离别处，江边手折垂杨树。千里还乡不见君，断肠邻笛山阳赋。  

【普市】  
孤城比屋雪封瓦，重露浓岚幂四野。  
飘飖风凹巧回鸢，凝涸冰槽工溜马。  
倦客落日投主人，冷突无烟炊湿薪。  
敢辞白首御魑魅，眼见木夫尤苦辛。  

【宿金沙江】  
往年曾向嘉陵宿，驿楼东畔阑干曲。  
江声彻夜搅离愁，月色中天照幽独。  
岂意飘零瘴海头，嘉陵回首转悠悠。  
江声月色那堪说，肠断金沙万里楼。  

【送余学官归罗江】  
豆子山，打瓦鼓。  
阳坪关，撒白雨。  
白雨下，娶龙女。  
织得绢，二丈五。  
一半属罗江，一半属玄武。  
我诵绵州歌，思乡心独苦。  
送君归，罗江浦。  

【恶氛行】  
金碧山前恶氛起，虏马来饮滇海水。  
城西放火银汉红，炎焰尘头高十里。  
两重日晕围白虹，万家仰首呼苍穹。  
相顾惨然无颜色，呜呼寄命须臾中。  
贼徒浑几个，枕戈临水卧。  
我军屯北门，分明不敢过。  
土酋胁盟来索官，城上无言骑堞看。  
父老仓忙双涕泗，细说去冬寻甸事。  
弦急柱促柄倒持，首祸今朝竟何自。  
堂堂之阵谁主兵，喁喁公等皆儒生。  
贼来不肯令出哨，贼去但解抬空营。  
岂无雄武士，奋身思一决。  
咫尺辕门不肯前，怒发冲冠气填咽。  
况闻千金逐日费，连月公储已倾竭。  
土兵抄掠尽村园，升天无梯地无穴。  
熙皞闾阎逾百年，太平官府真神仙。  
紫薇迢迢华盖远，虚将敲扑威穷边。  
边隅一旦纷解瓦，喑呜变作擎拳者，喑呜擎拳两奈何！  
君不见建武年中任校尉，又不见开元年中张乾陀？  

【三岔驿】  
三岔驿，十字路，北去南来几朝暮。朝见扬扬拥盖来，暮看寂寂回车去。今古销沉名利中，短亭流水长亭树。  

【送樊九冈副使归新繁】  
别君于南云碧鸡之泽，追君于东城金马之坡。  
酌君以莲蕊清曲之酒，侑君以竹枝巴渝之歌。  
天涯歧路镇长在，故人零落浑无多。  
忆昔君为汉阳守，沧浪之清古无有。  
拂衣掉头不肯顾，饮水旧谣在人口。  
明诏复起句町行，官突未黔先濯缨。  
宦游不博归故里，荣禄何如全令名。  
九陇高冈白云野，吾庐世耕在其下。  
清泠好结鸥鹭盟，春秋愿醉鸡豚社。  
蛋雨蛮烟老玉关，小山丛桂不同攀。  
愁心如月何时掇，夜夜随君梦里还。  

【舟中阅唐诗纪事王起李绅张籍令狐楚于白乐天席上赋一字至七字诗以题为韵遂效其体为花风月雪四首宋人名一七令】  
花。摛锦，铺霞。邀蝶队，聚蜂衙。珠璎姹女，宝髻宫娃。风前香掩冉，月底影交加。绿水名园几蔟，青楼大道千家。谢傅金屏成坐笑，陈朝琼树不须夸。  
风。偃草，飘蓬。过竹院，拂兰丛。柳堤摇绿，花径飞红。青缸残焰灭，碧幌嫩凉通。漆园篇中竽籁，兰台赋里雌雄。无影迥随仙客御，有情还与故人同。  
月。霜凝，冰洁。三五圆，二八缺。玉作乾坤，银为宫阙。如镜复如钩，似环仍似玦。兰闺少妇添愁，榆塞征人怨别。汉家今夕影娥池，穆穆金波歌未阕。  
雪。凝明，澄彻。飞玉尘，布琼屑。苍云暮同，岩风晓别。深山樵径封，远水渔舟绝。南枝忽报梅开，北户俄惊竹折。万树有花春不红，九天无月夜长白。  

【燕麦谣】  
马牙冰，满林白，损我苦荞伤燕麦。甲子阴，鸟无食，山头农甸心客。荒眼，双流血。腊马躜，春牛吼。癞象来，穷军走，括金使者空城守。  

【衍古谚汉时谚云杀君马者路傍儿其言虽小可以喻大衍为一篇感时抚事方有讽云】  
天马龙为友，来自渥洼池。  
青丝为之络，黄金为之鞿。  
圉人新承命，剪拂下瑶墀。  
骑出横门外，茸茸春草时。  
东城接南陌，观者咸嗟咨。  
弄臣矜迅足，长鞭终日施。  
汗血忽憔悴，筋力尽驱驰。  
未树边隅绩，徒马冶游疲。  
始信杀君马，端是路傍儿。  

【秋风引】  
霜凛衔芦急，秋深悬炭轻。  
觱篥吹篱响，熠耀傃阶明。  
卢女流黄色，班姬捣素声。  
谁教《明月引，翻作《苦寒行。  

【宋玉】  
文藻三闾并，幽怀《九辩知。  
云为巫峡赋，雪作郢中词。  
茅屋还遗址，兰台异昔时。  
鸿裁谁猎艳，空自拾江蓠。  

【夕泊江陵】  
西陵白雪晴，南浦绿波生。  
海燕先春至，沙禽恒夜惊。  
竹房灯下市，菱舫月中筝。  
且醉桑郎酒，休伤萍客情。  

【梓潼道中】  
小市孤烟起，平冈落日斜。  
素林惊夕鸟，锦石戴寒花。  
怅别关河晚，凭高眺望赊。  
土亭今夜月，流影梦还家。  

【早发解州】  
旅宿先鸦起，归心与雁争。  
冰霜残腊路，花柳上春城。  
隐士嘲西笑，骚人感北征。  
劳生应物理，奔走愧虚名。  

【乙酉元日新添馆中喜晴】  
白日临元岁，玄云放晓晴。  
城窥冰壑迥，楼射雪峰明。  
客鲤何时到，宾鸿昨夜惊。  
离心似芳草，处处逐春生。  

【层台驿】  
徒坡千百磴，破店两三家。  
湿灶薪无焰，硗田饭有沙。  
瘦兵宵泣血，猛虎昼磨牙。  
行路难如此，羁愁一倍加。  

【硖石道】  
石壕环陕驿，渑水带崤关。  
东望封泥谷，南运积甲山。  
秦轮无只返，赵璧有双还。  
陈迹虚无里，荒台蔓草间。  

【青桥】  
阁道盘云栈，邮亭枕水涯。  
猿猱临客路，鸡犬隔仙家。  
风起青丘树，春迷玉洞花。  
旅怀今日豁，停幰问褒斜。  

【九日微冷】  
巴谚教移火，邠风戒授衣。  
病嫌添夜漏，寒觉爱朝晖。  
吊月吟蛩苦，迎霜候雁稀。  
黄花羞白发，不肯放荆扉。  

【感通寺】  
岳麓苍山半，波涛黑水分。  
传灯留圣制，演梵听华云。  
壁古仙苔见，泉香瑞草闻。  
花宫三十六，一一远人群。  

【竹户】  
竹户少尘埃，浓阴郁不开。  
静闻清露坠，凉送好风来。  
鸟下弹琼粉，虫行篆紫苔。  
无人共欣赏，坐啸独悠哉。  

【次张大理文柔别后见寄韵】  
垂老云南戍，逢君海上州。  
桂招非小隐，萍泛是同流。  
江汉询幽侧，关山慰阻修。  
欲酬平子赠，空有畔牢愁。  

【出塞（地名，六朝体也）】  
峰火照甘泉，刁斗出祁连。  
锦车冲鸟穴，翠眊度鸡田。  
高柳分斜月，长榆合远天。  
交河冰正结，心断玉门前。  

【春江曲】  
时女玩春翘，新梅发远条。  
风香随步步，云彩艳朝朝。  
怅望迷晴浦，音书候晚潮。  
玉轮江上水，心断木兰桡。  

【折杨柳】  
白雪新年尽，东风昨夜惊。  
芳菲随处满，杨柳最多情。  
染作春衣色，吹为玉笛声。  
如何于里别，只赠一枝行。  

【赠别陆后野】  
邂逅叶心期，灯花对酒卮。  
浮云迁客梦，明月美人诗。  
馆曙鸣鸡早，关寒度马迟。  
行过宜禄驿，好寄世南碑。  

【候朝简王舜卿】  
文华接武英，凤吹应鸡鸣。  
月晃牙牌字，风传玉佩声。  
天香飘左掖，宫漏隔西清。  
不是班行迥，焉知夙夜情。  

【舟晓】  
羁心厌漏迟，未晓命舟师。  
树过如人立，帆开觉岸移。  
天梭星落织，霞锦日舒丝。  
渐喜渔村近，炊烟出竹篱。  

【渡黑龙江时连雨水涨竟日乃济】  
飞昚朝暾霁，停骖午漏分。  
客心随水急，人语隔江闻。  
雨过添清气，风生爱縠纹。  
中流归棹稳，跂望有来群。  

【沙河县】  
空碛少人烟，孤城大道边。  
平沙盘马路，残雪射雕天。  
野日三竿上，河冰百片穿。  
条风将变柳，客思感流年。  

【十二月朔旦南郊扈从省牲】  
天仗云门外，宵衣晓漏前。  
苍龙旂影动，朱鹭鼓声传。  
星烂甘泉烛，霜清泰畤烟。  
南郊新警跸，重睹孝皇年。  

【初寒拥炉欣而成咏】  
闭户当严候，围炉似故人。  
胡桃无赐炭，榾柮有穷薪。  
儿免号寒喜，翁便永夜亲。  
焰腾金菡萏，灰聚玉麒麟。  
剪烛休论跋，传杯莫记巡。  
煎茶浮蟹眼，煨芋皱蚪鳞。  
一点那容雪，干门预借春。  
灞桥何事者，冻缩苦吟身。  

【答彭子冲】  
异县悲南国，同车感北风。  
霜清淮浦阔，木落楚江空。  
危坂难回马，炎方少去鸿。  
望归天共远，惜别岁将穷。  
海曲飞鸣隔，山梁饮啄同。  
从军古云乐，况复九夷通。  

【送毛东镇往临安】  
缥缥碧鸡使，萧萧斑马群。  
离亭方禁酒，征路正炎氛。  
水弩含沙影，天鸢坠火云。  
归音期蟋蟀，莫待海花纷。  

【送张惟信册封唐邸因归省母】  
鸣玉遥持节，分圭重剪桐。  
骅骝开蜀道，蟋蟀采唐风。  
税驾云山外，回船月峡东。  
还将《南陔什，一秦北堂中。  

【高峣卧疾喜简西嶨至自滇城】  
隔户闻来屐，移灯坐对床。  
澄心披乐雾，点鬓讶吴霜。  
便欲开棋局，还思减药囊。  
天涯故人少，且愿驻飞航。  

【近归有寄】  
禄品宵征路，堂川暝问津。  
凉风吹远思，新月照归人。  
未醒鸡边梦，犹惊马上身。  
明朝携手地，先醉雪梅春。  

【寒夕（《七十行戍稿）】  
东西垂老别，前后苦寒行。  
旅鬓年年秃，羁魂夜夜惊。  
春鉏胸内贮，石阙口中生。  
读书有今日，曷不早躬耕？  

【八月二日经筵纪事】  
经帷当日表，讲殿直天中。  
鹓鹭随多士，貂蝉列上公。  
墀声分哕哕，棂影辨瞳曈。  
湛露晞兰省，卿云烂桂宫。  
蚁浮仙酒绿，鹤翥锡袍红。  
晋昼延三接，尧旻达四聪。  
衣香芬玉藻，履迹印璇穹。  
观易三阳泰，陈诗万国同。  
宠高梁授简，恩迈汉临雍。  
奎聚占乾象，研书识帝鸿。  
羽陵无蚀蠹，玄阁谢雕虫。  
莹德同金砺，温规借玉攻。  
扆瞻休气近，钟叩德音隆。  
卷帙叨从事，簪裾俨在躬。  
涓尘何补助，海岳自深崇。  
敢诧桓荣力，还歌吉甫风。  

【咏<立侯>子】  
鼍记轩辕鼓，龟升夏禹图。  
兜零清紫塞，寓望拱皇都。  
水隔生烟直，山遮落照孤。  
遒人春振铎，亭长晚吹菰。  
原树遥分荠，城荒远辞芜。  
淋铃蜀栈雨，疲旆楚江舻。  
客思虚悲梗，吾生实射孤。  
骖騑逵自达，兔鹿径休迂。  

【晨雾】  
（安宁之境，杪秋初冬，天将晴霁，晨必大雾，千里一白，如银色界，须臾日出，霞彩晖焕，亦奇观也。）  
玄冥当凛节，白雾翳晨朝。  
明月朦胧阁，清霜暧对桥。  
冰澌工织水，花淞惯封条。  
岚市天褰幕，烟坰陆涌潮。  
凫亹迷独钓，鹿径滑归樵。  
文彩南山豹，威凌北塞貂。  
驷星收闪闪，曦景焕昭昭。  
梅信悬知近，凭他酒帘招。  

【雨中梦安公石张习之二公情话移时觉而有述因寄】  
滇越邻天竺，邛来隔夜郎。  
五离殊畛域，一别异炎凉。  
窜逐他时并，羁怀此夕长。  
欢娱渐迢递，晤语落冥茫。  
岚霭歊蒸国，烟波瘴疠乡。  
秦关生马角，蜀岭断猿肠。  
折坂沉黎壁，悬绳沐若梁。  
南盘堆枸牴，西毾缉桄榔。  
罗汉标孤桧，观音映远杨。  
街淜龙簇市，海货贝投庄。  
卉服喧丛薄，雕题列太荒。  
逡巡《乌爨弄，噭咷白狼章。  
霄汉鸢飞站，星坻虫饮光。  
堁风氛甚恶，罔露毒仍防。  
树偃申家屋，荷凋屈氏裳。  
独愁吟皑雪，九辩感清商。  
水昼消棋阵，流年付酒狂。  
抨弓穿鴶<菊鸟>，鼓枻泛螳螂。  
康乐吴趋激，钟仪楚奏伤。  
盼归频握糈，忆旧几停觞。  
夙昔交游日，峥嵘翰墨场。  
金兰通气味，桑梓借徽芳。  
健笔夸鹦鹉，灵陶戛凤凰。  
执鞭从李杜，倾盖许班杨。  
贾谊三书切，相如四赋良。  
轶尘追騕褭，缺岸倚踦羊。  
百斛扛文鼎，千帆掣驶樯。  
仙才轻绂冕，公望重圭璋。  
蒲席青规地，薇垣紫界墙。  
璇闺高曳履，琼涩俨分行。  
笏捧绨囊奏，衣飘画省香。  
辇花簪矗矗，墀草佩锵锵。  
儤直承明下，经过韦曲傍。  
翠微横半岫，白水溢方塘。  
暝宿招堤境，云眠薈蔚房。  
樵歌搴薜荔，渔影照沧浪。  
倏忽嗟岐路，参差散颉颃。  
薰华晨逗雨，蓂荚晓凌霜。  
拂郁干将剑，联翩戍客装。  
峨嵋临绝顶，瀼暨宛中央。  
樾荫江枫赤，庭芜塞叶黄。  
闭门非泄柳，偎垒讵庚桑。  
纷绪琴心懒，衰颜镜匣藏。  
屏居亲猰貐，坐啸和蛩螀。  
张敏情还剧，安期好不忘。  
形骸元脱落，身世且徜徉。  
蚓壤甘怡槁，鸿冥岂慕粱。  
艰虞宁暇问，吾道任苍苍。  

【云中十二韵】  
天子云中狩，将军久未还。  
律吹玄兔塞，旗绕白狼山。  
风火烧荒急，星辰过队闲。  
燕支留马首，苏络醉龙颜。  
清乐千门动，黄金万镒颁。  
雪深怀纩絮，月满忆刀环。  
牙鸟严宵仗，宫鸦卷晓班。  
奏回青琐闼，捷报紫金关。  
膂力休明铠，欢声洽禁闤。  
功脾银烁龠，贺障锦斒烂。  
日转虞巡外，春流镐宴间。  
戢戈行有颂，神武遍人寰。  

【寒朝早起即事】  
篱头筚栗竞发，炉心榾柮通红。  
煨香蹲鸱已熟，流澌冻醴方融。  
小窗一梳新月，影在梅花树东。  

【敦煌乐】  
角声吹彻梅花，胡云遥接秦霞。  
白雁西风紫塞，皂雕落日黄沙。  
汉使牧羊旌节，阏氐上马琵琶。  
梦里身回云阙，觉来泪满天涯。  

【禺山传五岳山人任少海书札兼致问讯因忆】  
五岳山人相忆，八行书札遥通。  
吹箫夜郎月下，采药白帝云中。  
尘世英雄易老，浮生踪迹难同。  
张衡《四愁吟断，宋玉《九辩悲穷。  

【长干三台（四首）】  
雁齿红桥仙舫，鸭头绿水人家。  
邀郎深夜沽酒，约伴明朝浣沙。  
桃叶波横风急，梅根渚远烟斜。  
日出秦楼南畔，春深宋玉东家。  
帘细眼波易透，窗疏眉语难遮。  
莫问河阳消息，不是长安狭邪。  
绛树纤腰斗柳，碧玉芳年破瓜。  
波上袜罗回雪，风前唾袖生花。  
自有石城艇子，不须油壁香车。  
二月稍头豆蔻，五更风外杨花。  
残香尚留翠被，余粉犹沾绛纱。  
楼上晓钟催起，岸边柔橹咿哑。  

【会津门观江涨望小市人家戏作】  
渺渺波环紫贝，萧萧风起青蘋。  
花市宁非海市，美人疑是鲛人。  
眉妩春山学翠，脸疑秋水为神。  
银汉双星漫渡，石城两桨无津。  

【归田四咏为宪副卞苏溪赋（卞名□）】  
五风十雨乐岁，东皋西崦人家。  
水心鱼浮菖叶，屋角鸠鸣杏花。  
饷陇青梅煮酒，访邻绿笋烹茶。  
问津宁知沮溺，祠田但祝污邪。  
（右春耕）。  
长夏冷风清甽，新晴丹铅绿畴。  
山高羊群似蚁，水阔牛背如舟。  
半幅生烟幂幂，三腔短笛悠悠。  
柴扉归来早掩，斜阳影在檐头。  
（右夏牧。）  
日出烟消露晞，百丈清江钓矶。  
船似天边稳坐，鱼若空行无依。  
袄霭歌星独往，婆娑舞月方归。  
兆熊不梦渭叟，狎鸥久忘汉机。  
（右秋渔。）  
城阙软红尘远，林蛮空翠岚深。  
丁丁鸟惊斧重，霏霏雪压担沉。  
沙明东郭履迹，谷响南华足音。  
归去自换村酒，不须解却貂金。  
（右冬樵。）  

【咏梅九言（元僧高峰有此作）】  
昨夜小春十月微阳回，绿萼梅蕊早傍南枝开。  
折赠未寄陆凯陇头去，相思忽到卢仝窗下来。  
歌残《水调沉珠明月浦，舞破山香碎玉凌风台。  
错恨高楼三弄叫云笛，无奈二十四番花信催。  

【寄徐用先程以道】  
轩辕台畔雪霜寒，阴碛茫茫万里宽。  
梦绕卢龙明月易，书随鸿雁朔风难。  
天涯好在崔亭伯，海上终还管幼安。  
应念瘴乡孤戍者，自将形影吊衰残。  

【至前二日朝天宫习仪】  
绯袍玉佩过长安，紫府琳庭引百官。  
一代威仪非汉蕝，三成气象是周坛。  
城头暝色笼轻雾，树杪新阳破早寒。  
闻道宫衣添一线，恩光请向衮龙看。  

【过南溪怀刘参之承之兄弟】  
京国交游四十春，刘家兄弟最情亲。  
风流云散三生梦，水逝山藏一聚尘。  
沙步维舟催解缆，邻村闻笛倍沾巾。  
可怜烟草江安树，愁见当年送别津。  

【赠永宁白参戎】  
贵竹新疆古蔺州，分弓上将拥貔貅。  
笙歌城郭天无夜，耒耜郊原岁有秋。  
界首江清春洗马，海漫山翠晚当楼。  
锐头勋业君家事，四十登坛早拜侯。  

【春兴（六首）】  
遥岑楼上俯晴川，万里登临绝塞边。  
碣石东浮三绛色，秀峰西合点苍烟。  
天涯游子悬双泪，海畔孤臣谪九年。  
虚拟短衣随李广，汉家无事勒燕然。  
昆明初日五华台，草长莺啼花乱开。  
探禹穴游今已遂，吊湘累赋未须哀。  
巢云独鹤时时下，傍水群鸥日日来。  
散地幸容高枕卧，清朝岂乏济川才。  
诸葛提兵大渡津，河流禹凿迥如新。  
彩云城郭那无迹，黑水波涛亦有神。  
象马远来铜柱贡，犬羊不动铁桥尘。  
灵关在眼平于掌，岁岁蒲桃首在春。  
帝里朝辞供奉班，客程宵济洞庭湾。  
湘灵鼓瑟清泠外，鲛女鸣机缥渺间。  
青草波光连梦泽，苍梧云物隔疑山。  
故园亦有岷江水，垂老生涯钓艇闲。  
平沙落日大荒西，独立苍茫意转迷。  
蕙畹兰皋愁晚对，竹垣花掖记春栖。  
摧颓杜甫歌朱凤，憔悴王褒望碧鸡。  
白首艰难随去住，青云容易坠攀跻。  
天上风云此际多，山中日月竟如何。  
争传鸣凤巢阿阁，又见飞鸿出罻罗。  
宣室鬼神思贾谊，中原将帅用廉颇。  
难教迟暮从招隐，拟把生涯学醉歌。  

【听歌】  
彩云天外驻行杯，明月楼前引上才。  
红颊绽时银烛烂，翠眉低处玉山颓。  
飘飖侠客游燕市，窈窕仙娥下楚台。  
千载王郎风韵在，倩君重唱夕阳开。  

【咏雾淞（有序）】  
（甲寅岁秋冬久雨连月，十一月廿六日甲子晓，笼雾微淞，盖晴兆也。俗谚云：“霜淞打雾淞，贫儿备饭瓮。”往岁在北方，寒夜冰华著树若絮，日出飘满庭阶，尤为可爱。曾南丰诗云：“园林日出静无风，雾淞花开树树同。记得集英深殿里，舞人齐插玉珑松。”又曰：“香销一榻氍毹暖，月映千门雾淞寒。”韵书谓之冻洛，洛音索，冰著树如索也。）  
怪得天鸡误晓光，青腰玉女试银妆。  
琼敷缀叶齐如剪，瑞树开花冷不香。  
月白讵迷三里雾，云黄先兆万家箱。  
贫儿饭瓮歌声好，六出何须贺谢庄。  

【六月十四日病中感怀（《七十行戍稿）】  
七十余生已白头，明明律例许归休。  
归休已作巴江叟，重到翻为滇海囚。  
迁谪本非明主意，网罗巧中细人谋。  
故园先陇痴儿女，泉下伤心也泪流。  

【杨林病榻罗果斋太守远访（《七十行戍稿）】  
荒店晨炊冷灶烟，忽闻五马暂流连。  
关山尽是销魂路，樽酒翻为迸泪筵。  
遥想生还成幻梦，纵令死去有谁怜。  
眼前难缩壶中地，何问灵均楚国天。  

【次云楼上公韵五月十九日鱼池雅会】  
环衢窈窕锦亭东，珍树留春缀糁红。  
鸟度屏风青瘴里，鱼窥明镜碧澜中。  
宾筵邺下诗篇盛，军次渔阳鼓角雄。  
独有白头虚授简，梁园应愧长卿工。  

【五丁峡旧传为力士开山之地据史秦用张仪司马错之谋以珍器美女赂蜀侯而取之小说迂怪传疑可也遂赋此诗】  
峡形千仞立苍颜，开辟从来有此山。  
自是美人倾绝国，不缘壮士启重关。  
蔡蒙早入梁州贡，庸蜀曾陈牧野间。  
谣俗流传难借问，丹青遗迹尚班班。  

【郫县子云阁】  
落景登临县郭西，坐来结构与云齐。  
平郊远讶行人小，高阁回看去鸟低。  
林表余花春寂寂，城隅纤草晚萋萋。  
酒阑却下危梯去，犹为风烟惜解携。  

【中丞白泉汪公生辰值安南款报至】  
金潾铜柱贡函来，象渚龙编道路开。  
上将简书回北极，中丞勋业冠南台。  
拟将万舞排家宴，欲取铙歌戏寿杯。  
节钺可能淹衮舄，明年何地望三台。  

【春夕潘园】  
雨砌风檐堕楝花，虫书鸟字遍晴沙。  
春山载酒驰朝马，江阁邀宾起暮鸦。  
陶令葛巾从渗漉，管宁纱帽任欹斜。  
殊方未觉追随尽，韦曲风流更尔家。  

【寄用贞弟】  
杜陵巴国苦寒行，李白梁园昨夜情。  
山叶早梅心万里，雪窗风竹梦三更。  
河桥晨别南凫影，江汉春催北雁声。  
回首长安当日下，感时怀汝总难平。  

【嘉陵江】  
嘉陵江水向西流，乱石惊滩夜未休。  
岩畔苍藤悬日月，崖边瑶草记春秋。  
板居未变先秦俗，刳木犹疑太古舟。  
三十六程知远近，试凭高处望刀州。  

【无题】  
石头城畔莫愁家，十五纤腰学浣纱。  
堂下石榴堪系马，门前杨柳可藏鸦。  
景阳妆罢金星出，子夜歌残璧月斜。  
肯信紫台玄朔夜，玉颜珠泪泣琵琶。  

【出关（拟唐人）】  
狼狐芒角正弯环，虎落连营又出关。  
汉使征鸿何日至，胡儿牧马几时还。  
千重紫塞迷青冢，九曲黄河绕黑山。  
飞将殊勋犹下吏，书生乘障敢辞艰。  

【与诸弟别乐庵弟约有江阳之会】  
中宵风雨早来凉，谢草春池别梦长。  
绿野开筵联玉树，红亭离思结垂杨。  
通波直下无千里，明月何曾是两乡。  
白昼看云何限意，佳期良晤在江阳。  

【重寄张愈光】  
海裔江湄独倚楼，瑟居匏系又惊秋。  
菊花黄处回青眼，枫叶红时对白头。  
少日声名追杜甫，暮途鞿绊脱庄周。  
九龙尚有临池兴，一雁能忘远札投。  

【泛莲池晚归】  
桂枻兰<舟同>泛碧漪，芰塍莲荡倒芳卮。  
十三雁足传情遍，二八蛾眉度曲迟。  
玉树风前人散后，金波水上月明时。  
良辰胜会应难续，风雨连宵恼别离。  

【丁丑九日】  
燕台九日罢登临，节物萧条入楚吟。  
关塞骅骝迷去路，朔风鸿雁滞归音。  
仙游御宿山川远，白露清霜日夜深。  
云际侧身愁北望，天涯怀抱可能禁？  

【中秋禁中对月】  
汉家台殿号明光，月满秋高夜未央。  
银箭金壶催漏水，仙音法曲献《霓裳。  
路车天远鸾声静，宫扇风多雉影凉。  
千里可怜同此夕，美人迢递隔西方。  

【春夕闻雨坐至晓寄熊南沙】  
半夜风声似水声，五更春雨遍春城。  
被提芳草茸茸暗，镜渚夭花灼灼明。  
墙过村醪仍冻蚁，窗临海树已暄莺。  
天涯节物催华发，同是怀乡去国情。  

【次韵奉酬中丞刘公侍御谢公除夕联句见怀】  
岁夕遥怜误忆家，月毫联锦灿缸花。  
戍楼晓角传清燕，归棹寒江梦断鸦。  
彩燕西飞边候改，碧鸡东望蜀云赊。  
不知卧病衡天柱，何似穷愁瘴海涯。  

【冬甲子晴江亭小集】  
晴意初从甲子回，江亭更集暖寒杯。  
笑看裾带怜芳草，喜向钗梁见早梅。  
潘岳不胜金谷罚，嵇康已觉玉山颓。  
石苔可践城隅路，细把青溪古句裁。  

【寒垣鹧鸪词】  
秦时明月玉弓悬，汉塞黄河锦带连。  
都护羽书飞瀚海，单于猎火照甘泉。  
莺闺燕阁年三五，马邑龙堆路十千。  
谁起东山安石卧，为君谈笑静烽烟。  

【咏柳】  
垂杨垂柳管芳年，飞絮飞花媚远天。  
金距斗鸡寒食后，玉蛾翻雪暖风前。  
别离江上还河上，抛掷桥边与路边。  
游子魂锁青塞月，美人肠断翠楼烟。  

【风雨】  
罗甸愁山雨，滇阳怯海风。  
可怜风雨夜，长在客途中。  

【思波池别刘润之】  
酌酒临池水，回船拂芰荷。  
匆匆上马去，留兴与烟波。  

【答段水部德夫】  
天涯戎旅春，一十五回春。  
多情花与鸟，岁岁肯留人。  

【唐僖宗行宫柱础】  
唐帝行宫有露台，础莲几度换春苔。  
军容再向蚕丛老，王气遥从骆谷来。  
万里山川神骏老，五更风雨杜鹃哀。  
始知蜀道蒙尘驾，不及胡僧渡海杯。  

【宿华亭寺（二首）】  
花树高于屋，红霞夜照人。  
声声枝上鸟，也似惜余春。  
天风与海水，鸣籁隔山闻。  
半夜衣裳湿，清朝树树云。  

【青桥夜宿】  
驿亭临白水，石榻满苍苔。  
远客浑无梦，江声枕上来。  

【夜行安庆】  
风顺月仍明，扁舟半夜行。  
鸡鸣问前路，已近九江城。  

【青桥驿早发】  
远客贪晨发，三更梦已回。  
江声如骤雨，吹到枕边来。  

【渝江登陆】  
来往舟如屋，相随一月期。  
登途不忍去，翻似别家时。  

【春（二首）】  
海风吹梅树，十日闭门中。  
坐惜繁花过，墙头数落红。  
行乐三春好，春来转剧愁。  
乡心悲望远，莫上最高楼。  

【春日过山家】  
山床压春酒，滴作涧泉声。  
与君终日醉，松风吹复醒。  

【雨后见月】  
雨气敛青霭，月华扬彩昙。  
戏鱼莲叶北，惊鹊树枝南。  

【鸨衣杵】  
（山东女子赵小钱，年十五，为贼所掠，骂贼不从，以捣衣杵击贼，遇害。事闻，诏旌其门）  
戕贼金钴鉧，击贼捣衣杵。  
今见赵小钱，昔闻杨愍女。  

【出郊】  
高田如楼梯，平田如棋局。  
白鹭忽飞来，点破秧针绿。  

【妙湛寺】  
废刹临官渡，香台夜景澄。  
僧言龙火焰，却是打渔灯。  

【玉台体】  
流盼转相怜，含羞不肯前。  
绿珠吹笛夜，碧玉破瓜年。  
灭烛难藏影，洞房明月悬。  
调丝曲房下，援镜绮窗西。  
妆罢金星出，歌残璧月低。  
留欢夜未足，恨杀汝南鸡。  

【绀甲丽人】  
银甲卸弹筝，花从玉指生。  
逡巡卷罗袖，掩抑捧金觥。  
莫摘相思子，琼枝最有情。  

【楚江曲】  
巫山花已红，楚水波新绿。  
两两浣纱人，照影斗妆束。  
笑问《竹枝词，何如《采莲曲？  

【于役江乡归经板桥】  
千里长征不惮遥，解鞍明日问归桡。  
真如谢朓宣城路，南浦新林过板桥。  

【丘鸿夫苏时霖杨元达联席同宿广心楼枕上口占】  
六齿琼头饮百瓯，水楼寒榻话绸缪。  
只须棋局销长夜，何用埋忧与寄愁。  

【谢平江送至广通】  
明月清风渡两桥，相随百里不辞遥。  
共怜话别无长夜，红烛清樽碧玉箫。  

【咏史】  
月仗云门五彩球，御前争赌最先筹。  
须臾赢得西川印，便脱青衣拥碧油。  

【青蛉行寄内】  
青蛉绝塞怨离居，金雁桥头几岁除。  
易求海上琼枝树，难得闺中锦字书。  

【毛园萃芳亭与沈中白丘月渚同赋】  
缭垣洞屋锁烟霞，五色离披百种花。  
客子看来犹驻马，主人何事不归家。  

【四月二日雨中拨闷】  
零雨崇朝不下楼，开窗烟外见渔舟。  
今年四月寒犹在，坐拥红炉送酒筹。  

【星回节】  
忽见庭花折刺桐，故园珍树几然红。  
年年六月星回节，长在天涯客路中。  

【闻笛】  
江楼寒笛起春声，蜀客扁舟万里行。  
吹尽落梅还折柳，新春残腊正关情。  

【赠筝人（二首）】  
绮筵雕俎换新声，博取琼花出玉英。  
肯信博陵崔十四，平生愿作乐中筝。  
玄的檀痕画未成，翔鸾屏里斗轻盈。  
罗虬若向今宵见，不比红儿比玉英。  

【中秋】  
四壁蛩吟白露团，西园清夜为谁欢。  
千家门闭中秋月，只有愁人独自看。  

【三阁词（二首）】  
桃根桃叶斗春葩，《水调河传穆护砂。  
无限江南新乐府，君王独赏《后庭花。  
夜签声断灿朝霞，翡翠三千拥丽华。  
舞罢《前溪明月夜，白门杨柳起藏鸦。  

【杨柳枝词（二首）】  
汉东门外柳新栽，拂晓长堤露眼开。  
野老攀条相向语，去年曾被贼烧来。  
临水临风漾碧漪，含烟含雾一枝枝。  
战尘收后无离别，又见长条到地时。  

【早春】  
江暖波光映日光，几家同住水云乡。  
槿篱茅舍繁花里，也有秋千出短墙。  

【竹枝词（九首）】  
夔州府城白帝西，家家楼阁层层梯。  
冬雪下来不到地，春水生时与树齐。  
日照峰头紫雾开，雪消江面绿波来。  
鱼腹浦边晒网去，麝香山上打柴回。  
江头秋色换春风，江上枫林青又红。  
下水上风来往惯，一年长在马船中。  
最高峰顶有人家，冬种蔓菁春采茶。  
长笑江头来往客，冷风寒雨宿天涯。  
清江白石女郎神，门外往来祈赛频。  
风鋋青旗香雨歇，山姜花开瑶草春。  
红妆女伴碧江濆，蓪草花簪茜草裙。  
西舍东邻同夜烛，吹笙打鼓赛朝云。  
神女峰前江水深，襄王此地几沉吟。  
暖花温玉朝朝态，翠壁丹枫夜夜心。  
上峡舟航风浪多，送郎行去为郎歌。  
白盐红锦多多载，危石高滩稳稳过。  
无义滩头风浪收，黄云开处见黄牛。  
白波一道青峰里，听尽猿声是峡州。  

【滇海曲（八首）】  
碧鸡金马古梁州，铜柱铁桥天际头。  
试问平滇功第一，逢人惟说颍川侯。  
化城楼阁壮人寰，泽国封疆镇两关。  
云气开成银色界，天工斫出点苍山。  
沙金海贝出西荒，桃竹橦华贡上方。  
香象渡河来佛子，白狼槃木拜夷王。  
碉房草阁瞰夷庭，侧岛悬崖控绝陉。  
鸡足已穷章亥步，鹫头空入梵王经。  
湖荡鱼虾晨积场，市桥灯火夜交光。  
油窗洞户吴商肆，罗帕封颐僰妇妆。  
蘋香波暖泛云津，渔枻樵歌曲水滨。  
天气常如二三月，花枝不断四时春。  
煮海鹾郎暝漉沙，避风估客夜乘槎。  
雪浮粳稻压春酒，霞嚼槟郎呼早茶。  
海滨宠柿趁春畬，江曲鱼村弄晚霞。  
孔雀行穿鹦鹉树，锦莺飞啄杜鹃花。  

【春望（三首）】  
春风先到海东头，春兴催人独上楼。  
最是晚来凝望处，曲堤烟柳似皇州。  
滇海风多不起沙，汀洲新绿遍天涯。  
采芳亦有江南意，十里春波远泛花。  
古岸新花金碧丛，昆池三百水烟通。  
梁王阁道青芜国，渔父帆樯白鸟风。  

【贵州杂咏】  
绮缯缠髻作雕题，铁距穿鞋学马蹄。  
清晓樵斤探虎穴，黄昏汲瓮下猿梯。  

【八月十三日夜梦亡室安人惊泣而寤因思去年丁丑是日在京师安人未明兴告予曰今日趋朝不可如常日之宴盖其日警跸值新狩还也今遇是日感其贤淑又小子周二岁之晬重感赋绝句】  
五更残梦正迷离，窗纸光明烛焰迟。  
却忆去年当此日，催人晨起早朝时。  
稚子今朝是两周，新衣戏舞拜前头。  
伤心孺慕声声切，母在重泉听得不？  

【赠宋文百户石冈舍人】  
七十从戎鬓已斑，劳君相送出滇关。  
过家儿子如相问，为报衰翁二月还。  

【柳枝词】  
结根元自在青冥，袅袅依依映紫庭。  
怪得古来天帝醉，柳边高揭酒旗星。  

【征人早行图】  
杜鹃花下杜鹃啼，乌臼树头乌臼栖。  
不待鸣鸡度关去，梦中征马尚闻嘶。  

【海估行（二首）】  
海估帆乘锦浪飞，绡宫夜取万珠玑。  
翻身惊起蛟龙睡，血污清冷竟不归。  
偃月堂空罢舞尘，靖安坊冷怨佳人。  
芙蓉莲子随他去，不及当年石季伦。  

【王子渊祠】  
玮晔灵芝发秀翘，子渊摛藻掞天朝。  
汉皇不赏《贤臣颂，只教官人咏《洞箫。  
张举人含二十六首  

【复字闲咏六言绝句（五首）】  
花影重重叠叠，风声刁刁调调。  
日暖群蜂酿蜜，春寒独鸟栖巢。  
苍松错错落落，桃花灼灼盈盈。  
树老云盘睡鹤，春残雨咽啼莺。  
丈夫磊磊落落，下土戚戚营营。  
独勘庄周蝶梦，不闻祖逖鸡鸣。  
浮生泯泯默默，荒村阒阒幽幽。  
远避尘中车马，独寻月下沙沤。  
人世匆匆扰扰，天道汩汩悠悠。  
但得钓渔避世，从教屠狗封侯。  

【代古明月子娟娟篇】  
南国多倾城，娟娟况有名。  
舞腰杨柳细，歌掌楚云轻。  
池月摇花影，帘风弄竹声。  
衡皋秋水净，洛浦晓霞明。  
仙苑笼金瓦，候门醉玉笙。  
人间亦天上，莫忆董双成。  

【岳阳楼晚眺】  
凉风八月秋，独倚岳阳楼。  
水自蚕丛国，山含鹦鹉洲。  
过雁防湖阔，哀猿动客愁。  
龙归锦云散，铁笛起渔舟。  

【秋夜】  
霜雁孤鸣际，秋宵独坐情。  
隙风微烛焰，寒雨翳钟声。  
六十无官职，诗书有弟兄。  
雕虫真末技，潦倒负平生。  

【离夕有赠】  
仙子武陵溪，春深归路迷。  
翠翘迎露湿，罗袖避风啼。  
留佩花笼玉，分钗月印犀。  
金杯延落日，酒醒各东西。  
南浦盈盈泪，东风小小年。  
回镫窈窕夜，分镜泬寥天。  
销骨惊花箭，离肠泥酒船。  
可怜明月子，依旧影娟娟。  

【读亡友何仲默无题诗继作（二首）】  
晓日昭阳燕子斜，香尘不到绿珠家。  
翠裙楚岸江蓠叶，红袖唐宫石竹花。  
宝镜玉龙羞佩璲，檀槽金鹊涩琵琶。  
洗妆夜拜瑶池月，怅望神仙萼绿华。  
结绮临春照晚霞，琼枝壁月斗妍华。  
双歌共醉瑶池酒，万舞齐开玉树花。  
合浦明珠穿蹀躞，中山文木斫琵琶。  
可怜一笑倾城者，犹自江头浣越纱。  

【开怀】  
城内溪园有钓台，青丛花尽蝶还来。  
百篇诗律抒孤愤，千卷书签换旧裁。  
山客每过评药价，寺钟初发赴僧斋。  
松心鹤性清如水，逗雪盘云共老怀。  

【颍川侯祠（点苍山、白石江皆颍川战地）】  
野老争传傅颍川，当年功业建南滇。  
平蛮营垒苍山外，破虏旌旗白石边。  
只见荒祠通落日，不闻遗像照凌烟。  
阴风古树无穷恨，常为英雄吊九泉。  

【遣兴】  
蒙舍秋风不作凉，少陵何咏洒衣裳。  
青青古树如张盖，熠熠流萤欲近床。  
城接银河通沆瀣，江连铁柱锁封疆。  
蟾光不蔽名山色，望里悠然见凤皇。  

【春日村居闲作】  
庭草初齐巷柳斜，暖风晴旭野人家。  
山中梦破寻蕉鹿，杯里弓疑避酒蛇。  
棋局交情空点检，机关世道重吁嗟。  
闲陪白昼驯阶鸟，归数黄昏卜树鸦。  

【除夕次用修韵】  
新岁重赓往岁诗，壮心寥落忆南邮。  
东风消息谁先得，客子光阴我自知。  
芳草已回迎步处，梅花又满断肠枝。  
明朝莫负城西约，踏遍郊原问酒旗。  

【寄升庵长句（三首）】  
别路归鞍金屈卮，瑶华篇赠欲秋时。  
青山倦鸟怜幽独，白日寒花怨别离。  
狡兔共称三窟好，鹪鹩惟许一枝宜。  
严冬鳞羽频相讯，迷雾牵云梦不迟。  
霜月娟娟鼓角清，连然回首梦魂惊。  
舞筵尚想鸡鸣酒，棋阵浑防鹤唳兵。  
凤阙云寒迷北顾，龙关风暖护南征。  
徒令白首攻文事，铸错难消铁满城。  
连然醉折荷花别，过眼那知红叶残。  
甸尾海云随雁过，苍颜山雪照城寒。  
欲捻锦瑟黄金盏，旋买青骢白玉鞍。  
弦满清光今夜月，可怜君在异乡看。  

【无题】  
维摩丈室散花回，公子华筵向晚开。  
锦里词华薛洪度，秦川歌舞赵阳台。  
颓云宫髻笼香界，纤月城眉照玉杯。  
舞罢罗裳《小垂手，一枝豆蔻薄寒催。  

【得少海遣谪归蜀消息寄赠】  
文章声价冠东曹，海上传闻复钓鳌。  
白帝云中须采药，夜郎月下得吹箫。  
古来直道犹三黜，今日忧时枉二毛。  
濯锦江头非泽畔，挥毫何用赋《离骚。  

【怀用修仁甫】  
廿年踪迹遍雕题，传道重游洱水西。  
离梦独牵张半谷，风流惟共李中溪。  
郑玄耐可笺浮蚁，王勃何须檄斗鸡。  
紫菀丹丘曾有约，赤松黄石肯相携。  

【寄升庵（二首）】  
东观声名北斗齐，凤皇踪迹戍雕题。  
八千里外潮阳马，十九年来海上羝。  
铜柱蒹葭鸿雁响，铁城烟雨鹧鸪啼。  
连宵数有怀人梦，记得分明锦水西。  
璧玉津辉锦里间，龙堤池水故潺潺。  
雕磨荆石刘公幹，萧索江干庾子山。  
四海英雄空迸泪，一林猿鹤共愁颜。  
宴游尽日东山妓，谁道怀情善闭关。  

【寄升庵（近撰海口碑文，极奇）】  
公子思归几岁华，王孙芳草遍天涯。  
楼头艳曲包明月，海口新铭蔡少霞。  
光禄塞遥空递雁，上林枝好只栖鸦。  
梦中记得相寻处，东寺钟残北斗斜。  

【幽居感事兼怀升庵】  
陈编历历复悠悠，蕉萃荣华一转头。  
秦客已游黄犬市，齐奴还起绿珠楼。  
君从海上寻方朔，我向山中觅许由。  
好学四禅同结夏，不须《九辩独悲秋。  

【己亥秋月寄升庵】  
金马秋风十载余，芙蓉深巷闭门居。  
登楼莫作依刘赋，奉使曾传谕蜀书。  
卧病可怜天一柱，独醒无奈楚三闾。  
北来消息风尘动，白首沧江学钓鱼。  

【怀归】  
九龙池上有高台，池下芙蓉台上开。  
锦鲤不妨仙客跨，白鸥须望主人回。  
青山绿树孤猿啸，黑水黄云一雁哀。  
戎马西南经百战，夕阳铜柱锁苍苔。  

【甲申仲冬闻雷兼得北来消息】  
荒城冬仲尚鸣雷，万里惊传邸报来。  
祭马天骄兵甲动，织衣中使锦帆开。  
江湖白发交游泪，霄汉孤臣献纳才。  
短景更催伤岁暮，南鸿应伴北鸿哀。  
安给事磐四首  

【绝句（二首）】  
折竹声乾万壑虚，晚风江上有归渔。  
闲来只共梅花笑，雪里何人到草庐。  
竹杖纶巾避俗翁，闭门终日坐高松。  
抱琴却是无弹处，流水高山一万重。  

【过印上人故居】  
振策当年诣远公，袈裟相见坐从容。  
向来弹指空千劫，今日低头礼万松。  
小院影堂无客到，绳床蒲坐有尘封。  
可怜月色还如旧，泪下西楼夜半钟。  

【题画】  
百里同云雪满蓬，冥冥那复计西东。  
轻舟不畏邪溪水，向晓南风暮北风。  
兰隐士廷瑞一首  

【枕上口占】  
枕上诗成喜不胜，起寻笔砚旋呼灯。  
胆瓶滴取梅花水，已被霜风冻作冰。  
丽江木知府一十三首  

【杜鹃词】  
山前杜宇哀，山下杜鹃开。  
肠断声声血，郎行何日回？  

【春居玉山院】  
玉岳崚嶒映雪堂，年年有约赏春光。  
飞红舞翠秋千院，击鼓鸣钲蹴踘场。  
迟日醉听群鸟哢，暖风时送百花香。  
好山好地堪为乐，莫厌尊前累尽觞。  

【华马国（巨津州名，昔元世祖驻跸于此而封）】  
政暇西巡华马国，铁桥南度石门关。  
北来黑水通巴蜀，东注三危万里山。  

【饮春会】  
官家春会与民同，土酿鹅竿节节通。  
一匝芦笙吹未断，蹋歌起舞月明中。  

【春游即事】  
金狨缓拽红衢腻，叱拨频嘶绿巷深。  
噆柳穿花还未遍，夕阳又抹树头金。  

【席间即事】  
春宴英蕤载满头，玉船横举较诗筹。  
双鬟拨尽《鼙婆曲，复听蛮童唱石榴。  

【采莲词（二首）】  
石榴裙卷足如霜，折得红莲满抱香。  
羞向人前女儿貌，手遮西日看湖湘。  
弱袂长鬟荡水中，钏文钗影入荷丛。  
鸣榔惊起韩朋鸟，一个西来一个东。  

【自种柳】  
双杨初种几经春，始见长条已拂尘。  
万缕绿阴堪作帐，一枝不许赠行人。  

【冬日喜饮】  
暖阁熏香雪未晴，浅斟脍炙舞茵横。  
侍儿斜立朱帏下，十指红蚕弄锦筝。  

【览镜】  
借览青铜镜，香奁出绣栊。  
喜看今日面，不改旧时红。  

【病起】  
临晓新梳发，呼儿卷幔纱。  
平生行乐惯，病起即看花。  

【春日晓起有感】  
床侧支赜忆故情，忽闻檐外有啼莺。  
夜来记得游春梦，柳下花前一字行。  
附见  
☆木青（一首）  

【太素轩】  
磐陀石畔看云屋，一一轩窗面水开。  
不是避门妨俗客，爱闲能有几人来。  
◎补诗  
☆张含（一首）  

【龙池春游曲】  
红心草茁红桃开，龙池淼淼春水来。  
春鸟啼不歇，春燕语更切。  
少妇踏春游，伤春无限愁。  
红蕖蹀躞曳罗袜，罗袜尘生暗香发。  
密意难传陌上郎，含羞折花空断肠，跢伫路侧盼斜阳。  
（用修柬云：“吾兄《龙池春游诗，艳而有讽，与江淹《春游美人同调。诗有出于率易而初妙者，如西子洗妆，王娥卸服，固胜于罗纨绮缋也。”）  
兰廷瑞二首  

【夏日】  
终日凭阑对水鸥，园林长夏似深秋。  
槐龙细洒鹅黄雪，凉意萋萋风满楼。  

【题姮娥奔月图】  
窃药私奔计已穷，藁砧应恨洞房空。  
当时射日亏犹在，何事无能近月中。  
（杨用修云：滇中诗人兰廷瑞，杨林人也。余过其家访遗稿，仅得数十首。）  
◎补人  
☆程御史启充（一首）  

【塞下曲】  
黑龙江上水云腥，女真连兵下大宁。  
五国城头秋月白，至今哀怨海东青。  
彭提学纲一首  

【咏刺桐花】  
树头树底花楚楚，风吹绿叶翠翩翩。  
露出几枝红鹦武，（阙）  

## ●丙集第十六  

韩参议邦靖三十七首  

【弄玉篇】  
南天鹏海飞难尽，北极鳌峰镇不摇。  
玄圃三山金作殿，青溪百仞玉为桥。  
千春翠树玄霜落，九夏洪厓紫雪飘。  
桃花零乱常迷路，彩凤翩翩不易招。  
十年不得青鸾信，一旦还吹碧玉箫。  
窗前度曲通真诀，灶下修丹悟浪烧。  
飘飘翠袖空中举，白日于飞作仙侣。  
骑鹤双双阆苑来，乘虬两两天台去。  
缑山初月似梳明，洛水清波杂佩声。  
云车并驾朝王母，霞帐联丝伴许琼。  
人间沧海尘将满，天上朱桃果未成。  
弱水圜州三万里，方壶绝顶九千坪。  
飞去飞来烟雾里，为雨为云朝暮行。  
翡翠兰苕不独栖，玉杯金案学齐眉。  
岂知宝殿嫦娥怨，翻笑银河织女思。  
同是神仙不同乐，掩泪年年伤寂寞。  
玉指终朝虚度机，金圭往岁空餐药。  
不如且斫潇湘竹，相随共奏鸾凰乐。  

【探莲曲】  
江南七月莲花开，江上女儿采莲来。  
桃颊双垂映秋水，菱歌一曲望春台。  
春台一望隔千山，征客秦关更楚关。  
妾意如舟元不定，郎行似水何时还。  
若耶溪，云门岛，江水何茫茫，江风何浩浩。  
暮雨朝云江上楼，春兰秋蕙江边草。  
远树千重属目频，归帆一片忧心捣。  
一片归帆望不来，谁家箫鼓画船开。  
还看柁底鸳鸯宿，又见樯头鸿雁回。  
一溪还一曲，采莲采未足。  
水清石磊磊，采莲意已怠。  
越女长歌不肯休，吴姬辍棹犹相待。  
去年侬采莲，今年莲复采。  
年年江上花朵鲜，岁岁花中苦心在。  
中有苦心君不知，请君但看并头枝。  
可怜片片同心蕊，但作悠悠藕内丝。  
官道采桑劳妾身，西湖采莲伤妾神。  
云窗织罢愁长日，烟屿歌残望远人。  
远人不可见，且唱采莲歌。  
桂楫兰桡下极浦，青楼朱箔此山阿。  
芙蓉苑外金鞍度，杨柳堤边玉骑过。  
红尘驻马非无意，白露沾裳将奈何。  
将奈何，采莲归，明月前溪一镜飞。  
珠翠绮罗纷照耀，吴讴越吹相因依。  
明年倘若莲花发，荡子关山莫更违。  

【玄明宫行】  
长安送客城东道，柳叶杨花春正早。  
玄明宫前下马时，一片烟光长萋草。  
宫中道士邀我入，素果清茶日未昃。  
白河东下楚城西，指点湖山三叹息。  
正德三年与四年，刘瑾专权斧扆前。  
可怜帝主推心腹，纵有丘张岂比肩。  
帷幄空多戚里恩，论思无复侍臣尊。  
千官尽走东河下，庶政全归左顺门。  
震主倾朝不自知，回天转日更谁疑。  
金貂满座衔恩日，朱绂升堂颂德时。  
翻嫌仇李光荣薄，却笑曹侯意气卑。  
谋生意拙还谋死，更起玄明作蒿里。  
甲第侯王已莫伦，阴山将相那堪比。  
土石西山半欲摧，栋梁南国万牛回。  
虚阁平临金阙杪，假山下指凤城隈。  
琪花瑶草寻常得，万户千门次第开。  
千门万户谁甲乙，玄明之宫推第一。  
金碗常思埋甲盾，铜驼不解生荆棘。  
自古威权不到头，九重一怒罪人收。  
几人烈焰俱灰灭，一旦冰山作水流。  
冰山烈焰事俱非，座上门前客尽稀。  
须臾蔓草萦枯骨，宛转佳城属羽衣。  
门掩宫河十里长，山藏陇树一千行。  
今古谁存三尺土，奸雄空作百年忙。  
春风有客时双入，寒食何人奠一觞。  
卧牛不得归岗势，怨鹤空闻绕夕阳。  
夕阳漠漠鹤归迟，却忆玄明全盛时。  
千人举杵万人和，九仞为台十仞池。  
雨露霜霾归喜怒，层青丹碧岂珍奇。  
万民累足臣屏息，四海离心主不知。  
从来偏重多忧患，自古末流难障捍。  
东京政事三公缺，阉宦专权祸尤烈。  
正统王振擅权时，先朝李广亦恣雎。  
只今不独刘瑾盛，帝主旁前安可知。  
倚社难熏古如此，操刀必割谁能已。  
三穴那能穷帝旁，万机况复归司礼。  
救枉扶偏本不同，更张琴瑟始成功。  
还期圣主思前事，莫遣玄明有别宫。  

【南山有虎北山有鸟行寄对山康先生】  
南山有虎不避贤，君乃以手摩其颠。  
北山有鸟文彩鲜，君之毛羽何翩翩。  
昔人曾忌直如弦，况有高才朝士前。  
时若怜才更容直，请子横飞上九天。  

【长安宫女行】  
长安城头夜二鼓，力士敲门称太府。  
为道君王巡幸势，选取娇娥看歌舞。  
应酬未得话从容，阶除早已人三五。  
仓皇便欲将我行，那肯相留到天曙。  
平昔娇痴在母傍，黄昏不敢出前房。  
如今却向何处去，似堕渊海身茫茫。  
四更未绝五更连，父母相随太府前。  
顷刻回头同伴至，亦有爷娘各惨然。  
虽同闾里不曾亲，那得相逢及此辰。  
清泪俱含未妆面，愁魂不附欲倾身。  
天明却转双轮疾，送我城东坐官室。  
生来虽在咸宁城，目中谁识京兆驿。  
已看闺阁隔重天，乍度昏朝似千日。  
中有数人不甚愁，问之乃是勾栏流。  
平生谑浪轻去住，却说能观五凤楼。  
望承恩宠心虽别，思到家乡泪亦流。  
才言欲去去何忙，翠幕油车已道傍。  
少小生离还死别，傍人见我空徬徨。  
娇怜姊妹不得诀，父母送我浐水阳。  
相看痛哭各舍去，此时欲断那有肠。  
城里家家锦绣帘，我辈姿容岂独妍。  
东家有女如花萼，旦入黄金名已落。  
西家有女如玉莹，夜剪乌云晨不行。  
我辈无钱兄弟劣，坐使芳年成诀别。  
渡河渡渭还渡汾，千山历尽雪纷纷。  
江流山馆猿常哭，叶落邮亭雁屡闻。  
自从堕地谁窥户，此际无家却望云。  
迢迢千里还岁穷，大同才得到行宫。  
常言朝见何曾见，深院萧萧尽日封。  
当今天子说神武，时向三边乘六龙。  
近时双跸驻榆塞，不知何日来云中。  
转眼还成正月末，忽然大驾还沙漠。  
见说天坛礼未修，还兼太庙春当禴。  
京师暂欲驻鸾旗，属车还载蛾眉归。  
却向豹房三四月，欲近龙颜真是稀。  
宫中景色谁曾见，宫外杨花徒扑面。  
有眼但识鸳鸯瓦，有身那到麒麟殿。  
凤舟时泛西海渚，采莲不唤如花女。  
鸾驾常操内教场，何曾汤火试红妆。  
茶饭每排新寺里，不用明眸兼皓齿。  
空有娼家色艺高，随人望幸亦徒劳。  
宫花枉自羞妆面，御柳何人斗舞腰。  
君王不御人转贱，尽日谁来问深院。  
日给行粮米半升，大官空有珍羞馔。  
旁人见我入天阍，谓我将承帝主恩。  
岂知流落还愁恨，荣宠何曾但泪痕。  
妾家虽贫未甚贫，丝麻布帛亦遮身。  
有时亦绣鸳鸯枕，翠线金针度一春。  
一春鸾镜不停妆，机杼言忙苦不忙。  
寒食清明邀等伴，银钗罗髻亦风光。  
父母如同掌上珠，去年才许城东夫。  
乘龙跨凤虽未必，并宿双栖亦不孤。  
百年光景谁曾见，一旦荣华土不如。  
当时同辈闻我说，珠泪人人落双颊。  
亦有因缘与恩爱，谁无父母同家业。  
可怜抛却入君门，九夏三秋那可言。  
风雨苑深同白昼，星河楼浅共黄昏。  
我曹岂是无倾国，闻道君王不重色。  
宫禁幽深谁不知，踪迹民间颇堪测。  
汉家多欲称武皇，玄宗好色闻李唐。  
卫氏门前夸揖客，杨钊海内无三郎。  
主上今来十四年，刘瑾朱宁并擅权。  
往时势焰东厂盛，近日威名游击偏。  
丘张谷马纷纷出，那有皇亲得向前。  
又闻亲受于永戒，大荤不御思长年。  
更宠番僧取活佛，似欲清净超西天。  
君王贱色分明是，那用当时诏旨传。  
当时陕西有廖大，此事恐是兹人专。  
滔天罪恶思固宠，逢迎却乃进婵娟。  
去年毡帐云钦取，狗马年来俱奉旨。  
何曾竟有君王诏，此曹播弄常如此。  
自从陕西有斯人，灾祸年来何太频。  
闾里已教徒赤壁，闺闱还遣闭青春。  
青春零落不须论，别有凄凉难具陈。  
同来女伴元不少，一半已为泉下尘。  
妾身虽在那常在，沟渠会见骨如银。  
谁家愿作朝天户，此世空为堕地人。  
中朝高官气如虎，朝廷有阙争拾补。  
近时叩阙谏南巡，何不上书放宫女。  
先朝罢殉有故事，万一官家肯相许。  

【中秋同何大复望月】  
燕地中秋月，仍看此度明。  
照人愁白发，为客叹浮名。  
空阔无霄汉，清光接楚城。  
中原有战士，今夕最关情。  
令节他乡酒，关山独夜情。  
看花秋露下，望月海云生。  
碧汉通槎近，朱楼隔水明。  
南飞有鸿雁，作意向人鸣。  

【病中送人入陕】  
渭水潼关北，吾亲舍在兹。  
君行须此路，我往未知期。  
但报平安日，休言疾病时。  
丈夫怜少子，恐遣鬓成丝。  

【忆马百愚】  
雨雪思良友，深杯复此斟。  
风烟迟暮岁，关塞别离心。  
岸柳行将发，宾鸿去益深。  
祁寒劳抚字，或恐废高吟。  

【饮兴隆寺分韵】  
万里烟城暮，相逢老衲衣。  
盘餐无肉食，生计有柴扉。  
病骨春仍健，浮名静觉非。  
纷纷明日事，潦倒夜深归。  

【闻雁】  
鸣雁萧萧下，寒灯故故明。  
角声传细雨，云色渡高城。  
兄弟无书信，乾坤有甲兵。  
秋风归未得，见尔不无情。  

【云中九月八日同张年兄字川登高】  
佳节明朝是，边寒花未开。  
愁心看极塞，乡思上高台。  
对酒清笳咽，当歌白雁来。  
天涯难会面，风雨复相催。  

【忆马侍御】  
浊酒对清夜，停云怀古人。  
才高翻不偶，多难转相亲。  
鸿雁看南国，风云望北辰。  
莫因秋节至，伤尔别离神。  

【关中（二首）】  
不得秦中信，今传关内兵。  
饥荒失抚御，盗贼遂纵横。  
渭北何由定，商南岂可行。  
不知今日将，谁是汉长城。  
浊寇金州入，胡兵铁骑连。  
风尘迷故国，消息断残年。  
剑月明三辅，烽云散八川。  
西征推总制，勿使圣心悬。  

【寄苑洛兄】  
兄弟江南北，时违怅望深。  
共为糊口计，常有畏人心。  
但可开家酿，无劳问远岑。  
团圆归计是，早晚与同寻。  

【席上闻歌分韵】  
弦管青春剧，长安好事家。  
已闻音振木，知有面如花。  
院静来疑近，风回去转赊。  
朱楼在缥缈，空复侧乌纱。  

【破贼】  
破贼安平日，俱传靡孑遗。  
近闻屯霸上，复似渡淮时。  
平野旌旗合，川原鼓角悲。  
中丞欲全胜，且未发偏师。  

【叶家楼武皇北巡曾此驻跸】  
一曲朱栏倚绿杨，叶家楼阁本寻常。  
曾看万国来佳丽，不信当年驻帝皇。  
花绕香云还五色，草和秋露但斜阳。  
江南江北无穷恨，八骏原谁驭穆王。  

【秋日】  
水瘦江空潮渐平，即看秋色老霜橙。  
云笼淡日晴无定，风剪疏林寒有声。  
残菊萧条他自发，暮烟飘渺傍愁生。  
朱栏欲共何人倚，万里长天一雁横。  

【感事（正德丁卯）】  
东南民力知全竭，西北长城更欲修。  
定有壮丁填野壑，况兼新麦在平畴。  
寻常功业人知好，十万人心或可忧。  
白屋书生真过计，便因家国泪横流。  
落落乾坤一病身，偶闻时事倍伤神。  
内批时复传中旨，故里尤多赐老臣。  
敢谓履霜忧杞国，已从人日验今春。  
匡扶未有纤毫力，名位谁居第一人。  

【北上】  
万木萧萧共别离，此行未敢卜归期。  
还乡梦怯关山远，恋土情深花竹知。  
满榻闲云怜去后，半窗风雨忆当时。  
不知他日庭前鸟，还上空槐第几枝。  

【秋雨】  
雨到秋深易作霖，萧萧难会此时心。  
滴阶响共蛩鸣切，入幕凉随夜气侵。  
江阔雁声来渺渺，灯昏官漏夜沉沉。  
萧条最是荆州客，独倚高楼一醉吟。  

【送周世宁还】  
离亭落日照秋杯，愁共寒花各暂开。  
别去几时还再见，交游如子实多才。  
洞庭木叶秋仍下，巴峡猿声今正哀。  
鸿雁南飞还北上，可能无意寄书回。  

【谷太监出军歌】  
五千精锐下良乡，云里旌旗斗日光。  
诸将不知中使贵，夜来马上别君王。  

【圣上西巡歌（八首）】  
宫车七月度居庸，天子巡边御六龙。  
胡虏还藏三万里，却鸣金鼓下云中。  
海日遥凝上将袍，胡霜不及侍中刀。  
兵临瀚海冬无雪，骑转阴山马正骄。  
圣皇神武自天成，游击兵威旧有名。  
一骑独驰三百里，日斜同上广洋城。  
内髻宫钗出近臣，娥眉处处捧龙鳞。  
北京虽有中秋月，西上还看十月春。  
边军随驾尽鹰扬，马上文臣亦武装。  
云绕旌旗来五柞，春随箫鼓到长杨。  
渥洼龙马属天闲，沙苑牛羊入大官。  
八府三边俱望幸，九重十月未回銮。  
去年宣府建行宫，今岁榆林驻六龙。  
闻道巡关张御史，曾回圣驾在居庸。  
文皇宗社万年长，形胜幽燕天下强。  
西伐东征俱已了，好挥千羽坐明堂。  

【漫成（二首）】  
漆沮河边两岸沙，绕堤十里尽桃花。  
春风纵使随流水，落日犹堪斗彩霞。  
沙苑烟光近白楼，黄河清渭两交流。  
牛羊落日新丘垄，杨柳春风古渡头。  

【春兴】  
十里晴烟散薜萝，轻寒乍暖试清和。  
柳眉杏脸桃花泪，各有春愁谁最多。  
常评事伦一十首  

【采莲曲（三首）】  
素月开歌扇，红渠艳舞衣。  
隔江闻笑语，隐隐棹歌归。  
棹发千花动，风传一水香。  
傍人持并蒂，含笑打鸳鸯。  
沼月并舟还，荷花隘江水。  
笑擘菡萏开，小小新莲子。  

【大醉后题大云寺阁柱上】  
谢公昔高卧，挟妓东山游。  
岂萦黄阁贵，不顾苍生忧。  
簪绶聊暂出，江汉乃安流。  
国器良有待，局促非吾俦。  

【望山有怀故人】  
羁步局重城，流观狭四野。  
高高见西山，乡愁冀倾写。  
天际望不极，延伫一潇洒。  
落叶归故根，山云满楸郤。  
无情尚有适，何以慰离者。  

【玉清宫戏题】  
玉函金简数行书，鹤背飘飘上碧虚。  
群仙瑶殿收封事，应笑人间久谪居。  

【和王公济过韩信岭】  
汉代推灵武，将军第一人。  
祸奇缘蹑足，功大不容身。  
带砺山河在，丹青祠庙新。  
长陵一抔土，寂寞亦三秦。  

【经海子】  
积水明人眼，蒹葭十里秋。  
西风摇雉榘，晴日丽妆楼。  
柳径斜通马，荷丛暗度舟。  
东邻如可问，早晚卜清幽。  

【琵琶】  
红袖挥金拨，朱弦系玉肩。  
团圞怀夜月，幽咽泻春泉。  
《白雪调终宴，青云遏远天。  
悠悠时断续，引恨似当年。  

【玉泉亭】  
武帝时乘兴，金舆驻翠微。  
至今看草树，犹似被光辉。  
泉迸闻仙乐，云流见画旂。  
亭高重回首，冉冉下斜晖。  
王裕州廷陈七十九首  

【白甿辞（五首）】  
高堂邃宇施翠帷，兰膏明烛散朱辉。  
二八接武步舒迟，被服姣丽光陆离。  
弹筝鸣瑟商羽移，喜溢欢恣不自持。  
转盼含嬉属所私，累觞劝君君自知。  
主人既醉客不辞，烛灭缨绝珠履遗。  
朝露未晞夜霜零，众芳凋歇迍晙鸣。  
逝者如斯不复停，人生百年命忽倾。  
为君秉烛纵游行，三星在户参差明。  
腾觚飞爵何纵横，垂罗映縠耀珠缨。  
众中不言怀隐情，色授神驰流目成。  
士女杂坐交和歌，河转参横奈夜何。  
投君汉滨之玉佩，献君洛浦之明珰。  
感君提携祝寿昌，舜日尧年乐未央。  
为君楚舞纨袖扬，乍开乍合低复昂。  
矫若白鹄云中翔，雕楹绮阁回素光。  
竽瑟会节间笙簧，乐极悲来起徬徨。  
共指皎日输肝肠，乌白马角誓不忘。  
吴歈蔡讴调不同，众伶合作如一宫。  
流郑激楚溯回风，姱姿修态纷追从。  
人声丝竹各竞工，燕赵齐秦射代供。  
曜灵西藏曲未终，繁灯列炬亘筵红，  
皎如初日辉帘栊。  
娱酒沉歌费白日，绝代佳人何可失。  
若恋似矜态非一，持觞递进娇相迫。  
左推右引侠气溢，簪珥堕落宁复索。  
文窗朱缀开洞房，锦衾瑶席施象床。  
五色杂组系流黄，复帐中薰百和香。  
层轩曲槛俯回塘，鸳鸯鸂鶒罗成行。  
生丁盛世福运昌，四时为乐允无疆。  

【拟矫志篇】  
龙虬虽困，不资鳝鳅。鸑鷟虽孤，不匹鹜雏。  
虽有香草，当户必除。虽有仁人，在敌必诛。  
狐白虽美，炎暑必置。舟车之用，易地则弃。  
蕙兰不采，无异蓬蒿。干将不试，世比铅刀。  
以骥捕鼠，曾不如狸。饿夫获璧，不如得糜。  
郭生纯臣，鲁连高士。彼乃登台，此则蹈海。  
宁直见伐，无为曲全。宁渴而死，不啜盗泉。  

【放歌行】  
窃钩者诛，窃国者王。仁义资乱，道岂不臧。（一解）  
代秦者吕，袭楚者黄。巍巍国君，大盗在傍。（二解）  
谓尺何短，谓寸则长。此不可度，彼胡可量。（三解）  
兽殪罟裂，鸟尽弓藏。智勇既殚，躯乃见殃。（四解）  
谗巧为忠，直夫称狂。出门异趋，毁誉何常。（五解）  
乐不可极，忧来无方。游心冲虚，以保寿康。（六解）  

【阊阖行】  
阊阖开，贤人庸。  
鸣鼓间击镛，贡术蓄指微哉同。  
汲清亦附滓，鲜株稿荄粉以供。  
背叛腹，媪逐翁，如韦之矢十斛弓。  
俄逐而西，顷却以东。  
退乖妄侣，进丧贞朋。  
捷径窘疏武，仁轨罕哉通。  
孰为雌？孰为雄？朝誉曰尧，夕诋则蹻。  
枭妃鸾，萧艾生兰丛。  
蒙首以征，吾将奚从？  

【行路难（五首）】  
北风萧萧雨雪滂，辞我亲友之朔方。  
中闺少妇走徬徨，劝君斗酒牵衣裳。  
道路纵横多虎狼，岁暮天寒百草黄。  
结发本期不下堂，君独何为慕他乡。  
东流之水不西归，宛转蛾眉能几时。  
人生富贵亦有命，辛苦驰奔空尔为。  
纵令鼎食有别离，贱妾但愿共驩糜。  
磁石引铁金不连，饵可得鱼龙不吞。  
蜡戟虽妍不可刺，明珠虽贵不可餐。  
水中之车，何殊陆地之船？  
玉卮无当不以注，白刃倒持安用銛？  
手中虽有丈八矛，试之井底难回旋。  
轻舆驾良驷，途穷日暮安能前？  
丈夫虽有磊落才，生不逢时终蒿莱。  
面不同兮心亦殊，执一求之君何愚。  
星有好风或好雨，世人岂得均所图。  
孔赞《韶兮墨非乐，遵叱驭兮阳回车。  
林中亦有嗜腐鸟，海上犹闻逐臭夫。  
此欲前兮彼则却，彼所吐兮此复驩。  
促席接襟议靡惬，异域殊疆志或投。  
达人旷视任自然，小儒曲士竞区区。  
忠信不获显，众人害其上。  
世事风波纷荡漾，变化无方何可状。  
公旦金縢功罔刊，伏波铜柱师何壮。  
周王汉帝岂不明，谗言入耳心不谅。  
骨肉天亲尚有疑，他人岂得无迁放。  
生命飘蓬随所向，繁华谁保不凋丧。  
何为坐叹行复嗟，郁陶终日忧讥谤。  
四坐且莫喧，听我促节歌路难。  
我今四十迫衰残，盛年一去何当还。  
昔斥为遭绛灌怒，今来岂受金张怜。  
泰山可移志不徙，寒烬从知无再然。  
但愿长随击壤民，优游鼓腹歌尧年。  

【咏怀（一十六首）】  
两仪立枢要，万事具纪纲。  
智士运机权，一童驱百羊。  
羽重金或轻，尺短寸有长。  
壮夫苟失据，反为竖子伤。  
独茧引六鳌，纤缴连双鸧。  
操持贵不谬，得失讵有常。  
始悟制人术，岂在多与强。  
儒生峭崖岸，抗颜论诗书。  
磬折周伦类，直方向朋徒。  
吐辞厉信义，皎日耀天衢。  
外表高洁谈，腹内蕴穿窬。  
命侣发瘗子，探口出含珠。  
金椎碎腐颊，青青歌应胪。  
圣言岂不伟，反为行劫需。  
诵说苟非人，阶乱岂胜诛。  
击鼓以求亡，疾驰以逃影。  
驱介以乘高，骖蹇以求骋。  
挥刃丧其柄，振衣失其领。  
趣舍昧良图，存亡在俄顷。  
夸名非己有，祸患在须臾。  
生命无延期，昏旦有不虞。  
拂衣舍之去，矫步升天衢。  
陟降太微堂，上帝授灵符。  
六气备朝餐，双虬结飚舆。  
消玉馈我浆，冯云构我庐。  
圣真进杯觞，灵妃奏笙竽。  
三光代列炬，四海注一盂。  
抗臂抑羲和，六龙且徐徐。  
微瞬市朝易，日月曷云除。  
名漏泰山录，鬼伯无迫驱。  
举手谢世人，安能与尔俱。  
姬旦制冠裳，万古承其贲。  
偶以衣狙猱，奔腾裂且弃。  
承云本妙音，鳞羽争辟易。  
鲁门钟鼓声，转使爰居悸。  
物类何缤纷，人已非一致。  
韪哉尼父言，盍各言尔志。  
京洛冶游子，浮湛声色场。  
青骊服文舆，丹组绾罗裳。  
翱翔狭邪间，顺风扬芬芳。  
高堂置广宴，曲榭开闲房。  
分曹效百戏，作使征名倡。  
良庖脍肥鲜，珍馔溢圆方。  
朱华忽西逝，兰膏嗣其光。  
客醉赋无归，宵分歌未央。  
为乐自今日，千岁固其常。  
安能转多忌，叹息怀虞殃。  
达士志慷慨，贪夫思保全。  
有身则有患，消散固其然。  
伏波甘马革，庄周快乌鸢。  
用意匪一趣，大要归明贤。  
愚者暗桑榆，郁郁坐自煎。  
思虑损眠食，恐惧怀冰渊。  
蹙邀向宾客，劻勷终岁年。  
多图寡攸成，繁辞累其愆。  
展转不获纾，赍恨重泉。  
木槿荣一朝，日夕用长叹。  
河清不可俟，川逝谁能止。  
朝露忌太阳，夕日愁濛汜。  
歌舞化尘埃，都邑生荆杞。  
大运厄阳九，销毁固恒理。  
填海精卫劳，逐日夸父死。  
齐景悲牛山，晏婴笑未已。  
彭殇孰短长，无生悟方始。  
梧宫肆诘辩，齐楚兵始连。  
弦高犒晋师，郑国赖以全。  
齐乐不可犯，范昭知有贤。  
谁云制胜术，乃在樽俎间。  
君子慎几微，祸福基一言。  
覆水各自流，事去诚可怜。  
言笑色虽亲，致毒乘其昧。  
一旦弛周防，勺水成湍濑。  
祸乱在须臾，何有细不大。  
牧视后者鞭，蟋蟀思其外。  
舟壑竟难恃，轩驷何足赖。  
先民亦有言，高明鬼所害。  
庆吊非异门，骄蹇讵能会。  
元化运天地，硕辅须英雄。  
草昧若无侯，大业何由隆。  
匡时各有人，如云附飞龙。  
二八赞虞庭，胥靡翊殷宗。  
周公出天属，鼓刀应非熊。  
为猷苟切施，疏贱靡不庸。  
下世忺举肥，斥异多引同。  
岂乏倜傥士，无媒终固穷。  
僶俛信无当，踯躅常苦忧。  
伤哉世路交，同源终异流。  
执手爱不浅，转面起见雠。  
倾侧忍负欺，怨毒生绸缪。  
弯弓日相向，乘利来迫遒。  
薛公一获罪，宾客谁顾留。  
炎炎廷尉门，灰寂令人愁。  
胡越使相为，安危在一舟。  
轻薄市中童，反复诚独羞。  
烦思发愤懑，自兹绝交游。  
日月亘天涂，照耀各有时。  
荣枯若循环，智巧难控持。  
贾生愁遇鵩，庄周惮为牺。  
纠缠谁不婴，文绣焉能辞。  
放言用自慰，虚无诚我欺。  
得失去来间，北叟乃深知。  
昔闻有游女，逍遥翔碧浔。  
交甫下请佩，解赠情亦深。  
可遇不可持，变化愁予心。  
影灭佩亦失，汉广无由寻。  
眄睇绝仿佛，徘徊逮夕阴。  
青鸟忽来过，贻我金石音。  
忧思耿难忘，写意于鸣琴。  
自伤非俦类，感激长悲吟。  
穷达有自然，鬼神柄其施。  
安坐值渥恩，周旋失所宜。  
佩玉乃不兆，压纽襁抱儿。  
上卿属稚齿，郎署淹庞眉。  
巧宦目马安，斯言恐亦非。  
岂无多智人，往往困蒿藜。  
兹岁忽云暮，驾言出城敔。  
杨柳翳白日，冈岑蔽玄云。  
荒原离兽驰，寒鸟鸣索群。  
上有百尺台，下有千古坟。  
登高一骋望，思我平生亲。  
延伫久不至，俯仰怀酸辛。  
万物靡不化，千载犹兹辰。  
驱马复来旋，咏歌聊饮醇。  

【遣兴（二首）】  
八方异风土，百里殊阴晴。  
夷夏殆天设，终古难合并。  
权家但好胜，持议乖群情。  
孤军病深入，问罪虑无名。  
客主既不如，师老功难成。  
当恐强弩末，遂令小国轻。  
安得长者言，立谈罢交兵。  
皇惠均万物，各各遂其生。  
南裔虽一区，险阻纷可凭。  
民居寄溪谷，雾雨常昼冥。  
妻子像蛇虺，魑魅冒人形。  
沙虫潜射影，触之丧其生。  
古来域称绝，何足烦天兵。  
吾闻王者师，无战唯有征。  
一卒不备归，良已亏威灵。  
地于东南缺，天乃西北倾。  
二仪有不足，并包人岂能。  

【杂诗（五首）】  
絺绤寒不求，纩絮暑不御。  
当其不切施，弃置若弗顾。  
时节忽复及，效用乃如故。  
冥运不无代，物理岂常遇。  
功成互见夺，乘时各有鹜。  
嗟哉团扇姬，怨歌良已误。  
手持一杯水，覆地东西流。  
荣悴有自然，万卉同一秋。  
翩翩者谁子，作色矜遨游。  
朝见驰华轩，日暮归山丘。  
忧来不可知，为虑何能周。  
贪夫昧成理，磬折将焉求。  
天命无改施，智巧诚足羞。  
日月竞驰迈，一夕复一朝。  
临镜失故吾，壮心潜已消。  
圣朝弃贱士，九牛亡一毛。  
岂不希末荣，所苦术不饶。  
无能令身贵，何为使心劳。  
庄生诚我师，大鹏寓逍遥。  
中园种桃李，不言下成蹊。  
凝霜被原野，零落愁安归。  
盛年有销铄，穷达在一时。  
便嬛途路子，俯仰乍荣辉。  
夸名何足赖，怨毒常苦滋。  
灵龟欢在涂，雄鸡惮为牺。  
膏火忌自煎，斯言诚可悲。  
羲和驭六龙，驰光耀万里。  
一潜濛汜间，沉沦不自理。  
楚宫在昔时，繁华照江水。  
歌钟日夕闻，闲榭屯罗绮。  
运徂谋亦屈，巍构积倾圯。  
当昼狐兔翔，洞房生荆杞。  
朝云不可招，逝者谁能止。  
流观天地间，庶悟达生旨。  

【别张子言（四首）】  
我友驾言迈，去去之朔方。  
晨起趋中厨，为我具酒浆。  
长别在须臾，且愿尽杯觞。  
昔为骨肉亲，比翼云中翔。  
今当承乖违，邈若参与商。  
出门异乡县，居世如朝霜。  
世途转倾侧，良会安可常。  
羸马感人情，哀鸣衢路傍。  
悲风振乔林，瑟瑟伤肝肠。  
执手不能辞，泪下沾衣裳。  
恨无凌风翰，送子还故乡。  
故乡岂不思，临发中徘徊。  
借问欲谁须，重与心知违。  
山海高且深，见面未有期。  
有怀今不尽，相思亦何为。  
岂无弦歌曲，调促令心悲。  
立语未及终，白日奄忽移。  
安得鲁阳戈，挥景使东驰。  
驰景不少待，客子何可留。  
相送不觉远，行行至河洲。  
中有双黄鹄，飞鸣谐匹俦。  
惊风扬洪波，散失焉能求。  
雌雄相背飞，影响日以遒。  
凫鹜岂不多，嗟哉非我仇。  
愿言树萱草，以解心烦忧。  
烦忧动我神，悲歌仍踯躅。  
郁郁道傍柳，垂荫昔何绿。  
严霜日夜寒，枝叶不复属。  
四时相推斥，变化一何速。  
俗子骛声华，世儒矜结束。  
立身多所乖，年命伤局促。  
子其爱景光，抱道在白屋。  

【别曹仲礼（四首）】  
与君一为别，晷度逝不停。  
奄忽二十载，亲串日以零。  
短者已物化，存者非壮龄。  
况复异乡县，散处如晨星。  
但言长相思，岂意今合并。  
颜鬓各已改，不易惟兹情。  
孤鸿号朔风，黄鸟声嘤嘤。  
飞鸟恋俦匹，况乃称友生。  
别子大河侧，见子长江滨。  
对面但疑叹，含意惨莫陈。  
岂无新知欢，念此同袍人。  
扳留不须臾，羲阳忽以沦。  
奋身思系日，天路邈无因。  
安能附高翮，一举摩青旻。  
饱者岂念饥，贵者羞贱贫。  
薄终古所尤，交谊贵在伸。  
故心苟不移，何必会合频。  
慷慨即长路，无为儿女仁。  
中夜起相送，白露涂我襟。  
低头惜分手，举头伤辰参。  
斗酒良不薄，对之不能斟。  
唧唧草间虫，助我扬悲吟。  
为君拭绿绮，弹作清商音。  
物理关人情，泪下不可禁。  
谷风刺小怨，孔公赞同心。  
延陵轻宝剑，高义垂至今。  
亲交信不薄，先民良可钦。  
泠泠山下涧，童童山上松。  
粼粼涧中石，瑟瑟松上风。  
波逝石不俱，飚奔松莫从。  
物理相倚藉，动息难可同。  
与君游宛雒，矫若双飞龙。  
中道怅相失，末路欣此逢。  
既逢不须臾，去复当严冬。  
霜霰集衡轭，虎豹啼林丛。  
子其慎桑榆，劳谦以令终。  

【园亭言怀】  
骏死骨谁象，市焚齿自累。  
弃置悲团扇，龃龉叹方枘，  
耻随荆橘化，乐与魏瓠弃。  
素无金张援，焉取丘园贲。  
农圃衍世业，桑麻综岁计。  
实饱三士桃，芳引八公桂。  
春原露未晞，秋皋霜已被。  
偶缘物态感，遂与神理契。  
晷度无能淹，金石亦善敝。  
愿言齐得丧，庶以纾劳瘁。  

【岁暮杂兴（十首）】  
年往志亦减，誉来毁乃加。  
遂初困无闷，善后生有涯。  
永年慕樗栎，存身悟龙蛇。  
大隐但城市，嘉遁岂烟霞。  
孔公深赞蠖，贾生虚忌鵩。  
屈伸在一时，忧喜本同域。  
河清岂能俟，途穷安足哭。  
久息汉阴机，莫问成都卜。  
一斥壮龄改，相知白首疏。  
干时计转拙，好客资苦无。  
饭牛当落日，牧豕入平墟。  
行年忽老丑，何意逐名誉。  
人情皆喜新，世路惟嘉壮。  
鹄宠远见珍，薪积后居上。  
前鱼龙阳悲，遗簪少原怅。  
盛年亦有移，溢恩何可仗。  
寡欲处易安，抗行俗难合。  
巢林只一枝，绕树犹三匝。  
竟日伯阳书，经年幼安榻。  
闭门客座空，启径朋簪盍。  
昔惟乐游衍，今已识耕耨。  
连畛东陵瓜，一顷南山豆。  
坐久林壑暝，归晚妻孥候。  
倚树见墟烟，就枕闻山溜。  
日月处无恒，俯仰情非一。  
蟠泥乏龙德，悦草愧羊质。  
周周尚虑危，鹣鹣犹慕匹。  
纷纷驰突子，何不虞颠踬。  
偏才互短长，名家殊去取。  
连城偿燕石，千金享弊帚。  
不识东家圣。翻谓西施丑。  
定价岂目前，知己俟身后。  
谗毁行见迫，愁思坐不开。  
含垢长者仁，怀璧匹夫灾。  
在鸟愧能言，处木甘不材。  
终谢金笼闭，幸免匠石猜。  
景曜一何速，志业百未酬。  
所愿则学孔，吾衰不梦周。  
智愚各有营，贵贱孰无忧。  
松子久我欺，萱草为谁求。  

【发裕州短歌】  
黠卒前来意气雄，当阶缚我囚车中。  
飒飒惊飙动地至，城卷赤雾摧丹枫。  
城中之人走相视，城外萧萧嘶晓辔。  
道上残杨扫冻帷，过雁鸣蝉双迸泪。  
人生作吏何太苦，囊无一钱身被虏。  
可怜妻子尽畏途，南征白发愁豺虎。  
古来玉石怨俱焚，肮脏安能就圭组。  

【楚岸吟寄牟子】  
楚岸长杨垂至地，百鸟娇啼春自醉。  
晴丝冉冉堕碧空，风光颇为游人媚。  
我家黄子国，君住鄂王城。  
大江东下云雾接，滔滔应泻故人情。  
忆初同领南宫宴，白马青袍花映面。  
本期霄汉并翱翔，宁知世路多更变。  
我归十年前，君归十年后。  
荣华颠倒若梦中，人情翻覆无不有。  
安能顾堕甑，自令心不开。  
阴岩积古雪，白日何当来。  
我将振衣从子游，请君洒扫鹦鹉洲。  
迟日经行桃竹杖，烟波摇漾木兰舟。  
须令汉水变春酒，更遣大别为糟丘。  
蛟龙自吟鹤自舞，仙人铁笛沈高楼。  
留连坐待明月上，翠娥劝饮来沙头。  
竹林诸贤真琐琐，高阳酒徒安足俦。  
吁嗟此会难即得，使我怅望无时休。  
君不见楚宫寂寞台殿荒，岁岁东风开野棠。  
三闾憔悴行吟处，千古犹传杜若香。  
丈夫眼底安足计，君行采采莫相忘。  

【豪士吟赠王氏】  
君家高楼临汉水，落日悲风白云起。  
门垂杨柳千万株，长条直拂洪波里。  
我来系舟古杨下，秋深岸束蒹葭靡。  
此时归思正郁陶，偶尔逢君行且止。  
邀我置酒开绮筵，庖子击肥兼割鲜。  
海榴新擘宝房碎，湘橘旋摘金子圆。  
翠袖成行献歌舞，授色知心次第前。  
堂中食客多且贤，宝刀锦带光接联。  
持觞递进劝我酒，四座为寿俱万年。  
平原十日饮未足，白首酣歌凌紫烟。  
自矜膂力莫与我，侠气翩翩尤擅武。  
角弓十斛左右张，蛇矛丈八盘旋舞。  
枥上生驹六驳姿，猛士如林不敢骑。  
控鬛鸣鞭一跃上，疾驰缓步众称宜。  
男儿身手有如此，壮节奇功皆可为。  
君不见道阻天寒行旅苦，水有毒蛟山有虎。  
请君杀蛟兼射虎，恶少纷纷安足数。  

【少年行】  
长安本侠窟，烈士多英风。  
杀人帝辇侧，射兽上林中。  
金羁及狡兔，珠弹落高鸿。  
归就博徒饮，酣歌意难穷。  

【春歌】  
初华锦绣舒，千林望如一。  
怀春废机杼，缣素难成匹。  

【艳歌行】  
青楼临广陌，杨柳当窗垂。  
飞来双白鹄，一步一徘徊。（一解）  
今日乐相乐，置酒临前池。  
下有菡萏花，上有松柏枝。（二解）  
与君初结婚，不意当乖违。  
谗言使亲疏，两心当自知。（三解）  
君为东流水，出门不顾归。  
妾为北辰星，终身无转移。（四解）  
君当万里行，妾当守中闺。  
生归重合欢，死与黄泉期。（五解）  

【妾薄命】  
春风转蕙披兰，高台曲榭中连。  
经堂入奥张筵，秦筝赵瑟俱前。  
鸣弦度曲双妍，轻奉纨袖衽。  
宛若游龙翔鸾，翠盘金爵阑干。  
呈能角技为欢，种种厌射更端。  
眼看阳景西驰，高张兰烛承晖。  
车倦马怠不辞，但歌不醉无归。  
夜深坐促尊移，含悰送意向谁。  
众中色授君知，愿言并蒂双栖。  
恶闻易别轻离，伫立不胜彷徨。  
独宿寤言难忘，何以报君明珰。  
起视银河烂光，牛女咫尺相望。  
终夜不成报章。  

【大祀】  
香殿袅氤氲，钧天九奏闻。  
帝临趋衮冕，神至各风云。  
肃肃宫坛启，依依黍稷芬。  
甘泉称赋颂，吾已愧雄文。  

【驾幸南海子】  
南郊初礼帝，上苑复夸胡。  
虎兕先声伏，车徒翼辇趋。  
网罗张一面，部曲用三驱。  
侍从群臣在，应知谏猎无。  

【驾入】  
铙音传晚甸，芝火动春城。  
一路青阳送，千门紫气迎。  
龙鸾回国步，星月扈天行。  
大内通宵入，祥烟达旦生。  

【溪边晚兴】  
万井皆秋色，千岩尽落晖。  
谷喧邻牧散，溪响夕渔归。  
初月悬枫岸，余霞恋竹扉。  
坐来怜夜永，霜露入人衣。  

【送王知事还蜀】  
佐邑已三载，还家无一钱。  
苦心成白首，达命任皇天。  
峡束秋江怒，云盘古栈悬。  
归来扬子宅，寂寞守吾玄。  

【春尽】  
春尽人将老，庭闲晷独迟。  
絮飘兼鹤毳，花落罥蛛丝。  
石溜依琴泻，云阴入户移。  
幽怀偏水竹，晚步故临池。  

【春日郊游同所知】  
芳郊联骑出，竹苑听莺迁。  
共酌陶嘉月，相看忆昔年。  
病因春事减，穷益故人怜。  
只恐闻鹈晙，花间拚醉眠。  

【闻筝（二首）】  
楚馆名娃出，秦筝逸响传。  
徘徊芳树侧，掩映杂花前。  
雁促玫瑰柱，莺喧锦绣筵。  
年来哀怨切，复此感繁弦。  
花月可怜春，房栊映玉人。  
思繁纤指乱，愁剧翠蛾颦。  
授色歌频变，留宾态转新。  
曲终仍自叙，家世本西秦。  

【春日山居即事】  
草动三江色，林占万壑晴。  
篱边春水至，檐际暖云生。  
溪犬迎船吠，邻鸡上树鸣。  
鹿门何必去，此地可躬耕。  

【夜坐】  
生事日蹉跎，将如落景何。  
马蹄持自诵，牛角扣仍歌。  
把烛秋蛾集，开帘夕鸟过。  
长风自寥阔，飒飒振庭柯。  

【陈叟】  
生事缘儒误，伤心近老贫。  
一餐资弟子，数口仰交亲。  
身属工诗病，邻讥贳酒频。  
时瞻户外屦，多是问奇人。  

【闲步】  
卜筑苍岩畔，为园碧水涯。  
浴童依浅濑，浣女散晴沙。  
中散林惟竹，东陵圃是瓜。  
村头归欲暮，巾服映残霞。  

【病起】  
经旬伏枕艳阳天，病起藤萝绕户县。  
少日亲交魂梦里，一舂花鸟泪痕边。  
缘溪力薄依人步，课圃情多警竖眠。  
天遣此生无俗累，书签药裹任年年。  

【遣闷】  
病起衰颜聊自媚，春深笑口向谁开。  
五男不学从渠懒，三径俱荒阻客来。  
日展琴书娱潦倒，雨抛巾舄渍莓苔。  
交游物化今余几，倚杖看花首重回。  

【夏日宴集宋宝山别墅留赠】  
先生堪拟葛天民，筑室郊原远市尘。  
客款闲门惊稚子，自分余酌到农人。  
朱华冒日明棋局，翠竹含风撼角巾。  
不睹少微云雾里，楚江谁信有垂纶。  

【燕京元夕曲】  
香车一一渡星桥，翠袖引双双玉箫。  
但讶游人争辟易，不知夫婿汉嫖姚。  
江佥事晖三首  

【前上陵德胜门】  
先皇巡狩日，此地即行宫。  
拜舞千官肃，飞扬八骏雄。  
雕弓开塞雾，鼍鼓振山风。  
今日繁华歇，重过恨不穷。  

【谢政志喜】  
云户焚鱼佩，烟汀放昚舟。  
寂寥伤白石，浩荡想丹丘。  
挂席牵风稳，垂竿扬月流。  
故园松竹在，聊得慰穷愁。  

【送巨石弟还京】  
晓麓柴扉寂，秋江桧昚催。  
别离经落叶，衰飒已寒灰。  
露浩翔凫迥，云凝断雁哀。  
腾骞羡修羽，聊得慰摧颓。  
胡副都缵宗一十二首  

【登天柱阁】  
与客上江楼，横江山欲浮。  
云当天柱出，月傍小姑流。  
帆外收吴楚，尊前落斗牛。  
弥漫忽千里，倚槛思悠悠。  

【太湖（三首）】  
茫茫四郡尘嚣外，渺渺五湖烟雾中。  
若更无山天地溷，纵还有石水云空。  
澄潭日出渔帆集，遥浦潮平贾棹通。  
为谢东庄王相国，金庭玉柱属三公。  
即看鹤驾盘湖上，拟有仙曹集洞中。  
日月隔桥生碧海，星河当户点瑶空。  
天围春树千村合，山漏秋涛十郡通。  
独放扁舟领丹诏，白云深处问三公。  
傍海月生潮不出，缘江路隔水还连。  
两山云出东西树，五夜星摇上下天。  
洞口鳞鳞千顷玉，水心皛皛万家烟。  
鸟喧花发壶觞乱，太守颓然醉欲仙。  

【林屋洞】  
系马灵宫第几天，紫霞丹灶坐群仙。  
金庭空阔蛟龙斗，玉柱玲珑日月悬。  
改火欲烹山乳食，扫云初藉石床眠。  
隔凡不隔岳阳水，黄鹤飞飞何处边。  

【拟古（四首）】  
惊喜君王至，西华夜启扉。  
后车三十乘，载得美人归。  
收犬海子北，放鹰海子南。  
驰辇且归去，今朝猎未酣。  
迎佛何年至，驼经事恐虚。  
行宫方听法，休上退之书。  
上马入皇城，嫖姚典禁兵。  
犹言恩宠薄，下马坐团营。  

【闻大驾幸楚恭记】  
闻道銮舆晓渡河，岳云缥缈护晴珂。  
千官玉帛嵩呼盛，万国衣冠禹贡多。  
销钥北门留统制，璇玑南极扈羲和。  
穆天八骏空飞电，湘竹皇皇泪不磨。  

【上之回】  
上之回，自回中。陇山晴，秋云空。  
上之回，自终南。罢期门，调云骖。  
上之回，自岱宫。带三观，盘六龙。  
上之回，自汾河。泛楼船，横棹歌。  
上之回，自灊岳。射赤蛟，导神雀。  
上之回，自大宛。驾龙驹，飞凤幰。  
居九重，垂衣裳。一人端拱，千祀无疆。  

【东飞伯劳歌】  
东飞伯劳西飞雀，佳人两两春相约。  
长安游子紫霓裳，垂柳飞花空断肠。  
墙头桃李争红白，朱甍翠槛谁家宅。  
雨余缓辔踏芳辰，急管繁弦无那春。  
紫骝嘶入晴烟去，窈窕秦娥隔花语。  
许副都宗鲁一十首  

【十七夜雨坐】  
秋云满空塞，夜景生寥廓。  
开帘对零雨，客思转萧索。  
灯明虚室幌，月暗高城柝。  
天际闻远鸿，琴中悲怨鹤。  
佳人不共赏，感叹秋怀恶。  
侧想明月辉，梧桐坐来落。  

【渡白沟】  
昔运遘屯厄，恒纪变参商。  
南风日不竞，朔吹益远扬。  
英雄各乘御，龙战血玄黄。  
矫矫平将军，独立当中央。  
张弧射九日，抚剑盼四方。  
事去绩故隳，志伸愿已偿。  
朅来岁月久，道里未能忘。  
仲生固有为，忽死亦其常。  
停骖览故壁，雪涕履战场。  
清川带萦纡，白骨浩纵横。  
惋叹不能发，总辔歌此章。  

【至日偶然走笔】  
去年冬至尧母城，城头较射角弓鸣。  
今年冬至毗陵馆，冻雨寒云岁华晚。  
江南塞北风土殊，何地何年是家居。  
愁端岂只如宫线，一日长添千里余。  

【零陵西亭同朱大参衮杨佥宪材赋】  
八洞探幽赜，登台散远心。  
雷声带雨重，虹影射江深。  
山巩三苗国，天低八桂林。  
来游陪二妙，词赋总南金。  

【辽左雪中登楼】  
岁杪崇朝雪，天涯绝塞城。  
冻云连海色，枯木助风声。  
怀土情无已，登楼赋未成。  
梅花南国思，笛里暮愁生。  

【三月三日作】  
上巳今朝是，风光异往时。  
海云成雪易，塞柳得春迟。  
目极关山道，情悬曲水诗。  
谁能修禊饮，一涴望乡思。  

【医闾春望同李户部诸君子】  
医闾登眺倚胡天，辽左封疆指顾全。  
山势北来连靺鞈，海云东尽辨朝鲜。  
岩花竞暖霏香云，塞草留春蔼翠烟。  
公暇暂同淹永日，喜无烽火报甘泉。  

【春日园居雨中作】  
南山云雾暗长安，坐惜芳菲欲向阑。  
海燕归迟春色暮，谷莺愁剧雨声寒。  
柔添柳线垂金水，湿重花梢压绣栏。  
安得东风开暖霁，曲江走马恣游观。  

【登湖山楼（楼在齐山）】  
近郭危楼俯碧湍，倦游孤客倚朱阑。  
淮肥山色尊前出，吴楚江流画里看。  
旅思逢秋增短鬓，乡心随雁过长安。  
黄花白酒登高日，玉笛金笳起暮寒。  

【城南游览怀古】  
杨柳今无渚，芙蓉旧有园。  
请看蒿里地，即是乐游原。  
马侍郎汝骥一十六首  

【邵园行】  
君不见汉家八叶神灵主，继世承平身好武。  
夸胡罢猎长杨宫，广苑还开上林土。  
上林奢丽帝城东，刺号新庄锦绣丛。  
连袤虽无百里大，嵲<山截>亦有三山崇。  
雄模远势跨京阙，万户千门通日月。  
松阁平临北斗回，莲池倒映西山没。  
周流一水锦帆扬，瑶草琼花夹岸长。  
蛟龙昼舞丹青洞，翡翠春巢金玉堂。  
天子八銮时不御，匹马奔驰欻风雾。  
回旌驻跸人岂知，伐鼓撞钟日云暮。  
五营万骑罗九旒，扫除阁道云霄游。  
近侍谁陪柏梁宴，将军独拜富平侯。  
哀歌少壮秋风起，北伐南征心未已。  
雷驱火卫出三边，虎骤龙腾归万里。  
自从七宝弃人间，桂楫兰桡那复攀。  
鼎湖只挽遗弓泣，银海难从赐剑还。  
一朝天地成翻掌，七贵上书要上赏。  
丁傅帡幪肺腑深，金张园沼恩波广。  
寂寞长思万乘临，龙文赤日转销沉。  
翠亭想像团华盖，彩仗虚无排碧岑。  
四海为家元不异，泰山之封七十二。  
意气峥嵘父老嗟，年光变化儿童戏。  
登临此地莫悲哀，请看昔日黄金台。  
千金骏骨葬何处，满目荒丘迷草莱。  

【西苑诗（十首）】  

【万岁山】  
（在子城东北玄武门外，更出北上中门，为大内之镇山，高百余丈，周回二里许，金人积土所成。旧在元大内，今林木茂密，其巅有石刻御座，两松覆之。山下有亭，林木阴翳，周回多植奇果，名百果园。）  
葱郁倚青天，微茫散紫烟。  
祖瀛符帝宅，泰华镇王川。  
树里西山对，花中北极悬。  
登封非远幸，三祝配尧年。  

【太液池】  
（子城西乾明门外，有太液池，周凡数里，水从玉泉流入，延竟大内，旧名西海子。上跨石梁，自承光殿达西安里门，约广二寻，修数百步，两涯穹甃出水中，下斗门鲸兽楯栏，皆白石镌镂如玉。中流驾木贯铁繂丹槛掣之，可通舟。东西峙华表，东曰玉蝀，西曰金鳌。其北别驾一梁，自承光达琼华岛，制差小。南北亦峙华表，南曰积翠，北曰堆云。）  
碧苑西连阙，瑶池北映空。  
象垂河汉表，气与斗牛通。  
鲸跃如翻石，鳌行不断虹。  
苍茫观海日，朝会百川同。  

【承光殿】  
（在乾明门外，围以瓮城，东西南隅辟二门。入，梯至巅。阇雉周回，皆设睥睨。中构金殿，穹窿如盖，雕栊绮牖，旋转如环，俗名圆殿。外周以廊，向北，皆金饰，垂出垣堞间，甚丽。北直琼岛，中有古栝二株，柯干虬偃，盖数百年物也。）  
堞绕门双辟，梯悬殿一攀。  
飞甍承宝盖，列牖转瑶环。  
松古盘云翠，苔新带雨斑。  
三杨赐游数，稽首忆天颜。  

【琼华岛】  
（在太液池中，从承光殿北度梁至岛，有岩洞窈窅，磴道纡折，皆叠石为之。其巅古殿结构，翔起周回，绮牖玉槛，重阶而上，榜曰广寒之殿。相传辽太后梳妆台，今栏槛残坏，内金刻云物犹弥覆榱栋间。下布以文石，傍一榻，亦前朝物。殿前旧有四亭，曰瀛洲、方壶、玉虹、金露，今惟遗址耳。详见《辍耕录。）  
碧池悬帝阙，琼岛入仙家。  
洞口流云气，星涛涌日华。  
桃源虚岁月，蓬海复尘沙。  
绣殿游天女，燕支映夕霞。  

【藏舟浦】  
（琼华岛东北过堰有水殿二，一藏龙舟，一藏凤舸。舟首尾刻龙凤形，上结楼台，以金饰之。又一浦，藏武皇所造乌龙船。岸际有丛竹荫屋。浦外二亭，横出水面。）  
凤殿临瑶水，龙舟锁白云。  
楼台疑上汉，箫鼓忆横汾。  
池岂昆明凿，波犹太液分。  
昔年浮万里，兰桂咏缤纷。  

【芭蕉园】  
（承光殿南，从朱扉循东水浒半里，崇闼广砌，中一殿，碧瓦穹窿如盖，上贯以黄金双龙顶，缨络悬缀，雕栊绮窗，朱楹玉槛，八面旋匝，曰崇智殿。殿后一亭，金饰，北瞰池水。转西至临漪亭，又一小石梁出水中，有亭八面内外皆水，云钓鱼台。殿前有牡丹数十株。园名芭蕉，岂昔有而今独存其名耶？历朝《实录成，于此焚草。）  
辇道山楼直，宫园水殿低。  
碧荷春槛出，红药晚阶齐。  
钓石蛟龙隐，歌台鸟雀啼。  
翠华当日幸，花木五云迷。  

【乐成殿】  
（从芭蕉园南，循水过西苑门半里，有闸泻池水，转北别为小池，中设九岛三亭。一亭藻井斗角为十二面，上贯金宝珠顶，内两金龙并降，丹槛碧牖，尽其侈丽。中设一御榻，外四面皆梁槛，通小朱扉而出，名涵碧亭。其二亭，制少朴，梁槛惟东西以达厓际。东有乐成殿，左右楹各设龙床，殿后小室亦设御榻，皆宣皇游历处也。殿右有屋，设石磨二，石碓二，下激湍水自动，盖南田谷成，于此舂治，故曰乐成。）  
金堤回北拱，宝殿乐西城。  
舂急奔湍上，梁危架石行。  
池龙蟠九岛，苑鸟下层城。  
帝豫因民事，长杨愧颂声。  

【南台】  
（从乐成殿度桥转南一径，过小红亭二百余步，林木深茂，内有殿，曰昭和，皆黄屋。傍有水田村屋，先朝尝于此阅稼。）  
灌木晴湖合，高花午榭移。  
尧茨元不剪，周稼欲先知。  
雨露悬蓬径，风云护竹篱。  
九重欢豫地，仿佛见龙旗。  

【兔园山】  
（从南台达西堤，过射苑，有兔园。其中叠石为山，穴山为洞，东西分径，盘纡而上，至平砌，又分绕至巅。布甃皆陶埏云龙之象。砌上设数铜瓮，灌水注池。池前玉盆内作盘龙，昂首而起，激水从盆底一窍转出龙吻，分入小洞，由大明殿侧九曲注池中。殿傍乔松数株参立，百藤萦附于上，复悬萝下垂。池边多立奇石，一名小山子。）  
云梯盘石迥，水洞穴山深。  
龙壑春雷斗，鲛宫昼日临。  
璧金翻竹色，槛玉落藤阴。  
谁作梁园赋，还来奏上林。  

【平台】  
（太液池西堤出兔园，东北台高数丈，中作团顶小殿，用黄瓦，左右各四楹，接栋稍下瓦皆碧。南北垂接斜廊，悬级而降，面若城壁。下临射苑，背设门牖，下瞰池。有驰道可以走马，乃武皇所筑，阅射之地。又后左门左翼室亦曰平台，今上曾召见内阁诸臣，于内赐诗。）  
曲台通太乙，复道肃钩陈。  
虎旅归营久，龙光绕禁新。  
柏梁开日月，蓬阁接天人。  
汉帝崇文化，赓歌奉紫宸。  
（文徵明《西苑诗后记云：“嘉靖乙酉春，同官陈侍讲、鲁南马修撰仲房、王编修绳武偕余为西苑之游。先是鲁南教内书堂，识守苑官王满，是日实导余三人行，因得尽历诸胜。既归，随所记忆，为诗十篇。窃念神宫秘府，迥出天上，非人间所得窥视，而吾徒际会清时，列官禁近，遂得以其暇日游衍其中，独非幸与？然而胜践难逢，佳期不再，而余行且归老江南，追思旧游，可复得耶？因尽录诸诗藏之，他时邂逅林翁溪叟，展卷理咏，殆犹置身于广寒、太液之间也。是岁四月既望识。”）  

【郊坛燕集】  
北极冠缨紫气分，南郊楼阁坐氤氲。  
莺啼苑树琼筵合，燕蹴坛花锦瑟闻。  
二月衣沾星殿雨，九天杯覆露盘云。  
莫言词赋甘泉绝，欲向仙都诵赤文。  

【北岳二十韵】  
代郡高谁辟，恒山郁自盘。  
顶浮天地阔，傍掩日星残。  
形势并门扼，威灵冀宅安。  
省方玄帝始，分野紫垣端。  
锦绣虚无出，银镠缥缈看。  
宝符传七圣，玉检奉千官。  
俎豆行冬殿，琴棋驻晓銮。  
观碑垂岁月，窟石镇林峦。  
百里烟霞秀，三时雨雹寒。  
穴风生虎吼，岩瀑注龙蟠。  
横塞襟长白，穿胡带纥干。  
魏辽曾甸服，燕赵自泥丸。  
气涤腥膻杂，烽消岫岭攒。  
东衔沧海屿，北控黑河湍。  
钟乳犹悬穗，金芝即捧槃。  
薜萝翻翠壁，松柏护瑶坛。  
云步名仙会，脂图大隐欢。  
障开峰绕碧，社入灶还丹。  
拄杖思黄鹄，飞车问赤鸾。  
真源何窈窕，不获挂缨冠。  

【过玄明宫故址有伤往事六十韵】  
白日登遥陌，玄明问故宫。  
变桑徒霭霭，秀麦只芃芃。  
伊昔虞廷上，兹阉汉幄中。  
腹心推帝主，权位窃奸雄。  
《巷伯诗篇重，门生礼数崇。  
阁臣行雅默，戚里坐昏懵。  
自恃回天势，谁分转日功。  
宪章更七圣，奴仆视诸公。  
左顺衣冠谒，东河奏疏通。  
笑谈倾海岳，呼吸动雷风。  
铁券衔恩异，银珰拜德同。  
岩廊逢魍魉，国社倚猿狨。  
刃血陈蕃戆，囊头孟博忠。  
急流翻俊乂，直道若愚曚。  
纨縠牢憎牣，肥甘簋厌饛。  
珍奇重译至，歌舞四方工。  
甲第联岑崿，长安表郁葱。  
弟兄争阀阅，亲昵获帡幪。  
绣屋频经始，琪园欲送终。  
夷坟开碧碗，夺宅失彤弓。  
南国楩樟尽，西峰土石穷。  
高居真玉帝，侍立俨金童。  
两观悬朱日，三梁架彩虹。  
蛟螭蟠栋赤，琥珀挂帘红。  
凿水规溟渤，为山象泰嵩。  
千门迷紫雾，十阁概玄穹。  
丘垅围丹竹，祠堂列锦枫。  
深林游鹿豕，仙域守罴熊。  
电雨何灵怪，星辰欻杳濛。  
诰笺垂彩凤，颂笔著雕虫。  
碑字黄扉出，彝章翠殿充。  
人情知损益，天运验衰隆。  
赫怒窥文勇，哀矜感舜聪。  
简霜才肃杀，评月变朦胧。  
书记殊邦斥，讴歌一旦空。  
夏门题贼榜，阴闼系官僮。  
火向寒灰灭，冰缘皎日融。  
脐间然董相，眼底见胡种。  
大市暄齑粉，佳城惜梓桐。  
暗檐惟雀网，废井但麋罞。  
阶涩莓苔迹，坛荒枳棘丛。  
香垆沉缥缈，翠帐落玲珑。  
怨鹤应归柱，哀驼竟化铜。  
阍人稀陕洛，羽士合崆峒。  
传舍存三岛，陪陵罢九嵕。  
绋颁元世改，巢破岂时蒙。  
黯惨无行马，凄凉有去鸿。  
川回沙苑外，台圯堞楼东。  
啸鼠穿残瓦，啼狐出败栊。  
烟光浮宿草，风色断孤蓬。  
衒达还重孽，恣雎更腐躬。  
群英虚宠贵，万姓实疲癃。  
骥伏云霄枥，雕翻日月笼。  
操刀怀必割，奉壁恨难攻。  
斡斗凭机速，旋钧借力洪。  
告猷多龌龊，布法或氋氃。  
音急看张瑟，词繁想受筒。  
履祥撄虎尾，畜吉牿牛犝。  
望已衡留传，占犹剑在丰。  
瑶编闻谠议，宝鉴仰宸衷。  

【拟古宫词（二首）】  
上林羽猎载红妆，内苑新开六博场。  
采色满盘消永漏，不知纨扇冷昭阳。  
春夜鸣銮幸狭斜，黎园歌舞妓如花。  
数声羯鼓催瑶月，一曲《凉州驻绮霞。  
王佥事讴一十五首  

【昌平道中】  
天地路何限，此生随马蹄。  
愁来思白发，老去倚青藜。  
塞笛行残月，山城起曙鸡。  
无才渐姓字，何事在金闺。  

【夜坐书怀柬刘伯叙】  
一官弥岁月，为客久京华。  
道路愁长塞，田园忆故家。  
沉云风散角，栖雪夜惊鸦。  
身愧虞翻老，疏狂只自嗟。  

【龟山战歌】  
龟蒙连天五百里，流贼薄人据山趾。  
白日公行谁复何，寡人之妻孤人子。  
数道分兵屡合围，崛强冲突心甘死。  
绿衣绣夹红裹头，手剑锋銛来佌佌。  
贼势陆梁金鼓微，军声震喊旌旗靡。  
早北已败扬将军，兄弟二人化血水。  
青州盐徒与贼通，千金卖却今如此。  
青草茫茫白骨寒，可怜尔命如虫蚁。  
诸军奔散似云崩，解铠挥戈无寸矢。  
天昏地黑少人声，尚有归魂哭战垒。  

【秋夜闻雁（二首）】  
最苦思乡泪，今宵为汝多。  
秋阴连海岳，归路识星河。  
未信衔芦叶，真能捍网罗。  
楚云一万重，故渚拟须过。  
拟向江南去，能忘塞北居。  
清霜千树杀，白发一行疏。  
着眼江湖窄，伤心岁月虚。  
乱愁消短烛，深忆故园书。  

【新岁偶书】  
一身行远塞，万事付闲愁。  
独坐看新岁，长歌感旧游。  
云生故国树，角起夕阳楼。  
踪迹怜方朔，乾坤世总浮。  

【立春后一日寄京中诸友】  
紫禁寒多未见花，万年枝上散啼鸦。  
楼衔内制螭头出，殿转宫车雉尾斜。  
宝鼎昼薰香篆合，画屏春簇漏声赊。  
笙歌犹自迎王母，青鸟蟠桃共岁华。  

【卜酌】  
有客素情好，过我持芳尊。  
秋月鉴幽赏，绪风开夕园。  
殷勤申款曲，歌笑屡飞翻。  
叨厕衣冠会，喜闻垄亩言。  
醉来不觉晚，相送出柴门。  

【汶上公署】  
百岁为浮名，一身恒旅寓。  
鸦归野树昏，角散城云暮。  
残壁窜秋蛩，空阶滴夜雨。  
愁心似茧丝，短发变玄素。  

【偶成】  
茂林郁如盖，杂花绝欲然。  
啼猿惊客散，舞鹤到尊前。  
蕙帐养霞影，竹窗照月妍。  
时有故梦人，伴兹清夜眠。  

【暮雨独坐】  
夕云起山泽，广陌郁幽沈。  
北风吹雨雪，寂树无欢禽。  
天涯莽寥落，行子断归心。  
却往盛年迈，潜来愁思侵。  
高楼厉清角，亏景蔽苍岑。  
轻举积渊抱，揭怀伸素襟。  
寒冬芳意歇，炉焰澄香阴。  
还忆故园夜，携酒仍抱琴。  

【独卧】  
独卧转病余，褰帷惧寒入。  
林风鸟乱鸣，山雨夜来湿。  
炉薰壁景沈，曙启檐光集。  
饮涧学长生，胡为在城邑。  

【残月偶兴】  
霜露凄苦寒，残月空城陌。  
愁客自无聊，闭门坐遥夕。  
乏欢尊委尘，暗影镫摇壁。  
水气浩林逵，带月澄虚白。  
起视夜方中，孤雁东南适。  

【冬日闲居杂兴】  
枯叶下风林，沉沉广庭晏。  
众鸟还故栖，浮阴相与散。  
霜清野水明，天远连山断。  
愁云黯自销，猿啸惊还乱。  
独坐闭蓬茅，淹留节序换。  

【夜行】  
夜行如在旦，残月清林光。  
云气生深涧，露华从蚤凉。  
白沙郁浩浩，翠壁凝苍苍。  
寂历松柏径，经过花草香。  
鸡声互村落，曙色动柴桑。  
即事况多感，离心含永伤。  
南绍兴元善五首  

【和马仲房出塞】  
虏骑还南下，王师复北征。  
旗翻沧海日，道出白登城。  
朔马鸣新垒，胡姬指旧营。  
玉京双凤阙，空宿羽林兵。  

【前巡幸歌（二首）】  
翠华摇曳转龙荒，宣府离宫面面长。  
代马繁缨悬广室，胡姬妆镜挂连房。  
铁柱旌旗白昼悬，浔阳烟火上薰天。  
羽书夜报鹰房里，骏马朝鸣虎帐前。  

【闲居（二首）】  
落落新榆宅，深深细柳村。  
出门逢鸟雀，归院见鸡豚。  
碧窗红药砌，青简绿牙签。  
花落莺啼树，风回燕入帘。  
刘副使天民三首  

【秋日与客入西安门达观内苑望辽后妆楼作长句】  
朝退过西苑，仙游历尚方。  
彩云迷禁御，绮树隐萧墙。  
玉圯联驰道，金铺锁洞房。  
路看张锦遍，水识弃脂香。  
傍岸兰生殿，连岩玉凿堂。  
雕龙凄雾雨，碧瓦净烟霜。  
观仄飞鳷鹊，楼高翥凤凰。  
弋林通别馆，钓渚接回塘。  
虎气腾深圈，鹰声出内坊。  
露台嗟盛代，供帐陋前王。  
万岁名山地，千秋置酒场。  
参差围宝靥，左右烂貂珰。  
负宠鱼相贯，希恩雁列行。  
诙谐从曼倩，窈窕得毛嫱。  
芍药翻新曲，芙蓉避靓妆。  
风尘惊澒洞，花鸟辍辉光。  
蜗篆封珠户，蛛丝络象床。  
藤萝空冉冉，葭菼自苍苍。  
北菼更新主，南薰鼓舜皇。  
属车停警跸，贡使绝舟航。  
岂独群工起，还令庶事康。  
太平真有象，圣寿合无疆。  
谒者秋容老，宫娃午梦凉。  
只今怀短笔，讵用赋《长杨。  

【春日周都阃招饮其宅盖亡友梁国吏第怆然兴感】  
乐事从于客岁违，宾筵叹息主人非。  
平章宅旧花仍发，王谢帘闲燕自飞。  
寒火尚供沽到酒，春蛾争化舞残衣。  
黄金莫惜沉酣尽，白发何堪故友稀。  

【发草凉楼驿一十里饭一黎姓楼和壁间任少海韵一绝】  
紫岩山阁倚残霞，素雪回看静碧沙。  
未有东风消不得，隔林犹似蕊珠花。  
周按察廷用三首  

【春晚事隙偶作】  
吏道谢迫束，凝神悦闲敞。  
纵步缘阶除，流目睇林莽。  
荃荑吐芳蕤，山泉发幽响。  
风声褰闲帷，月华洞虚幌。  
伊予奉王命，阅岁居边壤。  
簪笔忝所荷，鼎食规厚享。  
英达久暌携，谫薄愈迷罔。  
且自饫丹经，聊以遂偃仰。  

【闲咏】  
寂寂抱空虚，暇日阻游豫。  
散帙散余清，泛瑟销遗虑。  
纤荣吐芳辰，弱华裛清曙。  
丹葩曜春曦，白杨号日暮。  
层空瞀归云，修岑嗳行雾。  
引领洞庭涯，徘徊不能去。  
借问此何为，婴以世网故。  
柱下徒栖栖，功业未由树。  
怅哉揽辔途，漠尔埋轮路。  
休浣循予躬，且诵《闲居赋。  

【过倒马坡】  
未识埋轮路，重经倒马坡。  
赤霄开栈道，白日蔽云罗。  
古碛羊肠绕，飞泉鸟背过。  
张生铭剑阁，千古仰嵯峨。  
汪大理文盛三首  

【西苑（二首）】  
万年枝上露华清，百子池边月色明。  
宫草经秋犹自碧，君王御辇不曾行。  
昭阳歌舞正淹留，羌女新来胜莫愁。  
曲尽胡笳十八拍，争扶玉辇下琼楼。  

【岁暮供事奉天门述】  
千里宸游幸旧畿，金陵长见五云飞。  
隔年旌旆开玄武，永夜星辰动紫微。  
天苑尘随司仆驭，御营花映后宫衣。  
荒村处处催夫役，怅望军门消息稀。  
胡判官侍六首  

【城夜】  
露下庭皋秋夜清，星河冉冉动高城。  
林乌自避厨烟宿，旅雁孤随海月鸣。  
塞上风云还澒洞，客中钟鼓最分明。  
金支翠节归何晚，璧水瑶山拥汉京。  

【扈驾郊坛陪祀】  
朱坛晴雪媚春空，云从天行气象雄。  
八骏宛回黄竹路，六龙遥向玉华宫。  
炉烟半拂仙人掌，树色微翻少女风。  
应有海神来候驾，南端非雾碧冥濛。  

【登汉武帝玄都坛】  
曲磴回谿数百重，汉皇行幸有遗踪。  
海西不复来三鸟，岩畔虚传驻六龙。  
碧露暗滋金洞草，紫云常护石坛松。  
便应别著登山屐，策杖高寻玉检封。  

【辛丑即事】  
亹亹孙吴略，人人卫霍才。  
只能壁门里，目送虏群回。  

【采莲曲】  
棹讴宛转发中川，队队红妆竞采莲。  
欲就前溪问名姓，莲花当住木兰船。  

【凉州词】  
落日黄河水倒流，沙场旌旆风悠悠。  
新降胡奴不解语，笛中吹出古《凉州。  
敖布政英七首  

【塞上曲】  
军中频宴乐，醉后拥雕鞍。  
紫塞连天远，黄云拂地寒。  
羌儿叱拨马，胡女固姑冠。  
两两三三去，营门倚笑看。  

【太岳纪游（二首）】  
千峰秀色倚天开，万壑春流绕地回。  
太子坡前一双鹤，迎人飞过石桥来。  
偶来云卧紫霄宫，露洗瑶台月浸空。  
夜半星官朝北斗，步虚声在万花中。  

【辋川谒王右丞祠】  
蜀栈青骡不可攀，孤臣无计出秦关。  
华清风雨萧萧夜，愁杀江南庾子山。  

【秋兴呈华泉翁】  
池头一雨送新凉，小坐茅亭月近床。  
和得《竹枝三百首，西风无雁寄潇湘。  

【挽萧南塘】  
哭君意不尽，观化竟如何。  
拟结香山社，俄闻《薤露歌。  
漆灯寒雨暗，邻笛晚风多。  
他日南塘路，伤心不忍过。  

【挽符颍江】  
吾乡无此老，故旧觉萧条。  
刻竹曾联句，寻芳忆并镳。  
酒船虚问字，花月罢吹箫。  
何日辽东鹤，归来感市朝。  
齐按察之鸾三首  

【将至花马池王参将郊迎设食】  
岗岚回合日光斜，毳幕金罍坐剥瓜。  
蔬径润含终伏雨，禾田青覆去年沙。  
虏庭北徙边烽少，宾雁南飞朔气加。  
驿使只今劳战马，两池愁听损盐花。  

【过田州故城（即唐朔方军也）】  
河外军藩麦秀中，唐兵昔数朔方雄。  
韩公北辑三城路，至德中兴一旅功。  
番刻劲销春藓碧，汉花秾映寺门红。  
高云不罩田州塔，水鹤归巢戛暮空。  

【赤木山下阅视新堑】  
山灵受堑划龙沙，寡妇孤儿喜有家。  
碧草暗斑遗镞血，黄云平覆战场花。  
歌风畚锸穿林麓，接衽壶箪憩水涯。  
心悦子来延伫久，唐渠秋树乱昏鸦。  
张宾客邦奇一十六首  

【题画】  
鸠性爱雨花爱晴，同倚东风不同情。  
春光三月浓于酒，双鸠醉寐不复鸣。  
双鸠不鸣花相语，无令鸠醒叫天雨。  

【云安仙客行赠王五峰都宪】  
放舟下鱼复，势与蛟龙争。  
纬繣云摇三峡影，微茫月照万川城。  
可怜万里飘蓬客，苍苔露冷东山石。  
见说仙翁此结庐，暂向云阳停挂席。  
是时边关豺虎惊，朔风正搅黄沙碛。  
翁昔威灵辽海间，今皇拊髀兴叹息。  
问翁翁不言，举觞视遥天。  
愿续扶嘉隐，高歌郭子篇。  
青灯白发照奇骨，永夜玄谈真夙缘。  
五峰拔秀出浮堨，百壶雅致忘高年。  
君不见盖世英雄固陵道，只今但见虞姬草。  
又不见挥金买赋悲长门，时违屏弃如孤豚。  
风尘廿载无宁处，黄鹄乾坤成再举。  
一醉翁家曲米春，江皋细洒如酥雨。  

【三汀以荆门复会作诗识喜次韵】  
自笑疏狂甚，穷通不顾渠。  
随缘关意马，乘兴解腰鱼。  
世业遗残砚，行资在券书。  
十年吴会想，今日并消除。  

【九日宿院】  
玉署逢重九，秋花傍苑墙。  
天涯来弟侄，客邸似家乡。  
槁叶池鱼响，深松海鹤藏。  
院虚宫漏永，趺坐月微茫。  

【送李巨川】  
高踪不可及，羸马过溪桥。  
欲别青山暮，相看白发饶。  
断烟横远浦，急雨乱春潮。  
望望仙旌尽，鸟鸣云树遥。  

【冬日杂咏（三首）】  
落叶打尊盎，空山酒自波。  
《九歌凄宋玉，三易老田何。  
赤岸疏杨柳，高檐响薜萝。  
岁寒心想绝，朋旧已无多。  
草枯连野旷，牛饱背童归。  
独鹘饥偏厉，孤云冻不飞。  
松风哀涧玉，苔石曳寒衣。  
霜白鸣鸿远，潭光溅竹扉。  
满目悲生事，玄阴梗夕晖。  
对村灯焰冷，穿幄笛声微。  
改火仍逋旧，饥年半习非。  
枉教啼络纬，勤织也无衣。  

【夷陵山行至九湾绝粮】  
路险仍遭雨，人疲又绝粮。  
山花空的历，我马自玄黄。  
草屋家家破，秋田处处伤。  
昔年羁宦者，青史著欧阳。  

【述怀答东田弟】  
六十不归去，八年空及瓜。  
何时觞北渚，陪汝弈东沙。  
仙构须依竹，吾庐亦寄槎。  
赓吟犹有日，棠棣正敷华。  

【上巳日周玉岩司寇拉游蒋山枉诗见惠次韵】  
郊行长为簿书迟，胜友壶觞已翠微。  
夹路桃花迷入洞，傍溪鸥鸟忆临沂。  
松阴坐久还移席，草色春深欲染衣。  
红日下舂湖水碧，石桥齐踏彩霞归。  

【次韵写怀】  
春雨萧疏老紫荆，硗田下潠自留耕。  
林中果熟呼儿摘，谷口人来听鹤迎。  
江郭好风催月上，海楼晴日看云行。  
关门令尹今谁是，随处青牛得避名。  

【夏日村居（二首）】  
巴川日夜苦离愁，乞得归来宿愿酬。  
遍插园蔬防旧客，豫栽篱菊待清秋。  
池亭坐爱青田鹤，郊牧行牵宁戚牛。  
一着荷衣心似水，卧听凉雨竹边楼。  
风摇蔹蔓响高檐，装裹残书手自签。  
凤管玉楼邀素月，碧筒深树遣朱炎。  
东皋过雨施长屐，南亩逢秋试短镰。  
筮仕廿年家食半，独于山水性非廉。  

【午风亭为序庵太史】  
青草池边绿树枝，晴空白日飏游丝。  
湘帘半卷飞花入，正是午风吹客时。  

【建岙即事】  
乱峰堆里禅居隐，落日松风兴无尽。  
山僧乍喜远客来，手把长镵新笋。  
潘侍郎希曾一首  

【岸柳】  
岸柳绿丝丝，春风不断吹。  
昨来谁此别，留得折残枝。  
汪侍郎玄锡一首  

【朝鸦（此司徒初入掖垣托谕之作）】  
景阳钟动晓鸦飞，汉殿千官拜玉墀。  
仙仗才移东殿去，翩翩栖满万年枝。  
戴给事铣四首  

【出塞（二首）】  
军行入大漠，遥见胡骑来。  
死战四五合，白日昏黄埃。  
战败虏星奔，血洒阴山隈。  
高功在主将，南向班师回。  
汉家开疆土，穷兵逐天骄。  
后有窦车骑，前有霍嫖姚。  
明时重文教，边功谁敢邀。  
迩来逐小丑，已觉战士凋。  

【经古莫州】  
城势尚蜿蜒，风光异昔年。  
民垣公署瓦，兔穴战场田。  
古树无秋色，残碑有莫烟。  
废兴自常理，临眺思凄然。  

【闺情】  
春眠初起軃残妆，倦倚雕栏谩自伤。  
那得落花随水去，为侬传恨与刘郎。  
唐讲学皋三首  

【公莫舞】  
公莫舞，公莫舞，剑光飞，观如堵。  
亚父诚有见，沛公不击吾属虏。  
岂知帝王自有真，谁能阴谋肆轻侮。  
君不见三章易秦法，何如一炬成焦土！  
尔谋非不精，尔党自相拒。  
壮士拥盾入，怒发冲青天。  
立饮尽卮酒，生啖尽彘肩。  
须臾间行去霸上，鸿门玉斗徒纷然。  

【杨白花】  
杨白花，飘飘落谁家？渡江江水阔，江岸多泥沙。归来旧时树，不妨旧栖鸦。杨花不来杨叶愁，江水昼夜随东流。  

【明妃曲】  
黄金不买画图中，从此春花闭汉宫。  
到得君王识倾国，无人主议罢和戎。  
蔡侍郎昂一首  

【送刘希尹同年】  
冥鸿得意且高骞，鸷鸟高飞正刺天。  
元祐党人沧海上，贞元朝士曙星前。  
烟花紫禁同游少，风月孤舟别梦牵。  
遥忆政成多暇日，郡斋还纪著书年。  
汪佥事应轸五首  

【鸠隐】  
鸣鸠拂其羽，四海皆阳春。  
秋风起鹈晙，蓬棘深藏身。  
时哉有显晦，微鸟灵于人。  
孰谓鸠性拙，而同凤与麟。  

【送舒国裳修撰调闽舶提举】  
庖祝有分守，而欲侵其厨。  
峨冠何如人，携我相与俱。  
微哉烹醢身，谁为蠲濯壶。  
芳臭自云荐，公尸色未愉。  
摄衣入庙门，匍匐投遐区。  
同愆不同谪，无乃矜庸愚。  
相期厉珪璋，临别重踟蹰。  

【题百雀图】  
百雀不如凤，胡为占琅玕。  
朋雏碎语不可听，六月搅动清风寒。  
我欲挟金弹，巧避千万端。  
徘徊恐落一枝翠，矫首待凤栖阑干。  

【望田家】  
数椽茅屋傍山开，横麓平檐雪满堆。  
耳畔春风还料峭，田家钱矰尚尘埃。  
鸡豚诧客穿篱入，牛马驯人际晚回。  
何事邻翁喧笑语，为储旧穀接新来。  

【书武阳驿】  
小驿春深屋半斜，东风开到刺桐花。  
夜来有梦难分别，半是长安半是家。  
汪京府循一首  

【明妃】  
将军杖钺妾和番，一样承恩出玉关。  
死战生留俱为国，敢将薄命怨红颜。  
李思恩汛二首  

【柳枝词】  
不唱春风杨柳词，繁华过眼已多时。  
于今杨柳非前比，无此繁华无此悲。  

【江上怀钓隐翁】  
向夕蝉鸣疏柳斜，烟光鸥外淡江沙。  
潮来月上无人钓，落尽西风白藕花。  
黄长乐瑜一首  

【昌华苑（南汉刘鋹建）】  
江水东流西日斜，刘郎綦迹尚天涯。  
昌华苑外裙腰草，玉液池边鼓吹蛙。  
隔垅牛羊闻牧笛，遥林灯火见渔家。  
当年翠辇曾游地，留与东风长稻花。  
黄侍郎衷一首  

【春思和峰湖】  
为战酣春止酒难，云林悬愧竹皮冠。  
鸠缘报雨动相聒，风欲开花澹不寒。  
月俸赢钱炊桂了，夜堂烧烛借梅看。  
枕屏莫卜劳劳梦，我是空门古懒残。  
陈副使叔绍一首  

【丹阳湖】  
积水涵太虚，一望何弥弥。  
风澜漾轻縠，霞光映文绮。  
遥山鸟外横，孤棹沙边舣。  
渔家夜语声，深在芦花里。  
李给事鸣鹤五首  

【杂兴】  
朱阳媚初夏，庭宇生闲情。  
幽禽奏新响，嘉木敷柔荣。  
余寒逗春服，浮阴妨昼晴。  
云颓山翠重，雨过林香清。  
独步还独坐，取适夫何营。  
兴至发高咏，澹然心自平。  

【秋思】  
烛暗夜已深，秋虫竞相语。  
惊风洒蕉叶，冷露散如雨。  
奈此留滞客，愁绪不可数。  
白发日以繁，青山渺何许。  

【山居（二首）】  
石洞幽回处，深林下鹿群。  
溪喧前夜雨，鸟语半山云。  
树暗闻岚气，岩明见溜文。  
藤花照潭水，风日共纷纷。  
石壁日初上，春山风乍晴。  
偶随黄犊出，闲傍绿溪行。  
幽鸟淡无语，落花如有声。  
回看飞瀑下，树杪白云生。  

【题画美人】  
一夜春风发，芳心不自持。  
侵晨携女伴，花下对弹棋。  
朱员外琉一首  

【舟晓】  
鸂鶒将雏护石根，莓苔缀缆杂衣痕。  
几椽茅屋生春色，无数桃花烧野村。  
祈岁乡傩箫鼓咽，坐风舟子笑歌喧。  
蓬窗兴剧谁怜汝，唤取青峰映绿尊。  
萧宗二首  

【香严寺诗（二首。岢岚州）】  
方丈香销客未眠，出城顿觉夜如年。  
乌啼霜落僧归院，云满空山月满天。  
乌啼霜落夜漫漫，风入疏棂客枕寒。  
戍鼓敲残鸡乱唱，半轩明月照栏干。  

## ●丁集第一  

高按察叔嗣一百一十一首  
《考功稿·自叙曰：“嘉靖三年，余由工部营缮主事调补吏部稽勋，已而再调考功，时三原今光禄卿马伯循为郎中，钧州今江西按察使张子鱼为员外郎，武城今国子祭酒王纯甫同为主事，海内方更化，学士大夫相与讲文艺之事翕然甚著，而三先生皆当时号大儒，余日闻所未知，翰墨间作。其后各以官迁替去，而余出为山西参政，盖一纪于今。余于时取往日所为诗读之，凡所作裁，如旦夕间尔。精神憋恍，因以太息。何则？余少窃不自度，思建功业垂不朽之誉，今已稍陵迟，上睹日月之易迈，下悼齿发之将衰。感古之豪士能自树名，坚莫逾金石矣，丰碑彝鼎，一旦化为砂砾，载绩史册，后至有未尝见其书者，名岂足言邪？且夫同室之人衔杯酒笑，语犹不能相信，而欲俟百世之后邪？年壮气盛，回思颇自笑。此身譬如落叶，随风东西，因时荣枯，草木何择焉。方其吐英擢秀，流诧谱牒，与贤士何异，何所加损哉？固知亦不足叹矣。时方徙居冀宁道，初秋朔，稍亡事，因次其语，载之篇首，观者知余怀所繇起云。”）  

【秋夜直省中】  
鹊绕瞻阶树，鸡栖入省台。  
蒙烟仙署合，悬月琐闱开。  
伏枕南天远，听笳北地哀。  
潘生应发变，司马倍肠回。  
为木同先伐，积薪异后来。  
无言秋夜永，申旦自徘徊。  

【再调考功作】  
引疾三上书，微愿不克谐。  
徙官复在兹，心迹一何乖。  
轩裳日待旦，阊阖凌云排。  
入属金马籍，出与群龙偕。  
积贱讵有基，履荣诚无阶。  
但惜平生节，逾久浸沉埋。  
既妨来者途，谁明去矣怀。  
鸟迷思故林，水落存旧涯。  
唯当寻素业，归卧守荆柴。  

【岁暮作】  
旦夕兹岁改，萧条旅思多。  
云物媚晴宇，气候属妍和。  
峥嵘新阳至，故景实蹉跎。  
感时岂不怀，二纪倏焉过。  
栖身惭择木，望道叹伐柯。  
如匏吾自系，匪玉孰为磨。  
有发日就长，心短独若何。  
但云毕夙志，唯力岂知他。  

【秋情】  
凉风吹庭树，萧然已暮秋。  
岁运空云往，客行胡久留。  
良时每易失，微志果难求。  
余光傥可积，但恐成山丘。  

【生日】  
年往望空除，时来循虚至。  
明两无留晷，吹万有逸气。  
我行淹一周，辰适再值。  
束发岁更七，算齿纪将二。  
少怀沧洲心，壮损青霞志。  
淮禽终异化，魏瓠始同弃。  
五游存予欢，三费亡吾忌。  
达生庶不疚，乘流随所寄。  

【古歌】  
荆和当路泣，良璞为谁明。  
茫然大楚国，白日失兼城。  
燕石十袭重，鱼目一笑轻。  
古来共感叹，今予益吞声。  

【病起偶题】  
空斋晨起坐，欢游罢不适。  
微雨东方来，阴霭倏终夕。  
久卧不知春，茫然怨行役。  
故园芳草色，惆怅今如积。  

【行至车骑关河南界尽处与亲知别】  
山河未可尽，行处与春长。  
驿路沙俱白，关门柳欲黄。  
亲知还自反，离别各相望。  
且缓征车发，中心恋故乡。  

【安肃县寺病居汉阳董玄亮见过时董奉使还阙】  
门前易水路，下马汉阳人。  
野寺天晴雪，他乡日暮春。  
相逢一尊酒，久别满衣尘。  
不惮王程急，应怜伏枕身。  

【寓居慈仁寺游览】  
终日仙宫掩，青松绕殿遮。  
到来长春草，行坐落天花。  
閤上王城尽，门前官路斜。  
微身随处是，何敢叹无家。  

【与王庸之饮】  
旅舍背都门，春风酒一尊。  
坐看芳草路，回忆故山村。  
为客谁称意，逢人未敢言。  
留君须醉倒，无奈日黄昏。  

【归自萧氏园作】  
到来日已暮，归去恋柴门。  
空自山当舍，其如酒满尊。  
心知柳叶长，愁见桃花繁。  
立马一回首，令人思故园。  

【毗卢閤上同伍畴中诸公西望】  
客来常一上，对此西山平。  
向夕檐楹立，凭空閤道行。  
杨花飞暮野，雨色动春城。  
却恋同携手，都忘羁旅情。  

【寒食日毗卢閤上寄茂钦】  
高楼晴出帝城南，杨柳千家夜雨含。  
欲换春衣惊客久，况逢寒食思谁堪。  
门前归路愁心绕，槛外群峰僻性耽。  
凭报故人应相笑，微身何事恋朝簪。  

【晚出都门登寺閤】  
柳叶桃花雨夜干，今年寒食在长安。  
淹留不为依双树，蹭蹬合应笑一官。  
行出都门常日暮，到来客舍已春阑。  
芳菲满眼心无奈，祇上毗卢閤上看。  

【送别家兄张掖门时谪开州】  
垂泣一相送，临途无限情。  
功名何物是，流落此心惊。  
梦里窥乡树，愁边滞帝城。  
终朝谁复语，犹去恋尘缨。  

【简子阳廷评】  
终日祇缘此，微官奈若何。  
世情堪叹息，身计任蹉跎。  
客鬓凉风早，乡心夜雨多。  
故交谁复在，无厌数来过。  

【被言后作】  
高材多负忧，洁身易招累。  
余生本顽疏，何取当年忌。  
守官郎署间，恒若临高坠。  
分过每自惊，名微久知愧。  
中岁反故丘，三载甘斥弃。  
秉操苟不坚，出处成二致。  
复此还京邑，长路果颠踬。  
赫赫明圣朝，贤俊骈足次。  
悬爵待天庭，但非通时器。  
人言敢谁尤，默默伤夙志。  

【简袁永之狱中】  
本同江海人，俱为轩冕误。  
子抱无妄忧，余有多言惧。  
昔来始青阳，今此已白露。  
岂乏速进阶，苟得非余慕。  
罪至欲何言，直以愚慵故。  
众女竞中闺，独退反成怒。  
追诵古时人，蒙冤谁能诉。  
皇心肯照微，与子齐归路。  

【送别永之】  
怜君方迁戍，况我婴愁疾。  
一别若流云，相从竟何日。  
生平托交游，弱冠弄篇帙。  
书愿藏名山，功期铭石室。  
安知事不就，跌宕情如一。  
已矣复谁陈，今亦反蓬荜。  

【送别德兆武选放归】  
燕郊秋已甚，木叶乱纷纷。  
失路还为客，他乡独送君。  
罢归时共惜，弃置古常闻。  
莫作空山卧，令人望白云。  

【送皇甫博士重补曲周】  
辞邑初耽寂，攻诗每晏居。  
贫家满坐客，闭户一床书。  
襆被情何忝，腰章意已疏。  
问君趋府处，高兴复何如。  

【中秋同栗梦吉饮】  
罢酒俱不乐，开帘望北轩。  
寒星出户少，秋露坠衣繁。  
散步怜新咏，平居想故园。  
空庭今夜月，客思岂堪言。  

【送管平田先生颁封秦府归省】  
五等周分国，三王汉世家。  
日闻敦帝族，时见遣皇华。  
剪土仍鹑首，疏邦自犬牙。  
秦关通使节，灞水渡征车。  
过邑恩难屡，堂登礼更嘉。  
何如北山客，行役动长嗟。  

【送大宗伯介溪公南都十二韵】  
露板承欢渥，天书拜宠灵。  
春官典邦礼，风后佐王庭。  
出入登三事，遭逢起一经。  
持衡人莫眩，讲殿帝亲听。  
妙思黄华句，雄篇绣补铭。  
龙文生赤汗，鸾翮奋青冥。  
暂枉神都远，同追祖帐停。  
二京分化理，八座备仪形。  
仙棹花催发，官途柳为青。  
微生荷剪拂，孤迹困飘零。  
空谢伸眉日，多愁短发星。  
公还众所祝，强饭念朝廷。  

【岁暮答许武部廷议怀归】  
掩閤日愁晚，他乡岁已深。  
未能逃世网，岂是恋朝簪。  
以我不如意，怜君同此心。  
故园春事及，归路傥相寻。  

【再移居】  
僦居屡傍禁垣西，曲巷重渠路转迷。  
万事无能心尽懒，一官何补首常低。  
行冲落日时驱马，起伺朝天每听鸡。  
跼迹自伤非宦业，纶竿终有故山溪。  

【送抑之侍御谪兴国】  
别离无奈客心烦，直道南迁荷主恩。  
临路加餐好自爱，平居握手更何言。  
连山楚雨迷官舍，隔县乡音认故园。  
君到江州定回首，同游霄汉几人存。  

【至日省中】  
惯逐官僚后，欣逢郊礼嘉。  
蒙恩赐冬假，拜手庆年华。  
暂亦休朝马，闲唯待暮鸦。  
人言郎署好，毕竟未如家。  

【斋居偶题】  
自免知何病，重来尚此身。  
愁多长畏客，官拙竟随人。  
日销空庭印，风添满儿尘。  
山田薄亦好，不去岂关贫。  

【壬辰生子】  
客贺当长至，渠生履岁和。  
更衣起自庆，醉酒坐同歌。  
身世浮沉甚，田园芜秽多。  
吾今只若此，知尔复如何。  

【春夕同李考功道旧】  
下马春庭夕，明灯夜雨深。  
人多新岁感，日有故园心。  
磨灭名题柱，凄凉卖赋金。  
十年同省旧，谁念各如今。  

【送陈永和钧改官之真定学曩府君教处】  
厌事尝疑抛县印，之官又见向儒宫。  
城临沱水新桥在，路绕恒山旧驿通。  
乍到士人应认姓，试询父客几成翁。  
经中更废蓼莪讲，坐处青毡恨颇同。  

【初去都夜】  
泛舟当日落，解佩及春归。  
病比相如是，情方叔夜非。  
暖云蒸海气，残月吐洲晖。  
今夕孤怀客，谁云伴少微。  
（《读书园稿·自叙曰：“《老子有言：‘知我者希则我贵。’夫人不期于世之知，而何较贵贱邪？余素弗攻于辞，戊子以吏部郎中谢病归于家，开封当郡县孔道，应接称烦，余于是徙之城东田中，依旧庐稍葺治以居。家贫，遂力农事，月裁三四至城而已。当是时，李空同先生方盛，邑子之属出其门，撰为文辞，模放古人，若宋苏轼、唐韩愈薄不为也。余私心不能无慨慕，时时窃撰一二篇。庚寅岁，所著独多。逾年，余既上京师，斯事乃罢。夫本非所长，而强力慕之，度必取袴于众，然其篇笥中。甲午，余分守冀南，将按县。晚出文水、方初冬，新雨已，车行村虚，景色如故园，余恍然太息。其夕宿汾州，烧烛披取笥中诗，事历历在目，低回久之，夜不能寐，非特感于诗也。曩者不能取容，故退而耕于野，丘园之乐，使人忘老。而余不自持，复日苟焉干禄，淟于今，犯诗人胡颜之诟，其知于人也盖希矣。然则余岂贵邪？老子之言明其玩世也已。”）  

【始至读书园】  
疲薾违时好，归来践夙欢。  
田园深自托，朋旧肯相宽。  
挂壁寻耕耒，刈林选钓竿。  
亦知身寂寞，长冀赏心观。  

【元日同谷子延赋】  
雄都盛宾客，车马争驰骛。  
芳辰启初年，宴饮多所务。  
不知灌园身，何为迷方误。  
郊馆抗空壑，山扉启峻路。  
良朋平生欢，就我今朝步。  
城因并舍登，径为穿林度。  
微阴原上明，片日云中露。  
青霞照深池，白雪停幽树。  
共贪岁欲新，不厌日旋暮。  
农田方在兹，君岂数能顾。  

【子脩侍御见过时谢病】  
郊扉临巨壑，野日照晴空。  
柳色春衣上，波光晓镜中。  
当轩留驷马，出户倚双童。  
欲问朝簪懒，人今卧病同。  

【酬蔚士量见过】  
勿以归来早，其如疾病何。  
朝朝故园里，寂寂古城阿。  
自入深林牧，闲当大道歌。  
知非蒋生径，求仲尔来过。  

【移树道上】  
春园就芜秽，杂树生蒙密。  
不知雨露功，长养何多术。  
娑婆使人怜，斩伐终余恤。  
乘时聊徙植，于以托吾室。  
交生两相当，列映直如一。  
转令门巷新，遂放鸡豚出。  
修修原上风，团团村边日。  
纷吾本蹇劣，兼尔抱忧疾。  
敢学成都桑，而谋荆州橘。  
愿及垂阴成，初志傥此毕。  

【寄亳州薛考功】  
少年不识字，持戟仕金门。  
万事蹉跎岂自料，一官憔悴与谁言。  
上书昨日辞天子，还从阙下归田里。  
束缚始自重为人，激昂尚欲酬知己。  
不悟名轻世果然，翻嫌计晚身如此。  
便尔深林学遁栖，家贫那免伏耕犁。  
腰镰暮向夷门北，倚仗朝过莘野西。  
伐木手营一茅宇，披榛力灌几药畦。  
箧中笔砚无时把，肘后诗书坐懒题。  
往往顽痴众所疑，悠悠端合困明时。  
闻君解语五千字，宅畔仙窟定所知。  
此日低头应笑我，平时开口却为谁？  

【晚步】  
出门还自笑，复此欲谁亲。  
惆怅村头树，归来路口人。  
风声兼乱叶，日气抱游尘。  
岂不躬耕苦，东看是有莘。  

【观游人】  
大道通游游，倾邑出车马。  
玉管移高堂，金鞭临旷野。  
尽踏芳草中，时歌花树下。  
浩荡春思盈，留连莫愁写。  
回看岩石间，憔悴躬耕者。  

【寄忆茂钦员外】  
闲居已可欢，况复乘嘉月。  
山莺日自鸣，园树皆争发。  
出从草际归，行傍村头歇。  
临流或嗽齿，倚仗乃散发。  
此时正忆汝，振珮趋丹阙。  

【霍开府载酒见过】  
列坐青郊映，容门画戟雄。  
晴原猎骑外，春草舞筵中。  
玉珮邀皆至，金尊狎与同。  
无将灌园意，错讶楚三公。  

【少年行】  
死士结剑客，生年藏博徒。  
里中夷门监，墙外酒家胡。  
有时事府主，无使击匈奴。  
虎颈一侯印，猿臂两雕弧。  
誓使名王侍，羞闻边吏诛。  
长驱随汗马，转斗出飞狐。  
蒲类遂破灭，莎居不支吾。  
甲第起北阙，蛮邸开东都。  
岂学骠姚将，椒房仗子夫。  

【春日行】  
大堤花欲然，芳郊草不歇。  
冶服谁家子，良辰争驰突。  
宝剑本侯家，金鞭自侠窟。  
共矜百金装，相夸千里骨。  
云散欢未终，月明还城阙。  
朱门徒御稀，青楼歌管发。  
倡女尽朱唇，贵主俱鬒发。  
衣向车中更，烛从坐上没。  
谁论墙东生，白面羞干谒。  

【与客游宋戴楼城门九老泉上】  
草郤相携处，田家水郭间。  
林风动衣带，泉色照容颜。  
软草留堪坐，芳花折与还。  
春城一散罢，车马更难攀。  

【答谷司仆见问】  
幸自返中园，非关逃微禄。  
方因疾病余，黾勉供樵牧。  
春至东郭田，夏来北林木。  
时从远原上，日纵平郊目。  
野老逢与言，道书间能读。  
何为共世人，无事相追逐。  
劳君问出处，日暮掩茅屋。  

【与客集和氏园】  
惟君游每接，自余居多暇。  
留连上客筵，款曲中园驾。  
赋诗芳泉侧，举爵茂阴下。  
放心安知忧，携手不能罢。  
日气淡将夕，云影垂方夏。  
为农信可欢，世自薄躬稼。  

【晓还城休左氏庄】  
与君枕堤口，共结东城庐。  
日出苍林背，回看十里馀。  
柴门通大道，村巷隔平墟。  
主人心无事，见客头未梳。  
累言惟农务，一饭但园蔬。  
方当数来往，肯为容篮舆。  

【得张子家书】  
晚日照余晴，荒亭暗复明。  
归云度深树，飞雨过高城。  
蹇劣惭当代，栖迟笑此生。  
空持一书札，长叹故人情。  

【东原晚望答李鸿渐】  
东原晚望草烟齐，久卧无心出路迷。  
闲立秋风看木落，独行斜日听乌啼。  
一官已谢於陵后，百亩才开莘野西。  
此地故人应念我，逢人昨有数行题。  

【初秋谷司仆杏山别业】  
田庐元自接，谈笑竟相从。  
是日当农暇，秋风动客容。  
开尊临积水，解带挂常松。  
欲去城东陌，留连听暮钟。  

【逢李淮安】  
怅别各千里，忽逢指寸心。  
明镫不自意，故国乃相寻。  
寒馆鸣秋雨，高城结暮阴。  
胡为畴昔愿，江海尚如今。  

【扬州门主人】  
空林一叶落，茅屋几家秋。  
对酒凉风至，开帘古树幽。  
相看还自笑，欲去为谁留。  
正此夷门下，休猜姓是侯。  

【雨后有怀子延】  
骤雨新秋晚，微晴墟落间。  
悠然抱藜杖，率尔倚柴关。  
空壑才容水，流云故满山。  
遥知城市里，应羡此身闲。  

【和汝南见过】  
晚日留仙辔，凉风劝客尊。  
偶然击筑伴，依旧抱关门。  
树落千重叶，蓬吹万里根。  
病身一如此，谁念在孤村。  

【东壁偶题】  
皂帽辽东客，青门汉代瓜。  
宁知汴水上，更有野人家。  
巾服临秋换，壶觞自远赊。  
闲身与逸兴，并向物情夸。  

【九日登城楼宋故都门】  
佳节倚秋城，朋曹晚相逐。  
窃怜坎廪心，暂寓登临目。  
日落故乡杯，霜寒游子服。  
百里览山河，千年看陵谷。  
生欣盛时康，追叹亡王促。  
帝功颓九五，霸气消百六。  
犹能识宫观，但见登樵牧。  
纵酒在高楼，悲歌对乔木。  
身同司马病，怀异步兵哭。  
举头望长天，万里来鸿鹄。  
默寻阶除降，独去归茅屋。  

【友人设饮病不赴】  
荒村犹病卧，空愧故交深。  
复有高堂宴，无如伏枕心。  
寒郊悬日影，平楚带秋阴。  
向夕东城望，宁知伫立吟。  

【送别萧司勋】  
柴门夜语罢，惆怅出前林。  
晓日孤村映，秋风落木深。  
别来生白发，归去换思心。  
还复茅檐下，朝朝鸟雀吟。  

【偶题】  
久为南亩客，况此北窗时。  
翻笑陶元亮，应多归去辞。  
凉风昨夜起，残雨夕阳移。  
坐卧身无事，茫然生远思。  

【晓起】  
惆怅空堂晓，萧条秋气阴。  
悬窗对疏雨，落叶满重林。  
长往怀仙事，端居养道心。  
谁知岁复晚，高志莫能寻。  

【晓出前林】  
理栉听鸣禽，搴帷望朝旭。  
快然登前林，烟芳纷满瞩。  
秋晴带余阴，夜雨生新绿。  
道胜绝纷华，情惬关幽独。  
在天羡白云，凌风慕黄鹄。  
赏心久已违，感此劳中曲。  

【夏夜同袁德延骑出宿村家】  
景落息炎氛，轻策稍相试。  
微风送林木，皓月临平地。  
路远忘前期，情惬随所至。  
田父止我宿，茅屋劝客醉。  
起步叩天空，仰对明星次。  
一贪鸡黍筵，三叹前贤意。  
轩冕愁束缚，江海伤憔悴。  
且愿为老农，敢谓辞高位。  
明发返故墟，努力看身事。  

【酬左舜齐林中冬夕见寄之作（二首）】  
霜叶落渐空，暝鸟飞俱罢。  
出门岁已阑，倚树人方暇。  
映月眺烟郊，了自见茅舍。  
下有饭牛朋，商歌满初夜。  
携手自京都，归心乃畴昔。  
岂不恋明恩，久持金门戟。  
今日故园身，残岁空堂夕。  
含情亦何言，尘耒挂东壁。  

【晚出曹门北道】  
晚日郊关迥，寒冬筋骨劳。  
不知临旷野，何事走平皋。  
斜路孤村引，空园乱木高。  
岁阑今去卧，谁认在蓬蒿。  

【西园再酬谷子延】  
茅屋还相见，冬郊那可闻。  
荒城连冻浦，落照与寒云。  
远树行时倚，归途到处分。  
留君终日语，犹自日思君。  

【谷司仆田黄门诸公见过】  
山林高士驾，鸡黍野人心。  
不避家贫馔，难忘岁暮寻。  
寒城云际拥，晴树雪中深。  
谁念平生意，幽栖独至今。  

【次韵田水南见过之作】  
夜雪连穷巷，朝来片日晖。  
故人停驷马，问我掩双扉。  
自出知谁是，相看能尔稀。  
家僮酿酒熟，猎伴射禽归。  
草具成宾馔，木绵对客衣。  
岁寒心不浅，日暮意难违。  
客兴催花发，农功候鸟飞。  
期君前浦泮，预指钓鱼矶。  
晋阳稿  
（《自叙曰：“嘉靖癸巳，余始出为山西参政。春去都，繇漕河溯汳归，上苏门山，以其秋杪乃履官。属岁饥，奉役往来辽、沁、汾、潞之间，无宁日。逾年冬，朝京师。其明年归，复自汳入晋，轨辙所临殆遍焉，亡不再至者。复逾年，乃转为湖广按察使，可谓久矣。余本农夫，每造山田林壑，蓄志所感，慨然太息，归心萌作，发为篇咏。又多戎马边陲之警，其诗率著于驿壁，吏从旁书之，都为一卷，略无去取，观之可以考岁月动定所繇。自余之出，友朋亡省记余在山西者，纵记之，岂复知其劳且久者乎？虽余亦且忘其久，何则？居间亡事，优游暇豫，则视日舒长，今卒卒簿书，朝也疲于应事，夕则偃卧于室，扰扰不知梦所之，少暇不过玩日自解，如此而岂复知时久速耶？夫吾且忘我，而又谁之求。取观所作篇，恍不自忆。虽然，苟书是以视同游，庶尝有省记余者。诗凡九十首。是岁丁酉仲夏望日。”）  

【归途大名晚行】  
客心冀早安，川涂争晚涉。  
水宿阻风湍，宵行问舟楫。  
时见远村明，月出荒城堞。  
良时余幸遭，青琐官常摄。  
已多绛灌毁，而无金张业。  
来往路将疲，出入心独怯。  
夜梦守旧闾，劳怀先已惬。  

【至苏门山】  
空山暑气少，临水夏云多。  
照影人将老，愁心在夕波。  

【权店晚行】  
孤城吹角罢黄昏，归马萧萧向驿门。  
衰柳更添霜后色，残流初耗雨余痕。  
求田未果青山愿，出守仍衔紫禁恩。  
转入乱峰行不进，投身空馆寂无言。  

【十一月朔孝义道】  
山城风物岁将阑，行县初因问俗安。  
授历漫惊违一载，趋朝尚记逐千官。  
烟钟动阙天微曙，火树熏庭夜不寒。  
久忝恩私今始悟，簿书催急驿程难。  

【文水县驿壁读王司仆德徵诗因和其韵】  
长涂无骥足，短发有渔舟。  
感叹如同日，羁牵自去秋。  
寒灯知客意，鸣柝乱人愁。  
屏上山川记，何因认汴州。  

【交城县壁】  
汲黯匡君意，颜延出守情。  
凭高无处语，寒日下孤城。  

【至日晋府拜朝同曹仲礼】  
王庭肃穆映朝晖，圭景才长暖力微。  
此日预沾新岁酒，同时应认旧朝衣。  
暂开宫殿陪仙仗，端望云霄拜帝闱。  
不到边城时作吏，向来恩遇未知稀。  

【灵石山行】  
长路天俱远，高山日易昏。  
强余疲马意，垂首恋君恩。  

【再次权店】  
摄官强四月，被役乃三来。  
把炬寻山路，传餐就水隈。  
忧荒早头白，忍事竟心灰。  
客姓途人记，官程驿吏催。  
梁园即此路，何恋不南回。  

【褫亭闻边事用壁间李川甫韵川甫大梁人】  
北来烽火震边州，春兴无聊客鬓秋。  
得丧此身真是马，姓名与世任为牛。  
晴天乱雪吹空壑，落日黄云暗道周。  
但有乡心随处似，题诗人满驿前楼。  

【奉酬姜侍御见赠之韵】  
探奇曾禹穴，能赋岂天台。  
长自羞知己，徒言谢上材。  
忧加年近老，名在毁重来。  
欲去犹增恋，归心寄草莱。  

【寒食定兴雪中】  
二月莺花少，千家雨雪霏。  
可怜值寒食，犹未换春衣。  
积水生空雾，高城背落晖。  
忍看杨柳色，从此去王畿。  

【定州道】  
夹岸新杨映广津，客行无绪独愁人。  
故园亦有千头树，二月中旬汳水滨。  

【再次真定城别陈秉中时自京西还】  
经途雨雪涉冬春，仓卒重过奈此身。  
客舍留人酒瓮熟，官桥系马柳枝新。  
河山半折北来路，烽火全惊西望尘。  
别去定知头白尽，边隅谁念一征轮。  

【星轺驿雨中别林八南还】  
驿外阴云合，窗中宿雨含。  
深岩龙自斗，险路马能谙。  
短发星星甚，长愁日日堪。  
休将南望泪，归傍二亲谈。  

【避雨五巉山】  
鸣雨断还续，连山下复高。  
疏慵元自惯，登顿为谁劳。  
问馆投身促，防崖著足牢。  
客程怜若此，终念反林皋。  

【再过紫岩寺】  
受事方从北，持车还向西。  
青林含日影，赤坂造天倪。  
宦味同鸡肋，官程任马蹄。  
苍崖摩遍认，随岁几行题。  

【太安阻雨有怀都下诸友】  
苍苍云木变川原，黯黯客愁独掩门。  
卧听远舂白日静，起看阴壁绿苔繁。  
官名薄劣惭新侣，郎署迟回念旧恩。  
强欲题诗报同舍，便应投劾去乡园。  

【雨后柏井同方体易】  
疏馆余晴片日晖，阴移高树晚凉微。  
自窥水槛人将老，转念山扉客未归。  
天畔绿虹临户映，风回白雨过村稀。  
荒庭一醉拚君共，呼取村醪兴莫违。  

【宿八角】  
严更金柝起，杪岁玉关寒。  
行侣时相问，边城进更难。  
归心惟日夜，客鬓已星残。  
仰悟中林羽，投枝亦未安。  

【晚趋忻口】  
云峰聊极目，立马独愁心。  
岂直关山远，其如雨雪深。  
笳声先入夜，边气迥生阴。  
畴昔长征意，蹉跎力不禁。  

【仲春山行】  
春事殆过半，客行殊未闲。  
流云开白日，微雨点青山。  
身世本迟钝，林皋当早还。  
烟郊草色长，感此奈愁颜。  

【三月二日交城大雪】  
建辰开此月，上巳预今朝。  
柳絮寒应未，雪花晚故飘。  
轻盈对山榭，点缀爱芳条。  
若伴边愁客，经春总不消。  

【南关晚行】  
笳声入晚不堪闻，驿路山腰向此分。  
洞壑空濛秋雨雪，岩崖突兀石生云。  
愁心胡马方频入，寓目冥鸿定几群。  
归兴转从今日尽，将因沙塞著微勋。  

【沁州张源铺】  
去国三年意，还家此日心。  
天寒客路永，日暮众山深。  
沙塞人偏老，风霜马不禁。  
如何更万里，投迹楚江阴。  
入楚稿  

【量移湖南用文谷韵】  
岁暮边隅客，归来见此身。  
马蹄穿欲尽，虎穴到为邻。  
漳水经涂旧，湘潭去路新。  
我生岂断梗，逐处任飘沦。  

【阳曲湾作二首】  
闲庭芳草日分长，疏雨高槐夏转凉。  
一片乡心千里目，青山无数晚苍苍。  
胡天杳杳夏吹风，凉雨濛濛夜已空。  
梦入梁园樵采路，觉来身在戍楼中。  

【襄县城东即事】  
春晴汝岸曲，夜雨襄祠东。  
日出冥濛雾，天垂断续虹。  
关梁临水闭，驰道与山通。  
旦夕龙舆度，千城望幸中。  

【吕潭境】  
连山望不极，况复楚云长。  
万树含春色，孤村带夕阳。  
解鞍当古戍，投袂及空堂。  
去国日方远，怀君意敢忘。  

【汉江春日】  
汉皋微雨点人衣，江路南冲雁北归。  
寓目不堪愁远涉，投身方自愧高飞。  
缆牵蘅杜多春气，船泊云霞变夕晖。  
未许笠蓑同楚父，来逃荣禄守渔矶。  
轶稿  

【东郊雨中柬士量】  
闲居甘绝迹，疏雨对芳原。  
念欲开青眼，谁还共绿尊。  
林烟旁舍午，野色远村昏。  
自笑平生意，无人空闭门。  

【秋郊雨后】  
空阔容秋望，虚徐步晚曛。  
夷门新夜雨，太室半晴云。  
犊放前王地，身野闲客群。  
鸟来幽兴惬，谁语遣相闻。  

【题东门壁】  
试走夷门道，徘徊念此身。  
抱关空有客，虚左竟何人。  

【驾出】  
帝出南郊日，言观黄屋尊。  
选神役风伯，徙乐具《云门。  
驰道青阳丽，斋宫紫气屯。  
九朝祠礼秘，归待从臣论。  

【赴晋渡黄河】  
王程不可缓，去此故园难。  
晚日临晴渚，秋风动早寒。  
山田十亩废，蓬鬓几丝残。  
顾影真成笑，驰驱为一官。  

【夏日雨后步至白石冈冈人争迎致知余卧前村姓名】  
落日长原独客行，郊园暑歇正新晴。  
林悬宿雨千村似，禾入凉飙四野平。  
尊酒笑从田父饮，柴门静识古人情。  
翻愁人拟陶元亮，前径初无五柳名。  

【秋夕忆兄】  
一树秋风落渐多，高天窥鸟莫双过。  
欲将远字愁难送，正把新诗闷自歌。  
云外楚山移使节，雨中梁苑对耕蓑。  
柴门此日谁怜病，情极湘江万里波。  

【星轺驿】  
万山诘曲此孤亭，远客西行暂所经。  
生事不堪头早白，世情无赖眼常青。  
深林落日凭轩望，乱叶吟风隔坐听。  
寄谢蔚罗当日者，高飞今已入冥冥。  

【宿香山僧房】  
遽愁春草歇，驱马春山中。  
夜宿香深处，闲谭梦复同。  
风生近谷满，月照前湖空。  
明日西行去，回望此寺东。  
陈副使束二十五首  
神龙逝不返，永永沦赤山。  
九阴黯莫测，扬辉久矣难。  
靦瑜驰十贵，十贵谁不然。  
魏父床夜光，咄咄起忧患。  
楚王非贱货，和氏坐摧残。  
时议重瓴甋，焉用夸玙璠。  
怀壁已贾罪，况复滋琢刊。  
孚采乃憎命，明温以烦冤。  
传语后世人，宝器无为宣。  

【铜雀妓二首】  
疑陵那可望，催泪复催妍。  
飞花销脸靥，拜月笑眉钿。  
衔令死犹爱，缄情生自怜。  
无因凭李少，为幻入君前。  
铜羽溯秋风，金缕夜帐空。  
舞鸾君讵见，调凤妾犹工。  
泪竹愁难灭，采菱歌易穷。  
翻怜秦帝宠，骊下许相同。  

【和王员外首夏游南内】  
皇家秘苑自逶迤，标境烟霄迥蔽亏。  
缛翠千重萦杂树，轻丝百丈恋交枝。  
当轩支石天浔取，绕径琼花月宇移。  
不羡汾阳风景丽，为观今日长卿词。  

【高阳行二首】  
高阳年少事横行，重侠由来不重生。  
夺得雕刀摇雪色，骑将飞马蹙风声。  
北风吹陇簸黄沙，纵博千场日未斜。  
白剑杀人丹剑舞，笑歌踏入酒姬家。  

【返赵怀唐一学何体】  
萧疏秋欲晚，辛苦客情违。  
龙分双剑远，雁阻一行归。  
月色明疑见，风期邈难依。  
霜交白野合，露罢青林稀。  
羁候朝朝别，寒云处处飞。  
兹时轸远念，忆尔倦游非。  

【咏神乐观梅花】  
素质舒玄圃，清芬袅碧纱。  
自将幽独意，不逐艳阳华。  
避暖迟开叶，凌寒早著花。  
瓣轻飘易堕，枝曲影从斜。  
杂雪明春砌，随风入暮笳。  
何须飞宝靥，长此奉仙家。  

【春郊晚行】  
迟日出郊圻，悠然尘事稀。  
野阴堪结盖，沟水欲流衣。  
侠客探丸返，佳人抱瑟归。  
喧喧四邻夕，徙倚向斜晖。  

【夕霁对月有怀唐一编修】  
终日滞飞濛，三径绝来枉。  
檐溜一以捐，族云渐回荡。  
长飚缬河出，月华依波上。  
微微辨林柯，稍稍晰尘鞅。  
槿委犹余泫，萱开更映幌。  
草萤掠明流，土虫疑昼响。  
命酒陶清虚，解襟纳新爽。  
怀人邈不御，乐来何由赏。  
沈思永终夕，景同神宜往。  

【都下秋雨夜饮王子长宅】  
阔别时何屡，蹉跎鬓已侵。  
还朝明主赐，卜夜故人心。  
凉雨杯初覆，空堂漏欲沉。  
安知非梦寐，相对帝城阴。  

【赋得上林雁赠吏部王郎中谪毗陵】  
八月凉风动双阙，嗷嗷旅雁云中发。  
遐飞远响激清音，刷羽振衣度上林。  
天边结字行难乱，风里传书力不任。  
讵意上林重毛色，抱奇区区不察识。  
凌寒不借一枝栖，能鸣转被单丝弋。  
逸志由来耻稻粱，归飞耿耿背金塘。  
水咽惊声疑箭落，月明避影怯弓伤。  
遥遥关路长辛苦，萧条为向南中土。  
地阔山空不畏人，沙明水暖聊鸣舞。  
少年才客有王君，把袂愁为失意分。  
南去祇应闻雁叫，临风好是泣离群。  

【禁中对雪】  
禁里霏霙朔气饶，萦风飘度蓟门遥。  
初翻金马疑飞絮，渐集铜龙似薄绡。  
百子银题全合色，万年花发半封条。  
悬闻睿诏赓黄竹，伫待东曹染赤毫。  

【送唐子朝长陵】  
周王东定日，虞后北巡年。  
虎旅阴山转，龙舟夜壑迁。  
珠丘开白坏，琳殿甗玄泉。  
示俭裁流水，崇威迥跨边。  
云中分地脉，斗极应星躔。  
弓堕天难陟，冠游月尚还。  
光灵六圣扈，警跸八神传。  
南至恭明祀，东曹简上贤。  
瞻依徒欲赠，凄恻未能宣。  

【送李郎中谪守吴兴兼简毗陵王别驾予与李邦良王道思同饮获罪二君相继谴谪而予块然独居京师情见乎词】  
投辖本适意，何言吏道侵。  
谪承明主惠，别感故交心。  
垂耳君如骥，同翰我异禽。  
毗陵如问讯，道有《式微吟。  

【赠汪御史山居】  
小山卜筑背孤城，大隐青春早谢名。  
门长绿萝时挂麈，溪分流水几投缨。  
霜前鸟去收遗果，雨后鸱肥拾野羹。  
寂历山亭无一事，时从羽客话长生。  

【春日渡汉阳】  
春风澹微雨，了了见前川。  
背水千家闭，连山百雉悬。  
莺啼江上树，人散渡头烟。  
此日乘流者，羁思殊未捐。  

【楚门春兴】  
帝在青阳念八区，传闻东豫及春初。  
莺花二月迎缇骑，龙检千年望翠旟。  
衡阳刺史新除道，济北藩王已上书。  
留滞周南知不恨，将因一得奉宸车。  

【过武溪杨隐君草堂】  
清溪幽隐处，白首性情闲。  
鹤起开松径，风归闭竹关。  
道书堆几上，耕耒挂床间。  
坐悟忘言理，令人不解还。  

【入闽】  
海国深秋别，山关入望穷。  
人家青壁里，鸟道绿萝中。  
地暖收蒟叶，天寒折桂丛。  
岚蒸晴亦雨，瀑落静还风。  
灵药繙经识，讹言待驿通。  
问耕留野老，赋食与山童。  
直是忘机甚，非将大隐同。  

【石滩】  
石劣不受凿，水归时碍行。  
却令无竞性，翻作不平鸣。  
逆折声犹壮，崩腾色自明。  
我行殊昧险，于此独婴情。  

【病中张大见过】  
拙疾宁为理，幽闲幸避喧。  
解巾看吏傲，罢牍听禽言。  
雾委花余泫，风归叶暗翻。  
园林迟日意，一与故交敦。  

【过吴维新隐居】  
委巷疏尘宇，空斋问隐沦。  
应门两童子，拄杖一闲身。  
下马见深意，焚鱼知久贫。  
相看祇有笑，握手更何陈。  

【泗鼎行赠戴水部】  
君不见周德中衰天命变，彝器飘零散区县。郏瀼之鼎淮泗流，一没千祀无人收。秦皇得国心泰侈，虎视雄图志未已。已访仙源并海沂，还望瑶光浮泗水。畚锸喧传从百官，羽骑连延照千里。五夜斋供亲祭祠，万力咆勃鼎不起。始知铸作通神明，入川尚自辟妖精。彼昏劳劳安可得，精灵变化固难测。没处空余碧水流，蒸时无复黄云色。古来神物俟明君，今上迎祥日伫闻。京洛芝茎日烂熳，彭城鼎气想氛氲。法驾新传下淮右，待幸山川望来久。才官献瑞何代无，水伯呈祥理应有。治河使者试上书，为言伏鼎今何如。  

【同李御史徐副使登庐山道中作】  
维舟问水境，振策蹑奇峰。  
冥濛谢物外，孤秀绝区中。  
中峰连天自天直，石磴崎岖路不极。  
开凿空传帝后功，阴灵自识神仙域。  
探灵劳顿登，扪险损心情。  
苍崖忽转万仞仄，瀑水散落千岩声。  
岩深生夏寒，涧复埋昼雾。  
幽花不记新，断石偏宜故。  
时从树底践行云，还向云中辨来路。  
九派遥音渐细微，群峦下瞰如翔赴。  
别有青虹照碧川，香炉更在前峰前。  
凌风挥手招五老，烟霞却在衣衿间。  
玄窦青谿不可测，紫芝白术行当餐。  
髓出何时遇，丹成几日还。  
我生剩有高深意，结因况复逢初地。  
待问远公可卖山，换却春衫作归计。  
集外诗（一首）  

【望湖亭迟唐子】  
策策下危磴，风前立小亭。  
独游坐超越，属思临深冥。  
野色向人尽，一湖含晖明。  
云开知日处，其上峰遥轻。  
目送鸟渐远，嘹然遗我声。  
相感适无谓，于焉观物情。  
坐念所期子，影影尘中行。  
王参政慎中三十一首  

【送仪部二寅长充选送贵嫔使】  
春风澹荡江如绮，楼船一道通易水。  
近川花柳尽容华，为过佳人若桃李。  
节旄前路光辉拥，受诏采择复充送。  
合相当知偃月形，问祥应有怀日梦。  
君王正在柏梁台，欢进千年紫玉杯。  
太史占天先入奏，二星遥扈四星来。  

【松江莫生廷韩远来见访比归赋赠】  
文采翩翩正少年，机云以后仍生贤。  
已见驰声嵩洛下，却来吟眺楚江边。  
扁舟泊近西淮柳，客舍时沽南市酒。  
路果纷投骏马前，山衣寄换新莺后。  
风流绝世美何如？一片瑶枝出树初。  
画舫夜吟令客驻，练裙昼卧有人书。  
敝刺蒙茸怀袖里，入门相访眉间喜。  
非才远谢汉中郎，率尔为君行倒屣。  

【题画】  
绣壁崚嶒森怪立，虬松夭矫相攫执。  
修髯怒甲争奋跃，洒淅疑乘风雨入。  
茑萝蒙密昼长阴，云气淋漓晴亦湿。  
复涧兼藏嵌窦深，空林恍听涛声急。  
在谷幽人不可招，白日此中容易匿。  

【题孙宫允园亭用马司业韵二首】  
敞阁偏临壑，幽林复带波。  
叶繁栖凤竹，蔓结偃虬萝。  
吴树三春暗，江涛八月多。  
更怜垂钓处，凫鹜静烟蓑。  
避地歌招隐，耽幽此卜居。  
词华二陆后，形胜六朝余。  
山鬼窥青管，江妃扈赤书。  
悠然东壁下，宛挂两银鱼。  

【柳湖亭宴游】  
亭子水中洲，兰桨美载浮。  
鸥翻当吹笛，鱼跳近垂钩。  
折藕怜丝细，探莼爱乳流。  
更言明月好，中夜尚淹留。  

【春日永宁寺山亭顾中丞招游】  
烟晓雨初晞，亭皋春日辉。  
相从穷宴赏，一倍惜芳菲。  
柔草才胜藉，新条恰挂衣。  
谢公方爱客，日暮不言归。  

【南康公署十五夜月】  
迢迢三五夜，江郡影星河。  
积水生凉气，空斋兴晤歌。  
心微千念寂，室浅一灯多。  
不酌盈樽酒，其如月出何。  

【宿湖中】  
苍茫烟景晦，舟楫自如家。  
宿处随鸥鸟，秋初惜月华。  
遥心连浦雁，归萝滞江花。  
为客谁知者，疏灯水一涯。  

【刘函山田庄宴集同顾雍里】  
向晚西郊密，翛然野外秋。  
土膏含雨润，山气带烟流。  
故道牛羊反，前林鸟雀投。  
犹言明月好，其奈促鸣驺。  

【晚行赵家围】  
川广片帆悬，轻霞欲暮天。  
蓼花明远岸，芦叶隐低田。  
风起青蘋上，云归白鸟前。  
元多山水意，对此自悠然。  

【题徐氏溪亭二首】  
高亭虚出水，结构若天成。  
波荡垂帘影，窗留过橹声。  
树低看岸远，风细觉潮平。  
自有芳洲杜，含滋日日生。  
浯水日悠悠，虚亭压水头。  
棹歌喧极浦，峰翠漾中流。  
每夜偏多月，长天只似秋。  
更添幽事并，系柳木兰舟。  

【题张封君南圃池亭】  
别业借恩光，台池草木香。  
玳梁栖燕子，锦石戏鸳鸯。  
荷密鱼难聚，花繁鸟易藏。  
如何堪比胜，金谷在河阳。  

【挽周迹山周以谏杖死】  
降魄兹乡返，精魂何所依。  
刍灵疑榜吏，幽域讶圜扉。  
白日终无照，青春更不归。  
天心垂涕泣，寒雨载途飞。  

【挽蔡司成夫人丁氏】  
偕老愿嗟违，兹辰遂并归。  
剑从泉底合，灯向地中辉。  
山雨沾容翣，江霞变阙衣。  
如云车马从，其奈昔时非。  

【送蔡东洛赴铨改官】  
寒气惊嘶马，离人起戒晨。  
清霜沾劲草，修坂灭流尘。  
为吏儒衣旧，谢官行李贫。  
长安留滞处，当路欲何因。  

【朔日昌平城登览】  
宿雨山城净晓晖，高楼凭眺思依依。  
仙人枕上云初散，白马关西雁自飞。  
古木寒鸦啼朔雾，荒隈晓日上征衣。  
天山直北谁传箭，目断秦兵未解围。  

【金山杂诗】  
康定陵前栖夜鸟，盘林郁郁锁松梧。  
总闻再造驱戎虏，不见千官拜鼎湖。  
内使司香开寝殿，祠臣常祀扫金铺。  
翠华缥渺空中度，绛节灵应群帝俱。  

【江上送毛太守入觐因寄旧游三山诸友】  
念别须臾已岁余，忽逢江上意何如。  
心悲不语伤时事，眼看双分畏简书。  
远水片帆天际没，晴窗古木岸边疏。  
故人相见倘相问，芳草闲门是谪居。  

【送郭世重出守南宁】  
郎宁荒绝不堪栖，游客思乡转路迷。  
千岭骤昏知瘴起，四时不断有猿啼。  
编氓半是居蛮峒，行路相言避毒溪。  
十载播迁仍置远，好凭鬼卜问南鸡。  

【移居】  
栖栖微禄岂谋身，扰扰移家学避人。  
高柳欲栽当外户，青山依旧借东邻。  
门无车马何须僻，窗映图书不为贫。  
籍系中朝心在野，谁知陆地有沉沦。  

【登江东城楼】  
花片飞飞柳色深，登楼一倍搅乡心。  
长堤烟草迷人去，远寺斜阳带磬沉。  
江水无风时起浪，春云不雨每成阴。  
踌躇满目谁相会，惆怅前林倦翼禽。  

【省中】  
古木阴多莺乱移，白云不去伴留司。  
侵阶草长闲终日，拂印尘深锁几时。  
散地非才容吏傲，低头寸禄令人悲。  
颇耽恬旷频欹枕，仆从翻嫌出省迟。  

【哭梁宅之】  
天道苍茫不可知，重泉寂寞所从谁。  
只余兰气芳华省，独有萤光识敝帷。  
无使求书忘旧草，何人脱剑赠枯枝？  
萧条落日闻邻笛，泪尽无由世上期。  

【寄钱洞泉以使事在岭南】  
愬轩更为远游轻，原隰光华阻使程。  
莫遣衣当犀瘴减，遥知句向蜃楼成。  
闲探仙籍朱明洞，吊访图经赵尉城。  
共说交南多宝玉，饮冰心誊自孤清。  

【紫骝马】  
朱汗四垂碧玉蹄，缰丝陡勒不胜嘶。  
长安陌上催花雨，万树红英踏作泥。  

【蓟门行】  
置酒军中舞又歌，雪花偏向蓟门多。  
醉来欲取平胡印，报道天骄已请和。  

【凉州词】  
莽莽平沙雁不飞，马头谁复寄征衣。  
欲看春色惟凭柳，柳叶初青春已归。  

【沧洲道中寄蔡道卿】  
泠泠风举碧罗裳，一曲焦桐月在床。  
寂历寒波兼坠叶，不知何处是潇湘。  

【苕溪舟上怀蔡可泉】  
岸花夹水备芳鲜，愁思看时倍惨然。  
几欲将愁寄流水，苕溪又不到桐川。  
唐佥都顺之六十首  

【寄周中丞备御关口】  
牙旗高建白羊东，鼓角殷殷瀚海空。  
雪后锦裘行塞外，月明清啸满楼中。  
幕南五部思归义，蓟北诸军尽立功。  
燕颔书生人共羡，一朝投笔去平戎。  

【张相公寿诗】  
帷中运策九州清，共说留侯在汉京。  
赐第近连平乐观，入朝初给羽林兵。  
儒生东阁承颜色，酋长西蕃识姓名。  
却望上台多气象，年年长傍紫宸明。  

【奉命分祀孔庙作】  
后圣礼先师，斯文端在兹。  
将陈百官富，讵止一牢祠。  
入室瞻遗器，圜桥展盛仪。  
乐堪三月听，奠想两楹时。  
执鬯元公肃，捧璋髦士宜。  
鄙儒叨小相，端甫奉前规。  

【同院僚观阁中牡丹作】  
西掖衡连翡翠城，笼烟袅雾百花明。  
祇谓紫薇方吐萼，忽言红药已敷英。  
红药葳蕤艳盛阳，万年春色在文昌。  
宁同邺下芙蓉苑，讵比雒阳桃李场。  
裁成异瓣千般锦，缬就同心一样黄。  
金閤披时浑是画，绮楼凝处并疑妆。  
濯枝故向凤池上，裛露偏依仙掌傍。  
仙掌嶙峋对凤池，词郎侍直鹭鸳齐。  
玲珑玉珮花间映，飘曳罗衫叶下迷。  
花间叶下情无极，含笑含娇似相识。  
羞将鸡舌斗馨香，欲取鸃冠并颜色。  
翠幕分看态转新，朱栏斜倚不胜春。  
未采孤根助灵液，聊持芳蕊赠佳人。  

【赠南都莫工部子良夏至斋宿署中】  
万乘亲郊幸北宫，千官斋祓两都同。  
灵光正想泥封上，清梦遥依辇路通。  
烟散玉炉知昼永，星分银烛坐宵中。  
闻君已就汾阴赋，犹向周南叹不逢。  

【元夕咏冰灯】  
正怜火树斗春妍，忽见清辉映夜阑。  
出海蛟珠犹带水，满堂罗袖欲生寒。  
烛花不碍空中影，晕气疑从月里看。  
为语东风暂相借，来宵还得尽余欢。  

【赵州怀古】  
千秋霸业消沈尽，风俗犹传赵武灵。  
市上美人挥锦瑟，场中侠客舞青萍。  
雁门北去通沙碛，鸟道西来入井陉。  
欲向平原访公子，萧萧宾馆户长扃。  

【午日庭宴】  
南薰应律转朱旗，火帝乘离锦席披。  
榴吐千花承羽盖，蓂开五叶拂瑶墀。  
冰盘错出仙人掌，金缕遥分织女丝。  
复道龙舟方竞渡，衔恩共许向昆池。  

【陈渡草堂】  
皂衣非复汉庭郎，敝缊深冬卧草堂。  
贫薄不羞羸牜孛计，沉浮也逐斗鸡行。  
残书阁尽经旬病，异味尝来百草香。  
独愧顽心犹未化，十年学道几亡羊。  

【丹阳别王道思】  
久已废逢迎，萧然世外情。  
因君访茅屋，相送到江城。  
远岫雪中绿，寒流冰下行。  
可堪此时别，独自返柴荆。  

【宿游塘书怀】  
雨过草木好，夜来池馆清。  
露虫疑烛影，风答书声。  
似瓠甘无用，为膻厌有名。  
且师河上叟，毋使虑营营。  

【游阳羡南山】  
到处暗杉松，多言路不通。  
却从青嶂外，转入绿园中。  
谷口逢茶女，溪边狎钓童。  
勿嫌疏散甚，吾亦是愚公。  

【题金山寺与僧惠杰】  
何处寻龙藏，停桡听梵音。  
中流一塔影，远树万家阴。  
僧定潮来去，月明江浅深。  
试将空水相，堪比慧公心。  

【暮春游阳羡南山二首】  
洞口石纵横，流泉复有声。  
柴门何处入，鸡犬自相迎。  
灵草知昏晓，时禽识雨晴。  
非因罢官久，谁得此闲行。  
花落已成蹊，村村绿叶齐。  
一园通蝶戏，千嶂隔莺啼。  
涧草多名蕙，山人旧姓嵇。  
穷欢犹未返，忽是夕阳西。  

【送白尉往湖州】  
君家太湖北，作吏太湖南。  
驿路鸡鸣近，山城树影含。  
万川疏沃野，百室竞春蚕。  
幸此犹吾土，微官也自堪。  

【山庄闲居】  
身名幸自谢笼樊，白首为农誓不谖。  
惯住山中知鹿性，数行树下识禽言。  
巾车每许邻翁借，书帙闲同道士翻。  
醉后渐看松月上，满村鸡犬寂无喧。  

【再游清溪庄值主人不在次韵】  
桃树临溪思不禁，扁舟重问草堂阴。  
西湖水落鼋鼍石，南国霜清橘柚林。  
垄际流泉宜稻性，窗前过鹿解人心。  
忆君剪径相迎处，今日蓬蒿又已侵。  

【题龙池庵（相传伏虎禅僧开山处，山顶有龙井蜥蜴，见则雨）】  
远游为访白云岩，转尽孤峰路更南。  
龙见小身时出井，虎驯大士旧开庵。  
禅心客思俱潭水，古佛寒松共石龛。  
坐对老僧无一事，夜深相与说《楞严。  

【赠庵中老僧僧解相人术少尝游历江南晚归庵中】  
早从祝发事栖岩，为礼名师每向南。  
业净六根成慧眼，身无一物寄茅庵。  
厨边引涧宁须汲，松下翻经几到龛。  
若使焚香能证道，前身应说是香严。  

【同万鹿园宿工文庵次韵有赠】  
何处寻山不厌深，淡烟归鸟暮钟音。  
去家百里讶如客，别尔经年尚此心。  
宴坐清香滋夜气，闭门残雪映寒林。  
相从一宿应堪觉，机事何须问汉阴。  

【赠督府张半洲兼柬周中丞石崖】  
威名昔日动南荒，斧钺重分定海疆。  
八镇大臣承节制，六千君子备戎行。  
若营内险无如海，但练沙兵略用狼。  
师老寇深为日久，伫看石画一更张。  

【赠都督万鹿园二首次思节韵】  
几年枯寂学全真，一握兵机运鬼神。  
骄养义儿皆判死，灰心禅客亦投身。  
独承利镞生如剩，遍散黄金家益贫。  
直欲填桥跨沧海，先声万里走波臣。  
寒宵清啸杂征鼙，抚剑刘琨本善诗。  
开幕待降收死力，隔江遣谍刻还期。  
功须因败番成巧，算恰当机不见奇。  
长子帅师今在尔，道傍筑室莫轻为。  

【赠俞虚江参将三首】  
将军意气敻无伦，感激宁辞血战频。  
手搏鬼夷尝百种，身悬鲸海历三春。  
扫空巢穴多深夜，夺得艅艎数人。  
此日渠魁当授首，策勋早见上麒麟。  
昔破交夷尚少年，秘经曾自白猿传。  
一军尽署沧溟里，百战常居士卒先。  
龙为求群窥剑匣，蜃因吐气护楼船。  
寻常啮齿非无为，不荡三韩誓不旋。  
绝岛诸蛮次第芟，中宵蓐食理征衫。  
舱通木井三年水，樯转铜乌万里帆。  
军斗稀鸣人莫犯，身衣常解士争衔。  
功成他日谁能颂，海上磨厓大字嵌。  

【杨教师枪歌】  
老杨自是关东客，短衣长躯枣红面。  
千里随身丈八矛，到处寻人斗轻健。  
谓余儒生颇好武，一揖滚滚发雄辩。  
坐惊平地起波涛，蠕蠕龙蛇手中现。  
拨开双龙分海嬉，攒簇两蛇合穴战。  
争先尽教使机关，缩退谁知卖破绽。  
目上中眉犹自哂，绵中裹铁那能见。  
满身护著不通风，百步撺来激流电。  
飞上落下九点丸，放去收回一条线。  
问君何为技至此，使我冯轩神雰眩。  
答言少小传授时，五步七步画地践。  
迩来操弄三十年，浑身化作枯树竿。  
心却忘手手忘枪，眼前只见天花旋。  
乃知熟处是通神，解牛斫轮安足羡。  
因君亦解草书诀，君枪岂让公孙剑。  

【峨嵋道人拳歌】  
浮屠善幻多技能，少林拳法世希有。  
道人更自出新奇，乃是深山白猿授。  
是日茅堂秋气高，霜薄风微静枯柳。  
忽然竖发一顿足，崖石迸裂惊砂走。  
去来星女掷灵梭，夭矫天魔翻翠袖。  
舑含沙鬼戏人，髬{髟思}崟磨牙薙捕兽。  
形人自诧我无形，或将跟絓示之肘。  
险中呈巧众尽惊，拙里藏机人莫究。  
汉京寻撞未趫捷，海□眩人空抖擞。  
番身直指日车停，缩首斜钻针眼溜。  
百折连腰尽无骨，一撒通身皆是手。  
犹言技痒试贾勇，低蹲更作狮子吼。  
兴阑顾影却自惜，肯使天机俱泄漏。  
余奇未竟已收场，鼻息无声神气守。  
道人变化固不测，跳上蒲团如木耦。  

【日本刀歌】  
有客赠我日本刀，鱼须作靶青丝绠。  
重重碧海浮渡来，身上龙文杂藻荇。  
怅然提刀起四顾，白日高高天冏冏。  
毛发凛冽生鸡皮，坐失炎蒸日方永。  
闻道倭夷初铸成，几岁埋藏掷深井。  
日淘月炼火气尽，一片凝冰斗清冷。  
持此月中斫桂树，顾兔应知避光景。  
倭夷涂刀用人血，至今斑点谁能整。  
精灵长与刀相随，清宵恍见夷鬼影。  
迩来鞑靼颇骄黠，昨夜三关又闻警。  
谁能将此向龙沙，奔腾一斩单于颈。  
古为神物用有时，且向囊中试韬颖。  

【海上凯歌二首赠汤将军】  
偃旗休角寂无猜，百丈楼船泊不开。  
夜半贼营流矢满，才惊汉将是飞来。  
锦纨爱子亦从军，长鬛苍头总策勋。  
谁夺强王万金首，帐前齐说小郎君。  

【南征歌六首】  
诏锡彤弓出禁城，良家六郡总从行。  
将军旧佩平蛮印，校尉新开横海营。  
汉皇有道伏羌胡，南粤何知擅一隅。  
万里出师将问罪，不因大海富明珠。  
月明吹笛武陵川，马上行人望跕鸢。  
莫怕炎洲饶毒疠，一冬飞雪似胡天。  
草木千山鼓角风，将军牧马夜郎东。  
灵台向夕占星色，已报搀抢堕海中。  
牂牁南去乱峰连，滇海藤江一带悬。  
纵谓蛮封堪画地，不知汉将若从天。  
奏凯归来拜冕旒，霍家襁褓更封侯。  
因风为报单于道，汉阙方枭越尉头。  

【塞下曲赠翁东厓侍郎总制十首】  
四月旌旂出白狼，千山晴雪照油幢。  
预知水草军无乏，试辨风云虏欲降。  
三晋连年苦被兵，九重拊髀忆豪英。  
诏书更不从中御，万里长城一委卿。  
千金买士却何为，一间过于十万师。  
黠虏欲逃头可购，名王未猎客先知。  
太师昔日定南荒，亲把长缨系莫王。  
寄语老胡须自爱，射飞休得近边墙。  
梯悬半绠哨台高，胡汉邻家隔一壕。  
数日虏中无动静，吉囊东去战黄毛。  
虎翼龙蟠大将旗，逆驱流电走妖魑。  
阵前捉得胡王女，赐与营中厮养儿。  
健儿白马紫金鞦，不向沙场便酒楼。  
夜来一赌青钱尽，尚有囊中血髑髅。  
边人大半能胡语，胡骑年来亦汉装。  
谁向青红毡帐里，单身缚得不花王。  
少年意气王千斤，铁棒曾穿万虏群。  
壮士从来不病死，孤儿今属羽林军。  
君侯生长在炎洲，塞外层冰草木愁。  
祇怜军士犹寒色，腊尽辕门不御裘。  

【古北口观降夷步射复戏马驰射至夜】  
（古北有降夷十数家，男妇可四五十人，并潮河墙内居）  
潮河北来几千里，夹岸穹庐杂军垒。  
传闻汉官旌节至，惊咄欢迎竞罗跪。  
抹额貂皮并系腰，胡妇赤脚胡儿履。  
中有老胡能汉语，辫发一条银鼠尾。  
告言天暖弓力弱，箭垛乞移三四咫  
蹲腰搊目满弯弧，箭箭齐奔月儿里。  
当轩赐与锦缠头，汉人喝采胡人喜。  
自矜长技正未竭，一跃上马事驰突。  
珠帽半仄卖欹邪，铁骢骄嘶弄臲卼鹥。  
可怜人马如争巧，人藏马腹马人立。  
翻身倒卧马背上，马尾鬅松乱人发。  
忽然马去不闻声，一路惊尘向空没。  
满眼流星透烟雾，道是胡儿飞箭发。  
想见天山射雕时，意气雄豪谁可越。  
骑归人散悄无喧，卸却牙旗卷秋月。  

【山海关陈职方邀登观海亭作】  
万里群山尽海头，谁筑关城控上游。  
巨灵劈山鬼鞭石，英雄作事与神谋。  
水压蛟龙蛰深窟，陆断豺虎潜遐陬。  
司马分符来作镇，坐销奸宄护神州。  
夜半鸣鸡空献计，橐中置人仍被搜。  
深秋邀我观海楼，水潦初清海雾收。  
风恬浪细鱼鳞起，隔岸隐隐见东牟。  
百年海禁颇严密，烟波莽阔无行舟。  
圣明弛禁济饥窘，米船衔尾浮群鸥。  
百船到岸一船覆，大利小害谁能周。  
辽人生不识舟楫，云帆错指旗上旒。  
午炊且饱盈瓶粟，夜卧免唱量沙筹。  
几时丑虏忽东徙，辽蓟骚然斗不休。  
关外胡笳关内柝，妇女乘障夫虔刘。  
鸱蹲蛆食安可长，瘜肉不剪成悬疣。  
会须驱逐远漠北，安得猛士挺长矛。  
昔人失却榆关险，腥秽中华千古羞。  

【喜峰口观三卫贡马】  
贡道走东胡，关门控北都。  
每逢金镜节，来献玉骢驹。  
酋长花当后，山川松漠纡。  
天衣沾蚪蟒，国马出迍夬。  
乞赏孙随祖，专兵妇代夫。  
珥珰珠错落，襁褓锦氍毹。  
槃舞呈鞮革，侏言驿象胥。  
白狼回右衽，黑水作通衢。  
□□□□□，□□□□□。  
明堂端拱日，王会正堪图。  

【石塘道中】  
高城落月雁飞斜，数亩沙田稻亦花。  
路绕曲河十八度，人栖踠石两三家。  
堠烟山霭争明灭，戍笛秋声并惨嗟。  
闻道松亭遣探骑，时时愁被熟夷遮。  

【古北口城此城雄据山川盖徐武宁之经略也】  
诸城皆在山之窈，此城冠山如鸟巢。  
鼓角千峰虎旅散，汉胡一路犬牙交。  
熟夷生虏递番覆，怪石崩川争怒号。  
到此令人思猛士，天山万里纵鸣弰。  

【宿黄厓营】  
栖栖终日旅边城，夜向黄厓问古营。  
几家戍鼓《渔阳掺，联骑铙歌《蓟北行。  
峡束雨湫高怒水，山凹树窍激秋声。  
跃马壮年微志在，不缘此地客心惊。  

【晓发喜峰】  
客心流水与争驰，寒垒疏星度峡时。  
未返王孙犹草色，初来戍卒是瓜期。  
去乡祇觉蝉声似，出塞方知马脊危。  
辛苦下情何计达，早年曾诵《采薇诗。  

【入秋久矣余热尚在闰月十五日太平寨始见秋色】  
漫漫岚气半晴阴，摵摵庭柯叶乱吟。  
始觉孟秋云物至，因知宴岁旅情深。  
孤鸢影跕寒岩草，鸣蝈声连野戍砧。  
戈甲满山乘塞卒，天骄何处欲相侵。  

【夜上石塘岭关】  
白河入口石塘城，上流元自古开平。  
岩立星辰孤堕影，野清刁斗空传声。  
戍楼倚月横吹动，虏帐烧腥远火明。  
魏将殒身曾此地，边人话及尚沾缨。  

【月下小坐书怀】  
满庭圆月坐孤松，聊息尘机长道容。  
任侠早知同画虎，谈兵晚更笑屠龙。  
支离避疾犹分粟，澼乘时亦请封。  
蕙帐故山应待久，尚从长乐听鸣钟。  

【寄姜白二子】  
日阅军容夜马蹄，孤怀犹畏简书稽。  
眼中亲识皆夷貊，梦里经营亦鼓鼙。  
画省薰香行载橐，石渠校籍坐然藜。  
寄语雍容鸣玉子，可能相念到辽西。  

【副总兵马芳芳陷虏中十二年而归在虏中亦称为骁将】  
穹庐元以射雕称，一骑常先万马腾。  
意气肯甘胡地老，勋名终属汉坛登。  
斫残右臂方挥刃，殪尽追锋未释冰。  
归自虏中还破虏，古来名将亦谁曾。  

【顺义公馆次壁间韵】  
虏入山前山后州，控弦万骑此屯留。  
四郊垒壁犹余警，十载疮痍尚未收。  
野长蒿莱仍课马，兵佥子弟更防秋。  
使臣多愧询民瘼，自咏小东谁为酬。  
罗赞善洪先三十首  

【昭君词六首】  
长秋才引到帘前，名姓谁知外国传。  
记得君王回盼处，肯令相识不相怜。  
使臣何日发长安，乍到边头可奈寒。  
多谢监宫频慰藉，得恩何似得归难。  
愁向胡天别塞垣，一闻南雁一销魂。  
妾心纵得随明月，解近君王不解言。  
鹈泉上髑髅残，满地黄云覆草寒。  
遇得花枝那忍弃，弃时容易遇时难。  
马前双臂海东青，擒得哀鸿不忍听。  
我欲南归无羽翼，问渠何事度龙庭。  
黄金纵买毛延寿，玉貌当如薄命何。  
多少佳人怨憔悴，算来不属画图多。  

【归田】  
疏贱何心与物猜，敝庐归去正蒿莱。  
灌园渐解憎多事，种树方知养不才。  
手录道经闲自诵，门临秋水晚慵开。  
过从亦有邻翁语，又喜宽租诏令来。  

【石屋赠彭翁（名簪，靖州守）】  
先生岂无慕，终岁卧丘樊。  
傍石结山屋，为园近水源。  
春来时抱犊，月出自开门。  
再见三年后，嗒然忘所言。  

【挽罗汝奎兄弟】  
白云已逐水东流，空有啼鹃送暮愁。  
穷巷谁题凡鸟在，残书应伴蠹鱼休。  
双坟寂寂青峰雨，一梦悠悠素草秋。  
为见桃花倍惆怅，春风何事不相留。  

【闻虏犯保定】  
天险飞狐道，人传戎马过。  
桑乾不可堑，三辅竟如何。  
晚戍烽烟隔，秋郊苜蓿多。  
无才资理乱，击剑自悲歌。  

【双江公分粟】  
一室萧然不恨贫，生平意气耻谋身。  
三年独学非缘谷，八口为家半仰人。  
博弈无能悲向老，轻肥与共愧推仁。  
盘餐何敢专来赐，分少还期遍比邻。  

【寿外父太仆曾符翁时年七十九】  
十五年前学二疏，自甘白首弃金鱼。  
闲推《易数因留注，懒对乡人故索居。  
冠制喜从周礼后，人材爱说孝皇初。  
伏生强健斯文在，暇日频来问尚书。  

【重别何谢二子罗汉寺】  
寒催归思欲辞君，去去临歧不忍分。  
言向同心那有尽，酒当垂别自难醺。  
岸边斑竹初收雨，江上青山已散云。  
此地知君重往过，定攀庭树忆离群。  

【别荆川】  
怀君岁岁苦相望，一月春风去住忘。  
临发几回留解橐，无言还似待倾囊。  
幸俱见索形骸外，恨不同生寂寞乡。  
家住名津书易寄，莫缘讳姓懒题将。  

【访隐原】  
入谷无机事，邀逢任所之。  
独沿溪涧往，忽至夕阳期。  
峰影遥能辨，松阴坐屡移。  
暝来山下宿，残月二更迟。  

【柬叶洞庵】  
江南烟艇十年余，鼓枻宁嗟未得鱼。  
浅水荻花闲自照，虚庭蕉叶卷仍舒。  
子桑无用悲餐饭，仲蔚还知爱敝庐。  
惟有故人稀见面，箧中时检旧来书。  

【访两峰师泉梅园三舍山中】  
二月松华未上枝，石桥流水去迟迟。  
东家酒熟西家醉，山下客来人不知。  

【李将军歌】  
五溪西南山刺天，千盘万箐幽且坚。  
岚腥水毒不可渡，昏昏白昼沉乌鸢。  
帝窜三苗曾此地，或云槃瓠居仍传。  
魑魅过从喜得侣，山川感召生何偏。  
窄衫鬌髻号鬼国，腰镰挟弩亲农田。  
迩来跳梁犯楚塞，下令用兵垂十年。  
武陵屡奏南征曲，毕口频移上将权。  
已闻调发牵两省，况复节制同三边。  
未见泸水走孟获，空留铜柱镌文渊。  
将军胄出西平王，忠武世业何煌煌。  
生来相貌似熊虎，口谈韬略虬髯张。  
往时提军入镇篁，叱咤诸蛮如犬羊。  
时危正藉酬恩力，志奋宁须绝技长。  
即今头衔比都统，兼报开府临辰阳。  
胸中礌嵬富群策，胡为噤不呻苏吭。  
岂欲万全报天子，伐心在谋不在强。  
老我无能抱图史，染翰濡毫发语狂。  
拟作五溪旋凯赋，且待将军投报章。  

【春游】  
春日川原晓望浓，东南山色翠重重。  
刘伶游计常携锸，陶亮归期每候钟。  
四壁有家还似寄，一身多病遂成慵。  
临蹊欲问渔郎路，落尽桃花但古松。  

【丙辰十一月六日与田莆洪元修王生养明族叔尔相族弟惟亨至洞别去几二年矣慨然有怀】  
岩栖拟远人间世，翻为山深到日稀。  
石室雨苔还绣几，洞门秋草欲钩衣。  
旧邻饷客穿松至，幽鸟惊人绕竹飞。  
留谢烟霞写青壁，此身来去本忘机。  

【寄朱镇山中丞巡抚山东】  
青春琼树丽彤庭，玉斧登台鬓未星。  
日近泰山多晓色，风行东海少尘冥。  
得年不用移齐粟，考牧还闻颂鲁綯。  
镇抚正资清静理，片言肯向盖公厅。  

【有喜】  
忆昔暗尘辞旅舍，三更羸马踏冰川。  
岂知食藿言仍鄙，犹幸垂杨臂可全。  
万事升沉千虑外，几人离别廿年前。  
风波乍息渔歌起，谁向沧浪共扣舷？  

【新正】  
邻家爆竹五更残，虚阁深松一榻寒。  
花胜又将春色至，蒲团只道共心安。  
箧余旧历身同弃，囊入新诗客未看。  
见说场师重梧丱，后园须更补阑干。  

【京贵书数至】  
无能自合老幽居，语及怜才只愧予。  
尽道恶声麾仗马，岂知察影纵渊鱼。  
山中一饭嗟谁力，窗下多年伴古书。  
黄叶乍飞红蕊发，春风何意费吹嘘。  

【官军谣（段都阃所将省兵四百，无一人援白沙者）】  
官军四百数不足，衣甲鲜明好皮肉。  
朝游江上簇军营，夜向城头攫人屋。  
县官供应间迟速，虎符日日相迫促。  
白沙乡兵御奔突，兵家胜负多番覆。  
月落荒村鬼夜哭，桥头一矩明于烛。  
剪衣谁作招魂曲，铃阁将军睡方熟。  

【永市（七月朔）】  
晚烧色何赤，愁如烽火然。  
几人家尚在，百里信难传。  
夕鸟孤飞处，秋山断影边。  
搀抢何日扫，不敢问遥天。  

【送女兄夫周龙冈】  
结茅依野树，巷僻少来车。  
落叶满庭下，寒山半雨余。  
忽言京邑去，因忆贵交疏。  
问讯休相及，为农久废书。  

【后园】  
南村云雨北村晴，晴鸠雨鸠更互鸣。  
东风吹雨衣不湿，我在桃花深处行。  

【岁暮有怀聂公】  
野郭风烟岁又除，迢遥怜尔鬓毛疏。  
缇萦尚幼身难代，鲍叔相知力不如。  
酬酒但期强健在，沾衣时忆别离初。  
飞霜晕日千年事，檞叶窗前屡废书。  

【山中杂诗】  
问我家何在，山深多白云。  
岩前泉溜下，对语不相闻。  
任司直瀚七首  

【元日禁城十八韵】  
御律回天纪，宸欢被物华。  
才人矜六博，贵主狎长斜。  
狗监通侯第，鸡阍内寺家。  
金铺明屈戍，宝胜照流霞。  
斗舞文姬妙，徵歌小玉嘉。  
雄城森列戟，武帐匝高牙。  
建礼中郎署，钩陈上汉槎。  
邹枚专代草，房魏并宣麻。  
都护弓捎月，嫖姚剑拂花。  
皇威清虎落，朔气净龙沙。  
包贡通蛮表，朝正度海艖。  
陈人藉灵宠，弭节奋幽遐。  
画省新休沐，青门旧种瓜。  
星精躔五纬，泽国贯三巴。  
简受文园赋，丹飞勾漏砂。  
弃繻终帝阙，伏枕即天涯。  
麈尾长门赐，词头近侍夸。  
草《玄或不愧，音赏赖侯芭。  

【宿州陈愚猛士歌】  
君不闻夷门老生破万卷，白首不入明光殿。  
南阳屠沽提数兵，转盼挥戈下百城。  
桃哀国士两丘土，邓霍元功千载名。  
清朝明主重文事，七圣临轩亲赐制。  
晖章坐阅董南书，卤簿导归燕许第。  
武皇末年收官军，上意不喜谈空文。  
江东诸儿始讲武，撚箭飒沓愁胡云。  
宿州陈愚万人敌，阴山射雕回霹雳。  
野战才空百将坛，名家世捧降王檄。  
腥风西吹酒泉郡，胡沙犯月三重晕。  
安得突出一骑杀万虏，生夺班超虎头印。  

【病怀】  
海甸逢南菊，殊方也自花。  
江淹新卧病，王粲老无家。  
皓月千门夜，秋风双鬓华。  
还持石函记，勾漏访丹砂。  

【留别岐州翟千户】  
岐侯拔剑舞清宵，秋满樊川万木凋。  
老去自吹秦觱篥，西征曾比汉嫖姚。  
玉关许割桓伊郡，宣室难容贾谊朝。  
莫遣音书太寥落，世情人事正萧条。  

【五丁峡别衡崐】  
峡天猿啸万山秋，御宿相逢转别愁。  
后会知谁先白发，清时劳汝问沧洲。  
胡床对月此村夜，霜杵捣衣何郡楼。  
闻道西京最萧瑟，可堪归路曲江头。  

【诸陵望幸】  
翠华巡幸寝园通，甲帐旌旗御气中。  
河岳万灵随驻辇，衣冠千仗扈行宫。  
诏传梁甫亲埋璧，闻道浔阳自射龙。  
海国天吴莫愁思，圣躬还似厌东封。  

【陈使君招饮阆州王宫】  
使君张乐前王地，废殿秋生净绮罗。  
虫网阶除闻玉马，棘林风露见铜驼。  
霓裳响屟双成舞，画舸鸣榔百丈过。  
正自独愁愁不歇，江关萧瑟听骊歌。  
李少卿开先三十四首  

【富村翁】  
家世本山丘，事业惟田畴。  
经年一到县，半生不到州。  
赴斋乘牝马，宰社椎肥牛。  
爟干一雨足，谈笑复歌讴。  
多收十斛麦，心轻万户侯。  
黍谷归仓廪，高声便唱筹。  
历书不会看，何以辨春秋。  
花开是春种，花落是秋收。  
晦前月如盘，朔后月如钩。  
胸中无别虑，身外复何求。  
吾惟曾作吏，浸淫有智谋。  
若是终田舍，此老共为俦。  

【归休家居病起蒙诸友邀入词社】  
诸友俱能作，如吾何所知。  
强推为会长，深愧不相宜。  
《玉树多悲调，《竹枝亦俗词。  
口占南北曲，即席付歌儿。  

【范张二姬弹筝】  
豢养小双鬟，粆筝特入玄。  
雁排金粟柱，鹤唳紫丝弦。  
误免周郎顾，音由秦女传。  
席前看指拨，纤手更堪怜。  

【春夜】  
宝鸭香初泛，铜龙点渐加。  
睡轻闻雨竹，情重惜风花。  
无语梁间燕，未啼城上鸦。  
春宵太寂寞，欹枕待朝霞。  

【春日雪宴】  
雪宴聚名姬，旋教春雪词。  
歌喉杂鸟弄，舞态荡蛛丝。  
乐歇呵纤指，轩明映玉肌。  
烟花聊寄兴，良友莫相疑。  

【秋千】  
索垂画板横，女伴斗轻盈。  
双双秦弄玉，个个许飞琼。  
俯视花梢下，高腾树杪平。  
出游偶见此，始记是清明。  

【早春即事】  
柳半青黄叶欲舒，雪残又是雨晴初。  
带耕且读陶潜传，种树频翻郭橐书。  
每抚雄心还自笑，羞将鹤发对人梳。  
真如生计惟春日，罢吏为农十载余。  

【元夕邀客赏灯兼听筝笛二乐】  
上元又是新年节，狂客高歌醉不休。  
橘酒生春连百爵，莲灯照夜足千篝。  
风前铁笛惊三弄，月底银筝试一搊。  
听彻《落梅兼《出塞，居人自是不关愁。  

【除夕有感】  
少年不觉岁时迁，老景偏于除夜怜。  
前此宵分为次日，今番坐久是新年。  
雪中偏觉梅花艳，灯下频将竹叶传。  
不荷湔除多罪谴，当朝侍从久归田。  

【戊辰元日】  
六十余龄两戊辰，今辰犹是未衰人。  
青藜杖弃长行健，绿柳条新远望真。  
早起书云聊卜岁，不须曝日已知春。  
林居朝阙同乡老，尚忆当年拜紫宸。  

【村游晚归感怀】  
青山衔半日，别去莫淹留。  
烟敛孤村晚，芦残两岸秋。  
僧归山后寺，人倚夕阳楼。  
篱菊寒犹艳，邻牛夜不收。  
傒奴为候吏，驽骑胜鸣驺。  
世态如云变，年光逐水流。  
塞翁非失马，庄叟叹牺牛。  
横笛吹新恨，寒砧捣旧愁。  
食场驹皎皎，在野鹿呦呦。  
谤以虚名起，官因愚直休。  
心长驰北阙，衰不梦东周。  
日损潘郎貌，霜凋季子裘。  
诗惭何水部，狂学白江州。  
鸿宝终须献，明珠且莫投。  
山精何处采，石髓杳难求。  
无论朝中客，闲人亦白头。  

【古意】  
人生亦自有羁栖，不但城头乌夜啼。  
三匝飞鸣无定所，一枝何有上林期。  

【秋深村况三首】  
农休事简人多醉，风静秋深虫独喧。  
城市自然闲客少，过时不见款柴门。  
近交谁复是良朋，一半山人一半僧。  
落叶满阶风自扫，危楼乘兴月同登。  
天气秋高正泬寥，海风虽急不终朝。  
几畦丛菊如云烂，两岸芦花似雪飘。  

【赠致政司谏刘后峰二首】  
人散灯残睡正浓，惊回晓梦思重重。  
揽衣欹枕从容听，野店鸡声野寺钟。  
客欲游山数日回，囊琴络酒紧追陪。  
道傍偶尔逢樵父，试问黄花开未开。  

【雪霁夜寒】  
气结云凝雪不晴，雪晴觱栗朔风鸣。  
纵教受尽三冬冷，赢得虚窗一夜明。  

【塞上曲一百首（录一十四首）】  
昼读兵书夜枕戈，少年猛士出三河。  
乘时欲取封侯印，可奈天骄力请和。  
已过瓜期不放班，天寒路远泪潸潸。  
交河北望天连海，朔野南来雪满山。  
风急营中忽夜惊，误将军出获胡兵。  
黄龙戍卒归无日，白马将军幸有名。  
能令明主坐销忧，百战功高独不侯。  
冬冷春和俱入寇，三军岂但只防秋。  
堂上张灯酒正豪，帐前骏马缩寒毛。  
忽闻羽檄传来急，上马酕醄弄宝刀。  
无虏到来传炮火，有人行处断炊烟。  
虚惊自是寻常事，墩堡堪怜不似前。  
探踪偶尔近龙堆，黑雾黄云冻不开。  
林外惊闻鸣镝过，始知胡骑射雕回。  
不经大挫不知惧，怪得胡儿犯顺多。  
复套既然蒙重戮，捣巢罪复合如何。  
黄河万里障边隅，黠虏年来谋计殊。  
不用轻帆与短棹，浑脱飞渡只须臾。  
久废屯田已可忧，盐银年例总虚浮。  
兵疲难守黄河口，况敢长驱青海头。  
虎旅纷纷列虎牙，龙庭漠漠走龙沙。  
未交八月先飞雪，已尽三春不见花。  
辕门士卒众还雄，更羡车攻马又同。  
自是经营能竭力，新来节制免从中。  
城坏鸠工早筑城，练兵不必请添兵。  
细磨深刻燕然石，首列平胡大将名。  
破虏山前今再经，晓行尚有两三星。  
日高始辨朱旗色，风起犹闻战血腥。  

【田家乐二首】  
四十归田已是迟，田家乐处有谁知。  
莺花作主今朝事，鸡黍邀宾隔岁期。  
田边绿树是吾居，行坐歌讴不著书。  
莫笑老农滋味薄，钓来盈尺有溪鱼。  
附见  
☆袁通判公冕（一首）  

【十月始见菊】  
怪尔清姿消瘦尽，冷风疏雨亦凄其。  
玄冬乍见真成晚，白首相期亦未迟。  
云暗郡城愁独坐，日斜乡国望移时。  
樽前摘索原因醉，烛底歌吟转更悲。  
附见乔长史（一首。《中麓集有《次乔松菊长史醉杨妃菊诗）  

【咏醉杨妃菊】  
袅娜娇姿不耐霜，芳根移得在朝阳。  
带将春色三分艳，散作秋阴满院香。  
倾日尚疑闻羯鼓，临风犹似舞霓裳。  
祇愁野鹿偷衔去，寂寞梨园空断肠。  
赵佥都时春三首  

【河西歌三首】  
洮水黄河接塞流，南山插陇入甘州。  
山河本自分戎夏，谁遣残胡西海头。  
十万鸣弦小十王，曾驱叛寇入河湟。  
青海便为胡部落，赤斤元是汉封疆。  
冒顿驱降过月支，蟠成右臂尽西陲。  
玉关驿路才如线，可念河西十万师。  
吕少卿高三首  

【和赵库部元实景云篇】  
卿云郁郁覆中天，烂结绯文五色鲜。  
光泛紫霄流凤盖，影垂金阙照龙旃。  
渐看捧日归仙掌，故欲从龙袅御筵。  
此日仙郎挥藻赋，蓬莱亲献沐恩篇。  

【省中直宿】  
疏星历历露为霜，独宿瑶宫夜未央。  
树色暗浮天仗外，香烟遥接御炉傍。  
钧天月上闻长乐，玉漏风移出建章。  
不遇武皇行幸日，空怜头白滞为郎。  

【暮秋述怀】  
潇潇寒雨对高秋，寂寂空床拥敝裘。  
归向钧天频有梦，挽回沧海独无谋。  
平生颇爱任公子，末路方思马少游。  
珍重故人招隐意，家园南郭可淹留。  
刘重庆绘一十首  

【绿水曲】  
杏雨红初散，杨烟绿半消。  
日上金妆丽，风回绣带飘。  
含情听燕语，泫泪惜花娇。  
流珰波影里，明月荡轻桡。  

【春游曲】  
春光九十日，一日莫虚过。  
雪映疏梅影，风杂早莺歌。  
兰桡戏雨沼，玉骑踏香莎。  
名姝调丽曲，飞觞莫厌多。  

【春夜省内寓直】  
月转周庐映宿光，烟飘汉署引仙郎。  
初披御府黄门被，已接天衣侍女香。  
窗前钟报知长乐，户外铃悬是建章。  
银浦初飞披南馆，羽林宿卫周庐满。  
司隶陈兵入禁齐，相君留对归家晚。  
珠箔高褰动阁铃，金钥乍悬传漏板。  
虎观氤氲云半遮，龙池呜咽水全斜。  
澹澹碧天遥度雁，盈盈宫树暗藏鸦。  
露滴天街应軃柳，风回上苑想飞花。  
丞郎清切连华屋，夜深尚剪芸窗烛。  
起草谁为谏猎章，抽毫并和阳春曲。  
天长地久颂尧年，万国欢腾侍御筵。  
共道《韶音博士奏，还闻珍膳大官传。  
惭愧小臣空食禄，明朝宴会赐金钱。  

【元夕同杂宾里中观放烟火】  
银汉低回度月华，琼钩宝柱绾灯纱。  
宛转萦烟随绣骑，徘徊照影逐香车。  
飞甍遥望如平乐，曲巷相逢似狭斜。  
百枝然火龙衔烛，七采络缨凤吐花。  
凤花龙烛光云陌，娈童艳女连歌席。  
荷盖亭亭葆羽翻，芝幢渺渺兰辉畐。  
鸳鸯阁上舞飞仙，翡翠屏前淹醉客。  
枞金叠鼓转层台，绛火银花映杂苔。  
乍见朱尘连雾卷，还看薰燧乱星回。  
赤熛忽掣金绳断，丹洞齐烘玉琐开。  
蟠空百丈灵虬绕，簇幔千行紫蝶来。  
紫蝶飞飞散帘箔，流萤的的穿高阁。  
电影迎前霹霹惊，瑶光缀后天花落。  
扶桑波上浴奔鲸，蕊珠树底翻丹鹤。  
毒瘴熏时解麝膏，残霞剪断飘芳藿。  
麝膏芳藿夜将阑，蔓延剧戏几回看。  
铁铗烬销歌曲转，铜荷溜滴舞衣单。  
鹊飞玄渚星河没，龙口流珠漏水寒。  
遥思内苑鳌山起，喷烟射火春宵里。  
千旗万队绕西城，地转天回连北里。  
豹脂熊髓照无休，宝炬轻烟散五侯。  
羽林宅畔龙媒集，虢国园中凤跸留。  
翠焰金砂长夜宴，火桂炮鸾拂曙收。  
鱼眼摇灯半明灭，虹梁霞缕黄昏彻。  
繁华富贵目前欢，却笑娲媓补天裂。  
可怜刘向只穷经，夜月春风不系情。  
翩翩公子尝相问，草阁囊萤误一生。  

【送王经历之羽林】  
君不见玉关连日羽书飞，为报骄胡不解围。  
云沙压塞迷宣府，烽火连营照武威。  
将军折节延筹策，谋客盱衡论握机。  
旌旆摇摇出凤京，日光尘色壮君行。  
玄月飞霜开玉帐，黑山乘月动金钲。  
长驱已见嫖姚将，画计今传阮瑀名。  
少年我重孙吴略，常忆临戎度沙漠。  
跃马生禽老上归，弯弓仰射旄头落。  
只今送君气转腾，始觉雄心未销铄。  
我有龙文宝剑名，湛卢欲得单于颈血涂。  
雪花片片未曾试，把君仗之西击胡。  
男儿立功岂必上麟阁，不报君仇非丈夫。  

【初春简喻大定之陈三公美并游春诸公】  
凌旦寻春处，莫言花未开。  
仙人碧玉馆，艳女紫云台。  
一醉连歌去，千金买笑回。  
风光已相待，数遣晓莺催。  

【月季花】  
绿刺含烟郁，红苞逐月开。  
朝华抽曲沼，夕蕊压芳台。  
能斗霜前菊，还迎雪里梅。  
踏歌春岸上，几度醉金杯。  

【丽人】  
秦姬小字杜兰香，春艳妆成照杏梁。  
笑点山樱初摘绛，颦含翠羽半分黄。  
飞裙怕看蝉腰折，转扇惊闻凤曲长。  
指下慵弹碧玉调，眼前不见侍中郎。  

【赏花送客游江南】  
喧笑攀花会，悲歌怅别期。  
明年赏花处，只恐动春思。  

【池上梨花】  
袅雾香魂暗，凌波素质娇。  
可怜流雪影，半逐杏烟消。  
吴参议檄一首  

【春日过张侯园亭】  
五侯台榭竞芳菲，三日花深车马稀。  
弦管不从流水奏，绮罗应化暮云飞。  
空闻玉馔分天府，曾睹金葩捧御帏。  
借问楼前桃李月，从来此地几人非。  
（昌国在孝宗朝，科道交章论劾无虚月。钦命置酒陪礼，传谕守科及该道接本者俱赴席，临时又赐御物助杯盘，翌日谢恩本上，而劾本亦上矣，故此诗有“天府”、“玉馔”之句。）  

## ●丁集第二  

张宫保治一十四首  

【万寿节朝天宫习仪二首】  
曲槛通丹室，长松锁翠烟。  
楼台凌绝絺，钟磬发诸天。  
瑞荚生尧日，绯桃入汉年。  
君王有明德，万寿应高玄。  
看佩移宵烛，闻钟候晓鸡。  
鼓严千队肃，嵩祝万声齐。  
凤吹随金仗，龙宫隐玉题。  
回看天北极，香案五云西。  

【废寺】  
古寺饶苍苔，断础委蔓草。  
秋高木叶深，霜重池荷老。  
日光穿云来，竹色不可扫。  
世代成古今，恻然伤怀抱。  

【清溪阻雨】  
客愁已若此，况听雨声多。  
潮气连沧海，江光涌白波。  
暝云低野度，湿鸟掠船过。  
咫尺齐山色，萧萧锁薜萝。  

【秋日登城楼用南田韵】  
城临孤壁迥，楼出万峰开。  
域势衔天阔，江形抱楚回。  
野风吹日落，霜雁切云哀。  
直北长安道，凭轩首独回。  

【发茶陵别诸亲旧】  
行行离故里，洒泪别交亲。  
明发过湘水，应为更远人。  
雨侵山树晓，花落莫江春。  
何事怀簪组，风尘白发新。  

【秋怀酬泰泉学士】  
花下疏钟静，天涯独客愁。  
功名扬子阁，词赋仲宣楼。  
杜若沧洲雨，春潮野渡舟。  
有怀吾共汝，双鬓又逢秋。  

【江宿】  
移舟初极浦，倚岸即斜曛。  
澹澹月临水，微微星出云。  
流萤散高影，暗水聚寒纹。  
山雨夜深至，凄然不可闻。  

【草市庙】  
登临犹不倦，倚杖更山扉。  
旧壁龙蛇落，空堂蝙蝠飞。  
云香流别涧，树影动深矶。  
便欲招仙侣，青天振羽衣。  

【秋郭小寺】  
短发行秋郭，尘沙记旧禅。  
长天依片鸟，远树入孤烟。  
野旷寒沙外，江深细雨前。  
马蹄怜暮色，藤月自娟娟。  

【道场纪事】  
黄发真人戴玉冠，身骑金虎佩苍鸾。  
俯窥日月行丹极，贪礼星辰拜石坛。  
幡影一庭仙掌净，钟声万户彩云寒。  
朝元初罢千官下，碧宇沉沉夜未阑。  

【登石钟山望庐山】  
庐岳亭亭翠万重，悬泉千尺挂飞龙。  
石钟山下江如镜，映出青天五老峰。  

【杂咏二首】  
大明宫阙九天开，中使传宣殿里来。  
红玉雕盘宫锦覆，上公含笑赐金回。  
望湖亭下水如天，曾是宣皇赐幸年。  
玉辇不来凫雁冷，一湖杨柳锁春烟。  
童庶子承叙八首  

【雨中送驾和研冈二首】  
春祀瞻陵庙，宸游出帝城。  
丰隆扶翠辇，屏翳抗龙旌。  
柳色迎銮细，莺歌向跸清。  
寝园佳气合，驰道瑞烟平。  
沙软千官拥，泥香万骑鸣。  
精禋劳圣主，数傍碧山行。  
法驾开云幕，慈闱拥万城。  
社烟随采仗，谷雨落青旌。  
春豫流鲜泽，皇游览太清。  
沾衣知宠渥，润物感升平。  
山绕銮舆净，泉当帐殿鸣。  
传宣戒龙舸，还泛玉湖行。  

【临清公署作】  
万家楼阁抱城阿，武帝旌旗向此过。  
不见凤笙吹别殿，空闻龙舸驻清河。  
水寒沙碧生冰雪，华榭歌台长薜萝。  
共道于今游幸少，豹房虎圈月华多。  

【宫词四首】  
晓向君王赐赏还，长街一字佩珊珊。  
白头宫监呼名姓，换入迎春第几班。  
不眠常问夜如何，殿角风铃响渐多。  
记得一声《河满子，低低灯下学人歌。  
蛾眉扫罢去朝天，正值官家例散鲜。  
见说羊车随意到，不教中使口宣传。  
三三两两不知愁，结束罗裙学打球。  
傍晚忽闻天乐近，分明只在殿东头。  

【晓渡玉河桥】  
百尺飞梁烟雾生，雕阑玉窦绮罗行。  
御沟月露生秋兴，驻马垂鞭听水声。  
李太仆舜臣一首  

【过友人郊园】  
暇日薄言出，郊原列薜萝。  
为将芳草歇，亦是别君多。  
即槛看红药，开尊面绿荷。  
晚来烟径上，率尔遂长歌。  
蔡左都经二首  

【秋江晚望】  
沙头云树郁依依，晚稻吹香紫蟹肥。  
露白秋江鸥一梦，月明寒树雁双归。  
蓬窗剪烛孤弹剑，草屋禁风静掩扉。  
沧海十年空短鬓，青山未返薜萝衣。  

【望九江城】  
隔江遥望九江城，零落人家烟火生。  
此日不知云鸟阵，昔时曾动鼓鼙声。  
三军已拔洪州帜，万里空劳镇国兵。  
西土莺花今寂寞，北陵回首泪纵横。  
黄少詹佐五十八首  

【铙歌鼓吹曲二十二首（有序）】  
正德十有五年秋，宗室以宁歼于九江，归于豫章，就俘，将告于甸人。皇帝犹自将讨之，以将军泰为副游击，将军彬、阍人忠前驱，所至无不电惊云骇者。七萃之士，靡不怀归臣佐。谨撰《铙歌，冀有闻焉。  
朱鹭，姚以般，从以孔。盖车班班，北至榆林，南逾淮之水。驾之日千里，鹭飞得飞止。茄下游鱼其尾。皇帝饮酒恺乐，寿无极。  

【朱鹭一章十一句】  
思悲翁，枭子雄。美人梦，翁也从天以来下。悲翁之来神灵雨，子朝以飞，暮何于处？猗嗟嗟，松柏萧萧泰陵树。  

【思悲翁一章十句】  
艾如张罗，毕以罗雀。飞避旃，将谁何？雀以飞罗，罹之钲镯。何以为嗟，将问谁？又何以为嗟？此者谁卿，道不鼓绝声。白云上天，日月其明。  

【艾如张一章十三句】  
上之回，大驱马。污沾野草，百里赭。行以北，美人从，不驾舍。行以南，美人泣，不旋驾。左平虏，右写亦豫章。率服威武、谁与敌？  

【上之回一章十四句】  
拥离在朱巷，珂马避之谁者往？前有宫殿詄荡荡。箭火飞，从天门。道傍讴者野游盘，万年行乐谁不欢。  

【拥离一章七句】  
战城南，分战疆。运握奇，陈八方，铠甲纷员衷土黄。龙江之水，洪汤汤，马得饮之人不敢尝。馘囚乡晨解其缚，犒以钱刀，暮用为乐，愿为忠臣死报国。  

【战城南一章十二句】  
巫山高，高若何？淮水绕之，不可以过。辄骢父马锦障泥，我欲渡之，徘徊而骄嘶。阳台有女居迷楼，爱而不见烟云愁。胄有虮虱，户有蛜蝛，嗟我行役，今还归。  

【巫山高一章十三句】  
上陵以游遨，下津驻旌旄。问君从何来，来从朔方渡淮濠。軨猎为君车，驾以赭白马。鼓声琅琅漏初下，手格飞禽血四洒。户寐而讹绝行者，宫监盱骇走且僵。玉盘荐食君莫尝，当天鸣镝射兔獐。须臾白日出东方。  

【上陵一章十三句】  
将进酒，君莫辞，何以侑之虎拨思。荐嘉殽，陈雅诗，群桀既剪江无螭，时迈其德隆天基。  

【将进酒一章七句】  
君马黄，臣马玄，狭斜相逢不敢前。黄马驰，玄马逐，后喷沙，前喷玉。副以江许翼两张，翩翩倏如流电光。周有穆满今圣皇，君臣布德周万方。  

【君马黄一章十一句】  
芳树生兰池，华叶何芬敷，鸾凤去之栖者乌。唶我西秦氏，家有荡子焉为夫。乌乳且哺生有雏，嗟嗟蹇尔胡乃无。帝何尔惜金仆姑？  

【芳树一章八句】  
有所思，思我母慈，身上锦袮裆，母身清宁寿以眉。日夜要襋之，于今化为缁。嗟我乃多携离，水流东海归何时，嗟我会面安可知。晨鸡鸣，鸣不已。东方明星光动地，照我驱驰走千里。  

【有所思一章十三句】  
雉子班，行可思，雄求山梁雌从之。羽短何繇飞，流宕原泽中。雉子雊以遨，翁孺知之，思美其膏。白龙化鱼，罹彼豫且。视子所止，乃非丘隅。谓之载之我有车，雉子去，我将安所如？  

【雉子班一章十五句】  
圣人出，龙翩翩。美人出，以管弦。千旌万骑雄哉纷，四家从以部领军。舞剑浮白，觞我镇国。陈秘戏，乐复乐。  

【圣人出一章十句】  
上邪，下狭山童不可猎。射鼋向江江水竭，愿皇垂拱开明堂。铺仁获政和阴阳，千秋万岁长乐康。  

【上邪一章六句】  
临高台，望泗与淮。言采其芑于水涯，谁其殖之感我怀。奋戎东南逖以北，无以逸欲临万国，生民何依依我德。皇祖在天，敬哉有赫。  

【临高台一章九句】  
远如期，驾马以出门，咫步不可知。林有虺，水有蜮，短狐封狼肉，人以为麋，万里吁可悲。有杕之杜乔其枝，皇人寿穀今旋师。  

【远如期一章十句】  
石流江怒，乌龙万斛，不可以渡。江怒石流，万斛乌龙，不可以浮。神怪隳突卫皇跸，皇潜以跃跃复出，于万斯年保贞吉。  

【石流一章九句】  
务成昭，惟唐尧，钦明秉德群后朝。建礼缦缦歌庆霄，屈轶在廷丰不雕。茅茨土阶以逍遥，望云就日谁敢骄。  

【唐尧一章七句】  
玄云油油，北风肃肃。震电晔晔拔大木，雪雹须臾及牛腹。驱车随銮走折轴，关弓射天中鸿鹄，酌金叵罗奏蕃曲。  

【玄云一章七句】  
伯益虞有虞，智周百物，禽用三驱，无为而治永终誉。皇帝孔武，徒手搏雕虎。去其爪以蹲頫，腓皇于后实率舞。雚皇之勇骇万人，山川宁，鸟兽驯。  

【伯益一章十句】  
钓竿何珊珊，不如罟网贤。鰋鲤何簁簁，不如鲔与鳣。网罟一举获者千，彼鲔与鳣潜深渊。嗟鳣与鲔终弃捐，金瓢进御烹小鲜，兜离欢呼寿万年。  

【钓竿一章九句】  

【咏志六首】  
栖迟衡门下，向夕绝来鞅。  
轻风荡微月，玄景振清响。  
游心观物化，闲庭恣偃仰。  
苍蝇以翼鸣，营营在蛛网。  
鸿雁随阳飞，一览八纮广。  
朱火照玄夜，耿耿怀平生。  
云汉经中天，为章竟何成。  
潇潇风雨歇，引领晨鸡鸣。  
褰帷纳素月，悠然钟我情。  
大道久已隐，中情末由写。  
所欣青阳动，庭槐绿盈把。  
仲尼亦何叹，匪虎率旷野。  
出门望长川，谁为问津者。  
上山采芙蓉，日暮倾筐归。  
驺轲陈王道，脂车向梁齐。  
龙战方择肉，志愿空令乖。  
理人为之牧，嗟哉名实违。  
布谷春无畬，促织秋无衣。  
悠悠感物变，恻恻怀烝黎。  
昔余客幽燕，步上黄金台。  
骏骨日以轻，昭王安在哉。  
乐生功未奏，荆卿为祸媒。  
风吹易水波，萧萧有余哀。  
谁知百代后，东阁凌天开。  
岂令蹇谔士，零落同蒿莱。  
荒哉阳台梦，无情成匹仇。  
苟非精神合，淄渑为断流。  
汉廷富群策，一言相千秋。  
金石勒盟誓，倏忽婴罪尤。  
河清尚可俟，汉广不可求。  
言树谖草花，庶用忘我忧。  

【学古一首赠胡承之归关中】  
翩翩双鸣雁，噭噭云中飞。  
娟娟蛾眉女，札札流黄机。  
弃置不成匹，叹息减容辉。  
问女何所叹，良人怅有违。  
万里遥相望，何由接音徽。  
蕙楼鉴素月，兰镫暧虚帏。  
身非骖与服，安得同车归。  
清河尚可俟，会合何可希。  
临歧奏此曲，泪下谁能挥。  

【秋怀】  
瑟瑟陵上松，琅琅峡中泉。  
回风相遇合，凄清成管弦。  
端居抚时运，闵默何由宣。  
野庐尽县磬，飞挽犹开边。  
初月张虚弓，流火无炊烟。  
明河不可觞，白榆不为钱。  
吾民亦劳止，旻天胡乃然。  

【临江道中（正德己卯）】  
荞麦花开山翠飞，腰镰翁孺愁相依。  
金川道上风浪急，玉笥山前烟火微。  
长鲸已堕黄石矶，大将犹搴龙虎旂。  
翩然扬袂者谁子，陌上酣歌缓缓归。  

【晓发卢沟望京城有感（庚辰）】  
大车殷地扬尘起，小车轧轧鸣不已。  
苍凉似是长安日，呜咽元非陇头水。  
玉辇南行筑将台，九重宫阙何崔嵬。  
卢沟桥上阑干曲，不似行人肠九回。  

【北风篇赠文衡山待诏】  
轻阴漠漠飞朔鸿，雪崖冰柱连烟空。  
银蒦入夜照瑶瑟，坐拥青绫闻北风。  
北风浩浩吹南极，飞蓬满天堪叹息。  
铜龙错落误昏晓，朱凤威垂失颜色。  
骚骚屑屑断复连，据梧细听寒不眠。  
鲲鹏变化抟碧落，虎兕叫啸愁苍烟。  
有时悠扬入寥廓，妙韵奇音相间作。  
碧梧翠竹竞竽籁，汉女胡姬合弦索。  
又如鲛室鸣杼机，万灵汹涌乘潮归。  
老蛟怒挟片云立，海水潇潇皆倒飞。  
吾闻风自土囊起，摇荡青蘋千万里。  
兰台词客谩雌雄，大块何心乃如此。  
忆昨与君同燕娱，琼帘绣幕围彤炉。  
坐中酬劝不知暮，门外寒威何处无。  
出门势欲卷平地，幽栖咫尺何由至。  
褰衣似怯寒浪涌，刮面不数锥刀利。  
归来大笑行路难，岂知跬步成关山。  
百年鼎鼎贵行乐，何用跋涉摧心颜。  
君今未得扬帆去，归梦飘萧满烟雾。  
浩歌一曲江南春，北风吹落三花树。  

【淡交行】  
琼楼十二中天起，弱柳崇桃斗青紫。  
鱼钥初开鹤盖来，平头奴子皆珠履。  
主人爱客名讴出，象琯鹍弦满人耳。  
臛蠵脍鲤腾羽觞，文笙黼帐春风里。  
当筵意气何所如，以漆投胶差可拟。  
舞罢阳阿花作阵，歌残《子夜霞成绮。  
岂知戈戟在谈笑，回看堂上生荆杞。  
雨云翻覆，噫吁嚱！前有张陈后苏史，  
君不见君子之交淡如水。  

【碧梧丹凤图为黎侍御一卿题】  
凤兮凤兮，尔来当何时？知尔之德万古长不衰，不然上天纵尔九苞羽，安用毰毸为？君不见桃虫当日飞为雕，脊令原上啼鸱鸮。舄几几，音哓哓，室家恐为阴雨漂。偃禾风定杲日出，冈上碧梧寒不凋。尔于此时来，和鸣叶箫《韶。成王优游君奭喜，卷阿为尔歌且谣。凤兮凤兮，披图对尔起三叹，久矣不梦周公旦。咸阳宫前多枳棘，何用屑屑悲秦汉。  

【南征词六首（正德己卯）】  
凤野传清跸，龙旌逼绛霄。  
风雷随鼓角，日月耀金貂。  
跃马宜春苑，呼鹰织锦桥。  
何如穆天子，空赋《白云谣。  
月照牛山迥，风飘凤吹长。  
从臣黄制袷，歌妓锦为妆。  
玉辇栖萝幌，金鞭问竹房。  
夜阑调虎拨，知是奏《霓裳。  
翠网张瑶浦，黄旗漾碧流。  
殷勤供庙荐，萧洒事宸游。  
御气通鲛室，祥烟化蜃楼。  
鱼龙应自喜，何敢负王舟。  
簇仗迎春至，行宫向晓开。  
日边千骑合，天上六龙来。  
玉笛吹《杨柳，雕鞍唱《落梅。  
共看球拂笑，歧路满尘埃。  
柳映金陵暮，花摇玉帐春。  
江淮明炮火，阊阖动梁尘。  
秘戏征西域，迷楼构北辰。  
三千歌舞地，谁似掌中人。  
桂海停舟楫，蓬山献画图。  
云屯七萃甲，风递九关符。  
进酒龙衣湿，藏阄豸绣呼。  
鸡人那复报，乘月射平芜。  

【阻冰寓萧氏楼上作】  
朔风萧萧吹雪霜，登楼独坐生悲凉。  
青山知我吏情澹，明月照人归梦长。  
云影有时连去雁，水声何日到垂杨。  
侧身天地频回首，谁道江湖远庙廊。  

【秋获喜晴】  
农事初成乐事繁，即看云水接平原。  
巾车道上黄迷垄，社鼓声中绿满尊。  
十里断霞明雁鹜，半林斜照散鸡豚。  
丰年有愿缘忧国，击壤今闻到处村。  

【送顾少参进表之京】  
殊方长走画熊车，薇阁松窗月色虚。  
喜见西山归战马，愁闻南海进明珠。  
风生阊阖陈金镜，云拥罘罳拜玉除。  
后夜若逢牛斗使，前星应有凤凰书。  

【庚子三月八日奉命充经筵讲官有感赋十韵】  
春风环珮集群仙，回首瀛洲二十年。  
院柳绿垂鸾驾外，宫花红入凤池边。  
晓承纶绋开经幄，夕佩兰英拱御筵。  
青琐赤墀聊复尔，璇题珍馆故依然。  
三阶瑞气缠黄道，六籍荣光出翠川。  
祖武直从高帝始，人文真羡孝皇前。  
座临北斗沾尧酒，帘卷南薰协舜弦。  
长乐赐来霞锦艳，上林擎出露桃鲜。  
赓歌正值光华旦，下拜同瞻咫尺天。  
遥望帝城珠树里，金华凉月夜娟娟。  

【凯歌词三首】  
孝陵松柏贴青霄，凤辇龙旗久寂寥。  
百岁遗黎应感叹，神孙英武似先朝。  
锦鞯白马出新河，簇队吴娃善凯歌。  
谱得升平新乐府，内家休按旧云和。  
诸番鞮寄太侏亻离，重译于今圣得知。  
已有茅封及边帅，更将天姓赐胡儿。  

【宫怨】  
上阳宫殿倚云霞，天外时闻度翠华。  
鱼钥重重锁窗户，夜来春雨到梨花。  

【旅夜】  
沉水烟消腻烛黄，疏帷浮动月苍苍。  
栖鸦不避霜风恶，绕树数声秋夜长。  

【厓山怀古】  
南闽不废祥兴朔，西蜀仍闻艺祖孙。  
会与英雄消积恨，直从龙凤定中原。  

【西清词四首】  
碧殿峥嵘概泰清，飙台时送《步虚声。  
流铃掷火飞章地，一片云遮翡翠城。  
辇道阴森万柳齐，水晶帘幕动晴霓。  
六龙行处金蜩合，冉冉红云阆苑西。  
红叶飘飖出御沟，银屏金屋不知秋。  
侍臣鹄立空翘首，日色曈昽满凤楼。  
减却云鬟带玉冠，紫烟衣薄露光寒。  
《步虚声里琪花落，赢得君王转眄看。  

【暮春朝陵西游次张石川韵四首】  
东风阁雨漫经春，日暖陵园绿未匀。  
多少柳绵随燕子，宫监犹望属车尘。  
胡马长窥白草凋，神宫休道紫台遥。  
日斜堪望交河戍，风急如闻瀚海潮。  
隧道前头御路平，春来雨露不胜情。  
路人曾见官家过，翠幔红妆逐辇行。  
天寿山前云出虹，玉泉长在柳阴中。  
五风十雨多禾黍，野老闲来说孝宗。  
孔榜眼天胤八首  

【春尽将巡永嘉早发钱唐回寄宪府诸公】  
方此轸离居，复当春候改。  
落英空晓霏，垂条谢暄霭。  
牵迹阻澄江，流筏纵沧海。  
回缅武林云，知予片心在。  

【寒食放吏斋居悄然】  
龙忌殊乡国，鸡栖感岁时。  
云天沈旅况，风日倍离思。  
杏雨春城暗，兰烟晚径迟。  
搴芳欲有赠，淹蹇意空持。  

【夏夜永嘉馆】  
下马送春色，端居延夏阴。  
流光坐自叹，日暮不成吟。  
客路连沧海，归心满旧林。  
沉忧何所似，波涌大江深。  

【夜坐】  
寥寥郡斋夕，悄悄客心幽。  
露气因风发，花阴带月流。  
城高闻鼓角，地爽识边州。  
去国怀多旷，兼兹永夜愁。  

【秋怀】  
木落雁南渡，天高秋色深。  
凉飚鹔夕露，疏雨散朝阴。  
水冷鱼龙息，山空猿鹤吟。  
将因理归驾，贞此岁寒心。  

【送秋渠出巡】  
方此惊春驶，如何动使车。  
惠风流草际，新雨到田家。  
绿荫垂堤叶，红牵鹔水花。  
可因吏事迥，不为惜年华。  

【国清寺】  
寥寥人境外，别有一林中。  
萝幌晴峰色，花钟夜壑空。  
凉泉漱初月，幽木写遥风。  
虽未成永托，淹留足微躬。  

【石梁】  
神岭划如辟，亘空绵一梁。  
虹衢玉京路，烟道羽人乡。  
迸水藏金涧，悬萝暗紫房。  
尚迟瓢锡度，临眺伫斜阳。  
龚祭酒用卿四首  

【闻鸟】  
入户闻啼鸟，芳园三五家。  
竹阴苔没砌，庭静蝶争花。  
篱菊春芽茁，亭槐午影斜。  
凭高遥送目，夕照数归鸦。  

【湖上晚归】  
十里菰蒲水，连阡桑柘园。  
湖天平石境，渔火出山门。  
宋迹遗僧舍，苏堤接远村。  
飞星斜过水，立马已黄昏。  

【望海寺】  
海上石山山上寺，寺中惟有一山僧。  
自耕数亩荒田地，独守寒庐夜夜灯。  

【题画】  
独向江头坐钓矶，浮岚空翠点春衣。  
临流回首看归鸟，高树无风山叶飞。  
王祭酒维桢六首  

【别汪仲子】  
还子无苦颜，羁人寡欢趣。  
宛马东道来，西风常反顾。  
予也塞鄙人，谬习从章句。  
会值好文时，凌风偶鸾翥。  
天路岂不廓，翱翔非所慕。  
华岳云台边，翳翳绕松树。  
其下盘茯苓，其上栖白鹭。  
归与依吾乡，延年而保素。  

【孝烈皇后挽歌】  
范内留芳训，扶天有骏功。  
仙游知跨凤，圣念为当熊。  
玉珮虚无里，苍云怅望中。  
宜春花照眼，泪洒旧时丛。  

【寄东氏妹】  
万里游真倦，向来依故庐。  
宁亲迎卫女，设馔钓河鱼。  
奔诏身仍远，思家意不舒。  
班昭应有念，早上丐兄书。  

【康陵陪祀】  
塞上犹传八骏名，帝丘今望赤霄平。  
千峰云起旌旗影，万木风多剑槊声。  
玉殿香烟浮俎豆，瑶墀星斗灿冠缨。  
雍歌听彻人归尽，独立春宵百感生。  

【沙河道中用王太史韵】  
晓日平郊远色分，皇家千障抱诸坟。  
沾花车骑香闻露，过水冠裳润带云。  
绣璧斜翻丹凤势，回沙细拥白蛇文。  
词臣预喜瞻依地，宝篆穹牌七帝勋。  

【小至院内对月简诸同宿】  
海东满月上金规，风后寒光湛玉墀。  
出槛新梅浑失影，当阶老鹤淡无姿。  
宵深霜露侵偏剧，节变星河望欲移。  
坐待严城楼观晓，拟看云物共登危。  
骆编修文盛四首  

【雪霁】  
旭日散晴晖，西山雪意微。  
茶初烹石鼎，客已到柴扉。  
啅雀檐前下，轻云谷口归。  
村醪闻已熟，莫惜典寒衣。  

【访友途中滞雨】  
长河波浪渺无津，匹马西风日易曛。  
客舍况逢三日雨，故人犹隔数重云。  
山容惨淡当窗见，鸟语啁啾近水闻。  
信有路难行未得，旅愁乡思益纷纷。  

【旋中闻雁】  
西风鸿雁惜离群，露下天高仿佛闻。  
方讶北来冲远塞，忽惊南去入寒云。  
千山落叶还秋杪，一卷残书且夜分。  
无那余音更嘹亮，倚楼乡思益纷纷。  

【元宵宴康砺峰太史宅次韵】  
东风池馆雪消迟，雪色灯光映酒时。  
夜半醉归河上路，马头明月正相宜。  
王少卿格四首  

【病居遣兴】  
负杖出衡门，登城望绝絺。  
林疏鸟未繁，山寒草犹浅。  
去水有来舟，故原见新垦。  
牧笛谁家村，樵唱春风坂。  
忽闻雁度初，因念客行远。  
缓步归茅庐，惆怅不能饭。  

【馆试秋夜闻砧】  
萧瑟秋风散晚凉，谁家清夜捣衣裳。  
丁丁遥应疏钟响，数数还如落叶忙。  
明月有情留小院，征鸿无数挟轻霜。  
不堪客梦湘云远，独对寒灯思渺茫。  

【汉宫人】  
秋入披香玉露浓，晚妆初罢凤楼钟。  
恃恩醉却昭阳酒，误把红绳戏睡龙。  

【骊山温泉】  
咸阙无雕辇，骊山尚浴泉。  
汤池同野壑，水殿只寒烟。  
月冷新丰路，沙沉渭浦田。  
行人谩投足，谁识濯龙年。  
田提学顼三首  

【寄玉谿舅】  
廉水扶桑北，石城勾漏西。  
吏情甘散地，春色在扶藜。  
榔叶斜侵屋，江鱼逆上溪。  
飘飘犯蛮府，泪应暮猿啼。  

【答傅木虚卜居西湖】  
荇藻绿不歇，芳湖秋可怜。  
天低四野树，日落万山烟。  
朗月虚苓榻，疏花明钓船。  
时闻有过翼，遥寄卜居篇。  

【闻道】  
闻道迷阳寇，东屯信不虚。  
风云随战伐，天地日丘墟。  
列峒分旗鼓，行营沓羽书。  
哀哀荷殳者，汝业本樵渔。  
江副使以达一十首  

【十四夜都司席上饯光禄屠公分赋四首】  
幕府侈高会，长筵列朱缨。  
浮觞无缓筝，一曲三四行。  
岂不诚欢娱，之子怀远征。  
握手一为叹，秉烛循檐楹。  
攀条摘荔枝，枝叶何青青。  
琼玖相要结，光辉比明月。  
佳期倏弦望，昭质匪圆缺。  
云裾振丹陛，章甫滞诸越。  
忘年感绸缪，揆予伤薄劣。  
所期峻明德，离合弦与括。  
猷懋端在兹，达人鹜修轨。  
黄鹄狭四海，那能独衔羽。  
周容谅匪度，磬折嗤余子。  
不见处裈中，生死虱与虮。  
此理难户说，持赠知者几。  
相知良独难，相见复何期。  
朱明曜南流，浮云莽西驰。  
萧艾变芳草，青黄悲素丝。  
众人悯好修，贞心重随时。  
矢歌不能长，爱子千金躯。  

【奉赠大中丞应台傅公巡抚陕西】  
雄关九道开边庭，翼然天表尊神京。  
大半安危属全陕，固原节制兼中丞。  
烽火遥通黑水外，气运幸值黄河清。  
上圣宵衣屈群策，推毂肯使边臣轻。  
中丞气与衡岳会，八九云梦胸中盈。  
衣绣曾为直指使，按剑宿备洮岷兵。  
况复威名甘与肃，部落不问知旗旌。  
比年借寇抚江右，坐见列郡苏疲甿。  
一朝经略付西事，诏书授钺仍专征。  
知公为谟自宏远，耀武耻勒燕然铭。  
岂必降王尽河陇，要使悍卒知朝廷。  
大抵足兵先足食，各边刍粟宁充盈。  
吁嗟屯政废不讲，萑苇千里谁共耕。  
先朝挖运本自耗，临变籴买良非经。  
古来边助有飞挽，报中岂得无常程。  
番夷金牌久寂寞，夷马不至茶能行。  
国家利权不在手，贾竖返得操奇赢。  
中丞雄略世罕伍，邃老之后刘麻城。  
兹行报国存至计，少小不用夸长缨。  
尊前从容白羽扇，指挥坐侧单于情。  
妖氛一洗旄头落，汉月万里边笳宁。  
中国行当召司马，西贼久已问韩荆。  
至尊社稷公等在，杞人鼓腹谣升平。  

【得曾汝诚书】  
忆别何耿耿，此怀谁得开。  
故人千里外，隔岁一书来。  
道直存封事，时危属草莱。  
不知游子恨，翻作逐臣哀。  

【病起读书台小坐】  
病起怯登台，伤春独坐来。  
鸟鸣移白昼，花落点苍苔。  
尽日重门掩，焚香一卷开。  
知无奇字问，不是草《玄才。  

【上清祝圣逢孙默斋使君感赠因期同陈午江枉顾山中】  
忆别无今日，生还有岁年。  
那期千里合，相见一潸然。  
往事秋云外，幽怀落叶前。  
何时与同好，方驾枉林泉。  

【予放归至浙中暂憩湖上适冯子仁得宥至自岭南城中邵仲德仲才兄弟载酒相就感今道故怆然伤神辄穷竟日之欢复订来春之约】  
相逢先各问容颜，喜极翻疑梦觉关。  
我舞君歌三叹息，北来南去一生还。  
殷勤劝酒非为别，归到宁亲更出山。  
湖主不妨频二仲，与君重醉碧云间。  

【南塘泛舟】  
细竹横塘晚更幽，暖风纤月画船游。  
斜穿绿屿轻烟散，忽送清尊碧树稠。  
寂寞鱼龙窥醉语，留连花鸟放春愁。  
杳然身世蓬瀛在，不道人间有十洲。  

【卜居】  
白水青山此卜居，水光山色澹幽虚。  
门前亦种先生柳，地僻能来长者车。  
日落儿童随杖履，夜深松月上琴书。  
偶因消渴文园是，浪得虚名谷口如。  
田参议汝成五首  

【贵竹对雨寄焦学宪】  
远道难托迹，新羁多怯魂。  
况兹风雨夕，四塞山城昏。  
坐令昭旷怀，颓然抱幽存。  
尚冀晤才彦，清谈蠲郁烦。  
高山邈旌节，何用展寒暄。  
孤鸿去容与，遐心矫腾骞。  
君心谅无拒，跂予伫归轩。  

【西湖游览】  
苏堤如带束湖心，罗绮新妆照碧浔。  
翠幕浅搴怜草色，华筵小簇占花阴。  
凌波人渡纤纤玉，促柱筝翻叠叠金。  
月出笙歌敛城市，珠楼缥缈彩云深。  

【山居杂兴二首】  
芙蓉窈窕月朦胧，草阁遥怜玉殿风。  
曾从龙舟西苑里，正闻莲漏百花中。  
珠帘卷雾摇波绿，宝扇开云射日红。  
恍向九霄重浪迹，却忘身世一飘蓬。  
涧户岩扃俨未移，青山怜我似前时。  
书林旧聚珠千箧，社饭新分雪一匙。  
阴蚁战来规阵法，午蜂衙罢忆朝仪。  
河清海晏逢休历，剩有豪怀付酒卮。  

【嘉兴晚发别陈子常】  
江南春尽落花天，桑柘笼烟水满田。  
野店酒香新雨后，断桥人渡夕阳边。  
羁怀潇洒惟歌啸，世路崎岖只醉眠。  
倾盖逢君成坐久，片帆乘月下吴川。  
尹佥事耕六十首  

【秋兴八首】  
万里长风落树柯，乾坤今日未投戈。  
空闻海国标铜柱，转见河湟起白波。  
是处清霜埋战骨，几人明月听渔歌。  
天涯憔悴三湘客，独抱遗骚怨薜萝。  
铜龙春辟晓光寒，金水桥横白玉栏。  
见说汉皇求大药，故邀王母到长安。  
黄金夜献文成灶，青鸟朝翔太乙坛。  
不是岁星陪帝辇，蟠根谁奉殿中欢。  
蓟门千里接云中，虏骑清宵警报同。  
合阵几窥青海月，鸣鞭争下黑山风。  
残冬战士衣仍薄，荒岁孤城廪欲空。  
南国十年输挽尽，防秋诸将慢论功。  
十万鸣弦报吉囊，野心狼子是花当。  
连姻故自轻中国，分道频看入汉疆。  
推毂丈人空肉食，操戈遗孽尚萧墙。  
不应千羽修文日，岁岁三关有战场。  
万山环合蔚州城，紫塞连云朔气清。  
禾黍岁时供上谷，烽烟日夜接神京。  
九宫迤逦通军壁，高垒崔嵬列虏营。  
稍喜摧锋章节能，帅将俘获谢苍生。  
王喜城边古废丘，金波泉涌夹城流。  
时危异姓能安汉，事去诸刘独拜侯。  
鼙鼓几遭豺虎急，山川曾入犬羊羞。  
石郎可是无长虑，直割燕云十六州。  
威名万里马将军，白首丹心天下闻。  
辽水旌旗余杀气，泰山松柏已高坟。  
条侯自靖军中变，窦宪曾铭塞外勋。  
独倚凌烟思将略，暮天征雁下寒云。  
少小家居古北平，熟闻边事惯轻生。  
双旌夜渡桑乾水，一剑朝冲可汗营。  
排闼未陈忧世疏，弃繻空有愤时缨。  
沧江卧病今虚晚，鸿雁秋风旅梦惊。  

【上谷歌八首上楚中丞】  
貔貅十万阵堂堂，自古安危系朔方。  
东下鼓鼙连碣石，西来亭障是河隍。  
分兵久戍劳充国，借箸前筹赖子房。  
闻道暂留诸部落，拔营今已遁遐荒。  
大宁无路援开平，极北孤悬独石城。  
遥忆先皇亲跃马，长驱绝塞苦提兵。  
寒流汩汩交樵径，野戍荒荒列汉旌。  
千载土人谈往事，伯颜山下有英声。  
雷转桑乾白日昏，防秋边垒万星屯。  
先声几发金吾骑，力战犹传铁裹门。  
豪杰此时须甲胄，封疆何地不乾坤。  
似闻西镇分人我，蛇势常山请更论。  
永宁山外黄花镇，隆庆州傍土木城。  
千里风烟开紫塞，万年根本是神京。  
分工幸筑沿边垒，深入宜防间道兵。  
见说虏酋窥伺久，花当谁识近年情。  
飞狐倒马紫荆连，此去朝廷路一千。  
虎豹向来严锁钥，犬羊今日盛烽烟。  
时名受脤当关将，岁德临分破虏年。  
愿假精兵渡辽水，莫令疲病久戈铤。  
新河洗马晚苍苍，风急城孤古膳房。  
分道往年频失利，筑垣今日见周防。  
转输几实饥人腹，锋镝新扶战士疮。  
乳哺庙谋应不后，坐看穷徼系苞桑。  
阳河西带镇宁流，顺圣川南是蔚州。  
比岁凶荒犹在眼，向来荼毒几曾收。  
灵关背出红沙岭，直峪斜通白草沟。  
封殖紫荆端在此，仓场刍粟可深筹。  
戍楼霜重角声残，策马朝登十八盘。  
紫气正当天北极，彩云时见汉长安。  
誓将锁钥标铜柱，应有麒麟画铁冠。  
况是六飞巡幸地，至今谿谷尚鸣銮。  

【白杨口】  
白杨黑风俱暗天，葛峪美峪遥相连。  
一声残角送烽火，十万行营空暮烟。  
悲秋游子倚短剑，极目长空思著鞭。  
壮志未酬人欲老，寒林落雾心茫然。  

【紫荆关】  
汉家锁钥惟玄塞，隘地旌旗见紫荆。  
斥堠直通沙碛外，戍楼高并朔云平。  
峰峦百转真无路，草木千盘尽作兵。  
谁识庙堂柔远意，戟门烟雨试春耕。  

【过曲阳谒岳庙】  
恒山结秀自吾乡，祠殿千秋起曲阳。  
飞石不传秦岁月，断碑曾勒汉文章。  
望连牟那三关近，势压滹沱九曲长。  
天子只今忧北伐，愿封玄塞作金汤。  

【春怀三首（时世宗幸承天）】  
春深关塞尚屯兵，万里防胡拱汉京。  
不为翠华临远道，岂应金甲废深耕。  
转输坐见司徒急，经略亲看相国行。  
莫讶至尊忘北顾，显陵迁附圣人情。  
往岁关山亦丧师，犹能不失汉旌旗。  
可怜虎帐分符日，偏是沙场弃甲时。  
白草自长骠骑垒，黄云空压李陵碑。  
书生无计当戎右，一剑真思报主知。  
闻道降胡说虏情，春来拟绝汉军营。  
洋河川北云常黯，碣石山头月自明。  
将士倔强时跋扈，朝廷赏罚在持衡。  
凭轩北望堪魂断，况是天门万里程。  

【赠张西屏】  
月明熊耳照滹沱，千里思君可奈何。  
棋局拟从清梦著，诗篇遥向白云歌。  
时危身世风霜苦，日短江湖感慨多。  
莫道塞翁常失马，后车还许载渔蓑。  

【易州道中怀古】  
春风匹马经行地，落日黄金亦故台。  
敢谓燕昭无伯略，谁怜易水见雄才。  
青云不动龙山合，绿树无声雁影回。  
千载天涯沦落客，敝袍孤剑有余哀。  

【至日】  
天涯亦有穷愁日，病里翻多故国思。  
腊冻岭梅难索笑，春迟宫柳未舒眉。  
浮灰不送囊中赋，弱线还添鬓上丝。  
强自登楼望云物，四方忧隐尚边陲。  

【南巡八首（世庙幸承天作）】  
都护承恩出汉宫，行军使相陛辞同。  
九边雨露旌旗湿，万乘云烟警跸雄。  
蟒服尽颁中帑赐，虎头谁觅贺兰封。  
朝陵不是瑶池会，按辔真存细柳风。  
正阳高辟照重瞳，武阵前驱驾六龙。  
旗影忽看天际外，銮声时在柳阴中。  
金根雷动宫车转，雉尾云屯帐殿崇。  
执锐愧无承义志，从桥实切大夫忠。  
传闻大驾渡滹沱，圣德当天水不波。  
曲逆晓烟迷朔岳，常山春雨见阳和。  
万家鸡犬荆门近，千里莺花辇路和。  
无奈腐儒忧伏枕，只缘卑湿楚中多。  
天上黄河白昼来，春风龙舰锦帆开。  
龟鱼跃浪承颜色，箫鼓缘堤落杏梅。  
照影昔呈希世瑞，横流今见济川才。  
十年垂拱宽民力，却笑宣房起暮哀。  
衮衣暮入飞龙殿，明祀朝歆纯德山。  
不为弓刀留汉水，岂应松柏惨愁颜。  
翠华映入飘仙洞，紫气浮空拥穆关。  
父老不须南望切，扫除霜露便应还。  
宋昌夜佩汉军符，张武乘时亦丈夫。  
自是王门多将相，不关六合定须臾。  
租蠲云舍民逢岁，晏锡兰台酒既濡。  
圣主功高汉文帝，承天原不比中都。  
一骑飞尘入建章，文华诸老共焚香。  
开函宛见天颜喜，草奏先书圣嗣康。  
趋命追呼盈省闼，有时颠倒著衣裳。  
更闻慈庆祈冥福，晓夜垂堂虑更长。  
绿鬓伤春画省郎，十年簪笏恋明光。  
长贫曼倩糟糠厌，多病相如药饵忙。  
忧国屡挥南望泪，思家空断北归肠。  
何时得奉公车问，应有封章锦瑟傍。  

【鹁鸽峪】  
鹁鸽峪，鹁鸽飞。  
书生画地谈兵机，一身耻溃千重围。  
千重围，战不止，力渐竭兮鼓声死。  
胡儿马上羡大刀，南向揶揄齐啮指。  

【修边谣】  
去年修边君莫喜，血作边墙墙下水。  
今年修边君莫忧，石作边墙墙上头。  
边墙上头多冻雀，侵晓霜明星渐落。  
人生谁不念妻孥，畏此营门双画角。  

【战城南】  
战城南，鼓声沸，胡阵如蛇前最锐。  
三冲五合令转严，仰面看天斜日坠。  
胡去不苦追，胡来不发矢。  
大开阵角卧中军，凯吹如雷四壁起。  

【云州谣】  
黄雾塞，云州川，止有独石无新边。无新边，虏伺便堪怜。小校能迎战，头二刀，臂双箭。西军来，若雷电，汉廷飞将何足羡。  

【榆林驿】  
天上白榆树，千秋紫塞阴。  
隔林观猎骑，时有射雕心。  

【出塞曲】  
鹈淬剑鹊调弓，猎罢阴山落日红。  
铁骑不嘶沙碛草，牙旗飞掣桔槔风。  

【皇帝巡幸承天歌】  
二月銮声重楚巡，策勋犹及凤城春。  
周回南北六千里，信有人间八骏神。  

【赠谭青原侍御】  
铁冠棱棱斧在握，绣衣使者行燕朔。  
月冷居庸夜渡关，霜清碣石朝横角。  
闻道愁云暗朔天，黄沙白碛可人怜。  
鸡鸣山下多胡垒，牟那峰前亦汉川。  
尚想蒙尘悲已已，空怀击剑勒燕然。  
燕然可登石可勒，平生志在伊吾北。  
三败羞称曹沫功，一匡再见夷吾力。  
古称御史官之雄，震摇山岳在尔躬。  
埋轮张纲有奇气，抗疏李勉诚英风。  
慷慨况曾亲甲胄，抚循更是属疲癃。  
片言挟纩士尽起，目中久已无诸戎。  
所嗟恩宠未久及，皂囊白简催归急。  
衮职虽知藉补多，边民日望骢尘泣。  

【项羽墓】  
四方争逐鹿，三户可亡秦。  
何事新安卒，同成马足尘。  
捐金行反间，撞斗失谋臣。  
今日留抔土，应惭负剑人。  

【古意】  
贱妾长留此，良人久戍燕。  
无由秣陵泪，一洒蓟门烟。  
野日明官道，寒云暗晚天。  
相看秋欲暮，又是别经年。  

【赠李芦溪】  
君罢齐东幕，来寻塞上山。  
春风新早帽，夜雨旧柴关。  
心事琴樽外，生涯杖履间。  
赋归归即好，休叹鬓毛斑。  

【韩信庙】  
背水仍留阵，良弓早见收。  
无心来附耳，有面竟封侯。  
落日荒祠道，西风涧水秋。  
君臣终始义，为尔泪长流。  

【杨六郎庙】  
尚有杨郎庙，其如宋祚何。  
伤心空战伐，极目且山河。  
云鸟人能说，腥膻恨不磨。  
除凶昭代烈，应慰九原多。  

【寄倒马关崔将军】  
苦忆当关将，频年树汉旌。  
风生三岔口，雪满六郎城。  
李牧仍酣战，冯唐未著名。  
随云望倒马，空有故人情。  

【简刘沙溪】  
结发曾燕邸，强颜复楚冠。  
风波饶水陆，雨雪备炎寒。  
舌为多言刺，腰从屡折宽。  
万行艰苦泪，惟向故人弹。  

【过汪中山舍人园亭二首】  
薇省辞官日，瓜田养晦时。  
好奇恒拜石，习草故临池。  
娇鸟歌春燕，名花放蜀葵。  
况逢风日丽，不禁出游迟。  
碧嶂青霄外，文渠锦席前。  
洞穿岩下邃，亭插沼中圆。  
琴韵朝醒酒，棋声午破眠。  
因君忘去住，不问北征年。  

【赠邹渐斋】  
白云没西日，我当东南征。  
念子在路途，执手久屏营。  
娟娟闺中女，宝瑟理新声。  
扬眉为谁妍，修辞荐精诚。  
覆水不再顾，放麑难自明。  
君其珍令德，努力须时平。  

【西城道中短歌】  
柳条当风战犹力，桃李无言混荆棘。  
桑乾东带断冰流，昨日荒城作寒食。  
君不见战士经年挂铁衣，一身重犯数重围。  
纥干山下营初散，牟那峰前檄更飞。  
年年烽火为生计，谁道沙场春事稀。  

【胡人牧羊图】  
边庭四日始知春，沙草初青柳复新。金镝未须窥汉月，毡帷时亦静胡尘。黄发小胡花插首，腰下宝刀光映肘。日斜驱羝入东林，草美泉香夸富有。君不见虞庭干羽两阶陈，白雉黄熊入贡频。圣王有道四夷守，沙场闲杀射雕人。  

【漂母庙二首】  
鹿指秦庭四走，蛇横楚泽中分。  
何事老妪具眼，一瓢独饭将军。  
负剑岂无国士，行吟何处长安。  
惆怅城阴古庙，风吹淮水弥漫。  

【过邯郸县】  
秦兵百万气连云，屋瓦邯郸震欲焚。  
千载尚留城市在，土人争说信陵君。  

【蔚州歌四首】  
虏骑临城气益横，共言乘势犯神京。  
将军便可封秦塞，汉士能无请汉缨。  
俺答黄毛不记名，犬羊无赖本轻生。  
见说胡儿能跃马，自夸得看蔚州城。  
南山陡绝石门峪，西岭斜通乱石滩。  
敢勇近闻堪一战，莫教容易近长安。  
井陉荒城日易曛，阜平山下剩黄云。  
羯奴饮马桑乾水，愁杀关南义勇军。  
乔按察世宁九首  

【行役】  
行役何仓皇，登涉念徒御。  
白日息虞渊，行子在中路。  
杪秋多悲风，摇落不可顾。  
我非草与本，胡为被霜露。  
不辞霜露侵，但恐岁云暮。  

【关山月】  
关山一片月，扬彩射金微。  
胡马中宵动，天街七晕围。  
将军横塞角，少妇捣边衣。  
为有刀头望，长看破镜飞。  

【杨花落】  
坐待梅花尽，征人独未归。  
宫妆临镜懒，春信到边稀。  
断缕惊龙管，余香入凤帏。  
持将花比貌，空有泪沾衣。  

【入塞】  
沙海烽尘息，将军奏凯还。  
九边传露布，一夜到甘泉。  
天子开麟阁，都人望马鞭。  
定知金市里，甲第在今年。  

【经始皇墓】  
雄图不可见，墟墓亦无凭。  
宝藏应先发，泉宫侈□称。  
只余双岭月，长作万年灯。  
山下东原道，人人说霸陵。  

【捣衣】  
城上秋风木叶飞，城中思妇捣寒衣。  
谁怜此夜肠空断，独恨经年戍不归。  
声度陇云传玉塞，心随关月到金微。  
相思更有残机锦，愿逐长安一雁飞。  

【寄王太史元思谪戍玉垒】  
学士两朝供奉年，上林词赋万人传。  
一从玉垒长为客，几放金鸡未拟还。  
闻道买田临灌口，能忘归马向秦川。  
五陵他日多豪俊，空望城南尺五天。  

【江干曲二首】  
送君曾水上，临水即相思。  
不似钱塘水，潮来有信期。  
江上与君别，日来江上看。  
知随江水去，犹自立江干。  
喻侍郎时一首  

【稷山】  
飞沙凌乱扑征帷，朔气遥连白虎旗。  
水急渔船留冻浦，山空猎网挂寒篱。  
观风只到羲和冢，访古还过后稷祠。  
闻说单于侵内郡，将星不见使人悲。  
苏侍郎祐五首  

【井陉道中】  
迢递经恒野，崎岖薄井陉。  
晚风吹雨过，山色入云青。  
车路愁方轨，旗亭可建瓴。  
太行真地险，拟勒北山铭。  

【袁州对雪何笋亭侍御】  
宜春台边同暮云，宜春城下雪纷纷。  
初随鸣雨喧相集，转入飘风静不闻。  
银烛并回摇乍暝，金尊独对散微曛。  
因怀骢马江城夜，客况曾经可问君。  

【予告归入倒马关作】  
南风吹雨傍关来，关上千峰画角哀。  
老去尚怜金甲在，生还重见玉门开。  
鹍弦谩引思归调，虎节空惭上将才。  
圣主恩深何以报，车前部曲重徘徊。  

【李牧祠下眺望作】  
泉源冰窦入春分，鸟语花香迟客闻。  
戍鼓寒沉龙塞月，夕烽晴照雪山云。  
年来近野多戎垒，时过回阳几雁群。  
险绝颇怜今昔地，莫教空说李将军。  

【拟古宫词】  
水殿凉生独不眠，风来忽谩凤笙传。  
寻常明月娟娟夜，似向今宵分外圆。  
附见  
☆苏通判濂（五首）  

【游大明湖】  
风物湖中好，家家白板扉。  
浮云去水近，返照入林微。  
潮落渔矶浅，江寒雁影稀。  
晚来砧韵起，是处捣征衣。  

【园居】  
壮年不遇主，岁月忽侵寻。  
买药到城市，读书随树阴。  
窗虚啼鸟近，门掩落花深。  
旧日逢方士，曾传戏五禽。  

【时事】  
群盗忧方切，繁霜况暮春。  
封疆谁锁钥，天地渐风尘。  
处处鸣弦日，家家望雨人。  
时危身尚弃，空有泪沾巾。  

【寄北山李符卿】  
客里逢秋倍忆乡，裁诗遥寄雁南翔。  
东山乐事携红袖，西阁才名溢缥囊。  
旧雨故人空在望，新丰美酒共谁尝。  
犹闻圣主思耆硕，曾问先朝尚玺郎。  

【绝句】  
新笋抽林与屋齐，乱红飞过画阑西。  
流莺不管春来去，坐向绿阴深处啼。  
附见  
☆苏举人澹（一十首）  

【暮秋夜宿紫荆关】  
驿路飘黄叶，关门薄紫荆。  
上都瞻处近，北斗坐来平。  
塞冷胡笳断，原荒野烧明。  
终军虽老大，还欲请长缨。  

【暮春雨中集惟时西园】  
西园花事歇，一雨净芳菲。  
不是莺相唤，谁知春欲归。  
池鱼翻晚碧，槛笋茁新肥。  
待得清和候，重寻芍药围。  

【盐河闻雁】  
客子起常早，月明殊可亲。  
一声沙觜雁，匹马渡头人。  
顾侣鸣偏切，悲秋兴转真。  
兰闺梦回处，应忆客边身。  

【弘慈寺别沈元戎】  
萧寺送行频，蝉声入座新。  
夏云骄酿雨，关树远通津。  
门外长安路，樽前出塞人。  
愿分双宝剑，万里静胡尘。  

【春暮东园独酌】  
郭外幽亭客到稀，一尊聊为赏芳菲。  
雨添新水浮萍出，径袅余香蛱蝶飞。  
亩亩自歌衰凤曲，江湖谁占钓鱼矶。  
醉中转觉闲居好，小径柔桑信步归。  

【庄上闲居】  
苦柏丛篁与屋齐，野云常宿药栏西。  
鸥情久定看春雁，鹤梦初惊怪午鸡。  
叶溜每令山犬吠，月明常赚夜乌啼。  
隔桥景物应如待，日引幽人过鹿溪。  

【夏日园居】  
绳床瓦枕兴偏赊，静检芸编玩物华。  
蝶梦欲残香散霭，鸟声不断树笼霞。  
林墟乍迸翁孙竹，篱落齐开姊妹花。  
便托瑶琴奏清赏，南薰早为过山家。  

【三月晦日病中戏成】  
怕病偏生病，伤春更送春。  
燕莺休告诉，我亦有情人。  

【清明日偶述】  
梨花寂寂燕飘零，药槛兰畦嫩叶生。  
处处儿童吹柳笛，扶持春事到清明。  

【背面美人二首】  
抱得琵琶下玉除，湖山背立溜犀梳。  
傍人欲见春风面，但道萧郎有寄书。  
钗軃乌云鬓欲蓬，回身环珮响丁东。  
背人不是无情思，自古红颜畏画工。  
冯举人惟健一十一首  

【拟四愁诗（并序）】  
（汉张衡寄意于君，作《四愁诗，然实一愁止耳。北海冯惟健赋命蹇坎，守道自信，皇皇京国。于时父守石阡，母弟侨于青，妻子还闾阳，朝夕怀念，不宁厥居，乃若所愁，真四愁矣，故拟而赋焉。然衡托物之兴远，余述事之意多期于道，实不论工拙，览其作者，可以流涕矣。）  
我所思兮在衡阳，欲往从之湘水长。  
父兮驱车五马良，为国经营筋力强。  
坐纡筹策驯蛮羌，指挥军饷收夜郎。  
出门四顾谁相将，瞻依斗极怀君王。  
思之不见心烦伤。  
我所思兮在青州，欲往从之路阻修。  
淄濰东下何悠悠，满园布谷鸣叚鸠。  
母兮缲丝妹结，弟兮刈麦行西畴。  
道逢乡人寄衣裯，展衣拂袖双泪流。  
思之不见心烦忧。  
我所思兮在医闾，欲往从之路崎岖。  
凄凄霜露临丘墟，鹿场町疃依吾庐。  
妻兮抱子愁独居，昨闻边关飞羽书。  
胡儿杀人如匹雏，将军敛兵不敢驱。  
思之不见心踌蹰。  
我所思兮在燕京，欲往从之尘盈盈。  
青楼有女宛清扬，晨理机杼织未成。  
我欲赠之云锦屏，罗绮结成双凤形。  
怀之中夜步前楹，长歌宛转谁为听。  
思之不见心烦冥。  

【归读书处作简汝威弟】  
城南书舍复相违，身外浮名有是非。  
若得羽翰遗世网，定应猿鹤老柴扉。  
泉鸣花径时垂钓，日到松梢自曝衣。  
王子夜深乘月色，山头吹把玉箫归。  

【赠麻南庄隐者和岳云石韵】  
烨烨瑶芝玉洞开，冥冥紫气自东来。  
拂衣海上携龙杖，抱膝云中养鹤胎。  

【送少宗伯东渚杨公还朝】  
舟楫怀明主，笙歌慰远征。  
蒲轮辉泰岱，龙节照淄渑。  
日月丹霄迥，蓬莱绛阙曾。  
上台旋斗极，东海运鹍鹏。  
虞室夔龙重，周廷礼乐兴。  
银台闲玉匦，天阁秘金縢。  
九庙旂常集，诸陵剑舄登。  
鲋隅祥雾隐，丰沛瑞源澄。  
金粟双峰并，瑶池八骏乘。  
臣邻瞻赫赫，宾从尽兢兢。  
献纳当朝望，都俞气象增。  
殊仪须景伯，正色待长升。  
缇扇随车转，朱明丽盖升。  
松亭余舞鹤，石絺按垂藤。  
地境云光莹，天齐雨气蒸。  
歌随林鸟变，思共暮烟凝。  
牛角悲歌宁，龙门喜御膺。  
十年还戴鹖，千里共担簦。  
勋业宁金马，身名岂玉绳。  
尘锋频自拭，铩翮尚堪腾。  
敢谓吟《梁甫，谁能著茂陵。  
云门读书处，日暮倚崚嶒。  

【姑熟道中三首】  
独眠三馆夜，微钟度江口。  
牵帷语仆夫，起视天霁否。  
烟起树亦暝，水生江岸窄。  
夜来别故人，风雨最萧瑟。  
冥冥雨不绝，呖呖啼征鸿。  
寒江烟雾里，小艇一渔翁。  
冯通判惟敏八首  

【禽言六首】  
凤凰不如我，竹实醴泉真琐琐。何不委形浊世中，飞鸣饮啄无不可。凤凰不如我。  
得过且过，风雨冥冥巢欲堕。饱暖当时不自知，炎凉此日方参破。得过且过。  
归去乐，荒烟一望山花落。夜月原头血吻新，斜阳枝上声如昨。声如昨，长相语，微禽丁宁或可据。兽蹄鸟迹难久游，故国关山不尔御。不知尔家乐不乐，只是此中风雨恶。吾非有翅不能飞，唤尔醒时吾亦归。  
报谷报谷，透犁好雨夜来足。不愁田中恶草多，但愿年年风雨和。夜来雨急风声恶，闻道村南一尺雹。老翁归来语老妻，村中报赛烹鸣鸡。  
豁开沟沟水，东西流麦场。碡磟声渐急，黄犊横奔汗如泣。重云叆叇四望集，顷刻那能辨原隰。天之未雨沟不开，枝头啼鸟为谁哀。  
向前还好，可惜今年种田少。早知今年胜去年，即死不卖山南田。欲向灵禽频借问，禽言昧远惟知近。能知岁事报阴晴，不知官租重与轻。  

【闻柝】  
野柝鸣沙岸，渔灯照白波。  
凄凄风不定，隐隐夜如何。  
历乱乡心碎，依微客梦多。  
江声还自击，展转动悲歌。  

【上巳日作时落第客京师】  
三月三日东风恶，满城桃李都摇落。  
乍随飘扬入重云，还自低回委深壑。  
长安道上东复西，曲江池边路转迷。  
飞空不解作红雨，著土岂得为香泥。  
风声如雷尘如墨，行道之人长太息。  
春光犹有三之一，千树万树无颜色。  
花开花落会有时，抵死不分狂风吹。  
但愿周流御沟水，宁辞远别上林枝。  
溟濛澒洞满天地，仓皇未识东君意。  
不遣红英点翠苔，玉阶那得留余媚。  
君不见昨日花开枝叶青，折来插之双玉瓶。  
画堂不省红尘到，袅袅花气芬中庭。  
又不见楼头小妇深闭门，晨起竟日寂无言。  
卷帘欲放飞花入，扑面惊沙总断魂。  
冯光禄惟讷一十二首  

【闻警二首】  
八月塞门开，单于猎雁回。  
五原秋草尽，万骑羽书来。  
秦陇疮痍后，疆场战伐催。  
黄云迷处所，羌笛暮生哀。  
平生投笔吏，慷慨学孙吴。  
不分龙庭骑，年年入武都。  
轻兵下陇坂，间道袭休屠。  
谈笑看雄剑，烟尘更有无。  

【春日侍宴高唐齐东二王即韵应教】  
昔听桂山调，今看兰坂花。  
春云间珠圃，初日照彤霞。  
改服游新苑，移尊对远沙。  
应刘今日赏，不是魏王家。  

【出榆关逢征兵使人作】  
闻道云中将，先秋戒铁衣。  
虎符千里至，龙骑五营归。  
夜月明雕戟，山风曳画旂。  
谁怜瀚海外，杂虏驻金微。  

【春日陪孟东洲宪使公重过宋氏园亭】  
竹色青于染，春生宋玉家。  
众山当户出，一水抱城斜。  
积雨翻高柳，轻寒勒早花。  
风光正如此，莫惜醉流霞。  

【秋日同参伯邵公游凤凰山】  
凤凰高阁俯晴空，万里蚕丛此路通。  
远近川原秋色里，参差草树夕阳中。  
尊前舞袖翻霜叶，天外清笳咽塞鸿。  
回首旧游成梦隔，独将迟暮叹征蓬。  

【送杜明府谢政还辽】  
仙郎逸气横朝野，傲岸不落风尘下。  
邴丹六百辄免官，王阳九折能还马。  
羁心浪迹日悠悠，楚水吴山十度游。  
秋风君度红骡碛，知我题诗白鹭洲。  

【至都始见峻伯留宿廨舍识喜】  
可忆毗陵夜雪船，乱帆相背各风烟。  
探囊诗卷行堪把，计日心期又隔年。  
秉烛更疑成别梦，当杯翻怯近离筵。  
同游自昔多豪彦，独对狂歌倍黯然。  

【毗陵舟中夜别万吴二明府次俞汝成韵】  
渡口云深树色苍，孤舟寒雨共离觞。  
凭君莫话从前事，只是无言已断肠。  

【再别徐少初明府二首】  
悲歌昨夜惜离群，九曲肠随别路分。  
江雨未休春寂寂，那堪今日又逢君。  
千里江程一夜过，毗陵回首隔烟波。  
莫嗟此后音书少，只恨从前笑语多。  

【皋兰观兵】  
金城关外雪嵯峨，龙尾山前涌白波。  
春风一夜流澌尽，汉使明朝欲渡河。  

【又寄河东清溪诸殿下二首】  
寒城雪尽晓氛氲，万树猿声不可闻。  
东望梅花消息断，思君一寄陇山云。  
天涯岁晏雪霜繁，又见春风落塞门。  
一望秦川肠一断，欲持芳草问王孙。  
靳侍郎学颜六首  

【效黄鲁直】  
一旬三馈浆，十日一栉沐。  
迫而后能应，希声犹不足。  
被褐诣谂公，共尔一盂粥。  
澹然出世情，了了无缚束。  
因举赵州话，白兆一橛木。  
瞠目不解答，彼已两无触。  
作别不作别，黄叶埋经屋。  

【草桥即席寄以腾】  
旧国春深草似烟，年年此际对离筵。  
才闻柳外歌三叠，已识尊前路五千。  
剑阁啼猿梅雨夜，锦江驻马麦秋天。  
从今莫问西来雁，纵有风翰不到川。  

【燕京暮春歌】  
三月杨花满御沟，可怜春色亦东流。  
行人不用多惆怅，鹈渼年年唤白头。  

【东京歌】  
濯龙门外马车流，谁人不道入青楼。  
卢家少妇鸣筝坐，逢着春光不解愁。  

【渭城曲】  
春风送客渭城西，折柳亭前落日低。  
骢马渐随尘影没，黄鹂飞上戍楼啼。  

【听陈东阜弹琴】  
逐客经年滞楚乡，萧条两鬓已秋霜。  
逢人唯奏《思归引，易水燕山总断肠。  
任御史淳二首  

【出塞曲二首】  
十八羽林郎，飞腾事朔方。  
青萍玄锦毂，赤兔紫丝缰。  
沙漠今巢穴，燕然古战场。  
王庭须远遁，卫霍在边疆。  
登坛临玉塞，报主荷金戈。  
汉节当关重，胡笳出塞多。  
气吞玄朔垒，兵洗白洋波。  
休信单于款，谋穷伪请和。  
苏右都志皋四首  

【雪夜袭虏】  
朔风利似刀，朔雪密如织。  
四山号虎兕，万卒无生色。  
号令等风霆，直捣龙沙北。  
夜半缚呼韩，天明传蓐食。  

【盱眙山馆】  
山馆雨初歇，村园菜正肥。  
摘花引寒蝶，冉冉过篱飞。  

【送杨虚楼还任饶阳】  
澹烟疏雨禁城秋，彰义门前古渡头。  
欲把相思付流水，芦沟日夜总悠悠。  

【初夏寄题隆兴寺禅房】  
蒲萄引蔓枣开花，台殿参差日影斜。  
一客不来双燕语，老僧闲欲晒驾裟。  
顿长史锐二首  

【铜雀妓】  
西陵芳草合，松柏半为薪。  
宫殿飞铜雀，下饮漳河滨。  
檀烟冷余烬，垞帐网流尘。  
白头歌舞妓，来教晋宫人。  

【西巡曲】  
飞轮击水日三千，咫尺长安在日边。  
试向茂陵高处望，未央前殿立铜仙。  
谷知县继宗一首  

【同杨都督登医无闾】  
海门日出上无闾，疑是骊龙抱夜珠。  
万里太行天堑角，千年辽左北门枢。  
猩红岭外稀来雁，鸭绿江头有巨鱼。  
锁钥只今凭卫霍，朵颜密迩费踟蹰。  
栗举人应宏三首  

【龙山别业即事】  
葺屋空林伴翠微，柴门无事柳依依。  
隔年药物频宜日，近午茶烟欲上衣。  
山郭岁时流水旧，野堂风雨到人稀。  
兴来独步多寻赏，为问茅君理息机。  

【宫词】  
凤凰楼下散宫花，金错裁成五色霞。  
空有青春寄刀剪，不如红叶到人家。  

【吴姬行】  
吴姬十五游燕赵，少小离家那得知。  
歌向尊前将进酒，低回却忆采莲时。  
方举人元焕二首  

【园居二首】  
冥心无住着，水石澹幽居。  
风物花含早，阳春鸟弄初。  
病减烧丹灶，情欣种树书。  
地偏非辟俗，林卧谷神虚。  
兀兀坐长日，行园恰晚晴。  
畦蔬经雨足，山木到云平。  
野老水上语，轻风林际生。  
年来知抱瓮，犹听辘轳声。  
刘副使效祖五首  

【九日独酌】  
南山遥对菊花开，欲采无人为举杯。  
纵说柴桑贫谢客，何曾不许白衣来。  

【折杨柳】  
杨柳千条拂地垂，春风送客妾心悲。  
谁家年少轻离别，偏把愁声笛里吹。  

【塞上曲二首】  
龙沙近接古檀州，多少从军倚戍楼。  
寒夜不堪愁绝处，西山片月挂城头。  
朔风吹雪渡沙场，传道单于猎白狼。  
北望征尘何处是，暮云无际草苍茫。  

【燕京歌】  
元会初分庭燎光，君王亲御紫霞觞。  
不知五夜春多少，白日犹闻蜡炬香。  
郭主事本三首  

【结屋】  
贮木二十年，一屋未必就。  
风雨日薄蚀，土花起皴皱。  
捐弃弗忍言，黾勉始结构。  
因循复三载，石雨穿寒溜。  
枯栋三两横，客来不敢留。  
人生须盖藏，辗转事饤饾。  
握粟出经费，厨人生怨诟。  
自笑鸠为巢，未了先白首。  
休哉孙五郡，去官借车厩。  
至今清白声，犹不愧屋漏。  

【哭杨焦山继盛】  
滚滚数行泪，远为杨焦山。  
反复读谏草，五内皆潸然。  
自昔如弦直，累累死道边。  
机事渊海深，孰能察其端。  
天声震西北，地轴摇东南。  
日月复薄蚀，山湮谷成渊。  
问地地不语，吁天天不怜。  
孤愁何所极，塞于天地间。  

【过以祯西庄】  
杲日明西野，绿荫连松篁。  
清风徘徊至，满座纳虚凉。  
门窗见凫峄，苍翠飘岚光。  
时闻读书声，伊吾禾黍场。  
东邻有坛杏，雨过生微香。  
董汉阳穀五首  

【金山寺】  
孤绝江心寺，烟波接渺茫。  
浪花浮石磴，帆影落僧床。  
金碧辉天界，歌钟起下方。  
月明潮落后，倚槛听鸣榔。  

【云山图】  
众绿献秋色，寒山生夕容。  
林间静茅宇，云外响村舂。  
落日行文豹，澄江飞断鸿。  
遥怜徐孺子，一榻坐千峰。  

【塞上曲】  
摇空白浪见玄菟，遍野黄羊是福余。  
最苦辽阳城下戍，月明清泪下吹芦。  
（右辽阳。）  

【临清柳枝词二首】  
春早持斋一月余，罗衣初试觅香车。  
丁宁夫婿严斋禁，顶上归来始破除。  
结束腰肢细可怜，女奴相送上秋千。  
风光又是清明近，堕却金钗记去年。  
方承天九叙二首  

【赋得燕燕于飞】  
小院百花香，轻帘双燕翔。  
影随春陌近，声入午风长。  
趁蝶回雕砌，衔花赴彩梁。  
空闺朝复暮，徒切画眉长。  

【涉江采芙蓉】  
六月江南天，家家出采莲。  
并舟青雀近，分歌绿水连。  
看花误是面，摘叶戏成钿。  
夕阳归渡口，更觉晚妆鲜。  
胡按察直三首  

【卧病省署作】  
掩阁乌同寂，升堂鹤共迟。  
乱花封印箧，飞鸟掣文移。  
公事痴能了，阴符懒未窥。  
散衙饶暇日，春院绿阴滋。  

【龙洲书斋新霁客至】  
芳洲绮树接江城，曲巷回轩雾细生。  
弱柳窗中衔宿雨，游丝水面带新晴。  
林花点草粗成字，山鸟呼朋自有名。  
卧病一春萝径满，君来时复扫柴荆。  

【闻莺怀邹继甫】  
旭日高槐啼欲断，午风深竹弄还长。  
莫言绝域如天外，犹有莺声似省廊。  
闻人诠一首  

【阳栈岭】  
阳栈接高天，白云山下看。  
花落雨余雨，风吹寒食寒。  
纵目黄山外，停骖紫汉间。  
斜阳过广惠，始觉有人寰。  
郑布政旦四首  

【夜归洱海道中】  
杳杳空原暮，萧萧旌旆行。  
长风吹海暗，新月傍人明。  
河影城头堕，秋声塞外生。  
客怀频倚剑，时事正论兵。  

【晓发洱海夕次滨川】  
天高野旷瘴烟收，风急霜繁落木秋。  
箐道千盘临戍堡，山城百雉入边州。  
诸蕃乐岁休戎马，孤馆频年望斗牛。  
夜半角声吹激烈，纷纷凉月照人愁。  

【塞上曲】  
西望山前落叶秋，桑乾水上行云愁。  
笳声晓夜吹城楼。胡骑直过新聚落，  
吴儿初识古云州。  

【子夜歌三首】  
昨夜月团团，郎在何处边？  
安能作百丈，日夕牵郎船。  
闻郎往潇湘，裁书寄雁去。  
郎行无定踪，书寄知何处。  
欲织双鸳鸯，终日才成匹。  
寄君作香囊，长得系肘腋。  
王御史献芝一首  

【□□寺】  
寻幽入仙源，遥闻钟声起。  
到门蟠古松，龙鳞半身死。  
对佛插高峰，寒翠妙空里。  
是时秋已深，黄叶满流水。  
老衲笑相迎，焚香问禅旨。  
