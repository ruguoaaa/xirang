---
title: 第17部分
index: true
icon: editor
order: 17
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●丁集第十四  

白云居士石沆四十首  

【观稻】  
稻水千区映，村烟几处斜。  
泠风低起树，轻浪细浮花。  
鸟雀深深圃，凫珣浅浅沙。  
社歌声不绝，于此见年华。  

【扫张氏妇墓】  
云归巫峡雨阳台，杜宇声声唤不回。  
惟有春风最怜惜，墓田收拾纸钱灰。  

【广陵纪梦】  
春尽他乡梦，云林思杳然。  
落花溪水上，斜日洞门前。  
鹤去游城郭，春来弄管弦。  
倚阑怀胜事，光细月初弦。  

【宿城中旧房】  
从教雁侣失潇湘，春色年年暗洞房。  
遗得一枝花影子，夜深随月转西廊。  

【梦中吟】  
树老何年寺，山深此夜钟。  
一僧眉拄地，教我学南宗。  

【口号送邻家米】  
东邻雨湿火难吹，斗米田家尚可为。  
晚稻未舂潮水白，早红先送救公饥。  

【题主人壁间樊素小蛮图】  
江州司马两红妆，水墨何人画此堂。  
得似往年歌意思，却看今日舞衣裳。  
摸声漫点樱珠破，拟态轻拖柳带长。  
别有幽情传笔底，主人狂得且须狂。  

【拟寒山我见世中人二首】  
我见世中人，日夜心兵动。  
布帛不遮寒，齑盐不塞空。  
欲求安乐法，错认逍遥梦。  
米大一粒珠，分应六门用。  
我见世中人，开口便讲理。  
将理与人争，还是不明理。  
多争理在伊，少争理在你。  
争人所不争，不争之争矣。  

【新春杂兴】  
一囊置我琴，一囊置我笛。  
明月照寒江，扁舟吊采石。  

【漫兴二首】  
竹影清溪路，花藏白石岩。  
病偏宜短褐，老不废长镵。  
阶水鹅儿浴，池泥燕子衔。  
尽堪吟弄去，风月两三函。  
窗下兀兀坐，人闲事事疏。  
乱山看过画，堆案读残书。  
细雨衔杯后，微风隐几余。  
不劳渔父问，方寸已空虚。  

【无题】  
落日早凉归，看山倚竹扉。  
水清仍可鉴，云薄不成衣。  
腐草萤低照，疏林鸟乱飞。  
平生蓑笠意，不在富春矶。  

【文翼侄草堂】  
结构离人境，经营到野田。  
春光莺语外，秋色雁行边。  
室小刚容膝，墙高不过肩。  
个中些子意，应与会人传。  

【去岁中秋】  
去岁中秋月，江南水上天。  
剥菱烦伎手，煮茗汲僧泉。  
即事浑如昨，追欢已隔年。  
算迟婚嫁了，还弄五湖烟。  

【夜听琵琶】  
娉婷少妇未关愁，清夜琵琶上小楼。  
裂帛一声江月白，碧云飞起四山秋。  

【闲中喜慕溪兄见过】  
釭袴满晴沙，江村好岁华。  
投竿鱼浪细，举袂燕风斜。  
林竹初开笋，溪絺正有花。  
得君相聚首，沽酒问谁家。  

【归来吟】  
只成无喜亦无憎，随处看山倚瘦藤。  
烟雨楼台浑在寺，水蔬家世半皈僧。  
一闲可敌三公贵，只眼真传六祖灯。  
漫道秋江鱼事美，月明空坐板桥罾。  

【答友人书寄】  
自笑年来休未休，空劳梦语说虚舟。  
尘埃未脱饥寒累，稼穑宁忘水旱忧。  
难道琴书间北牖，也曾风雨事西畴。  
余生只不填沟壑，此外分毫无所求。  

【溪边】  
昨夜溪桥上，南畦看稻还。  
解襟聊濯足，对影暂开颜。  
群动无时息，几人如我闲。  
独行还独坐，凉月上东山。  

【夏日寄怀南逸士】  
南邻何异北山居，黄草衣裳白草庐。  
闲却农桑事吟弄，不教风月著空虚。  

【秋思】  
旷野碧云暮，园林白露秋。  
水花清瑟瑟，窗竹冷修修。  
索莫惟禁酒，踌躇欲上楼。  
相思不相见，多病益多愁。  

【有怀】  
远村幽壑独徘徊，云护柴扉雪护苔。  
尽日溪边倚枯柳，白鸥何事不飞来。  

【寄莲宇上人】  
忆昔相从春水残，桃花映竹鸟啼山。  
半年好景违僧舍，十月西风凋客颜。  
短褐羞如黄叶舞，方袍定似白云闲。  
草堂莲社天南北，惆怅幽期隔往还。  

【夜催花】  
漏鼓无声清露寒，西楼残月夜漫漫。  
飞觞莫讶花催急，世界宜横醉眼看。  

【与二十二弟】  
曾骑竹马妄追风，经世衰荣约略同。  
俱是贱人牛口下，未离故态雁行中。  

【新墙门】  
北屋连江面远峰，水禽山鹿谩相从。  
径因待月还宜曲，门为藏春再设重。  
雨暗蘼芜分绿锁，天晴杨柳借云封。  
攻琴乐酒年来癖，更好垂帘称懒慵。  

【寄敏上人】  
别来多雨更多风，野水苍茫浸碧空。  
惆怅数枝憔悴柳，不堪持赠胆瓶中。  

【客有姑苏约奉柬】  
松院袈裟苇岸罾，太湖渔父虎丘僧。  
因君来约同相访，月好风清能不能。  

【饮慕溪所惠酒】  
是时天气炎，人事难调摄。  
饮水过于寒，饮汤过于热。  
得君之所惠，清净如油洁。  
不用脱巾漉，不用置篘{敝瓦}。  
亦不用多人，夫妇西廊月。  
一盏四肢畅，两盏百情灭。  
三盏即醺醺，五藏皆融泄。  
本不爱贪杯，独醒难过日。  

【杂兴】  
饱罢披书便理瓜，闲中谁道没生涯。  
遣情亦要宽沽酒，醒睡还须窄煮茶。  
细草篱根侵病菊，古苔阶面覆残花。  
傍人不解侬家事，只道贪闲不管家。  

【自咏】  
我有安乐处，名为建德乡。  
唱于风起籁，虚白月生光。  
自谓青云馆，何惭绿野堂。  
傍窗低竹几，临水小绳床。  
居士斋时卧，先生醉后狂。  
眼前无异物，身外有余粮。  
蔬食寻常饭，荤腥间或尝。  
净神三遍咒，暖室一炉香。  
念念归真境，心心向道场。  
世间安饱事，一切不思量。  

【破屋】  
三间破屋两间空，廊壁萧然西复东。  
惨恻岂宜愁坐客，清虚聊称病眠翁。  
敢将道义夸汾水，惟有诗歌抵雒中。  
客到消闲无一物，竹窗明月柳桥风。  

【中秋】  
江村此夕意如何，道是桥平水不波。  
仿佛空中倚楼阁，分明镜里现山河。  
当筵自对贤人酒，得意闲吟孺子歌。  
明月若教陪尽夜，只拚清露湿渔蓑。  

【闰重阳邀众社集座中又呈一律】  
两回风景惜重阳，倏见秋容变故常。  
杨柳叶干前夜雨，芙蓉花老及时霜。  
极知酒是消愁物，何处台非戏马场。  
拉得相知开口笑，不嫌醉倒菊篱傍。  

【岁暮不及去城中偶吟】  
空野平无盗，长河冻绝船。  
城中未可去，江上正堪眠。  
饱饭何曾缺，烧柴不费钱。  
且从俗人语，打夥过残年。  

【移居城中柬招溪上两兄】  
荆树江城隔，梅花岁事残。  
曾经知别苦，敢道路行难。  
冻雪销泥湿，霜风吹面寒。  
一尊今到手，来为话辛酸。  

【途中】  
冰涧拥流澌，春回万壑姿。  
水清鱼尾活，泥泞马蹄迟。  
城郭来将晚，江村到几时。  
欲沽无好店，何日有新诗。  

【江门拟白三十首（录二首）】  
何处春偏胜，江门自好风。  
酒旗斜路口，花信短墙东。  
多病一居士，双鬟二小童。  
题诗嵩雒去，可是白家翁。  
何处春偏胜，江门旧草堂。  
和风团燕雀，迟日散牛羊。  
细草当窗绿，残花隔水香。  
老狂犹稚子，拍手咏沧浪。  
盛太学鸣世二十八首  

【沈山人】  
落落寻常路，遑遑二十年。  
许身吾老矣，干世尔徒然。  
春日当垆酒，都城卖卜钱。  
有身堪自足，不必众人怜。  

【送泰州李太守】  
不复关时论，将因与世违。  
受金廉吏枉，疑璧众人非。  
淮海孤舟别，匡山白首归。  
天寒江上雁，但恐尺书稀。  

【赠隐者】  
只在高霞外，无人识去踪。  
伴猿栖一室，放鹤下孤峰。  
丹灶云中火，青天夜半钟。  
平生长往意，相望不相从。  

【至日】  
曝背便暄暖，灰心任岁时。  
衰年聊对酒，至日一题诗。  
洗药冰初薄，探梅雪半垂。  
转应贫与病，不厌老相随。  

【沈水部官署】  
江水流何急，归心却似之。  
已伤为客久，转恨别君时。  
断雁迷寒渚，吟猿挂冷枝。  
生涯兼物色，何处不堪悲。  

【送柯孝廉之巴东兼呈黄广文】  
去问巴江水，荆门更向西。  
挂帆秋叶落，上峡夜猿啼。  
旧侣伤飘泊，新欢惜解携。  
湘潭憔悴地，已恐旅魂迷。  

【叶汝习病目移住西山戏简】  
病懒因怜汝，深山且辟人。  
佛堂云共宿，僧语夜相亲。  
就石分泉冷，和钟杵药匀。  
不知天眼里，何处着微尘。  

【送临江苏太守】  
五马夹朱轮，清川不动尘。  
问山庐岳近，领郡虎符新。  
吏冗诗难废，民稀俗易淳。  
江花迎路发，十月待行春。  

【避暑吕叔与园亭因赠】  
辟暑谁堪适，壶冰若可餐。  
一闻高士论，六月使人寒。  
云起峰阴直，亭孤日气残。  
晚来山更好，不碍隔篱看。  

【西楼月下送陆长康】  
分散欢娱地，班骓送陆郎。  
乌啼白门夜，月上一楼霜。  
扬子分衣带，明河接泪行。  
大刀重有约，团扇莫相忘。  

【七月八日潞河舟中别长安诸子】  
天汉龙初返，星桥鹊乍分。  
隔河收片雨，宿浦有残云。  
复作孤舟别，兼悲一叶闻。  
相看此时恨，不独在离群。  

【寄孙憨生】  
草色青门外，杨花白雪边。  
伤心犹昨日，转眼向秋天。  
干世真何意，还家始自怜。  
萧条淮水上，谁复问残年。  

【重过程孺父】  
摇落秦淮上，依然见索居。  
客贫亲旧少，家难死生余。  
土锉朝烟冷，荒池古木疏。  
日斜殊未去，狼籍一床书。  

【送毛广文之云中】  
岁晏单车去，穷边不算程。  
河冰寻马迹，关月逐鸡声。  
野烧云中戍，春天雪外城。  
战场应久定，问业有儒生。  

【送李雪舟】  
有客留行迹，令人一解颜。  
听钟寻晓寺，沽酒看春山。  
老病能相就，禅心许共闲。  
如何芳草色，又送马蹄还。  

【宿麻河】  
积雨湖田没，居人生事微。  
白鱼休市早，乌鬼载船归。  
月黑村舂尽，林深岸火稀。  
纬萧眠不定，中夜赋《无衣。  

【重过华子澄】  
柳市南头路，三年此重过。  
长贫为客倦，高卧奈君何。  
岭背夕阳尽，月明秋水多。  
徘徊那能去，门外即烟波。  

【春阴（长安作）】  
积晦连幽朔，长阴动十旬。  
六花犹作雪，三月不成春。  
易白愁中发，憎寒病里身。  
因怜邹衍后，吹律更何人。  

【夜过凌方弦山斋】  
十里到孤村，柴门下夕曛。  
霜铺平野月，钟断隔溪云。  
病骨逢秋健，清言忘夜分。  
自君多秘术，猿鹤渐成群。  

【赠曹凤冈】  
仙才多玩世，况复幕官闲。  
鹤养空庭树，云栖傍阁山。  
酒干官长禁，诗乞野人删。  
为有延徐榻，相期数往还。  

【寄怀毗陵孙二】  
适与饥寒会，重怀旅寓年。  
通家无仲子，举世有谁贤。  
褊性多违俗，权门岂慕膻。  
芳兰惭下体，玉树每齐肩。  
衣冷分缯絮，囊空乞酒钱。  
雪深烧烛夜，春远踏花天。  
人事零如雨，欢期断若烟。  
黄尘三岁别，白日几回眠。  
朱颊今何似，华颠渐可怜。  
终能忘一饭，语报愧茫然。  

【送王山人】  
寒原一雁下霜空，短褐萧萧犯北风。  
俱是残年行路客，伤心不在别离中。  

【题岳阳酒家】  
巴陵压酒洞庭春，楚女当垆劝客频。  
莫上高楼望湖水，烟波二月已愁人。  

【塞上赠友】  
一望黄云接虏尘，年年杨柳不知春。  
解将白发窥明镜，纵使封侯也误人。  

【江上别柳陈父】  
沧江落日黯生愁，枫叶絺花送客舟。  
莫道酒阑容易别，秋光偏在断桥头。  

【送胡参军之岷州】  
宝剑翩翩赋远游，东风吹骑出幽州。  
洮河三月流澌下，人在长城天尽头。  

【秦淮月】  
石头望月秦淮里，不知月在秦淮水。  
银汉平铺一色秋，珠阁琼楼正相似。  
秦淮女儿十三余，绡幕半卷坐飞除。  
霜妾星妃两不如，云中雀子那得住。  
桂树团团系舟处，极浦烟波从此去。  

【送陈献墀入计】  
朔气渡河水生骨，敝巾小车伤远涉。  
朅来送客三日程，不尽关山恨重叠。  
与君相知岂徒然，一片肝胆千秋悬。  
感恩不忘国士报，许心更受他人怜。  
君今西去谒人主，五玉诸侯联佩组。  
汉家计吏开明堂，黄金玺书谁比数。  
朝罢从容下玉除，天乐缥缈云中居。  
行过阁门问丞相，挽回元化今何如。  
吴布衣兆一百一十五首  

【秦淮斗草篇】  
乐游苑内花初开，结绮楼前春早来。  
春色染山还染水，春光衔柳又衔梅。  
此时芳草萋萋长，秦淮女儿多闲想。  
闲想玉闺间，罗衣正试单。  
芳飙入户吹帷动，巧鸟当窗搅梦残。  
因娇丽日长安道，相戏相耍斗芳草。  
芳草匝初齐，茸茸没马蹄。  
芳草远如暮，望望迷人步。  
将绿将黄不辨名，和烟和雾那知数。  
凤凰台上旧时基，燕雀湖边当日路。  
结伴踏春春可怜，花气衣香浑作烟。  
谁分迟迟独落后，谁能采采不争前。  
袅袅桑间路，佳期何暇顾。  
悠悠淮水湄，远道不遑思。  
空生谢客西堂梦，徒怨湘娥南浦离。  
未鸣鹈筜先愁歇，乍啭仓庚正及时。  
正及时，先愁歇。密取畏人窥，疾行防藓滑。  
入深翠湿衣，缘高香袭袜。  
搴若将何为？束刍欲待谁？  
茜红犹胜颊，荑白却惭肌。  
薜荔裁衣安可被，菖蒲结带岂堪垂。  
盈匊盈襜罗众芳，蛾飞蝶绕满衣裳。  
兰皋藉作争衡地，蕙畹翻为角敌场。  
分行花队逐，对垒叶旗张。  
花花非一色，叶叶两相当。  
君有麻与枲，妾有葛与藟。  
君有萧与艾，妾有兰与芷。  
君有合欢枝，妾有相思子。  
君有拔心生，妾有断肠死。  
嬴归若个中，输落阿谁里。  
相向无言转自愁，芳坰过客忽疑秋。  
别本辞柯何倚托，倾青委绿满郊丘。  
虽残已受妍心惜，纵贱曾经纤手摘。  
芍药多情且自留，蘼芜有恨从教掷。  
人生宠爱几能终，人心安得采时同。  
萦愁结念寻归径，接佩连裾趁晚风。  
情知朽腐随泥滓，会化流萤入幕中。  

【咏美人隔墙折花】  
离离墙影动，谓是东风吹。  
美人金梯出，纤手摘花枝。  
钏声惊起鸟，纷纷落玉墀。  
稍高攀不及，下望复移时。  

【送友人游燕】  
离筵别棹暮江滨，红树青山映白絺。  
一过江南风景异，两行衰柳送行人。  

【铜雀妓】  
愁思应无赖，留香但益悲。  
妾身甘与殉，君蒙自多疑。  
秋气生台榭，凉风入蕙帷。  
朝朝歌舞作，不似望恩时。  

【早春行】  
蕙光初上砌，草色已含晴。  
日泛钗梁艳，风开裙简轻。  
怜双临水坐，畏只映花行。  
无数梅将柳，羞人蓄笑迎。  

【古别离】  
车辚辚，马特特，路上行人行不息。  
丈夫一去音信稀，门前凝望是耶非。  
罗巾掩面羞回顾，翻令小姑笑妾误。  
忆妾家中娇小姿，爱弄玉环阿母随。  
只知娇养无愁苦，常笑他人怨别离。  
如今小姑年十五，能不忧愁有几时。  

【无题】  
花黯横塘有路通，断肠笛送画桥风。  
鸳鸯只宿双生树，鸾凤那栖半死桐。  
楚峡云归芳梦散，秦淮月在故楼空。  
别来闻说新妆束，学得蛾眉几样工。  

【旅次书怀】  
几年不种渐谿田，觉我疏慵更胜前。  
嵇阮岂须经世策，巢由何用买山钱。  
莫愁湖上春携酒，长乐桥边月泛船。  
惟有古怀消不得，台城衰柳白门烟。  

【正月十三夜同王若观伎共用来字】  
倡楼罗荐开，急管促行杯。  
花气衣香夺，蟾光烛焰回。  
舞飞雕砌雪，歌落绮窗梅。  
不尽横陈态，犹期三五来。  

【题王野城南居】  
瓢笠高悬壁，交游久绝踪。  
门生当径草，窗度隔城钟。  
野老期看竹，山僧就结冬。  
今朝秋气爽，户外数晴峰。  

【送刘休渊归中都】  
白下怜君失意频，濠梁归路听莺新。  
数家古市低攒树，十里平芜远见人。  
河上虹分官渡雨，城头花压驿楼春。  
交游已自随金散，羸马萧萧独问津。  

【上洋道中】  
带雨片帆摇，人烟隔浦桥。  
筑围防海啸，补屋避江潮。  
地沃征徭重，年丰稻蟹饶。  
时依村市泊，机杼彻寒宵。  

【寒夜与范汭过黄习远萧萧斋宿得人字】  
薄暮投君宿，维舟先问邻。  
村烟寒结屋，山犬夜欺人。  
居以违时僻，交因远至亲。  
萧萧松月满，款客不妨贫。  

【秋思】  
蒹葭霜冷雁初还，归梦如云只恋山。  
一夜潺湲西涧雨，夜来秋气满人间。  

【访沈逸人不遇】  
闲寻芳草到门迟，云水无心本不期。  
枕畔残书犹自在，主人出户未多时。  

【宫人斜】  
没骨埋香却怨谁，化为黄土出花枝。  
开时或得君王惜，犹胜深宫未见时。  

【鹫峰寺寄友人】  
水漫长桥深复深，寺门花密柳阴阴。  
寻余只在莺声里，不听莺声何处寻。  

【过田家】  
马蹄朴索客心懒，十里无人烟火断。  
仆夫驱马入田家，老翁出户能相款。  
草中角角鸡哺雏，房内呱呱儿新诞。  
舍有余粮可接荒，陂多积水能防旱。  
借问客子来何方，炊黍蒸梨罗酒浆。  
话余桑柘阴移径，坐久牛羊走上堂。  
长男输租入城里，传闻矿税天下起。  
舟车牛马皆有租，老夫八十眼所无。  
我言老翁且莫苦，淮南还有李开府。  

【闰九月燕子矶登高用寒字】  
闰月萧萧万木残，危矶袅袅压江湍。  
却登高处萸重佩，尚有余秋菊再看。  
浦口云深帆影暮，石头风急雁声寒。  
松亭萝磴闲行遍，正近斜阳莫倚阑。  

【同曹学佺过宿碧峰寺愚公房得风字】  
入寺昏烟敛，双桥竹涧通。  
僧归残磬里，客梦乱山中。  
灯暗窗沾雨，枝喧鸟堕风。  
他乡寥落夜，语笑喜能同。  

【春夜有怀姑苏】  
潮落秦淮月映沙，金阊有梦在谁家。  
不堪暮雨枫桥别，无赖春风茂苑花。  
舟荡涟漪歌《子夜，窗临睥睨听啼鸦。  
分明旧事浑如昨，过柳经梅几岁华。  

【春游曲】  
细雨湿春泥，流莺几树啼。  
东风淮水曲，落日长干西。  
夹道看驰马，围场下斗鸡。  
倡楼今夜醉，月出管弦齐。  

【云浪庵看桃花歌呈恩公】  
白石累累如雪浪，青山叠叠疑屏障。  
孤庵结处绝人寻，千树桃花深又深。  
吾师讲散僧徒暇，或行或坐桃花下。  
悠然花下悟真机，落花偏著定时衣。  
处处飘来天女散，纷纷衔出佛禽飞。  
如此春山谁独往，城中人有山中想。  
涧户疏钟出谷迟，石桥流水和云响。  
几曲云林望不通，惟将流水世人同。  
徐穿鸟语枝边路，传过经声花里风。  
步步留人春不尽，掩映岚光无远近。  
池上数株昨夜开，旧红几点逐沿洄。  
禅关自与仙源异，莫误渔人不再来。  

【废南院看桃花】  
院废花犹发，游人为此过。  
荒蹊侵野水，露井幂新莎。  
开处谁扳折，种时曾绮罗。  
惟余听曲意，误入鸟声多。  

【过林子丘茂之兄弟新居】  
虽然不出郭，幽僻似郊墟。  
兄弟无余业，闭关好读书。  
取山开北牖，留月广前除。  
赖有曹评事，常过问索居。  

【送姚鼎梅】  
寂寞古城阴，孤舟淮水浔。  
看君不豫色，倦我远游心。  
别路生春草，还山多苦吟。  
只将疏豁意，歌入浦云深。  

【出龙江关遇中州张民表遂与同舟得归字】  
河桥才过雨，关树又晖残。  
郭出忽已远，逢君竟似归。  
芦边舟欲发，沙际语相依。  
且莫乘流去，空江暮霭微。  

【望亭舟中感怀】  
水国蚕桑早，春山蕨笋肥。  
谁怜行路客，着尽离家衣。  
村犬迎舟吠，田乌绕耜飞。  
悠然望远岫，却羡暮云归。  

【送张朔少游燕】  
世路难如此，问君何处游。  
燕京方逐客，塞上正防秋。  
沙碛长风急，关门落日愁。  
将军油幕里，谁肯接应刘。  

【青谿泛舟偶访友人】  
青谿有九曲，曲曲见钟山。  
山色长如此，水流终不闲。  
却于日暮发，好趁月明还。  
之子门临岸，维舟且扣关。  

【秋日寺居柬王僧劭】  
檐树凉飙急，庭芜白露漙。  
登临为此始，物候又惊残。  
寺静秋吟好，林深夜坐寒。  
仍多禅侣过，淡语更成欢。  

【秋夜与俞安期宿乌龙潭吴家水亭】  
潭光与月色，清彻一园中。  
阴过临城树，凉当隔岸风。  
窗虚涵若水，亭敞坐如空。  
幽极不成寐，高怀有客同。  

【与曹学佺林古度过孔雀庵访韫辉上人】  
竹日下清晖，林深一径微。  
萧然瓢室静，可息道人机。  
汲井鸟冲出，开篱蝶绕飞。  
复过邻寺去，留兴月明归。  

【离夜】  
白露涂兰阶，秋灯耿离席。  
风景凄以清，情思纷如积。  
胧胧庭树光，送君立门隙。  
昨夜秦淮月，今照板桥客。  

【赠于纳言文若】  
还治出西华，春城散曙鸦。  
俸支常不足，客到竟如家。  
古思澹流水，闲情赋落花。  
朝朝垂手版，山色正当衙。  

【残腊阻雪云阳客舍】  
铁瓮寒潮冻不流，云阳风雪旅人愁。  
客心不与年争急，且缓归程一日舟。  

【寄陈使君抑之】  
海南无雁亦无秋，万里何人寄远愁。  
寂寂孤眠淮上月，凭风吹梦到罗浮。  

【浦子口作寄吴隐君梦旸】  
潮满金陵渚，风高浦子城。  
烟帆来楚色，霜叶下秋声。  
水国开千市，天家驻五兵。  
旌旗摇列垒，鼓角动连营。  
海汛防南服，边烽接北平。  
壮心空宿昔，逸思尚纵横。  
几逐渔樵侣，常投草泽行。  
捞虾沙岸浅，牧豕竹坡晴。  
旅食游应倦，秋衣授未成。  
平山独可眺，眺远寄离情。  

【癸卯元夕曹能始席上咏夹纱灯屏得花字】  
火树当筵出，灯屏绕席斜。  
逶迤一片影，匼匝九枝华。  
薄素流明月，层波浸百花。  
龙膏然作雾，鹤彩散成霞。  
晓户莺窥镜，春窗蝶误纱。  
盈盈空内外，瞰客若为遮。  

【早春水阁】  
昨夜秦淮春水生，朝来合岸有波声。  
春阴不散余寒在，雪积钟山一片明。  

【与喻应益言别】  
杨柳河桥日向新，空江无处不通津。  
留君且过花时去，共泛青谿曲曲春。  

【春宵曲】  
严城禁苑漏传稀，戚里侯家启夜扉。  
花里歌声惊宿鸟，池边水气怯春衣。  
佳人笑语风吹过，公子留连月送归。  
翠帐沉沉芳宴散，梦魂应绕碧云飞。  

【闽中与吴元翰过马季声家酌】  
多君新酿熟，邀我客中闲。  
剖橘香生手，衔杯暖泛颜。  
败藤萦格下，争雀堕篱间。  
门巷斜邻寺，朝昏易往还。  

【夜梦还家作示林古度】  
晨光衔北牖，揽衣庭前步。  
默念戚无欢，心中缀想慕。  
君问想何为，夜梦还乡去。  
茫茫俄倾间，暂与骨肉遇。  
我家渐水上，门前荫古树。  
树下即池塘，塘边墟落聚。  
墟落几迁改，归梦犹循故。  
亲知异老亡，慊款如平素。  
小女扶床戏，弱子缘阶骛。  
攀枝不及花，牵衣适迎路。  
山妻饭中厨，含泪复含哺。  
入户理残机，行园摘寒瓠。  
在昔怨贫贱，归来甘荆布。  
绪乱语难终，神悸遂惊寤。  
想像反侧际，依稀情景具。  
怆怆心内酸，历历为君吐。  
君亦道路人，无语空相顾。  

【冬至夜集曹能始园亭观伎】  
佳候要佳丽，山斋启暮扉。  
入园惊荔发，窥琯见灰飞。  
梅乱歌中落，春争笑里归。  
橙香寒靧面，桂气暖熏衣。  
粉壁钗横影，雕窗烛散辉。  
不堪弦管歇，残月尚栖帏。  

【偶书闽中风土十韵寄金陵知己】  
风气南来异，行行岁月赊。  
梅香逾五岭，猿响类三巴。  
时见蛮烟黑，还惊左语哗。  
舟中喧水碓，城上出人家。  
荔子家家种，榕阴处处遮。  
居民晴着屐，市女晚簪花。  
短蜮能伺影，蜼鱼会喷沙。  
蛎房经雨吐，石<虫去>入春华。  
剑浦龙何在，螺江事可嗟。  
好游非向子，录异是王嘉。  
乡信难逢雁，归期易及瓜。  
吾生从汗漫，世路更无涯。  

【过曹能始家作】  
非我频相过，知君日日闲。  
家贫能爱客，官冷好游山。  
待月时同出，看梅昨共还。  
斜阳照深巷，又见竹门关。  

【除夕曹能始宅林茂之弟彦先同赋（癸卯）】  
今宵愁转剧，赖子倍情亲。  
聚饮怜家庆，分欢念旅贫。  
春添垆气暖，梅照烛花新。  
共惜须臾别，明朝隔岁人。  

【元旦书事（甲辰）】  
闽中风景丽，元旦百花开。  
有岸皆萦草，无波不染苔。  
树光摇粉堞，云彩照金罍。  
浓黛新年点，春衣隔岁裁。  
夜垆藏宿火，晓烛剪残灰。  
袖里分余蕙，钗边罥落梅。  
松枝当户插，椒气拂窗来。  
正好随欢笑，那知客思催。  

【人日立春林民部宅观伎】  
双节值新年，东风袅伎筵。  
土牛官鼓迓，彩燕内人传。  
杏子裁衫薄，梅花点额圆。  
歌深眉黛蹙，酒重脸红妍。  
香雾迷窗凤，金屏影柱莲。  
尚书旧东第，宾客喜重延。  

【集林光禄新第得花字】  
到户尘喧远，开门蕙径斜。  
图云流碍栋，刻鸟立窥纱。  
带笋移邻竹，裁枝寄别花。  
残霞藏宿雨，弱柳堕栖鸦。  
亭敞分歌伎，池清漾钓槎。  
谁言光禄第，定是石崇家。  

【赠妆春者】  
高台望若仙，出色异人妍。  
南市重围压，东方千骑联。  
衣边浮日彩，髻上惹春烟。  
更恃众怜意，归娇女伴前。  

【武夷小桃源访刘道人（甲辰暮春，能始、茂之同游）】  
峥嵘入陷石，石径转逾窄。  
划然洞门开，斜光一道白。  
龙湫流暗穴，鸟篆绣苔额。  
穷源有古村，二三避世客。  
避世非避秦，栖心炼精魄。  
春田自耕刈，衣食无需索。  
风动棕花落，雨过药苗摘。  
莺啼林木秀，犬吠暮空碧。  
居然众山中，遂与众山隔。  
坐久恐迷误，归路志前石。  
白云洞口深，似杜重来迹。  

【榕城小妓奇奇歌】  
奇奇十二发垂肩，婉伸膝上谁不怜。  
鸦头髻样望如坠，杏子衫新红欲然。  
市门半面窥人惯，门前潮水东西漫。  
阿爷欢喜阿娘娇，东家妒杀西家羡。  
六月南气荔子红，斜柯轻立踏如风。  
八月西风龙眼低，今年攀折与枝齐。  
年纪虽小齿清历，汉语吴歌声的的。  
刘家碧玉未须论，越客明珠应不惜。  
借问春来几树花，双抛桥畔是儿家。  

【登钓龙台】  
秋色延高台，台荒庙亦冷。  
两三樵牧儿，投石试深井。  

【度岭作】  
谷口钟声度岭微，岭头岚气散朝晖。  
江山处处通乡路，只是游人不得归。  

【宿曹能始吴客轩题壁】  
园亭临浦口，门巷暝烟深。  
池岸波新浴，花谿草乍侵。  
云来窗上湿，月过树边阴。  
谁谓留吴客，余将起越吟。  

【归宗寺】  
路绕鸾溪去复回，鹅池闻说右军开。  
山僧相遇衣裳湿，双剑峰头看瀑来。  

【登五老峰望彭蠡湖歌】  
（甲辰仲夏，梅子庾、喻宣仲、曹能始、林茂之同游，凡半月）  
适度含鄱口，来登五老峰。  
千盘万剥无人迹，雨过泥腥见虎踪。  
一径孤悬五峰背，烟岚五点浓如黛。  
壁面起兮矗相向，石颜叠兮诡万状。  
履触云生处，身齐飞鸟上。  
霞缀屏兮成锦，雾弥谷兮如涨。  
峰头雾雨峰下晴，一边湖树夕阳明。  
波声直撼鄱阳县，江色遥分湖口城。  
忆昔扬帆彭蠡左，湖心迥压看将堕。  
今来顶上看湖光，湖光射眼白如霜。  
不知浮荡苍翠表，只觉微茫众山小。  
林交阴兮青兕啼，草丰茸兮故步迷。  
游人今夜何峰宿，遥逐钟声度水西。  

【晚投黄龙寺慧宗上人房】  
几处禅林聚似村，岭头风雨涧头昏。  
千枝灯影僧初放，一派经声客到门。  

【师子岩】  
石罅置檐楹，高低纵复横。  
临深畅幽意，极险尽游情。  
火照潭心影，经传洞腹声。  
际眉岩电射，绕足涧霓生。  
潜怪禅能伏，啼鼯狎不惊。  
欲穷前胜处，无路若为行。  

【浔阳张侍御宅咏伎】  
房栊花色色，池馆月盈盈。  
古服仍椎髻，新妆忽曼声。  
闻香方觉笑，辨佩即知名。  
上客莫言醉，分歌缓夜情。  

【送林古度】  
分手寂无语，殷勤独此心。  
梦于游处得，情向别时深。  
庐岳云初起，湓城日半阴。  
孤帆即千里，昨夜在东林。  

【新秋建安王半隐园应教二首】  
坐望林峦隔，行分岛屿遥。  
蹊崩横卧柳，岸阔接平桥。  
微雨惊雷散，轻炎入树销。  
豫游屏侍从，疏豁似渔樵。  
薄暮登台望，西山翠满栏。  
湖云屯岸宿，松露滴衣寒。  
万井炊烟歇，千家市火残。  
笙歌引前路，花密出犹难。  

【晚登九华山】  
望江亭望晚江晴，飒飒秋兼风水声。  
寺隔数峰犹未到，禅灯几点翠微明。  

【登天台峰宿（峰离寺二十里，山之最高者）】  
萝磴松崖几百层，猱攀鱼贯始徐登。  
昨朝望处今宵歇，岩下云埋入定僧。  

【别九华山二绝】  
寺前秋净万峰闲，正好寻山又别山。  
谷转谿回留不住，水声相送到人间。  
复岭重岩出路赊，渐看龙口有人家。  
行行数里犹回首，秋雪满山荞麦花。  

【舟泊石头城】  
依旧城边明月辉，城中萧索故人稀。  
南游日望东归急，及到金陵不是归。  

【西湖春游词七首】  
堤暖百花齐，湖春万柳低。  
管弦初沸日，罗绮已空闺。  
上巳连寒食，车轮间马蹄。  
游人争向处，多在断桥西。  
湖水碧粼粼，还疑洧与溱。  
褰裳临翠渚，踏草及芳辰。  
合岸花薰暖，双堤柳夹春。  
今年风景好，直为远游人。  
桥外即当垆，楼阴碧树扶。  
水筵移岸酌，越女唱吴歈。  
一径穿孤屿，重光带两湖。  
匝波舟楫动，处处起鸥凫。  
越女善拏舟，吴姬解棹讴。  
尊低芳树下，人拥古堤头。  
香酝寻仙客，灵峰问梵流。  
花时无远近，分日出城游。  
晴光上柳条，结伴戏花朝。  
歌近舟沿岸，人开马度桥。  
雷峰看塔迥，葛岭弄泉遥。  
日暮争门入，衣香满路飘。  
新堤杨柳斜，游冶肯还家。  
珠弹光流月，春衣色胜花。  
幕遮芳草路，骑并美人车。  
何处菱歌起，仍怜似若耶。  
游路背湖分，林陬复水濆。  
年传秦代石，人拜宋时坟。  
塔影双峰见，松声九里闻。  
不知天竺近，香气蔼成云。  

【过吴门访沈野范汭携酒至因赋】  
皋桥通市外，鸿墓即城隈。  
芳躅君能继，衡门客到开。  
药香余石臼，茶绿泛山杯。  
邻圃花迎发，东家酒送来。  
池萍初点絮，阶笋欲穿苔。  
谁复寻行迹，荒蹊不剪莱。  

【酬何璧】  
少年为志在仇恩，老大销磨百不存。  
寂寂孤窗风雨夜，因君知我与君言。  

【寓范汭家过其友卞润甫新居】  
绿树阴相接，过君不出门。  
少年能淡薄，高卧动寒暄。  
开径多邻客，移家只故园。  
晓凉闻汲响，凿井在篱根。  

【赠王德操居士】  
家在半塘住，常听虎寺钟。  
持斋坐孤馆，礼塔向高峰。  
姓字能藏市，妻儿相赁舂。  
寥寥梁孟后，于尔继芳踪。  

【游天池寺】  
谁家墓道创犹新，便见禅宫迹日陈。  
宝地也闻归别主，青山终是属游人。  
残僧寥落他乡乞，古佛荒凉野魅邻。  
惟有泉声秋可听，苔衣漠漠石磷磷。  

【送方子公】  
行止因人定，仓皇为计非。  
出门虽异路，贫贱自相依。  
雨湿秋衣薄，风吹病骨微。  
昨宵曾宿别，乡梦亦同归。  

【舟泊天门山寄金陵故旧】  
际晚帆投岸，苍苍暮霭平。  
别愁当月满，乡梦趁潮生。  
牛渚今宵客，鸠兹明日程。  
渐欣江路少，得近故山行。  

【到家】  
渡口尚余景，乔木故乡陌。  
谁云客不归，今归转如客。  
村犬吠路隅，室人避门隙。  
入户恍有存，依然旧四壁。  
始归人意新，邻里皆来觌。  
交谴我何言，谁复闵行役。  
兴念及殇儿，生未谙行迹。  
梦寐何由通，徒闻人所惜。  
别时种园树，过墙盈几尺。  
且复息其阴，泪沾衣上碧。  

【秋日杂诗】  
新谷望将熟，无田安可希。  
饥驱儿女去，同拾遗穗归。  
鸟雀争喧啄，不忍相逐飞。  
夕舂朝作饭，朝舂夕作糜。  
赖此保朝夕，我心实伤悲。  
爰思古之人，贫贱甘如饴。  
牧豕上林苑，逃耕蒙山陲。  
道胜聊自慰，欣咏《衡门诗。  

【过汪隐君道会】  
适渡丰谿水，隐隐松明山。  
松色自幽映，溪声复潺湲。  
主人尚高卧，童子启柴关。  
眺听且延伫，落日半林间。  

【贫居】  
釜里生鱼甑里尘，非关久雨却关贫。  
床头惟有《梁鸿传，闲诱荆妻作古人。  

【闲思寄林古度】  
一与西湖别，春风两度来。  
曾栖山寺里，日日待花开。  

【早秋斋居】  
早晚凉风至，萧萧闻竹斋。  
今年无客思，又有旧游怀。  

【喜郭昭自庐山见过】  
荒村岁暮谁相问，惟有篱花慰索居。  
游过山川常在梦，别来朋旧久无书。  
秋风鸟雀暄禾黍，落日牛羊遍里闾。  
即此萧条空馆夜，与君相对话匡庐。  

【宿吴公励石壁山房】  
山馆雨声秋，秋灯照石楼。  
兴因清景发，宿为故情留。  
往事言难尽，凉风吹不休。  
少年行乐处，多梦秣陵游。  

【送刘小小为尼】  
罗衣脱却一披缁，却悟红颜有歇时。  
学拜纤纤方礼佛，随班袅袅乍从师。  
忽惊形影灯前异，犹剩繁华梦里知。  
寄语旧家诸姊妹，年年空为落花悲。  

【寄曹学佺】  
几年山水共闲游，无日吟诗不唱酬。  
一卧故园春又暮，楝花零落渐谿头。  

【喜雨】  
沛然时雨来，芃芃禾黍起。  
我固无所望，亦为邻里喜。  
晚向西轩眠，谿云满窗几。  
明日钓潭侧，应深几尺水。  

【暮春谿居二绝句】  
门前梧柳长新围，雨暗空林客到稀。  
几欲持竿谿上去，滩头昨夜没渔矶。  
柳岸沙潭风景多，晚晴新绿映春波。  
渔舠好泊深深处，棹月归来半夜过。  

【寄曹能始】  
闻说官闲心亦闲，马蹄日出不知还。  
落叶满城秋似水，家家楼上有钟山。  

【暮春偶过山家】  
山村处处采新茶，一道春流绕几家。  
石径行来微有迹，不知满地是松花。  

【过吴太常山居】  
只在花深处，恒来亦费寻。  
书声间竹色，鹤梦冷松阴。  
时过邻僧饭，仍多野客吟  
冷然暮空碧，清磬出春林。  

【月夜自宝应泛舟至秦淮】  
湖月忽来照，萧然水树明。  
棹沿堤影直，星过浦光横。  
家远秋多梦，年丰夜可行。  
前程何处泊，鸡唱是盂城。  

【姑苏曲】  
宝带桥边鹊啄花，金阊门外柳藏鸦。  
吴娥卷幔看花笑，十日春晴不在家。  

【春日过冯祭酒孤山别墅】  
池馆青春好，泉台白日辞。  
梅香曾赏处，柳发独攀时。  
湖舫游新主，宾阶生旅葵。  
野烟沉酒径，山月冷歌帷。  
邻起山阳笛，庭间谢傅棋。  
还闻有遗令，开阁散诸姬。  

【西湖子夜歌八首】  
湖女二三月，相将戏水涯。  
新堤看杨柳，旧堤看桃花。  
新着杏红衫，试骑赭白马。  
马骄堤路窄，急为扶侬下。  
三桥当路半，正好与郎期。  
湖水原无信，郎来那有时。  
南峰望北峰，如欢又如侬。  
何当云雾合，两峰作一重。  
渡头人眼众，船开不敢要。  
惯知侬泊处，不过西泠桥。  
外湖歌折柳，里湖歌采莲。  
闻声不相及，意绪风中传。  
西陵花深处，旧是情人路。  
湖船不出湖，愿欢寻故步。  
悔寄孤山梅，悔折断桥柳。  
两地本无情，郎心那得久。  

【过西湖怀曹大参学佺】  
每忆同游处，凄然起旧怀。  
兰舟曾泛泛，春鸟正喈喈。  
几访孤山隐，常持净寺斋。  
苦吟花阁晓，泊月柳桥佳。  
此别经三载，闻官进两阶。  
旌骖临蜀道，宾客散秦淮。  
出祖龙江日，嗟余不克偕。  

【将之广陵过别林古度留小酌】  
客至摘篱豆，一尊相对吟。  
山光当户冷，秋色入门深。  
即此寒灯夜，兼之远别心。  
明朝广陵道，水岸但枫林。  

【禅智寺李本石宗衍同游】  
月明桥畔寺，云是旧隋宫。  
磬发山堂寂，烟销辇路空。  
旅怀深落日，古思入秋风。  
耐可同游在，看碑衰草中。  

【法海寺】  
野航时可系，林寺昼犹扃。  
古木无年岁，清阴满户庭。  
客来方礼磬，僧坐但翻经。  
烟起炊茶灶，声闻汲井瓶。  
窗过湖鸟白，檐挂叶虫青。  
蔬饭欣然饱，徐徐步远坰。  
吴山人梦旸五十九首  

【和陶饮酒二首】  
何悔不学剑，岂云不上书。  
归来坐凉月，绿水周吾庐。  
庭草一以新，知是春风初。  
故人惟故心，独不谓吾疏。  
相向宛夙昔，岂不怀旧都。  
举目盛云物，安能无欢娱。  
徇名视逐末，锱铢为重轻。  
置身等草木，安得无衰荣。  
华屋歌未阕，白杨闻哭声。  
向平果何意，问死仙如生。  

【和孝若湖上作】  
浩眇湖之阳，信为子所止。  
氛浊一以屏，冲襟净于水。  
凉风四面来，暝色从中起。  
茫茫触无情，情来莫为理。  
宁以终古怀，委之波靡靡。  

【孝若留饮短歌】  
絺洲之上何所为，向君索酒酒勿迟。  
今夜不醉今何时，虚檐烛短风雨苦。  
君属我歌君可舞，座中无言心各许。  
主人胡不进乐方，语及丧乱哀国殇，  
使我罢酒色不扬，更欲片言追大雅，  
数十年来谁作者，朱丝无声双泪下。  
君不见吴生轻作万里人，五年三踏长安尘，  
明朝告别无可陈。我道今人贤，  
将恐君掩耳。我道古人贤，不知古人死。  
但愿君家有酒吾且止，眼中依依二三子。  

【暑夜孝若携伎饮长桥上同诸从踏月歌】  
明月满地寒如霜，踏歌出门气扬扬。  
登桥仰面天苍茫，千峰万峰挂女墙。  
酒星客星为低昂，老夫兴好君相当。  
阿浑阿咸底复狂，袒跣大叫呼索郎。  
长须仡仡催行觞，甘瓜碧藕压酒浆。  
其时妖冶谁为将，黄衫宕子青楼倡。  
绛纱引出差饬妆，氍毹狼籍脂泽芗。  
娇歌忽转《妩媚娘，《前溪、《采菱音旋亡。  
入宫变徵吾未遑，坐来白露涂衣裳。  
鬓毛刁骚肌骨凉，乌栖月黑还洞房。  
博山烟灭灯无光，蟋蟀当户逼人床。  
欢乐继之慨以慷，悄然无寝夜未央，  
徘徊中庭何所望。  

【夏玄成邀集中园歌】  
君胡为乎衡门下，偃卧中园号桑者。  
满床图史安得贫，鸭阑鹤栅供萧洒。  
比邻大贾谁过从，柴桑篮舆多从容。  
生徒散去亦不索，退院老僧方打钟。  
我独来寻一二友，如君悠悠吾且朽。  
烹葵剥枣饶盘餐，不妨案头权设酒。  
有酒便堪酬酒徒，白头能傍酒家胡。  
人间何许快意事，大叫一掷成枭卢。  
清商旧谱新声续，还唱江南《采菱曲。  
曲声半落风雨边，人影蹒跚灭华烛。  
今人之乐乐未央，古人一往谁能将。  
我怀古人色凋丧，出门空觅江都相。  
荒丘野蔓谁家宫，玉钩斜上吹凄风。  
欲将衰白变美好，八公山上皆青草。  
何如诸公达者为，使我一饮成淋漓。  
客散吾留雨如注，好君正在萧飒处。  
还将旧事仔细论，惟有邗江之上潮来去。  

【同潘景升顾嘿孙集湖上代妓作】  
妾家白门杨柳下，杨柳当年系郎马。  
又住钱塘杨柳边，杨柳仍藏乌哑哑。  
生憎哑哑乌，逐郎郎在湖，聊复为郎提玉壶。  
泛月月未起，萧萧一湖水。  
向月人人道有情，未见情人为情死。  
君不见白使君苏使君，一呼小蛮一朝云。  
今日妾歌《懊恼词，借问使君闻不闻？  
无端再唱《金陵乐，若个天涯不流落。  
好认西湖是妾家，南屏山前多藕花。  
藕花折郎手，花飘不得藕。  
心知郎有他，为郎来劝酒。  
一诉姊妹知，不如诉郎友。  
将寻小小过西陵，月落天低江渡口。  

【送张去华走哭汝阳王胤昌宫庶】  
君不见南州孺子辟不起，一朝徒步走千里。  
英雄但可轻浮名，那可无心报知己。  
张郎心事亦复然，絮酒持将哭泉里。  
自言不受他人知，惟有汝阳王庶子。  
出门满路吹蒺藜，眼底谁为此人死。  
更将肝胆何处明，一片悲风咽汝水。  

【重过友人花下歌】  
忆昔曾醉故人家，满檐春雪吹梨花。  
花开花落今几度，为问客颜得如故。  
故人老去犹故心，折花忆我相思深。  
重来看花花益好，可惜看花人尽老。  
此时花里春风颠，此时沽酒莫论钱。  
当杯但畏花欲落，且向花前同醉眠。  
若过君家能醉杀，便须埋我在花前。  

【辛丑冬曹能始过客孝若斋中因遍游吴兴诸山歌以美之】  
君胡为兮乐吾土，临水登山吊今古。  
故鄣城外君回船，诗中不吊陈霸先。  
关中布衣呼不起，挂瓢堂中君独倚。  
悄然忧来不可辍，长谣短咏皆奇绝。  
冻云不收天雨雪，雪皎天青照颜色。  
其时值我不出关，今年相趁控鹤还。  
劝君入官官复闲，萧萧肃肃山水间。  
嗟嗟！古人骨已折，今人谁与友？  
心忆臧三梦吴九，不别茅维重携手。  
山水风流或在兹，一日遂为君所有。  

【相逢行别朱大复比部】  
请君为我止，听我《相逢行。  
相逢恍若昧平生，颜色可疑心事明。  
但云两人天所成，安能百岁无合并。  
眼中不觉乡国远，一日携手长安城。  
因之齿牙及余子，臧三无聊董大死。  
饶他独好蓬蒿人，复使区区入君耳。  
与君各抱龙门桐，朱弦九绝非不工。  
今君将使《大雅作，吾亦为君扬《国风。  
洋洋入人无上下，君方在朝吾在野。  
纵君寡合我更穷，忍向悠悠希作者。  
作者有如君，吾何怨幽独。  
即来遗我珠十斛，用之字字荒年谷。  
无端别掷书一行，我正悲酸不能读。  
直从野夫论时事，其间奚止三痛哭。  
野夫痛哭思上书，忧愤不知臣分疏。  
君谓斯言胡草草，在君言之犹患早。  
况乃祢生衣褐衣，眇小谁容言是非。  
所惜为郎不赐见，岂其遂忘巨鹿战。  
一论往事心胆寒，更无长策求治安。  
皇华漫咏日出处，鲸鲵昼夜兴狂澜。  
相沿犹号女主国，叛逆底须勤县官。  
及今所恃在天险，慎勿苟且遗三韩。  
斯言特地向君吐，知君矫矫存忠肝。  
嗟嗟壮士无由得，濒海经营汤信国。  
其时训诰绝岛夷，卓矣高皇先远识。  
乾坤全仗开辟功，亿载绵绵由帝力。  
近日曾颁罪己诏，俄顷河山尽增色。  
明朝送子去朝天，自今更始理必然。  
人人建白惟恐后，中有几人如子贤。  
世上无非子能事，不忍使子名空传。  
野夫高枕娱白日，何妨音响相周旋。  
所思在此劳梦寤，合眼已睹中兴年。  
梦来原识到家路，参差芳草衡门前。  

【为钟清叔题薛五兰卷】  
薛五嫁人苦不早，皆知倡家擅技巧。  
写生乃是第一技，所见无如此卷好。  
蕙质兰心有深寄，叶叶茎茎吐幽思。  
其余点缀亦复佳，剡藤数丈披清气。  
画兼题咏频致余，余亦每呼薛较书。  
居然独立脂粉外，芗泽全抛弦索疏。  
通国名娃出其下，仍嗟举世无知者。  
眼中钟叔比钟期，此卷只应遗叔也。  
叔也有情情复起，我题情语情如水。  
枉教梦到湘江头，湘江水绝兰枯死。  

【捕鱼词】  
钱唐萧萧暮潮响，雪片打船天苍莽。  
此时江心鱼不上，渔郎视鱼如在掌。  
身跃水底胜落网，手擎一尾一尺广。  
回身落水水几丈，俄顷出没鱼穰穰。  
起立船头发蔽颡，不着衣裳还打桨。  

【同周叔隐夜坐】  
罢酒尚寒色，颓然拥衲衣。  
洞萧吹雨歇，残烛映江微。  
道路人将老，乡园梦不违。  
连朝常少睡，支枕问清晖。  

【东生湛园】  
道路谈丘壑，惟于此地亲。  
了无尘事到，各有土风陈。  
池集常来鸟，花窥将去人。  
烛销仍缱绻，半为惜残春。  

【钱简栖驾月园】  
所欣连夕燕，世事不曾论。  
得与时人远，常如往者存。  
异书抽秘府，嘉树看邻园。  
忘却春将半，飞花吹入门。  

【邀诸友集顾所建湖上水阁】  
相趁探春去，琴尊一为携。  
花繁那辨树，湖荡不分堤。  
老益希新好，闲能补旧题。  
酒家知在否，烟雨段桥迷。  

【陆纂甫至】  
北归重得见，未暇道相思。  
国计今如此，吾徒何可为。  
暑禁寒雨积，老任落花吹。  
剩有衔杯兴，君还进茗糜。  

【对客】  
举世悠悠者，都非君所从。  
有人相许可，垂老一从容。  
小雨披群竹，清霜劲老松。  
别无相对语，墙角远闻蛩。  

【中秋日赵文度过小饮】  
相逢说牢落，况乃值清秋。  
满地已黄叶，他乡应白头。  
酒边愁较缓，身外老堪休。  
为赠青天月，须君尽日留。  

【姚百雉见访】  
一杯缘尔设，心曲直须陈。  
花下何由老，吟边那得贫。  
史无磨镜事，客有卖浆人。  
似此谁闻得，惟应向我频。  

【送黄贞父北上】  
期君向所负，今出果何如。  
明主争为用，高名善自居。  
有身须事业，无意即樵渔。  
朋旧同闻此，长安不寄书。  

【送胡孟弢邑博之沅江】  
携手情无极，茫茫此别何。  
一官犹俎豆，满地已干戈。  
畏路身难定，骚人怨自多。  
可堪寥落思，木叶洞庭波。  

【拨闷对翁晋简义公】  
莫遣秋来兴，阴晴坐郁蒸。  
茶铛虞水竭，书帙尽尘凝。  
老眼何由放，诸山久不登。  
因之怀旧好，几个白头僧。  

【都下寄龙君御】  
及此赐环日，敢遗招隐诗。  
贾生流涕易，嵇叔入官迟。  
治粟缘时急，藏书许客知。  
武陵花不落，恐误出山期。  

【得曹能始白门书却寄】  
务求千古合，宁与一时乖。  
此语无人道，安能不尔怀。  
闲情陶顾渚，旧梦怯秦淮。  
所可遥相慰，春来风日佳。  

【留赠老僧】  
闻师日静坐，烦恼静中除。  
燕子邻家去，僧雏别院居。  
岭云归复尽，山果落将疏。  
犹有相关事，溪头值老渔。  

【礼爱师】  
几度寻师到，茫然空自回。  
所闻无一了，安用此重来。  
江月为心印，庭花俨手栽。  
尚勤诸弟子，香火影堂开。  

【过严寅所村居】  
相期殊有谓，相见且无言。  
不使钱刀尽，安知意气存。  
菰芦聊四户，灯火自孤村。  
最好交游绝，诸山在荜门。  

【同翁晋还自吴门志别】  
明朝子解去，昨日送茅维。  
芳草犹在望，素心还自持。  
旅魂花片片，人影髻丝丝。  
近日情如许，那为万里悲。  

【罢读】  
残书且罢读，兀坐夕阳轩。  
睡去入松影，醒来通鸟言。  
身闲衰老骨，事少暮冬村。  
忽作窗前雨，苍苍云气屯。  

【饮翁升小楼同翁晋作】  
开尊谁是主，但饮不须疑。  
密坐皆无次，同来似有期。  
谿山留客易，风雨下楼迟。  
别后还相忆，梅花怅满枝。  

【湖上同晋叔默孙作】  
心赏无过杯酒间，良朋难合复追攀。  
重寻往事浑如梦，好藉清谈一解颜。  
秋杪细听将坠叶，月斜犹傍未沉山。  
请看临别萧萧影，几度残钟拂署还。  

【杨仲明见访有赠】  
材僻相将学课农，犹烦朋旧远过从。  
出门觅取谁家酒，隔水闻来何寺钟。  
往日姓名疑剑侠，近来乡曲号书佣。  
自夸兴到还多事，手植荒庭一老松。  

【甲寅新春对客作】  
泻尽流澌春气温，一溪新涨旧柴门。  
野僧同住权为寺，水鸟孤飞不出村。  
瓦鼎只应烹腊雪，藜床最好傍朝暾。  
过从总在沧江上，安有平生未吐言。  

【送戚不磷之内黄访邓远游】  
野夫元是客中身，复向离堂易损神。  
鸟哢一声林已夕，花吹三月路无春。  
黄河不接黎阳树，青草偏生杨子津。  
非尔中年急知己，那能轻作渡江人。  

【散社后示诸子兼辞酒会】  
苏晋长斋列饮中，留连聊与故人同。  
生憎情剧三眠柳，徒自身轻半死桐。  
细草忽随春浪碧，远山浑入夕阳空。  
无端觅得桃花枕，一觉悠悠答昼公。  

【过张孟育话旧】  
读书无遇不能休，一话穷途客自留。  
飒飒枯枝霜满树，微微残腊夜登楼。  
二三知己皆黄土，几个生徒又白头。  
如许老怀那遣得，到门湖水日悠悠。  

【过愚公虎丘寺】  
烹葵剥枣尽相关，坐到昏钟始下山。  
弟子可知皆白足，老夫焉得不苍颜。  
花飞日日何曾扫，柳长村村只未攀。  
路黑出门灯肯借，画船箫鼓几家还。  

【己酉新春二首】  
自拟今春怀抱开，林扉时复扫荒苔。  
沙头鸥鸟休飞去，野外梅花许折来。  
多少误人空识字，从容留客不衔杯。  
题书遍问诸名胜，肯入庐山般若台。  
百年何负草堂灵，讵使寻常问客星。  
不种公田仍减产，尚无饥色喜添丁。  
人间安用屠龙技，方外曾携相鹤经。  
空手出门风雨至，也须蓑笠问樵青。  

【秋草】  
八月幽并百草黄，还闻一曲奏清商。  
关河今夜皆寒色，陵寝前朝但夕阳。  
久客自然迷道路，后时能不畏风霜。  
吴儿莫说漂零易，未到边头古战场。  

【别黄伯传】  
但作寻常别，不作寻常语。  
夜深江月来，还疑未别汝。  

【晚泊】  
老屋如巢居，亦复御风雨。  
中有独坐人，焉知不可语。  

【偶成】  
江上元无暑，凉风暑尽收。  
鬓毛吹已短，还度几回秋。  

【再遇汪景纯】  
金陵乐府杜秋娘，宛转新声隐洞房。  
林木尽飞江水咽，那教人听不回肠。  

【送吴翁晋之官白下】  
尔从舍我客东阿，京邑论交长者多。  
今日草深丞相宅，莫因肠断不重过。  

【送茅荐卿之官白下】  
筹国常存感慨余，一身牢落鬓萧疏。  
官闲勿谓全无事，前岁闻君有谏书。  

【送翁晋东游】  
春风常在故人前，为折新花媚别筵。  
恼杀当筵飞片片，可能吹到渡江船。  

【孝若将入山送之】  
山中多有好生涯，涧户云关不苦赊。  
试觅前朝避兵处，至今犹住几人家。  

【送孙子长】  
国子先生较广文，高名无地不归君。  
长安难得官如水，只合题书寄白云。  

【送汪明府擢水部北上】  
长安谁与说江湖，市上今无旧酒徒。  
祇是同曹茅水部，问侬曾见令君无？  

【送钱元英请告还乡】  
托病还山意有余，今人惟读古人书。  
若然门外无邻近，愿借溪滩学打鱼。  

【送汪念潭】  
秋山万叠赴新安，清浅溪流五百滩。  
谁向此中深领略，问君何不早辞官？  

【古道庵望华享】  
沿江指遥白云隈，树底空床遍绿苔。  
今夜道人来借宿，前峰先有鹤飞回。  

【陈山甫遨集杨姬华林馆同赋四首】  
一片清江写远忧，新花还觅旧青楼。  
黄衫谢去诸年少，领略风光几白头。  
四月探春春已过，他乡行乐莫蹉跎。  
诗家文酒娼家会，弦索全抛翰墨多。  
烟花四部旧曾题，迭变新声拍按齐。  
听到关情情忽忽，绛纱休妒翠眉低。  
诸郎焉肯负尊罍，临别连呼大白来。  
问我何曾高兴索，满街明月踏歌回。  
王山人野一十七首  

【金城禅院】  
林峦残雪霁，净土独游频。  
鸟似忘机客，山疑入定人。  
灵花飘不尽，古木自无春。  
坐悟衣珠在，空经累劫贫。  

【访王伯穀】  
流水方穷处，茅堂空自开。  
鸟啼春树绿，花发故人来。  
白日待将夕，青山去未回。  
题门吾岂敢，此意寄莓苔。  

【雨雪曲】  
大漠雪漫漫，胡风入箭瘢。  
平明没马足，半夜折旌竿。  
声叠鼓鼙暗，光添剑戟寒。  
铁衣三十万，谁不忆长安。  

【越中送僧还旧山】  
折柳插瓶溪水湾，此方缘尽又思还。  
春花乞食云门寺，秋叶翻经瓦屋山。  
云起珠林封旧迹，月临宝地忆慈颜。  
知君身似旃檀树，已去留香梵宇间。  

【征夫怨】  
黄云白草没燕山，百战空存两鬓斑。  
不识征夫三十万，几人生入玉门关。  

【柳枝词】  
江上春深万万枝，含枝带雨尽低垂。  
不知此物关何事，今古令人怨别离。  

【寄叔祖仲房】  
燕赵归来二十春，重游吴楚白头新。  
如今海内无知己，到处江世哭故人。  

【宿空相庵】  
所嗟人世浅，托宿佛庵深。  
试看新生月，何如初发心。  
藤垂璎珞影，松作海潮音。  
明旦那能别，幽情已满林。  

【送洪献吉还真州】  
秣陵还泊岸，瓜步又乘潮。  
离情似新月，明夜胜今宵。  

【倚树】  
偶尔依芳树，跏趺迹绿苔。  
身忘群鸟近，坐久一花开。  
移影高还下，看人去复回。  
携书空置石，翻动任风来。  

【庭前坦步偶见岣山延伫以咏】  
偶怜山在目，浅立意悠然。  
落落泉舂石，层层树接天。  
半峰分夕照，众壑共秋烟。  
将谓迷来径，樵夫已过前。  

【出郭访王叟园居】  
遥想栖托佳，春霁引坦步。  
鸟深墙外闻，花隔鼻先悟。  
入门及宾馆，宛若下山路。  
葱蒨清意满，简密几丛树。  
众草冗不芟，存为蠢动寓。  
草木遂本性，爱物见平素。  
人静池出鱼，屋衰梁饱蠹。  
壁苔如画山，天然卧游具。  
园叟齿逾耋，似鹤林间遇。  
内深冥真寄，外浅备礼数。  
恍惚异世人，相对心疑惧。  
虽疑且盘桓，啸歌日至暮。  

【山中隐者】  
野老自童稚，看君只旧容。  
清猿同啸月，玄鹤共巢松。  
灵药登岸采，神书裂壁逢。  
相寻不失路，仙鹿有行踪。  

【江口待友不至】  
愆期昧所适，江口独徘徊。  
看桥屡人度，立岸几帆开。  
渺漫秋潮上，飞鸣夕鸟来。  
坐沙频画字，烟树日轮颓。  

【重阳前一日李本宁招集宝石山得来字】  
乱叶翻飞托草莱，众宾分坐几亭台。  
天低烟树千重没，云破江山一半来。  
皂帽受风先欲落，黄花候日未全开。  
岁时争在人前好，多把茱萸看一回。  
曹南宫学佺八十三首  

【晦日非熊叔虞茂之同用雪字】  
艳阳已及时，晦日尚临雪。  
草色新未稳，柳条绽仍结。  
啼莺綍雕窗，走马闲金埒。  
惟有素心人，相过慰愁绝。  

【送陈德远吏部】  
为郎虽已久，归家较亦近。  
陶潜有故居，梅福亦终隐。  
日恋北堂萱，时观东窗槿。  
应知此别长，含泪不堪抆。  

【陇头水】  
陇头水呜咽，磨刀易出血。  
欲斩匈奴归，不顾刀头折。  
男儿封侯多燕颔，此水照人人屡换。  
岂惟腥膻魂不食，铁骑过之亦流汗。  
朝水流兮暮水流，汉人死尽胡人休。  

【喜茂之至有述】  
之子秋为期，八月始余嫁。  
庭鹊代人言，山猿出相迓。  
会晤犹在兹，景光乃云谢。  
波涛一何广，林柯渐多罅。  
熟径任苔生，新亭随鸟下。  
露重畏萧晨，月至惜佳夜。  
理咏久寂寥，闻蝉日销化。  
丘壑喜独存，簪缨悔迟罢。  

【高桥行】  
东西有湖相竞白，只隔湖中一片石。  
石桥湖水照人行，幽意盈盈动日夕。  
坐来水满月亦多，月在两湖谁作波。  
波香羡杀采莲曲，却见长江帆影过。  
影。  

【丹榴行（父老传云：贵溪被难时，楼前榴树忽僵，后数日仍活）】  
君不见信州丞相第，十二高楼称绮丽。  
雕甍共倚黄金堂，绣柱遥连白玉砌。  
琼恩宝泽锡嘉名，睿藻宸题照日明。  
方圆法式颁仪部，多少金钱给水衡。  
复道文窗开扇扇，极目欲穷西楚甸。  
灵山黛色稠叠来，彭蠡湖光微渺见。  
山川如旧人事非，圣主原施不测威。  
胥江已见浮鸱去，华表空闻化鹤归。  
魂招归来上不得，寂寂高楼徒叹息。  
火烧崇墉落劫灰，尘飞绮栋无颜色。  
可怜殁后见精忠，青史相传贯白虹。  
欲知血泪何时灭，秋老榴花开尚红。  

【题胡可复水阁】  
驱车来往桃叶渡，渡头歌管喧盈路。  
金陵惟此行乐地，可惜为官不得住。  
我官无事长日闲，之子幽期坐此间。  
桥上行人俱在水，镜里娇娥别有山。  
几行杨柳枝交荫，门外弯环碧流枕。  
云散仍从几席生，潮来半是阑干浸。  
月明艇子摇双双，两岸人家浮玉缸。  
有时暗泊疏帘下，见尔科头坐北窗。  

【城南古意】  
白浪隐帘钩，清风闻棹讴。  
看人惟看影，同泛不同舟。  
已出东邻里，难逢南陌头。  
谁知暮潮水，半作断肠流。  

【永庆寺竹园看雪】  
摇摇林影外，雪满夕阳前。  
此地无人到，来看尚宛然。  
翠深俱在岭，寒极不生烟。  
欲问兹心境，惟应一喻禅。  

【宿范东生池上】  
白下思千里，吴门到一寻。  
预知片榻上，缓我故园心。  
良夜不复寝，清霜时在襟。  
除将杯酒外，直许是长吟。  

【腊月朔日圣果寺访戒山上人】  
客里嘉平始，山中岁序残。  
树呈群石巧，花雨一江寒。  
明月临禅壑，清霜覆戒坛。  
应知西向笑，不是为长安。  

【过沈从先】  
几度过吴苑，情亲问所居。  
相依昔日久，但觉此时疏。  
踪迹飘蓬外，诗篇脱草余。  
自知苦不足，于子意何如。  

【宿石头庵】  
经秋成惨思，入夜始玄言。  
霜白先微月，钟清乍啸猿。  
涧流应闭叶，山雨未开门。  
明日疏林外，能禁览眺繁。  

【舟夜】  
欲作题诗别，仍为命酌留。  
故人来不断，淹坐胜于游。  
树暖微蒸雨，星寒尽入流。  
秣陵何日到，信宿未移舟。  

【夜登石钟山】  
湖口行人旷，山门入树幽。  
钟鸣片石夜，月满九江秋。  
洞里悬渔纲，岩前过客舟。  
醉歌仍未已，清露湿沧洲。  

【别喻宣仲宣仲之闽】  
思乡情有极，送子意无涯。  
明月看时别，清霜梦后知。  
江空茅舍静，秋半柳条衰。  
九派何须问，居然怨两歧。  

【泊舟大湘】  
停棹投渔火，人烟自一区。  
远行衔月浅，隔水度营孤。  
夕露无声坠，寒猿有泪呼。  
临流归梦促，安得涉江湖。  

【建州道中寄家】  
为客无停况，朝昏惜解携。  
山容看两郡，水色别三溪。  
远雁冲云外，残蝉泣雨西。  
征途犹未半，归信岂堪题。  

【十六夜步月用辉字】  
清宵不看月，谁忍负秋辉。  
林壑欲相乱，江风来甚微。  
名香生道念，落叶点山衣。  
池上枝枝鸟，天凉同客归。  

【沙溪别东生】  
几夜舟中语，沙溪便有程。  
忍将离别泪，一洒合州城。  
小雨入江暮，微阳穿树明。  
曰归何不得，岁晚事孤征。  

【岁暮送郑知事之蜀二首】  
暂尔归仍去，征衣未拭尘。  
蚕丛行候火，猿峡过沾巾。  
禄薄奴从懒，官闲吏苦贫。  
西风吹短鬓，又逐岁华新。  
岂不念行乐，重为王事牵。  
夕除何店里，春到故园边。  
路更过三峡，人须老一年。  
凄凉盘岭梦，正及子规天。  

【咏墨纱灯（杭州元夕席上作，一时罢唱）】  
质裂横疑水，光生薄似苔。  
凭将彩笔画，认作剪刀栽。  
鸟向空中度，花从镜里开。  
细看若无力，不畏晓风催。  

【送叔度还闽】  
坐看诸客去，始信一官非。  
道固忧将丧，时犹不任讥。  
瘴烟歌站站，雨雪叹霏霏。  
那得从商绮，西山赋采薇。  

【再送宣仲】  
此时君定发，安得复蹉跎。  
雁信南来少，鸥群北去多。  
芳洲虽可涉，寒月竟谁过。  
余兴乘冬暖，江行踏浅莎。  

【游杨氏园】  
苔深知石古，竹长见墙低。  
积翠沈波底，斜阳到岸西。  
搜花成小泛，摘叶任分题。  
何日渔樵老，能容此地栖。  

【柯屿访陈惟秦宅】  
马上迎寒色，梅花历几村。  
所之俱白雪，不识是黄昏。  
涧水仍前路，人家尽后园。  
何闻栖隐处，始为到柴门。  

【初十夜月】  
月色轻云里，秋声细雨边。  
经旬移节候，洒暝作凉天。  
鸟宿明河断，蛩吟古塞连。  
予心耽寂寞，耿耿不成眠。  

【温江道中】  
温江离省近，民俗向称饶。  
处处是流水，时时当度桥。  
沤麻成白雪，酿酒比红蕉。  
底事归心发，惊闻估客桡。  

【寄谢在杭】  
今年顿丰熟，古迹恣搜寻。  
玄室有寄字，琴台无俗音。  
读书知夜静，采菊见秋深。  
粉署多清暇，应知同此心。  

【修觉寺】  
汉时修觉寺，唐代上皇题。  
苍翠驱津筏，虚空转石梯。  
江声文井外，山色武阳西。  
寂寞僧房里，曾容名士栖。  

【夜泊彭山江口】  
锦城平日暖，旅泊始知寒。  
犍蜀中分地，岷峨相向看。  
冈连三女冢，水疾二郎滩。  
芦苇风吹急，萧萧汉将坛。  

【双流】  
万里桥方度，双流径已存。  
薄寒成翠色，疏雨点黄昏。  
竹柏密他树，水云平过村。  
群乌栖欲尽，才到县西门。  

【寄林茂之】  
与君期入蜀，珍重尺书回。  
只索诗篇寄，不同朋友来。  
益州香米熟，官舍菊花开。  
敌却巴中路，猿声一段哀。  

【署中对月】  
客邸当良夜，观空在一庭。  
月为片水白，云作断涯青。  
砌合丛边露，墙过竹里萤。  
北窗时偃卧，风起自泠泠。  

【渺轩书怀】  
园日涉成趣，经时胡不过。  
鹤迎防践稻，鱼戏欲翻荷。  
儿辈知余懒，僧寮占处多。  
连宵无月色，微雨湿烟萝。  

【桂林风谣二首】  
夜坐多蚊母，秋成半芋魁。  
寄桑传酿法，文石中碑材。  
戍饷资桥税，山田仰粪灰。  
广南商贩到，盐厂雪盈堆。  
徭粮难猝辨，村老未全驯。  
风俗传鸡卜，春秋祀马人。  
法依山例峻，歌叠浪花新。  
懒妇田间过，忙将织作陈。  

【寄钱受之二首（己卯）】  
拂水丹房启，悬崖白羽窥。  
知君行乐秘，转自切忧时。  
岂即携家隐，犹云拜贶迟。  
苍苍烟与雾，已抗俗尘姿。  
圣世优闲典，初非前代论。  
不闻宫观使，但可赐归恩。  
客有时惊座，公无日署门。  
语侵朝事际，趣令倒芳樽。  

【送陈民部出守思州（青州人）】  
言辞粉署重凄凄，道路时闻征马嘶。  
日照梦悬乡树外，夜郎吟向郡楼西。  
竹鸡群里登峨岭，铜鼓声中出朗溪。  
我欲白门扳柳送，相思此夜有乌啼。  

【金溪道中】  
满天烟雾昼冥蒙，狐兔荒阡过几丛。  
漠漠白杨遮面雨，萧萧黄叶点衣风。  
孤村断火三家闭，一水冲桥半渡穷。  
门巷凄凉衰柳在，不堪系马夕阳中。  

【挽周先生明府四首】  
（能始登第后，走千里哭周君之墓于金溪，其诗为《挂剑篇）  
魂迥难招屈左徒，伤心忍顾藐诸孤。  
龙精带雨长鸣剑，鲛泪临风尽落珠。  
八口丧归扶广柳，一官甑破见莱芜。  
不知寂寞高堂下，尚有青蝇吊客无。  
长安闻讣客魂惊，一夜关山挽不成。  
夙昔但挥离别泪，如何能尽死生情。  
风前残烛吹南浦，雪里孤身恸北平。  
国士厚恩酬未得，夷门肝胆向谁倾。  
泉台寂寂夜漫漫，永隔音容想像难。  
遣嘱倩人传诀别，相思托梦接悲欢。  
花滋愤泪河阳县，水吓游魂黯淡滩。  
敢问皇天容诉恨，独排阊阖五云端。  
白马驱驰楚国阴，西州消息半浮沉。  
中山箧满皆飞语，流水弦孤孰赏音。  
邻笛一声闻雁落，墓门千古听猿吟。  
余生不尽酬知己，宁但吴钓挂隔林。  

【金陵怀古四首和汪仲嘉】  
江东列郡领丹阳，鼎足三分此一方。  
总为石头成虎踞，不知巫峡下龙骧。  
云生寝庙千秋綍，月照篱门几夜长。  
年少风流能顾曲，行人犹自说孙郎。  
（右吴。）  
一从荆棘叹铜驼，五马为龙世所歌。  
晋室山河遗略尽，雒中人物过江多。  
杨花寂寂新宫出，燕子依依旧宅过。  
欲向登临感陈迹，至今天阙尚嵯峨。  
（右晋。）  
钟阜霜飚馆已倾，至今哀壑起秋声。  
针楼银汉含情语，画屟金莲逐步生。  
日落卢龙迷古戍，天寒白马走空城。  
不堪重理玄晖咏，极目澄江似练平。  
（右齐。）  
齐云宫观景阳楼，尽入隋家作蒋州。  
下若溪寒明月夜，后庭花落隔江秋。  
疏钟梦断犹疑响，红泪看余独不流。  
何事高情江仆射，摄山泉石恣淹留。  
（右陈。）  

【谢公墩】  
谢公墩上日闲行，四野霜天一倍明。  
亭馆已空云物丽，寺门相近夕钟清。  
寒山又傍斜阳路，江水终销十月声。  
载妓如花不同赏，风流应感古今情。  

【枫亭】  
长亭山势倚岧峣，半壁斜阳散采樵。  
野烧轻阴遥度水，海门喧市乍归潮。  
芦花古戍生残角，木叶西风过断桥。  
回首不堪仙路远，马头尘梦又今宵。  

【清源绝顶】  
重重涧道入云登，忽接空香最上层。  
松下轻烟埋断碣，塔中残照送归僧。  
远江蛟吹千帆雨，绝壑狐餐一片冰。  
衣带天风吹落尽，危阑萧瑟不堪凭。  

【八月朔日王元直招集南楼送陈汝翱之东粤王玉生之清漳沈从先还姑苏徐兴公之建溪陈惟秦之聊城蒋之才之广陵余返白下】  
西风萧瑟动离颜，一树衰杨不剩攀。  
秋老几人犹白社，月明无主是青山。  
征途南北高楼外，客泪纵横杯酒间。  
此别纷纷难聚首，天涯那许梦魂闲。  

【别吴子修】  
执手依然在路歧，劝余行役不须悲。  
况当白下闲官日，尽是清尊对客时。  
回首故山俱惜别，出门新月便相思。  
片鸿不断能来往，还为题书寄所知。  

【寄题奚川八景诗为钱受之作】  
予选明诗嘉靖中，匏庵唱和石田翁。  
论晴较雨当家话，食叶成文道者风。  
吴地疏篁堪避俗，钱王荒草满离宫。  
书声一派深更里，绕过奚川桥子东。  

【黄元常徐兴公见过因游西湖】  
兀坐斋头对此君，闲游牵尔便为群。  
许多烟景随莺住，强半春光与客分。  
久雨乍晴花尽放，易寒成暖酒微醺。  
墨池何处寻遗迹，大梦山前杂暮云。  

【春首社集感怀】  
社家寥落不成欢，虽是芳春似岁残。  
旧雨已将消息断，新诗那得递相看。  
邃中疏冷梅花韵，箸里酸辛菜甲盘。  
谁是伐檀有遗咏，空令惆怅在河干。  

【初四日携具西园候夏彝仲令君因谈时事有感（庚辰）】  
新潮何日发吴航，屡听车音到画廊。  
阶下瑞蓂重对叶，座间仙令有余香。  
借筹无计匡时短，秉烛行游觉夜长。  
湖海尚存交谊在，嘤鸣端不负春阳。  

【安荩卿招集蒋弢仲郑肇中徐兴公诸子送春】  
令节那容心赏违，天涯有客喜相依。  
似因岁闰迟迟别，不道春光黯黯归。  
閤下铃签稀报漏，坐中单袷屡更衣。  
漫言白社凋残甚，掩掩榴花杏子肥。  

【林异卿客归志感】  
江北山东已战场，江南忧旱复忧蝗。  
若归家里无多事，漫说闽中只小康。  
别后山川俱寂寞，眼前朋旧半销亡。  
相看惟有西峰叟，冻手抄书日数行。  

【挽徐兴公（壬午冬）】  
词场领袖失三山，所恨存亡一水间。  
独抱玄真归洞府，空余大翮落人寰。  
平安两日无书至，恸哭千秋有梦还。  
老泪可如冬节涧，只将呜咽当潺湲。  

【癸亥除夕】  
廿年曾注粤参藩，前后趋承站主恩。  
岭外民生空杼轴，辽阳兵气咽关门。  
私忧国计无归着，屡到家书亦厌烦。  
半百已过弹指顷，尚留残烛照黄昏。  

【癸未上巳李子素直社城楼即事】  
豫章诸郡彻胡笳，闽海犹然天一涯。  
三月风光临上巳，两京消息隔中华。  
登城预想鱼丽阵，入幕谁为燕子家。  
世味不知如此恶，且将清况试新茶。  

【金陵杂诗二首】  
野草傍幽涧，草长涧亦满。  
不知水流急，但觉人步缓。  
朝出太平堤，逶迤芳草齐。  
杨花飘作絮，触面使人迷。  

【皖口阻风二首】  
风入天门吹欲开，马当虽险却奔回。  
爰居欲避应何处，犹有飞鱼树上来。  
风声不定在何边，起视长堤树影偏。  
客恨不如风里树，一枝吹落向南天。  

【留别金陵】  
微月斜阳影已低，霜风四起夕凄凄。  
乌生两翼不飞去，只在白门城上啼。  

【送邓汝高之京】  
问君此去欲何之，江北江南各一涯。  
南北即从今日别，销魂不在渡江时。  

【除夕柬非熊茂之】  
度岭穿林境孰如，怀人遥望片云居。  
应知寂寞禅关里，一树梅花共岁除。  

【和闻梵】  
山下层层起暮烟，山中一点佛灯燃。  
僧家功课如常事，只有朝昏无岁年。  

【荔枝叹三首】  
去年荔熟初营阁，今岁阁成风雨恶。  
他处萧条尚可言，忍向阁中看荔落。  
十八娘家粉黛残，玉肌罗帐泪阑干。  
枫亭三日无消息，马上空歌行路难。  
矫羞十五闭房栊，风雨无端妒守宫。  
玉镜台前倚惆怅，郎家不送荔枝红。  

【夔府竹府词四首】  
早看东南暮看西，蜀天只怕上头低。  
东边日出纯无用，云暗上头三尺泥。  
君居北井妾南沱，对面相看隔路多。  
须趁渔舟过急峡，还随乌翼上斜波。  
今日峰高云束腰，平平一掌在明朝。  
朝来出门又如是，侬是好言郎莫焦。  
沿江坎上即田畴，满店烧春酒气浮。  
峨眉五月雪消水，刚让侬家割麦秋。  

【板桥】  
两岸人家傍柳条，玄晖遗迹自萧萧。  
曾为一夜青山客，未得无情过板桥。  

【壬午除夕四首】  
半月之前已立春，春光犹自隔河津。  
漫言今夜须牢守，放着年光已七旬。  
雒阳齐右与襄阳，生事萧条忆远方。  
三大名藩俱荡尽，有何家计论消亡。  
梅花落尽绛桃开，临老偏宜缓缓来。  
漏泄春光无次第，不须箫鼓更相催。  
闽海谁云易作霖，雾霜三日但阴阴。  
笑把屠苏问童稚，何渠水旱不经心？  
柳山人应芳三十四首  

【正月十七夜宴李太保西第】  
正元望后宴平津，罗绮初筵入早春。  
盘马斗车才罢夜，残灯剩月尚宜人。  
梅花落到歌前缓，柳叶开经胜里新。  
不信金吾仍放禁，归时看取六街尘。  

【咏美人梅花对镜二首】  
晓起一开镜，梅花影镜傍。  
转镜失花处，方知不是妆。  
香奁妆欲罢，移照梅花前。  
徘徊两孤影，抵死镜中怜。  

【人日对雪】  
人日逢晴胜，不晴雪亦嘉。  
当由催剪绿，碎却几梅花。  

【青溪小姑曲】  
小姑家住秣陵西，惯听城头乌夜啼。  
向为无郎嫌出入，不知门外是青溪。  

【劳劳亭送客】  
劳劳亭下路东西，翻遣行人到此迷。  
山鸟似经离别过，至今不敢尽情啼。  

【古意酬刘明府】  
侯生七十老监门，皮骨都消意气存。  
不是众中虚左待，当时谁报信陵恩。  

【王光禄家屏后琵琶短歌】  
十二金屏逐面遮，双鬟背倚弹琵琶。  
六么弦急齐声按，桃叶桃根旧一家。  
曲罢屏开但香雾，余音空绕珊瑚树。  
中年魂梦不惊飞，雒月巫云引归路。  

【长安送马参军之金陵】  
去去南迁客，远送黄金台。  
长江腊月春正来，绿冰片片迎船开。  
问君无事莲花府，一日看山定几回。  

【胡可复水阁短歌】  
长夏宜人溪上住，短薄疏篱围水树，  
炎蒸不到萧森处。转壁迎山阁子开，  
凉风度雨北窗来，湿花吹集木兰台。  
阁中别贮人如玉，停波静写修蛾绿，  
帘下凝妆看不足。画桨谁家载妓过，  
倚阑窃听欢闻歌，盈盈无奈荡舟何。  
酒船归后溪声静，斜月窥河升半岭，  
照见双栖梁燕影。  

【予适太原熊惟远吴求叔还武昌同赋】  
方舟临古渡，分路思依依。  
自是行人众，非关送客稀。  
晋山将北向，楚水复西归。  
同作离群雁，君还一处飞。  

【送钱叔达游闽不遇还吴】  
太行闻失路，此地亦沾裳。  
世变穷交畏，年还久客伤。  
榕城恒雾雨，梨岭异风霜。  
归卧苕溪上，长贫是故乡。  

【别车福州】  
孤舟将北渡，转转切归心。  
衣积他乡泪，琴操故土音。  
山长催日暮，江暗结秋阴。  
回首闽南路，思君一水深。  

【题陈荩卿溪上居】  
晚岁家溪上，萧然林下风。  
栖云山向夕，写月水承空。  
岸折长桥落，城临小市通。  
看君忘出处，将老一丘中。  

【秋夜感怀奉寄陈抱一先生】  
砧杵千家急，偏伤故国情。  
夜云轻欲散，凉月皓方生。  
烛照愁眠影，虫吟病起声。  
载怀今昔感，老愧郑康成。  

【题魏少府破屏风】  
依倚忘年岁，中伤冀尔容。  
乍通宵案烛，不掩午堂钟。  
射雀犹存影，弹蝇已失踪。  
勿言新可代，官冷若为供。  

【十三夜宴马姬馆】  
芳宴妖姬集，纷如窃月来。  
回身迎夜烛，连手逐春杯。  
缓舞盘中柳，新妆屋里梅。  
停弦将送态，犹畏上声催。  

【戏赠杨二病起】  
闻卿春病起，闭阁忏医王。  
小愈虽怜妾，长颦不怨郎。  
弦疑新制曲，衣识旧熏香。  
旦夕犹宜慎，空床梦亦防。  

【长干里看迎腊月春】  
东郊南陌动游尘，路入长干百戏新。  
玄籥已吹开岁律，青旂将引隔年春。  
林藏残雪先销柳，河带流澌欲上絺。  
初胜风光常胜地，今朝都占看来人。  

【正月十五日同盛太古集雨花台】  
郭外香台胜日登，天花曾现六朝僧。  
宜春犹载屠苏酒，不夜先观太乙灯。  
柳上轻烟吹作雨，梅前残雪积成冰。  
旧游更向新年感，草色青青似杜陵。  

【和陈伯孺西湖十咏二首】  
偶向武林游，曾于天竺住。  
明日欲离山，晴霞故变雨。  
夜半高峰望，微茫海日光。  
下方未觉晓，应是蔽扶桑。  

【荔子曲】  
白玉明肌裹绛囊，中含仙露压琼浆。  
城南多少青丝笼，竞取王家十八娘。  

【送华将军归隐】  
南越东吴有战功，闲心无那逐冥鸿。  
只言归卧青山好，何处青山非世中。  

【西湖春日戏赠潘景升】  
武林门外正春华，十里空湖带浅沙。  
夹岸楼台千佛地，隔城箫鼓万人家。  
青丝游骑乘朝日，红粉回舟映晚霞。  
莫讶刘郎归未得，六桥芳树半桃花。  

【初闻倭警有感】  
东夷海外播风烟，回首扶桑氛祲连。  
白羽插书传幕府，黄金刻印拜楼船。  
朝廷欲问来王日，父老曾经入寇年。  
辛苦折冲胡少保，永陵一诏至今怜。  

【豫章朱芾斯宗侯逸园雨中宴别屠太初之南海罗敬叔之武昌李林宗之白下孙泰符之剑江欧阳于奇之毗陵予还广陵】  
满堂游子叹飘蓬，无数离情细雨中。  
飞盖西园因卜夜，挂帆南浦待分风。  
岂知江海经年别，不见关山去路同。  
他日相思非一水，尺书何处寄春鸿。  

【送李临淮上公出镇金陵】  
节旄南建岁将阑，雪落津亭晓未干。  
百战山河重作镇，三朝剑履独登坛。  
营开江障莺声早，路出边城马色寒。  
天与宗臣忧不细，金陵千古旧长安。  

【雨夜观妓同俞羡长梅子马陆长康赋】  
美人雨馆夜相迎，烛下微闻笑语声。  
纤月不来眉上照，浓云偏着鬓边行。  
生憎洒砌沾罗袜，翻喜飘窗趁玉笙。  
非雾非烟劳想像，无如密坐看分明。  

【七夕咏王美人百花画衣】  
七夕画衣裁，一花一色开。  
当筵翻酒湿，争道渡河来。  

【真州侯师之席上看梅花】  
此是还家路，如何不见家。  
却从他席上，含泪看梅花。  

【和颍州张进士飞花曲】  
玉颜昨日一花开，今日飘零野水隈。  
纵使春风解相惜，何因吹上故枝来。  

【金陵竹枝词二首】  
御前队子小梨园，长奉千秋万岁欢。  
一自武宗巡幸后，可怜跳与外人看。  
旧院后门春草新，前门又听叫官身。  
卢姬已嫁徐娘老，歌舞行中有几人。  
范太学汭七十四首  

【送顾生仲默】  
日日好携手，我闲君亦闲。  
侵晨出郭门，月落犹未还。  
云胡辄改途，彳亍车尘间。  

【送丁长孺礼部】  
夙昔忤时宰，初衣投故园。  
孤立逾一纪，不求他人援。  
仕路日清夷，除书下丘樊。  
时维冬春交，整此北上辕。  
临行将何赠，愤激成片言。  
天潢无别派，淆乱由楚藩。  
九重听弥高，物议徒喧喧。  
厥事君所司，竦身为平反。  

【洗妆楼歌】  
结楼黄山曲，不碍黄山云。  
山云吹作雨，漠漠复纷纷。  
纷纷漠漠春何有，洗出梨花隔垂柳。  
花开花落郎未归，楼上美人相忆否？  

【送张孟孺】  
明时尚文不尚武，屈膝低眉谁比数。  
祖宗汗马无乃劳，今日横金视犹土。  
将军素多林下风，操觚羞与荷戟同。  
名高翻遣身难避，幕府喧传辟书至。  
欲甘小草多苦辛，白云堪卧其如贫。  
生憎朋旧问出处，此意悠悠难告人。  

【舟次平望怀王子幻】  
微茫烟水阔，不辨故人家。  
湖上晚风急，满天吹雪花。  
春帆移远树，夕鸟啄平沙。  
独酌谁为慰，邻舟鼓自挝。  

【访赵凡夫庐居】  
无路觅君去，乱峰云若屯。  
嵌空巢树杪，凿石沼山根。  
古帖从儿塌，新诗与妇论。  
闲门邻拱木，苍翠自朝昏。  

【遣闷】  
空外响清砧，秋风日以深。  
已知贫次骨，转觉病关心。  
薙草疏新径，扶藤上故林。  
自吁还自哂，昨日散千金。  

【清凉庵赠僧】  
芒鞋定远近，天路临苍苍。  
结宇久未了，种松新已长。  
平池托空影，断壁飞斜光。  
欲问吾师法，吾师法已忘。  

【雨中访吴允兆】  
寂寂故乡路，心知尚有人。  
那知今是客，犹忆昔时邻。  
树暝烟催夕，花寒雨殢春。  
青山独无恙，宛对别来身。  

【柬邓远游】  
日日何所待，傍人应见猜。  
油然碧草外，独上姑苏台。  
西子邈已去，东风空自来。  
茸茸桃李树，为问几枝开。  

【琴川夜泊怀孙齐之】  
野宿次凫珣，青青荻笋齐。  
潮痕随月落，山势压城低。  
残梦风前柝，归心曙后鸡。  
还知高隐处，只隔水东西。  

【霁】  
肃肃池上雨，雨收池更寒。  
从来通醉理，自此豁幽端。  
螮蝀饮方歇，鸧鹒鸣欲阑。  
褰裳转溪路，晴瀑少人看。  

【寄答邓明府】  
黄池路远近，此别遂茫然。  
颜色既不接，音书空复传。  
省耕春草外，退食晚花前。  
闻道无留事，闲情异往年。  

【临安】  
舍筏愁将夕，墟烟极望平。  
余花红半委，初笋绿丛生。  
水漫鱼登市，山昏鸟入城。  
心心天目路，只解向西行。  

【夜泊虎丘同刘元声伯仲】  
翳然一片雨，远沐脊山青。  
举棹兴方属，引觞歌莫停。  
林钟去杳杳，川火来荧荧。  
坐待月轮出，僧寮犹未扃。  

【过武陵怀龙观察】  
去指黔乡近，回瞻楚甸遥。  
郡门临白浪，驿路叠青霄。  
积雨寒初霁，长烟湿未消。  
征鞍停不可，无赖是今朝。  

【平溪】  
停骖古城曲，薄暮往来稀。  
濑响生官舍，崖寒中客衣。  
叶雕花簇簇，雷迸雪霏霏。  
欲寄乡园信，黔南断雁飞。  

【贵筑憩越孝廉别业】  
结宇数蜂间，泓渟一水湾。  
谷风过午冷，原树入秋闲。  
苔动璟鳞戏，花摇翠羽还。  
谁知于役者，弥日此开颜。  

【访葛震父】  
村村鸥鹜群，寺寺冷斜曛。  
渡口独来客，岩中重访君。  
鼓声鱼市接，帆影稻畦分。  
看取前楹竹，新枝碍白云。  

【望茅山残雪】  
华阳望不极，缕缕晴烟生。  
斜日半山雪，照人巾舄清。  
渐融仍合沓，近晦逾空明。  
强载筍舆去，摇摇人外情。  

【贻董六遐周】  
春来春去总无端，别院沉沉独倚栏。  
风抑疏花仍怯晚，雨撩纤柳不胜寒。  
离情泣向缄中诉，怨色偷从镜里看。  
咫尺巫阳峰十二，片云还往若为难。  

【登缥缈峰】  
天近筍舆如踏空，翻翻巾舄冷泠风。  
远寻乱嶂出帆外，近数诸村悬镜中。  
沙草微茫似楚泽，涧花凄冷非吴宫。  
湖西湖东尽堪望，两地乡心谁与同。  

【响屟廊】  
越艳迹如扫，年年烧痕绿。  
归僧踏岭云，枯叶声相触。  

【赠杨孝父】  
清时有隐者，自汲还自耘。  
翳然茅屋上，一片尧时云。  

【游弁山】  
一峰际苍苍，遐瞩了无碍。  
湖色上人颜，崖阴落鸟背。  

【送彦平游岭南】  
九月罗浮道，无衣亦不寒。  
奇峰三十二，直作夏云看。  

【晓发】  
春水动微茫，帆前即异乡。  
鸡声残月堕，人语隔寒塘。  

【平越道中】  
晴时十二三，雨时十七八。  
山鸟何预人，连声泥滑滑。  

【秣陵送李茂才】  
一雨绿千里，楚山如近人。  
留君君掉首，何处秣陵春。  

【伤德生兄】  
昔时君好饮，卮酒不停持。  
今日坟前土，徒然酹一卮。  

【哭费元朗】  
书随讣音至，半信半相猜。  
莫谓无期别，犹知有梦来。  

【绝笔】  
愁来遣不可，流目今成昔。  
向夕空馆寒，栟榈摵摵。  

【南唐宫词四首】  
桃李花开点御沟，翠华经月不曾游。  
内庭鸱吻移鸱尾，莫问君王十四州。  
女冠鸟爪解方音，识得蓬瀛路浅深。  
戏搦雪花熔紫磨，汉宫谁数辟寒金。  
半檐日影漾罘罳，才是深宫梦觉时。  
敕取烧槽弹法曲，声声声诉恨来迟。  
苑门深闭柳千条，银箭听残夜寂寥。  
戋刂下阶羞见影，不知斜月弄芭蕉。  

【王蜀宫词二首】  
匼匝渠穿宛转桥，绮楼香暖月迢迢。  
海南蜃市浑无异，添得歌声堕九霄。  
玉脸匀朱卸翠冠，宣华池上绕阑干。  
醉妆邀取君王顾，一任东风料峭寒。  

【孟蜀官词二首】  
池西别殿署凌波，杨柳风微月渐多。  
珠箔卷来秋似水，填词惟教艳娘歌。  
猩红栀子艺成林，复砌勾栏日映深。  
隔院似闻催羯鼓，先开一朵是同心。  

【南汉宫词二首】  
珊瑚裁辇玉装车，夕醉明蟾晓醉花。  
南海南边天漫漫，君臣无梦到中华。  
金猊香袅日靡靡，玉陛连朝奏事稀。  
驯兽近前亲射杀，血花吹污侍臣衣。  

【闽宫词二首】  
露华如水蘸宫墙，红豆花兼荔子香。  
多少峨眉闲待月，九龙帐底贮归郎。  
四条弦上按新声，半是先皇手教成。  
旧事内人谁敢泄，春来燕子不呼名。  

【吴越宫词二首】  
春柳遥遥绿渐浓，秋花间色种芙容。  
苑中别有西湖水，一缕云随不睡龙。  
千门斜月四窗星，山近帘衣分外青。  
侍女夜间眠不稳，御床圆枕缀金铃。  

【板桥曲】  
板桥断后无复春，蒲荒柳秃波粼粼。  
依稀一片昔时月，来照鸳鸯不照人。  

【滇中词三首】  
秀海海边葭菼秋，滇池池上云悠悠。  
人心恰似此中水，一道南流一北流。  
鸳鸯浦绿水如苔，镜里人家向背开。  
五目爨僮劖雪去，三冬僰女担花来。  
迤西之西天一涯，四时长有三春花。  
青帘飐处客沽酒，五岁女郎能数蚆。  

【送一公还天界寺】  
江流汩汩树层层，短笠瓢空去秣陵。  
依旧青山风雪里，荜门深掩一龛灯。  

【寄吴凝甫兼简讯公】  
天远湖南渔火稀，隔林钟磬度微微。  
不知此夕幽人兴，月出僧房归未归。  

【荆溪】  
乱水声中系艇斜，月寒沽酒扣谁家。  
仙源咫尺不知处，红叶吹来如落花。  

【松陵舟中迟钱受之太史】  
几家闲夜停机杼，支枕篷窗风许许。  
吹尽絺香不见人，绕塘寒月濆语。  

【泖上嘲吴凝父】  
林皋叶脱风凄凄，远峰森立寒云齐。  
满船离思半江月，未到五更鸡乱啼。  

【送僧】  
采香泾上黄鸟啼，藤梢掠云笋迸泥。  
来时即是去时路，师向此中应不迷。  

【暮春闲居和荩卿侄】  
舍南舍北雨声催，款款闲鸥逐队来。  
欲买鱼虾唤江艇，楝花临水荜门开。  

【寄邵隐之】  
与君握手未经时，一水空悬别后思。  
心事茫茫谁共语，自持椒酒酹要离。  

【送茅荐卿水部使还留都】  
霅溪春水接长干，五日邮程去不难。  
问寝但留诸弟在，双鱼容易报平安。  

【春日讯吴允兆】  
远树微波黯不分，阖闾城畔寄孤云。  
春来尽有还乡梦，除却青山便是君。  

【夜泊梁溪】  
樯上乌啼月满滩，月和残雪耐人看。  
半炉爇尽沉香火，消受篷窗一夜寒。  

【泊燕子矶】  
山影沉沉日乍红，峭帆人怯剪江风。  
鸥凫占我曾题石，一半<山含>岈叠浪中。  

【寄阮坚之司理二首】  
讼庭寂寂散春烟，碧海丹山在目前。  
市得鰕姑堪佐酒，摘来荔子不论钱。  
别时江草冷萧萧，再见春光上柳条。  
万一故人生远梦，也应先过伯通桥。  

【仲冬】  
仲冬之交气不齐，桃花李花开满溪。  
行人认是二三月，只少黄鹂枝上啼。  

【岘山晚归】  
近嶂远空同蔚蓝，画船不系酒微酣。  
疏疏灯影出烟际，隐隐人声在水南。  

【赠王曰常】  
一月留君兴未阑，酒杯无限费春寒。  
海棠欲卸辛夷尽，取次看花到牡丹。  

【西家】  
蛾眉不扫鬓云斜，含怨含情未破瓜。  
背倚曲栏花一树，春光多少属西家。  

【遇俞献父】  
与汝垂髫共里闾，别来不省六年余。  
情知一见又成别，犹胜逢人数寄书。  

【送僧入庐山】  
霜天一衲影萧萧，别路无多觉路遥。  
他日有人来入社，不妨行过虎溪桥。  

【代茅止生悼亡姬三首】  
深阁鸟鸣人到稀，柳风吹绿上帘衣。  
香魂化作彩霞缕，时绕华阳洞口飞。  
独夜寒侵半臂绫，锁窗花影隔层层。  
依稀梦里还寻梦，才到钱塘又秣陵。  
莺雏出壳月将四，燕子营巢春已三。  
看取西陵埋玉处，不生松柏长宜男。  

【迟吴凝父不至】  
故人宛何在，坐永芳时别。  
别时樱桃花，离离子堪撷。  
颓云忽成峰，喧禽将反舌。  
触绪怅多违，丝棼焉可绝。  

【重送戚不磷游登封】  
入门复出门，平畴绿如砥。  
春风吹柳花，随君日千里。  
望望缑山云，心轻别妻子。  
吴居士鼎芳八十二首  

【竹枝词四首】  
青山是处锁蛾眉，日日湖边有别离。  
却怪烟波三万顷，扁舟只许载西施。  
江南一雪苦非常，湖上空余橘柚乡。  
万树千头零落尽，于今那得洞庭霜。  
湖船来往惯风波，尾后黄旗飞虎图。  
一夜王程三百里，枇杷明日进留都。  
南濠有客寄书还，夫婿黄柑已趁钱。  
几日不来湖上棹，休教重上赣州船。  

【虞美人】  
营门飒飒惊风雨，一片楚歌中夜起。  
拔山力尽霸业空，八千子弟淮河水。  
腰间宝剑无精光，神龙变作魑魅语。  
美人宛转其奈何，啼痕尽染征袍紫。  
请从剑下化香魂，花枝肯傍秋风主。  
妾心不作青山云，妾身甘作青山土。  
君王若肯报妾身，重向江东整师旅。  

【闺中曲】  
客归青海头，报道单于死。  
晓起望征人，新妆从此理。  

【怨诗】  
华屋春将尽，纱窗日易昏。  
不知多少恨，相见与君言。  

【柳枝词】  
绿阴如雨万条斜，啼罢朝莺又晚鸦。  
尽日春风无别意，只吹花点过西家。  

【春游曲】  
雨余芳草绿新齐，亭树无人绣幕低。  
忽漫好风传笑语，流莺飞过杏花西。  

【青谿小姑曲】  
十五盈盈学解愁，珠帘不卷倚箜篌。  
多情明月无情水，夜夜青溪映酒楼。  

【双燕离】  
双燕飞，双飞不只栖。衔春归柳巷，弄水出花溪。惊风起，双燕离，一雄复一雌，一东复一西。含啼悲宛转，顾影复差池。青天一万里，遥系长相思。岧峣桂岭不可度，云軿日暮迷烟雾。秋去春来如可逢，宁辞万水千山路。  

【三妇艳】  
大妇理膏沐，中妇启房栊。  
小妇独无事，但问落花风。  
丈人且安卧，东窗日未红。  

【废墓叹】  
废墓丛荆榛，下有妖狐穴。  
哀魂泣杜鹃，化作枫林血。  
颓波声断夕阳空，伤心莫向英雄说。  
恩亦不堪酬，仇亦不堪雪。  
神仙寂灭天地古，世故茫茫几销歇。  
吴王台上望胥江，依然冷浸清秋月。  

【唐嘉会妻】  
凤皇失其侣，三年独彷徨。  
岂无云中鹤，矫矫非所当。  
所居谷水西，乃在淀水阳。  
杨氏有好女，小字曰云芳。  
年甫十一岁，许聘唐家郎。  
庭前植嘉树，庭后植垂杨。  
辛夷为屋柱，玳瑁为屋梁。  
木兰为横桷，文桂为直阑。  
堂上珊瑚枝，室中五木香。  
朝日照清池，游戏双鸳鸯。  
鹤鸣南北牖，花发东西厢。  
头上何所饰，郁金为凤凰。  
腰间何所佩，鸣玉双琅玕。  
上体紫罗襦，下体缃绮裳。  
手中著约指，耳后垂明珰。  
轻盈展素足，秀色修娥扬。  
言辞若兰蕙，动静随安详。  
年年藏闺中，邻里不一见。  
少小遵姆训，十三能织绢。  
十五理中厨，十七通经传。  
十九议婚约，婉娈人所羡。  
天道信倚伏，人事不可限。  
吉日在须臾，女婿忽染患。  
亻厌亻厌几何时，一夕朝露变。  
所闻朝露变，恸绝不复苏。  
举家尽惶怖，事至奈如何。  
冷水洒其面，心臆生微温。  
久久魂归来，气结聊复言：  
“实乃妾不幸，庆门罹祸端。  
愿毕所从志，尔辈毋烦喧。”  
脱我紫罗襦，缃绮不复顾。  
凤凰郁金钗，琅玕鸣玉佩。  
纷纷非所有，寂寂委诸地。  
明珰与约指，此类永相弃。  
矢志同皦日，终天有如此。  
膏沐不再施，被服但缟素。  
青丝红绿丝，兼箱付女弟。  
父母心则善，内戚生异议。  
块焉居岁余，媒氏来相闻：  
“村南有贵宅，美好令郎君。  
云从多仆御，具足称田园。  
郎君年二十，读书饱经文。  
门户实相当，便可结婚姻。”  
云芳听此语，掩面生号泣：  
“无端贝萋锦，无故蝇止棘。  
我心磨不磷，我心卷匪席。  
但得从容死，何乃相逼迫。”  
从此绝勺水，六日不一入。  
阿母见怜女，哽咽慰相及：  
“彼徒哓哓耳，幸毋伤弱质。  
吾已峻拒之，还可就饮食。  
愿毕尔所志，勿为久邑邑。”  
于中事不成，腴言误彼宅：  
“此女如花好，此女如玉立。  
知书服大义，意向多卓识。  
为服尽三年，庶可成家室。”  
茕茕三年来，兀兀如一日。  
媒氏复登门，良吉当及时。  
为合二姓好，殷勤求结褵。  
诸姑与伯姊，宛转劝言辞：  
“门户有如此，胡乃大迷离。  
先许得书生，后许得富儿。  
荣悴若霄壤，安用多狐疑。  
可惜桃李年，春风徒自持。  
可惜合欢帐，寂寞守空闺。  
前路一何迈，为事当三思。  
今当就欢庆，往事休烦悲。”  
饮泣答诸姑：“礼义全不知。  
古道日已远，末俗日已隳。  
妇人从一终，金石亮不渝。  
乞亲五亩田，佐以流黄机。  
布帛聊御寒，粗粝聊支饥。  
长斋事空王，永得相皈依。  
众人徒嚣嚣，安知心所私。  
秽污及吾耳，即与世间辞。  
九原如有会，拚此一贱躯。”  
握拳爪透肉，嚼齿血流颐。  
珠陨泽不灭，兰死香不衰。  
本为奇一世，反为世所哀。  
是时十九日，月令在孟冬。  
婚家执前约，再遣媒相通。  
血色红锦笺，一一共银封。  
彩盒多喜气，玉茗生春风。  
旋行纳采礼，乃在季月中。  
云芳忽心动，耳目如有营。  
案上见彼物，问自来何从。  
众中无以对，亮得知此衷。  
名笺裂万缕，擗地捶心胸：  
“天地非不广，一身胡不容！  
孤魂去杳杳，我命旦夕终。”  
悲风起西北，白日何冥蒙。  
林鸟声哑哑，山鬼啼墙东。  
条忽过七日，已是良辰期。  
上堂拜父母：“女魂有所归。  
女魂有所归，父母愿勿思。  
夜来有所梦，吾祖髧髦俱。  
在世知不久，将欲游冥冥。  
生小养娇痴，不知父母恩。  
旦夕领清诲，何以报寸心。  
伤念垂暮景，永别谁相存。”  
回言嘱幼弟：“甚勿堕家声。  
高堂逼西日，定省慎晨昏。  
出外就师训，诗书须讨论。”  
“阿妹已长大，女红当自勤。  
向人作威仪，和颜来六亲。”  
生别岂不苦，死别不复生。  
父母与弟妹，慰言各殷殷：  
“志意但由汝，安用怀此心。  
婿墓亦不远，相去廿里程。  
奈尔纤纤步，不堪道上行。”  
“此实区区怀，第恐不容情。  
愿得死一处，犹胜存一身。”  
左右闻此语，戚戚皆涕零。  
明旦启房栊，绮窗自梳洗。  
饮则还举杯，食则还举箸。  
楚楚美容仪，盈盈好举止。  
哭泣不复为，向人作言语。  
一家内外人，无不生欢喜。  
今日心已回，固知近好事。  
晻晻日西下，沉沉结昏雾。  
承颜暮餐毕，华灯阁中启。  
独自镜台前，晚妆还为理。  
急使侍儿寝，并不由汝意。  
缟衣穿上身，素裳备下体。  
头上著荆钗，足下具麻履。  
可怜金跳脱，可惜金约指。  
一一留箧中，物物不随己。  
素琴徒自张，明镜亦为翳。  
四顾无人声，空隙来阴吹。  
肌栗凛生寒，不知此何际。  
仰瞻帷之外，复在床之里。  
我死甘如饴，今宵得其所。  
白帨绞作绳，正梁堪作系。  
引颈入绳中，夜半悠悠逝。  
忽然闻嘑声，阖家尽惊起。  
颠仆奔老母，仓卒呼侍婢。  
秉烛上阁中，慌忽不得视。  
竞力向后床，魂魄已飞扬。  
一时扶掖下，五体如冰僵。  
颜面即如是，不黑不萎黄。  
安然得所归，贞志谅已偿。  
唐家因卜地，乃是淀湖涯。  
灵翙向晓发，前路行迟迟。  
道傍千万人，拥看生嗟咨。  
流水为呜咽，去马为酸悲。  
两棺合一冢，所葬亦所宜。  
风闻下旌诏，光彩生乡闾。  
煌煌树绰楔，巍巍建灵祠。  
青山为环抱，绿树为连枝。  
上有芙容花，并蒂开奇姿。  
下有鸳鸯鸟，交颈声和谐。  
寄语后来者，爱惜当自知。  
湖水有时竭，兹冢毋坏之。  

【灵峰山房夜起】  
寥寥青莲宇，出步夜方永。  
蝉鸣四山秋，鹿饮一潭静。  
圆月当碧空，孤塔立无影。  
花落树犹香，竹深涧亦冷。  
烟光散如水，明星上高岭。  

【斋雨】  
细雨散清晓，坐深移午时。  
开帘东风入，香动梅花枝。  
独酌亦成醉，不然无所为。  

【答松上人过访不值】  
孤踪石上云，飘忽本无住。  
门外即青山，一瓢向何处。  
离心寄春草，柔艳欲飞去。  
引领生白烟，花落祇陀树。  

【寒食江上】  
春波绿浼浼，江南去江北。  
风生浦口花，蒲帆缓无力。  
燕子乍归来，游丝恼寒食。  
寒食客思家，残阳吊容色。  

【柳浪溪】  
山青秋雨后，人坐秋风里。  
平沙下鸥鹭，簌簌动芦苇。  
夜半明月光，渔舟弄空水。  

【钓鱼湾】  
家住此湾中，不出此湾里。  
长日坐鱼矶，关心澹无已。  
白云起前山，悠悠亦来此。  
搔首对斜阳，纶竿久不理。  

【归湖上】  
西风吹箬笠，无恙旧江天。  
白鸟飞破水，青山移近船。  
晚晴枫叶外，秋冷荻花边。  
泊处堪遥指，柴门生野烟。  

【虎山庵答蒋十】  
偶坐已夕照，徘徊夜复深。  
西岑见新月，堕露闻松林。  
觉有幽人来，隔窗动微吟。  

【严明甫园中】  
为园刚一亩，生事已云足。  
日午闻鸡声，炊烟起茅屋。  
石色秀可餐，林香暖盈掬。  
相见无寒暄，惟言酒新漉。  

【饭石峰晚步】  
白鸟不飞处，云光和水凝。  
自吟松下路，遥见寺中灯。  
夕爽山无雨，春寒涧有冰。  
隔花相问讯，月照荷锄僧。  

【前溪】  
野风迎白衲，随步已前溪。  
落日在流水，远山青不齐。  
花寒聊自軃，鸟倦偶然啼。  
何处茶烟起，渔舟系竹西。  

【松下】  
松根酒一瓶，月下人两个。  
月落酒瓶空，自枕松根卧。  

【宿江上】  
山色下空江，江光动舴艋。  
霜枫红不尽，已入暮秋景。  
来雁忽有声，归云渐无影。  
醉卧芦花中，月高梦魂冷。  

【秋怀】  
枕上闻捣衣，月白秋绕屋。  
东家红泪妾，凄凄灭余烛。  
闲阶堕橡栗，野鼠走簌簌。  
风吹断梦来，竟夕不能续。  
衰鬓伴寒砧，霜花写心曲。  

【泊北固山下】  
夕阳江色远，舣棹潮初退。  
独客吟清秋，沙鸥冷相对。  
水气上城根，风声隐岩背。  
渔舟载烟火，撑入菰茭内。  

【寺夜】  
林坳动萧槭，橡叶走檐际。  
柴门夜忘关，山风自开闭。  
邑邑如有怀，遥遥转无寐。  
佛灯清可依，城柝冷相递。  
斜月苦近床，严霜白满地。  

【月夜怀东生】  
云光吹作水，半在湖中央。  
遥看胥母树，叶脱山苍苍。  
美人但高卧，不知今夜长。  

【天台山中】  
白云伴衾宿，开户云飞去。  
出户寻白云，苍厓湿芒屦。  
峰头异域僧，洞口先朝树。  
流水带余花，从来不知处。  

【送粱公】  
一瓶兼一钵，离思自然轻。  
野水迎风渡，空山带雨行。  
荒村过晚食，破衲任残更。  
莫以前途远，经年住化城。  

【度岭】  
林僧言别去，自憩松下石。  
红泉界空翠，巢居叫霜笛。  
夕光淡西水，千顷成一碧。  
冷信雁传来，秋容枫点出。  
闲云满怀袖，邀我过山脊。  

【过高峰庵】  
林回觉路枉，路枉亦自适。  
光风不作寒，吹烟半晴湿。  
涧春多异芳，岭月少行迹。  
犬吠空山云，山僧杖藜出。  

【采香泾】  
柔风吹断靡芜死，岁岁春芳付流水。  
西岩尤剩昔时云，斜阳照出行宫址。  
香魂去不还，野鸟愁空山。  
轻罗绣作苔，花斑苔花斑。  
空山冷夜深，露泣西施井。  

【雨后登虎峰送张七】  
山雨飞才歇，山云散已齐。  
林香清一寺，草绿过重溪。  
气暖梅初熟，红残鸟不啼。  
夕阳催客去，湖口挂帆低。  

【寄赵凡夫】  
十里寒山路，香风正采茶。  
偶随樵客去，一到隐君家。  
细语生清月，闲心托片霞。  
别来湖水阔，秋色上絺花。  

【飞楼曲戏柬茅止生】  
飞楼宛转芙容簇，对列鸳鸯三十六。  
东风著意渡江来，染出蛾眉春水绿。  
楼头何处得春先，非雾非烟俱可怜。  
红芳杂沓锦茵软，尘香不上双行缠。  
婵娟花月曾无价，只向嫦娥乞长夜。  
夜长夜短那得分，郁金自绕珊瑚云。  
青丝玉壶正倾倒，杨柳乌啼白门晓。  

【清明日泛舟】  
似晴欲雨养花天，湖中冉冉生白烟。  
波光夹岸绿无际，买得扁舟春可怜。  
可怜最是清明节，青青踏处盈盈袜。  
陌上渐歌桑，渡头仍弄楫。  
燕燕正飞来，莺莺啼未歇。  
几树啼莺歇更啼，几家芳草绿初齐。  
桥回野渡还官渡，路接山溪又水溪。  
山边水边春风起，松花柳花飞不已。  
春风摇荡棹歌前，花香撩乱蓬窗底。  
棹击空明溅酒衣，中流容与澹忘归。  
西林落日东林暝，隔水渔灯映远扉。  

【泛石湖同筿园居士】  
放棹秋光远，残阳湖水西。  
树团渔户小，山截寺门低。  
野渡一僧立，汀花数鸟啼。  
且沽桥外酒，同宿越来溪。  

【寻王德操不遇】  
生公台畔石，秋月渐盈盈。  
买棹独乘兴，寻君不入城。  
桥边残日下，巷口孤烟生。  
为说西湖去，行装似水清。  

【寺夜看瓶菊】  
分取东篱色，磁瓶晚更宜。  
香生携伎处，艳冷著灯时。  
夜久僧还对，秋深蝶不知。  
若教欢赏地，风露正凄其。  

【寄陆明生】  
为别每愁予，予归只寺居。  
坪香风猎草，阪绿雨粘蔬。  
未足一春梦，常无百里书。  
夕阳临水久，烟渚下春锄。  

【沈端伯陆仲飞携酒过碧云庵】  
秋色前山好，双扉尽日开。  
卧云禅侣寂，曳竹酒人来。  
空响生黄叶，清阴覆碧苔。  
城中同是月，不及此迟回。  

【西湖夜泛】  
疏雨洗空翠，来看湖上山。  
断桥芳柳外，小艇白鸥间。  
月在美人远，春忙流水闲。  
西陵犹唤酒，灯影出花关。  

【汛西湖同清照彦叔观公】  
新语报黄鹂，捎花坐柳枝。  
山晴意自好，湖晚醉相宜。  
风起水香处，月来烟灭时。  
同舟贪夜寂，移傍白公堤。  

【夜到渔家】  
渔家近秋水，水上槿扉开。  
地寂月初到，溪寒潮不来。  
村沽惟白杜，野坐只青苔。  
为说芙容好，明朝未可回。  

【金阊夜别费元朗】  
交从他处定，路自故乡分。  
有梦难成夜，无言可赠君。  
一灯残细雨，孤橐向寒云。  
未晓林中叶，萧萧已厌闻。  

【雪中过弥勒寺】  
雪中寻寺远，先得一僧逢。  
无数梅花里，亭亭出古松。  
湿烟穿破壁，野水寂寒春。  
不待前山去，风林报晚钟。  

【暮投上方寺】  
暝色投荒寺，行盘翠几层。  
涧花分积雪，桥月递流冰。  
一宿同僧被，孤吟借佛灯。  
晓看山下路，湿气满霜藤。  

【西湖晓起】  
残钟湖上月，杳杳落层岑。  
晓色散为水，秋声聚作林。  
闲来曾不惯，幽处每相寻。  
丛桂南山下，晴香一径深。  

【和靖祠前晚坐】  
山翠出村杪，祠前芳杜洲。  
孤烟生后暝，双鸟去边秋。  
灯影参差水，歌声远近舟。  
梅花无复主，曾有暗香浮。  

【同远士夜坐苏堤】  
炉熏兼茗碗，清夜只夫君。  
渔艇出无绪，僧钟递不分。  
次花临水月，先鸟近岩云。  
坐冷忘归去，荷衣半藓文。  

【小院】  
小院曾行处，今来不忍行。  
是花皆黯淡，有月未分明。  
转觉非前事，终怜负此生。  
遥波春一片，流恨复流情。  

【怀东生卧病】  
引领限湖水，别离常有余。  
始知三月病，那得一行书。  
已落床头叶，空怀池上居。  
扁舟相见日，双鬓欲何如。  

【两渡横泾怀孙惟化】  
东风作冷石湖船，节届清明倍可怜。  
一日客程偏遇雨，几家茅屋不生烟。  
野田水绿迷杨柳，古庙花深出杜鹃。  
寂寞横塘人去后，吴姬歌舞自年年。  

【挽黄伯传】  
清霜怨入百花洲，衰草斜阳送白头。  
只尺有家归不得，一抔无土葬何由。  
飘零旧酒南湖月，检点来书下驿秋。  
多谢春风江国燕，相逢犹是话穷愁。  

【古意贻董六遐周】  
逶迤香阁绕离魂，新旧罗巾总泪痕。  
拔后菤葹心不死，折来杨柳眼空存。  
青苔夜雨淹抛枕，黄鸟春风伴掩门。  
五十弦中浑是怨，腰肢禁得几朝昏。  

【柳陈父墓】  
古道盘回向远岑，荒坟凄楚带长林。  
浮云已断还家梦，衰草空余住世心。  
海色隔城邀暮晷，江声挟雨送秋阴。  
青莲后事何堪问，几处骚坛泪满襟。  

【寒食日登莫釐峰望缥缈峰吊陆纂甫】  
林中当百五，屐齿泛晴光。  
缀暖榆钱小，萦春蕙带香。  
两峰看迤逦，片水怅微茫。  
节届魂俱冷，时移梦转长。  
土应平傲骨，泉已涩吟肠。  
有子荒新冢，无烟禁一乡。  
雨花滋旧藓，风叶沸新杨。  
泪尽莺啼处，褰裳去夕阳。  

【秋夜同朱十四怀令弟十六】  
秋色带檐楹，空山薜荔情。  
为欢翻忆别，因弟转怜兄。  
雨叶晴犹湿，霜阶水共明。  
经年书一纸，曾到石头城。  

【闻箫声】  
洞箫如缕到尊前，明月高楼夜可怜。  
何处一声凄易断，千家花柳障晴烟。  

【破山寺】  
巉岏随石转，迤逦踏花行。  
古壁龙蛇气，空岩风雨声。  
佛香清渡水，鸟路白过城。  
绝顶遥观海，苍茫晓雾生。  

【寄李本宁】  
南楚文章伯，西秦斧钺臣。  
名香堪殉死，宦拙只留贫。  
酒态生长夜，花情送早春。  
芙蓉空自采，烟月隔江津。  

【哭吴健父】  
寒日沉沉下远村，空堂寂寂闭黄昏。  
文章命薄谁知己，山水情多即故园。  
一壑荒烟收病骨，三更冷雨送愁魂。  
伤心莫问王孙草，几日春风绿烧痕。  

【林屋山石上迟谢去非不至】  
曾记林中别，相期石上游。  
乱山空欲暮，残叶已无秋。  
岸白云初断，江空月自流。  
行踪烟水阔，何处问沙鸥。  

【秋日闻蝉】  
蝉声呜咽处，时序变衰中。  
玉镜妆初冷，冰弦调已空。  
乱山凄夕照，疏柳怨西风。  
独有悲秋客，相怜寂寞同。  

【王二丈挽词（伯穀）】  
惊雷百里声摩空，江南日夕奔蛟龙。  
湿云堕地水波立，两山不辨青芙容。  
金阊城头夜吹笛，金阊城下王孙泣。  
笛声寥亮凄欲断，反恨当年一相识。  
何人彩笔能生花，何人赤手握灵蛇。  
金罍美酒浮琥珀，与谁同醉黄公家。  
有酒须浇墓上土，有剑须挂坟前树。  
世情反覆那得知，柳花一夜飞新主。  
哀歌不尽《薤露篇，离弦转托箜篌语。  
生平只合狭斜行，纷纷安用栽姚李。  
邓尉山空日暮时，招魂惟有古松枝。  
分明咫尺眼中路，及至出门忘所之。  

【宿虎跑寺】  
湿烟郁结乱山横，敲断钟声火自明。  
野寺冰霜经晚岁，石林风雨坐残更。  
十年一梦浮云冷，四海孤身落叶轻。  
愿得皈依清净海，莲花香里证无生。  

【人日雨中上方寺看梅】  
人日初开社，香风拂寺门。  
梅花殊耐雨，一白自成村。  
湿气蒸初艳，春声散冷魂。  
钟残僧出定，留语坐黄昏。  

【无题】  
绮疏微透晓光寒，欲贴鸦黄展镜鸾。  
错怪桃花似侬面，一番风雨便春残。  

【壬子元日】  
流光去无著，倏焉岁云除。  
东风动畎亩，朝日生蓬庐。  
琴书委空壁，菽麦食无余。  
即事已如此，前路复何如。  

【寄情】  
残山如黛月痕斜，子夜青鞋踏浅沙。  
十里红桥东畔路，梅花多处是君家。  

【梅下送客】  
花间啼鸟唤游频，花下离歌动早春。  
断送香魂征袖雪，飘残素艳马蹄尘。  
疏枝带月牵幽梦，长蕊含烟怅别神。  
明日重过今日地，为怜歧路独醒人。  

【灯下】  
野寺十年心，无言坐灯下。  
夜半风雨来，萧萧打破瓦。  

【蕉雪斋庭下送邹舜五】  
几点萧疏雨，新阴闭户生。  
美人来冉冉，相斗绿盈盈。  
似雪山斋冷，无风水簟清。  
离魂凄入夜，叶叶起秋声。  

【夜宿三山寺望苕上怀吴允兆】  
只此堪乘兴，秋风一放船。  
天清皆在水，树冷不生烟。  
静后转忘寐，望穷殊可怜。  
书来同所愿，池内有青莲。  

【月夜】  
昨夜因看月，清光动旅思。  
今宵宜早睡，莫待月明时。  

【寄怀王元直】  
月照絺花冷，秦淮荡酒船。  
还家同一日，为别易三年。  
海树含青雨，江鸿带白烟。  
西风又飘泊，衰草自生怜。  

【纪兴】  
道人赢得半生闲，枕上清泉座上山。  
犹有半生闲不得，娑椤影里扣禅关。  

【柴门】  
柴门凉气入，风动白纶巾。  
秋色孤云外，斜光映水滨。  
贫惟甘薄命。病亦任闲身。  
累月尊中禁，还来载酒人。  

【虎丘僧房寻郭圣仆乘月登山】  
长堤沿短棹，转入翠微湾。  
酒伴秋相集，僧房夕不关。  
布袍先受月，竹杖早过山。  
何处歌声起，悠悠林木间。  

【空斋】  
空斋原寂寂，落叶更萧萧。  
片月闲相照，床头挂一瓢。  
沈布衣野一十九首  

【子夜歌】  
门有车马客，姊妹易衣裳。  
侬有好颜色，那在红粉妆。  

【寄书曲】  
行人促家信，把笔倚前轩。  
书紥经姑手，闲情不敢言。  

【采莲曲】  
解道芙容胜妾容，故来江上采芙蓉。  
檀郎何事偏无赖，不看芙蓉却看侬。  

【怀王澄伯卧病】  
落红寒食渐纷纷，强自携尊对夕曛。  
春到马卿偏卧病，径开羊仲正离群。  
林风几处邀歌扇，花雨千家扑舞裙。  
何事与君俱伏枕，莺声唤友不堪闻。  

【春日小斋】  
社日方过花正肥，闲庭亦自长苔衣。  
柴扉暂启元无事，恐有梁间燕子归。  

【汪长文张成叔北上便道见访】  
乌皮几净映莓苔，卧病柴扉昼不开。  
庭树叶齐花尽落，屋梁尘动燕初回。  
黄金散后青山在，三径荒时二仲来。  
借问一尊留茂苑，何如并马向燕台？  

【边词】  
塞上风高猎马稀，天山六月雪花飞。  
闺人不解征人苦，直到隆冬始寄衣。  

【秋日田家】  
为爱田家乐，看禾到野频。  
不关人共弃，自觉此堪亲。  
暮雨溪鱼长，秋风树果新。  
主人村酿好，长啸倒纶巾。  

【寄陈履吉】  
故人闽海结茅堂，海上相思更渺茫。  
地气未春先见草，山风迎腊不飞霜。  
林深采药窥猿啸，田熟开书觉稻香。  
我欲移家同避世，可能白发老沧浪。  

【斜塘招星甫】  
新芋肥鸡菊正黄，君来定拟醉千觞。  
田家村巷都相似，须识门前两绿杨。  

【冬日田家】  
腊月江村霜雪凝，蓬蒿零落绕垂藤。  
床头浊酒迎寒尽，屋后高丘候日登。  
古岸人喧看野烧，小桥船发打河冰。  
少年结束将何事，共向东皋赌放鹰。  

【寒食】  
惊心芳草上河桥，雨后推窗见柳条。  
厨下从来烟火少，不知寒食是今朝。  

【短歌行】  
推弦拂柱，歌我浩曲。浩曲未歌，肠中踯躅。  
青青前溪，可鉴光仪。他心自喜，我心自悲。  
河中有船，不载客还。尊中有酒，不令客欢。  
栖栖何者，归以为期。絺衣生虱，鞋袜多泥。  
世人结交，安得常好。他乡寄食，安得常饱。  
主人良贤，客兴愁叹。报恩虽易，受恩实难。  
野鸡喔喔，夜长不晓。披衣庭除，月没树杪。  
士贫者贱，客久者贫。不如归去，可以葆真。  

【秋日寄豫诚】  
芙容渐摇落，之子旷佳期。  
日暮孤鸿度，天寒促织悲。  
黄粮舂北舍，红叶绕东篱。  
正是登高候，无由共酒卮。  

【团扇郎】  
皎皎合欢扇，郎持赠所欢。  
本欲图亲近，翻掩桃花颜。  

【古诗】  
东家善枕席，西家供织作。  
东家喜月上，西家忧日落。  
日月同在天，忧喜一何殊。  
借问东家女，妾有何不如。  

【柬李茂才】  
风雨朝来罢灌园，东篱散发望郊原。  
林深如在青山里，忘却君家住对门。  

【寄顾世叔】  
弹铗无鱼归未期，他乡风雨倍凄其。  
那堪枕上鸡声起，绝似楼头话别时。  

【赠殷山人】  
鹿门高卧寂无哗，户外青山郭外斜。  
妇解绣花君解画，玉窗闲坐斗新茶。  

【赠吴少君】  
一瓢将一杖，随地掩柴扉。  
课仆磨长剑，教儿制短衣。  
诗留闲寺遍，梦入故乡稀。  
邂逅还成别，天寒何处归。  
葛理问一龙六十八首  

【西湖】  
黛写残山带郭遥，镜浮新水不通潮。  
堤边绁马客投寺，花里唱歌船过桥。  
红粉年年化香土，春风处处长兰苕。  
湖心亭子湖心月，醉与何人度此宵。  

【九日送客之湘潭】  
吹帽风初起，那堪吹别离。  
才临放騑处，已是听猿时。  
楚服裁应短，湘山望转疑。  
归期指篱落，莫比菊花迟。  

【桃花源】  
一涧入苍烟，千花绕涧边。  
花开与花落，流水送流年。  

【浔溪对雨】  
市断溪声远，桥回野色荒。  
吹来数点雨，相送一孤航。  
涨绿平官渡，烟黄拂女桑。  
隔花僧共语，东去是钱塘。  

【然诺行】  
古人之交交以心，一语不出然诺深。  
今人之交交以面，然诺虽深中易变。  
古人不可作，今人难重陈。  
与君相见但饮酒，酒尽俱为行路人。  

【送实父弟归便往嘉定因寄徐女廉龚仲和】  
风冷夜窗鸣，离愁相对生。  
海潮黄歇浦，江岸石头城。  
穷遇悲孤调，残秋送独行。  
旧欢倾倒日，不减弟兄情。  

【初晴过孔先生园居得泥字】  
一雨百忧集，好山空杖藜。  
偶从樵采去，言访石林栖。  
屋角蜘蛛网，檐牙燕子泥。  
留欢对新旭，不道夕阳西。  

【灵岩山下寻黄二丈不遇】  
开门见山如见君，渡湖相问不相闻。  
篱边野水淡秋色，屋上老乌啼夕曛。  
邻人为说携家去，更入青山最深处。  
溪寒路狭难独行，短棹空维乌桕树。  

【别曲】  
具区桥下水悠悠，具区桥边郎发舟。  
郎舟好载青山去，免使蛾眉相对愁。  

【晓行】  
日出已杲杲，西月还相照。  
农妇饷晨耕，牛衣覆霜草。  

【舟中九日】  
九日渡头人，迎风倚孤棹。  
江空落日远，入夜生余照。  
无菊亦无侣，开尊自相劳。  
红叶点鸥波，青烟出渔灶。  

【野桥怀郭圣仆】  
白板斜飞曲岸通，朱栏照见绿波中。  
故人别处犹堪忆，杨柳西边莲叶东。  

【送范东生之滇南】  
相念亦已苦，却于离处逢。  
江声撼独往，客路趣残冬。  
天尽山忽起，瘴开云复重。  
馆人蛮语接，计口给新舂。  

【湖上】  
幽侣过湖上，持醪饷沙渚。  
对面坐相悦，绸缪以为语。  
垂杨团若盖，浓阴沃如雨。  
隔浦掉头人，扁舟亦来舣。  

【寒园】  
玄冬浃阴沍，霜风摧灌莽。  
寓目鲜幽翳，一亩亦云广。  
日出茅檐间，云生泥壁上。  
偃仰足昕夕，亲朋息来往。  
空林如有人，互答斧冰响。  

【喜圣仆至】  
为约每无凭，今宵喜得朋。  
片云波上宅，残雨梦中镫。  
春冷花如病，斋清客当僧。  
看山不待霁，把臂入烟层。  

【圣仆宿永福寺同赋空字】  
萧然何所有，瓢笠与青童。  
住可为山长，来先问石公。  
梅迟若待客，松嫩已知风。  
一宿东林社，花龛对雨空。  

【赠王德操】  
无日不欢然，客来犹自眠。  
会当修禊后，诗在永和前。  
花气熏为酒，山光冷压船。  
到门幽草遍，一径踏春烟。  

【过金德父墓】  
相送心曾到，言寻路不迷。  
草齐封鬛起，山跌浪痕低。  
片石看人拜，孤花奈鸟啼。  
夜长谁慰藉，应有鹿门妻。  

【湖中别圣仆】  
春湖一胡满，春蒲一胡短。  
时鸟鸣嘤嘤，新杨绿菀菀。  
日半帆阴直，风柔浪花暖。  
相对自生情，将离复谁绾。  
双舻忽向背，行行暮烟远。  

【过姚珮卿隐居】  
濑浅维舟远，山纡引路徐。  
相寻恐不见，相见喜何如。  
积雪村村断，斜阳树树疏。  
门人供宿酒，中馈炙枯鱼。  
岁事将归客，衰迟渐及予。  
松声动高阁，风叶乱残书。  

【夜泊长桥同斗一君熙作】  
虹梁亘一里，半入溪花丛。  
县郭浮居绕，江门照影空。  
月寒春尽雪，渔集夜无风。  
语谓同舟客，前年过此中。  

【徐日方水亭雨酌】  
结宇芜烟际，披纱柳浪间。  
新莺同客到，微雨絜春还。  
呼取隔篱酒，看他何处山。  
重来须荡桨，荷叶已斑斑。  

【送陈徵君归四明】  
秋风恋徂暑，吹动水烟热。  
与子结新欢，孤怀耿将别。  
言从若耶去，路指镜湖月。  
散发荡扁舟，荷花橹前折。  

【澹如过别湖上】  
早来湖上棹，莫是散秋暑。  
呼酒斫霜鲙，乐此菰蒲渚。  
忽言将远离，风吹白鸥起。  
今日与明朝，相去五百里。  

【秋阴】  
西爽忽自晦，不知朝与昏。  
井上半残叶，湖中无远村。  
桔槔几日罢，农牧相过存。  
云淡一如水，野风吹到门。  

【寄怀李丸】  
思君夏之日，日在东园东。  
泉漱松根下，石摇潭影中。  
睹棋来木客，司果有徂公。  
昨夜秋声起，帷褰栗叶风。  

【寄雨公】  
以尔愿初毕，一瓢行脚宽。  
那知出世法，不及避人难。  
云月千峰寺，香花五戒坛。  
微吟虽自好，或得寄余看。  

【松墩】  
甃石乱无次，高高积寒翠。  
一鹤懒应门，每来松下睡。  

【送恬公东渡】  
出山何草草，曾对几黄昏。  
落日照行脚，白云空寺门。  
拄瓢半死树，乞食三家村。  
只在太湖上，水田吹浪痕。  

【送衲公之彭门兼寄实甫】  
落叶满风寺，乱禽号雪园。  
独持空钵去，何处乞朝昏。  
野甸荒残烧，河堤积冻痕。  
倘然逢阿弟，已是到彭门。  

【鸠峰送万二之泖上兼寄朗倩明生舜五】  
特地一抔起，宛然湖中央。  
与君别于此，对酒情如伤。  
寒水照荒路，夕风来寺香。  
平生二三友，相忆在鲈乡。  

【可惜】  
出门即是客，况已渡湖遥。  
可惜藤萝月，看人卧寂寥。  
水西龙渚石，崦上虎山桥。  
梦去浑无著，秋声集夜条。  

【小除夕七里冈店宿】  
岁杪还行役，投栖野店空。  
牛衣夫妇对，旅况主人同。  
爨压危檐雪，灯吹破壁风。  
一冬更漏接，都在此宵中。  

【丹阳作】  
江流河流决如矢，曲防新筑岩岩起。  
云连粉蝶两重城，风袅绿杨三十里。  
小时行远不知劳，每向长安过此桥。  
衰鬓还骑款段马，春泥滑滑雨飘飘。  

【炼药洲与郑君熙醉题石上】  
仙翁炼药处，荒草没为洲。  
一点水心绿，客眠如白鸥。  
今年太湖浅，添却几弓阔。  
只恐麻姑来，愁与人烟接。  

【观莳】  
计户各成区，开塍直到湖。  
桔槔旋老牜孛，箪食走童乌。  
绿自歌边起，雨为劳者苏。  
穰穰从此日，饥可一年无。  

【陈志玄挽词】  
相失知何地，风吹满面尘。  
自骑冀北马，不见淮南春。  
脱家百口累，从死一官贫。  
积雪高新冢，啼乌感夕邻。  
鸿泥留迹处，鸡絮涉江人。  
泉壤无朝日，厌厌得醉民。  

【东村】  
曾闻东园公，住此不复出。  
年年开白花，犹是汉时样。  

【毛公坛】  
此公得道处，山骨何其清。  
草木日与习，毛羽自然生。  

【炼药洲】  
前山绿片片，飞出云中花。  
欲问仙人居，仙人久移家。  

【寄周公美】  
溪云载屋莺啼昼，溪涨浮花柳著绵。  
门外小舟如意去，清斋人起卧茶烟。  

【讠乃公病自越中归寄讯】  
曲曲三溪路，行行不可穷。  
田方足秧水，帆亦趁苕风。  
病得归来后，闲生坐卧中。  
松阴空丈室，结夏与谁同。  

【溪南夜泊】  
秋晦舟中夜，相看独有灯。  
随缘聊寄宿，宁道不如僧。  
溪对桥双影，云低水一层。  
疏疏风柳外，虫响乱渔淜。  

【秋晚石湖作】  
豁然十数里，一帆生雨西。  
絺花如欲语，日暮不堪携。  
渔户偏新郭，僧田带越溪。  
依依为别处，桥畔柳阴低。  

【雨夜舟中怀实父弟】  
风急雨声乱，飒来愁满天。  
不知飘泊处，可有故乡船。  
归路关前梦，残更榜上年。  
半生兄弟念，多负看山眠。  

【得潘昭度新蔡书答讯】  
故人宰一邑，鸣琴事官守。  
飞书致予问，可继床头酒。  
予亦问令君，曾似春风否。  
春风苦不闲，吹花复吹柳。  

【柬凡夫】  
石作藩篱树作邻，家生春菌与秋莼。  
偶遗书法呼儿子，未定诗篇诣孺人。  

【严延甫之楚复留秦淮数日乃别】  
雪里看花花里眠，莫愁飞雪到新年。  
愁人只有湘山路，漫入寒芦苦竹烟。  

【花朝胥江舟次与实父弟别】  
今日花生日，如何不见花。  
时禽关别意，歌出柳风斜。  
晓郭暾相负，春江绿是涯。  
同来一宿处，临别指为家。  

【越来溪】  
草烟绿凑柳垂低，桥对斜阳堕影西。  
听罢情歌听啼鸟，吴船摇过越来溪。  

【雨过茂之新居俱值他出】  
近远居新徙，寻求路转微。  
讵知连一巷，依旧掩双扉。  
传语经旬出，曾期昨日归。  
寒蝉在邻树，声带夕阳飞。  

【寄怀叶中秘时奉使出塞初还金陵】  
无数江南树，萧萧待绿吹。  
春将归信及，星比使君迟。  
夜火明高垒，边风裂冻旗。  
间关出塞意，惟有雪鸿知。  

【雨渡钱塘同公武】  
山气郁生雷，斜风舵后催。  
岸青秋雨足，天白夜潮回。  
飘泊同吾友，艰辛一酒杯。  
钱塘君若问，橘社里中来。  

【舟夜有怀白石山寒山练川诸旧】  
积雨溪中黑，秋天试一晴。  
月来犹半照，寒起近三更。  
水势凭鱼立，风声导虎行。  
梦轻江海阔，来往见潮生。  

【清明】  
今日还留昨日寒，一年春又客中拚。  
太湖石畔柴门影，鱼咂飞花上钓滩。  

【腊八日怀圣仆】  
怀君八日语，五见十年中。  
险阻贫兼病，西南北又东。  
两乡侈各健，一粥喜遥同。  
木末临清晓，应披看雪红。  

【八月十五盘龙寺】  
历历三年看月愁，燕山楚水白门楼。  
不知何处明年夜，更忆盘龙寺里秋。  

【早过邹滕】  
微月隔云照，行将东曙拂。  
细细雨光动，霏霏舆梦入。  
青火不出地，荒鸡才唱一。  
残邑两三家，阴风哨枯骨。  

【新丰晓行】  
土屋暖堪睡，主人灯在门。  
爰循疲马路，渐入远鸡村。  
山瘠乘霜气，沟深冻月痕。  
隔疆兵燹地，一邑几家存。  

【烟雨楼】  
烟雨楼头春乍晴，鸳鸯湖上鸟嘤嘤。  
中浮片席空三面，斜抱千家截半城。  
渔网晒来风柳变，酒船摇出浪花生。  
夕阳惯照凭栏妓，一抹远山红袖明。  

【哭从弟实父】  
白下楼中别，东西一夜眠。  
讯知临别泪，落尽是生前。  

【史沧如携琴过访】  
樱桃花开山雨红，有客乘舟云水东，  
舟空只余三尺桐。仙人气骨林下风，  
姓名不署神相通。别云访我若不遇，  
自弹一曲出门去。  

【风夜宿塘桥】  
茫然山北水之东，忽露斜光下饮虹。  
烧烛坐堪销夜酒，望家如隔妒津风。  
不禁是草伤心碧，何处无花薄命红。  
悯默一春多半过，每当风雨在舟中。  

【三月三十日】  
夕风朝雨送行尘，行未成行过一春。  
绿酒散为杨柳怨，红颜销得海棠嗔。  
匆匆马首还车隙，历历山前更水滨。  
啼鸟数声三叠唱，明年今日对何人。  

【送徐巢友还山】  
吾庐在空山，户牖白云满。  
有树常谡谡，余花亦纂纂。  
城市不可居，昼夜一何短。  
卖药挂驴背，行歌去人远。  
日落深涧中，洗足春泥暖。  

【今度生日赠之】  
燕子檐花黄鸟枝，鸳鸯溪水碧天丝。  
连宵挈酒临高阁，几寺分灯看古碑。  
草圣独传章帝法，画山偏妒汉宫眉。  
今年闰喜逢新夏，添得春眠一月迟。  

【许茂勋乌桕阁】  
地幽霜肃气珊珊，小阁高临树树班。  
东顾不遥寒水渡，西来俱是夕阳山。  
连云送客当秋杪，片月争题落酒间。  
撤去四窗留半榻，尽教栖鹘看人闲。  
王居士醇六十六首  

【饷饥】  
画饼饷饥人，安能克其虚。  
悬雨在半空，弗肯及涸渔。  
宁与悍儿处，莫与懦夫居。  
懦夫信不足，悍儿义有余。  

【决绝辞】  
火灭不复然，泉出不归源。  
君心既已死，捐玦向平川。  
由来负心人，头上无青天。  

【日珥录（五首）】  
（《日珥，悲时事也。岁仲春五日，日生交晕如连环，左右生戟，气青赤色，白虹弥天，占曰百殃之本，众乱之基。且迩年疆内灾异迭见，兆固不止辽塞也。夫辽阳兵务，流弊有年，当事诸公信其滋蔓，用取败亡之祸，致圣天子宵旰靡宁。兴师罕捷，财赋告匮，民不堪命，而绿林、白马之徒白昼扬旌江海之上，官兵莫敢谁何。吁！全盛之朝一至于此乎！余藿食一丘，杞忧何益，第恐不能安枕白云，遂击壤之私耳。昨闻新诏优恤北关余裔，西虏感恩，大化无外，群丑尚敢奋螳臂乎？共述短歌十余章，触事成吟，不觉其辞之无序也。）  
连环双珥夹晴日，左右生戟气青赤。  
岂惟兵甲生外夷，百殃之本众乱基。  
前月黄霾泰山侧，青龙吐火烟光黑。  
去年御沟流血波，天鼓满空挝海鼍。  
又看彗星扫空百余丈，彻夜光芒侵斗象。  
辽东军民半陷胡，天复示变胡为乎。  
狼烟夜照大安戍，胡儿夜缚将军去。  
骏马默金晓赎归，正阳门底捷书飞。  
清水照面不照背，分旄使臣日似醉。  
番兵时入如向家，杯水讵救薪一车。  
幕府覃覃隐奸士，受金泄出天朝事。  
铁岭将军载辎重，避胡入关妻子共。  
先议和戎乏远猷，蜡书暗约杀杜刘。  
经略潜谋玉帐底，四帅北征撒回李。  
穷荒深入绝援师，六万汉军空战死。  
於戏！众关那及鸦骨关，六师魂返李生还。  
不知庙堂迩何议，代李者谁是其弟。  
戈船健儿不习马，兵气无能震屋瓦。  
羽书调入白狼川，去伤此日归何年。  
南人膏血溅北虏，饷金百万消如土。  
兵马空多深未策，封章徒乞内帑金。  
绯袍昔走金山寺，拳石焉能著多骑。  
蛮女新兵簇塞云，成功或在娘子军。  
牛毛寨头屯虏营，朝鲜请援诣汉京。  
已丧义军荒碛里，难保鸭绿一泓水。  
危今因我危，死昔因我死。  
将赫斯怒安远邦，当为犄角守镇江。  
君不见金台什前车覆，事到噬脐将安咎。  

【毕仲明侍御邀集西清馆听文儿歌】  
平波削玉天倒明，绿绡轻绉凉醿生。  
芙容千尺回绣楹，一枝含艳忽有声。  
圆珠沥沥溜盘走，不断柔烟醉春柳。  
点点鸣泉滴暗冰，微啼征妇背红灯。  
林间轻籁时能止，斑竹鸾弦几回死。  
蜡花半剪夜色遥，况复霞凝酒晕娇。  
欲邀眼笑心先荡，得近衣香魂已销。  
此际心魂余几许，不知离却寒塘渚。  
且向花龛忏有情，高楼睡掩秋山雨。  

【题马姬湘兰所画兰竹卷】  
寒映秋芳数枝玉，冰绡宛是湘江曲。  
能使湘灵怆别魂，瑶瑟泠泠怨秋绿。  
霓裳奔月留难住，锦衾红烛生愁绪。  
墨花化作秦淮云，犹向妆楼日来去。  

【桃花阡】  
南阡桃花花丛丛，花枝晓动阴蒙蒙  
溪西碎锦飘溪东，绿波不绿红映红。  
天掷彩云堕花下，一抔香泥封艳冶。  
子规愁春哭春野，血和情泪胭脂泻。  
前春醉花金屈卮，桃花羞杀葳蕤枝。  
金镜永绝明月姿，花阡无主酹者谁。  
何须乱眼花如许，遍觅芳魂无处所。  
阴风拂林狐狸语，伤心归去桃花雨。  

【夜同曹野臣宿西清馆】  
夕烟如雨滃山脚，烟际园林隔层幕。  
遥灯一点透微红，正月花枝闪萤爝。  
路穷石子横塘角，小门轻响迸鱼钥。  
纸帏絮被重重阁，新诗搅思眠难着。  
十载清颜梦中索，此宵是梦翻愁觉。  

【吴门送刘元博游楚】  
芹芽相浅江渌深，江南画船载楚心。  
因君余梦瓜州渡，期君水宿梦相遇。  
梁间敝笋江底鱼，三年意密见面疏。  
写与苦歌伴千里，峡夜啼猿疑在纸。  

【早秋客舍忆故山】  
何处非如寄，一山安足云。  
秋来倚林阁，日看度江云。  
客况层苔老，疑心杂响闻。  
遥知溪墅月，坐少一人分。  

【新秋夜坐】  
水烟凉独夜，坐惜几家眠。  
僧阁掩深际，磬声生悄然。  
竹归人意净，萤漾壁光圆。  
乡国方邻乱，幽心忽易迁。  

【过月公故庐】  
又向何尘内，随缘转性珠。  
自非趋寂灭，人妄见空无。  
野日山房掩，寒声雨叶枯。  
昔依松柄处，抆泪一灯孤。  

【逢病军人】  
回望魂犹乱，归支病缓行。  
道傍将掩骨，塞外即前生。  
店主辞孤宿，军装付破城。  
便令身战死，序绩不知名。  

【无闻上人许留栖吴门不果送之还山复订春期】  
若未曾期住，虽离岂怨深。  
定知孤寺语，那入向山心。  
窗烛思前影，江寒念晚阴。  
成言不可倚，况复望春林。  

【忆】  
前期知己绝，犹待碧江濆。  
往事不可忆，微恩何足云。  
人宁如旧燕，心忽化浮云。  
莫上花西阁，檐间有夕曛。  

【病】  
筇影虽离户，无能落近邻。  
多眠常废昼，如醉暗销春。  
面改翻疑镜，衣宽似借人。  
未从空际得，莫叹有兹身。  

【逢黄改之归自辽难】  
战后念弥甚，谁如脱虏尘。  
兹逢谓非汝，翻问在傍人。  
测变先群虑，全生又一身。  
死恩丈夫事，安肯逐降臣。  

【促织】  
风露渐凄紧，家家促织声。  
墙根童夜伏，草际火低明。  
入手驯难得，当场怒不平。  
秋高见余勇，一忆度辽兵。  

【晓出田间】  
香稻欲辞野，村家无整眠。  
鸡难动高树，人影乱秋田。  
残火犹照屋，清歌时隔烟。  
东溪旧业废，凝思在驴鞯。  

【松下】  
莫言斯坐易，虽我亦来稀。  
野色不相忌，人颜安可依。  
鼠惊寒吹落，樵束乱青归。  
根下沉眠者，方知生世非。  

【不出】  
将买谿西曲，几家梅树边。  
泛交思可畏，老骨望安眠。  
白业融诗性，青山迕世缘。  
弄云真不出，第未定何年。  

【客居】  
斯世尽浮客，一城聊寄身。  
饮须求似我，炊自不因人。  
草色闭门老，菰香离水新。  
几圆松际月，居此未知邻。  

【一秋】  
一秋宛驰驷，志士感何深。  
随事涉虚境，与时销烈心。  
行惭窥止水，坐不耐疏林。  
系日方无策，仍伤老病侵。  

【残漏】  
层户昨已闭，丁丁何到兹。  
最难酒醒际，正在烛残时。  
斜月不肯落，远风非与期。  
东征几家妇，惜梦有余思。  

【城隅】  
城隅极秋目，暝色又闲津。  
无树不归鸟，好山皆属人。  
游应似湖冷，诗且送愁新。  
去土终非策，男儿愧有身。  

【见落叶】  
朝来见落叶，因愧向林行。  
飞鸟不无意，何人非有生。  
枝容昨夜月，秋减一村声。  
转禁樵童入，留兹长道情。  

【山中废宅见古琴】  
废宅何遗此，终年掩暗尘。  
弦残空抱响，谷冷未逢人。  
余趣思纤指，全身总剩薪。  
转虞归俗士，沉没任山春。  

【道中怀周元修】  
正悲前度别，兹别更何安。  
黄叶水西路，晚风驴背寒。  
出常怜我独，聚反失冬残。  
渐逼他人面，天涯意所难。  

【舟夜闻络纬】  
渐伤空杼轴，为响亦徒然。  
汝力虽无惜，客衣曾未全。  
残灯孤舫思，秋草半江烟。  
独不关心者，篙师正倦眠。  

【赠林羽仲】  
业废归无定，年衰见屡难。  
诗名半生过，客舍几移安。  
少已深边策，贫聊就幕官。  
西风剪江郭，犹有故人寒。  

【悼星上人】  
乍逢伤永别，交惜在逢前。  
肢弱易为病，心灵翻损年。  
缘随一念了，诗到几乡传。  
孤塔寒花外，莺声愁暝烟。  

【广陵感事怀张异度】  
江介烟霜入，孤舟悔泊时。  
违心不敢说，别汝益相思。  
世乱生为误，身贫病易欺。  
忧如衣未浣，何以寄将知。  

【春林欲雨】  
长林气忽暗，势欲夺晴春。  
愁动初芳色，知先老病身。  
闲居成短昼，空阁倍寒人。  
碍我听鹂出，野<酉刍>香漫新。  

【西村雪中寄程凝之】  
频枉相寻屟，能怜客未安。  
不令筇影独，翻隔雪花寒。  
无梦将欢续，何忧比序阑。  
近情难寄与，君向出游看。  

【寄吴社二三诗僧】  
花坛仙梵毕，拂石坐秋吟。  
语到新方止，思于静始沉。  
江烟寒入寺，野吹夕疏林。  
此际伤离急，云山落远心。  

【秋林闲坐寄山僧】  
秋晖荡夕痕，秋意到林根。  
坐实有深入，静犹多一言。  
驰波忽似住，落叶不成喧。  
野衲可知此，空山应闭门。  

【季远赠衲衣】  
预关风雪念，赠暖到岩阿。  
独匹成繁指，千针卷密波。  
受因身尚在，曳称寺频过。  
顾影俄临水，兹时只发多。  

【辽野战】  
笳声先阵至，心慓半无闻。  
相视绝生色，满前皆死云。  
锋才没余响，鬼误是残军。  
奏草推元帅，能无悔所云。  

【秋水开士归自南海】  
春洋归似梦，未见奈思何。  
险向闻方半，忧非到始多。  
薄衫寒远雨，旅色带余波。  
莫叩南询意，灵山肯漫过。  

【寒夜宿程彦中山房】  
计时方一见，一语一情生。  
孤墅遂成趣，寒山非独清。  
众烟沉夜色，空雨定人声。  
眠忆未眠处，梦中携手行。  

【昔园】  
伤心履迹断，园在主何人。  
池水将憎影，山花懒蒨春。  
孤眠难语众，旧客反成新。  
怅此维鸠意，聊支衰暮身。  

【慰林羽仲】  
几日摇乡思，孤灯梦海涯。  
久离惊得信，垂老哭无家。  
暗恨烦支骨，余心冷到花。  
黄昏邻寺树，未敢听慈鸦。  

【微月照疏雨】  
月痕云半覃，窥雨在檐端。  
疏影成丝辨，微光裹湿看。  
斜明风乍侧，分映露初漙。  
灭烛山楼夜，幽生几曲栏。  

【雨集高君佐园亭同邓林宗张卿子】  
妒花无可飞，晴不验斜晖。  
新水拓鱼界，乱烟层竹衣。  
病多如醉少，情密觉逢稀。  
语及贫交外，难窥人意非。  

【湖园访王修微】  
栖寂将疏客，犹令秀句传。  
见能深道想，交或在诗缘。  
湖水别成态，山花休浪妍。  
净心何所印，临镜绿窗前。  

【延季居士种花诗】  
谁能了空意，因示数枝春。  
色但随根现，花聊过眼新。  
护香栽刺遍，界绿委泉匀。  
岂必来游者，方为借玩人。  

【丰谿逢王灵运话旧】  
自说握中镜，日禁繁恨加。  
颓年且风叶，昔境已冰花。  
哭子数回病，隔村几里家。  
羁栖今不远，步出巷门斜。  

【秋夜次栝斋中坐雨】  
群岫掩朝翠，预知风雨生。  
虽妨寻寺约，稍减应人行。  
懒竹沉秋态，遥舂裹夕声。  
冷烟飞入户，为戒客衣轻。  

【过吴幼时别业】  
岚里人家满，远栖人外闲。  
与君坐芳草，随意望南山。  
花气微风际，鱼苗新水间。  
苍苔见虎迹，未及夕阳还。  

【花谿春暮】  
苍苍烟屿西，掩阁卧花谿。  
春不邀愁去，莺来搅梦啼。  
他乡三月病，新绿几枝齐。  
捣药茅檐下，空林日又低。  

【答王亦房病中见送北归】  
远别惜多病，一帆停浦沙。  
翻令倍含戚，不减昔离家。  
江路积梅雨，客衣生藓花。  
后期淮水曲，莫使怨蒹葭。  

【秋夜酒家所思】  
堤馆能留醉，当垆艳似花。  
秋槽分滴酒，夜火映捞虾。  
风寂山犹响，江清月自华。  
所思隔烟水，离恨起蒹葭。  

【冬日客中送章结父】  
一日几相见，岁阑翻远离。  
莫将归客意，说向旅人知。  
独雁追寒阵，枯桑语冻枝。  
板桥春水绿，忆照并行时。  

【虎丘山后访张叔维】  
磴杪见山尽，入迷烟构重。  
非寻独栖客，不度一层峰。  
春望属闲野，幽心宜远钟。  
还期投宿夜，月出寺门松。  

【送仰之上人之广陵】  
春寒衲一层，片笠挂青藤。  
相别每怜客，不归何异僧。  
津遥投夕雨，波浅晕舟灯。  
欲倩传双泪，柴门到未曾。  

【赠茅远士】  
层阁澹阳景，落花深晏眠。  
起乘沙溆舸，或荡寺门烟。  
续醉夜归后，遣愁春梦先。  
时摹玉板帖，买茧作冰笺。  

【访屠瑞之】  
园桑蔼霁晖，戴胜贴枝飞。  
隔水客来少，到门人语稀。  
趁船时一出，中酒昨方归。  
欲见独栖意，短檐横翠微。  

【芦】  
昨夜边鸿栖几行，练花十里截回塘。  
西风横水自秋色，明月照汀分冷光。  
远送繁声满江店，时吹乱雪在渔航。  
南兵正戍辽河畔，卷叶愁听虏曲长。  

【哭黄元幹墓】  
下马凉风吹墓村，昔离谁谓隔重原。  
转因宿草泪犹下，谁种寒松阴渐繁。  
长夜何年归远骨，深山片月主游魂。  
可怜香阁啼红妾，销尽桃花满镜痕。  

【集严道澈云松巢】  
园径苍苍烟蔼间，画栏人度板桥湾。  
帘衣香罥春残絮，屋角青飞雨后山。  
松吹暗摇琴曲冷，池波深照客心闲。  
衔杯不使疏棂闭，巢湿红泥乳燕还。  

【文文起掩关药圃却寄】  
短墙傍市锁烟鬟，孤客凝思罨画间。  
飞梦不曾离一郭，传书翻似隔重山。  
世尘恼眼聊思净，花事关心恐未闲。  
小簟疏窗留醉后，几虚清月照池湾。  

【开元寺送朗道人祝发庐山】  
芳草萋迷闭曲房，竹床芸帙一灯光。  
常悲逝水因除发，偶看浮云遂别乡。  
烟月待吟开远岸，江妃闻梵礼孤航。  
净心好过东林寺，寻向莲花印旧香。  

【寄李达生太守守巨津（郡为筰国，属土官，凡郡守皆住省城，不之任）】  
筰蛮遮在碧烟丛，浪说车间已画熊。  
官舍转离孤郡远，家书常隔一年通。  
酱分篓叶香消瘴，布纳桐花软贴风。  
乡思偶停时出郭，闲看调象乱山中。  

【寺居答陆无从先生六韵】  
还乡亦是客，栖寺宛如僧。  
麦饭邀孤磬，花龛忏一灯。  
夜寒分白氎，月好借青藤。  
病起惟嫌雨，心清似结冰。  
所思穷巷隔，相望乱愁凝。  
几日东林下，秋风落叶层。  
曹山人臣二首  

【郝琰公墓下作】  
郝之玺，今已矣。  
忆君弃我已三年，一棺裹骨黄泉里。  
我欲呼君君不起，惨柏悲松声聃耳。  
几茎瘦草不成丛，是我频来泪浇死。  
亡者不生，生者必亡。前后差期，鬼路茫茫。  
譬如作客，指此为乡。客倦归来，晚聚一堂。  
君如有约君莫忘，我谨待君蝴蝶床。  

【哭闵子善】  
前年我作石城客，送君渡江买浮宅。  
去年我却归山中，闻君又踏石城石。  
今年人从石城来，曾说君躯病欲颓。  
常想天涯瘦躯影，谁知削影投蒿莱。  
嗟乎！闵生一死无不可，可怜老母家中饿。  
面皮皱剥叠成文，泪滴欲流两边过。  
自从儿作浪游子，倚闾望杀廿年矣。  
尚谓无夫更有儿，有儿更向他乡死。  
母乎母乎悲莫啼，四山崩裂风凄凄。  
山崩风凄母不久，谁当掩儿又掩母。  
王遗民跂九十首  
（《病馀存草自叙曰：“癸酉秋七月望日，日中忽呕血二升，眩瞀仆地，肢骸靡涣，独此心炯然。念身世无可恋，唯平生吟咏是胸怀所寓，而悉委堕不收，不能无念。既而不死，从此自矢，只字不遗。每有所得，辄塞一小竹筒中。匝岁几满，然皆在烂刺尾、废牍背。又醒时所作，非醉不书，点画欹倾，压叠久之，几不自别，虽曰不亡，犹不存也。去年八月，向疾复作，幸不至剧，旬日便愈。念幸不可以屡徼，因倒筒出之，净写一本，几及百首。适被牵迫，浪游衡湘，携在笈中。而是时流贼猖獗，犯陵寝，屠邑聚，道路梗塞，归棹无期。在祁阳僧舍作诗云：“风波盗贼五千里，况是衰羸近死身。悔带病馀诗一卷，不将净本付同人。”盖恐其与此身俱没也。呜呼！平生自暴弃不收拾者，莫过于余，然每至病流离生死之际，未尝不拳拳焉。固知翠毛象齿不惜其身，而惜其所惜，有不知其所以然也。因题笈中所携为《病馀存草上卷，而汇楚游之作为下卷。倘得归偃园林，徜徉岁月，或便增卷帙而移甲乙，未可知也。时崇祯乙亥八月朔日，酒后书于衡阳客舍。）  

【贫贱别】  
东郊野水湔云白，万树嘶蝉生暝色。  
弟兄贫贱易飞分，气怆尊前辞不得。  
更须质酒送君行，酒尽须还不计程。  
细说江头歧路错，共眠船底月华明。  
人生三十行已矣，荣稿存亡本堪拟。  
一屋同居愧士衡，十年减产知张季。  
相望行舟一叶飘，孤舟倍觉路迢迢。  
转喉有意泪相噎，背橹无言魂自销。  
寂寞归眠对蔓花，对花独醉更咨嗟。  
寄语莫言为客苦，纵非为客亦无家。  

【七月十六】  
归眠秋寺钟，露气扑晴空。  
丛翠安圆月，茎朱抗细风。  
翻翻迁树鸟，唧唧傍灯虫。  
坐想前年夜，清江泊钓篷。  

【喜张公抚至】  
南山豆可摘，之子远相存。  
痛惜经年别，详谋达夜樽。  
砌虫参客语，园草漏灯痕。  
新句佳堪味，深杯许细论。  

【遣闷】  
怀蓐酒仍冻，终年人不来。  
残灯听暮雨，孤馆见新梅。  
裹饭谁相问，陈刍我独哀。  
奈何兼数事，总付掌中杯。  

【于惠生斋中听妓二首】  
画苑夜泱泱，琼卮下酒香。  
鸦啼深院月，梅影隔帘霜。  
箔雾双鸾出，裾风一燕翔。  
锦屏围烛艳，笙鼓改华妆。  
捧笑名花绽，宫衣百蝶争。  
迟来循佩序，被唤应香名。  
罢舞腰肢在，回歌眼尾倾。  
峡云真可赋，宋玉漫多情。  

【北固山后石壁】  
北固孱岩背，沧波洗削成。  
入天翔石势，积铁障江声。  
壁影蛟龙动，枝风鹳鹘鸣。  
孙刘千载意，未与暮潮平。  

【留别白门同病】  
濩落犹诸子，萧条更此身。  
自知行有恨，敢谓至无因。  
是石吾宜刖，非竽世莫珍。  
匡衡经易诎，孙宝道难伸。  
帙冷囊萤烬，门芜食雀驯。  
秋期松寺杳，夜遂酒灯频。  
疟苦揶揄鬼，贫甘俯仰人。  
奏廷书未乙，丐缊纸徒申。  
洞口投棋局，城阴给钓纶。  
叩门惟剧孟，断席共田仁。  
醉泥寒云外，行迷夕水滨。  
自奇双履迹，谁落一冠尘。  
山黯浮空髻，江明凸地银。  
染村枫色败，薰画袖香陈。  
旅食嗟何赖，乡醪报已新。  
扁舟东下疾，烟雾隔沾巾。  

【过蔡一卿故居】  
空斋人至鸟飞回，始觉山阳一笛哀。  
心似去年秋病酒，卧它僧舍未归来。  

【题上林赋后】  
秋风天子阿娇时，蜀客风流入梦思。  
携得远山图谱在，篇终特与写长眉。  

【冯衍】  
冯衍才华世绝伦，时清主圣不容身。  
江淹赋里谁堪恨，独有关门对孺人。  

【偶成十八韵】  
石显方含宪，匡衡实要枢。  
甘陈功屡抑，堪猛眷终诛。  
奏固阴司草，阿新浪结徒。  
祸胎成唯诺，国柄博睢盱。  
日月宁无照，风云亦有衢。  
大横芒已耀，小畜血仍孚。  
巾褐无遗壑，旌蒲更满途。  
一开钩党禁，复录矢忠儒。  
喜簿初矜宠，哀郎竟戮谀。  
降娄门莠烂，渴蜺井桐枯。  
红朽群窥指，高明魅啸呼。  
登墙负子险，据地刎喉愚。  
受爵一方怨，辞权万指孤。  
真人疑冠玉，假鬼诋匏壶。  
子羽何嫌面，维摩好施须。  
悲歌终日夜，乐酒且须臾。  
门下谁弹铗，闺中孰窃符？  
蔡雍倘相识，定为一长吁。  

【读从兄南安令崇祯太平曲有感】  
洗眼乾坤正，回头日月新。  
百年垂半日，千载中兴辰。  
凤下辉堪揽，河清颂好陈。  
真逢击壤乐，犹欲叩阍申。  
忆昨衣冠祸，将舒刀锯嗔。  
风云资腐质，霜露落饕唇。  
兰狖三宫拟，桐封五等频。  
倾储窃弓玉，空厩赐麒麟。  
金虎通严寝，城狐列要津。  
貔貅符悉绾，鹰隼翅虚振。  
对簿陈公老，收赀萧傅贫。  
忠肝涂赤石，义骨莽黄尘。  
独座生令喜，诸生死效颦。  
山河青海并，俎豆素王邻。  
不愧曹嵩假，宁忧王莽真。  
遣弓安霡业，凭几密丝纶。  
光夏传家吉，从商及弟亲。  
三灵呵玺绂，九庙集吟呻。  
呼吸皇图巩，张弛祖德遵。  
威弧入手劲，衢酌匠心匀。  
艾捷三年效，丛收七日神。  
天恩正稠叠，霆断不逡巡。  
豕肆然灯腹，翚经衣宝身。  
剥肤消积甲，按月辇亡珍。  
一洗宫庭孽，惟余旃厦寅。  
山龙蠲泽国，简蠹课严宸。  
花静崆峒昼，云遥雒水春。  
乙书延伟论，甲第伫勋臣。  
幽魄含彪炳，明姿出暧堙。  
望云同梦寐，吟泽破酸辛。  
饭瓮家家备，酺觞个个醇。  
黄龙神雀降，丹甑白环臻。  
斯世皆醰粹，吾兄尚隐沦。  
西川豪杰士，南国放流人。  
拔薤威谁匹，吟花语绝伦。  
偷金逢怨口，酌水别遗民。  
强项违廷简，冥心惬野莼。  
声非《五噫激，文似《九歌驯。  
黼黻皇猷烂，丹青帝德纯。  
如无青史采，定下紫泥询。  
朴簌终相倚，浮华蚤见甄。  
飘零伤物役，衰谢困躬畇。  
鉏止公畦棱，行穷墅渎滨。  
扣舷随泛泛，持翳入蓁蓁。  
筒洒时牵鲫，竿投夜揭。  
龟巢知足雨，鸟食卜盈囷。  
小赋夸乌柿，遐瞻陟白絺。  
时清襜里隐，主圣务光踆。  
壤室琴声满，绳枢辙迹湮。  
因歌太平曲，停酒拭乌巾。  

【灯下无酒戏作】  
垂帘深草映秋篸，上檠秋虫鼓翼双。  
欲采絺花招远客，倍因莼菜忆澄江。  
和烟树色时沾榻，带雨钟声夕殷窗。  
毕卓有愁禁独坐，比邻白药未开缸。  

【立春一日之夜自戏遣闷】  
潦倒胸怀吾自笑，支离身世或加哀。  
岂知苏子逃禅地，可作周王避债台。  
社肉难分思拔剑，春醪裁溢已空杯。  
夜深吟罢无归处，醉倚疏梅几点开。  

【卧疾秋郊杂咏】  
自卧幽林白雁来，两看圆月破苍苔。  
美人晓隔葭枝露，村酿宵寒柳癭杯。  
山叶摇摇待黄落，溪花冉冉退红开。  
愁心正似归栖鸟，每到斜阳有一回。  

【挽于中甫比部】  
秋色招游绝素书，林亭烟霭正萧疏。  
张衡未老玄谋歇，蔡衍才亡党禁除。  
庭露半沾虫网破，隙光斜逗燕巢虚。  
可能尽举平生好，惟有驴呜送鍈车。  

【京口旅中作】  
江城月动长潮时，乌鹊惊飞乍著枝。  
寒截雁书峰影锐，光翻龙穴斗杓垂。  
惭无风翼资南徙，喜有霜螯伴右持。  
可爱主人扉板白，深宵酩酊为题诗。  

【西成获稻数十斛辄分三子一甥二首】  
九龄文弱骄庭宠，三十清狂恃母怜。  
常谓优游堪卒岁，不知饥冻逼衰年。  
孤生冯衍陶潜后，譬死男婚女嫁前。  
从此折铛煨粥外，赤髭白足是前缘。  
廿载干时十载耕，一朝都罢若游僧。  
相如箧底消云气，元亮鉏头翳月明。  
畎亩已教羸稚服，瓶罍未免怼妻争。  
家风似此真堪贺，只少参军五十荆。  

【血病后拟寄段季纯】  
唾血贪杯老应之，病中恃尔镇危疑。  
敢言四藏犹堪活，恐对三驺不自持。  
照水紫薇霞紫处，绕篱黄蝶叶黄时。  
秋光渐好身将健，涓滴初开欲共谁？  

【卖牛二十韵】  
抟煤且捏脂，驯健里牛儿。  
茧栗初收买，薪刍自料支。  
冥心忘禄爵，亲手驾辕犁。  
骨隐膘新满，蹄强齿尚差。  
耕鞭一不下，秣草百皆宜。  
医岂烦千顷，佣仍费五皮。  
语喉应牧唤，戏脑触童痴。  
念尔三年力，嗟余十稔饥。  
儿甥分瘠确，僮仆自耘耔。  
朝暮谁收放，宫栏合改移。  
近村闻骏驶，即日具钱资。  
书券飖髦贵，离门紫鼻澌。  
价收仍买剑，恩在为留縻。  
牧竖余工去，邻翁乞耜来。  
紫氛休授道，白石罢干时。  
仅有田桑兴，还同铅椠辞。  
买僮犹里巷，放雀只樊篱。  
饲养应逾好，经过会有时。  
衔恩倘相识，顾主必余悲。  
归去收书卷，长无挂角期。  

【绝句六首】  
晓聒东邻赊早秫，暮敲西寺寄迟眠。  
盈围髻发今成蒜，饶尔清狂更几年。  
常思见面人多逝，未得开唇事已休。  
半世营途成跛鳖，十年问舍得蜗牛。  
花朵正怜多<革甲>鞢，柳梢偏爱小差池。  
陶潜狭室夸容膝，庾信低窗诉碍眉。  
门延宿鹭藤蹊细，园报高秋栗罅粗。  
无酒少留醒去客，有箱多贮借来书。  
久许来还赊酒债，只言去索作碑钱。  
自今有物时相抵，已度桥门作钓船。  
烟帷瑟怨九秋虫，霞锦书浓万里鸿。  
未得振衣千仞上，直须埋照一杯中。  

【秋日与史子裕沽饮东村次回忽至】  
店依乔树邻官路，路上人多识醉翁。  
那管脱巾头共白，只怜对酒叶偏红。  
樽边篱落生凉影，林外风烟积暮空。  
不是此流南巷客，深村谁肯远相从。  

【风寒】  
林战飘风霹雳奔，推云拥雾日西昏。  
质衣换得行三返，握粟沽来止一尊。  
吷吷吹窗灯欲灭，蓬蓬冲屋瓦频翻。  
明朝阴雪晴霜冷，不是高人也闭门。  

【谒张睢阳庙】  
并摧逆虏涤函区，郭李全师公一隅。  
六矢将军宁计面，千金爱妾自损躯。  
荒宫雀鼠兵威在，遗貌须髯史传符。  
自笑经生老无意，只思架上试抽书。  

【哭马甥三绝句】  
若敖今日魂真馁，殷浩当年爱颇深。  
如此哀伤岂能久，也知泪洒暂时身。  
只恐身由泪结成，一朝澌解了余生。  
当年下第都门道，白日荒荒记此情。  
汝柩归坟妇大归，凄凉一室到人稀。  
恩深知有遗魂在，闲步庭莎倚落晖。  

【夜归即事】  
繁星篲村门，烂熳如帚把。  
归人趁余光，犬吠盈四野。  
牵砻发浩歌，篝火高林下。  
岁征在恒旸，腴亩获枯苴。  
谷磬杵臼间，斯声闻盖寡。  
三冬苦饥饿，横征恣敲打。  
不闻酒囊枯，增压裂不舍。  
幸无巢泚徒，中原已戎马。  
谁能采刍荛，稽首告旃厦。  

【雪中自咏】  
破帽遮头趾印涂，寻梅乞酒一狂夫。  
那堪授简供文赋，已自披蓑人画图。  
夜牖有书非少日，晓村无迹是吾庐。  
虚言耳热能消却，其奈瓶罍汁滓枯。  

【日暮】  
腊底东风絮白云，烂头细雨暮纷纷。  
五花乱上冰鱼队，一线横过石鸭群  
年谱只凭工部句，生涯难倚斛斯文。  
可怜寤睫愁长夜，坐灭寒炉待一曛。  

【新春】  
衰年乐事苦蹉跎，莫到梅花又浪过。  
霁色园林犹雪霰，晚风池阁已烟波。  
鲈非张翰家乡少，虱是嵇康性分多。  
随地一尊堪肆志，更图身外欲如何。  

【野店】  
纵横柯干压茅茨，新霁明阴合绿池。  
舞燕故来穿瓮牖，啼莺不肯出帷枝。  
家贫延客常过此，村近扶衰伫倩谁。  
正恃东邻赊得熟，杖头未必有钱携。  

【将之衡阳阻风京口】  
系缆千樯万索中，蒜山西畔大江东。  
青松自罩疏寒影，白浪相吞压叠风。  
偶尔因人成浪迹，可堪临老作漂蓬。  
旁人尽笑无些事，欲访天南回雁峰。  

【九江道中】  
离乡已远断乡愁，风物无边饫浪游。  
异壁烟霞常共色，一湾鸥鹭各分洲。  
青山杂树陶潜县，明月孤城庾亮楼。  
身寄片帆如过鸟，舟人指点屡回头。  

【九江城外二绝句】  
百花亭畔梅全发，五柳门前草不凋。  
贾舶分风两头去，渡船双桨一人摇。  
水禽踏浪飞还走，涧草衔花腊已春。  
潮近长沙卑湿地，斜阳万里起层阴。  

【匾山】  
洪波搜石根，土尽石倾压。  
虎豹攀狰狞，瓮盎踏圆滑。  
云腻古洞寒，雪浸芳洲茁。  
不知滩渚宽，妄议波涛狭。  
尚注湘江三，犹吞云梦八。  
羁客缆舟暮，居人收市腊。  
不辞乡国遥，直感年华匝。  
村雨众鸡鸣，汀烟一鸿发。  

【湘阴叹寄次回】  
衰龄薄俗交相厌，裹足终朝守荜门。  
远出不过三里路，卜居常访独家村。  
溪梅手剪捎云秀，窗纸亲糊贮日温。  
只拟三冬安偃曝，谁教百舍历崩奔。  
长沙卑湿灾殃窟，湘岸芳菲涕泪源。  
骇电愁霖怜我老，握兰怀芷与谁言。  
乌衣自昔专篇翰，南巷由来共酒尊。  
急草移文招隐看，不然便欲费招魂。  

【薄暮】  
献岁南征棹，依依带夕阳。  
侵春芳草合，入夜碧云长。  
浦月交珠彩，山风送酒香。  
幸无迁谪怨，作赋不投湘。  

【湘江杂诗二首】  
落帆偎草住，违淖上山行。  
湘北千峰雨，衡阳半壁晴。  
云头埋鄂渚，日脚洞南溟。  
异境真堪赏，无钱取绿醽。  
水际朱陵驿，山颠磴道悬。  
连峰绿岸外，断雨白鸥前。  
岩筿垂还起，江云湿亦鲜。  
可知帆席重，那怪路迁延。  

【衡州旅舍二首】  
行极天南仍卖文，屠沽闹里掩重门。  
梦过青草连山浪，醉哭苍梧入庙云。  
归计因人终日误，乡音隔贼几时闻。  
故园荷叶田田盛，可得霜前制翠裙。  
兰桡何处等闲开，石鼓旃檀回雁回。  
秋蚤三湘蜂瘦出，雨余百粤涨肥来。  
过江远看婵娟竹，扪字闲桃绣蚀苔。  
就使残生归不得，一茅应傍祝融堆。  

【寄题南岳】  
映林泉落雨濛濛，收得仙书鸟迹空。  
冰雪千年棱石杂，虎蛇一窟老僧同。  
听雷打上才山半，看日归来可夜中。  
正似清光漾舟客，不须身到最高峰。  

【七夕】  
悠悠湘竹断娥皇，漠漠巫云待楚襄。  
泪尽便成千古别，情深堪待一年长。  
九枝灯焰侵微月，七孔针囊解暗香。  
空拟乘槎问消息，黄河无影到衡阳。  

【湘江绝句五首】  
崖石列<石含>砑，江涨所漱出。  
豁如无齿口，轩笑不得合。  
明峰与芳岸，进退相摩行。  
兼之白云天，秋色凡三层。  
同舟白衣人，雪色何<分毛>々。  
忽有飞来者，方知是鹭群。  
日带东峰影，断续照西岸。  
下有江半阴，上有山杂乱。  
白雾起江面，缭山如平垣。  
余飞未尽处，犹作雪漫漫。  

【湘潭】  
湘邑城根与水连，客商南北总停船。  
秋江浪响罩鱼栅，晴野天昏作炭烟。  
旅楫回还行万里，家书断绝已经年。  
更堪三老私留滞，指点帆樯不肯前。  

【暮山】  
过尽千峰万岭幽，烟苍霞紫簇深秋。  
每迎客棹江回口，都叠渔村树上头。  
缺处辄余重处补，晓看不及暮看稠。  
从兹百变阴晴态，送到瓜州与润州。  

【跄风帆】  
江阔无忧风色横，跄帆亦得达常程。  
画屏峰下流觞过，碧玉波中曲尺行。  
已有烟霞供秀豁，更兼天日借晴明。  
眼中便是湘阴郭，取得秋醪定九成。  

【暮】  
风急浪声作，日斜山绉多。  
偏帆行不驶，辍棹宿如何。  
古庙丛篁径，孤村乱石阿。  
此间宜可住，水鸟上低窠。  

【是夕闻雁】  
萧萧落木黑波生，烛暗杯空三四声。  
芦作绿花枝尚脆，菰垂白露米先倾。  
我来宾至飞回处，君向人归厌历程。  
燕子轻身真自喜，不堪此际有逢迎。  

【落照】  
落照秋风一面晴，白鸥群杂浪花明。  
云连匡阜常无顶，江到浔阳暂有声。  
帆席好风归范蠡，烟波新月属袁宏。  
到家自有清溪钓，不羡沧浪唱濯缨。  

【淮安城楼】  
屈注清流作带围，高头三面拥澄晖。  
蛟龙卧处烟光重，天水分间岸影微。  
梁帝人民鱼鳖是，淮王鸡犬井庐非。  
凭栏唤得南飞雁，来岁于今伴客归。  

【述古二首（崇祯初年）】  
圣功既罢相，宋主疑其愁。  
以是待大臣，立朝皆身谋。  
钱公用感叹，拂衣示无求。  
臣节与君恩，贵有余地留。  
五刑秦丞相，一表宋齐丘。  
视景恐不去，乃祈玉烛休。  
秦法如牛毛，鹿马乃失实。  
汉弘吞舟网，廉耻触隐慝。  
御精马窃衔，烛张飞蛾集。  
人情小开通，纲纪则大立。  
如何旒纩地，烛暗劳日月。  
小臣伺腹心，兼恐成妖孽。  

【出都】  
凄风惊马露沾衣，作客经年独自归。  
月侧宫城鸦未散，秋高关塞雁初飞。  
已装故籍空囊满，欲问回程是梦非。  
枉说长安足波浪，白鸥来去总无机。  

【冻醴】  
倾家五斗米，冲缸三斗水。  
一夜北风霜，长棱生榨嘴。  
君勿嫌其薄，洗袋副未已。  
犹足胜沽来，推恩到奴婢。  
一笑呵冻砚，援笔赋冻醴。  

【上巳日园梅始盛开】  
此日常年桃李开，冰蕤初发见溪梅。  
也知清好鹭鸶伴，要等风流燕子来。  
待月闲情但孤飒，下风小立每迟回。  
落英正想孤山道，一尺裙腰厚处埋。  

【跛乘跛】  
长涂骑驴人，行步何坎轲。  
岂惟驱不进，趷蹶屡欲堕。  
经过顾语之，自行何不可。  
策此且乘危，安得足尚裹。  
其人指足言，畜疾则如我。  
君知行者蹇，不知蹇者<九左>。  
吾为笑绝缨，请以小喻大。  
齐桓中主才，仲父膺衽左。  
刘禅呆孺子，诸葛延王火。  
苟能驭骐骥，千里致安坐。  
君跛无奈何，奈何跛乘跛？  

【岁尽】  
绿鳞春水动，红糁早梅开。  
蛇尾悲年去，羊皮散历来。  
肉消宁有血，心死更无灰。  
望断青盲眼，升平得见回。  

【次韵曹汝珍雪后见怀】  
世局斯须见烂柯，未忘同调有羊何。  
文承世业波澜阔，官比闲居感慨多。  
风翼岂能淹北息，霜颠仍欲事南讹。  
虚烦雪夜勤招隐，循发空山月罢萝。  

【笋生十二韵】  
何人斩伐到修篁，常忆兵戈一惨伤。  
一垒鹤飞君子化，九渊蛇蛰哲人藏。  
风雷马策生麟角，晓暮鲛珠上颖芒。  
蝉腹俄抽青玉剑，虎皮初解绿沉枪。  
锦绷天分龙儿抱，翠尾风吹凤子翔。  
鸟乐巢深枝接叶，莺啼日静粉飘香。  
吟哦已有笙竽答，爱惜曾经尺寸量。  
醿入声柔千佩缓，月明影立万夫长。  
手亲拔尽沿根草，眼见参过覆顶杨。  
清綍一窗堪把卷，寒侵三伏拟移床。  
即今深匿从嗔客，依旧浓阴覆野塘。  
物理细推消复长，但留根柢耐痍疮。  

【春尽效东坡】  
大风卷云涛，蒸湿尚未除。  
圆月不得出，闪闪西北驱。  
固知积阴久，涤荡非须臾。  
少康必世后，光武百战余。  
先泽虽在人，制胜勤庙谟。  
英贤共戮力，坐享乃庸愚。  
念彼虮虱甲，惭此鱼鸟躯。  

【遣怀】  
怀旧意忡忡，存亡一梦同。  
西山饥伴失，南巷醉人空。  
觅贺船徒返，思恢路不通。  
莺圆肠转外，蝉细耳鸣中。  
林莽纷披翠，溪莲寂寞红。  
烽烟岚色断，荆棘水源穷。  
散栎社神里，幽篁山鬼宫。  
涂泥兼草莽，裹饭有谁从。  

【雨后】  
的砾残阳在树头，隔村相唤两呜鸠。  
虹横复道中天断，雨打江潮带月收。  
开阖萤灯照凉夜，抑扬虫语闹先秋。  
浊醪一酌千愁散，露砌风檐自劝酬。  

【从子汝绍哀词（有序）】  
（汝绍字希高，吾世父徵君潜斋先生之孙也。廉洁忠鲠，不能依回。闭门读书，不交一人，不问一事。布袍蔬食，行年五十而有婴儿之色。燕京破，哭三日，目尽肿。留都之变，时时泣语其老奴欲死，奴曰：“郎君幼。”希高曰：“人有一半天，吾安能顾渠？”一日，幞被入庄收麦，因敛锁钥付家人曰：“有急，可沉井中。”希高平生未尝一宿于外者也，家人疑之，又怪其语而不敢问。去近庄里，所使童子先往，待久之不至，扶路迎之，不得。明日，得尸于僻路浅水中，盖自沉也。呜呼！使希高不死，今日之惨，岂忍见之哉！为赋一章，使千载而下，知吾家有处士而死节者。）  
犀角诗书种，先生膝下孙。  
龙雏偏爱彧，牺画自傅翻。  
枣栗分恒寡，球镛语不繁。  
家风十亩足，素业百城尊。  
冰雪真人好，风流薄俗敦。  
修词精曲折，论史究株根。  
门巷旧池穴，衣冠花水源。  
谁知碎珠玉，遽见变乾坤。  
天柱凶颅折，沧溟劫火燔。  
腥膻裂俎豆，樵采犯陵园。  
吾子何能见，无人可与论。  
由来一棺土，俄逝九霄鹓。  
忠义由天性，君亲堕地恩。  
彼哉国士报，陋矣贾人言。  
处士吾家蠋，累囚楚客原。  
汶篁移植返，郢树系心存。  
踏海孤英魄，登山只饿魂。  
抚孤龄过隙，怀旧涕连痕。  
短什留家谱，遗芬定可扪。  

【炎刘】  
炎刘遗泽自汪洋，拔起阶无一旅强。  
东洛骤开铜马帝，西秦先逊宝鸡王。  
云台宿拱山河谧，钩濑星连太紫光。  
遂闭玉关休远驭，醴泉野谷养痍疮。  

【岁尽二首】  
三年泪洒犬羊天，岁籥浑如劫后看。  
奉祀岂谙新蜡腊，饰终犹睹汉衣冠。  
烧殇火傍低星灭，赛社钲随戍鼓残。  
明日屠苏敢辞醉，青阳不禁朔风寒。  
失岁何须守，颓龄只自怜。  
此生几除夜，即席是明年。  
力怯藏山泽，心惊变海田。  
春王有正月，流俗妄相传。  

【读文信公集二首】  
倾厦谁能一木支，科名虽蚤幸权迟。  
两山雅构方投老，万死余身更出师。  
罴虎从风奔羽檄，蛟螭挟水逐牙旗。  
芦花燕子金陵道，长有啼鹃血翅垂。  
小儒炎午未知公，留虏依稀测此胸。  
但有残生能震动，非关一死要从容。  
玉琳未没犹梁历，有鬲虽微系夏宗。  
欲救虬须那可得，犬羊惕息锁蛟龙。  

【金陵三首】  
三辅江山穴出虎，六朝形胜势蟠龙。  
皇基易绍因迁鼎，家痛难忘异举烽。  
夜半谁知越州驾，平明自失景阳钟。  
白头挥日惭无力，西望酣歌泪湿胸。  
旧客疲驴瀍涧阴，桥山春树独行吟。  
翠微寒日熊罴肃，紫昊晴烟松柏深。  
共看配天修巨典，谁教陆地作平沉。  
兴亡百变无如此，马赵偏安也笑今。  
白头充赋为长饥，也幸东周丰镐齐。  
济上忽传千骑入，襄城已逐七臣迷。  
雨荒晋阙铜驼没，风撼昭陵铁马嘶。  
蹭蹬归来惭复笑，脱刳闲尾又涂泥。  

【近感绝句】  
开平飞取旧江山，高帝经营必世间。  
若许轻捐便轻得，古来创业岂云艰。  

【乱后】  
二虎贪饕震鼓鼙，一门杀掠到旄倪。  
秦膺金策天何醉，晋觅花源地已迷。  
野蓼轩窗杨柳暗，夕阳村巷鹧鸪啼。  
谁言久旱秋方熟，禾黍能将生棘齐。  

【生日自开小瓿二首】  
昔岁曾为客，生辰每忆乡。  
如今松菊径，已傍虎豺场。  
七十复余几，耕桑不可望。  
寂寥弧矢恨，方与盖棺长。  
迟暮嗟何及，艰危酒暂忘。  
风枝高处折，雨叶暗中黄。  
是物关兵气，吾身属醉乡。  
开瓿今夜忝，明日为重阳。  

【吾族（此遗民绝笔诗也）】  
吾族在宋代，轮翮称名门。  
颇执仕韩节，终元无显人。  
大明既中天，稍稍登缙绅。  
迨兹三百年，奕叶被国恩。  
小子最不才，暮忝观国宾。  
迨兹祚中绝，空伤嫠妇魂。  
五人下农禄，四叶太平民。  
祈死非吾分，偷生愧此身。  
悠悠盖棺意，欲与楚龚论。  

## ●丁集第十五  

李副使蓘四十四首  

【岐阳旅舍作】  
岐山烟茫茫，渭水从中泻。  
自三千年来，凤皇不复下。  
羸马厌空郊，冻禽啼永夜。  
高馆发长歌，王风慨沦谢。  

【晓梦陈晦伯十二韵】  
人皆竞荣达，君独嗜编撰。  
廿载历中外，蹉跎寡青眼。  
朅来共为郎，相过每一莞。  
溪水鸣小筵，花林具薄馔。  
修礼或五浆，飧和讵一盏。  
直衷肩卫巘，博物跂郑产。  
鼯鼠涣群疑，竹书征脱简。  
伊余硁硁心，相得意何限。  
一朝江浦别，重觌杳未僝。  
春梦两悠悠，觉来泪痕潸。  
我闻天中山，青霞接蒐沄。  
何时携谢诗，青天醉新盏。  

【咏公庭鹤十韵】  
氋氃非妍舞，警露亦微郤。  
自顾岂有宜，云罗枉缠系。  
远势止墙阴，高足限台砌。  
日暮不逢人，彻天数声唳。  
为君耳目玩，风雨凋翎毳。  
乘轩宠既希，华表事难逮。  
时来循污池，引吭啄虫蚋。  
顾影尚昂藏，擽衷久危脆。  
旧侣游三天，往往寿千岁。  
愿垂支公心，投身死君惠。  

【雨花台宴客九韵】  
休衙松日高，出郭溪风送。  
兰棹漾晴波，花林暖香梦。  
轻云荡我胸，万象可抚弄。  
绿竹摇崇丘，青烟发岩洞。  
据险把金樽，悦此山鸟哢。  
翩翩远帆回，稍稍疏钟动。  
良会不可常，归鞍且迟控。  

【袭美登凤皇台有赋八韵】  
仲也登凤台，想像凤皇见。  
飘飘李仙人，英词尚光绚。  
名园万树花，尽日春风扇。  
微风笼江来，新渌满畿甸。  
笑泻橐中金，白门酒浆贱。  
据石发酣歌，韩陵此一片。  
归来笑向兄，佳士堪吾恋。  
落落怀贤心，千秋一扳援。  

【送唐生上京八韵】  
江头春日高，看尔乘流去。  
淑气澹宜人，淮山雨边曙。  
田鼠方化頠，岸柳未成絮。  
倾囊贮诗草，抚诵自厌饫。  
醵酒噭花神，江山发灵助。  
长安九天高，文章满朝著。  
男儿笔札间，往往收名誉。  
时复梦江南，羁魂向谁语。  

【石堂山】  
兹山曾两登，契阔十年越。  
风景岂殊旧，古木半摧伐。  
仙去地犹灵，龙潜神讵歇。  
浩气荡太虚，河山坐出没。  
幽歌步泉水，春怀与活活。  
羽客煮松花，晚来消酒渴。  

【长庆庄上胡氏招妓邀余兄弟同赏】  
芳园背郭水为墙，中有巨木千苍苍。  
密荫张帷漏晴雨，花枝湿拂春杯香。  
微风细水嘎哀玉，琅琅终日闻溪堂。  
兴来携妓临晴沼，荷花欲语娇红妆。  
宾主相看两跌宕，酣歌怒骂皆文章。  
拂柱调弦喧未了，山钟何处催斜阳。  
忽忆吾邦旧蕞尔，向来兵戈何抢攘。  
陶唐肆战丹泉上，许子来迁白羽傍。  
商公析公势赫奕，南郦北郦雄相望。  
事去人非几千载，缺斨折戟埋高冈。  
拓地尚想暐梅将，封君可笑秦商鞅。  
况复吾辈小竖子，太平之世随徜徉。  
已嫌酒量较海小，安得醉墨挥天长。  
古今兴废本反掌，美人何用泣罗裳。  
山川无恙消万汇，幽禽来往翻溪光。  
我起作歌歌转咽，新声明日流中乡。  

【昭君怨】  
君王日深宫，贱妾末由见。  
下阶一顾恩，犹使终身恋。  
十二楼前花低头，深宫白日已先秋。  
筚篥声高玉心死，燕支山冷朱颜愁。  
朱颜日日非昔时，青海年年雁影迟。  
乌孙公主汉家女，贱妾琵琶枉自悲。  

【胡明府书来道旧花园之游怃然作歌】  
谢混游西池，休文宿东园。  
我曾醉卧君园里，至今魂梦犹腾翻。  
当时春色初蓓蕾，况有千金丽人在。  
蕙兰吐气光绕身，一曲能令壮心改。  
池水涟漪镜靓妆，鎏金宝鸭焚都梁。  
陶然不知其处所，但见娟娟花月来东墙。  
人生好会易暌阙，一别杨花几经歇。美人眇眇春水长，万里斜阳坐西没。  

【京邸会陆道函太守命为长句】  
长安红尘十丈高，东方未白人嚣嚣。  
北风着面暗如漆，错落腰间双佩刀。  
我时卧病日裹首，忽报荆南来太守。  
开门大笑话今昔，君也腰金我黄绶。  
炉宝迷迭生小烟，鸱夷鼓腹流细泉。  
兼隐庭前旧花竹，依稀置我春窗边。  
太守太守尔真贤，别来三载心犹然。  
乃知贫贱见交态，古人岂必今人前。  
留君且停五马鞭，酒酣许我发狂颠。  
只今文藻中何用，漫为挥毫赋短篇。  

【妓锄田行（效张籍体）】  
红楼昔日高入云，云中摇曳留仙裙。  
千金良夜世争死，一曲纤歌天喜闻。  
春风着人不肯久，红丝牵作田郎妇。  
田郎重田不重娇，宝瑟银筝敝如帚。  
五月雨多苗生昚，荷锄下田学破苗。  
尺布笼头汗洗面，望树不得乘凉飙。  
田郎击鼓促工急，偷向溪边背花立。  
回身照水不自识，水底何人相对泣。  
归来沿路收堕枝，恐畏明朝炊泬糜。  
少年宝马谁相问，十里芳尘风外嘶。  

【代美人春怨】  
行行下长浦，玉手把荷叶。  
昔日妾似花，今朝花笑妾。  
妾年十四盛铅华，不数城南大道家。  
蜀锦吴绫耀朝日，兰闺一步犹嫌赊。  
人言嫁向儿家好，不悟儿家重金宝。  
当时学得十三腔，只今遗落如风扫。  
易州青铜碧窗内，照去照来自不爱。  
琼佩鞶囊若有知，羞向侬家腰下带。  
曲槛蔷薇袅袅新，池亭明日委芳尘。  
东邻少妇常悲泣，不怨儿家轻薄人。  

【送远曲（效温飞卿体）】  
游丝着柳晓成醉，湍浦濆暖晴媚。  
金翘玉马欲临关，惟有离肠与粉泪。  
前高山晴花覆头，每时看好今看愁。  
野桃结子幽厓里，落尽春风喂涘鸠。  

【隔江望灊山】  
大江汩汩来何穷，汉武射蛟江水中。  
波涛闪闪荡西日，犹疑妖血留腥红。  
潜岳峰高隔江坞，碧馆琳宫雾撑拄。  
英风冥漠不可扳，晓雨神堂闹秋鼓。  

【横江词】  
采菱莫近秋，驾船莫近洲。  
秋菱刺伤指，洲浅风难使。  
横江女儿颜如琼，弄花簪柳随娘生。  
笑拈竿子撇波去，不解芦中孤雁声。  

【再至采石醉歌】  
浮云垂天力难缚，明月落水手难攫。  
白也大醉狂而痴，欲捉银蟾失双脚。  
游魂诩诩不复还，水底有天长醉眠。  
不然紫皇念旧史，仙骨不肯留人间。  
江上飞楼横素烟，月光犹照金樽前。  
有身不向醉中死，白首金貂应枉然。  

【邀籧阁诗为陈子野赋】  
金陵万事日非故，溪上犹存邀笛步。  
高柳遥分白下门，斜阳照见桃叶渡。  
溪上阁中人邈然，卜居城市地如偏。  
不知豪贵日歌管，一缕炉香生紫烟。  
金陵自昔繁华地，六代兴衰等嬉戏。  
偶然三弄据胡床，乃使风流满人世。  
风流人去四山青，一盏宜春任醉醒。  
新声代变古声远，纵有桓伊谁复听。  

【菊潭二首】  
甘菊之下潭水清，上有菊花无数生。  
谷中人家饮此水，能令上寿皆百龄。  
汉家宰相亦不俗，月致洛阳三十斛。  
遣踪芜没无处寻，夜雨春风长荆穀。  
浩荡李青莲，清狂孟襄阳。  
当时各到菊潭上，风流对酒酣壶觞。  
山树槭槭山菊老，谷中人寿今多少。  
高贤已去碧山空，千载流光一归鸟。  

【花山吊古歌】  
（后晋天福六年，安从进反，攻邓州，至花山，遇张从恩兵，不意其至，合战大败，从恩获其子指挥使弘义，从进以数十骑奔还襄州。事具《通鉴。予过其地，感而赋之。）  
天福六年索葛子，青丝白马烟尘起。  
花山山畔竖逆旗，顾盼中原探囊里。  
桓桓大将张从恩，雕戈贝胄朱旗翻。  
奄忽从天下风雨，萧萧万灶声无喧。  
吁嗟丧乱如崩土，父既摧兮子亦虏。  
游魂半夜窜襄州，回首当枢岂为主。  
事去人亡六百秋，缺斨破斧沉高丘。  
山门流水汤汤去，落日千峰生暝愁。  

【出京宿报恩寺同袭美】  
去望君门万里遥，旧游方丈话中宵。  
世途多妒堪销骨，吏道无媒空折腰。  
院静香灯风楫楫，春寒松柏雨萧萧。  
明朝飘转知何地，夜梦楚江江上桡。  

【边城晚眺十韵】  
暂谢金门直，遥过天府区。  
还因官署暇，流览塞城隅。  
山拥皋兰峻，河来星海迂。  
军声昼骚屑，边气晚模糊。  
市贾多收马，耕民亦抱弧。  
土风无禋帛，人语杂羌胡。  
叶尽飞沙鸟，冰坚渡野狐。  
村烟片月迥，戍火一星孤。  
重镇需良将，穷荒尚远图。  
因思霍去病，勋业更谁夫。  

【春城晚眺和太守十二韵】  
灏气横铺地，崇墉晚望新。  
芒芒九河道，绎绎百城春。  
雪尽黎阳垒，烟生白马津。  
山川全拱魏，关隘半钤秦。  
事去看荒垅，时清忆古人。  
高天归独鸟，片月下游尘。  
地僻投书少，官闲置酒频。  
楼如骑山起，亭拟雪香邻。  
醉眼容疏阔，愁肠荷抚循。  
斗鸡先自走，尺蠖漫求伸。  
磊落长歌恨，蹰踟未老身。  
所欣陪妙躅，归炬借朱轮。  

【过关山】  
石不漱石窦，铿旂下如乳。  
板屋有居人，终年听风雨。  

【石室】  
连日深山雪，春寒扑岩坞。  
石室不关门，风枝滴残雨。  

【题画二首】  
春水流何远，春云暖故饶。  
柳边双燕子，时触最长条。  
涓涓石濑鸣，两两江鸳语。  
回溪无人来，桃花照春渚。  

【明妃词】  
翠袖啼痕日日新，回看汉月远随人。  
不知世上黄金贵，空信朱颜镜里春。  

【嘉靖宫词八首】  
历历金吾树影繁，瑶坛铎鼓动黄昏。  
迎和门外灯如昼，内直诸臣夜拜恩。  
沉水龙涎彻夜焚，桂宫芝馆结祥云。  
坛前才布诸天位，苑外先催学士文。  
玉貌终年侍禁闱，每逢时节赐金绯。  
君王不爱纤腰舞，裁作雷坛拜斗衣。  
小车飞曳向玄都，翠羽金翘笑自扶，  
玉蝀桥边长日市，内珰争买大秦珠。  
泥金检玉祝长生，万国封章止进呈。  
月满西宫更漏永，九重风落《步虚声。  
霞帔星冠赤锦绦，玉熙宫里荐仙桃。  
天王亲捧瑶函拜，五色龙光生衮袍。  
考鼓吹笙送上清，醮坛将罢日初生。  
太平元老偏承宠，召听钧天广乐声。  
十五宫娥鬓发清，霓裳初着性偏灵。  
百花丛里春风静，学诵玄门诸品经。  

【都城杂咏二首】  
西宫白日静波流，小殿玲珑夹御沟。  
花树重重春烂熳，游人偷上洗妆楼。  
无事妆成爱出游，天街如砥软尘浮。  
归来笑语调行客，帘卷春风百尺楼。  

【望啸台】  
飘零宦海笑浮萍，一宿云房尚未能。  
风水泠泠秋树冷，斜阳影里吊孙登。  

【送人之岳州】  
与君酌酒酹春花，征马萧萧雁影斜。  
明到岳阳楼上望，断云残雨各天涯。  

【宫词】  
曲槛无人花乱开，都梁烧尽日西颓。  
年年剩得腰如柳，空看昭阳舞队回。  

【初宿海会寺】  
灵泉流水夜淙淙，月小松高鹤影双。  
石榻觉来秋烛冷，诵经声满碧山窗。  

【真定寄内】  
旅食恒阳木叶稀，家人相念寄寒衣。  
会稽好去无由去，斜日空堂秋雨飞。  

【暖泉望城子崖】  
灵山东畔碧湍回，社鼓秋高废县隈。  
万树凉风吹不尽，一鞭斜日暖泉来。  

【戏题】  
一自封书别建章，荷衣常惹蕊珠香。  
逢人白眼唱歌去，笑入西玻坡水长。  
附见李主事荫（一首）  

【浆洗房】  
宫娥白首出宫门，却入闲房亦是恩。  
欲浣故衣还袖手，为中怜有御香存。  
刘武库黄裳一十首  

【寓怀诗二首】  
太白蚀金方，蚩尤出辽野。  
右卫已土崩，左贤气腾瓦。  
顷来石州破，<革阑>蔽日舍。  
城中无虚井，儿女血涂赭。  
叹息问边人，问罢泪如洒。  
简子攻卫城，居身犀蔽下。  
行人烛横戈，陈其先君者。  
大将爱其身，胡能驱士马。  
翩翩谁家子，龙虎姿态扬。  
白马全络头，翻身绿沉张。  
驰至射熊馆，一发下双鸧。  
马上赋豪士，悲歌声琅琅。  
途乖淹郡县，矢心系名王。  
春风国士老，秉耒耕于乡。  
吾贱不能举，把袂涕沾裳。  

【轻举篇】  
幼学道术骑茅龙，咳唾吹上昆仑峰。  
身轻转讶茅龙重，角触孔翠石鲸纵。  
仗剑叱龙赤发怒，抛茅入海琐玉树。  
别检灵文学作云，英英足下觉氤氲。  
杳然失却鸿鹭上，丹旌烟道空中分。  
行至天穷云尽处，天薄云脆不能去。  
此时浮云亦弃摈，上天下天只神御。  

【赠邺下王大刀挥使维藩歌】  
车骑关头石片片，回风卷地击人面。  
不平之色我自知，一生空读英雄传。  
马挝睚眦壮气销，路逢男子囊大刀。  
仓卒之间动人目，已见杀气千尺高。  
银碗头盔两马驮，熊腰稳坐白鼻骡。  
飞英飒飒紫须短，高准棱棱赤星满。  
大白翎饬箭尾长，双鞬绣插兰觔挽。  
不言我即借刀观，龙气荧荧横玉鞍。  
丈五金环入手滑，斜势入海上弦月。  
光铓澹澹照见人，健卒几头背迟发。  
我为据鞍一问之，旋近马首前致辞。  
义概谦恭道名字，自言邺下材官儿。  
十五学刀向侠场，劈山断牛刀不伤。  
二十比试任父职，趋役军府空仓徨。  
茸茸此生二十五，功名不建黄龙府。  
今年抚台檄点兵，两班皆作防秋行。  
主将给我兵三千，今往密云前备边。  
我闻此语长叹息，下马殷勤如故识。  
细观非但骁猛人，雅毅深沉具胆力。  
庙堂握算计太疏，开府畴边谋叵测。  
古来此辈称神物，百万之中不一得。  
何有天将不知御，远戍渔阳从此去。  
草中猫虎俱不分，亦复排边同一处。  
王郎王郎莫泪潸，我亦南归尔度关。  
倾盖意气竭漳水，平生交结轻泰山。  
各把猿肱意更亲，早晚自爱英雄身。  
云龙风虎知有会，丹青图画红麒麟。  

【摴蒱歌（并序）】  
（余友李袭美，豪盖一世。其姬多慧智，袭美授以诸佛妙经，盖箭锋机也。袭美令宛平，政暇即与摴蒱，亦游戏三昧者乎？因作是歌。）  
龙女诵经香饭毕，长安放衙初岸帻。  
桃笙幔展燕寝春，试下红衫轻一掷。  
绿云点点玳梁间，海燕翩翩对远山。  
仙人好博雷翻掌，玉女投壶电解颜。  
揶揄笑口如飞雪，黄鹂二月争调舌。  
别有呼卢调转高，一声凤叫青天裂。  
风摇花片满雕窗，郁金醽酒泛琼缸。  
云母屏前怜个个，水精帘下爱双双。  
一枝醲李倚银盘，纤纤新笋击琅玕。  
已解疾驰夸女侠，故将迟局媚郎官。  
醉后双鸾挂海野，樱唇唾出胭脂马。  
偷得筹来窃玉符，夺将枭去惊铜瓦。  
折腰尘净馆娃前，画眉人在章台下。  
摴罢么麽性转灵，不弹宝瑟向君听。  
仙郎带酒朝天去，还讽如来般若经。  

【邯郸行随张使君肖甫出猎】  
使君按节邯郸城，游子邯郸意气生。  
相从射猎西山去，城中年少来纵横。  
纷纷罢掷博场里，追呼云集黄尘垒。  
白马连环响夜霜，雕弓香箭明秋水。  
使君红旗山上麾，我正扬鞭驰绣羁。  
马度长桥翻冻雪，箭穿枯柳断冰澌。  
山头北风吹草急，道上豺狼向人立。  
少年随我拍青丝，一箭双狼死原隰。  
使君欢动弄金杯，叠鼓鸣笳锦帐开。  
八郡良家驱虎落，三河侠客奋龙媒。  
邯水郸山冷朔云，赵舞燕歌空古坟。  
海上惟怀鲁连子，城中还忆平原君。  
加禽逐兽无穷已，西山衔日牙旗紫。  
使君夜猎入孤城，城上寒鸦栖复起。  
散骑黄昏度狭斜，满楼灯火照倡家。  
稍将血兔床头煮，卧听银筝醉雪花。  

【寄王承甫代书】  
但诵吴越吟，未识王郎面。  
吴江枫冷秋鸿飞，可怜词客异乡县。  
会闻王郎能游五岳颠，又闻王郎手投白璧挥金钱。  
有酒但抱胡姬饮，赤身披发王公前。  
平生意气盖吴越，健翮凌天耸大鹘。  
昆仑匹马踏白云，洞庭孤舟钓明月。  
我也豪歌卧雪庐，何时尊酒论文初。  
短歌寄尔遥相忆，此是刘生尺素书。  

【秋怀】  
玄都殿在西城北，虹渚星湖万岁峰。  
实笑秦祠征宝雉，还轻汉畤降黄龙。  
金盂露碗收神水，玉带风符护禁松。  
一自玄元归碧落，瑶坛寂寂下宵钟。  

【塞上曲二首寄大中丞张肖甫】  
侦骑飞来夜探胡，为言城下五单于。  
宛驹市得红罗去，拜舞军前唱把都。  
向晚笳声满地悲，大营方猎插金瑀。  
胡儿铁勒吞风去，共惮铜梁张太师。  
蔡参议文范一十五首  

【晚霁】  
沙路晴犹湿，山云暗忽开。  
短帆投暮去，高鸟拂屏回。  
虹断疑窥井，江清似泼醅。  
不知南浦外，何事复轻雷。  

【自瀛德趋东昌道中杂言八首】  
风壤连齐鲁，河流汇卫漳。  
愁思斜日外，衰鬓驿亭傍。  
江鹜凌寒浴，饥乌下食将。  
频来舟楫上，忧患饱经尝。  
甸服仍周典，沟渠自禹功。  
幽并千涧合，江汉万方同。  
翠柳沿堤暗，雕枫积坞红。  
谁家调锦瑟，清宴小楼中。  
馆矰津亭接，临川市暨连。  
木绵随处有，贾客半吴船。  
露脆秋梨白，霜含柿子鲜。  
山东饶地利，十二古来传。  
碣石衔天府，清漳解北流。  
星槎天上使，萧鼓驿边舟。  
岸柳纡行旆，州兵护彩旃。  
还闻元夕近，灯样自南州。  
普天同荷帝，四海久销兵。  
夷虏终荒服，东南旧翰屏。  
甄陶真宰事，桑土腐儒情。  
近喜蠲祖诏，恩波及耨耕。  
闻道张秋决，先朝虑独深。  
为山名戊己，使者失辛壬。  
地控支祈锁，天寒象罔沈。  
谁知神禹巧，疏凿本无心。  
捩柁怜三老，开船捣石尤。  
睨阳忽自炤，阴霭未全收。  
得食鸱鸢啸，经时橘枳秋。  
孤舟且飘泊，吾道任悠悠。  
清源一州耳，繁会二都间。  
北走邯郸道，南开吴楚关。  
歌钟连白屋，鸣跕俨朱颜。  
可惜欢娱地，欺予两鬓班。  

【重阳】  
宋玉愁怀老更加，百年秋序复天涯。  
关河忽对重阳菊，樽酒谁过处士家。  
落木萧萧同短鬓，西风日日为黄花。  
无心更写登临兴，独凭阑干数暮鸦。  

【横田道中】  
西风萧飒见田庐，处处青山绿水居。  
赛社客来成市暨，斜阳鸟去识村墟。  
银丝鲤鲙池边斫，秋亩蹲鸱雨后锄。  
漫说临邛真沃土，倦游人早似相如。  

【舟中戏题二绝句】  
生计无聊更问津，凤衰真笑楚狂人。  
何如直取卢家女，耗尽雄心送此身。  
掷尽年华笑转萍，依依江树似平生。  
莫嫌白发催人老，得破无明是数茎。  

【杂兴】  
莫向江鸿问故山，书来也不破愁颜。  
寻思欲觅江南路，只在萧萧一枕间。  

【忆别】  
忆别叮咛泪欲潸，酒杯乍可莫留连。  
只愁醉里腾腾睡，魂梦都无到妾边。  
蔡副使可贤四首  

【平宁夏二首】  
五月王师大合围，石如雨下矢如飞。  
健儿不识书生面，夜半挑灯认绣衣。  
力尽谋穷内变生，无须血刃下坚城。  
等闲一曲黄河水，谁信强于十万兵。  

【楼颊】  
山后山前十六州，天涯尽处是偏头。  
云开大漠风沙走，水折长河日夜流。  
万户金绘愁见月，千群铁骑畏逢秋。  
却思大汉无中策，一曲胡笳倚戍楼。  

【闻洮河警】  
九塞清宁十二秋，忽传烽火过凉州。  
寻盟故自非常策，薄伐今谁是壮猷。  
陇上呜呜流水恨，云边惨惨夕阳愁。  
沙虫夜语川猿泣，肠断西风独倚楼。  
孙御史承恩二首  

【山门】  
山门落日望江干，云树微茫晚色寒。  
欲向东风歌一曲，鹧鸪声里豆花残。  

【江上曲】  
春雨既过行水滨，江花汀草相鲜新。  
牧童歌上前山去，愁杀江天行路人。  
邢少卿侗二十二首  

【送毛懋新山人归河南】  
落拓怜吾友，知音聋俗稀。  
天秋一鸿动，人老外黄归。  
客梦迷吹角，闲情入捣衣。  
送君邮树转，寒雨正霏霏。  

【腊日送野鸥先生赴清源访狄将军】  
残雪犹在地，送君将奈何。  
客衫翻酒污，乡梦落梅多。  
晓寺钟初定，寒林鸟始过。  
行行遇知己，按剑一长歌。  

【闻王百穀寓南屏寺奉怀】  
卜筑南屏寺，多因太守贤。  
榻移千竹润，书枕一床眠。  
礼佛沉香火，看花细雨天。  
无缘陪胜侣，吟望独凄然。  

【送济南赵太常起家大京兆】  
三辅风烟傍紫清，征书十道及躬耕。  
起家杜曲新京兆，入对齐川旧伏生。  
箧里残荷留野服，马头斜月引征程。  
太常不忘玄都观，重问繁桃醉玉笙。  

【寄徐茂吴】  
摄瑑江城事已非，宦情原与世情违。  
归来负郭无田宅，到处寒波有钓矶。  
啼鸟似关愁客语，乱云如曳故人衣。  
知君词笔频年健，几向秋空咏落晖。  

【送方胥成之蓟门塞】  
三月莺花促别筵，三春离思逐行边。  
风烟不改卢龙塞，客子今过饮马泉。  
乡路半年无雁字，将军诸道有楼船。  
纷纷家国堪垂涕，君去并州又几年。  

【秋日送郭氏甥之白檀塞】  
西风切切正吹裳，送子河桥不尽觞。  
黄叶坠阶时听雨，敝裘当晓欲沾裳。  
旌门九月寒沙屦，猎火千山入野桑。  
莫道边庭前路隔，马蹄行处是渔阳。  

【边□】  
单于纳款愿称王，更领阏氏入举觞。  
不是中原浑却备，原来胡马罢腾骧。  
宣云节镇秋开市，文武官裨夜射羊。  
见说近年王太保，白头垂泪拂金疮。  

【秋日百穀以其群从见存把扇对酒漫赋寄怀】  
爱弟邻庄意气雄，托将书札及秋风。  
乍抛渔猎游初薄，才隔池塘梦已工。  
狼籍素纨霜杵色，绸缪香露菊花丛。  
相看两地成追忆，练影云封入望同。  

【与崔明府谭邺中旧事作】  
相州城北正黄昏，犹记春衫污酒痕。  
一自簿书淹墨绶，顿令花月负清樽。  
词场七子看前辈，魏帝三台想旧恩。  
与尔夜深谈转剧，九河风雨暗千门。  

【黄中丞东巡曲二首】  
宁戚城荒墨水流，不其书阁晚烟收。  
停车忽讶罗衣薄，春到齐封海尚秋。  
清笳叠鼓对衔卮，片片晴云上画旗。  
万里沧波舒眼尽，日边残峤是东夷。  

【古意】  
零落钿蝉出汉宫，阑干双泪背春风。  
君王总署回心院，再画蛾眉恐未工。  

【走笔戏赠万伯修使君二首】  
五花胡马鷞鹔裘，夜猎归来兴未休。  
教唱西凉新乐府，一时霜月遍幽州。  
杞花垂实玉关秋，壮岁无端去国愁。  
自笑年来身暴贵，画旗春色上龙楼。  

【寄讯憨公海印寺】  
种得霜秔弟子舂，掌中山雀钵中龙。  
诸方衲子归香积，可奈斋时一片钟。  

【寄章廷纶画史】  
丹阳郭里谁怜汝，涕水亭边最忆君。  
此日谢安团扇上，无人为画敬亭云。  

【送张仲仪四首】  
郁金枝拂郁金尊，送尔银鞍过远村。  
十里春城三日雨，那禁芳草闭黄昏。  
董子园边放去舟，故人牵缆数相留。  
客心已逐花前发，总听骊歌不解愁。  
争传主第牡丹开，十二街中喧若雷。  
怪尔洒蹄骝马汗，与谁同去看花来。  
九重严召动千官，五岭流人鬓渐残。  
可笑张兄与邢弟，对床时把剑书看。  

【送杨博士计偕北上】  
蒯缑犹似布衣时，题柱休令关吏知。  
晓渡白沟河上路，雪残鸦拂野棠枝。  
入京翻遣似并州，数醉乡人春酒楼。  
来日寄将消息否，绮窗寒树着花愁。  
傅副使光宅一首  

【春日花下有感】  
江月江烟望白门，春风春雨自黄昏。  
年年杨柳无消息，夜夜梨花有梦魂。  
苏小香车松下路，莫愁芳树水边村。  
缄情欲寄双飞燕，肠断回文是泪痕。  
刘侃四首  

【阶州甘泉馆】  
风敛长空宿霭消，千山极目思迢迢。  
沧江雨色收枫叶，银汉秋声入柳条。  
古洞殷雷还吐雾，闲云拥日故回潮。  
坐来一酌甘泉水，欲借山人五石瓢。  

【过水下口】  
山树参差石径斜，雨余飞瀑过桑麻。  
山翁放罢村前犊，倚杖溪头护稻花。  

【都城元夕】  
一夕春从天上回，六街火树彻明开。  
叮咛莫似吹芦管，才报梅开又落梅。  

【春暮】  
风吹山色度帘栊，指点荼蘼半已空。  
二十四番花信过，独留芳草送残红。  
徐推官桂三首  

【飞絮篇】  
江城三月艳阳时，杨花如絮飞参差。  
悠悠宛转知谁系，历乱轻盈不自持。  
可怜朝散铜池里，可怜暮落章台市。  
闲逐游丝去复来，细萦花片低还起。  
灞桥系马及芳辰，白门藏乌过上春。  
吹入妆楼全误粉，飘将舞席半成尘。  
乍高随鸟没遥空，渐卑趁燕绕帘栊。  
花飞猗靡如回雪，质轻流便不因风。  
因风回雪何绰约，偏从芳甸穿香阁。  
东舍王昌暂寄踪，西邻宋玉聊栖托。  
迹方荡子少宁居，命怜贱妾多轻薄。  
其奈萧疏欲尽春，已觉繁华不如昨。  
条风布暖水流澌，池边林畔始垂丝。  
小小叶间分翠黛，盈盈树下斗腰肢。  
而今弃掷将何道，而今转薄同秋槁。  
攀条倚树重留连，行乐韶年苦不早。  
凄凄草径总铺毡，茫茫榆塞讵成绵。  
旦辞芳树犹依榭，夕化浮萍已逝川。  
子规声里千花歇，摇荡春光剧可怜。  

【咏新柳二首】  
掩映朱楼荫曲池，霏微芳树早含滋。  
枝枝水畔才舒眼，叶叶风前乍展眉。  
未许漫天轻作絮，且教拂地有垂丝。  
征人远道那堪折，休共《梅花笛里吹。  
条风一夜乍回枯，黛色和烟半有无。  
玄灞柔条堪系马，白门疏影不藏乌。  
楼头寒映罗衣薄，曲里风惊紫塞孤。  
春水绿波春草碧，等闲芳岁莫教徂。  
虞稽勋淳熙二十三首  

【景泰洼】  
合沓众山转，鸿沟界危冈。  
贞松心不移，偃盖覆神堂。  
欲蜕龙为鱼，千古以慨慷。  
土木骨纵横，魂来关塞长。  
君王奠鳌足，太史筮苞桑。  
宗霸救沦丧，朱火寒有光。  
迎驾谊何笃，覆辙戒难忘。  
岂无延陵心，重为亡国伤。  
宫门一以夺，羡门竟迷方。  
碧瓦易黄屋，蓬颗西山傍。  
杜宇啼旧埏，织乌集野棠。  
坤维幸勿绝，一惸得新藏。  
灵表扶九宫，何必厂阴房。  
碧血障胡尘，芊芊白草芳。  
高睇歌《大招，涕泗洒衣裳。  

【神宫监四首】  
奉帚陵园洗白絺，若为露下倍伤神。  
秦宫耐可花前死，忍向秋风哭圣人。  
香烟遥接白云平，原上金灯夜夜明。  
山鬼萝衣挽秋驾，青冥有路不教行。  
黄花镇外拥胡兵，万马驱来山几层。  
难去宫中报天子，朝朝只是拜长陵。  
比邻鹅鸭敢经过，自放牛羊满石坡。  
天子故应嗔不得，春来游牝更偏多。  

【古寿宫歌】  
献陵当年筑寿宫，君王鞭石走石工。  
马舆朝来还暮入，往来八骏如回风。  
死生昼夜须臾在，霹雳一声辞大内。  
遗舄人疑黄帝弓，自敛金衣抟大块。  
不将玉斧修天门，不引玉液通天源。  
营骨炼形水银海，至今龙蛰明珠浑。  
何当疾雷飞猛雨，雨淋龙髯小臣负。  
昔日殷勤筑夜台，于今直是冲霄路。  
便使神孙一见之，削平五岳作丰碑。  
金轮捶碎风轮坠，泉上宫中万丈旗。  
君不见祥子岭西金银阙，不日灵台穿月窟。  
愿将万寿祝尧年，穷卒两河归白骨。  

【横河打鱼行】  
霏霏晓雾古城低，竹压危桥渔艇迷。  
此时月钩不落水，大鱼小鱼争出溪。  
宿鹭憎人翻雪去，鹭沙尽被渔人踞。  
飞罾十丈浪花浮，赤脚何妨多沮洳。  
鱼惊迸散背尾驰，囊头戢戢交参差。  
老人无缘救不得，飞红斫玉糜汤池。  
鮹鲦泣釜沸声切，犹记芦根有残穴。  
后身愿复灂前濡，洒子仍忧值江鳖。  
魂归贝坻诉白龙，白龙鱼服泳寒风。  
渔人捕得燔枯处，急雨打船帆影空。  

【仿杜工部同谷七歌】  
有客有客吟泽畔，短墙缺岸篷蒿乱。  
妖鱼拨刺白蛇横，横皮塔下无昏旦。  
我生胡为在旷野，盲风夜号尘满案。  
鹿门无妻獠奴走，皮骨空留肠已断。  
呜呼一歌兮思傍徨，高天为我零寒霜。  
鹞子坞寒山鬼行，有冢累累黄蒿平。  
往年拾骨方家峪，携母就父同隹城。  
朝廷虽颁两道敕，尘车茅车空有名。  
幽宅一闭不复晓，梦中往往疑平生。  
呜呼二歌兮歌似哭，白杨瑟瑟悲风木。  
六月六日夜飞电，坐草畏风不敢扇。  
我行呼妹炊兰汤，浴弟盆中看婉娈。  
长大有才实倍我，学字磨穿青铁砚。  
口绝盐醯耻共牢，相随南北常相见。  
怜我无依在我傍，寒原幽谷同贫贱。  
呜呼三歌兮歌乐饥，鹡鸰鸿雁霜洲飞。  
大妹哭夫城东隅，小妹哭夫海昌庐。  
城隅泪干海昌湿，新鬼旧鬼争冥途。  
买舟昨日吊新鬼，雉经暑月无完肤。  
牵衣顿足相向哭，弟妹失声眼尽枯。  
三年不见语音改，是耶非耶灯前呼。  
可怜头上榛半尺，良人一掷簪珥无。  
呜呼四歌兮转凄切，野田水涩寒声咽。  
雄雉单飞两雌死，大夫归来哭内子。  
杨家孤坟草萧萧，李家灵衣风靡靡。  
去岁长安笑语喧，今年晙帐烟尘委。  
霞帔新裁翟冠好，芳魂不去惊犹视。  
呜呼五歌兮意难陈，鼓盆欲下还逡巡。  
有女有女寄外家，伶仃飘泊空如花。  
采得双柑不忍食，索人远过投阿爷。  
陶令多情中郎苦，一形一影西日斜。  
愿汝出门鼓琴瑟，不愿去国悲胡笳。  
呜呼六歌兮音转细，晦日无光掩青桂。  
白白袒免头上绕，两度三号哭年少。  
长夜幽林叹一声，山鸟惊飞虎伥叫。  
千里提携多苦辛，十年梦寐空啼笑。  
病骨棱层影渐销，絺香何日生秋庙。  
呜呼七歌兮歌正哀，操戈挥日登荒台。  

【怀净国】  
客有归来辞，都作莲花字。  
五柳珊瑚枝，三径玻璃地。  
天童候金门，香刍总而至。  
翠裓倾丹英，纷纷罗应器。  
翩然六铢轻，秋霞生半臂。  
解衣浴澄地，灵风撼仙芰。  
承足青玉沙，妙触各如意。  
空楼千乐鸣，吹演第一义。  
吾安进衤几歌，独笑声闻醉。  
极乐讵有涯，行向刀林戏。  

【屠长卿过访有所投赠次韵答之】  
南山逢纬真，翛然见仙骨。  
羡此龙鹤姿，相携入玄室。  
至言了不烦，大无是何物。  
众人祗天刑，尔独解其桎。  
三壬抱日明，六翩抟风疾。  
岂必伊竺乾，羽衣不须脱。  
三氏徒纷纭，端如狡兔窟。  
长汀负鸿包，十袭何密密。  
逆行迷汗漫，独往寡俦匹。  
误为郑圃游，商风转飗飘。  
闲窥小白华，中衣生海日。  
校书空然藜，晞发不施栉。  
偶发同心言，忽已交臂失。  
将无随通明，鄮仙礼文佛。  
蓬莱亦化城，在在阇耆崛。  

【哭许阿大灵长】  
病眼昏如雾，变雨洒絜霖。  
闻子畀过门，椎枕一声哭。  
龙井张春筵，送客仰华屋。  
长揖辞此世，云返下宫宿。  
折腰幸归来，一折竟就木。  
呜呼五十年，与子频征逐。  
清狂混酒人，长呗疑祠祝。  
攫取法书跳，嘲谑文园朴。  
久染长安尘，常携永安仆。  
遇我简通室，因叙情初熟。  
泮宫总角游，萧寺同几读。  
朝夕数茎齑，瓮飧半升谷。  
阿二提食櫑，阿十捧书牍。  
家贫苦兄弟，世事伤翻复。  
我出逢眼白，子归只头秃。  
不如阿二仙，不闻阿十睦。  
尊生老隐山，宛死人入屋。  
平生书画船，倏尔冲风覆。  
藻火洗欲尽，琴瑟调难伏。  
有口懒歌鸰，无心先赋鵩。  
忆我初第时，暴病刀刺腹。  
子来扶掖我，夜起至五六。  
悲子不及药，魂飞胡太速。  
相贫知己多，以兹泪簌蔌。  
念子学书来，退笔有几簏。  
千秋翰墨林，定莅钟王族。  
米颠邀许颠，须生众香国。  
合掌绕莲花，往日曾肃穆。  
莫念德生儿，其叔非痴叔。  
神饮覆十杯，且享夜台福。  
若见长庚星，慎莫假踧。  
暂作《升天行，借他双白虎。  
昔者毗山社，三人好奇服。  
子初名木孺，若木光煜煜。  
授我长孺印，调笑词坛伯。  
胡家第三郎，三孺自品目。  
文鼎两趾倾，踆乌双足缩。  
腾踔大地间，偃蹇惟我独。  
夔行拟何之，揽涕空盈掬。  

【闲适仿白氏体二首】  
曲阁只容膝，低床当结跏。  
旧衣多稳暖，小隐不繁华。  
四十名途绝，三千佛界赊。  
白莲洲上住，净土已生芽。  
白屋还施纷，莹莹雪不如。  
更开三尺牖，照我五车书。  
冬尽收芸草，秋来晒蠹鱼。  
便便一梦觉，人道孝先闾。  

【十月十七夜泛二首】  
尘市千人梦，明湖一舸飞。  
宾鸿纷对语，顾兔淡忘归。  
难得芙蓉醉，生憎葑草肥。  
独游开浑沌，寺寺掩松扉。  
收拾游人去，还予玉一轮。  
两湖成独往，十月夜寻春。  
野鸭呼名急，惊鱼掷浪频。  
莼烟分桂棹，直拟犯星辰。  

【中秋西湖社集分韵得齐字一百韵】  
白月青莲社，文星远聚奎。  
长庚秋映桂，太乙夜分藜。  
峦色三台紫，峰形九曜低。  
金牛须会女，张鹿不躔氐。  
明圣依才子，清光鉴羿妻。  
占应传太史，道或问王倪。  
虎观高呈瑞，明堂上布缇。  
闵吴通寄象，汉魏忘筌蹄。  
反坫提牛耳，流芳抉麝脐。  
坛中夸倚马，云外唤驱鸡。  
士行标银管，朋簪合玉笄。  
葱裾看楚楚，珠履亦媞媞。  
各上登仙舫，都升取月梯。  
当筵虹气绕，摇笔日华迷。  
多尔词连郢，偏予懒似嵇。  
空山知隔世，幽径不成蹊。  
人语惊同狖，仙方未化羝。  
疏狂憎眼白，沉瘵恨形黧。  
剑匣还诸将，诗囊脱小奚。  
书将焚石砚，药每进刀圭。  
月殿俄招入，瑶田忽梦犁。  
中秋张宝镜，大睡揭金鎞。  
放舸飞青雀，横霄截素霓。  
篁开天浩荡，萍集水排挤。  
乍见欢初识，重逢意转凄。  
艺林聊逐鹿，皇路恐歌骊。  
特达罗璋玉，尘挨侧甑窐。  
肯来非偃蹇，早至任提撕。  
贯斗抛槎蘖，凌云舍曲枅。  
时情讥廓落，交道愿深缔。  
便附追风骥，惭为尺泽鲵。  
逍遥出严户，唱和沸螗<虫弟>。  
竞说船邀客，翻成车载鼷。  
芙蓉差薛荔，萧艾杂丹荑。  
东鄮瞻眉彩，西吴让齿齯。  
幔亭来羽服，桂艇隐芳袿。  
玉俎红虬脯，雕盘苍鹿臡。  
牵丝和藕汁，腾馥脍橙齑。  
绝粒杯余，长斋匕进篽。  
祥风欣习习，吉事正折折。  
商祝烧罾缴，西慈折箭錍。  
列笾仍割席，净几复吹軿。  
佛大三灾离，王明五福禔。  
无天飞羽爵，有室贮空<卑瓦>。  
茶灶烟留浦，行厨火照烓。  
菰香登碧沚，芹冷到青泥。  
享共伊蒲馔，希传芝术畦。  
冲风穿绮縠，击浪碎玻璃。  
荇乱沉云绿，芦寒觉雨澌。  
锦塘飞盖荫，绣陌紫骝嘶。  
醉客争呼雉，渔童巧置罤。  
遥江闻白马，隔叶尚黄骊。  
渔市忘暄杂，村家想勃谿。  
桥车迎藓合，墩酿带花赍。  
游侠夸银勒，婵娟敛象篦。  
荷枯愁委盖，杨老叹生稊。  
兰桨金沙倚，花门翠袖携。  
笑陈青玉案，齐拍白铜鞮。  
彩烛融珠凤，红英拥木犀。  
儿童窥野竹，乐部戏园梨。  
越调时分队，游缰半倚籥。  
主人犹按节，年少慢相诋。  
朗阁明朱黛，深岩答鼓鼙。  
优昙停佛曲，烟树倏乌啼。  
轮转清虚府，光含桃李堤。  
辉辉掩蟾兔，皛皛误凫珣。  
露重沉丹幌，绳移揽赤绨。  
中宵捐梦寐，午夜失昏黳。  
藻艳开笺素，锋寒莹祼鹈。  
玄珠投赤水，毫相涌招提。  
极浦回霜练，高亭覆雪膋。  
孤山迷放鹤，鹿苑恍惊麑。  
榆白金天晓，枫青霁色{雨夷}。  
夜光仍结佩，流火复生锑。  
斜汉倾幽渚，凉云锁碧闺。  
芸来台上妾，娥影水中捴。  
纷逐乘鸾伎，闲销吐穗猊。  
锦心人共剖，月胁孰能刲。  
韵借吴仙谱，歌分子建题。  
家家丽东壁，小小忆南齐。  
伐木思嘤啭，编苕类滑稽。  
雅宜师杜甫，险欲逼昌黎。  
大笑方为道，知雄未是谿。  
喜新硎发刃，难解佩多觿。  
结好鱼投水，逃名蚋厌醯。  
情偏采菖罝，嗜僻味鲜<虫隽>。  
不道攒眉入，虚疑闭户栖。  
神交宁强比，调叶岂终暌。  
气合肩差并，诗成手互批。  
敢攀龙振翼，愧杀马奔沴。  
游倦吟劳止，形疲唱简兮。  
同人那可避，上帝讵方侪。  
直是烟霞病，何缘福禄膍。  
积香欣受饭，攻玉且收{殹石}。  
水宿离鸥鹭，山栖混鳖鴺。  
归林石齿齿，反驾草萋萋。  
回首怜争长，飞神拟上跻。  
少微盟已定，身隐大湖西。  

【万历乙未正月十五日莲池大师受缁白之请诣南屏山弘演圆觉了义经三月四日圆满恭送还山成五言排律四十韵用元和体】  
身倚南屏隐，心将宗镜传。  
杖藜过净寺，开藏惜残编。  
幸得多人写，欣看万卷全。  
阐扬须大士，弘演忆先贤。  
谁继永明日，遥赡回耀天。  
如公甘让席，杨尹肯辞筵。  
同谒云栖祖，期闻《圆觉诠。  
沿江入山拜，投地掩泥虔。  
交口勤三请，陈辞具十缘。  
逗机如有待，应供岂虚延。  
方丈都生草，圆袍见性莲。  
他山并芜秽，此地绝腥膻。  
但值狮扬麈，何愁鸠化鹯。  
况师渝六十，应早利三千。  
近赴王城请，新安佛国禅。  
赤栏荣树覆，金榜杂花鲜。  
门外貂珰侍，床前缨纟委连。  
藩司作屏翰，关令望神仙。  
广护伽蓝大，深居兰若坚。  
师来上元节，人庆下生年。  
顿启神通藏，俄倾吴市廛。  
城东老母出，贫里病儿前。  
戢戢鱼头密，纷纷猿臂牵。  
旧僧仍落发，故友愿齐肩。  
共趁山钟晓，争观慧日悬。  
莫须疑看杀，耐可厌胡缠。  
立雪僧腰没，瞻风客履穿。  
贞明釜犹小，香积突常烟。  
剥落黄妃木，干枯圆照泉。  
龙归偏坐蜕，蛇去敢留涎。  
张果乘驴至，天王入梦怜。  
虎除不净肉，宫购放生渊。  
既阐诸经旨，还滋众福田。  
孰参裴相侣，我听伯牙弦。  
返棹辞余粟，临行散衬钱。  
白云披坏衲，明月照空船。  
推费天人力，高同佛祖眠。  
铜轮元誓取，宝地向争先。  
他日新笺就，重宣净土篇。  
知为不请友，转觉一音圆。  
冯祭酒梦祯一十四首  

【廿五日晓泛山行历龙井诸处还孤山湖是日物色加浓游情衍不曼觉尽日】  
清旦践夙期，泛舟益新侣。  
和风沁肌骨，初旭媚空水。  
水穷山色亲，径曲树容美。  
龙泓昼常阴，竹阁晴疑雨。  
返策循广堤，沿流越孤屿。  
落日缬通川，红芳烁罗绮。  
青帝无回镳，春物宁淹晷。  
浓淡准畴昔，羽停情靡止。  

【馀不溪听夜雨】  
寻山洽在晨，枕流眷兹宵。  
梦断籁如引，情积声靡遥。  
箪虚惬微凉，波响涤余嚣。  
寤寐咸有契，宁得滞流潮。  

【赋得眠鬟压落花】  
弄花绮床前，思纷梦自牵。  
都忘鬟影媚，讵得护芳鲜。  
馥延因借鬒，艳伫欲分钿。  
错教荡子惜，终误如花年。  

【途中忆家园蔷薇】  
中园花欲繁，兰闺妆且靓。  
霞柯烂翠屏，鲜姿馥幽径。  
不见素手摘，弥想纤躯映。  
年华忽已零，戚戚情靡定。  

【赋得杨柳可藏乌】  
袅袅白门前，藏乌倍可怜。  
柔枝排影度，密叶引雏穿。  
啼合惊宵陌，飞应破晓烟。  
新知乐如此，讵惜故腰妍。  

【五十篇】  
（昔人云：“五十之年，忽焉以至。”悲始衰也。今岁丁酉八月廿二日，余五十县弧之辰，鉴止足之分，伤流光之驶，有怀家园，思投簪笏，乃赋斯篇。）  
五十忽焉至，颓龄始自兹。  
县弧眷秋辰，称觞来故知。  
予本淡者流，夙好敦书诗。  
得性在丘樊，随禄暂阶墀。  
鲁郊享异鸟，徒以钟鼓怡。  
梁国吓鹓雏，宁为腐鼠縻。  
四见钟阜春，洵美吾土非。  
吾土饶山水，卜筑面清池。  
清池曲且广，高杨夹路垂。  
层楼贮图史，密室藏姜姬。  
出门即湖山，兴到惟所之。  
偶然值兰交，谈谑或忘归。  
人生行乐耳，须富贵何时。  
富贵仍多忧，贫贱未足卑。  
灵龟恋泥中，雄鸡惮为牺。  
李斯具五刑，牵犬一何悲。  
陆机西入洛，听鹤乃无期。  
无才足完身，功高迹反危。  
所以贤达人，未老先拂衣。  
拂衣谢尘氛，静侣时相追。  
披素咏新赏，开帙涣所疑。  
岂不恋圭组，天爵无磷淄。  
岂不念子孙，清白自可诒。  
观民计已极，从道安可蚩。  
申毫著斯文，聊以从吾私。  

【送姚叔祥还槜李】  
久饮建业水，尔来归梦频。  
思归未得归，不堪送归人。  
君来朱明初，倏忽佩萸辰。  
较史惜炎晷，剖疑扫余尘。  
考索资发蒙，补缀惬知新。  
休文称益友，卯金亦忠臣。  
斯文既辍笔，离席何遽陈。  
游子恋故乡，仳离多苦辛。  
客囊但市书，腹笥宁疗贫。  
放归必有期，开径希日亲。  

【馀不溪回舟寄讯章元礼吏部是日雪】  
吏部才名旧，琼瑶昔见诒。  
山川闻问隔，日月鬓毛衰。  
身退仍忧国，家贫但赋诗。  
回舟缘兴尽，风雪寄相思。  

【湖中曲二首】  
春风吹柳柳丝黄，更有梅花满路香。  
客去主留湖月白，明朝依旧醉春光。  
春色年年讵有涯，梅花将落又桃花。  
如花更有娇歌女，尚少胡姬弄琵琶。  

【忆姬人】  
客游数改期，不为桃花堤。  
离衾淹画雨，梦驾怯春泥。  
芳草远犹绿，柔条近更迷。  
妾心宁自苦，愁杀乱莺啼。  
朱主事长春一十一首  

【岁事歌二首】  
除夜春雷隐地起，小年岁雪纷未已。  
黄泥乍融不肯冻，百草作芽青欲死。  
草死不愁愁麦黄，冬暖根薄恐易伤。  
眼前米市忽腾粜，人间那得陈千仓。  
城头鸟鹊无数叫，父老对之愁断肠。  
岁前立春下黑雾，三日蒙蒙岁朝度。  
白日不光云头乌，沾衣如墨土如腐。  
岁风况自东南来，发书占之民有灾。  
苦竹根边土螾动，棠梨稍上山蜂猜。  
岂无当道问牛喘，对雪呼僮且举杯。  

【木介行】  
空溪淅淅复淅淅，一夜风响如霹雳。  
云纷天晦急雪来，半是虚花半成汁。  
初时点户湿有声，瑟如帘下击秦筝。  
须臾上下雨且冻，满地蹴裂黄河冰。  
冰荒荒兮雪离离，乍融乍合白垂垂。  
千家瓴瓦一时结，大如木扇长如锥。  
茫茫山川望不见，但对孤城白于练。  
忽然众鸟齐飞呼，千株万树都封遍。  
碎者作花聚作叶，疑是梨花夜开月。  
披枝摇曳无数鸣，又如列戟兵扬声。  
城中万户闭不出，一老临河独叹息。  
问之低头手把树，十年木介曾如是。  
冰荒田没盗贼起，至今卖子归无处。  
往时腊尽今况春，雷动草出水有潾。  
南市白米斗钱百，四方在在流饥民。  
含咨相坐未卒语，雪风吹湿头上巾。  
关门且抱床下瓮，唤妇当垆自煮鳞。  

【入栖贤山逢朱大】  
日照栖贤白，空山步正赊。  
谷禽飞避客，樵子领归家。  
野食烹秋菽，荒篱对涧花。  
偶然逢故旧，小坐说桑麻。  

【春晓归云庵留题】  
细草迷岩路，平田带寺门。  
春风游客少，宿鸟见人喧。  
山翠当虚坐，花红落小轩。  
清幽惬所好，况对道林言。  

【采药冬至上岘山】  
采药至山寺，仲冬野日清。  
寒光侵草色，阳气入钟声。  
雉子飞余雪，渔人出晚晴。  
占年望云物，未得免浮生。  

【移家四首】  
翠竹新栽映白沙，碧湖深处是吾家。  
欲逃城市移家远，颇有山林发兴赊。  
野鸟昨过窥几席，邻人相见馈鱼虾。  
蓬蒿不少扬雄宅，翻喜门无载酒车。  
桑青杏白野田香，浴鹭飞凫暖渚长。  
画艇春游山霭霭，云帆时度水茫茫。  
一尊行乐依花坞，双鬓偷生托药囊。  
便与妻儿成避世，他时鸡犬即仙乡。  
每怪陵瓜传五侯，何须径竹候羊裘。  
渔樵来往人皆好，丘壑行藏老即休。  
巢燕阁头飞娜娜，戏鱼篱尾出悠悠。  
采莲采芰明朝兴，早向东邻买小舟。  
曲笠聊从采杜蘅，含香未拟望金茎。  
养生叔夜贪游兴，多病相如薄宦情。  
薄酒不从时社饮，野人随地结春耕。  
卜居已赋拚终隐，渔父何劳更问名。  

【水庄引兴】  
宿雨浮山眇欲无，啾啾芦叶生群凫。  
岩边树拥回流白，云际帆随反照孤。  
满地菰莼翻钓舍，谁家蓑笠罢农夫。  
篱花径竹垂垂没，莫遣沙崩损药炉。  
黄少詹辉三十三首  

【石鼓歌】  
成均桥门列者石，相传周宣员猎迹。  
蓊勃时时云气生，倒薤依微破苔隙。  
仿佛娲皇五色堕，错落星辰尚堪摘。  
此石阅人人递喜，昌黎先生好尤癖。  
可怜光价绝鼎钟，霜草风沙无怜惜。  
元和到今复几岁，流落尤能脱臼珣。  
金绳断钮玉柯迸，蝉榻何繇见光泽。  
孔子删诗偶遗漏，不缘片碣谁搜索。  
或疑成后蒐岐阳，椒举之言具楚籍。  
车攻即类宣王诗，四牡东徂岂西适。  
周家蒐苗世有事，平岐騕雒定何择。  
大篆分明史籀手，诅楚卑卑其能役。  
况复李斯七日叹，弱骨今犹相碣峄。  
此书穆满当伯仲，争令支孽掩宗孽。  
宇文偏陋复安取，一笑竖儒揣量窄。  
甄丰奇字诚辱收，六体粗堪证今昔。  
位置何须争甲癸，参差枉自疑君帛。  
从教缺剥费摩挲，古意居然存耆硕。  
显晦随人亦有时，一出雍凉几为客。  
小雅终存王者气，夜夜精光岌相射。  
护持岂为耽奇字，想像中兴在明辟。  
方今太平无一事，风雅褭蕤孰捃摭。  
但令梦寐到成宣，只字犹堪动心魄。  
老生更访吉日碑，剔尽昆仑亦何益。  
呜呼！石鼓歌成谁献闻，槐市阴阴土花碧。  

【自军庄寻滴水岩下作】  
老龙攫天来，神工郁随从。  
振鬛生群峦，触颔尽虚空。  
有地皆天行，是石作水用。  
小龙引双须，顾盼左右纵。  
裾裔互蔽亏，扃锁绝耘种。  
飞锡从何来，浩劫开蒙崿。  
何意摩尼珠，流光及微昪。  
愧非娑竭居，邂逅备禅诵。  
添香无所有，滴泉或堪供。  
山王诸眷属，大小悉相奉。  
藕孔不厌藏，蜜脾附滋众。  
横叠拓胸蟠，旁凿袪脾痛。  
刹竿昨初建，有客远来共。  
容足行汗漫，置身等飞动。  
玉乳试仙芽，珠果分山俸。  
千峰在按膝，直若堂视弄。  
两庑夹帝青，河光冷相送。  
灏气吐阳厂，冷风扇阴洞。  
绝壁度微柯，鸠栖谢危栋。  
自云冬腊和，差苦结夏冻。  
同心笑相语，兹游适秋仲。  
二仪正平叶，万象足抟控。  
羲辔投西腋，蟾宫隐东弄。  
宿鸟乱林影，星辰忽奔迸。  
呗声俄阒寂，秋虫绝喧哄。  
空响何处来，使我不成梦。  
披图昔神摇，俗氛苦醯瓮。  
今来将早鸿，幸尔辞鞿鞚。  
振衣恺风随，始觉微尘重。  
乐矣莲花国，兹游更无缝。  

【滴水岩二首】  
晨雨洗秋碧，千峰寒古苔。  
云盘小马入，河折大龙回。  
源水不知处，涧花相唤开。  
茫茫尘劫事，问取石林灰。  
细雨不妨游，轻云散若流。  
马蹄时带水，虫语似争秋。  
续骑方萦树，前尊已入丘。  
虚疑山路远，半为古碑留。  

【朝阳洞下二泉】  
洞天人不识，龙亦自为名。  
石室金壶发，丹床玉厂横。  
曾经幽客住，不遣宿猿争。  
坐觉羲和近，真骑紫柏行。  

【酌岩泉】  
石髓从君剖，何如玉乳香。  
额珠光直射，胆镜影横张。  
甘露霏龙沫，寒星散鹄浆。  
一杯和笑酌，分得道人粮。  

【自朝阳洞登岩顶】  
雪窦虚无启，云幢指顾生。  
花唯谙石竹，草乍认山精。  
鹿角峰歧过，嵒头世外行。  
孤鸿知我意，从此共南征。  

【安乐窝】  
兹山曾姓孙，公来复为邵。  
茅宇亦人群，远心豁蒨峭。  
危坐二十年，阴阳恣翻校。  
用志疑于神，神者亦相劳。  
衣冠等韦编，从敝得灵造。  
忽于消息门，顿出混蒙窍。  
既了图南心，乃与公和笑。  
始信玄驹穴，饶有日月照。  
未来已成昨，万古空相吊。  
弄丸任真行，击壤从俗调。  
我来揽遗迹，沉冥想观妙。  
万有亦何思，乾坤本不耀。  
耳目尽系表，若为论太少。  
羲皇不离人，无言日相诏。  
幸谢执戟疲，可展床头好。  
吾亦爱吾窝，归与偶玄豹。  

【睡起偶作简无修兄弟】  
返照带微润，天似欲雨者。  
轻阴灭遥翠，月已下弦也。  
今日送行客，谈笑集兰若。  
离怀冷游兴，去住空残斝。  
俨如一聚沫，风前忽分舍。  
围鞍十丈尘，息影数椽瓦。  
睡思一何亲，枕簟复横惹。  
梦国无边际，腾腾恣游冶。  
最后与鹤言，鹤倦忽而哑。  
蚊雷斗呓语，枕上失归马。  
钩帘发孤笑，此梦真邪假。  
新梦正尔来，旧梦那堪把。  
晨会已如作，西日行东下。  
逝者速于轮，谁哉为炙輠。  
茫茫千万绪，何物任淘泻。  
忆我同心言，唯应结莲社。  
独立吐长吟，归禽声渐寡。  
暝色波暗流，星光淡相洒。  

【咏史】  
吾怜东方生，辟世金马门。  
滑稽时若诡，委蛇体自真。  
猥以龙变姿，而偶郭舍人。  
窃酒戏万乘，折简调平津。  
缪巧固无端，讽谏难悉闻。  
壮哉割肉手，何有瑶池春。  
濯衣紫海遥，长啸流清尘。  
岁星去几时，青蝇遽来臻。  
太息巫蛊冤，何用千秋伸。  

【发白沙驿登鬼愁岭望夷陵怀袁密修及诸子】  
清霜碜晨饭，户限即林麓。  
山夫拥兜子，踊跃轻跳鹿。  
丹碧委厓涧，空青引簝竹。  
路势本直下，迫窘翻成曲。  
有梯石斫膝，无梯石啮足。  
虚疑猿接臂，倒比蝇仰屋。  
舆橦人作纟互，悬我出深谷。  
千峰走芒屦，大乌纷北扑。  
旭影捩去吭，云翮怒相触。  
但见黄牛背，不见黄牛腹。  
俯睨一缕烟，昨夜曾托宿。  
不以朝岚重，犹可西陵目。  
美人遂河汉，言笑何时续。  
净侣良可欢，能无念余独。  

【送刘学式给谏赴漳州】  
一尊绿酒付何处，东风吹来客将去。  
不愁客路不逢春，何日重来共春住。  
去住相看且尽杯，春游从此判醒回。  
眼底酒人风雨散，明朝人日为谁来。  

【晓发巴东】  
霜枕村鸡兼竹鸡，出户便踏三层梯。  
沙崩桥折不可度，耐可船行当桥路。  
下坡唤取槲叶舟，捉桡推山山逆流。  
水急桡疏势难上，觅得枯{亶}才二丈。  
船无羊耳冯谁牵，仓猝系之桨斗边。  
岸转岩倾石相戏，仰看山路如{亶}细。  
滩头白勃是平生，者回始踏朝云行。  
那知白日高唐梦，犹带寒江半里程。  

【送胥计部使饷蓟州便道还巴中】  
太仓门开冷云湿，赤囊刻闺风雨亟。  
天子惊传索马价，马神夜向钱神泣。  
铸金为马会销磨，马化为金足转多。  
健儿无事日食马，马魂暗诉诸陵下。  
此去脱巾难料之，向来悬磬谁为者。  
火云烧海海骨露，中州千里无青树。  
去京千里日萧条，使者流民共愁路。  
怜君冒暑著征衣，犹喜輶轩得暂归。  
爱君不忍强君酒，心与白日同西飞。  
茫茫天地一徽敔，正恐余归君又出。  
且凭传语慰乡人，矿税终须有停敕。  

【白沙驿】  
山驿冷荒荒，昏烟带叶黄。  
窗交蛛网月，垣隙虎蹄霜。  
携手同人尽，回身独夜长。  
佳期惟有梦，梦去转苍茫。  

【西瀼社少陵祠】  
出峡是何意，栖巢仍恋枝。  
不应三亩券，买得古今祠。  
浅泊龙犹侮，孤鸣雀自悲。  
只应蓠芷近，屈宋有前期。  

【襄阳隆中四十四韵】  
斩蛟寒浦外，何处卧龙岑。  
乱世燕齐事，高人管乐心。  
隆中山故阖，汉上日偏沈。  
鱼水应奇会，蜗庐耐数寻。  
乾坤交顾盼，雷雨动萧森。  
感激轻强弱，营综妙古今。  
鹰扬师尽跃，虎视敌全瘖。  
王略无偏正，天威有纵禽。  
雄图文武略，密计鬼神临。  
纠合忘残局，艰危失断金。  
屯田判不退，按堵了无侵。  
风送回旗影，星疏冷剑镡。  
木牛机少泄，巾帼辱犹任。  
多垒挥戈气，秋原别主忱。  
三分宁夙画，二表自余音。  
宇宙纶巾老，山河阵苾沉。  
荆梁寒色迥，宛閟乱流深。  
苔色还遗井，松声岂故林。  
短茅存露井，叠剑引霜碪。  
寂寞军前泪，虚无世外琴。  
笔筹空简策，羽扇奈氛祲。  
执御甘相属，沾书共欲禁。  
水流深感岁，云出讵为霖。  
抚稻思圭里，看桃怆荡阴。  
英雄俱往迹，叹息此弥襟。  
想像躬耕罢，归来抱膝吟。  

【送梅禹金还宣城】  
北风吹雪乱征尘，野寺离觞不记巡。  
歌筑动迷追赏地，琴书偏泥倦游身。  
来时柳絮如今日，去后梅花是故人。  
及到敬亭相忆否，东山女伎正迎春。  

【次韵答江进之见赠】  
簿颔如山蜕骨余，散曹日与列仙居。  
新知总入逃禅酒，往事都成解梦书。  
身外姓名空自缚，年来容鬓定何如。  
长安雨后西山近，疲马安于四望车。  

【赠郑使君开府郧阳】  
肘悬金印鬓初斑，遥望郧阳错绣间。  
自取赤文开地轴，真同玄武锁天关。  
衣袪斜绾三州水，剑脊平分两戒山。  
棨卫清香云气里，谢罗仙迹好追攀。  

【别汝钝二首】  
前路中年恶，残杯暗泪销。  
隔城今夜雨，江树万山遥。  
暂住依黄菊，重逢判白头。  
春明一杯酒，老尽汉宫秋。  

【巫夔道中杂歌四首】  
狂云也自学朝朝，老雪判春未肯销。  
鹰嘴啄成三角路，虎牙衔出半边桥。  
未曾五里已三溪，几许寒厓挂断霓。  
乱石累成春雪碓，断桥横作上天梯。  
星星冷炬拂云堆，夜踏偏桥半欲摧。  
人队似猿穿岭去，犬声如豹透林来。  
悬梯东折复西还，双磴斜开碧玉关。  
不雨不晴天着睡，冷云横出梦中山。  

【入峡书怀】  
华发还来炤玉溪，斑衣常是梦中啼。  
孱陵尺素何时到，家立相如客舍西。  

【巫山界岭】  
野马荒前堠子开，天青独上客衣来。  
美人若有相思梦，云雨何曾隔楚台。  

【西陵别袁小修用韵】  
山阳残泪满荷衣，此别深怜法侣稀。  
与我周旋明日始，为谁流浪十年归。  
采兰自有山中乐，抱瓮原无世上机。  
巴蜀音尘犹幸接，江鱼西上雀东飞。  

【巫山二首】  
摇落悲秋客，随风亦上台。  
如何千乘出，只为片云来。  
阳台花一片，落尽楚宫春。  
西家空作赋，原是梦中人。  

【方生远来病中遗以小诗】  
只尺佳人不见之，翻缘不见更相思。  
江城寂寂花朝雨，常记君来是病时。  

【阳台】  
千里猿声巴峡东，半篙明月舞春风。  
楚天何处无云雨，独到阳台是梦中。  
陶祭酒望龄五十首  

【咏上苑桃花（馆课）】  
度索山头驻彩霞，蓬莱宫阙即仙家。  
共传西苑千秋实，已着东风一树花。  

【云岩二首（有序）】  
（万历癸巳十月十一日，夜坐云岩天梯上，云色滃翳，四顾苍然。怅不见月，偶述二绝。）  
中夜披衣聊出户，无数山云挂庭树。  
忽然数片飞不还，已作风前一溪雨。  
丹壑苍崖处处钟，夜深天畔有孤筇。  
寒灯一点松龛里，照见云间五老峰。  

【怀昭素】  
良会不可值，我行何所之。  
疾如临老别，愁问隔年期。  
霜落开帆重，天寒去雁迟。  
殷勤驿楼月，得似汉京时。  

【游五泄六首（各有序）】  
青口  
（从诸暨县行五十里，皆山中。然势散缓行者，颇疲怠。将至青口，前有岩崭然出云间，客望见皆喜，心踊欲趋。比至，山忽转面，截去路，纯若无罅。并厓行半里许，溪澎然鸣，隔溪乃觉有门窦，涉而入，如行委巷中矣。两山离立不数丈，壁绝梯磴，翕翕如欲阖。行数十武辄一转，溪随而萦之，十数武辄一涉。山是纯石，峰崿皆倾欹耸特，各各取态，或如廪囷，或洼如堂，或如案上果罩也。疑初是一山，将有神人斩其脊而中开耶？石壁上踯躅，盛开红紫如绣，不可采掇。五泄山上有刘龙子墓，龙子人而龙，故诗云然。）  
龙子为龙时，阳精洞丘谷。  
神行物无碍，摧山如剖竹。  
青口当其涂，长峦势奔蹙。  
砉若万羽林，分行避黄屋。  
祇今苔藓壁，即是群山腹。  
天空堕石罅，雷与斫云足。  
鬼斧一以劖，神鞭驱不续。  
踯躅花其巅，聊舒游者目。  
第五泄  
（五泄之名，以瀑水胜，然山径固已奇绝矣。入青口十里，至五泄寺。寺右缘溪峛崺而上，复折，遂至瀑布所。水悬可千尺，石壁如削，左右环拥，映水益壮，不知视匡庐、雁荡何如也。然声势震荡，口喑目旋，神魄失守，亦雄伟奇特之观。题名于壁曰“万历丁酉三月廿日，公安表宏道、歙方文僎、山阴王赞化、会稽陶望龄、奭龄同游。”）  
白蜺饮晴壑，一饮万人鼓。  
腥风喷涎沫，下有神龙府。  
倾崖与回薄，犷石佐虓怒。  
十里骨立山，洗濯无撮土。  
遥源杳何处，落地名第五。  
客来泉亦喜，舞作千溪雨。  
赤脚立雨中，衣沾翳厓树。  
廿年成始至，重游在何许。  
凭君铁锥书，一破苍苔古。  
白龙井  
（五泄有二龙井，黑龙井即第五泄下石潭，白龙井在寺南五六里许。穿谷中而入，变换，不可名状。稍进云已是寺前案山背，似非人世之行，客相顾恍然而已。时日渐曛，幽悄可畏，不至龙井而还。）  
招提万山里，门与苍崖对。  
尝闻白龙井，窈出清溪外。  
沿洄未觉远，忽抵前山背。  
半壁仙屋深，回峰洞门碍。  
奇峦互倾仄，飞溜各形态。  
厓松老将化，石笋看来大。  
磐谷戴土耕，寒苗接流溉。  
蹊幽生晚畏，径转添新爱。  
已谓人境穷，蓦与村翁会。  
息肩支短策，洗足坐鸣濑。  
但见玄发垂，安能辨年辈。  
因知云雾间，神仙宛焉在。  
第一泄  
宋景濂记云：“诸泄惟第四级不可至，或以絺围腰，系巨筏俯而瞰其取道，盖从巅上下耳。”僧言山下有细路，缘厓可上，则四泄皆可至也。时方雨，险滑不可置足，褰裳从之。从者多谏，罢归寺。诘朝，步上响铁岭，从山腰得斜径，攀挽而行，临其巅望之，四瀑皆宛宛可见。夫匡庐、雁荡一级水耳，犹得名，况五泄耶！  
山雨无崇朝，青苔助岩险。  
四泄安可求，山僧只指点。  
兴来身命微，危磴几欲犯。  
童仆进苦规，同游亦讥贬。  
虑深胆易慑，计阻心竟歉。  
胜事忽若吞，清眠梦如魇。  
辰餐动归策，临瞰势已俨。  
萝葛疲攀缘，荆榛费诛斩。  
跖石愁足跌，蹲泥任衣染。  
下望五白龙，遥遥竞腾闪。  
紫阆  
（泄之水百仞五之，意是天上落也。从响铁岭而登至绝顶，谓便当下，乃忽见平畴长林，桑竹蓊翳，沟塍组织，水皆安流。审之，即堕而为泄者，地名紫阆，民居颇稠，或至巨富。四望缅然平远，亦更有群峰环之。上山即富阳县界。予与客皆言，两县地势高下遽如此，复不谓是山顶。行十里，忽复下走，如一二里，始至地。由此言之，安知今所谓大地者，非处于孤峰绝顶乎？）  
一瀑悬百仞，五瀑方到地。  
每缘岚雾开，略想峰头翠。  
即此料泉源，应从白云坠。  
攀藤渐跻陟，屡息始能诣。  
谁谓孤峭中，忽有桃源事。  
鸡犬散村落，竹木成位置。  
连畴溪女桑，卓午樵人市。  
向来五瀑布，平流若沟隧。  
十里方下山，人家在天际。  
玉京洞  
（从五泄至洞岩寺，凡三十里。洞在寺右，始入如永巷，巷穷乃开阔如七间大厅堂。遇阔处即名一洞，如是者不测为几也。未入时，寺僧携席以从，云穴隘者至不得手行，须首引其尻，如蛇蚓状，以为藉耳。洞中然数十炬犹暗，炬火小如枣核，不见光焰。隘处又苦烟塞，触眼鼻皆酸。既至穴口，数刺头试之，畏烟，竟不果，惟寺僧与王生及僮辈二三人更进数洞，出为言所以闻。昔有行脚僧，曾担糠深入者，见大溪石桥而返，顶上闻橹声，当是钱塘江也。）  
灵洞积阴晦，火烈不得扬。  
一炬才照身，有似秋萤光。  
神幽意多危，群客悄不狂。  
相牵隧道穷，砑尔开堂皇。  
石髓结还滴，蝙蝠鸣且翔。  
布席通穴口，投身引其吭。  
要当蛇蚓行，恐逼蛟龙藏。  
勇夫三四人，老僧启前行。  
还言所历殊，一一仙人房。  
其下流清泉，其上安桥梁。  
蹊岭突高下，尻背时低昂。  
火烛黯欲尽，窔奥安可量。  
尝闻长老说，有衲来何方。  
折松为明灯，腰包裹糇粮。  
持咒禁妖怪，表涂留秕糠。  
猛志忽地险，深探遍灵乡。  
顶上摇橹声，依稀是钱塘。  
与君凡境居，安知仙路长。  

【览镜七首】  
三十七年聊把玩，峻坡驰马只轮飞。  
陶潜官罢知今是，梵志人归叹昔非。  
白骨观成看世妄，青山招隐与心违。  
桃花一雨平湖满，且乞长竿守钓矶。  
说法从人诮马留，似猴良亦胜真猴。  
牵丝刻木浑儿戏，断水残山足梦游。  
溪潦旋添菱女枻，霜痕欲上橘奴洲。  
此中纶笠真吾事，为写渔装著钓舟。  
食柏生香事有征，吾生物化岂无凭。  
笋乡嗜久枯同竹，梵夹翻多瘦亦僧。  
荤血断来余紫蓼，衣冠抛尽只朱藤。  
荒芜田业关何事，已种南湖十亩菱。  
镜里容颜颇自知，须知元颍即吾师。  
持筹讵免揶揄笑，顾影行遭罔两疑。  
薄相苦无蚕室妇，贫身半属债家儿。  
生来百丑鬷明面，可独穷人尽是诗。  
莫怪年时爱道装，姓名久已隶空王。  
六时自礼莲花漏，每日亲拈印字香。  
诗景天和邀客和，衡门草长与人长。  
夜灯点罢仍朝梵，静业山中也觉忙。  
春风濠上始观濩，秋雨檐前又醉沤。  
万事总如僧剃发，一生偏爱黍垂头。  
嵚崎历落真堪笑，宠辱升沉定不忧。  
试向唐生问身事，骑牛跃马竟谁优。  
季主诚贤术未奇，子卿巧中亦吾欺。  
岂如明月盘龙镜，解照清霜病鹤姿。  
萝葛攀援秋欲断，鱼龙蛰伏冷相宜。  
可怜憔悴东阳守，老病临头带孔移。  

【小园】  
满窗烟翠镜湖南，隐士图书海岳庵。  
书艇故教藏五柳，啼莺频与唤双柑。  
泥人山似当春睡，中酒花仍白昼酣。  
已插疏篱护芳草，更添微径拟三三。  

【寄怀袁伯修】  
楚袁萧洒似庞公，十载交游伯仲中。  
尺素怀人劳强饭，一瓶饷远笑擎空。  
总无儿女谋身易，示有威仪与俗同。  
苦忆西郊共携手，江南今已楝花风。  

【湖上新屋成向有山居之意故云然】  
东西坊本依城市，大小山今有弟兄。  
拟卜幽栖分岭翠，好凭竹阁听泉声。  
倦同飞鸟投林急，慵爱蜗牛戴屋行。  
湖上一椽聊尔尔，扶犁权与老农耕。  

【读华严合论】  
禅心端合一生休，偈价真堪万死酬。  
虚有身形似腰鼓，愧无手指发箜篌。  
谩翻小本《华严论，为送初凉叶落秋。  
顶发欲斑除未得，只应枯瘦拟比丘。  

【陈侍御西湖庄】  
名场羡尔一身收，墨诏新衔拜醉侯。  
艇子旧装莲叶样，吴儿殊有串珠喉。  
轻舆软径花间驭，晚翠朝烟水上楼。  
我有清狂公记取，十旬三度净慈游。  

【送詹生】  
了无经术只甘眠，且免门人笑腹便。  
隔岁岂堪翻旧历，废琴端为发新弦。  
低头我已推东野，高足谁能似郑玄。  
莫惜湖亭暂时语，夜潮偏送上滩船。  

【端午日无念师二詹生吴生同集斋中偶看坡公汁字韵诗戏效韵四章末章呈似念公】  
吾闻嵇阮俦，颓然嗜米汁。  
呼酒如救焚，五斗未曾湿。  
清言多妙理，往往酣中得。  
不知三闾公，沉湘有底急。  
有如云间鹄，而视池中鸭。  
覆载岂不宏，愁人眼空幂。  
园芳延令节，安石榴花赤。  
秫米煮菰青，菖蒲兼酒白。  
酒为濡吾唇，花以华我帻。  
行从渔父歌，一吊孤累泣。  
醒魂老更苦，浇酒箴其缺。  
今日良宴会，坐有千里客。  
愿客醉勿醒，醒后忧来集。  
榴娇乍赪颊，柳暗初流汁。  
湖南去饭牛，饭饱牛耳湿。  
炎景困腾腾，嘉宾来得得。  
同欣节物换，再叹流光急。  
艾叶巧成虎，沉香微吐鸭。  
开轩去屏障，独许庭花幂。  
越酒苦醲酽，盏落珊瑚赤。  
家传苏氏方，颇类吴中白。  
岂徒侧君弁，欢赏行堕帻。  
连槽泻春溜，几夜糟床泣。  
瓶罍幸未耻，杯勺岂愁缺。  
主人不自谋，酝美真为客。  
莫厌园蔬贫，明朝肯来集。  
生平食字饱，渴饮松煤汁。  
共压强韵诗，思苦笔未湿。  
纷如舟竞渡，红锦志先得。  
胜事出危险，好语生迫急。  
每爱孟东野，铜斗夸射鸭。  
虽无壮士怀，幽韵写蒙幂。  
飞情高鸟堕，洗恨游鲂赤。  
不独吟者劳，闻歌已头白。  
伊余亦何事，肩耸发去帻。  
胡不日中眠，强效寒虫泣。  
灵均去我久，风雅道渐缺。  
我欲拜低头，谁是词坛客。  
何当唤韩孟，去作城南集。  
学道如痴狗，衔枯苦求汁。  
悟道如涸鱼，登陆徒呴湿。  
空虚无片段，岂要论失得。  
迹往电犹迟，锋驰箭非急。  
多言只自困，喧呶乱鹅鸭。  
夸足走踆踆，劳睛花幂幂。  
吾师无寸铁，应敌双拳赤。  
摩垒大鼓幢，摧邪老韩白。  
而予本幻士，枯木冒冠帻。  
蚓有无肠歌，鹃有无情泣。  
虽然共居诸，且不受盈缺。  
从师莽浪游，非主亦非客。  
眼前旷劫事，一会灵山集。  

【东山】  
竹梢藤蔓冷僧扉，门外苍松忽减围。  
鏚药更谁悲远志，摘花犹得访蔷薇。  
落潮渔艇晚初阁，上浦风帆健欲飞。  
丝管暮年陶写尽，谢公何日复东归。  

【久麦】  
久麦化蝴蝶，蝶化宁自识。  
翅纷渐凌乱，须嘴好妆饰。  
无端梦为周，夸言大鹏翼。  
著书一何困，矢口谈道德。  
当其梦觉时，栩栩亦暂适。  
莫信梦中言，前身一腐麦。  

【春雪】  
犯寒先报数声雷，待约还停绕屋梅。  
山霭渐沉惊密密，雨丝初送转皑皑。  
戏量晓砌携筇步，欲拭春粘着屐回。  
湖水如妆景如画，可堪痴坐画垆灰。  

【雪消】  
柔姿能耐几时消，况是春来腊后飘。  
晓幕薄寒飞旋湿，夜窗多恨滴无憀。  
风前赵女愁堪诉，老去郎颜鬓易凋。  
惟有山梅解相惜，深崖铁干锁冰条。  

【生诗十首书王堇父慈无量集以凡百畏刀杖无不爱寿命为韵（录八首）】  
人生事肠腹，及与口舌三。  
二但取饱软，一乃司吾馋。  
万钱饰盘筵，殉此径寸甘。  
下咽了无知，理与木札兼。  
晚食美葵蓼，甚饥望齑盐。  
径寸况易欺，胡当信其婪。  
半脔偿一身，债主真不廉。  
人羊须臾理，请君睹其凡。  
介卢晓牛鸣，冶长谙雀哕。  
吾愿天耳通，达此音声类。  
群鱼泣妻妾，鸡骛呼弟妹。  
不独死可哀，生离亦多嘅。  
闽语既嘤咿，吴听了难会。  
宁闻闽人肉，忍作吴人脍。  
可怜登陆鱼，皦喁向人谇。  
人曰鱼口喑，鱼言人耳背。  
何当破网罗，施之以无畏。  
挟弩隐衣袂，入林群鸟号。  
狗屠一鸣鞭，众吠从之嚣。  
杀机翳胸中，粲然若悬杓。  
吾闻螳螂蝉，能变琴者操。  
至人秉慈尚，虎象焉足调。  
因果苟无征，视斯亦已昭。  
与其啖群生，宁我吞千刀。  
从事愁见拘，波臣苦遭荡。  
蝈氏群处囊，悲鸣更相仗。  
寄书已成悔，见梦徒增妄。  
数钱赎尔至，缚解羁囚放。  
困极势未遒，苏余气仍壮。  
衔恩未忍去，故作三回望。  
何方绝网钓，何去保无恙。  
感激见深衷，迟疑抱遐怅。  
赠尔金口言，努力此回向。  
耨水具功德，莲花好安养。  
微施岂怀报，往矣慎波浪。  
群蛙犹有情，鼓吹西窗傍。  
昔有二勇者，操刃相与酤。  
曰子我肉也，奚更求肉乎。  
互割还互啖，彼尽我亦枯。  
食彼同自食，举世嗤其愚。  
还语血食人，有以异此无。  
吾闻丰坊生，赤章咒蚤虱。  
蚤虱食几何，讨捕况已酷。  
借问坊食者，还当咒坊不。  
弘恕圣所称，斯言非佞佛。  
生物不可食，熟已过时败。  
生既嫌腥膻，败时仍臭秽。  
腥秽君所知，胡为强吞嘬。  
水火幻味香，口鼻成灾怪。  
如蝇秽中育，还以臭为爱。  
及其生子孙，居然臭秽内。  
坑圊难久居，虫乎可为戒。  
竖首横目人，竖目横身兽。  
从兽者智撄，甘人者勇斗。  
悲哉肉世界，奚物获长寿。  
一虎当邑居，万人怖而走。  
万人俱虎心，物命谁当救。  
莫言他肉肥，可疗吾身瘦。  
彼此电露命，但当相闵宥。  
共修三坚法，人兽两无负。  

【梅季豹见访同为云门禹穴之游诗赠其行】  
白苇黄茅都一概，苍松何意入云栽。  
练江秀句今如谢，橄榄余甘旧属梅。  
溪阁熟眠秋到寺，石亭壮观雨兼雷。  
怜君醉后谈能胜，倩取湖光为洗杯。  

【与季豹游云门】  
丛竹生鞭晚稻齐，石桥重访古时题。  
谷云未出俄成雨，檐瓦初鸣已涨溪。  
月气忽穿残蜺断，乱山翻在夕阳西。  
秦碑解读随君读，苔磴从高不湿泥。  

【过何泰华园分韵二首】  
花事殊堪谱，鱼群似可名。  
凉风吹蔓影，急雨打荷声。  
清簟便慵卧，朱栏傍晚行。  
尝新北泉冷，重为煮沙瓶。  
今日何园句，能无忆少陵。  
迷人寄生酒，匝地月支藤。  
莲褪鱼吹粉，苔深石减棱。  
轩窗随面面，寒竹影层层。  

【双莲诗二首为童贞姒作】  
黄鹄歌残调转悲，鸳鸯冢畔梦犹疑。  
只应池上双莲影，得似当年镜里时。  
双窥双语镜中妆，莲叶莲花总断肠。  
几倩西风洗红粉，断香零露老秋房。  

【四月晦日泛若耶至云门寺以起坐鱼鸟间动摇山水影为韵十首（录五首）】  
两崖十里苍簋根，中藏一溪云月髓。  
嫩粉生香笋出林，老枝压地花成米。  
溪上老翁撑竹船，摘米炊枯弄清泚。  
月下何人见往来，惟有山猿同坐起。  
结叶垂花老桤卧，四山无风午刚挫。  
扳花荫叶桥畔凉，葛屦生衣安稳坐。  
田家初饱麦上场，溪雨新过水推磨。  
林间起步余睡清，青梅满槃雀卵大。  
五云山前盘古树，曾见前朝老谢敷。  
六寺钟声何处尽，僧残惟有粥呼鱼。  
笋天已过麦地瘦，一饭山厨鲑菜无。  
青鞋布袜客何意，担水揭揭来浇蔬。  
夏首新热叶气蒸，细路危桥得幽悄。  
桤树成林已快人，况有鸣泉覆深筿。  
松髯石发雅能净，竹稚鸟雏怜最小。  
何时一床卧僧阁，饱听凌晨醒来鸟。  
双溪港口泊幽梦，石帆山下朝炊动。  
荒村客到松鼠奔，小市人喧竹排重。  
我生百事松上针，虽有寸长何所用。  
石田千亩云外闲，去采灵芝为君种。  
焦修撰竑七首  

【石鼓歌（阁试）】  
周原石鼓奇且綍，几年踪迹沈蓬莱。  
世遥几得睹拓本，残章断碣如琼瑰。  
何人辇载逾千里，至今照耀黄金台。  
河倾昆仑势曲折，雪压泰华高崔巍。  
蔡邕嵇康那足数，石经奔走洪都侪。  
回思共和历隋代，披荒斫古其谁哉。  
天昏地惨鬼夜哭，至宝欲出风云埋。  
韩韦博雅始一识，郑向搜索穷山隈。  
四百六字传青简，二千余载开苍苔。  
龙画旁分爪蟠互，虫书深刻神剪裁。  
求致太学竟不果，凤翔落莫空山崖。  
皇明文物迈前古，冲融雅颂相沿洄。  
辟雍横陈杂睟赩，庙堂胪列参樽罍。  
想见周王盛羽猎，从臣撰述皆奇才。  
声诗炳蔚垂日月，雕镂宛转回云雷。  
之罘山泐迹半扫，汉水鼎沈名已灰。  
岂知籀往迹自在，摩挲细读如谈诙。  
近传岣嵝碑更伟，青字赤石巨以魁。  
宣王雄俊神禹智，何异鼻祖于云来。  
神物出没两不偶，昔何揜翳今昭回。  
安得移之置一处，拏龙披凤心眼开。  
春风却立读万过，咎繇吉甫亲追陪。  
呜呼！咎繇吉甫常追陪。  

【灵谷寺梅花坞六首】  
山下几家茅屋，村中千树梅花。  
藉草持壶燕坐，隔林敲石煎茶。  
檐卜林东短墙，曾开宝地齐梁。  
初春老树花发，深涧无人水香。  
一枝初出岩阿，看尽千林未多。  
天女知空结习，散花不碍维摩。  
二十四番风信，四百八寺楼台。  
何似草堂梅燕，同人先探春回。  
落落半横参月，溶溶尽洗铅华。  
盈盈湘浦解佩，脉脉萝村浣纱。  
西湖梦断人寂，东阁妆残月斜。  
襟解微闻芗泽，钿昏半卸檀霞。  
冯庶子有经二首  

【石经洞】  
小西方境隔层台，半岭何年一藏开。  
舍利涌光文字住，香林施净帝天来。  
山名白带知幽爽，洞作烧痕试劫灰。  
更上高峰最高处，风雷竟日为鸣哀。  

【春尽过显灵宫】  
长杨夹路水流渠，高阁烟光落槛疏。  
歌鸟报晴云彻净，架藤满紫蝶来初。  
风回氅佩飞谭麈，香扑真文走蠹鱼。  
有药驻颜难驻日，一春抄得酒方书。  
王知县一鸣二十五首  

【江上望飞云洞】  
咫尺飞云洞，巉岩不可登。  
江风吹落日，时见出山僧。  

【夜行问外舅病】  
问舅甥宜往，存亲妇亦携。  
路长宁禁夜，月小正临溪。  
浅水时时渡，高山步步迷。  
不须求驻马，早已听鸣鸡。  

【渡河至大梁】  
陇净林争出，壕纡岸果通。  
日增秋草澹，风闪石花红。  
猎骑归梁苑，沙人牧宋宫。  
凭高一俯仰，来往愧冥鸿。  

【五月末旬皖中作（二首）】  
细细生青霭，娟娟动绿筠。  
晚凉风入座，帘卷月随人。  
天宝唐中叶，长沙汉远臣。  
双龙空在匣，何地出风尘。  
寺僻诸天近，人忙五月残。  
书淫长不治，药裹近相宽。  
菜熟供宾话，墙低借树看。  
岂应聊住此，吾甚梦鱼竿。  

【便民仓是县漕米入江处时方忧旱】  
修竹回斜径，高蝉噪夕阳。  
数行迁客泪，一洒便民仓。  
剜肉知何补，劳心或自伤。  
骄雷蟠赤日，念尔稼登场。  

【白莲峰再别阮太乙张若愚】  
草泽悲将隐，莲峰慰独留。  
因君三日住，赠我万山秋。  
芋栗供僧饭，沧浪忆钓舟。  
诸天念离别，钟磬晚悠悠。  

【泊九江】  
泽畔吟迁客，云边认郡名。  
天扶惊浪转，秋共放船清。  
山密无劳问，江长不肯平。  
柁楼城下泊，旅饭月初生。  

【夏日杂诗】  
天入层层树，山回片片云。  
乾坤输独立，江汉正平分。  
久计行藏熟，深悲治乱闻。  
林深见麋鹿，异类得同群。  

【宁夏破贼歌】  
东倭西虏共欃枪，宁夏军书报太平。  
九庙红云迎饮至，诸公白日快谈兵。  

【马当】  
早发鲟鱼嘴，西风过马当。  
日连波皛皛，天入树荒荒。  
远岫能相迟，归鸿不计行。  
禹功疏瀹苦，今古戒垂堂。  

【固镇驿感旧】  
忆昔朝天回憩此，湍青沙白殢春阴。  
已拚车马兼程苦，更剧干戈死战心。  
群盗就平吾放逐，五年重到暮登临。  
桃花最似曾相识，嫩蕊繁枝伴独吟。  

【戏马台】  
彭城南郭云山豁，病骨扶筇午上台。  
燕去鸿回登眺眼，龙争虎斗古今才。  
荒荒白日三春过，滚滚黄河万里来。  
昭烈祠堂亦邻近，暖云烟树更徘徊。  

【十月三十日夜二首】  
十月余今夕，孤城笑此身。  
云墙喧柝重，霜月卷帘真。  
鸣雁悲千古，悬鱼负众人。  
北风时引领，燕赵接风尘。  
墨墨怀孤愤，皇皇过六旬。  
浪移秦国木，稳积汉家薪。  
杂遝乾坤事，奔腾战伐人。  
星檐送徐步，高树上苍旻。  

【可叹】  
可叹羁栖地，谁高簿领名。  
醉乡有天地，大事问公卿。  
江缩龙堪蛰，山深虎自耕。  
十年路傍月，犹照逐臣缨。  

【除夕答秦京】  
孤城留翰墨，高咏豁心神。  
岁晚悲游子，官卑忆古人。  
鼓钟迎曙急，梅柳报春匀。  
愧作长安梦，衣冠拜紫宸。  

【十载】  
十载犹迁客，孤踪愧俗人。  
长缄存后舌，乍保爨余身。  
楚泽云千里，春城月半轮。  
潜夫潜未得，飘泊损天真。  

【旅舍】  
旅舍清淇侧，经过有底忙。  
树围春堡急，沙涨午风黄。  
万事看云哭，三年跃马长。  
敝车生耳地，僮仆笑行藏。  

【卫上梦见徐孔时李聘若】  
客梦通徐李，晨钟报独眠。  
空花劳世界，宿草几风烟。  
死友惭天地，余生误保全。  
卫流清树底，应共泪溅溅。  

【即事】  
清漳曲折逐臣居，病骨西风枕簟虚。  
数罢过鸿无一事，半窗槐影半窗书。  

【述怀寄达邢太仆子愿先生二首】  
白简腾三府，黄州住二年。  
旱从新谷贷，寒想叠衣眠。  
简出山川贵，深耕性命全。  
优游开万卷，事事信皇天。  
鹊山寒吹老，雁泊溟烟深。  
杳杳登临眼，纷纷离合心。  
报书扶病写，好句背人吟。  
亦有三台酒，秋轩想共斟。  

【寄高邑赵考功梦白先生】  
恒相无多路，邮筒苦不传。  
韩陵高树杪，碣石乱云边。  
世事添酣睡，高才早弃捐。  
朔风吹水立，俯仰一潸然。  

【宿州见燕子】  
燕子孤飞眼乍新，睢阳风日可怜春。  
细推湖海同为客，漫住亭台莫避人。  
穿垒衔泥终物性，南来北去任天真。  
处堂一恸堪千古，对尔题诗会怆神。  
王编修衡一十首  

【支硎山口占】  
晓山烟重暮山开，石马三朝半绿苔。  
扫得墓门清似水，梅花昨夜又飞来。  

【花朝】  
晴烟膏露若为容，踯躅香苞望晓红。  
莫怨五更风色恶，开花原是落花风。  

【计偕别长儒仲醇】  
结旆萧萧事远游，沙湖潮上荻花秋。  
征帆日落长江外，送客钟闻野渡头。  
一夜弟兄吴市酒，几回风雪剡溪舟。  
缁尘古道浑如许，珍重初衣问白鸥。  

【与仲醇馆中夜话】  
腰镰无赖剪秋蓬，孤馆寥寥夜色空。  
忽报客来钟定后，共看心事月明中。  
梦回书带飞蝴蝶，坐久经帘堕网虫。  
种得芭蕉堪作纸，墨庄荒尽旧墙东。  

【北上吕城阻坝别亲】  
苏苏寒雨滴平川，共话行期笑屡迁。  
宿草故含河畔色，新炊半见客中烟。  
隔江鸿雁如兄弟，明月天涯是去年。  
匹马夕阳缘底事，梅花零落野塘边。  

【池上即事】  
含情落叶已缤纷，深转歌喉齿未分。  
桥上玉人真咫尺，箫声似隔数重云。  

【大内莲花】  
西山青落影娥池，仗外芙蓉入照时。  
薄雨未消初日晕，晚风欲语向人枝。  
六宫香粉流红腻，三殿浮凉湛绿漪。  
的的夜舒人不见，集灵台畔露华知。  

【寓极乐寺】  
湾湾绿水带城阴，白日青莲双树林。  
万叠云山千里梦，六时钟磬五更心。  
寒灯贝叶翻香蠹，春日檐花坐语禽。  
随意竹床葵菜好，经帘不卷画堂深。  

【东坡作戒杀诗贻陈季常季常自后不复杀岐亭之人多化之有不食肉者适有感于吾里宴会之侈因和前韵得二诗示闲仲肯倡此戒于里中不也】  
人饥慕粱肉，肉厌思茗汁。  
径寸神明仓，蛲蛔争暖湿。  
珍味纵可穷，饥饱要自得。  
于我实腐余，于彼捐所急。  
曲曲方塘边，扰扰牧鸡鸭。  
时哉谨栖止，柳花作茵幂。  
怜汝巢卵倾，忍使羽毛赤。  
每来待曲宴，倒瓮浮大白。  
渐为腰缓带，或遣头穿帻。  
釜熟薪且劳，瓶饱汤已泣。  
少损郇公厨，鼎笾未为缺。  
淡然天人粮，请以羞主客。  
一枕茶寮清，时时共来集。  
饮酒不尽樽，啜肉不尽汁。  
同生天地间，念此相呴湿。  
每见肉食人，豆藿亦甘得。  
臡牛挂脯林，无乃非其急。  
窗前能谈鸡，栏傍自名鸭。  
性命嗟有制，俄尔膏鼎幂。  
五虫毛领殊，共兹一腔赤。  
蜣<虫良>纵高飞，曷思蠕中白。  
强力相噬吞，何异虎而帻。  
抚己胡功能，忍彼釜底泣。  
吾欲食称事，稍补百行缺。  
乞汝耕馌余，施我不速客。  
愿同雀鹆驯，欣然掌中集。  
公侍郎鼐四首  

【子夜夏歌二首】  
驰辉入朱明，汤风庭中满。  
欢情如敲冰，易消复易断。  
青莲如华盖，明珠朝露鲜。  
风来荷盖侧，珠亦不成圆。  

【秋歌】  
宵烛无余光，熠耀已在堂。  
萤光能几许，焉照妾中肠。  

【出戒坛北行岢罗山道遇雨小憩村家】  
路转瑶坛背，阴崖石更奇。  
前峰堆冒絮，过雨扬游丝。  
暂问油囊酒，旋铺马鬛棋。  
却因争席处，转畏野人知。  

【西郊有地名钓鱼台金主游历处】  
花石遗京入战图，燕门衰草钓台孤。  
不知艮岳宫前叟，得见南兵入蔡无？  
陆参政懋龙六首  

【初入谏院寄慰肥城父老】  
剧县息劳人，新班立紫宸。  
种花收薄效，焚草企先臣。  
漏欲天同补，膏怜土渐春。  
淮西蚕麦候，缓税乞皇仁。  

【行部公安袁进士中郎过访】  
双旌初到郭，片刺忽临门。  
冷榻尘谁扫，新茶火正温。  
望君知白皙，屏从接清言。  
待淅官厨米，留灯坐日昏。  

【湖楼雨集】  
不量晴雨便称卮，雨过楼头别一姿。  
画壁云香从座起，筠帘风影逐波移。  
歌残烛炧春衣怯，语杂觞条夜漏迟。  
带湿管箫疑半咽，城乌啼上隔墙枝。  

【还家作】  
官道如弦照水空，双扉半掩绿槐中。  
曾经拜命施行马，又到挥弦送去鸿。  
邴禄初过谋秫酒，羊棋罢赌听松风。  
生来左癖称专业，手课儿童为教忠。  

【偶阅先辈刘大参洪黄观察隆卢谏议瑀严驾部端夏游福德庵诗次韵】  
落尽藤花始一游，绿杨如握可维舟。  
手持茗碗哦诗罢，半岸纱巾露白头。  

【小院】  
小院幽阴似井间，风枝堕地点苔斑。  
何时铲却重檐去，露出西南一角山。  
吴通判稼竳一十二首  

【秋夜有怀】  
孤灯掩虚室，独枕抚空床。  
客寐何缘假，秋宵一倍长。  
离怀江水急，薄命柳条黄。  
西月横天落，乌啼满树霜。  

【秋怀四首】  
谁家凄切捣衣声，吹入空闺恨转生。  
永夜寒乌栖未定，清霜独鹤舞难成。  
素丝沈水元无影，绿绮临风久不鸣。  
惟有旧时机上月，照人寂寞片心明。  
金荆为枕紫荆床，已共秋尘委曲房。  
灯下有情归络帏，机中无梦到鸯鸳。  
明星烂烂愁天老，爝火离离叹夜长。  
一树桐花零落尽，可怜梧子自经霜。  
当年窃药事还真，碧海茫茫未许亲。  
银烛可怜徒向夜，玉颜无复更知春。  
清商感激愁中曲，落羽差池病里身。  
奉诏长门能买赋，黄金取酒为何人。  
重扃落叶迥相依，罗袂无声事已非。  
宝镜欲开鸾自泣，玉钗初断燕犹飞。  
旅葵未合生空井，苦蘖真堪染故衣。  
满目清秋何所似，白云愁色远微微。  

【花朝】  
日气朝青池上波，交交啼鸟傍池多。  
三春花事终难负，二月风光半未过。  
土俗岁时存旧记，闺人单夹制轻罗。  
正怜一树樱桃放，桃李相催奈若何。  

【社日过山庄】  
背依丛竹面清溪，茅屋萧疏类瀼西。  
儿子社钱无用觅，田家秋酿且相携。  
梁间已去将雏燕，阶下新行傍母鸡。  
一束荆薪兼蕴火，不愁山路夜归迷。  

【舟行归思】  
大江日夜水粼粼，飞尽杨花不见春。  
枕畔独吟愁里客，镜前双笑梦中身。  
生能无累庞居士，老未忘情白舍人。  
儿女团栾归便得，底教歌榭暗流尘。  

【夜阻江上】  
风揭空江浪忽兴，停舟断岸石棱棱。  
遥闻野寺一声磬，近辨渔家几处灯。  
归信不如潮有准，客程翻似梦无凭。  
薄寒谁为更衣计，闲杀中闺半臂绫。  

【金陵酒肆赠茅平仲】  
暮年看尔壮心孤，落落酣歌击唾壶。  
但数一钱怜姹女，才夸千骑笑罗敷。  
梨花雨湿红襟燕，杨柳春藏白项乌。  
欲向卢家借双桨，莫愁不是旧时湖。  

【代寄徐仲容】  
秋雨苏苏滴井梧，风吹妾梦到东吴。  
生来自恨青溪近，独处无郎似小姑。  

【春梦】  
群书一束枕山楹，残雪融檐作雨声。  
春梦不随春水慢，片时还到阖闾城。  
梅太学鼎祚一十六首  

【杂感六首（万历初，江陵当国时作）】  
羲轮发扶桑，虞渊弭六龙。  
圆景戒恒满，朏魄以示冲。  
如何夸毗子，作意矜颜容。  
步捷举趾高，顾盼有余工。  
执极何不然，人鬼且合从。  
屋禽骄亦淫，气焰若流虹。  
修途焉可竟，天运亦有终。  
海燕西方来，雕梁托其端。  
差池若有媚，主寿称万年。  
凉风忽东逝，旧垒成弃捐。  
微禽一何知，乃与徂化迁。  
北山有寒焰，南山有温泉。  
一气荡相薄，阴阳互为权。  
龙角眷已旦，星鸟贞良时。  
三光亦浮系，焉得久控持。  
风水为轮枢，玄天经玉仪。  
空虚密流徙，自然有成亏。  
画挈递相矜，娓娓安所归。  
八埏生乱戎，戎首职为谁。  
物兴常于会，至至各有宜。  
女魃非北御，应龙安可为。  
炎德履嬴闰，重华嗣尧衰。  
共工遇其敌，一怒绝地维。  
长虹贯白日，壮士发穿冠。  
子胥齿属镂，鼓气扬鸿川。  
少女志填海，愚公力移山。  
幽微畴见测，贱庶亦有权。  
积羽欲沈渊，积愤欲倾天。  
鹍鸡厉其羽，玄鸟归故乡。  
日夕凉猋发，大火戢朱光。  
阴气驯以至，草木率焜黄。  
九六代为穷，龙战血从横。  
坚冰自有时，圣人戒履霜。  

【三醉龙使君帐中歌】  
清霜初报湖中客，阴云出鬼如蟠石。  
今朝又入郇家厨，一旬三醉龙君席。  
龙君豪饮卷白波，食单事事敌韦何。  
渍蜜鱁那可赏，饮乳蒸豚未足多。  
更看蒲叶传新菜，别有樱桃字饆闉。  
平生最爱寒消粉，此地新煎热洛河。  
野夫饱食兼大醉，龙君醒眼雄相视。  
直邀玉女对投壶，催复铁骑横铙吹。  
一官从左禄从微，好向文君问典衣。  
有酒且开北海座，无粟仍守东方饥。  
滴滴莲花漏欲尽，天河渐涸残星陨。  
难辞犹泊孝廉船，来期再就丹阳尹。  

【秋夜过盛仲交】  
浊酒淹霜夕，繁枝映户庭。  
冶城高片月，淮水荡疏星。  
秋漏愁相促，寒钟醉共听。  
世今无北海，谁慰尔飘零。  

【送顺公还吴】  
自得清凉界，因乘溽暑征。  
禅心无住著，游脚有归程。  
宛水浮杯小，吴云托钵生。  
松枝东向处，知是旧经行。  

【圩庄省稼】  
田家何所有，鸡黍具宾筵。  
岁事犹难卜，农谈近自然。  
稻花晴爱日，杨叶晚生烟。  
更约重来处，秋风社鼓前。  

【酒醒】  
夕雨复宵风，单眠夜易穷。  
酒醒灯炧里，秋减叶声中。  
掩骭衣仍短，纚腰带渐丰。  
自非侬共汝，持意向谁工。  

【曹以新自娄东移居吴门清嘉坊寄赠二首兼怀二王公】  
五湖浮未去，一亩辟旋通。  
爽垲方兹日，清嘉本旧风。  
鱼盐安市隐，蟹稻祝年丰。  
此地怜堪卜，相期觅数弓。  
曹丘诚长者，辅嗣得贤甥。  
马策西州路，莺花亚字城。  
平生无长物，独往有深情。  
傥忆三弇色，浮家一苇轻。  

【新年一首答流波君】  
旧客新年复滞淫，淮波明玉柳明金。  
自饶解佩留欢约，谁识吹箫乞食心。  
度水斋钟沉雨气，隔花歌管咽春阴。  
啼残缝蜡魂如梦，双凤云飞上宝簪。  

【小寒食】  
客边寒食似来朝，游兴今年觉尽消。  
逆浪相邀湖上楫，卖饧何处市中箫。  
故山草长迷新鬼，别院花闲伴阿娇。  
为问前期知近在，春风春雨更迢迢。  

【顿姬坐追谈正德南巡事（顿之先有顿仁弹琵琶及角妓王宝奴，俱见幸）】  
武帝时巡跸旧京，烟花南部属车行。  
更衣别置宫杨绕，蹴踘新场御草平。  
遍选檀槽催凤拍，忽传金弹逐莺声。  
宝奴老去优仁远，坊曲今谁记姓名。  
梅太学守箕一十一首  

【祁羡仲】  
羡仲，侠士。能诎伸，好奇策。少游豫章，乏食，即行乞市中。  
客游小四海，不裹千里粮。  
饥从列士食，渴饮阿谷浆。  
遗俗若委蜕，翩翩乘风翔。  
纵横狭路间，褐夫视侯王。  
诎信惟蛰龙，蓬累我所当。  
城中乞食已，长醉胡姬傍。  

【黄白仲】  
（白仲，客宋侯家，竟以游为罪。）  
九州易为处，胡然游帝州。  
碣石多悲风，易水无安流。  
修辔临狭路，驽马取道周。  
流言亦已甚，微词方见求。  
肉食诚足鄙，薇藿难自谋。  
一为适越吟，长揖谢王侯。  

【送潘景升北游八首】  
郁郁寒云，兴于崦磁。白露既下，严霜戒之。  
水归其壑，荣变而衰。时之方殷，如何弗悲。  
薄言送之，于江之滨。弓矢在御，佩服孔明。  
百里旋风，千里异云。如何良友，遂此离分。  
顾瞻帝京，宫阙峨峨。左肩沧海，右带浊河。  
太行接辇，凭嵩界华。建瓴之势，万国是仪。  
七贵雄门，五陵侠士。幂雾连云，星流电驶。  
载尘康庄，扬风易水。恻惜荆高，经过赵李。  
历历天上，不瑕有咫。娱心极宴，聊乐我止。  
岁将大计，万国来朝。车骑驰骛，四牡有骄。  
翟茀错举，琮璜宣昭。公车济盈，群策毕招。  
末士殉荣，通人见超。惟我正则，以嬉以敖。  
高鹜远眄，至彼朔方。烟尘野合，关塞悠长。  
接流浣海，托邻毡乡。悲笳夜呼，春草旦黄。  
坚冰蔽道，车顿马伤。言念君子，忧思不忘。  
熠熠蜚鸟，振翮愿升。去其南陵，集于北陵。  
耻与黄口，附风超腾。鹤鸣在皋，鴚惨于冰。  
翼彼南风，亦怀其乘。我思伊人，终莫可胜。  
我有斗酒，好与君期。徵歌鼓瑟，以乐斯须。  
来兹未明，去日难追。勉旃周道，毋以后时。  
吴训导子玉一首  

【五日青楼人】  
朝来无意理流黄，斜抱云和独倚床。  
自念青楼逢令节，谁将白苎寄河梁。  
颊边玉箸沾兰水，指下金刀染艾香。  
展转不成缠臂彩，空令愁绪绕丝长。  
瞿少卿汝稷五首  

【黄州杂诗二首】  
世岂弃君平，君平自弃世。  
生阙希世资，讵符风牧志。  
独抱羲皇心，卖卜成都市。  
垂帘日翛然，国爵屏其贵。  
伊余偶乘会，一麾寄江澨。  
讼庭横高霞，质成澹无事。  
因之问夫子，宁以章甫异。  
廓落非所嗟，沈冥有深契。  
明月翔云汉，何心众忧喜。  
管弦醉兰卮，笳斗悲战垒。  
盈缺不自期，二陆从所履。  
当此清辉溢，流照山川美。  
幽槛伫虚白，素心澹于水。  
鸿荒非我先，酬酢巢居子。  
云胡北林鹊，惊飞未能已。  
援瑟扣清角，怅望扶桑涘。  

【发齐安偶成】  
匣我龙唇琴，勿复奏流徵。  
要眇谐宿襟，不入郢人耳。  
念此中徘徊，抑按从下里。  
<口聊>嘈聚樵牧，众惬心自鄙。  
回轸谢群听，拂弦返吾始。  
河鱼云际鹤，旷世尚知己。  
重华南狩时，九有诵光格。  
帝子望不还，苍茫九疑碧。  
天地寄寥廓，垒空寄大泽。  
成毁真须臾，讵云靡穷极。  
胡为垒中人，还竞昔人迹。  
岁月闲鹑居，物华美鷇食。  
夙驾非我驰，停鸾非我息。  
去去莫夭阏，鹪枝运鹏翼。  

【鸣弦】  
莫讶过从懒，知希野性便。  
鸟闲窥点笔，云淡和鸣弦。  
幽事容孤赏，心期岂众全。  
萧条南郭几，兀傲赫胥前。  
屠运使本畯三首  

【潮生】  
潮生君未来，潮落君又去。  
来去总无常，劳劳西江渚。  
江渚月明潮又回，郎行那得好怀开。  
明朝试看天边月，不待潮生荡桨来。  

【会稽道中少憩】  
鸟道纡回入，千岩绿树低。  
转留空翠处，少憩石桥西。  
别涧潺湲泻，丛林桑扈啼。  
坐看凫与鹿，引子过前溪。  

【春事】  
华发逢春春事繁，支离犹得傍长安。  
忽传天上新榆火，转忆山中旧药阑。  
家有薄田堪酿秫，世无知己莫弹冠。  
灯前儿女遥相诧，采采芳芹不满盘。  
杨太学承鲲一十一首  

【蓟门行赠张伯诲将军】  
蓟门三日风日黄，惊尘涨天归路长。  
禁柳条寒半欲折，边榆叶稀天欲霜。  
将军角弓控不发，枥上鸣镳动咆哱。  
玉帐高褰瀚海云，朱旗半掩孤城月。  
城头落月照皇都，万家漠漠秋烟孤。  
暮天军中一事无，蹴踘笑踏红氍毹。  
绣帘银烛夜惨淡，仰视河汉西南趋。  
乳皮薤白金城酥，满堂醉客争樗蒲。  
将军大呼一掷万，袒臂已觉无全胡。  
天子但顾西南隅，穷荒萧条八月雪，  
鸣雁哀叫胡雏呼。云中古戍烽堠紧，  
渔阳劲卒胆气粗，天山茫茫白草枯。  
文皇遗铁生紫翠，至今群胡不敢动，  
侧目啮指空惊吁。英雄出塞薄万里，  
龟兹于阗入版图。君不闻北斗之下为中国，  
太宗灭蛮心未休，翠华却过北斗北。  
千秋仰见肇造难，万古长沙泪沾臆。  

【戏赠李之文】  
东城有李生，北城有李生。  
东城太长北太短，两人好古俱天成。  
东城磊落发半白，北城好酒兼好色。  
按歌往往低彩云，对酒时时欹白帻。  
青楼冥冥高入天，下临大道横紫烟。  
楼前尽是会稽竹，扫日含风若寒玉。  
盛夏五月天毒淫，云疏雪壁常阴阴。  
江中涛声日在耳，白莲紫榴开复深。  
此时君正眠石床，层冰峨峨倾酒浆。  
脱巾大叫发至地，纵有狗窦谁敢望。  
生也有舅列宿郎，好道今已归昙阳。  
口吟大洞已万过，犹在桃花县中坐。  
昔时意气何壮哉，唾骂韩柳如驽才。  
忽思枯槁望八极，拂衣欲上中天台。  
人生百年会有死，白日虞渊等闲事。  
绿箸自是天生成，世上行人若流水。  
不如乃甥情太真，白眼不愿为仙人。  
遥望蓬莱那能去，但饮美酒骄青春。  

【题戴进山水抱琴图歌】  
呜呼清角不复见，玄鹤已去悲风呼。  
裨海齐州一反掌，乾坤莽莽知音孤。  
曲高节疏苦欲睡，白首人间空见图。  
就之忽惊云木动，沈笔欲下还踌躇。  
千岩峥嵘万壑趋，松桧漠漠烟峦殊。  
前有豕麋后虎蜺，琅玕翡翠纷在眼。  
石亭仄映山之隅，中有高士牙与期。  
缟衣黄冠七尺躯，修眉朗照秋水珠。  
气和貌古合礼法，一仰一俯宫商俱。  
细看闻声更见意，似神似非惊复吁。  
迸流千片指下堕，凤凰忽叫将其雏。  
嗟我有琴太古调，抱之不肯向人操。  
幽兰无声白雪静，尽图虽在谁知省？  
东阳可卖死不哀，和者既稀归去来。  

【长歌行寄吕中甫山人】  
壮游归来一何晚，雪里黄精不得饭。  
太行句注俱眼前，只尺青霞梦修阪。  
潞洲鲜红味辛剧，广野毭<贲毛>太缱绻。  
沈殿曳裙代殿同，馆中词赋凌锦虹。  
顾笑催成雪色绢，归梢骏马如旋风。  
七尺丰躯三尺剑，紫貂红罽光蒙茸。  
一去燕云几回首，戚家将军汝最厚。  
射雕每出祁连山，走马时经古北口。  
日暮归营欢宴多，黄羊白雁行紫驼。  
琵琶怨发昭君曲，羌笛哀生公主歌。  
帘高烛明月半白，坐对卢龙雪犹积。  
北风三日吹行云，边城健儿不忍闻。  
少小离家三十年，年年辛苦去防边。  
胡儿饮马长城窟，汉将弯弧大漠天。  
大漠阴沉风雪色，蒲梢苜蓿冰沙黑。  
亭障迢遥六千里，角干腾骧三十国。  
皇家财赋盛东南，汉代咽喉重西北。  
北宸北望无可期，南国南归断消息。  
山人归来感慨豪，扼腕绝叹心力劳。  
镇南将军奉朝贵，灵武度支忧转漕。  
国家雄俊古有以，吁嗟边事如猬毛。  
长搀短扒去复乐，明日种葵东废皋。  

【赠钱季梁进士省觐归寿其太夫人八十】  
高皇手提三尺剑，坐麾四海如委翎。  
凌烟功成赐铁券，诏谓宇内求真形。  
钱王古铁渔人得，紫绣遍蚀波涛腥。  
熟看带砺隐玄玉，金书细镂鱼龙青。  
二百年来治平久，钱氏子孙多壮丁。  
君今蔚起观沧溟，鼍精再钟罗刹灵。  
丰眉修干照冰雪，玄言五千合典刑。  
遂令天下望笔迹，一语出口如真经。  
时来欻与风云会，手掣紫电开青萍。  
名成进士拂衣出，要与吾道争震霆。  
太行白云常在眼，东下扁舟不可转。  
手持瑶草身彩衣，直向阶前学娇蹇。  
高堂老慈含笑看，锦帔素发颜如丹。  
捧檄始知毛义喜，牵舆绝胜潘岳欢。  
牛心龙炙百拜献，宝幄兽炉开寿宴。  
羊酒争驰里门入，左右共识宾朋羡。  
男儿得意岂有穷，有官不用三千钟。  
但愿子贵母长健，承颜数上金花封。  
钱氏忠孝古有语，吁嗟盛事今再逢。  
吁嗟盛事今再逢，得不尽孝兼尽忠。  

【赠王思延都护】  
读书十年无一字，雷雨荒山走魑魅。  
垂老不知行路难，翻向衡门纪灾异。  
眼中五岳分秋毫，笔底风霜半憔悴。  
朅来燕市三日游，击筑泣下常幽忧。  
城云不动冻日白，对酒忽忆梁园秋。  
信陵门下宾客尽，魏王池台烟树愁。  
信阳王君鹰扬质，众中与我情常密。  
肯将肝胆向时人，不惜皮毛见胶漆。  
高牙大蕣手自取，翠羽金膏漫相失。  
长安大道霜日晴，赤骠蹀躞黄金缨。  
每携斗酒慰寒谷，并问生涯怜杜蘅。  
四郊逡巡马常备，百函矢口书还成。  
慷慨相逢久相别，百年草草何愁绝。  
壮士空存越石心，老妻但笑张仪舌。  
归去天南忆旧游，茅堂昼掩青谿雪。  

【湖干曝日】  
阁外柳条长，平湖半夕阳。  
雪消沙草绿，春动水烟黄。  
老渐思丘壑，贫犹典枌骦。  
理生无远计，曝背近东墙。  

【忆事二首】  
何处吹箫夜色凉，不胜哀怨湿衣裳。  
平湖百丈天如水，露滴藕花秋梦长。  
翡翠帘栊白玉宫，碧云无影佛灯红。  
夜深下界行人绝，一片经声在半空。  

【雪晓怀西清田舍】  
种来黄独已如拳，手鏚冰肤煮涧泉。  
酒醒雪晴无一事，竹窗炊火送新烟。  

【西阁雨望】  
阁外松间尽夕阳，碧窗清喜自焚香。  
柴门不掩寒潭绿，遥见西山雨足长。  
丰越人一十八首  

【晨汲】  
晨汲往东涧，涧石何齿齿。  
游鳞既濯濯，清流复弥弥。  
天翠翻在下，丹霞亦孤起。  
泠然会我心，濯缨乃空水。  
抚兹成一啸，因悟无生理。  

【积雨怀屠田叔李宾父】  
秋来霁无时，江光夕如缕。  
徘徊空郊云，萧条杂飞雨。  
旷望极暝色，疏花澹风渚。  
层城有佳客，相思一延伫。  
林霏莽复合，孤烟郁平楚。  
何当迟皎月，长川下柔橹。  

【东阡道中】  
杳杳泛天色，孤村暮霭沈。  
鸣榔应前舫，分火度中林。  
酒病江南客，年销洛下吟。  
惟应故园月，偏照未归心。  

【秋日湖上】  
闲棹满湖云，来寻物外群。  
石梁临壑度，霜杵隔峰闻。  
树啸风相命，花愁月与分。  
更怜沙岸夕，渔唱递江澒。  

【武林秋夜值浔阳友】  
月白夜啼鸦，沧江槛外斜。  
风高砧自响，霜冷树犹花。  
行侣浔阳客，荒村越女家。  
相看倦尘土，一倍惜年华。  

【早夏阳羡山中病起有怀汉陂舅李宾父】  
一卧春归尽，清羸寄翠微。  
地偏莺较少，花在客来稀。  
江竹浸茶圃，山榴罥葛衣。  
风流怀二仲，吟眺忽斜晖。  

【秋日过李遇斋宾父兄弟】  
多病疲干谒，秋风下小舠。  
郊扉云间竹，江郭月生潮。  
过雨桐阴静，听诗烛烬销。  
爱君兄弟好，华发共萧萧。  

【冬日郊居怀金沙崦西虞丈】  
数里寒林静，郊居爱日暄。  
枯枝鸣旷泽，饥鹘下晴原。  
洲暖冰生草，风疏叶满园。  
因思高尚者，曾过崦西村。  

【空囊】  
悄悄荒林色，狂歌兴转长。  
百年初解饮，一月早空囊。  
霜雁求禾穗，花蜂聚蜜房。  
营营有如此，绝倒楚庚桑。  

【曝背】  
西日经林暖，迟迟曝背情。  
即看残烧尽，遥辨远山横。  
寒水痕多浅，空郊响易平。  
病躯便短褐，不用献君明。  

【复雨】  
歉岁恒多雨，林扉隐白氛。  
一春强半去，百舌故相闻。  
鱼艇生衣合，邻桃戴叶分。  
幽居了生事，南亩望耕耘。  

【春晴】  
新年恒霁色，芳草茂春晖。  
小径通玄鸟，高窗拓翠微。  
风轻扶蝶翅，洲暖曝鱼衣。  
只是幽期惯，邻翁醉与归。  

【春日东城】  
睥睨沧溟上，登临兴若何。  
烟笼关树远，雁带领云过。  
柔橹鸣春溆，繁花照晚波。  
双江无限思，只是夕阳多。  

【至石壁庄】  
一径湖心通翠微，入山先自着山衣。  
绕篱野豆花争放，背日岩枝叶半稀。  
渔散空洲秋水在，烟横高岫夕禽归。  
闲居最得无能味，白石苍苍是钓矶。  

【山晓】  
山馆幽扉生曙光，晓风残月共苍苍。  
角巾自揽烟霞色，空径时飘兰蕙香。  
日射女垣啼宿鸟，露翻桐叶下秋冈。  
三山极目青于指，一片闲云似水凉。  

【早春】  
乳莺初啭柳初柔，花雾林香一倚楼。  
风外游丝连蛱蝶，苑中芳树近帘钩。  
天青晚岫依屏列，水绿春江学字流。  
疏懒不堪连日醉，窗间残局客来收。  

【老树】  
百年老树倚柴门，樵径苍苍野色新。  
醉向溪头卧明月，叶声风细夜还闻。  

【吹笛】  
空林醉卧不知秋，手采芙蓉下小舟。  
明月满天凉似水，闲吹短笛过沧洲。  
丰应元二首  

【冬日闲居】  
冬日西郊外，萧条无四邻。  
林深巢病鹘，霜白见行人。  
采菊非轻世，临流莫怅神。  
亦知回也意，茅屋不辞贫。  

【寂寞】  
寂寞逢秋半，褰衣坐水滨。  
可怜闲尽日，翻是病宜人。  
叶落疑疏雨，花开见小春。  
为生更无计，终自畏风尘。  
沈司丞泰鸿九首  

【长安冬日即事二首】  
满院微阳到朔风，厌看浪激在寒空。  
西山朝爽严城外，十月江梅藻句中。  
自许疏丛分冻雀，那堪上苑集冥鸿。  
纤埃似隔清凉国，佛火琉璃夜半红。  
有客娑罗自辟疆，寒梅几树倚东墙。  
经销夜雨炉烟湿，女散天花布衲香。  
居士青莲诗酒外，遗民白社水云长。  
蒲团定起声闻寂，乌鸟何关噪夕阳。  

【咏花影二首】  
晻暧铺芬信化工，不教开谢听春风。  
剪裁素手应难定，相像冰姿也未同。  
物态尽从形里问，禅心讵待落时空。  
绿情红意遮分别，夜月朝阳西复东。  
璇空霞蔚迥云兴，才舞山香黛色层。  
攀不得时如对镜，看难真处似携灯。  
禺中已识倾阳近，木末初逢泫露凝。  
偶尔启关迎快客，踏来满径碎何曾。  

【忆事】  
空山秋月明，处处暮猿清。  
不是愁肠断，还闻第四声。  

【春思三首】  
乱水浮花正掩门，花神零落未招魂。  
春心不与春光尽，细向罗衫觅酒痕。  
泪洒梨云作雨痕，半生春事不堪论。  
游丝怪底无拘束，逢著花枝便断魂。  
津亭拂水最长条，折赠夫君挽细腰。  
如今花落无人管，闲逐东风过六桥。  

【长安雨后】  
京尘行处是风烟，春晓常疑欲暮天。  
惟有濯枝新雨后，江南无梦也泠然。  
何山人白一十一首  

【独漉篇（有序）】  
为武义王世名而作也。世名父为族叔所杀，母念世名稚，匿不发。叔岁给米菽以偿，母子相对泣业，弗食。及世名长，为庠生，娶妇，举一子。世名袖利刃，伺仇出，立毙之。有司悯世名孝，欲活世名。世名不肯令父骨复暴人间，竟自杀以明。妇亦以身殉焉。  
独漉独漉，悲歌当哭。梁柱有刀，车轮无轴。儿哑哑，绕父足。杀父者谁？父之族。儿不敢仇，仇尔叔。舂我黄粱，哺我菽。儿下有儿，儿可赎。摩挲室中刀，仇来剚尔腹。报父下泉，亦何复有妇。有妇从之游，不为黄鹄生，独宿冢上连理枝。左拂扶桑右若木，日月缭绕之，昼夜代明烛，独漉之歌，悲且促。  

【哀江头】  
（为南康守吴公而作也。公讳宝秀，己丑科进士，配陈氏，吾郡平阳人。）  
飞云渡口西风急，津吏停桡刺船立。  
始阳公子方垂髫，掩抑依依向余泣。  
为言阿父守南康，双旌五马烂生光。  
宁知廉吏反成罪，诸孤藐尔身凄凉。  
父昔驱车到公府，蒿目日询民疾苦。  
化行远迩期月间，不图遽坐中官祸。  
中官榷税来江州，讥征会敛深诛求。  
大旗卓天天为愁，峨舰压江江不流。  
长江日高一丈五，传呼奏乐频挝鼓。  
于阗宝带刻麒麟，大内金牌画飞虎。  
秃袖监奴紫绣衣，锐头恶少青丝组。  
长官俯首不敢言，何况区区商与贾。  
左右烂用水衡钱，夜椎肥牛朝击鲜。  
张弓挟弹仰天射，鸟飞不近浔阳天。  
游徼关头弛巡逻，忽传商客偷关过。  
驾风远逐到南康，中流鞬断官船破。  
十人失水九人堕，飞涛适值长鲸饿。  
水中叫援呼州民，州民举酒翻相贺。  
貂珰见说生狂嗔，自谓奉书因国课。  
玺书统辖及守臣，有事守臣当我佐。  
州民袖手谁使然？民之凶犷谁之故？  
父谓尔珰勿怒嗔，尔曹腰领无容剉。  
关津有地税有经，越境犹然黩泉货。  
而曹之死天死之，岂得吾民有连坐。  
貂珰捶床怒不止，谤牍蜚诬抗明旨。  
御批缇骑出燕京，槛车夜达南康城。  
南康城外合城内，江水汤汤流哭声。  
锦衣索钱动盈万，橐垂何以供充盈。  
母怜此别异南北，誓愿相随同死生。  
父云一身尚难保，岂能携汝增伶俜。  
夜阑掩泣已憔悴，阿父据床方假寐。  
烛辉无焰雨涔涔，阿母遂作无聊计。  
开奁试检约指环，挑灯更拾流银髻。  
半生椎发羞艳妆，贫女从来少珠翠。  
离娄结束留枕函，与君稍佐长途费。  
床前再拜相决绝，念妾笄年同结发。  
只言偕老共苦辛，何期中道生离别。  
台前古镜名盘龙，光与阴精应圆缺。  
茱萸绣带拂清辉，琉璃错匣妆明月。  
更有宝剑名纯钩，龙藻龟文炯明灭。  
寒光历落粲星辰，白虬纠结流霜雪。  
愿得周防君子身，要见时危秉风节。  
袖有一双七宝囊，低垂四角同心结。  
愿言分赠两侍儿，芗泽芳情未消歇。  
女儿未长儿尚孩，抚养宜均理无别。  
桁上犹存蛱蝶裙，箧中尚有鸦头袜。  
君今远道勉加餐，莫因死者生摧折。  
生者不愧死有知，岂羡两身同一穴。  
叮咛告父父岂知，梦里微闻语声咽。  
小儿抱颈女牵衣，絮泣渐低灯渐灭。  
平明呼母唯空床，宁知阿母悬高梁。  
阿父见母死，抆血裂中肠。  
儿女见母死，恨不从母亡。  
阖城闻母死，擗踊咸如狂。  
中有但夫人，八十鬓发霜。  
开我东阁厢，着我素罗裳。  
仓皇备牲醴，命仆舁黄肠。  
亲为视殓含，三绕母尸傍。  
抗声恸为绝，阴霾四塞天无光。  
锦衣敦迫难久俟，薄俸那能具行李。  
父老吞声为醵金，商略通衢置方匦。  
闾阎士子纳银钱，村庄妇女投簪珥。  
三日得环三百余，空城大小随行车。  
呼天远彻一千里，道傍闻者咸嗟吁。  
天王明圣臣当戮，诏发秋曹先系狱。  
中山未白乐羊书，秦庭岂少包胥哭。  
一物终回造化仁，六幽竟藉阳光烛。  
不分生还见故乡，惊看儿女错成行。  
短衫紫凤半零落，小子呼爷能绕床。  
夜阑秉烛独疑梦，悲喜交并转沉痛。  
几回呼母闻不闻，呕血抚棺惟一恸。  
孤臣九死轻一毛，天心未寤生何聊。  
愁闻税监益骄盗，豺狼满道人萧条。  
每当素食渐无补，风霜只益臣心苦。  
愿逐龙逢地下游，圣意中回臣得所。  
一朝卧病绝复苏，之死犹呼臣有负。  
我闻此语空咿忧，古来酿祸宁无由。  
未论远鉴汉唐事，得不哀痛汪王刘。  
忆昔肃皇兴楚澨，启沃君臣同一辙。  
刑馀只合供扫除，岂得预参藩镇列。  
江南安枕七十年，忍见今时更骚屑。  
吴公吴公君莫悲，臣能尽忠妻尽节。  
千秋正气塞乾坤，为雷为霆有余烈。  
忠魂傥拜永陵云，应抱遗弓泪成血。  

【溪翁行】  
溪田荦确河田沃，瘠土民劳沃土乐。  
河田多收十斛余，年年不肯全输租。  
溪田收薄少生计，刈薪卖谷完新税。  
春来月出不闻歌，昨朝社饮无人醉。  
溪翁但羡河田丰，家家瓮酒真珠红。  

【村翁行】  
老翁耕种居西村，白头不到城东门。  
翁言淳朴日非昔，我觉胜儿儿胜孙。  
大孙自诧能当户，负租往往凌田主。  
日斜归自县门来，桑下乘凉说官府。  

【塞下曲三首】  
南猎单于北扫胡，高秋牧马出飞狐。  
校前裨将新车骑，戏下钳奴旧骨都。  
城上惊飞白项乌，黄蒿隐见跳黄狐。  
数声刁斗残星落，猎猎酸风乱马呼。  
春草年年怨别离，生还不分及瓜时。  
天寒虮虱生金甲，雪里龙蛇落画旗。  

【淮阳归兴四首】  
淮泗秋风动地来，月明如水雁声哀。  
南经伍员吹篪市，北眺曹公较弩台。  
归路渐香菰米饭，佳期已负菊花杯。  
愁闻烽火连东北，极目浮云黯未开。  
穷秋征马出扶桑，五夜流乌入建章。  
土木再烦将作匠，诏书频拜羽林郎。  
山连丰沛今汤邑，江绕濡须古战场。  
安得汉庭长孺辈，令渠一卧治淮阳。  
问讯吾家沧海君，紫芝满地吹凉云。  
长门无金可买赋，谷口何人空勒文。  
即有淮王招隐士，懒从蛮府呼参军。  
玉笙吹冷不归去，遥夜中天鸾鹤群。  
初阳古洞敞三扉，忆昨题诗坐翠微。  
缑岭已骑孤鹤去，鼎湖无复一龙飞。  
坛前竹浪云连屐，石上松涛雨湿衣。  
翻架残书风策策，满庭黄叶旅人归。  
俞山人安期一十一首  

【望海二首】  
纷纷灵异变昏朝，阴火随波远自飘。  
龙藏函经连水府，蜃楼开市借云霄。  
星临东极无分野，山入南荒有沃焦。  
日日潮来长应候，似应西答百川朝。  
汤谷遥看接汉津，浮槎真可犯星辰。  
天穷岛客西开户，水阔鲛人下结邻。  
异鸟避风曾祀鲁，神鞭驱石想经秦。  
桑田那接蓬莱上，翠辇东南总浪巡。  

【哭莫方伯子良】  
濯研池犹墨，邀宾径欲荒。  
草青仍倒薤，树白已垂杨。  
夕鸟行书几，寒云发影堂。  
修文之帝所，扶侍有仙郎。  

【代送中使织衮还朝】  
织罢冰绡进御归，鲛人水国暂停机。  
自怜不及吴蚕老，一吐新丝上衮衣。  

【怀方子及时谪滇南盐官】  
一辞画省动经年，疲马长驱万里天。  
汉女蛾眉同辇妒，楚臣芳草异乡怜。  
谪居敢怨监盐井，领郡应须乞酒泉。  
魂梦苍茫愁远道，夜郎西去总蛮烟。  

【沅江杂述二首】  
山过白马渡，千里断平原。  
水出云根上，帆行石峡门。  
未寒厓已冻，不雨昼多昏。  
何自闻人语，荒荒虎豹村。  
平明逢绝浦，幽晦气萧萧。  
青浪吹花涌，玄云作叶飘。  
傍林愁啸鬼，刺水惧潜妖。  
近午欣看日，羁魂始自招。  

【过洞庭湖】  
南北占星日，相随任远飘。  
舆图沦浩荡，舟楫变昏朝。  
雁力翻风尽，蛟宫隐浪遥。  
最怜无定处，雷雨失青霄。  

【龙君扬赴永安赋别二首】  
迢递边夷戍，悲酸绝海行。  
百忧缘国事，一哭岂私情。  
积气寒相结，江声夕未平。  
离鸿何意识，哀怨向人鸣。  
功罪宁论实，驰驱只自伤。  
一身酬谤牍，九死列戎行。  
海树交吹瘴，蛮花不受霜。  
长城谁可倚，今日尔投荒。  

【夜过承恩寺与吴允兆谈旧得离字】  
两度高楼夕，孤钟落木时。  
悲欢残夜语，生死故交期。  
傲骨贫偏长，浮名久渐疑。  
十年身借客，犹自愧要离。  
潘太学之恒九首  

【娄江谒二王先生墓途中述怀】  
祗园澹圃各荒芜，绵竹寻师事岂诬。  
积翠丹台空集凤，杀青玄草尽传乌。  
惊心尘土双埋玉，挥涕河山一束刍。  
怅望新阡松柏路，敢从青树问荣枯。  

【昆山听杨生曲有赠】  
板桥南岸柳如丝，柳下谁家将叛儿。  
《白苎尚能调魏谱，红牙原是按梁词。  
雨添山翠通城染，潮没堤痕去路疑。  
年少近来无此曲，旧游零落使人悲。  

【雨后同钱象先王德操王房仲游虎丘】  
客怀岑寂后，无复更寻幽。  
积雨沉鲛室，新云簇虎丘。  
树高能半塔，山浅亦藏舟。  
为问千人坐，曾消几日愁。  

【慧庆寺访无怀如庵印宗三开士】  
寒山东一曲，云是白莲溪。  
寺僻居桥左，林深到竹西。  
波生梁日动，梵出径云迷。  
莫漫嗟无侣，禅枝喜共栖。  

【游楞伽山】  
移棹出横塘，悠然见上方。  
天从湖尾缩，山带树容苍。  
客病消茶碗，禅心醒石床。  
翻怜台畔草，尽作苾刍香。  

【西陵逢杨五】  
一番秋色落蘼芜，莲子香残更技蒲。  
击楫似邀桃叶渡，看花空忆莫愁湖。  
凄凉古堞悲遗事，寂寞荒园问旧垆。  
怪杀钱塘城外柳，夜来栖尽白门乌。  

【春燕】  
海燕留空垒，逢春几度归。  
引雏将唶唶，识主故依依。  
解语欺黄鸟，谋身尚黑衣。  
莫嫌泥滓污，曾向玉楼飞。  

【白下逢梁伯龙感旧二首】  
梨园处处按新词，桃叶家家度翠眉。  
一自流传江左调，令人却忆六朝时。  
一别长干已十年，填词赢得万人怜。  
歌梁旧燕双栖处，不是乌衣亦可怜。  
米山人云卿一十五首  

【秋柳诗八首】  
离亭当日唱离歌，只为柔条傍渭河。  
恨不任他攀折尽，衰来徒自惋伤多。  
百年秋思愁中断，千古春情梦里过。  
纵是王孙金勒马，也应相向叹蹉跎。  
一叶西风耐更凋，他乡何处不萧萧。  
依稀有叶还无叶，摇落长条复短条。  
难忘折来情脉脉，更愁看去路迢迢。  
经过若问伤心地，凉雨寒烟锁灞桥。  
才失阳和气便寒，遥林遮雾晓漫漫。  
微霜未着枝先劲，零露方滋叶已干。  
弱质纵凋还自惜，芳心犹在讵应残。  
请君试看深秋色，不学青枫更染丹。  
濯濯芳时枉自矜，枝头错许露珠凝。  
绿阴别去留难住，黄叶飘来扫不胜。  
新曲更翻成苦调，旧游重过等寒冰。  
天涯一望同岑寂，未必豪华在五陵。  
名擅章台第一家，忍将憔悴送年华。  
容销已失如眉叶，才尽难回比雪花。  
才见高楼堪系马，俄同寒树与栖鸦。  
荣枯只是寻常事，忽漫逢时莫自夸。  
何处相逢最有情，平康曲转大堤横。  
回眸不忍枝头望，携手真愁树底行。  
近泪几丝浑欲断，牵情千缕苦相萦。  
自经委谢无穷忆，应悔风花忒煞轻。  
宝马香车满路尘，相看能得几时新。  
飘将堕地皆成土，悲自伤心敢怨人。  
绿谢枉遮千里目，青归难借一丝春。  
萧条随分黄泥岸，羞把繁华问水滨。  
不和悲歌也自伤，秋来天地惨茫茫。  
愁生衰草斜阳外，怨结歌台舞榭傍。  
岁岁暖风吹到冷，枝枝绿叶变成黄。  
而今始信桓司马，当堕金城泪两行。  

【濲水移家】  
移家东郭十年前，东郭移家又十年。  
尽割烟萝还地主，遥驱鸡犬下江船。  
生非弱草何须土，行若高云不系天。  
已断因缘去来想，浮踪那得受人怜。  

【赠张慎伯居士】  
梅竹萧萧旧隐居，却依双树结精庐。  
方酬南岳高僧偈，未答东山太傅书。  
宾馆有田多种秫，柴门临水不为渔。  
春风日日闲花落，三径无人自扫除。  

【武林移家】  
不缘长被愧长贫，因叹无方可卜邻。  
吴市隐时非汉世，越山归日似秦人。  
一身负俗终为累，数载移家亦厌频。  
犹喜扁舟来去便，柴门还欲傍汀滨。  

【有感】  
极目浮云与逝波，百年哀乐尽经过。  
交疏纸上寒暄少，名在人间毁誉多。  
衰鬓晚秋临白草，归心长路阻黄河。  
自知身隐诚难事，因笑徉狂作楚歌。  

【冬夜怀归】  
寒风飒飒夜苍苍，腊月江城卧雪霜。  
只为食鱼常作客，偶因闻雁又沾裳。  
青山梦里行难到，白发愁中镊更长。  
不见北堂萱草色，忧心那得暂相忘。  

【春日途中口号】  
行役日复日，奈何歧路长。  
春泥滑马足，芳草断人肠。  
日落野烟合，花开村店香。  
吴姬似相识，招客酒垆傍。  

【杨柳歌送唐仲秩】  
江南二月时，杨柳绿华滋。  
高台不知数，台边千万树。  
萦堤夹岸相映新，摇曳朱门翳美人。  
翠楼丝丝争媚日，黄鹂树树学啼春。  
啼春不住高下飞，金梭乱掷流黄机。  
又如织女机初断，千丝万丝分历乱。  
旋作东郊一片阴，雨中浅浅烟中深。  
迤逦青绡合步障，缠绵缕带结同心。  
青绡步障大道傍，同心缕带春风香。  
佳人玉笛青楼远，公子金羁白日长。  
旗亭百座空中晓，嫩叶柔枝亘缭绕。  
碧玉蛾眉怎斗妍，小蛮腰肢徒袅袅。  
君不见楚王宫里花盈盈，千容万态学未成。  
春心不死怨犹在，只今尽逐东风生。  
灞陵桥，章台路，异代风流那得顾。  
章台旧日花如雪，灞陵古来多送别。  
眼前景物不得将，何以赠君天一方。  
好向枝头惜春色，莫待伤心秋草黄。  
程布衣可中二十二首  

【除夕短歌】  
蜡月全晦岁华暮，原烧偷青春微露。  
突冷连朝待束薪，床空半夜抖残絮。  
年年逼除贫泥人，今岁颇得贫中趣。  
小厖狺狺吠欲喑，操券都来征逋负。  
闭门龟缩坚不出，诳言白石庵中去。  
东邻贳酒喜盈罂，西家乞米刚半釜。  
地炉榾柮四壁红，绝胜龙涎照银炬。  
纨蠙膏梁生无分，执鞭未可吾奚慕。  
蹇我亦非智术疏，自是君家合豪富。  
且呼焚鱼暖浊酒，一劝一杯自宽谕。  
妻妾牛衣坐两头，两儿膝畔差韶悟。  
得岁有庆失岁罚，椒花欲颂粗能句。  
逾艾明朝老秃翁，视此足验平生遇。  
玉梅寒香扑鼻来，大杯停手已无数。  

【通州杂诗】  
涔涔山雨暗，漠漠海云长。  
价踊鱼虾市，田荒雁鹜场。  
檐风晞素发，篝火炙匡床。  
传说佳公子，无由过卖浆。  

【铜井道中】  
去马秋能健，归怀困暂通。  
水沈江画壁，霜净雁书空。  
瓦甓占村古，菑畬得岁丰。  
依谁成旅宿，篝火护飞虫。  

【旌德道中】  
底用嗟劳役，空山行自幽。  
晓云梳树出，清溜篆沙流。  
税毕收蚕市，场喧过麦秋。  
驿传东海信，政恐有征求。  

【同稚孝鼎卿咏津鼓限阳字】  
戍鼓何萧索，阗阗水一方。  
停枹留堕月，流响激繁霜。  
乡梦秋难稳，津楼夜正央。  
三挝遗谱失，悲壮忆渔阳。  

【咏沙岸限沙字】  
篷窗不自得，随意坐高沙。  
痕蚀渔梁浅，莎连鸟迹斜。  
善崩防岸柳，余润长汀花。  
最喜行粘屐，沿流到酒家。  

【宿雄县与善徵观察话旧】  
风急平林日御徂，乍惊哀柝散城乌。  
壁灯爆尽宵初半，邻杵无声月自孤。  
事往拊心怀感遇，忧来顾影叹头颅。  
三年汉上曾今日，不谓仍陪楚大夫。  

【过白沟河感怀】  
白沟河水逝东奔，燕马南来河水浑。  
原草百年殷战血，阴风半夜斗游魂。  
明堂又喜朝元后，率土空教哭圣孙。  
回首漫怜方正学，茫茫青史不堪论。  

【介休道中】  
征旅聊因当胜游，庶饶那复数中州。  
雪融隙地培桑枣，日出通衢噎马牛。  
望望绵山侵面出，时时汾水避人流。  
太行春色黄河外，犹自严寒满敝裘。  

【春兴】  
纷纷罗绮竞容芳，明月谁家綍屟廊。  
帘静幽禽仍自语，筝寒金雁不成行。  
故人易见倾田窦，死友何由觅范张。  
惆怅长安看花处，彩绳无计系春阳。  

【上谷秋日杂书四首】  
列壁风鸣汉帜摇，居庸天迥锁云标。  
雨余新爽澄金气，夜半残河插斗杓。  
嘉馔土人烹硕鼠，薄寒胡帽制丰貂。  
妖姬不解愁砧杵，马上琵琶手自调。  
南山冲道厄<石含>砑，井邑萧疏树影遮。  
桥断浑河争倚石，地留故苑失飞花。  
高排虎落凌云险，强挽乌号却月斜。  
谁谓从军无苦乐，翻令征士不思家。  
烟火依微带近郛，鸡鸣驿路入平芜。  
挽飞百道征军饩，市榷千缗算贾胡。  
天寿蟠龙山竞拱，桑乾饮马水堪枯。  
秋来节钺提封内，除却椎牛一事无。  
关头明月古今情，树引凉飙夜有声。  
土木未忘巡正统，封疆无复问开平。  
霜迎狼纛秋临祭，风偃龙祠岁守盟。  
此日庙谟争画一，空谈莫遣误书生。  

【问讯虞二僧孺山居】  
侵湖何限竹鱼庄，棘箐丛幽径转藏。  
泉韵隔花鸣罅石，竹光分雨到空床。  
逸民消得称虞仲，难弟劳教誉季方。  
几欲过从惭法供，湘莼采采不盈筐。  

【赠茂伯王孙】  
云孙几叶忆高皇，社土千秋表旧疆。  
周礼未应俱在鲁，汉臣今已半游梁。  
花垂右墄春常满，客散西园夜未央。  
八斗向来求自试，书成字字挟风霜。  

【赠丘鲁生】  
旅食无端笑滞淫，邻居犹自费招寻。  
风流南郡谈经帐，羞涩长门卖赋金。  
送尽花神春未艾，检残药裹病偏侵。  
空江日暮灵妃曲，久向天涯负赏音。  

【同谢少连伯仁侄步出凤山门寻故宋宫址】  
醉凭斜日俯苍茫，拄杖明霞水一方。  
道侧断碑埋屃赑，草中残瓦卧鸳鸯。  
烟销林影窥宫雰，江落潮痕上女墙。  
遗恨弹丸江左地，岳王坟树吊秋霜。  

【除夕太原府四首】  
雁门南渡路千盘，残历犹从马上看。  
醉抱白头灯影下，锦筝搊杀不成欢。  
逆旅相留慰苦辛，萧萧同侣二三人。  
笛中谁谱梅花引，已送江南十日春。  
檀槽铁拨素丝弦，此技都夸三晋专。  
里耳只今贪小令，金元遗调渐无传。  
城阙春潜雪尽融，谁家花胜出王宫。  
更寒缓下葳蕤锁，元旦催传进乐工。  
冒秀才愈昌四首  

【听南岳六空上人弹琴】  
我闻唐时颖师宋义海，千载琴心应有待。开士于今岂后身，朱弦一曲鼓青春。春空云漠漠，春思生寥廓。于水见潇湘，于山见衡岳。弹为山水音，仿佛闻仙乐。仙乐冷冷行树中，慧鸟流音和晚风。虚言世上知音少，君自心如半死桐。  

【夜抵范丈人庄】  
谁道生还亦偶然，乡心不禁涕双悬。  
路从燕市三千里，人似苏卿十九年。  
月黑枫林疏出火，霜消茅屋晚炊烟。  
预愁身贱虚劳问，形影相将转自怜。  

【得林茂之书并诗】  
不谓三年别，能来一纸书。  
开缄如见汝，读罢转愁予。  
淮水月常在，秋风柳易疏。  
更怜诗句好，吟望意何如。  

【赋得鹫峰寺前残柳答吴非熊林茂之留别之作】  
执手城隅对黯然，西风残柳鹫峰前。  
曾笼红版桥头月，尚带清溪渡口烟。  
望去藏乌非往日，愁来系马复何年。  
因君欲折难为折，忍和新诗向别筵。  
钱山人希言一十五首  

【晚发向金陵留别所知】  
旅游装太薄，一水问秦淮。  
月作投人璧，花为赠妓钗。  
酒痕昏客袂，灯火乱春街。  
短簿祠前树，含烟一半霾。  

【客思】  
一夕西风客思惊，雨声飒飒和江声。  
酒因病减愁偏重，衣为寒添橐渐轻。  
渔火夜腥云梦泽，瘴烟秋锁岳阳城。  
无端又破还家梦，楚水依然绕去程。  

【郢上将归留别沈伯含水部】  
把袂相看别恨长，片帆明发挂微霜。  
乌头也向愁中白，马色都教病里黄。  
峡暗楚云难入梦，江连巴字易回肠。  
故人独有严公在，重与挑灯话异乡。  

【扬州怀旧】  
三度维扬十八年，旧游零落不如前。  
车旁掷果人何在，桥上吹箫事莫传。  
潮落远江瓜步雨，鸟啼荒垒竹西烟。  
风流杜牧元多感，到日登临一惘然。  

【帆影】  
岸曲沙回着处侵，半江落日半江阴。  
悠悠乱逐春潮上，漠漠还随暮霭沈。  
曾带断鸦归远岫，又移残月出疏林。  
谁怜独倚危楼遍，目极天涯思不禁。  

【武昌柳二首】  
汉阳城对古西门，官柳青青几树存。  
叶暗市楼迷楚望，花飞江浦断湘魂。  
因风暂逐金羁影，和雨先沾翠袖痕。  
犹有旧乌栖不定，啼将客梦到乡园。  
容颜消息转悠悠，暗忆飞绵上翠楼。  
谢氏女郎空有赋，卢家少妇不知愁。  
阴疑灞水桥边合，丝学灵和殿里柔。  
若向吴昌折春色，绿条留取系归舟。  

【四明寄百穀先生苕上】  
秋尽江干雁影低，怀人只隔乱峰西。  
生憎流水为衣带，却笑浮云学马蹄。  
霜下晓枫红历历，烟中寒柳碧凄凄。  
相期不共钱塘月，空负扁舟下霅溪。  

【夜渡若耶溪】  
樵风舟上鼓频挝，十幅轻帆渡若耶。  
照破离愁惟夜月，啼残归梦是寒鸦。  
雾蒸东坞山城暗，烟锁西陵驿树斜。  
只隔钱塘衣带水，依然旅食傍天涯。  

【西陵】  
指点山陵问宋朝，荒云漠漠菼萧萧。  
行人但说钱王事，强弩三千射海潮。  

【赠翁鄞县】  
四明二百八峰盘，雾阁云窗绿玉寒。  
不信谢郎为县令，三年骑马未曾看。  

【阚峰普济寺】  
阚公山绕阚公湖，舍宅年犹记赤乌。  
寂寂寺门霜叶里，水禽飞上石浮屠。  

【鄞江舟中有感】  
年来鼙鼓海云东，我欲移家住剡中。  
手种青棂三百树，出门师事白猿公。  

【荆门野望】  
滔滔江汉引微茫，川路西来蜀道长。  
象齿旧通周贡赋，蚕丛新叛汉衣裳。  
雨消青草湖头瘴，叶落黄陵庙里霜。  
十二碧峰看不见，空令神女怨高唐。  

【简沈从先】  
雨过秋山翠满城，思君江馆入蛩声。  
夜凉独坐银河下，吟到酒醒溪月明。  
徐举人熥八首  

【春夜同钱叔达陈惟秦斋中雨坐】  
高斋开乱竹，孤烛坐潺湲。  
世昧随年减，浮生到夜间。  
交应同白水，语不离青山。  
坐惜连床雨，相看似梦间。  

【春日雨中喜惟秦至】  
斋居耽阒寂，犹厌鹿麋群。  
茶汲松泉煮，香收桂屑焚。  
避人宜昼雨，来客损春云。  
更喜连床夜，萧萧独并君。  

【秋日偶成】  
山翠夕阳天，幽居息众缘。  
倦啼将暮鸟，哀咽过秋蝉。  
榻静喧松雨，窗疏纳竹烟。  
微吟多信步，行过蓼花边。  

【怨词】  
一从闭深宫，不复徵歌舞。  
房中今夜声，是妾当年谱。  

【宫词】  
长信宫中玉漏微，绿杨枝上乳莺飞。  
忽听银钥开金锁，残月楼头照舞衣。  
宫中无复望车尘，已分阿房老此身。  
纵使君王得相见，也应不爱白头人。  
深宫长日闭苍苔，恩宠于今念已灰。  
莫望他生更相见，君王行满不轮回。  

【闽王墓】  
（闽王审知墓在莲花峰下，宣德四年盗发，获金珠无算，有司仍复修治）  
玉辇何年去不回，霸图千古总成灰。  
秋深兔穴依寒陇，岁久鱼灯暗夜台。  
故国关河瓯越在，遗民蘋藻鼎湖哀。  
莲花峰下黄昏月，犹见三郎白马来。  
徐布衣勃四十七首  

【投宿山家】  
清流抱孤村，秋意澹林木。  
水急衡板桥，山空响飞瀑。  
残叶水边黄，危峰天际矗。  
日暮何处归，人烟在修竹。  

【栖云寺】  
出自东郊门，萝径转幽邃。  
刹影入层云，鸡声落空翠。  
钟响答松涛，垆烟和花气。  
斜日下遥岑，残僧独归寺。  

【筑城怨】  
筑城何太苦，百万征夫泪如雨。  
年年劳役筋力尽，含涕犹添城上土。  
家家戍妇望夫还，不知已死长城间。  
长城一望白于雪，由来半是征夫骨。  

【送刘季德归南海】  
相逢苦不早，相送复沾衣。  
愁见孤帆影，遥于五岭归。  
青看海气近，白望瘴烟微。  
家在罗浮下，秋风独掩扉。  

【送林叔度之甬东】  
春深柳可攀，送客出乡关。  
不洒故人泪，恐伤游子颜。  
潮声两浙水，云影四明山。  
莫谓风尘隔，相思魂梦间。  

【送僧归日本】  
故国沧溟远，乡心岛屿孤。  
缁衣晒若木，白足踏寒芦。  
海蜃嘘香火，骊龙觊念珠。  
朝朝持诵处，初日照跏趺。  

【送人戍边】  
天涯秋气深，行子别家林。  
客泪月中笛，边愁马上砧。  
风沙连朔漠，鼙鼓散穷阴。  
后夜相思处，空闻胡雁音。  

【送人之燕】  
燕国八千里，送君离恨增。  
短衣粘雪片，孤棹触冰棱。  
夜锁沙河栅，寒光土屋灯。  
故园稀钓侣，秋浦挂鱼罾。  

【赋得深闺秋织】  
深闺秋色早，中妇倚流黄。  
寒杼传声切，残丝结缕长。  
壁间闻促织，锦上见鸳鸯。  
断绠金刀疾，抛梭玉钏忙。  
芙蓉丛出朵，莲子簇依房。  
纬密经双引，文回字几行。  
卷缣缠别绪，移轴转离肠。  
窗外乌啼夜，帘前雁带霜。  
愁魂萦绮穀，清泪滴缥缃。  
星斗斜将尽，支机动未央。  
张彄乘月影，完匹续灯光。  
窦女思千里，天仙妒七襄。  
莫辞闺力苦，边塞待衣裳。  

【宿幼孺招隐楼】  
林壑郁重重，危阑俯万松。  
乱花穿暗水，疏竹漏晴峰。  
远火缘溪棹，斜阳过岭钟。  
招携出萝径，踏破白云踪。  

【寓建阳福山寺】  
磴路层层入，招提夹两山。  
柏侵阴殿绿，苔绣古墙斑。  
细雨虫声碎，微风蝶影闲。  
五更钟韵杳，乡梦屡催还。  

【喜能始到家】  
廷尉官曹冷，三年寄秣陵。  
过家才问寝，开社急邀朋。  
巷选穷中住，山寻僻处登。  
维桑坛坫在，雅道赖君兴。  

【双峰驿】  
暮色满汀洲，鸣蝉树树秋。  
柝声闻雉堞，灯影辨渔舟。  
千涧通桥路，双峰夹驿楼。  
流波与客意，日夜两悠悠。  

【宿邓汝高竹林山庄】  
精庐遥结翠微间，借得云窗一夕闲。  
流水断桥通古路，斜阳残磬下空山。  
犬声似豹闻茅舍，萤火随人入竹关。  
桑柘满村堪寄隐，与君吟卧却忘还。  

【旅次石头岸】  
缥缈孤城见石头，长淮云水自悠悠。  
孤村柳色连荒驿，两岸芦花隐钓舟。  
残月微钟京口夜，澹烟疏雨秣陵秋。  
客中不尽怀乡感，南雁一声双泪流。  

【再送伯孺】  
千里西吴一骑轻，君行应是我归程。  
孤身漂泊辞知己，八口饥寒仗友生。  
绕涧松篁天竺路，满湖菱芡下菰城。  
旅游到处羞贫贱，好向人前讳姓名。  

【道场山拜孙太初墓】  
三尺孤坟土欲倾，却因辞赋拜先生。  
白杨夜雨墓门冷，青草暮云山路平。  
半碣旧曾题岁月，一杯谁复奠清明。  
隔邻石马嘶风立，来往何人识姓名。  

【过林逸人故居】  
魂坠穷泉乍白头，方山寒雨杜鹃愁。  
花飞古路松枝老，叶满闲庭荔子秋。  
鹤梦不归江上榻，虫丝空网月边楼。  
哭君剩有千行泪，濑水无情日夜流。  

【过荆屿访族兄文统逸人隐居】  
踪迹经年懒入城，满村麻苎绿阴晴。  
蝶寻野菜飞无力，蚕饱柔桑啮有声。  
半榻暮云推枕卧，一犁春雨挟书耕。  
清高学得南州隐，不忝吾宗孺子名。  

【越城看雪】  
六出飘来万户粘，越王台上舞纤纤。  
粉痕冷浸鸳鸯瓦，玉屑晴穿翡翠帘。  
到处楼台堆白璧，几时村店辨青帘。  
山阴满路春明柳，无数飞花一夕添。  

【会稽怀古】  
独上高城问废兴，万家鳞次暮烟凝。  
断碑碧藓曹娥庙，古木苍山夏禹陵。  
剡雪霏微回客棹，樵风来往送渔灯。  
越王霸业长消歇，极目荒台感慨增。  

【送林吾宗之金陵】  
青丝游骑踏春芜，二月王孙入旧都。  
柳色东风村店路，杏花微雨酒家垆。  
断桥野草寻朱雀，古碣荒苔辨赤乌。  
挟得红妆歌《子夜，寒潮双桨莫愁湖。  

【巢云院】  
石势参差若累成，夕阳斜照海波平。  
苔封古路花深合，树隐悬崖叶倒生。  
入院乱穿云影去，上山遥逐涧声行。  
巢居隐士知何代，千古无人记姓名。  

【溪南访郑翰卿话旧】  
寻君迢递歇羸骖，小阁弘开对夕岚。  
寄寓俗尘甘庑下，卜居名胜爱溪南。  
廿年旧事秋风泪，一片新愁夜雨谈。  
相顾头颅俱渐老，灯前悲喜总难堪。  

【送康季鹰之秣陵兼寄诸旧游】  
金陵京阙帝王州，走马怜君是胜游。  
花底箫声歌妓舫，柳边旗影酒家楼。  
黄龙细辨前朝碣，白鹭遥寻隔水洲。  
旧事关情浑似梦，西风残月石城秋。  

【芦花】  
江畔洲前白渺茫，萧萧摵摵斗秋光。  
轻风乱播漫天雪，斜月微添隔岸霜。  
半夜雁群清避影，数声渔笛淡吹香。  
琼枝玉树分明见，愁绝怀人水一方。  

【徐珍伯招游惠州西湖得西字】  
十里湖山碧树齐，遥闻钟磬出招提。  
万家暮霭鹅城北，一抹残阳鹫岭西。  
菱叶风浮浅水，蓼花吹浪过长堤。  
苏公此地曾游咏，自愧诗成不敢题。  

【别在杭次韵】  
频年作客若为情，两度题诗送我行。  
暮雨魂消江雁影，西风肠断峡猿声。  
穷秋野柝云边驿，午夜清砧水畔城。  
从此相过踪迹少，积芳亭上月空明。  

【晓渡彭蠡】  
彭蠡秋高水接天，征帆一片去茫然。  
芦飞楚岸千重雪，树拥康山几点烟。  
报曙野鸡残月后，失群寒雁晓霜前。  
客行不耐风波恶，魂断渔歌到枕边。  

【闲居】  
竹满檐楹草满除，青山应属野人居。  
未春预借看花骑，欲雨先征种树书。  
石鼎香酣吟懒后，瓦铛茶熟梦回初。  
半生消受清闲福，一任人嗔礼法疏。  

【图南王孙移家西山赋赠】  
从来生长在朱门，今日移家入远村。  
晴放好山当屋角，暗通流水过篱根。  
应门但委栖松鹤，摘果频劳挂树猿。  
只为欲成鸿宝诀，故寻幽僻避尘喧。  

【送商孟和应试留都】  
新柳如丝拂地齐，送君遥向石城西。  
春明草色迷牛首，秋老槐花上马蹄。  
二水烟波移舴艋，六朝钟磬认招提。  
读书借得凭虚阁，古埭霜寒听晓鸡。  

【二月晦日同喻叔虞张绍和郭汝承集商孟和玄旷山房分得岩字】  
春草芊芊绿未芟，别开芳墅隔尘凡。  
小楼斜倚将枯树，绝磴傍通欲断岩。  
寒信催花三月近，夕阳流影半峰衔。  
携来茗碗堪供客，新启旗枪白绢缄。  

【送康元龙之灵武二首】  
贺兰山下战尘收，君去征途正值秋。  
落日故关秦上郡，断烟残垒汉灵州。  
胡儿射猎经河北，壮士吹笳怨陇头。  
城窟莫教频饮马，水声呜咽动乡愁。  
黄河官路黑山程，羌笛横吹汉月明。  
漠北烽烟三里塞，陇西鼙鼓十年兵。  
燕鸿度塞寒无影，胡马行沙暗有声。  
后夜思君劳远梦，朔风吹过白登城。  

【过闽王审知暮】  
八郡封疆一望遥，秋山松柏冷萧萧。  
宫车去国成千古，剑玺传家历五朝。  
石马嘶风金碗出，野狐穿冢宝衣销。  
断碑犹识唐年月，春雨苔花字半凋。  

【送俞本之游楚】  
寒皋木落水连天，云际孤城望汉川。  
隔岸数声湘女瑟，中流千里鄂君船。  
鹧鸪夜叫黄陵月，猿狖秋啼赤壁烟。  
挟得《离骚经一卷，行吟长对楚江边。  

【过弋阳】  
颇忆文房旧日题，余干水落弋阳溪。  
平沙渺渺孤城在，朝暮犹闻山鸟啼。  

【三月晦日送友人之安南】  
落花飞絮委东流，春去行人不可留。  
却恨春风已归去，岂能吹梦到交州。  

【古战场】  
衰草残云古战场，腥风吹血溅衣裳。  
尘沙一望三千里，惟见马头斜日黄。  

【寄王百穀】  
吴门别后渺天涯，千里传书客路赊。  
何日庵前谈半偈，一瓶秋水玉莲花。  

【寄佘明府】  
谢却双凫友鹿麋，形容如鹤鬓如丝。  
春风不厌休官舍，吹绿门前五柳枝。  

【寒食】  
山中禁火逢今日，生计萧条只此身。  
一百六朝空过却，半愁风雨半愁贫。  

【寄沈从先】  
我在闽南君在吴，尺书三载寄君无。  
愁来但洒相思泪，一夜风吹到五湖。  

【夜雨寄北】  
妾在深闺君别离，泪痕如雨雨如丝。  
枕前红泪窗前雨，暮暮朝朝无尽时。  

【宫词二首】  
春明乘晓试新妆，玉辇金舆出建章。  
三十六宫都望幸，车声先已向昭阳。  
舞袖翩翩别样裁，十年箧里不曾开。  
可怜自闭长门后，未对春风舞一回。  
陈秀才价夫六首  

【秋夜词】  
残灯隐壁秋魂苦，榕叶翻风桂花雨。  
谁遣衰蛩上井栏，陈根一一悲相语。  
崩云漏雨宵中白，皱縠窗烟锁寒碧。  
铜龙咽尽东方高，浮尘穰穰城西陌。  

【镜听词】  
忆昔与君生别离，镜似乐昌初破时。  
自嗟桂魄几圆缺，远人尚自愆还期。  
辘轳无绳瓶坠井，青灯荧荧照孤影。  
含愁抱镜入中厨，呢呢低声自陈请。  
漏短不知夜几更，四邻已静无人声。  
忧疑未决心转苦，起步明月沿阶行。  
倚阑脉脉望河汉，鹦鹉笼中巧相唤。  
忽言半月在回廊，始卜郎回在月半。  
深深再拜喜不眠，举头看月尚末圆。  
回身再问匣中镜，知汝何时飞上天。  

【宿海边山店】  
草舍依荒驿，孤村背夕阳。  
海云秋漠漠，山霭夜苍苍。  
木客歌畬月，鲛人泣岸霜。  
谁能当此地，高枕不思乡。  

【将至珠崖过回风岭即事】  
琼南漠漠海云西，瘴岭秋风客路迷。  
涧水松萝猿共饮，夕阳烟树鸟空啼。  
黎人射鹿归深洞，越女乘牛度晚溪。  
更欲摩崖书别恨，古苔封尽不堪题。  

【送人之长沙】  
片帆西挂岊江湄，三月杨花怨子规。  
君到贾生迁谪处，断肠应在过湘时。  

【燕】  
暂逐东风别海涯，去年营垒是谁家。  
春光浪信江南好，到得江南又落花。  
陈举人荐夫一十二首  

【浣衣曲】  
幽荷冉冉新篁密，皱縠含风波浸日。  
靓妆融冶粉红香，浅碧银塘映花立。  
双双玉腕漾清漪，雾縠摇波光陆离。  
不因惊起鸳鸯伴，花外玉郎那得知。  

【海口城晚望】  
蒹葭蔼蔼树苍苍，平楚闲看益渺茫。  
驿路绕山多落木，孤城临水易斜阳。  
潮回近浦寒生雨，雁度遥天夜带霜。  
暂息征鞍瀛海上，烟波千里断人肠。  

【立春日感怀】  
征袖翩翩浥泪痕，别离无计但销魂。  
应嗟不及墙东柳，岁岁春风在故园。  

【临别再呈伯孺兄】  
临别无言但损神，孤身游子白头亲。  
乡书到处封题便，马上相逢好寄人。  

【竹枝词】  
荷叶田田柳叶垂，千船万船多女儿。  
与郎暗约花间去，不唱《竹枝知是谁。  

【古意】  
黄蘖种作篱，围绕合欢树。  
不见合欢时，但见生离苦。  

【子夜歌】  
不见金钴拏，火盛柄自爇。  
裁衣持寄郎，郎温侬亦热。  

【寄怀王震甫客蜀】  
邛歊东望草离离，峡口春归未有期。  
怀古思乡两行泪，岂堪同在听猿时。  

【塞下曲】  
塞草黄云万里哀，胡天漠漠鸟飞回。  
汉家几见封侯印，曾系沙场白骨来。  

【宫词三首】  
千树垂杨万树梅，朝曦初上露初开。  
满身雨露非承宠，只合宜春斗草来。  
花压雕阑树色苍，半开鱼钥侍焚香。  
掌中态弱君恩重，强起还凭白玉床。  
虽言逐队向长门，十载何曾识至尊。  
命薄不教人见妒，始知无宠是君恩。  
陈布衣鸿一十七首  

【三月晦日集交荫轩送春】  
西飞恨杀羲轮疾，九十东风将尽日。  
门前芳草青已残，地上落花红更密。  
欲问谁家卖酒旗，相留顷刻春归迟。  
五更风雨倍惆怅，啼鸟无情犹不知。  

【新秋】  
蝉声昨日催秋至，渐觉单衣卷凉吹。  
闲吟最爱夕阳天，水转澄鲜山转媚。  
几处桐阴清露垂，萧然物候翻相宜。  
不知宋玉何为者，畏见西风摇落时？  

【买西园菊至招同社徐兴公商孟和诸人花下小酌因和短歌】  
几处菊花残，西园余数亩。  
买来竹窗下，折简会宾友。  
把酒坐花旁，一齐衫袖香。  
春天百卉媚，不及此幽芳。  
阶下凉风薄暮起，枝枝低拂深杯里。  
愿君尽醉宿我家，明日更买西园花。  

【赠南山邻友】  
却喜为邻好，君西我住东。  
夜泉皆屋后，晓塔共窗中。  
竹色篱交绿，灯花壁送红。  
时时过王翰，花底一尊同。  

【夹竹岭】  
长途不可涉，况历万峰巅。  
倦鸟已投树，行人犹在烟。  
夕阳沉岭路，寒涧落山田。  
纵少离家恨，凭高自怆然。  

【听泉阁】  
风露临虚阁，应涵秋气清。  
一山在水次，终日有泉声。  
响迸僧钟落，寒兼客枕生。  
中宵满栏月，都作玉琴鸣。  

【东湖晓发】  
曲曲东湖水，何能计里长。  
沙明兼淡月，船重积严霜。  
冒晓人佣起，冲寒雁欲翔。  
梅花飞尽日，犹不到家乡。  

【十月晦日过兴公斋头夜谈】  
一阳明日近，十月此宵残。  
雨意辜梅信，风声戛竹竿。  
坐长灯坠焰，吟苦砚生寒。  
祇恐穷年迫，忧心集百端。  

【留别敬师】  
浪游行橐倍萧然，但有山僧送上船。  
月白不堪莲社别，日高难恋竹房眠。  
晓粮载少癯同鹤，秋思悲多乱似蝉。  
后夜忆师空梦寐，淮城东畔寺门前。  

【过曹能始石仓园】  
径绕寒流转郁纡，夹堤山色望中殊。  
草堂似卜东西瀼，画舫如过里外湖。  
莺唤曲栏春卧稳，鹤窥深户夜吟孤。  
问奇日载花间酒，莫谓投闲一事无。  

【咏红白桃花】  
双艳如从露井看，妆分浓淡映雕栏。  
玉肤中酒冰绡薄，粉面窥人锦障寒。  
杏雨并随窗外度，梨云同入帐中残。  
胆瓶不是余香在，定讶珊瑚间木难。  

【桑乾道中】  
征程十里见桑乾，二月谁怜尚苦寒。  
沃野北来边地近，流澌东下早春残。  
风疑竹箭穿貂帽，雪作杨花点马鞍。  
旅况垆头消不尽，琵琶纤指莫教弹。  

【咏雪球花】  
盈盈初发几枝寒，映户流苏百结团。  
正恐东风先扬尽，不愁迟日易消残。  
淡姿向晓迷蝴蝶，艳色争春笑牡丹。  
惟有三郎儿戏甚，还疑蹋踘绕丛看。  

【寒食客中感作】  
作客近清明，一杯谁省墓。  
何如春草生，得上坟前路。  

【秋夜曲】  
悔却与欢期，空房香烬时。  
那能如宝鸭，冷暖腹中知。  

【典衣曲】  
典尽衣难赎，邻家夜捣砧。  
那堪风露冷，儿女说秋深。  

【郁林道中】  
茫茫新水拍沙堤，四月应无杜宇啼。  
记得驿程来日路，五千余里郁林西。  
陈秀才衎四首  

【张德充别予之青州赋赠】  
马首分残雨，青齐古道迂。  
相逢何慷慨，言别亦须臾。  
脑后双丸跃，怀中一戺孤。  
九回山上望，为我断肠无。  

【题邵大行薰亭】  
一片苍山落案前，亭亭孤塔影婵娟。  
林花乍落犹含露，池水新生即有烟。  
蝶趁侍儿登佛阁，鹤随门客上渔船。  
清光尽贮轩庭内，独榻抛书抱石眠。  

【上报国寺毗卢阁】  
十丈青莲朵朵开，毗卢高阁独崔嵬。  
欲看山势连天远，已见河流带雨来。  
宫树阴浓秋未落，塞鸿声断晚尤哀。  
烽烟直北何时息，处处关门鼓角催。  

【送李芳生还白下】  
娘嬛古洞旧藏名，岂但诗文独主盟。  
莫令杜鹃愁邵子，姑从蝴蝶梦庄生。  
窗寒流水芦风切，门响邻庄竹雪轻。  
若上星台占列宿，何时楚豫落欃枪。  
茅太学维八首  

【夜坐读书有感效坡老作短诗寄允兆翁晋季豹三子】  
石床横素书，漆灯挂青焰。  
引幞不耐眠，危坐意清宴。  
瓦盆覆残茗，绮石当圜砚。  
索笔赋短章，书成自精绚。  
冷月侵疏槐，荒山噭荒鸡。  
虫吟豆花中，叶坠石苔面。  
垂头何所思，阑干忽凭遍。  
一入静者怀，机锋似□箭。  
恨无三益友，相对发绮辨。  
露湿还松房，青林火不见。  

【病里思听音乐戏呈诸公】  
绕篱黄蝶隐秋花，病里闲情遣狭斜。  
伎作东山怀谢傅，笛吹古墓忆桓家。  
那堪残曲歌《金缕，敢向今时斗丽华。  
红烛最娇丸髻妓，胡床企脚听琵琶。  

【丁酉北还述怀呈社中诸子】  
长河帆底夕阳浑，路入乡关思转繁。  
水涸舳舻徒满眼，天低禾黍只孤村。  
那堪宿雁冲沙噭，更指寒鸦背雨屯。  
河朔建儿仍不忘，紫缰白马炤秋原。  

【春昼戏咏】  
春昼阴阴度网窗，春愁极目荡春江。  
不知何处吹花片，忽有余香到佛幢。  
红药风翻娇第一，紫丁烟湿艳无双。  
如侬自爱空林绿，绣遍苔钱带壁缸。  

【寄讯李白父征君二首】  
闻君老病掩双扉，秋老荒园黄蝶飞。  
手爨青松饭香稻，隔溪人语采菱归。  
病忘真是息心方，兀坐支颐木脚床。  
天末凉风吹老树，看他屋角送斜阳。  

【答宋季子】  
秋光晴映薜门开，坐客胡床趣举杯。  
若问吴侬忙底事，前溪斫荻月明回。  

【书所见】  
台躔初见黑头人，受策延登圣眷新。  
莫怪三公更年少，单于惊起贺贤臣。  
吴布衣拭二首  

【清远峡】  
雨过山气清，两禺望相峙。  
树里出钟声，烟澄满江水。  
熠熠林光中，露重滴松子。  

【浈阳峡】  
清晨醉别曲江守，直下浈阳望峡口。  
须臾舟子亦动容，两岸高插数百峰。  
日气在峡吐不得，苍岚紫霭霏濛濛。  
下视潭影无天色，但见石根没深黑。  
十丈岩头灵乳开，百寻壁上暮钟回。  
余峰一一断复续，蓊葱各欲出风雷。  
舟中野客苦残病，决眦支颐揽奇胜。  
不堪夕色下遥阴，翠微枕上寒相竞。  
