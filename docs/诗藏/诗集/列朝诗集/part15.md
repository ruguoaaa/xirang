---
title: 第15部分
index: true
icon: editor
order: 15
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●丁集第九  

昆仑山人王叔承一百四十三首  

【宫词一百首（并序）】（录五十首）  
（昔王仲初作《宫词百首，乃其后王禹玉拟之。盖仲初实与宦官相善，而禹玉司北门直，故二子写唐宋宫中情景缥缈如画，然风格稍稍降矣。夫词家不以多寡为盛衰，王少伯古宫词不数首，而秾雅俊逸，真遗响千春。余自华阳礼茅君还，月夜入兰陵桃花园，适桃花万树盛开，氤氲花月，醉倾流霞，宛然汉宫春色也。余故客游长安，念禁庭事非山谣所宜，则聊掇故宫流泽残芳竟，点染落成此卷，命吴姬倚酒歌之。回首吾诸王，其颦东家之施者耶？吴郡王叔承书。）  
二八佳人三五宵，仙风随幸广陵桥。  
分明记得《霓裳曲，春梦微茫月影遥。  
紫翠阴阴斗草堤，柳风淡荡舞衣吹。  
众中独有宜男草，嬴得金钗百子池。  
柳外秋千拂绮楼，舞阑初解翠云裘。  
玉鞭夜踏桃花马，万朵银灯照打球。  
别苑东风报牡丹，传宣晓出望春门。  
惜芳却覆黄罗帕，护取花王待至尊。  
碧尘缕缕暗香沟，湘簟空床萤火流。  
梧叶一窗眠未得，月明秋水听《凉州。  
入宫新拜大长秋，歌舞平阳夜不休。  
一曲春声低按拍，御前飞坠玉搔头。  
敕下天题法曲新，书生赋奏太平春。  
雕盘红袅宫花朵，赐与传胪第一人。  
何处文星动帝庐，却怜狗监荐相如。  
汉王亲御蓬莱殿，夜半烧灯读《子虚。  
十五传歌隶太常，寿阳公主教新妆。  
朝来试弄琅玕笛，零落梅花玳瑁床。  
曙色参差杨柳东，额头花片点新红。  
思君梦落巫山雨，怪底黄门问守宫。  
绿云细草湿红巾，御酒倾霞欲醉春。  
试奏教坊新羯鼓，内园初赛百花神。  
桃花飞雨腻青堤，万马骄嘶锦障泥。  
袚罢温泉仙跸晚，彩云狼籍霸陵西。  
枌榆春社斗鸡回，鄠杜朱旂夹道开。  
寒食宫愁消未尽，夜棋弹过水晶台。  
太平天子猎长杨，羽骑千群晓臂苍。  
金簇雕弓亲射虎，击鲜先赐月氐王。  
碧眼胡儿细剪毛，大宛宝马贡天槽。  
殿前却奏长城曲，苜蓿秋风紫燕骄。  
樱桃才熟报君王，万点娇含紫玉浆。  
未及寝园春荐去，沉香亭北已先尝。  
桑子青青雨压枝，宫蚕老尽簇银丝。  
侍儿擘破双蛾茧，肠断西窗有所思。  
紫燕双飞花雨香，青泥春老堕雕梁。  
不知天外乌衣国，可似宫中别恨长。  
氤氲水殿荡朝阳，夜涨桃花锦水香。  
珍鸟千行看不禁，自将金弹打鸳鸯。  
枝头点点送纤霞，翠阁临春锁丽华。  
十月冰霜满京国，宫人争唱《后庭花。  
玉漏声寒夜色虚，按残宫籍幸来疏。  
当时御辇迎欢日，曾向芭蕉叶上书。  
圣人嘉礼诏亲农，万国元年开景龙。  
内侍半天传玉册，百花深处见昭容。  
掖庭清晓降神仙，争贺青阳太子笺。  
报出阁门分内赐，满朝皆得洗儿钱。  
江南江北锦帆来，妾自商歌妾自哀。  
百曲迷楼春不住，杨花飘荡李花开。  
复道冥冥绣户扃，灯花落尽曙烟青。  
春寒肯怨鸾衾薄，暗拂朱帘望小星。  
六院诸姨献宝新，天家生日幸宜春。  
凤衫噀熨蔷薇露，晓进龙床喜称身。  
上巳春回太液池，天青水碧晚妆迟。  
一痕初月垂芳树，学得纤纤新黛眉。  
盈盈红玉晚妆新，静倚菱花自写真。  
一片青霞生袜底，满宫传是洛妃神。  
山色移青入画眉，绮疏春旭寄幽思。  
蜀藤新进松花纸，临出曹娥江上碑。  
西清环佩水泠泠，片月初生云母屏。  
却遇玉真公主到，碧萤飞照蕊珠经。  
宫草平阶拥泪痕，檐禽浙浙送黄昏。  
君王岂是并州估，明月梨花独掩门。  
汉王击筑慕边勋，妾抱箜篌歌塞云。  
莫遣玉关消息断，侬家况有卫将军。  
夜深刀尺烛花殷，九月边衣诏内颁。  
不合题诗落寒絮，宫愁传遍玉门关。  
风流阵罢更迷藏，偷入离宫伏御床。  
却向紫薇深处觅，眼花搴着圣人裳。  
天上仙源水暗流，漫题佳句落金沟。  
凭谁拾取新红叶，万种闺情一片秋。  
梨园歌断万花天，风雨寒铃忆旧筵。  
怪得人间传秘曲，江南春老李龟年。  
宝马图开雕锦鞍，殿前挥洒汗飞丹。  
婕妤手捧将军赐，玉甲光摇玛瑙盘。  
深宫窈窕断人烟，春去春来只自怜。  
共说髫时花底乐，游郎无数看秋千。  
长生秋殿夜焚香，暗语盟心礼法王。  
手录藏经还自窾，阿环亲为李三郎。  
傀儡那能识幸姬，含情流盼向天帷。  
也知歌舞偏怜色，何事君王怒偃师。  
卿云缥缈覆长安，仙仗凌霄颂百官。  
芝草忽生涵德殿，昭仪捧出侍臣看。  
一见君王认未真，依稀聊记梦中身。  
闲窗试作丹青像，阿监惊看拜圣人。  
朝元阁上翠烟横，太乙坛前白露明。  
曾侍上皇供法曲，蹋歌犹带步虚声。  
学士风流女秘书，五姬更进尚宫除。  
君王莫得虚临幸，妾在彤帏注起居。  
络纬啼秋梧月深，碧纱描粉绣观音。  
女僧闻作盂兰会，乞假中元施宝簪。  
一拜昭容便直庐，丝纶窈窕自唐虞。  
十年独视通天草，彩笔含春落玺书。  
长宵无奈玉床寒，结得中官姊妹欢。  
暗赠流苏双凤带，叮咛莫遣外家看。  
家本邯郸歌舞仙，龙袍从猎并金鞯。  
玉颜恰与天颜似，忽误将军跪马前。  
诏点伶官又采诗，谱翻奇调学来迟。  
新词半是龙标尉，舞向歌前合《柘枝。  
入宫犹自服胡麻，一尺红绡写法华。  
落尽苑花空是色，藕丝轻履踏春霞。  

【金山】  
灶宅龙宫紫气骄，壮游南北倚青霄。  
蜀江万里来春水，吴屿千寻带暮潮。  
夹岸帆樯扬子渡，隔天云树广陵桥。  
临流无限风尘思，浊酒淋漓剑影摇。  

【渡江望金焦忆往岁与商任叔陆伯玉游兹来陆归商死矣感而有述】  
忽破风尘梦，凄然感旧游。  
山川来往处，生死别离愁。  
沙雁青斜照，江豚黑上游。  
乾坤汝南北，无限此生浮。  

【贞父渔大鱼未得得一獐烹之戏为短歌】  
陈家小獐鹿无角，细草长林春濯濯。  
鱼乎未来汝登俎，头颅作羹蹄作脯。  
儿童休笑余不仁，仙家日日烹麒麟。  
渔人猎人何贤否，浮生生死不自有。  
吁嗟乎大鱼，扬鬐獐授首。  

【过陈济之精舍看写山水图忽听糟床酒声便敲青螺佐饮成醉】  
山家压酒声涓涓，有如细雨鸣春泉。  
入门听此发酣兴，何须响落宫商弦。  
玉缸新碧洗盏试，青螺击破江头鲜。  
山人酒酣不自奈，胸中丘壑飞生缣。  
近来山水沈周好，人物颇称吴小仙。  
二生老死汝少年，古道肯取时人怜。  
眼前木石渠固小，天下岂少名山川。  
糟床有酒酬知己，画成换米换秫米。  

【述归】  
离家四五载，骨肉多猜疑。  
生还不自分，忽如梦与迷。  
小儿不识父，大儿惊我归。  
妻子怨离别，笑言仍嗟咨。  
此别未为久，何得生酸悲。  
明朝事行役，为余备晨炊。  

【上巳日吴野人烹蟹及吴化父兄弟宴集】  
前溪雨足溪水新，夜涨桃花三尺春。  
三月三日日初丽，浮玉流觞骄醉人。  
偶过杨柳桥西宅，鱼罾蟹簖当门立。  
船头活蟹紫堪击，重欲满斤阔逾尺。  
主人藏蟹真得宜，急流之下青笼垂。  
日饲稻子数百穗，枫落直过桃花时。  
蜀椒吴盐落碪细，宝刀香腻春葱丝。  
雄者白肪白于玉，圆脐剖出黄金脂。  
主人有蟹不卖钱，但逢嘉客留斟酌。  
持螯岂慕尚方珍，长对杜康呼郭索。  

【金山江天阁漫兴（三首）】  
扬子桥横落日明，瓜洲天白晚潮生。  
海云忽到金山寺，江气遥吞铁瓮城。  
鸟外渔歌断水烟，隔江唤过打鱼船。  
鲥鱼出网鲜犹活，笑掷船头三百钱。  
夭堑悠悠尔奈何，大江南北自沧波。  
壮怀莫遣神龙笑，千古斜阳钓艇多。  

【箜篌引】  
公无渡河，河不公惜。  
黄河犹可，奈此河伯。  

【少年行】  
千金宝剑万金装，笑掷胡姬绿酒床。  
醉跃紫骝呼侠客，东风吹入斗鸡场。  

【鸣玉园杂景二首】  
山童报新水，没到樱桃树。  
双飞跋扈鱼，冲散落花去。  
（鱼扈。）  
鸲鹆洗清泉，细眼开春晓。  
金鱼吹墨花，黑却浮萍草。  
（砚洗。）  

【答陈济之雪中见寄】  
暮雪摇空江，美人隔烟水。  
门外寄书人，芦花裹双鲤。  

【丁卯元日有感却寄范伯桢】  
仙班无乃侍臣哀，龙去攀髯竟莫回。  
谁复草书封泰岳，可堪遗诏惜轮台。  
百年忽有河山变，万国重瞻日月开。  
春到定逢新礼乐，周南怜汝滞蒿莱。  

【江谣】  
政有何苦，视虎为甚。妇人之言，孔子轻信。  
代王即天位，半赐今年租。  
县官勤岁课，杀人如斩荼。  
谓虎有牙，不破我家。谓虎有毒，不食我谷。  
麒麟凤凰，颂天济济。  
愿我皇帝陛下寿万纪，小人虽生亦蝼蚁。  

【雨中与范伯桢登常照寺饮其弟仲昭书舍】  
山雨飞花访谢连，新诗细草佛灯前。  
前身记是维摩诘，手把醍醐坐白莲。  

【荆溪游樱桃园】  
珠林光万点，红乱野园芳。  
艳夺桃花彩，甘骄荔子浆。  
女翻双腕白，莺溜一衣黄。  
问是谁家胜，江东顾辟疆。  

【石湖小天台同陆生施生兄弟】  
石桥流水碧生凉，潭树垂阴百尺长。  
一片晚霞生谷口，羽衣如在赤城梁。  

【济之怪余久归赋杂言解嘲（二首）】  
白勣含闺怨，吴蚕五月空。  
但知桑叶绿，不识茜花红。  
梁鸿无好兴，归及采桑时。  
愧汝张京兆，朝朝画翠眉。  

【金陵览古】  
南北乾坤壮此行，西风走马石头城。  
三吴往事秋涛急，六代新愁暮雨生。  
龙虎只今余王气，江山千里护神京。  
请看丰镐艰难地，回首园陵无限情。  

【游观音岩燕子矶因感梁王达磨故事】  
观音高阁迥岩扉，客酒凭陵燕子矶。  
山带石城孤寺立，潮平江国乱帆飞。  
故宫木叶空金碗，荒渡芦花失宝衣。  
我亦乘风欲西逝，少林秋老白云归。  

【仲昭约明岁游天台雁荡先以逍遥衣见赠作张公善权二洞歌酬之】  
范生有约登翠微，天台雁荡余当归。  
山中鹤翎堕仙氅，秋风赠我逍遥衣。  
衣作逍遥游，歌酬缥缈句。  
江帆昨泛东西九，洞府微茫在烟树。  
张公乘驴出溟渤，青山迸作神仙宅。  
幽径杳相迷，颠崖险如瑽。  
七日混沌开，千年人世隔。  
一窍深悬窈窕天，万奇乱斗玲珑石。  
药田丹灶苔花深，石床冷卧闲云白。  
西峰玉女欢相招，采芝濯足春潭碧。  
人生有足何轻弃，要与乾坤觅灵异。  
放歌醉踏荆溪船，乘兴还游善卷寺。  
涧飞白雾蛟龙巢，柱烧玄火雷霆字。  
探地窟，凌穹苍。徘徊两洞，百骸颠狂。  
秀乳结丹碧，宝玉扬辉光。  
下有千丈嵯峨之绝壑，鸣泉百道争赴兮，忽如汉兵十万走赵壁。  
上有瞰空倚天之陡岩，谽谺而阴森兮，恍如层宫复道秦阿房。  
老蝠为仙石为燕，山灵玉手褰衣裳。  
野人衣袂烟霞结，胜游瑰玮凭谁泄。  
苕川小范同我袍，白缣裁寄湖州雪。  
幽盟更订琅玕竹，得吴望越心难足。  
刘郎梦落赤城梁，谢生诗映龙湫瀑。  
草鞋布袜枯木瓢，身骑凤凰吹紫箫。  
武林二月桃花雨，月明夜渡钱塘潮。  

【董节妇】  
董节妇，姓袁氏，江西吉安之永丰人也。年二十而夫死，以姑在，不从死，许身以节，事其姑良孝。正德中，闽寇寇永丰，妇及姑被执，妇固万死不可辱矣，又持其姑哀泣请死，求贼生之。会夫之兄董凤求贼生其母，亦哀泣请死。贼义之，皆得生去。同执者金生亲见之云。余友人胡涍为县永丰，胡则胡节妇子也。故诵节妇事甚详。节妇有遗腹子，已殇。殇子名行仁，节妇孙矣。妇今年八十有六，行仁走千里来吴会，乞赠言为大母寿。吾知寿非大母心也，赋《董节妇。然胡永丰又曰：“有刘某妻罗氏者，骂贼投井而死。”盖同时矣。  
闽酋昔寇永丰县，董家袁妇遭兵乱。  
不惟全节全其姑，万刃交前颜不变。  
夫之母，宁独死。夫之兄，又请死。  
岂曰妇人惭，孝子悲，辞鬼神，慑烈气，金石开。  
妇求生姑子生母，一时争死天所哀。  
至情感贼贼敛手，谁其见之金秀才。  
董节妇，节孝两难及。  
二十守寡逾八十，寒江冻雪孤筠立。  
有孙千里来乞文，告余往事青袍湿。  
骂贼投井死亦奇，当时更有刘家妻。  

【雨中看垂丝海棠】  
江花低拂座，窈窕雨中枝。  
湿翠笼芳树，娇红袅碧丝。  
骊山清袚处，越水浣纱时。  
可奈风前态，迷春映酒卮。  

【自钱塘由富春桐江抵七里滩同范仲昭】  
鸣榔晓发钱塘江，波开绿酒浮春缸。  
江风吹帆三百里，青山片片随船窗。  
山头挂天根插水，两岸阴森那可已。  
游郎如坐彩云来，人家尽住瑶屏里。  
三江烟树嗟空阔，谁道龙中更奇绝。  
陡岩岚翠寒扑肌，拂手藤花洒香雪。  
荆扉女儿扬茜裙，映柳窥人半明灭。  
山村酒价不用钱，笑减青粳沽竹叶。  
风波相遇皆行迈，死生肯付乾坤外。  
采芝昨上桐君庐，占星又宿严陵濑。  

【吴江舟中赋得秋怀（四首）】  
千古残碑见渚沙，阖闾山碧带枯槎。  
锦城烟雨迷王国，江市笙歌半酒家。  
墓冷要离宁有剑，馆空西子尚余花。  
壮怀回首吴歈发，胥水天寒散暮鸦。  
龙关波浪接天浮，忆昨江帆过石头。  
上国云霞高庙晚，乱山松柏孝陵秋。  
几朝大政从新主，百战奇功失故侯。  
试向镐京探往事，乾坤何得动闲愁。  
礼乐重开气象新，可堪词客转思莼。  
先王信有神明策，此日能无老大臣。  
水溢河渠劳饷馈，兵荒陇亩泣烟尘。  
安危早慰苍生望，万顷芦花卧钓纶。  
受降城下橐驼群，幕府屯田杳不闻。  
三辅干戈消白骨，九秋烽火暗黄云。  
边疆竟尔堪忧国，往昔何人议战勋。  
休道朔方元保障，健儿犹哭李将军。  

【席上陈稚登抱幼弟桂郎向余看月】  
陈郎谐父执，往往诵余诗。  
抱弟灯前舞，调人学语时。  
笑看明月桂，知是宁馨儿。  
若有羊家练，淋漓醉墨遗。  

【赠别益嗟】  
往时慕游侠，尚友追昔贤。  
乃兹颇超逸，举世同所天。  
况我肝胆交，惜别能无怜。  
余归向吴会，君行入幽燕。  
烹莼脍鲈鱼，白马西翩翩。  
挥手各有期，江水闻此言。  

【席上戏赠益卿幼子虎儿】  
怪是虎头痴，生儿复虎儿。  
三年声壮伟，二尺骨权奇。  
见客能觞酒，搴余问草诗。  
风尘来燕颔，尔辈已堪疑。  

【铁笛歌（有序）】  
（陈生楫家本武昌，始祖以开国功官海上。祖有铁笛，名铁龙，失之且二百年矣。有客自海上持来，生解裘赎之，制古声冽，因沽酒弄《梅花调，余歌焉。）  
武昌老笛名铁龙，洪武之间来浙东。  
江湖万里忽相失，当时哭死陈家翁。  
流落人间二百秋，苍龙化去青天愁。  
子孙累世觅宗器，汉家宝剑周天球。  
或言槜李豪家得，夜夜龙光射南极。  
十年空费陈生心，购问惭无万金直。  
一朝海客持相换，生脱貂裘妇钗钏。  
合浦重归明月珠，精魂似识先人面。  
太古琅玕轻欲折，孔窍参差头尾裂。  
丹砂错落水银花，苔痕蚀尽并州铁。  
薄如藤纸枯如木，灯前三弄秋声蹙。  
万点梅花潇席寒，夜半空山扣哀玉。  
羌儿虎踞鸣塞鸿，怪蛟人立吹烟竹。  
忆昔汝祖浮洞庭，潇湘片月开黄陵。  
纯阳真人坐黄鹤，汉江绿酒倾瑶瓶。  
飘然将笛下东海，铁龙声断江风腥。  
汝今与笛竟何适，楚水吴山愁客星。  
汝祖从战鄱阳濆，佩刀曾佐高皇勋。  
叹汝飘零把孤笛，丹青竟作曹将军。  
半生我亦怀青蘋，袖来不用生龙鳞。  
不如黄鹤楼前换酒听吹笛，与君醉杀湘江春。  

【风雨泛太湖宿松陵长桥漫兴】  
群飞鸥鹭逐筜祇，予亦扬帆赴杳冥。  
洒鬓湖风寒气白，打船春雨浪花青。  
水边万树来江县，云里双峰出洞庭。  
七十二桥灯火乱，野烟沽酒宿渔汀。  

【晓过八坼】  
残星点点照船明，敲石寒炉曙火生。  
推枕坐看江市过，梦中听得卖鱼声。  

【宿丝溪】  
莺啼花落过江南，溪上人家尽浴蚕。  
无奈罗敷春欲老，隔桑红袖把青篮。  

【同谢水部陈山人游虎丘王进士赠华荡酒与高家惠泉伯仲也】  
鹅肫荡口好荼綍，朗秀娇人醉玉姿。  
却似鉴湖秋月白，纱浣石上见西施。  

【王元美分守浙西书来谓乌程酒浊如泾水黑若油也戏为解嘲】  
试问乌程第一篘，醉仙翻作酒家羞。  
三千年上探星海，未必黄河是浊流。  

【竹枝词十二首】  
月出江头半掩门，待郎不至又黄昏。  
夜深忽听巴渝曲，起剔残灯酒尚温。  
白帝城高秋月明，黄牛滩急暮潮生。  
送君万水千山去，独自听猿到五更。  
一从荡子客长干，怕说风波五百滩。  
忽接家书心暗喜，更于封外写平安。  
阴阴桃李晚妆迟，万里桥头叫子规。  
拜月归来人语静，金钗失在竹廊西。  
青桑老尽茜花开，新妇看蚕婆不来。  
织得西川宫样锦，机头先与小姑裁。  
杨柳青青酒店门，阿郎吹火妾开樽。  
千金卖得文章去，不记当时犊鼻裈。  
兰桡小小叶为船，荡漾红妆下锦川。  
泪落清波君不见，秋风吹老并头莲。  
生年十五棹能开，那怕瞿唐滟滪堆。  
郎今晒网桃花渡，奴把鲜鱼换酒来。  
点点流萤送落花，春风寂寞断琵琶。  
人来寄与菖蒲叶，说是成都造纸家。  
白盐生井火生畬，女子行商男作家。  
撞布红衫来换米，满头都插杜鹃花。  
绿酒娟娟白玉瓶，酴絪花发语猩猩。  
《竹枝歌断人无那，十二峰头暮雨青。  
避人低语卜金钱，侵晓焚香拜佛前。  
见说嘉陵江水恶，莫教风浪打郎船。  

【侠游行】  
手搏仇心血满杯，胡姬送酒菊花开。  
朔风吹过飞龙马，弟在蓝田射虎来。  

【西湖歌】  
苏小坟西是妾家，门前都种白莲花。  
郎来好认当垆处，石上瑶琴覆落霞。  

【烂溪采珠歌】  
（隆庆戊辰夏秋时，江南大旱，又毒热，人多热死，则吾乡烂溪蚌产珠焉。有径寸夜光者，有五色圆走盘者。农渔杂采，日数十百人，卖可累千金。为作是歌）  
吴江之东双烂溪，日南合浦不足奇。  
采来溪蚌大于斗，明珠历历开光辉。  
炯如银河堕片月，群星错落流璇玑。  
绿珠含笑胡僧叹，走盘五色西摩尼。  
遂令长溪作宝市，竞抛禾黍穿沙泥。  
老渔泅波似野獭，儿童出没犹鸬鹚。  
岂无一人二人死，藏珠剖腹心相宜。  
粒珠可换米百斛，朝耕夕耨良苦为。  
是岁山西天雨黍，陇西地震山崩移。  
江南大旱珠岂无，金多谷少宁充饥。  
愚民易愚哲人惧，笑倚斜阳坐溪树。  
莫得良农半化渔，明年蚬蛤皆堪虑。  

【二范携酒过集周野人桂花下看陈生作画】  
画得苕溪歌小山，青青丛桂洒松关。  
春来有酒还招隐，万片桃花水一湾。  

【扬州歌四首】  
二十四桥边，当垆谁可怜。  
妆成窥容坐，不奈数青钱。  
东家女十三，西家女十五。  
夜半搴娘啼，嫁与并州估。  
罗衣束素云，绣履裹纤玉。  
低回不自前，含娇灭华烛。  
大银万箱，广场盐万廪。  
峨峨虬髯商，日簇红儿饮。  

【晚渡西湖】  
西湖宜晚渡，趁得采莲船。  
越女娇吴客，搴衣再索钱。  

【月夜宿西湖大佛头寺】  
秋湖皎皎月泠泠，听罢渔歌酒欲醒。  
试问秦皇放船处，白云深锁佛头青。  

【清明日游新城观音祠】  
一百六日春正浓，江村片水桃花通。  
兰桡双飞柳底灭，船头细草摇轻红。  
女郎祠前美人集，骄春粉黛花神泣。  
小姑倚嫂姊将妹，佛香惹袖朝云湿。  
竞舍金钗铸善财，笑打流莺映花立。  
等闲倾尽吴儿国，玉骢仿佛酒无色。  
百年日日宜清明，昨日无端送寒食。  
眼前色界非非天，烟花梦断空遗钿。  
青原寡妇哭何事，日暮东风吹纸钱。  

【赋得武夷君送陆无从游闽中】  
武夷之君家青山，采芝长啸烟霞间。  
当时共赴幔亭宴，琪花惹袖秋斑斑。  
三月东风又送汝，青青杨柳西湖雨。  
人生此别不易逢，千里寻仙作孤旅。  
一尊洒碧钱塘江，片帆扫白严陵渚。  
三十六峰如见君，应问王生醉何许。  
洞天石扇多异书，字法定与人间殊。  
明年迟余九曲水，谈玄酌酒焚枯鱼。  

【新凉】  
新凉树杪来，风色动衔杯。  
檐晚蜓蜻挂，篱晴蛱蝶回。  
一溪秋水到，满屋豆花开。  
无限江南意，吴歌醉懒裁。  

【雨后杂兴三首】  
秋雨欲浮村，青螺上床脚。  
日出过东邻，船头系篱落。  
野水平溪桥，波翻蓼花乱。  
斫竹编青篮，门前开蟹簖。  
溪娃逐晚凉，双双戏檐底。  
笑入豆花棚，烧灯寻络纬。  

【送吴子化北游因简童子鸣山人胡原荆御史】  
广陵潮头磨宝刀，落日正悬杨子桥。  
椎牛置酒赛河伯，白虹当座开青霄。  
一杯万里行色骄，虎头将军髯紫毛。  
弹铗金精啸生火，酣歌忽指欃枪高。  
书生能笔又能箭，谁堪巧饰人前面。  
阴山六月马走冰，侠气淋漓心一片。  
玉鞍斜挂单于头，血花乱洒青袍茜。  
行行尽弃雕虫艺，骏骨还应向燕冀。  
壮君慷慨十三篇，老我沈冥五千字。  
声诗字学俱微茫，男儿白手为侯王。  
君不见郭汾阳，生平著书曾几行。  
笑谈将相动自得，道与古圣参徜徉。  
北征倘见胡御史，传声勿事词人章。  
言官岂无经国疏，骅骝伯乐方康庄。  
天子垂衣御春殿，相公努力当乾纲。  
此时定容直臣口，愿思大体无猖狂。  
呼韩稽颡亦难恃，烽烟或报胡尘黄。  
匡衡刘向总忧国，可宜魏绛宜陈汤。  
相逢燕市醉怀合，若论边塞先庙廊。  
燕山青青易水绿，有人更唱萧萧曲。  
苍颜怪颔卖文者，便是当年高击筑。  
黄金台下胡姬家，垆头旧典王生服。  
我亦尝嗤广武军，竖子英雄犹在目。  
诸君此去功名成，问余多恐黄粱熟。  

【侠香亭是要离专诸梁鸿葬处为周公瑕赋】  
阖闾城头垂白云，周家亭子当斜曛。  
后有专诸墓，前有要离坟。  
梁鸿客冢落其畔，断碑荒草愁氤氲。  
雄心不朽地自烂，侠骨生香天欲焚。  
洒酒浇青天，烧纸问白骨。  
名呼千年鬼，应声如咄咄。  
往事忽在前，怒立头上发。  
江风飞剑鱼喷刀，王僚庆忌如吹毛。  
谁言南人太孺子，吴门气夺秦关高。  
出关先生五噫去，舂米却慕延陵豪。  
主人知客亦已晚，死同剑侠埋蓬蒿。  
今日亭长生相逢，击鲜置酒非伯通。  
当年三子我谁是，著书学剑皆成空。  
壁鱼浪蚀五车字，纯钩血死秋芙蓉。  
行将变名姓，吴市酣冥冥。  
君无擅声价，日写《黄庭经。  
不如铲却退笔冢，酒花春满荼綍青。  
君不见尊前侠香吹不了，太玄寂寞成都亭。  

【月夜晋陵酒家】  
晋陵明月酒家胡，百斛荼綍不论沽。  
可道江南春色早，美人十四已当垆。  

【荆溪杂曲四首】  
东西二九夹孤城，一点人烟双镜青。  
试觅长桥斩蛟处，草花生磷晚风腥。  
女墙开遍白蔷薇，萝叶藤花鸟乱飞。  
耐可铜官复离墨，满城山色照人衣。  
卖残竹菌笋还来，收罢兰花蕙又开。  
但使山田饶秫米，何妨虎迹遍莓苔。  
郎为茶客走江淮，虎窟留侬卖野柴。  
怪底客多茶去少，红衫典却又银钗。  

【冰出吴江】  
腊去三朝雪，春来十日冰。  
棹鸣寒玉破，舟白浪花凝。  
客梦天无际，人烟树几层。  
吴江沙月暝，雁影落渔灯。  

【有调】  
相思回梦入青扉，隔夜红绡月色微。  
巫峡行云含雨出，章台折柳带春归。  
颦开镜里新沾黛，笑拂床头旧舞衣。  
怪得莺莺憔悴死，鸳鸯花下又双飞。  

【君不见苕川席上戏赠晋陵朱说书】  
君不见苏秦无赖子，开口风涛吞万里。  
只为家无二顷田，播乱乾坤斗群蚁。  
张仪大笑世亦倾，妻子休愁舌未死。  
朱生有口亦不尘，千古旧事翻为新。  
掀唇击掌变态尽，能令人喜能令颦。  
刘项兴亡在顷刻，唤来野鬼皆生人。  
棚头傀儡影中戏，英雄一往谁复真。  
君不见罗生《水浒传，史才别逞文辉烂。  
草莽雄心不自成，指点罡星洒江汉。  
马迁丘明走笔端，神机颠倒庄周幻。  
滑稽玩世天所嗔，语落芦花秋梦断。  
太史弄奇《左传浮，达人往往疑《春秋。  
土中髑髅难自辨，霜寒草白虫啾啾。  
男儿有眼不如瞽，无端信书被书苦，秦火微茫隔荒楚。  
稗官国史争颉颃，回首黄粱犹在釜。  
尧囚舜篡然不然，齐东野人历历数。  
玉帝阎罗老无力，白日人间纵妖蛊。  
抚剑四顾余不平，且把葡萄听《水浒。  

【王元方见寄家绣达磨作】  
王家闺绣通仙灵，飞针走线惊丹青。  
渡江达磨更奇绝，五文细洒朱衣明。  
芦花一枝带烟色，拳胡蹙蹙悬双睛。  
睛光荧荧衣欲举，左看右看皆如生。  
草堂忽堕彩云片，秋空突降西天僧。  
飘足江心破江水，回首双峰夹骡尾。  
生平好佛失真佛，咄哉梁王真饿鬼。  
佛家变化不可测，一丝半缕皆灵宅。  
陡觉神游葱岭天，依然影落嵩山壁。  

【黑雪行苦旱遣闷】  
去冬地动雪五尺，中有黑花洒如墨。  
春来阴霾昼为夕，雪霰淋漓雷电逼。  
识者已知今日灾，连年苦水旱复来。  
农时竟月无滴雨，愁穷四海愁三台。  
量田督课造苛法，等闲沥尽苍生血。  
祸根虽断冤未开，毒沴烧空山斗裂。  
骖乘犹然能赤族，郿坞金珠散空谷。  
折槛诸君归且官，伤哉不起刘安福。  
死多枉杀生不生，愿调和气回升平。  
眼前得失倏已见，当权可不怜勋名。  
千秋事挂闾阎评。  
短歌击天鼓，天泽何时普。  
桔槔响千村，青苗落焦釜。  
人言旱荒悲，还胜水荒苦。  
水荒犹有草可食，水荒犹有鱼堪罟。  
十家九家空若焚，筋骨脂膏填赤土。  
欲质无衣债无主，富儿有米不能贾。  
此其何时急旧逋，酷逾亢阳猛于虎。  
抛却火浣衫，为把龙须麈。  
凭谁吐丝纶，凭谁作霖雨。  
安得甘霖蠲诏相并来，尽使枯氓醉天府。  
醉天府，歌且舞。吁嗟嗟，谁父母。  

【看梅后从太湖出吴江归烂溪一路桃花盛开口占纪兴】  
千岩古树几浮槎，数尽寒英起暮霞。  
百曲清溪归亦好，五湖春水遍桃春。  

【上巳日将入西湖看桃花道遇风雨返舟溪上时左虞亦阻洞庭梨花之兴却简】  
雨丝吹绿涨湖天，狼籍花期逗酒船。  
莫笑桃源春水断，梨花也失洞庭烟。  

【范伯桢仲昭兄弟失西湖桃花之约口占寄恼】  
才看蕊绽又花开，转眼飞英堕酒杯。  
苕水菁山亦无赖，东风不送故人来。  

【月夜下桐江闻孤雁】  
烟月满江渔火寒，一声孤雁下芦滩。  
隔天总有家书到，水碧山青不耐看。  

【巴西估悼同行刘客】  
巴西估，嗟何苦。  
大妻生大儿，随娘住陇西。  
小儿随小娘，巴西爷自将。  
八月卖茯苓，携儿下金陵。  
痁痢六月归，埋骨芜湖汀。  
爷年六十九，儿年十三四。  
不知异母兄，肯念同爷弟。  
买棺不必贵，买贵伤儿财。  
费少用或多，剪纸烧钱灰。  
魂灵报汝母，先归滟滪堆。  
儿归来，儿归来。  

【风雨过鄱阳湖口望大孤庐山】  
乱山为县锁长江，江口湖开万顷苍。  
湖上孤峰镜中黛，楚风吹雨一船凉。  

【石鼓歌】  
呜呼！仓颉莽千古，即生史籀亦尘土。  
太学之东孔庙门，何得乾坤留石鼓。  
奇珍岁久魂离魄，古文断落增艰涩。  
野禽剥藓枯皮苍，山虫蚀土朽骨白。  
日照犹看星斗移，雨来恐有龙蛇出。  
当年此鼓流陈仓，骆驼欲载周文章。  
贵如郜鼎宜在庙，祭酒却谓韩生狂。  
后遭郑馀稍显异，宋家始能归大梁。  
黄金填字石所丑，靖康离乱鼓北走。  
埋没胡尘二百年，或落农家舂作臼。  
文皇有意置成均，敕使鬼神永诃守。  
我曾扪读慨夙怀，长揖宣尼洒杯酒。  
周宣昔狩岐阳时，籀文烂漫天王辞。  
石鼓隐见不可测，佛龛遗字争传奇。  
大篆分流及蔡氏，作者日下江河毕。  
峄山火迸秦王石，世间墨本空枣梨。  
钟王亦似涉靡丽，忽瞻石鼓兴惭悲。  
时乎通变圣不免，工正我吾皆其微。  
但愿君王重吉甫，朝廷再树中兴碑。  

【震泽普济寺观古桧歌】  
沙门老树惊奇崛，四百年来青未歇。  
气交古佛通精灵，命落残碑题岁月。  
皮为黛石根为铁，琥珀为脂玉为节。  
曲柯倒纽上下错，尖梢反掬东西掣。  
扶疏入画画不成，苔痕腻锁雷神结。  
雨余细叶浮烟出，新枝旧枝宛相龁。  
飞天仙女生绿毛，堕地骊龙蜕苍骨。  
西方双树何时分，婆娑独立南江澒。  
寒色虚摇五湖月，清阴薄洒诸天云。  
忽漫星槎过笠泽，酣歌树底流光碧。  
秦亡争笑大夫松，蜀破空怜丞相柏。  
信是僧家佛日长，贝叶昙花幻今昔。  
昔者火烧阙里桧，仲尼寂寞斯文坠。  
今来风击虞山枝，言游惨澹文章废。  
儒林乔木奈如许，野寺孤根聊酹汝。  

【采石矶吊太白】  
插江采石三千尺，何处苍苔酣李白。  
乘风夜上金陵船，宫锦袍明浪花赤。  
天子将袍覆酒仙，沈香亭下百花前。  
幸臣脱靴紫貂耻，贵妃捧砚青娥怜。  
词成投笔六宫羡，教坊回首新声传。  
一斗百篇犹未半，零落风骚走江汉。  
夜郎逐客浔阳囚，一片青山魂烂漫。  
山头问月呼苍旻，笑傲万古空无人。  
古人既往君亦去，杯中旧月年年新。  
古今一明月，大化同精灵。  
人间传羽蜕，天上县才名。  
椒奖酹君还自倾，钓矶采采如飞鲸。  
安知太白不在此，江东忽见长庚星。  

【汨罗潭吊屈原】  
楚山迸断楚水寒，灵均死作青琅玕。  
酒星西堕吊冤魄，白云乱点秋江兰。  
兰花娇掇湘夫人，竹枝细奏云中君。  
吴钩拂潭潭喷雪，碧空孤雁流斜曛。  
衡岳为几，洞庭为杯。羞鵩酿酒，三酹楚材。  
霞开薜荔梦欲落，月出芙蓉魂忽来。  
鸾车翠旌飒如雨，星冠玉衣姣犹女。  
女媭扬灵宋玉啸，惨澹《离骚映江渚。  
含悲投我辛夷簪，北斗回杓振南吕。  
苍梧冥冥帝何许，鬼火青青髑髅语。  
上官子兰生不人，荆王客死飘游尘。  
孤臣荒冢是鱼腹，明珠怒发骊龙鳞。  
逆鳞难批光易晕，七窍之心翻自殉。  
魍魉狐狸何代无，万古苍天不堪问。  
自君骚破潇湘天，词人，蠹鱼萤火浮残编。  
功名千态空言久，二仪七曜更相寿。  
狱中易亦穷愁书，六经晚激东归叟。  
扬雄赋反骚，徐卿复反反。  
是非靡定端，尽付葡萄盏。  
君也独醒吾独醉，远游且学神仙蜕。  
醉来一曲《沧浪歌，天公其奈渔郎何。  

【东海游仙歌简王学士元驭王中丞元美】  
昙阳仙子王家姑，幼从节烈参虚无。  
七年服气绝烟火，玉楼明月寒冰壶。  
精光射天天欲坼，列宿群真自相迫。  
凭虚密谛五千言，语落天香翠绡隔。  
座上非时荔子红，空中当昼霓裳白。  
一朝丹就扶桑晓，海东家近蓬莱岛。  
左持星剑右挥麈，芙蓉之冠簪七宝。  
灵蛇故绕飞升台，仿佛茅龙与青鸟。  
歌成混沌谢蜉蝣，吹断琅璈人世小。  
丹霞一缕通紫京，瑶华双颊桃花明。  
九月九日金母宴，西池使者迎飞琼。  
手辞万众洒然去，青莲拥蜕秋蝉轻。  
是时余坐苍龙岭，独鹤横空见仙影。  
黄菊杯摇赤羽幢，知是天台籍新逞。  
玉堂学士本仙吏，怪得金闺出灵异。  
女且开班玉帝宫，眼底英雄齐夺气。  
仙机缥渺人不闻，秘诀乃授琅琊君。  
文章信有神仙骨，漆园傲吏才如云。  
许碏谪地为酒狂，狂余落魄希蒙庄。  
采真方寸成丘壑，五岳真形醉里藏。  
自从子晋缑山后，往往仙人喜姓王。  
缥缈仙机何不有，笑倩琅琊问南斗。  
方平昨得麻姑书，五百年来别未久。  
它时相见昆仑巅，沧海桑田几重九。  
希夷先生只好睡，东方小儿善盗酒。  

【胡马来】  
胡马来，我马回，胡马何骄我马颓。  
我弓不及弦，我衣不皇甲。  
白梃足挞汝，何用兵与铩。  
不战屈人理或有，血光夜照居庸口。  
朝廷旰食天子忧，漫谓将军屯细柳。  
不愿交河冰，胡马不得行。  
但愿阴山雪，胡马不得越。  
沧浪之天宁可知，胡歌满地胡儿归。  
得胡一首金五十，得胡十首官三秩。  
民间哗言功未真，死者既死谁为惜。  
封侯在命不在勋，卫青李广皆徒云。  
君不见尹吉甫、仲山甫，尔外门，我内户。  
魏相任何人，而师而田不足武。  
胡马来，勿复啼，沙黄草白江日西。  
附见  
☆顾戎政养谦（一首）  

【辽阳行寄王子幻】  
八月辽阳北风烈，万树秋涛卷黄叶。  
青天净洗浮云空，朔漠一扫胡尘灭。  
几回回首江南游，题诗却忆三年别。  
三年别君音信稀，故人念余余更切。  
吴江双鲤到来频，辽东孤鹤南飞绝。  
客路年年杨柳枝，笛声处处关山月。  
关山月明长相思，杨柳枝青不堪折。  
神通已会千古心，对面徒多一腔血。  
此意昔年曾告君，世上交情岂堪说。  
丈夫须为汗漫游，怪尔区区守吴越。  
渤海银鱼一尺鲜，闾山白雪千寻结。  
貔貅转战阵云黄，麋鹿成群猎火热。  
厨中况多薏苡尊，浮来色映莲花铁。  
献技胡儿弓力强，侑觞胡妇笳声咽。  
思君共饮梦悠悠，安得君生两飞翼。  
沈记室明臣一百三十二首  

【前溪曲五首】  
林塘何处好，独有前溪路。  
笑语隔花闻，歌声连水度。  
歌舞向前溪，前溪明月里。  
莫道春夜长，春光似流水。  
春水前溪长，春云绿树齐。  
门前车马散，正及曙乌啼。  
前溪浣纱去，花落污春泥。  
骑马侬边过，见郎头自低。  
汲水向前溪，空瓶侬自提。  
郎家溪上住，只是隔东西。  

【子夜四时歌】  
东风吹月出，照见妾家楼。  
荡子从戎去，边霜尚满头。  
河汉青天转，空房丹鸟飞。  
汗从郎背拭，香时隔年衣。  
桂影团团月，芙蓉叶叶霜。  
捣衣过夜半，几日废流黄。  
冻折银瓶水，尘枯宝瑟弦。  
非关妾无梦，妾夜几曾眠。  

【杨白花】  
漫天无奈白杨花，何处飞来入帝家。  
清夜踏歌愁似海，月明宫树但栖鸦。  

【闺怨】  
镜中容貌本如花，内里分明敢自夸。  
一夜为春憔悴尽，莫令终日废铅华。  

【春怨】  
独抱琵琶西向秦，谁怜妾是断肠人。  
东风吹绿新杨柳，嫁得萧郎已过春。  

【宫词二首】  
晚凉风度玉池香，看尽归鸦入建章。  
妾貌不如莲样好，莫将明镜比寒塘。  
绿满南园桑叶肥，风光欲尽柳花飞。  
妾生不及吴蚕死，留得春丝上衮衣。  

【闺思】  
花满汀洲燕子飞，绿杨微雨画楼西。  
殷勤寄语伤春鸟，莫近郎君行处啼。  

【游女曲】  
逸态娇姿袭兰麝，宫前风柳腰肢借，翠盘流雪珠衣卸。珠衣卸，归曲房。怜夜短，惜春长。  

【采莲曲六首】  
生长江南惯采莲，棹歌声里斗婵娟。  
十三十四年相亚，覆额低眉各可怜。  
荷叶莲枝水面齐，采花归去夕阳低。  
绿芜一道分南北，犹有歌声绕大堤。  
少女明妆出采莲，双头并蒂独心怜。  
不知金钏何时堕，空手来归意惘然。  
白面红妆二八春，藏羞不肯过东邻。  
偶从绿水桥边去，谁道荷花妒杀人。  
月照波纹似鸭头，一船双桨荡中流。  
采莲不道罗裙湿，归晒雕栏夜不收。  
妾在江东郎在西，采香曾到若耶溪。  
同行女伴低头说，泪染新红白勣衣。  

【采莲童曲】  
小童玉不如，手攀荷叶嬉。  
鸳鸯惊起去，花下女儿知。  

【春闺曲】  
半晌开门举步迟，东风吹柳乱丝丝。  
年来难说宫中事，却道西施不画眉。  

【劝君杯】  
玳瑁钗头金凤低，浅黄衫子剪银泥。  
丽玉寒香方二八，倚市招郎两相{亶}。  
逢花采之须及新，莫待花残空怨春。  
人生有酒不肯醉，醒者何曾独千岁。  
劝君堂上且衔杯，春去一年才得回。  

【云阁薄边功三首】  
大将晓临戎，偏裨夜报功。  
自矜文字贵，不重虏尘空。  
坐筹纡庙略，立道是边机。  
但拜封候印，何曾着铁衣。  
虏汉不交兵，都言化理平。  
正逢丞相怒，不敢报军情。  

【少年游】  
少年裘马骋春游，直指金鞭过五侯。  
绿水桃花临广岸，画栏杨柳压青楼。  

【少年行】  
宝马骄嘶引少年，青丝穿地铁连钱。  
锦街十二春风起，吹得杨花满绣鞯。  

【夏夜曲】  
月白金铺水阁开，夜凉星汉在瑶台。  
佳人自度《前溪曲，声入荷花风里来。  

【凯歌】  
衔枚夜度五千兵，密领军符号令明。  
狭巷短兵相接处，杀人如草不闻声。  

【苏州曲】  
阖庐城外木兰舟，朝泛横塘暮虎丘。  
三万六千容易过，人生只合住苏州。  

【绿衣】  
绿衣公子莫惊猜，挟弹惊过戏马台。  
寄语东风休著力，琼花依旧不曾开。  

【前艳曲二首】  
翠被凭谁携鄂渚，巫山空自说行云。  
若将花比君颜色，花为东风减十分。  
灵和殿柳欲三眠，吹尽东风未著绵。  
张绪不来肠已断，小楼无赖夕阳前。  

【湘水巫云曲】  
湘江之水巫山云，朝暮相思那得分。  
渺渺高堂怨巫女，斑斑楚竹恨湘君。  
湘君巫女知何处，水中月色烟中树。  
只解春来幻作花，不解花飞没春路。  
阳台故道竟微茫，黄陵古庙久荒凉。  
鸳鸯锦水偏齐翼，鹦鹉芳洲空断肠。  
断肠复断肠，问君苦不苦？  
解珮江边忆楚妃，采莲渡口思交甫。  
草色如天染绿尘，杨花似雪扑青蘋。  
水为帝子眼中泪，云是襄王梦里人。  
梦里眼中俱不见，非烟非雾犹相眷。  
十二峰头画不成，三湘七泽俱流遍。  
采得蘋花不自由，更何人共木兰舟。  
曲终歌罢谁无泪，水远山长空独愁。  
天边属玉双双起，茜红裙色谁家女？  
欲言不言来不来，云不成云雨不雨。  
烟波尽日浩空津，明月当天似镜新。  
畴能良夜偏忘夜，若云逢春不怨春。  
怨春愁夜何时歇，岁岁春魂化啼渼。  
鹧鸪啼破九嶷天，王孙泣断苍梧月。  

【萧皋别业竹枝词十首】  
越江春水绿如罗，双女祠前发棹歌。  
大宅北郊横鲍守，野桥南渡接陈婆。  
青黄梅气暖凉天，红白花开正种田。  
燕子巢边泥带水，鹁鸪声里雨如烟。  
田小三郎唱得工，七姊妹花开欲红。  
林静三更鹧鸪月，溪腥一阵鸬鹚风。  
门前竹大笋成笆，江上潮来草没沙。  
村童探緌绿杨树，野艇捞鱼紫楝花。  
东村西村姑恶啼，家家麦熟黄云齐。  
春蚕作茧桑园绿，睡起日斜闻竹鸡。  
雨过高田水落沟，瓦桥鱼上柳梢头。  
梅子青酸盐似雪，樱桃红熟酒如油。  
呼雏逐妇总堪怜，时雨时晴各一天。  
厨割小鲜来海市，菜添新馔出江田。  
乌桕红红生稚叶，紫兰茁茁吐新苗。  
龙须绿折风前笋，凤尾青添雨后蕉。  
园中高树鸟分窠，门外小池钱贴荷。  
晓散乌鸦千点细，晚归白路一行多。  
麦叶蛏肥客可餐，楝花鲚熟子盈盘。  
家家芃磨声初发，四月江村有薄寒。  

【若耶词】  
嫣然越女胜荷花，荡漾轻舟过若耶。  
红藕牵丝风欲断，绿杨撩影日初斜。  

【采香谣】  
吴姬十五采红香，几阵风飘罗带长。  
莲子池头青簇簇，低飞只恐碍鸳鸯。  

【夏宫乐】  
卧起丹绡昼漏迟，传宣又作纳凉期。  
微风桂树千秋殿，明月荷花百子池。  

【曹氏姑】  
尊前相见重咨嗟，江上芙蓉几度花。  
记得春风吹绿鬓，小桃篱畔是君家。  

【西湖采莼曲二首】  
西湖莼菜胜东吴，三月春波绿满湖。  
新样越罗裁窄袖，着来人说似罗敷。  
十八郎君二八娘，采莼相见手生香。  
妾未嫁人郎未娶，倩谁和作两鸳鸯。  

【报恩人二首】  
泥书才报白头亲，又向黄沙作逐臣。  
身未拜官先上疏，如君真是报恩人。  
临风一读泪千行，底事封书大慨慷。  
海草茫茫边月白，不知何地赐投荒。  

【子夜歌三首】  
一曲春风《子夜歌，相望只是隔银河。  
梁间片月盈盈水，不照郎君照妾多。  
两曲红绫《子夜歌，鸳鸯梦醒较谁多。  
合欢不是裁缝狭，织女机头少一梭。  
三曲行云《子夜歌，不禁朝暮眼前多。  
双星合处偷看月，到得侬边没绛河。  

【游张公洞】  
昨日游善卷，已谓天下无山川。  
今游张公洞，千惊万怪疑为梦。  
嗟我壮心欲与山争雄，大肆笔力天无功。  
乃今欲著一语不可得，始知天地之胜唯有兹山钟。  
我昔探禹穴，又曾蹑武夷。  
武夷峻削禹穴古，那如此洞幽而奇。  
张道陵，奈尔何，何年到此骑青骡？  
我今呼尔问踪迹，尔去人间尔谁识。  
丹垆无火石床寒，唯有空山万拳石。  
万拳之石何累累，幻形变态将胡为？  
造物无以显灵异，故此剧戏令人疑。  
山灵欲甗甗不得，天公为之驱霹雳。  
一斧势破神鬼愁，遂令万古青霞坼。  
巨阙前开后通窦，暗中一线青天漏。  
离奇诡怪万状陈，宝藏龙宫与天斗。  
两崖欹仄愁攀援，侧身却走脚在肩。  
<奇欠>乱撑拄，把炬自照行难前。  
石色黝然堆古漆，腻滑十步九步失。  
乍惊堕落千仞坑，又诧飞腾九天窟。  
燎灭灯昏只尺迷，万转千盘无路出。  
丹砂夜照鬼灯红，自有乾坤无白日。  
划然一隙通天明，罗列万户排层城。  
顿足大叫舌不缩，是谁槌碎琼楼倾。  
长廊飞来驾巨壑，修檐掀突欹朱楹。  
横撑直竖互纠结，缠绵杂沓皆相成。  
玉柱堕地不到尺，瑶栋插天悬半壁。  
寂若闲门闭落花，闹如绮户迎仙客。  
险逼重关镇华夷，严同帅府森戈戟。  
石乳绿结千年苔，又如五色莲花开。  
佛手拏云不可摘，玉芽迸笋何人栽。  
蜂房簇拥参差向，短者五尺长者丈。  
低张白玉云母屏，高搴素锦芙蓉嶂。  
盘盂积水寒玉膏，掬之洗眼明秋毫。  
恨无金丹炼紫石，出门空叹朱颜凋。  
吁嗟乎！平生之性嗜登陟，兹游信足偿吾癖。  
一挂万漏不敢辞，聊著狂言作游籍。  
只恐五岳之高徒在青云中，猛然欲去无长风。  
不如坐石投壶唤玉女，把酒一醉酬张公。  

【送吕山人中父】  
与君同庚复同里，四十五年才识尔。  
相见翻怜在异乡，相亲顿觉如弟兄。  
君家脊忘急难，我家堂前紫荆死。  
一言一哭一声悲，君泪如珠我如水。  
即今别我去何方，自言只在乾坤里。  
乾坤茫茫海岳长，那得扶摇大鹏起。  
昔年尝走齐鲁间，紫霞高冠白云履。  
兔园上客比邹枚，长揖侯王傲天子。  
侠骨能令壮士香，高怀可使狂生耻。  
酒酣词赋欲凌云，墨客骚人尽披靡。  
歌声振落太山云，夜半登颠脱双屣。  
醉击秦王无字碑，长啸大呼呼曰你。  
你是秦人尔汝称，漫骂祖龙何有耳。  
君乎岂是浪游人，堕地何惭射弧矢。  
豪杰生身天地间，只合从天任驱使。  
乃今落魄不逢时，岂肯低眉窥指视。  
我今沽酒对君欢，莫谓无能报知己。  

【孙禹锡溪上双藤歌（溪在虞山之北，名曰藤溪）】  
溪上古藤如许大，不但一株且两个。  
苍皮万尺病蛟缠，白骨千寻老龙蜕。  
正值新春未作花，斜盘乱结蔓如瓜。  
牵黄袅绿蚓不解，走隙穿虚蛇入窠。  
圈环纽玦无不有，徽索缠绵纷左右。  
低从九地饮黄泉，高入五云吸天酒。  
根强五石瓮盘泥，枝联千手佛攀梯。  
雾蓊碧油幢盖密，风开翠幌洞门低。  
仙人宛矣乘风御，公子遥张青锦驻。  
花繁叶簇鳞鬛狞，风雨初来欲飞去。  
奇柯忽引上青天，彩绳牢绾堪秋千。  
夕阳静照百戏舞，紫丝步障流春烟。  
丹霜夜染枫林下，赤虬巧向秋空挂。  
我欲据此弹箜篌，人不敢窥山鬼怕。  
最爱水边连理树，夜深曾有仙姬遇。  
桃花不见武陵津，昔日相逢竟何处。  

【上滩行】  
新安新定江水连，三百六十滩在天。  
新都缥缈高若悬，上滩三老分青钱。  
雇值百丈牵紫烟，狼牙虎锯刀剑全。  
巨者利齿小亦拳，雪浪溅人雷迸船。  
篙师著篙篙欲千，一尺一步寸莫前。  
白日欲黑眼欲穿，啼猿断壁闻哀弦。  
谁家独住青嶂边，十月花开红可怜，  
一声鸡叫层云巅。  

【大树村刘氏少妇打虎行】  
润州城南山簇簇，四月麦黄桑柘绿。  
大树村头刘氏居，短墙幽院参差屋。  
晓炊未罢日始高，卒地猛虎来咆哮。  
老小出门尽惊走，犬亦吠虎声嗥嗥。  
虎闻犬声急转步，一口毙之如搏兔。  
欲从虎口夺狗还，老妪抱孙逢虎怒。  
刘家少妇夺老姑，气猛视虎如匹雏。  
手提钢叉刺虎目，虎血溅面红模糊。  
昨从大树村前走，少妇涤场犹髽首。  
弱体孱然花不如，徐家女子刘松妇。  

【虎丘看月行】  
中秋看月何处好，除却十洲与三岛。  
东南胜事说苏州，最好从来是虎丘。  
虎丘十里遥连郭，错落青山尽楼阁。  
千年霸气剑池寒，一片清光水晶薄。  
通国如狂歌舞来，木兰载酒笙镛作。  
男女杂坐生夜光，香风舄履吹交错。  
歌吹香风真可怜，三三五五各成筵。  
千人坐满千人坐，千顷云浮千顷烟。  
月华未冷罗衣湿，白露如珠白莲泣。  
《白皦歌终《子夜兴，《乌栖曲缓《乌啼急。  
姣童似玉紫英悲，艳女如花韩重思。  
千秋死魄还生气，一夜香魂枯骨知。  
香魂死魄知何处，明月在天人在地。  
天上人间一种情，桂花合结相思树。  
嫦娥亦是独眠人，牛女年年一问津。  
谁家少妇今宵里，捣尽寒砧秋复春？  

【何处】  
何处放船好，水深云欲低。  
流澌莎草上，落日布帆西。  
雨脚只在树，鸥飞不过溪。  
买鱼炊白饭，醉听岭猿啼。  

【越中】  
乐游何处好，最爱越中山。  
人坐午溪寂，鸟眠秋水闲。  
云横独树上，雨在数峰间。  
欲作苏门啸，苍茫不可攀。  

【偶题】  
何事西王母，东来谒圣君。  
仙灯悬凤髓，天马照龙文。  
甜雪赚州贡，雕钟<目弗>泽闻。  
一时行乐处，千古恨浮云。  

【抗首】  
抗首望西秦，朝廷急用人。  
玉关疏控扼，紫塞隔荆榛。  
痛昔《筹边赋，怜君侍从臣。  
谁为谢安石，谈笑净胡尘。  

【除夕从子箕仲自燕回有作】  
岁自今宵尽，人从万里归。  
凄凉存旧业，呜邑对春晖。  
雨似添残泪，风将浣故衣。  
相看吾与汝，悲喜数年违。  

【渡峡江】  
雨后趋官渡，春阴野望迷。  
江浑诸水聚，云杂乱山低。  
湿树莺犹困，风酸马自嘶。  
王孙行处草，无奈故萋萋。  

【张二吉父袁九龄秀才携酒至吴山馆】  
桂馆诸峰上，兰樽二妙来。  
大江开夕照，阴磴积秋苔。  
蝉响流风急，虫声隐月哀。  
所嗟人散后，乡梦只东回。  

【野泊】  
野泊投村店，人烟聚一沙。  
月摇江作练，霜落树生花。  
近海吴天尽，穿溪泖路斜。  
流年与流水，应自笑无家。  

【过巢湖】  
腊月湖波稳，乾坤自混茫。  
烟霜弥四泽，水气隐三光。  
尽日闻渔鼓，高云辨雁行。  
孤舟兼晚岁，去路总他乡。  

【过高邮作】  
淮海路茫茫，扁舟出大荒。  
孤城三面水，寒日五湖霜。  
波漫官堤白，烟浮野戍黄。  
片帆何处客，千里傍他乡。  

【行乐】  
行乐湖南树，清阴为飒然。  
微风荷叶上，乳燕杖藜前。  
草合幽人路，花深病客天。  
所知良可待，独往信孤烟。  

【寻僧】  
久卧知交绝，寻僧出野行。  
岸花纷委露，溪竹半侵萍。  
力倦逢人歇，林昏到寺明。  
小桥斜处立，波与夕阳平。  

【访金二子坤】  
茅屋萧萧晚，秋阳照土墙。  
豆花初带荚，杞子未经霜。  
原宪非君病，琴张是我狂。  
相逢只长揖，一笑据胡床。  

【秋深】  
今岁气殊暖，秋深黄叶无。  
云常蒸远峤，天只到平芜。  
月不怜人老，风难与病苏。  
臞然山泽骨，蚤已要人扶。  

【至日马子乔宅分来字邦宪病不与】  
百年能几聚，至日且衔杯。  
江郭连深雾，庭花见小梅。  
书云词客坐，添线美人来。  
却忆同心病，难将笑口开。  

【送王博士之括苍】  
握手送王郎，之官向括苍。  
青山连闽路，流水下钱唐。  
春叶迷衙舍，秋猿杂讲堂。  
坐看岚气滴，日出浣衣裳。  

【送张丞赴睦下邑】  
君向严陵去，云移画舫低。  
驿程疏雨外，山色大江西。  
讼简知花落，官闲听鸟啼。  
却忘身是吏，随意坐青溪。  

【别母】  
老母三年病，儿仍千里行。  
秋风吹地冷，山月照霜明。  
未别泪先下，问归难应声。  
厨头有新妇，数可问藜羹。  

【寄方三十国华】  
栖栖布衣者，谁拂帝京尘。  
献赋干明主，微言讽大臣。  
虽云不得意，已作有名人。  
何不携妻子，归耕海上春。  

【送周象贤赴襄国左史】  
送君芳草路，落日且徘徊。  
倚相元官楚，襄王故爱才。  
地当巫峡尽，天入汉江回。  
莫学长沙傅，湘累吊不回。  

【兹游】  
山水平生愿，兹游亦偶逢。  
溪清石五色，山转路千重。  
片雨孤峰入，余霞众壑浓。  
滩声风浩浩，花气草茸茸。  
波动将崩石，云浮不尽松。  
濑船牵月上，水碓杂云舂。  
宿傍鱼龙窟，行随虎豹踪。  
同行携郑老，日遣画芙蓉。  

【木客谣】  
月黑山精啸，林深木客哀。  
圣人常御宇，土木未为灾。  
卜洛安元鼎，居中控八垓。  
农窥王室起，士识帝宫巍。  
阿殿凋秦力，章华浚楚才。  
涤阳蒿作柱，崿谷树搜材。  
锦柏葱峦出，香琼暗海来。  
鬼工输大巧，神力逞奇才。  
木理雕龙制，梁文紫凤裁。  
壁珰风自触，帘锦燕空猜。  
复道山河尽，觚棱日月回。  
铃声闻百里，塔影挂三台。  
井幹天为半，昆明海欲回。  
游宫宵避月，飞殿昼行雷。  
浴散胭脂水，香飘宝屑埃。  
池荷夜舒发，室镜火齐开。  
不道越兵至，谁怜楚炬灰。  
高明鬼自阚，绮丽祸先媒。  
勿亟为灵沼，中人罢露台。  
尧椽元不斫，禹室固卑哉。  

【梁王台】  
日落梁王台，台空映江水。  
江水流不流，只在钟声里。  

【舟雨】  
溪行日日晴，孤云忽然起。  
独坐水声中，不知篷上雨。  

【江夜】  
起坐并汀花，空江月自华。  
一帆深夜渡，分月过前沙。  

【春尽日刘道士房】  
偶逢春尽日，饮酒到斜阳。  
再过丹房里，青山酒更香。  

【江曙】  
曙光初破水，穆穆见江波。  
小艇穿花入，因知浦溆多。  

【谒于肃愍公墓】  
空山下马谒荒坟，寝庙丰碑礼数尊。  
敢信不移钟鼎日，便忘归赐镯镂恩。  
松楸永甗孤臣骨，天地长依九庙魂。  
门户谁怜房杜少，守祠闻说有云孙。  

【登明州郡城楼】  
缥渺高楼倚日曛，万山寒色大江分。  
横天中断疑为雨，截海东来半是云。  
老尉亭侵龙女庙，官奴城对鲍郎坟。  
登临细数前朝事，谓有黄晟领冠军。  

【偶泊胥江同君房怀古作】  
胥江渔火夜磷磷，歌罢《吴趋亦怆神。  
废苑空洲长是水，屟廊无草不知春。  
满城明月乌啼树，一市秋风鹤引人。  
古往今来唯有恨，暮山青霭自嶙峋。  

【琼楼】  
天上琼楼十二阑，莫将容易比人间。  
风生汉帝延凉殿，日落吴王销夏湾。  
羽磬遥浮瀛海至，凤笙轻度缑云间。  
南威在御西施醉，先卷珠帘待月还。  

【搔首】  
今古浮生亦自怜，中原搔首望祁连。  
长城北绕千秋塞，大夏西开万里天。  
碣石宫前盐作海，玉门关外酒为泉。  
秦皇汉武元英杰，莫道年年但戍边。  

【歌风台】  
汉帝初平四海回，《大风歌激楚声哀。  
彭城王气千年足，芒砀寒云万里开。  
父老只知亭长去，山河都属沛公来。  
故乡欢饮无多日，泗水依然绕旧台。  

【长卿明府具楼船泛泖登塔同开之吉士履善长史事在己卯七月望日二首】  
白鹄乘风浩荡前，锦帆飞处坐青天。  
彩虹跨海惊桥断，宝塔沉云咤水悬。  
龙睡未深生昼雨，鸡声忽起破秋烟。  
黄茅隐约青林外，半是流亡归种田。  
中流歌吹蔼纷纷，水底鱼龙不敢闻。  
笛里梅先明月落，帆前山与夕阳分。  
溪苕昼湿空江雨，寺柳晴摇别殿云。  
谐谑不妨沉醉后，曲终错唤小冯君。  

【杨花三首】  
连臂歌残杨白花，恨它飞去向天涯。  
漂零几处王孙路，惆怅无人帝子家。  
小雨旗亭沾马湿，夕阳江郭送帆斜。  
楼台侧畔休穿过，粘着蛛丝空怨嗟。  
随风飘泊转霏微，似雪轻盈妒落晖。  
倦蝶欲凭香梦杳，游丝空逐断魂飞。  
化萍雨后鱼鳞细，糁径苔前燕嘴肥。  
最是伤心三月暮，长途客泪共沾衣。  
废苑荒城古道边，轻如野鸟渺如烟。  
无风亦自漫空转，有月应须斗露妍。  
谢女繇来空咏雪，少陵何事却憎绵。  
飘飘欲托人间世，其奈东皇不受怜。  

【中秋夕梦中得句醒而足之】  
无端秋思枕前滋，梦落青溪白石祠。  
去路似从桃叶渡，和歌多是《竹枝词。  
藓碑字蚀无人读，废井铭存有客知。  
幽事最多难记得，绿波深处美人期。  

【重过钱子愚园中用壁间韵（四月廿八日）】  
重来却怪旧游稀，绿满郊原杏子肥。  
翠幄晴骄微雨色，青溪阴借夕阳辉。  
花藏数蝶惊人散，燕领双雏傍客归。  
一夜乡心生白发，越王台下杜鹃飞。  

【江上】  
林间江上绝风尘，自向支离笑此身。  
坐石任它苍藓涴，闭门时许白云邻。  
一枝秋色聊当座，万里青山不寄人。  
管领乾坤闲日月，杖藜高过小乌巾。  

【顾仲方园中留别同张玄超莫云卿殷无美分冬字】  
片帆东去水溶溶，敝尽春袍忆旧冬。  
知己天涯几行泪，邻僧江上数声钟。  
到家杨柳当三月，别处芙蓉是九峰。  
为汝相留犹未发，烛花今夜故重重。  

【从大司马胡公过睦州道中即事呈徐文长记室】  
孤城全在翠微间，九叠屏风绕郡环。  
红树作花欹粉堞，白云如画写青山。  
戴村人共秋空远，严濑潮随暮雨还。  
自笑无才趋幕府，也从车骑得乘闲。  

【宿福山港候发】  
戈船一片压江流，候晓乘风怏远游。  
古戍荻花千浦月，荒城杨柳数家秋。  
伤心战地风前草，极目飞鸿海上洲。  
何处笛声当夜起，军中行乐似边州。  

【中峰寺】  
楼阁翠微间，钟声白云里。  
寻僧秋日迟，落叶行数里。  

【送人之南都二首】  
金陵曾向酒家眠，十五当垆不数钱。  
红版桥头明月色，娟娟犹在玉钗前。  
疏疏秋雨秣陵寒，白露初高叶未丹。  
欲寄愁心无处着，湿君衫袖到长干。  

【万历五年春有献五色鹦鹉者诏入之恭赋二首】  
日南遥忆陇天长，丹喙能言五色裳。  
玉殿雕笼新诏入，西宫愁杀雪衣娘。  
日御文华说五经，鸟言虽巧未曾听。  
长廊上苑东风里，寂寂无声对画屏。  

【潇湘夜雨】  
九疑山色望来空，客梦家山夜雨中。  
无奈鹧鸪啼到晓，黄陵庙口落花风。  

【洞庭秋月】  
木落天青万里波，洞庭秋色月明多。  
不知何路长沙去，只唱三洲估客歌。  

【渔村夕照】  
不知谁唱《白铜鞮，杨柳村过即大堤。  
款乃一声风断续，打鱼人背夕阳西。  

【吕生吹笛作此别】  
倦倚绳床月上迟，自将横竹向予吹。  
秋深杨柳不堪折，况复明朝欲别时。  

【过昆山】  
桃花杨柳共西湾，曾唱菱歌带月还。  
春色茫茫今莫问，满城烟雨过昆山。  

【归鸦】  
归鸦数点晚霞鲜，近接平芜远接天。  
记得小舟双挂席，阖庐城外酒楼前。  

【泖上】  
秋深泖上一经过，蟹舍鱼罾处处多。  
野屋无烟空绿树，夜风天畔响寒波。  

【黄山怀仲房】  
碧山霜月负吹笙，流水空为石上声。  
白发茫茫竟何事，逢人莫遣说长生。  

【武陵庄】  
青精作饭紫莼羹，饱后微吟水上行。  
不道空山曾有寺，隔溪风送午钟声。  

【山阴道士乞书】  
笑予不是右军书，书罢无鹅意自疏。  
卖扇桥头逢酒伴，王婆店里炙枯鱼。  

【青溪】  
窈窕青溪尽日寻，雨收风歇翠沉沉。  
一双燕子翻花出，始觉人家住隔林。  

【夜坐怀顾益卿按察】  
高云南去夜郎低，万里秋风过五溪。  
玉笛不吹江水绿，美人犹在月明西。  

【寄题长干美人赵昭阳之作】  
轻盈掌上艳阳新，再睹昭阳殿里人。  
谁说六朝金粉尽，一身当得秣陵春。  

【语儿溪】  
春风来过御儿溪，野雉低飞麦浪齐。  
一片桑麻天气绿，养蚕时节鹧鸪啼。  

【灵岩山】  
响屟廊空香径微，千年往迹故应非。  
青山花草斜阳下，唯见残僧晒衲衣。  

【过文长故业作】  
水莲巷口夕阳斜，细雨东风湿杏花。  
酬字堂前双燕子，不知今日属谁家。  
吕山人时臣二十七首  

【李太常伯华江上草堂雪夜出妓弹琵琶】  
北风吹雪昼易昏，树深竹密江上村。  
红灯照席不知夜，忽有远客惊叩门。  
系马登堂不问姓，不顾傍人即坐定。  
座中举目皆英豪，主人呼出郑樱桃。  
红丝袅地毾暖，帘额纷香落凤毛。  
大小忽雷手中出，须臾翻作郁轮袍。  
媚脸斜凝新病眼，一曲低回黄金槽。  
众客闻之各掩泪，浔阳此夜我先醉。  
天涯海角用此心，古人意气轻黄金。  
瞥然上马出门去，酒酣寒极天将曙。  

【邵伯值四十舍弟陪臣】  
井邑遭兵燹，移家近马湖。  
黄巾余党在，白发故人无。  
亲老仍多病，田荒不及租。  
他乡今夜月，相对话穷途。  

【寄俞八介甫读书处】  
梦寐殊方外，相思泽国边。  
山沈于毒雾，天落在平川。  
橘柚连书舍，鸬鹚满钓船。  
五年常忆尔，多病似今年。  

【崛<山围>山寺】  
群公爱黄发，携我入空明。  
拂座星流影，闻钟鸟禁声。  
僧从虎穴出，天与石梯平。  
一浩荒千劫，吾将放此生。  

【李郡丞邀同胡文学游山庄和韵】  
风巾飘不定，重上去时楼。  
苍鼠翻诗橐，青虫堕酒瓯。  
苦吟还掉臂，扶醉欲平头。  
世道吾无补，何因用著愁。  

【八月十六夜邀兆和民服民孝元叔乘潦泛月】  
雨歇秋方静，扶携上塌船。  
共怜今夕好，不减昨宵圆。  
绝潦浑无地，除山尽是天。  
清光溢心眦，倾赏愈丁年。  

【答唐太守久雨见怀韵】  
忽忽年来事，栖栖老后怀。  
鸟归巢断木，蚁出漏空阶。  
吾道偏宜懒，江河不可排。  
秋风一雨歇，山色满虚斋。  

【木峰旧业寄诸族兄】  
岁暮寒山下，溪田久废耕。  
乱乌惊日出，猛虎傍人行。  
蜃岛蛮夷杂，鲛潭冬夏鸣。  
林窗读书处，清夜鬼谈兵。  

【夜怀】  
起来喧不减，策策凉风生。  
月暗虫声里，人孤树影中。  
南埏寒尚早，北地候难同。  
想到鄞江上，秋花满旧丛。  

【次李大参韵留别】  
河北中秋尽，江南九月归。  
草深藏虎穴，潮满上鱼矶。  
田舍舂新稻，山妻补旧衣。  
到家贫自得，莫怪与君违。  

【舟次西华】  
雁过停舟处，徘徊野色迟。  
城根流水抱，岸角断桥垂。  
烟集栖埤鸟，风寒牧马陂。  
岂堪今夜宿，短笛隔船吹。  

【伏枕舟中作】  
楚魂招不得，哀怨此中多。  
纤月回头失，疏星伏枕过。  
榜人吹宿燎，曙犬吠惊波。  
毒雾塞江海，劝公无渡河。  

【夜行】  
小仆兼疲马，荒荒独夜行。  
沧江愁我处，流水断肠声。  
雁语知临浦，烟光似近城。  
不知何地宿，无月又三更。  

【留别谢少府子鲁】  
木落见中州，遥连白帝愁。  
黄河临断岸，明月上孤舟。  
作客已多岁，还家又暮秋。  
思君西下日，寒叶满江流。  

【到家苦雨寄城中诸友】  
岁晏兼贫病，归心讵可论。  
寒潮冰下咽，饥雀雨中翻。  
野径苍苔合，山窗白昼昏。  
还家已十日，愁绝旧柴门。  

【江上怀峨嵋道者兼寄空尘山人】  
长生无术炼黄金，书剑俱忘不废琴。  
入夜几回天马走，临流一曲《水龙吟。  
秋生鹤骨年年病，月到峨嵋夜夜心。  
未得从师度黄石，万家霜叶越江深。  

【舟中冬夜寄冯明府汝行】  
岁事惊心一叶过，不知客梦夜如何。  
卧闻群雁鸣沙碛，起看层冰幂野河。  
洛下帆樯淮水尽，舟中言语楚人多。  
此时别有伤离处，肠断南船商女歌。  

【过山阳有感】  
黄金散尽不封侯，始信浮生总浪游。  
漂母祠前芳草暮，淮阴道上白云秋。  
帆收远寺钟初定，角转重城水乱流。  
多少英雄死无处，何如吹笛下扬州。  

【忆环溪草堂托张公子寄云间沈大参】  
白勣当年忆胜游，芳尊早暮共登楼。  
秋风故国张公子，明月双溪沈隐侯。  
花气尚怜吟处醉，江声不断别时愁。  
吴淞水暖鳜鱼美，何日重来泊钓舟。  

【诸公邀登甘露寺留别】  
天风飘忽勣袍轻，两度登临慰客情。  
疏磬雨催山寺晓，乱帆春放海门晴。  
江回铁瓮三吴尽，潮过金陵七泽平。  
明日别离何处问，断肠烟树漫芜城。  

【京口望扬州怀吴原柏沈肩吾】  
隋宫梁苑暮云遮，淮水淮山烟树斜。  
隔岸雨晴飞燕子，渡江风暖散杨花。  
多情季札常为客，抱病休文未到家。  
我亦飘蓬无所寄，只将诗酒报年华。  

【冬日感怀】  
直北云天朔气阴，中原生计几浮沉。  
妻孥贫病仍兵革，兄弟存亡绝信音。  
日暮途穷何所事，江空木落未归心。  
少年磅礴今垂老，并作冰霜一醉吟。  

【风雨登郡城】  
剑倚江天动远思，江南乱后独归迟。  
满城风雨收镫夕，万户弦歌破贼时。  
欲采骊珠候潮落，且凭雉堞看云移。  
终期买棹沧波上，相唤妻儿理钓丝。  

【过内乡县奉怀荆南主人】  
乍闻人语觉殊方，万叠山溪出内乡。  
梦里潇湘云缥缈，望中函谷树青苍。  
衰年不得为秦赘，多病犹堪学楚狂。  
囊底余金曾卖赋，令人到处说元王。  

【句章里寄城中诸社长】  
白石江乡家益贫，圣朝渔父不称臣。  
门前江水通三岛，谷口人烟杂四民。  
手种参苓羲世药，心知鸡犬汉时邻。  
却怜淑景浮云薄，留得风流一季真。  

【斋居寄海丰杨侍郎】  
蓬岛飞来拄杖前，何劳策石远求仙。  
一帘雨过空青处，五色霞明大赤天。  
江水自清渔者话，松涛不响鹤丁眠。  
闭关正好焚香坐，年老何心续草《玄。  

【海门雨过同伯川赋】  
藻烟布地不须芟，云鸟依人著隐衔。  
雨歇江干流一裛，风平树杪没孤帆。  
冬深蜃岛天长黑，潮入渔汀水不咸。  
只好钓车聊日计，海门到处斗巉岩。  
卢布衣沄一十六首  

【夜坐】  
清露湿衣袂，空庭夜正深。  
虫声缘砌久，萤火落墙阴。  
静忆为童事，悲生向老心。  
谁堪共明月，坐听美人琴。  

【新秋漫兴二首】  
短发经秋下，衰颜藉酒红。  
小窗新得月，落叶静鸣风。  
多病惟高枕，无营任屡空。  
自怜吟独苦，仍值寂寥中。  
地僻秋先到，门幽客不经。  
蛩声共吟韵，霄色入丹青。  
古树斜留月，遥空静落星。  
坐惊衣袂湿，湛露满中庭。  

【兰溪舟中】  
客路兰溪上，孤舟五月余。  
波回石骨迥，沙响竹根虚。  
腥触鸬鹚起，香传菡萏初。  
东归书一纸，细语欲何如。  

【田家吟】  
最是农家乐，收成十月天。  
春耕余谷种，秋税了官钱。  
儿女团朝日，鸡豚散野田。  
邻翁相见处，凶稔说明年。  

【夏日即事次丰吏部】  
昼寂双扉掩，无人共酒杯。  
睡嫌雏燕语，吟惜藕花开。  
郊雨不能作，池风时复来。  
还期问字去，载月夜迟回。  

【书怀】  
入相何人问趣装，马蹄空笑十年忙。  
贫嫌舍北无莲馆，病喜风前有竹床。  
蜗趁苔痕升雨壁，萤依月色度昏墙。  
题诗欲寄高僧去，似觉身心与世忘。  

【江上送别】  
潮生月亦上，月白见潮青。  
不知潮月落，君去几长亭。  

【西亭同朱近臣送沈嘉则口号】  
送君江上雨，未及梅根渚。  
雨急天欲昏，不尽别时语。  

【贫家吟】  
风雪下茅檐，出门无去所。  
凄凄儿女啼，日晡犹未煮。  

【访友】  
访友入南山，扣门不闻语。  
欲数青琅玕，错错知几许。  

【偶成二首】  
江头春水生，江上春水长。  
十日不出门，鱼苗大如掌。  
科头不出门，岁月已忘记。  
燕衔花片来，知是春归去。  

【从军行】  
朔风吹雪遍南州，未见寒衣到北陬。  
却忆当年别家语，谁知头白未封侯。  

【宫词】  
暖风吹雨点宫衣，又见桃花满树飞。  
忆昨未央春睡里，桑园蚕屋梦家归。  

【春日睡起次嘉则】  
深巷无人静掩扉，桃花香暖午风微。  
小窗睡起支颐坐，闲看营巢燕子飞。  
李布衣玮七首  

【田舍】  
广陌度秋风，田家门巷同。  
藤花金一色，豆筴箸双红。  
穮存生理，篝车见岁功。  
茅柴新酿得，逼社醉南翁。  

【客至】  
客至方城颒，闲来醉未消。  
任贫烹折项，新获饭长腰。  
蠓蚁天将吹，蜂衙海欲潮。  
相怜幽兴熟，情至废招邀。  

【野兴】  
弥望东皋上，青山亦未遐。  
烟岚深邃谷，林薄两三家。  
戏聚沙成塔，清环水学巴。  
美人湖一曲，吾欲采瑶华。  

【凉夜书怀】  
万里瑶天界白河，夜深清景坐来多。  
水云宽窄疑楼望，莲叶东西空棹歌。  
暗阁生苔怀曲宴，画屏留月冷秋罗。  
人生聚散原如梦，莫把伤心恨绿波。  

【入圃】  
入圃细雨余，荷锄情不恶。  
山妻爱木绵，惭余种红药。  

【清江闸闻雁】  
数声江浒三更雁，孤影霜天万里身。  
新冷犹如先避雪，南来应笑北行人。  
王江宁同轨四首  

【行山中】  
雨余林气静，山晚日光斜。  
野店依孤树，村桥卧断楂。  
马嘶遥涧水，犬吠隔篱花。  
白首锄云者，春风自一家。  

【宫怨】  
永巷葳蕤锁，残灯黯淡花。  
闲吹玉叫条，送月过窗纱。  

【过山家】  
群峰何岌岌，绕屋风篁泣。  
云来亚地飞，不雨林光湿。  

【虎丘舟中见杨花撩乱飞入幕内感而赋之】  
来时门前柳芽吐，到日窣地条如许。  
袅娜全倾掌上腰，纤长故斗机中缕。  
垂条百尺任毵毵，乱絮何缘飞满天。  
认是雪花沾不湿，唤为梅片却成团。  
画舸筠帘遮不着，美人纨扇扑半落。  
罥从蛛网又扬来，堕向蜂须飞复脱。  
楼头少妇方孤寝，怀人起对妆台冷。  
莫惹春愁上剪刀，休萦别恨归衾枕。  
萦恨惹愁飞转赊，纷纷逐我北还槎。  
还时已化浮萍草，应对池塘忆柳花。  
郑山人若庸二首  

【赠郑十二草书】  
郑虔一吸三斗酒，雪毫洒墨鬼运肘。  
惊猿斗虺出深薮，忽上微绡争欲走。  
谁向高台歌大风，吹折万木千山中。  
睢水围开兵甲乱，海波起立飞蛟龙。  
怒欲相攻喜若舞，虫迹蜗涎遍环堵。  
美人凝妆花满镜，侠客探丸电交吐。  
五行十行笔不停，百丈峭壁悬枯藤。  
长林萧萧日将暮，落叶已去蛛丝萦。  
公孙剑术如转烛，张颠墓草几回绿。  
就中三昧子自解，优孟未亡犹楚叔。  
酒酣掷笔气夺虹，云梦八九吞胸中。  
如何化作龙蛇阵，一扫胡尘万里空。  

【代人寄远】  
病骨经秋强自持，寒条飞叶费相思。  
可怜陌上垂杨树，不似君来系马时。  
陆征士弼一十四首  

【雨后登虎丘宿梅花楼僧房】  
高阁藤萝外，扁舟暮雨残。  
钟声知客到，山色入门看。  
月出千松静，云披片石寒。  
支公擅名理，终夕奉清欢。  

【仲春廿日发瓜渚同顾使君益卿赴闽粤郭次甫吴孝甫吴叔原送余京口是日值余初度记此留别】  
宝剑柳枝春，翩翩向七闽。  
青山问丁戊，白发念庚寅。  
大雅千年起，穷交数子真。  
平生弧矢在，岂是恋风尘。  

【谒于肃愍公墓】  
荒坟邻近鄂王宫，异代孤臣伏腊同。  
北狩忽闻哀痛诏，中兴多仗保釐功。  
百年天地回元气，五夜松杉度烈风。  
圣主只今恢庙略，玉门闻巳罢和戎。  

【入闽关】  
群峦马上俯崔嵬，海色遥临睥睨回。  
万里职方周地尽，千秋风气汉时开。  
危峰春晚常吹雪，急峡天晴忽起雷。  
闻道粤南犹列戍，将军谁是伏波才。  

【大安道】  
薄游历吴楚，忽忽更南征。  
春色关门草，年光过客情。  
山衔纡路转，水划峭崖鸣。  
一被风尘误，空多世上名。  

【弩台】  
百战余荒台，南归士无几。  
草木向人啼，或是六朝鬼。  

【萤苑】  
西苑无人归，秋色扬州早。  
伤心辇路傍，依旧多腐草。  

【禅智寺送月上人归黄山】  
长芦初问法，归去畅玄宗。  
一衲空山里，孤云何处逢。  
寒潭独夜月，秋雨旧房松。  
回首茱萸路，相思隔暮钟。  

【无题】  
珠帘寂寞网流尘，舞歇歌残已十春。  
惟有香魂消不得，至今犹作梦中人。  

【送李季常游白下兼寄俞公临】  
三月残莺唤客游，秣陵山色满吴钩。  
青莲自负名家业，玉树常关异代愁。  
花外乌衣迷夕照，帆前白鹭隐春流。  
新诗处处堪乘兴，况得羊何好倡酬。  

【送丁南羽还休阳】  
岁抄孤装出广陵，醉来丝竹易沾膺。  
敝裘冷犯山城雪，短笮昏投水店灯。  
酒及屠苏堪奉母，经将贝叶独依僧。  
紫霄岩畔好明月，后夜思君第几层？  

【宿句曲山中酒家】  
襆被向天涯，萧条寄酒家。  
青山仙宅近，黄叶客途赊。  
夜塔飘铃语，风窗堕烛花。  
匣中雄剑在，那敢负张华。  

【赠金陵马姬】  
杏花屋角响春鸠，沉水香残懒下楼。  
剪得石榴新样子，不教人见玉双钩。  

【赠吴姬薛素素】  
缨绝钿遗漏欲分，留髡送客意何勤。  
酒阑明月生琼树，坐久流萤点绣裙。  
子夜歌来犹是夏，巫山梦去总为云。  
羞将锦字传哀怨，清磬长依贝叶文。  

【秋日怀庞学博】  
萧萧一径入秋苔，束带时愁长吏催。  
旅食又看鸿雁至，家书常共荔枝来。  
花边小几听禽坐，竹里孤琴候客开。  
千载赋成伤不遇，白头谁惜董生才。  
黄山人克晦四十一首  

【经居鄛范增故里】  
风雨过居鄛，野水流活活。  
亚父故时居，苍莽烟中阔。  
项氏起江东，力过万人绝。  
幕下虽无人，君岂负三杰。  
鸿门会且归，玉斗碎如雪。  
天授人何为，徒劳三示玦。  
茫茫天地间，王霸几衰歇。  
何事往来人，为君重呜咽。  

【登鼓山绝顶怀林公济】  
天路苍苍色，风泉觿觿声。  
未惊人境绝，已觉客怀清。  
转石生江海，分林隔雨晴。  
故人期不至，双眼落秋城。  

【挽俞都督】  
驷马悲鸣日，非熊卜猎年。  
阴符藏鬼谷，玄甲筑祁连。  
痛哭余孤愤，艰危息两肩。  
惟应麟阁上，遗像俨生前。  

【破山寺】  
禅宫消歇尽，曲径故来幽。  
日落乱松影，风回清涧流。  
归禽栖入暝，古佛坐深秋。  
徙倚堪昏黑，诸天不可留。  

【桃溪夜泊】  
清霜夜落武陵溪，水上苍烟十丈齐。  
野爨冷烧红叶火，村舂寒接五更鸡。  
不眠枕上多新得，所过山中有旧题。  
起问昨宵沽酒处，人家只在小桥西。  

【玄宫除夕】  
寒色苍苍落日斜，空庭独立数归鸦。  
石人此际方无泪，羽客今宵亦有家。  
已判离愁消竹叶，谁堪诗句颂椒花。  
明朝揽镜休怜色，未入新年鬓已华。  

【惠阳伤乱】  
东粤重来倍黯然，荒村古堡暗苍烟。  
山中故老无归业，水上新民未种田。  
江燕春深巢树腹，野狐日落吠溪边。  
东风那管乱离事，草色藤花似往年。  

【八月初三夜月】  
纤月西楼已可望，雁声断处一痕霜。  
微纷露叶光犹淡，初上风帘气自凉。  
羌笛漫教悲旧曲，蛾眉空与妒新妆。  
只将今夕娟娟影，预卜中秋一夜长。  

【李中主读书台（旁有龙池。龙至，水腾涌，谓之洗潭。下有墨池）】  
自筑书台读五车，锦屏千叠护残霞。  
何年云雨池中物，终古河山客里家。  
松下岩泉犹带墨，风前木笔漫生花。  
夕阳无限迟回意，空对高僧问《法华。  

【同焦叔度宿清凉寺】  
高楼夜伴山中宿，清磬寥寥百草芬。  
巢鸟近人飞始觉，岩僧隔竹语相闻。  
坐深四岭浑无月，衣冷苍松半是云。  
故里不堪归梦绕，何时衾枕更随君。  

【暮至余干用刘随州韵】  
杨叶青青柳叶齐，烟村渺渺楚江西。  
湖边芳草连天绿，马上春禽尽日啼。  
渡水暝云千片落，到城新月一痕低。  
游人元自耽风景，翻向黄昏忆故蹊。  

【送范卿后马上值雨作】  
天涯双鬓易成丝，何处凄凉可泪垂。  
花下一樽相送后，雨中匹马独归时。  
逐臣离恨迷芳草，滞客愁心挂柳枝。  
明发西山风日好，道房禅榻与谁期。  

【同颜范卿游海天寺（时先秋五日）】  
湖上虚亭江上楼，一樽随意俯沧流。  
朱旻正伏三庚火，绿树先函五日秋。  
云尽匡庐开九叠，天长梦泽入孤舟。  
黄昏归棹烟中发，渔唱村镫满渡头。  

【水上虚舟得开字】  
小艇浮浮定复开，筜祇厓騑共徘徊。  
乱余野渡行人少，雨暗江村钓者回。  
烟浦风多如落叶，沙汀水浅似胶杯。  
庄生同是身无系，浪迹漂摇两度来。  

【登道楼怀石山公】  
绿发称生今秃翁，道楼犹自故时雄。  
伤心十载论交地，极目千峰洒泪中。  
碧海还生杯底月，青山不断笔头风。  
通家幸汝诸贤在，惭愧知音负乃公。  

【太清阁】  
山下看山半在天，山巅高阁更堪怜。  
四更海日生檐瓦，六月林风飒绮筵。  
空外白飞何处雨，掌中绿绕半城烟。  
当时同此开窗坐，一鹤翛翛若个边。  

【和黄后溪翁七夕月下闻笛】  
绛河垂地七襄回，弦月无云半壁开。  
何处笛声传《折柳，满庭秋气飒苍苔。  
遥疑灵鹊桥边落，暗度穿针席上来。  
莫遣天孙闻此曲，欢情离恨正难裁。  

【夜宿陈尔昭竹溪山馆得西字】  
回磴断桥山日西，高枫叶赤飞满蹊。  
一家村巷到始觉，千树花源行转迷。  
野夫欺虎度林黑，沙鸟避人穿竹低。  
欲移衾枕抱云宿，月白天鸡空里啼。  

【汲江亭中秋得江字】  
云雨黄昏无处所，虚亭凉色满空江。  
客中良夜秋三五，水底青天月一双。  
露气凝珠依玉树，桂花飞霰落银缸。  
相看况有同心在，弄影酣歌坐竹窗。  

【奉和霜降祀陵】  
金城西北万山头，翠积云蒸碧水流。  
千古幽燕开白日，九朝陵寝甗清秋。  
星辰影动祠官入，霜露寒生帝子愁。  
广乐无声班欲定，似闻仙跸出松楸。  

【听话西苑得钩字】  
雷殿清虚太液秋，至尊多在望仙楼。  
树深宫阙东西合，月出星河上下流。  
麟圃紫芝春晔晔，兔园白鹿晓呦呦。  
轩辕鼎在龙髯断，露箔风帘不上钩。  

【西城晚眺】  
薄暮登城暑气微，风含睥睨欲沾衣。  
青山满目惭高隐，白发盈头爱落晖。  
水带平芜双鸟下，云连远寺一僧归。  
深杯未觉黄昏尽，渔火遥生垂钓矶。  

【嵩阳宫三将军柏】  
人间柏大此全稀，老干宁论四十围。  
盖偃曾倾天子葆，露寒应覆侍臣衣。  
犹看连影容千骑，那识何枝系六飞。  
惆怅茂陵无限树，荒丘残陇草菲菲。  

【题画三首】  
江树何霏微，遥山苍翠里。  
秋风吹裳衣，人影桥下水。  
欲溯大江流，泊舟杨柳岸。  
潮上柳风吹，渡江天未旦。  
江草引行路，水风吹渡桥。  
故人家咫尺，门外是春潮。  

【送翁武举出塞赴陈中丞幕】  
欲系单于颈，长绳铁缕丝。  
出塞人应笑，入关世始知。  

【狼山归道中作】  
前山无夕阳，犹问夕阳洞。  
天寒人不行，山僧出相送。  

【樵歌贻卢子明】  
采薪入深林，唱歌出幽谷。  
樵歌非无辞，辞古不可读。  

【太平水阁写画】  
远影乱归帆，孤烟发残磬。  
垂纶岸岸移，杨柳递相映。  

【后出塞送陈季立防秋】  
朔风边月蓟门秋，画角呜呜百尺楼。  
自著戎衣频上策，三年不起别家愁。  

【出塞行四首送郭建初归戚都护幕中】  
锁甲摇华铁戟寒，弢弓插羽上雕鞍。  
班超自有封侯骨，世业宁论是史官。  
风拂胡沙雪作尘，楼头吹角月华新。  
夜分莫作还乡梦，塞上悲歌半越人。  
当时都护静倭奴，将校功高锦绕躯。  
今日军中思一战，年年马市款单于。  
蓟门白日塞烟开，记室翩翩草檄才。  
卫霍空教尊贵甚，当年投笔有谁来？  

【少年行（原六首散佚一首）】  
调笑胡姬夜不归，日高春酒不停挥。  
下楼忽听中山猎，白马烟中一点飞。  
渡头相送一沾衣，日暮相思不下帏。  
潮水莫言还有信，渡船两日一回归。  
苦竹渡边苦竹枝，常思岭下常思谁。  
奴自不言谁得会，江风江雨自应知。  
云起南台墨未浓，俄然一雨暗千峰。  
篙师解说当年事，台下分明有白龙。  
越王城里九山分，只见三山翠入云。  
山下有山看不得，奴从何处可逢君。  

【康州图】  
乱山无径不通樵，渔舍阴阴映绿蕉。  
树杪泥干江水落，村边沙白瘴烟消。  
康山人从理九首  

【江行有怀社中诸友】  
扁舟投落日，遥夜楚江隅。  
月上寒潮静，灯依野岸孤。  
驱驰悲断雁，牢落愧栖乌。  
一洒并州泪，东流入旧都。  

【岁暮泛彭蠡】  
旷望极平川，遥心自黯然。  
空烟疑有地，远浪不分天。  
暮色孤帆外，寒声落雁边。  
年催长路客，归思倍堪怜。  

【舟中哭朱海峰】  
旅食悲妻子，孤装执挽行。  
诺曾然夙昔，心岂隔幽明。  
角傍寒城语，涛兼夜雨声。  
间关千里道，君见死生情。  

【观音阁】  
古寺夕阳边，凭虚思渺然。  
江声犹楚恨，山色自吴年。  
宿鸟回清磬，孤舟逗野烟。  
长廊灯影寂，徐步礼金仙。  

【再至京口有怀金焦旧游】  
层城舒远目，迢递送归鸿。  
岁月更新历，江山忆旧踪。  
钟声春浪静，灯影暮流空。  
愧有东林约，无因问远公。  

【曲池草堂和韵为项思尧赋】  
地临沧海胜，门向谢山偏。  
养晦非亡世，销年祇尚玄。  
松寒延月早，花艳得春先。  
且谩论高卧，知君在吕虔。  

【黄河夜泊】  
燕云朔雪路千重，飞藿关河岁暮踪。  
日落帆樯随雁骛，夜寒衾枕傍鱼龙。  
乡书寂寞天涯泪，客鬓萧骚镜里容。  
断岸蒹葭风雨急，一灯孤影听疏钟。  

【吴门逢吴孝甫】  
握手天涯问钓矶，别情归思两依依。  
年华共老芙蓉剑，生事孤怜薜荔衣。  
雁外清砧侵坐急，霜边残叶傍愁飞。  
十年歧路怀君意，一入青山会转稀。  
邬公子佐卿三首  

【西津别妓】  
立马江皋问暮潮，片帆西上路迢迢。  
人将碧草新晴去，魂对青山暮雨销。  
云色自依桃叶渡，月明凄断凤凰箫。  
楼头浊酒春堪醉，还访秦淮旧板桥。  

【宫词】  
复道传呼御辈过，遥闻仙乐动云和。  
黄金纵买《长门赋，逝水终惭太液波。  

【艳曲】  
碧树映红楼，佳人是莫愁。  
竹枝看引凤，花色笑牵牛。  
舞罢月初落，歌残云欲流。  
何妨十日酒，醉杀秣陵秋。  
茅布衣榛三首  

【辽西歌】  
裨将分屯三十营，营营火炮震天鸣。  
纵教胡马如征雁，不敢衔芦过北平。  

【汪司马东巡歌】  
晓渡滹沱雪满河，辕门鼙鼓杂《铙歌。  
为传今日新司马，原是南征旧伏波。  
叶山人之芳六首  

【观海】  
海碧何冥冥，空光连太清。  
白云飞不过，红日落还生。  
去鸟难分影，遥山安可名。  
何当借鳌背，载我向东行。  

【入新安溪】  
可怪新安水，舟从石上行。  
不风秋暮冷，无月夜深明。  
古本何年偃，危湍几处惊。  
千寻犹见底，曾数越江清。  

【宿景光父】  
白露下疏牖，萧条秋夜凉。  
入门君未寝，明月在藜床。  
贫贱元同病，飘零只独伤。  
不堪闻蟋蟀，久已怨离乡。  

【别楚生二首】  
同君楚水别，独向晋陵归。  
秋叶霜中尽，寒帆海上稀。  
城荒衰草遍，山远夕阳微。  
最是添愁处，天边一雁飞。  
归人南国去，乡路入江烟。  
远树低山郭，寒潮没渚田。  
长风飘薄暮，短日傍残年。  
萧索难为别，惟应故旧怜。  

【暮春送别卷为韩八题（韩，蜀人，自楚还蜀中）】  
河梁日暮罢离尊，送尔西游去故园。  
湘渚月明春饮马，巴江花落夜猿闻。  
青山易堕天涯泪，芳草空销远客魂。  
何事不归长寄食，路旁谁更惜王孙。  
顾山人圣少一首  

【送李汝学还上党】  
倾盖同为客，携樽复送君。  
悲凉谁作赋，南北此离群。  
坂没羊肠雪，山横熊耳云。  
相思岂无雁，可待九秋闻。  
莫山人叔明四首  

【宿佩上人房】  
支公不相马，夜向窗前闲。  
酿酒醉佳客，烧灯对灵山。  
庖厨竹树下，巾舄桃花间。  
一宿又何意，题诗重愁颜。  

【送秦马平表弟入京】  
翩翩白马只横行，杨柳秋风去客程。  
仗剑好言甥似舅，开樽莫为弟辞兄。  
檐藏绿屿衣边暗，树隐苍峰肘后明。  
闻道阳春唱高曲，大都不是别离声。  

【季冬章少参见访不值】  
欲知何事不逢君，闲向青山与鹤群。  
安得玉缸香是酒，但看青案字成文。  
天寒竹叶翻重翠，岁晚松枝起片云。  
户牖阿谁嫌寂寞，自然人语绝相闻。  

【赠别】  
年少辞家不畏劳，山间绿树戍楼高。  
桃花不合浑如泪，和雨纷纷上客袍。  
朱太学邦宪四首  

【会稽狱中访徐文长】  
廿载神交意气同，相逢有泪洒阴风。  
箯舆拟作五经笥，圜室今为一亩宫。  
狱吏未能书牍背，侠徒那得载车中。  
天王何日封三府，不使沉冤射白虹？  

【荆轲】  
匕首无功壮士丑，函封可惜将军首。  
秦庭一死谢田光，社稷何曾计存否。  
不知秦王环柱时，舞阳在前何所为。  
当时太子不早遣，待客俱来应未知。  

【寒夜集家兄园居有怀唐光禄三丈】  
骑马冲寒共出城，一尊宵宴惬欢情。  
棋声到树鸟不定，池影入窗人倒行。  
林满清霜山更瘦，地留残雪月逾明。  
天涯忽忆离群客，长乐闻钟梦未成。  

【张左虞燕京惠诗却寄】  
迅风激高云，朔雁正南翔。  
良友在长安，寄我诗数行。  
恍闻渐离筑，忽洒燕山霜。  
肝胆两相照，然诺安能忘。  
结辔尔优游，块处吾傍徨。  
久挟三千牍，不共侏儒囊。  
空射箭头书，无益聊城亡。  
嗟嗟竟白头，蓬蒿泪沾裳。  
丈夫抱远略，策名在疆场。  
不知汉天子，曾复问冯唐。  
朱监事正初一首  

【无题】  
长干车马少年同，此夕翻疑似梦中。  
杨柳有声吹作笛，梅花无数落随风。  
春山尚斗颦间翠，夜月都消枕上红。  
惆怅当时歌舞处，夕阳犹照小桥东。  
潘舍人纬三十一首  

【送友人北游】  
樽酒慰行轩，交深敢赠言。  
经过郑庄驿，好问孟尝门。  
一诺休轻许，千金未是恩。  
年来长送客，此意不曾论。  

【简方际明】  
昨暮登楼处，雨收溪上村。  
此时见新涨，直到君家门。  
旧岸集渔网，高斋藏钓纶。  
嘉鱼坐可办，好约同开樽。  

【夏月过佘松泉先生溪园】  
花榭竹为垣，幽阴坐处繁。  
遥疑原上日，不到水边村。  
山雨带云集，松涛清昼翻。  
往来三径里，何地有嚣烦。  

【寄题方山人陵阳别业】  
方干有旧业，本在青溪东。  
近卜陵阳隐，因怀庞德风。  
百年耕陇上，八口寄庵中。  
独羡渔樵侣，能将出处同。  

【冬夜奉怀从兄汝和时在江西】  
予行江水北，君行江水西。  
两乡千里隔，一梦几回迷。  
雨雪连天远，梅花落月低。  
所思何处在，残夜听鸣鸡。  

【答方佥宪定之先生】  
时违长弃置，身贱寡交亲。  
方学渔樵业，甘为农圃邻。  
坐愁坐白发，出畏染缁尘。  
十载攻词赋，无媒只旧贫。  

【赋得双佩剑送方生趋幕府】  
延津双玉虹，神物合雌雄。  
易用千金购，难为一割功。  
尘埋余斗气，岁远结阴风。  
感激封侯去，龙鸣出匣中。  

【春日忆山中书隐】  
及兹农事候，令予归不闲。  
本无西畴耕，为趁东风还。  
旧庐在林莽，树石繁其间。  
时春方雨余，好鸟声关关。  
门柳媚柔条，萝径滋苔斑。  
涧鸣始流泉，座对初青山。  
寓目但成景，偃仰多欢颜。  
此乡能似否，宁不思回醿。  

【过蒋南泠翁大参休园喜鸿胪诸昆载酒留集】  
蒋生风雅存，异代馥兰荪。  
修竹仍三径，垂杨自一村。  
啼莺呼过客，幽草映闲门。  
旧识求羊侣，重怜载酒樽。  

【邗江逢欧桢伯学博余昨过广陵以夜半渡关失访后移官偶遇赋赠】  
广陵关外路，夜半梦中过。  
骑鹤人逢晚，听鸡客误多。  
去来同雨雪，吏隐各烟波。  
携得新诗别，相思日日歌。  

【官庄春暝】  
一径掩蒿蓬，孤村烟霭中。  
鸣蛙出水曲，宿鸟隐花丛。  
高树留残照，遥山映暮空。  
无人伴幽兴，招月听丝桐。  

【春日官庄】  
幽居近喜卜东溪，远市依依隔水西。  
堤柳渐迷来客驾，山花自发野人蹊。  
游鱼晴戏陂塘暖，雊雉朝飞垄麦齐。  
更好林莺听不尽，双柑斗酒日劳携。  

【官庄晚霁】  
平原眺晚霁，百里见苍山。  
鸟带浮云去，人从暮霭还。  
村童过雨集，野老到秋闲。  
倚杖逍遥者，听蝉竹径间。  

【山中赠友人】  
西园独偃息，伏枕连朝昏。  
送客偶出户，看云还倚门。  
田芜没平野，木落见前村。  
怜尔幽怀者，时来相与论。  

【夏日溪堂】  
村居无广厦，松竹自成阴。  
长日林中卧，风枝落布衾。  
时怜野渔唱，复爱幽蝉吟。  
孤酌还乘兴，临流理素琴。  

【宿白岳社山中】  
白社负幽期，青山寄空宅。  
偶携林中友，重卧岩下石。  
云归忽闭关，月出更留客。  
不着尘梦还，潺湲响终夕。  

【送徐汝抟还三衢】  
怜君遽为别，风色敝裘寒。  
郭外关河远，樽前岁腊残。  
人归姑蔑国，帆过子陵滩。  
夹岸梅花发，相思好奈看。  

【銮江秋暮】  
家远信音稀，怀归未得归。  
途穷剑空在，性懒念多违。  
旅馆午寒闭，江城秋雪飞。  
还惭京兆客，何事泣牛衣？  

【过方别驾市上园】  
久为弦歌出，仍无三径资。  
还山种松菊，傍舍葺园池。  
门闭喧能隔，庭闲鸟亦知。  
一樽时自醉，犹笑弃官迟。  

【蚕妇吟】  
采桑复采桑，无嗟为蚕饥。食君筐中叶，还君机上丝。还君丝，织君绮。贫女养蚕不得着，惜尔抽丝为人死。  

【初夏同王应凤佘日章汪以仁以敬过佘子玉园居】  
背市园居寂，到门芳草深。  
呼童出贳酒，留客坐鸣琴。  
鸟作辞春语，松生入夏阴。  
求羊无夙约，开径自相寻。  

【上渡】  
渡头风雨急，桥断夜来水。  
时有唤舟人，招招者谁子。  

【松石台】  
倚松踞磐石，无伴坐亦好。  
不信石无尘，松风与洒扫。  

【圣驾九日天寿山登高献三阁下】  
仙舆九日驻郊圻，清跸传呼上翠微。  
朔塞秋声连画角，陵园霜色杂朱旂。  
千官马逐层岩转，万乘龙随蹬道飞。  
欲记明良游豫盛，野人终愧赋才非。  

【出郊与黄吉父言别】  
策蹇出都俱莫问，笑弹长剑对银缸。  
虚传郭隗台千尺，谁赐虞卿璧一双。  
林下放歌俱白首，门前把钓有沧江。  
也知西掖还东阁，且趁南风卧北窗。  

【应制赋禁中柳絮】  
日暖长杨露乍晞，楼台无处不霏霏。  
才随汉苑春风起，忽作梁园暮雪飞。  
案上花生供奉笔，墀头影落侍臣衣。  
不因赋质轻微甚，那得吹嘘到禁闱。  

【漂母祠】  
曾谓千金意，能酬一饭恩。  
往来人下拜，犹是为王孙。  

【瑞莲应制二首（莲生慈宁宫奉大士盆中，九华五色）】盆作金龙百宝装，波心常现玉毫光。  
新秋一朵青莲涌，三十六宫闻妙香。  
瑶池浪说千年藕，玉井虚传十丈花。  
争似九茎开五色，西天瑞现帝王家。  

【汉宫词】  
弃置长门鬓欲华，后宫又道选良家。  
君恩好似三春雨，半为开花半落花。  

【过友人园题壁】  
垂柳柴门傍水开，啾啾野雀啄莓苔。  
园林日午花争发，主不归来客自来。  
田广文艺蘅九首  

【山中】  
避俗非遗世，无材合背时。  
独居如我僻，幽事与心宜。  
暮雨喧茶臼，秋山落研池。  
临风闻伐木，犹自动遐思。  

【游三茅山访郑炼师】  
小隐居城市，悠然寄一丘。  
青山同入定，黄叶自悲秋。  
湖影摇晴榻，钟声度暝楼。  
丹砂何日就，期尔在玄洲。  

【夜投禅院】  
暝暝溪路转，初月隐林间。  
孤灯在深竹，清流影前山。  
倚树露欲滴，扣门僧正闲。  
宿好雅相得，明发何能还。  

【雨中感怀寄诸故人】  
三十年来尚转蓬，学书学剑两无功。  
数椽茅屋寒江上，一树梅花细雨中。  
闻雁忽惊时序晚，对山不觉酒船空。  
高阳旧侣能相念，冰底双鱼尺素通。  

【塞下曲】  
黑风卷沙平太行，辕门列戟飞秋霜。  
敲冰饮马万蹄裂，旄头白日寒无光。  
胡笳叫屈角声死，短兵战过交河水。  
不恤身为塞下磷，孤光还照长城里。  

【戎政府】  
大将新开戎政府，门外列校如狼虎。  
团营十二坐指挥，此生焉能与哙伍。  
咸宁旗偃虏骑来，咸宁旗出虏骑回。  
九庙震惊本兵死，帐中歌舞方行杯。  
宠锡如山印如斗，君恩愈深臣愈负。  
兔窟深藏屠酤儿，驼帏屡纳单于妇。  
平头奴子腰尽黄，不独秦宫花底狂。  
内家珠玉耀权室，锦衣目侧旋中伤。  
猿鸡飞去痈疽溃，曾公夏公来作祟。  
西湖一庄不忍捐，带砺山河片言坠。  
劈棺僇尸枭九边，娇妻稚子藁街悬。  
誓书未及传三叶，血食宁知绝九渊。  
郿坞空为万年计，落花满地朱门闭。  
鸡鸣狗吠散如烟，宠姬给配功臣第。  
就里尤夸俞七儿，新人重事尚娇痴。  
闹装宝束今何许，玉带曾劳柘柳枝。  

【钱塘门】  
雒阳曾闻北邙道，浙江今见钱塘门。  
朝朝五鼓灵狖发，苦雨悲风愁断魂。  
西湖山中白杨树，今人古人几丘土。  
撅人白骨筑新坟，何遽今人不成古。  
世人有死亦有生，依然冠盖满杭城。  
妖童艳妾不可保，何况槐第连蒿茔。  
湖上笙歌引纨穀，一半欢娱一半哭。  
狐狸衔出夜台衣，乌鸦乱攫春盘肉。  
丈夫处世求乐多，有身耐埋金叵罗。  
雷霆不使人醉耳，忍听城门《薤露歌。  

【西湖题小桃王氏别馆】  
柳外朱楼绚彩霞，阿谁湖上浣春纱。  
留人燕子初命子，映面桃花恰始花。  
轻薄未应来邺下，呢喃多是怨王家。  
东风频驻青骢马，无那桥西酒旆斜。  

【月夜即席示座客】  
云散江城玉漏遥，月华浮动可怜宵。  
停歌不饮君何待，试问当年李玉箫。  
丘柳城云霄六首  

【思家】  
木落愁远山，乡心夜来绝。  
不见渡溪人，但见渡头月。  
高堂忆远征，妻孥望天末。  
舞衣生轻尘，自贻此契阔。  
白云起江头，直向武夷没。  

【吉溪】  
游子悲无褐，寒风吹短楂。  
问鱼沽酒路，随犬到田家。  
茅屋依山静，溪桥逐水斜。  
逢人皆荷，相笑失生涯。  

【钱塘】  
天随望落低低鸟，海欲潮生细细风。  
裘恋客边春夜冷，梦依天末翠微重。  
云深碧树浑经湿，日落清江半染红。  
愁倚西楼芳草合，吴山越水暮烟中。  

【北固山江望】  
偶来结束成登眺，独立苍茫散暮愁。  
地入秦淮千嶂出，天分南北一江流。  
潮随返照冲长岛，鸟入深云是故丘。  
自信久无蕉鹿梦，浮名应愧钓鱼舟。  

【春尽次淮上】  
南关何处日孤征，归梦先春几百程。  
今日送春犹是客，孤城寒雨不胜情。  

【残花】  
昨日看花花满枝，今朝烂漫点青池。  
无情莫抱东风恨，作意开时是谢时。  
王举人乐善二首  

【春宫曲二首】  
燕语花飞正断魂，黄金枉费赋《长门。  
凄凉莫恨婵娟误，不嫁呼韩即主恩。  
杨花风散满池塘，倚槛看来暗自伤。  
红粉争如风里絮，化萍犹得傍鸳鸯。  
张祐（一首。诗见李子田《艺圃集。唐张承吉名祜，而此君名祐，字义迥别，俗人以为同姓名，可资一噱）  

【闲咏】  
池上新荷绿，风清白鹭飞。  
采莲人已去，水面落红衣。  
叶山人权三首  

【感遇】  
花暗重门燕绕梁，珠帘高卷郁金堂。  
香云缥缈来青琐，初日玲珑照宝妆。  
蜀锦昼长铺翡翠，吴绫春暖卧鸳鸯。  
含情饮恨风流尽，笑杀罗敷自采桑。  

【燕】  
何幸栖君玳瑁梁，蔷薇花下趁余香。  
愿教春色年年在，不惜双飞日日忙。  

【听查八十琵琶】  
（查曾应诏教内人，如唐之贺老。晚年流落江湖，人多题赠，亦如开元之感也）  
新声不及郁轮袍，空拨皮弦挂锦绦。  
独向月明弹一曲，白头双泪落秋涛。  
汪山人钺二首  

【寄伍云】  
龙荒驱虏逐轻车，麟阁论功鬓已华。  
月照夜愁飞汉苑，风吹寒梦落胡笳。  
年光祇见天连水，春色空余雪作花。  
独向穷边留滞久，青门闲杀故侯瓜。  

【待柴荆】  
朝寻白云去，暮将白云归。  
寥寥穷巷中，悬灯未掩扉。  
王贡士应辰四首  

【夜游曲】  
燕舞起香尘，莺歌出绛唇。  
直须灭银烛，恐有绝缨人。  

【诸将二首】  
元戎授钺为防边，斥堠传烽未息烟。  
尽道长驱如卫霍，何人起冢象祁连。  
群盗纵横藉将才，纷纷白骨葬黄埃。  
阿谁腾上胡儿骑，却引残军入塞来？  

【中秋新月戏简须弥仙】  
入牖方嗟揽不盈，步檐始觉映前荣。  
□摧岂是同胡骑，阵偃由来学汉兵。  
滟滟影分金镜彩，纤纤形带汉钩明。  
多情天上张京兆，何事双蛾画不成？  
张儒士金三首  

【雨中泊太仓州】  
太仓城河潮水生，石桥西下官鼓鸣。  
客子思家孤梦远，舟人刺船双橹轻。  
横风倒海浪作势，急雨过山云不行。  
暂时系缆小港口，城门击柝闻初更。  

【仙居吟】  
寻常不到山前路，洞口闲云尽日封。  
时有听经童子至，不知身是石潭龙。  

【古塘即事】  
布谷声中日又斜，石桥流水两三家。  
乡村春色无人管，开尽棠梨几树花。  
田四科一首  

【旅馆】  
旅馆清尊日复斜，鹧鸪啼处客思家。  
晚来墙角胭脂雨，落尽山桃满树花。  
陈秀才公纶六首  

【白云楼闲居】  
世事惟尊酒，清狂寄海东。  
濯缨千涧里，步屟万花中。  
放杖留青草，将衣挂碧松。  
西林云寂寂，到晚自鸣钟。  

【晓发剡山】  
晓发剡山路，东方白尚微。  
张灯沽酒店，带月旅人衣。  
水远孤舟渡，烟空一雁飞。  
及秋归未得，徒自忆山扉。  

【秋日】  
落日惊衰柳，西风倒病花。  
物华推小院，岁序转枯槎。  
野径随流曲，山篱带雨斜。  
几回同逸侣，乞酒到邻家。  

【山寺作】  
近郭丛林邃，山环径转微。  
溪光分石发，厓色乱苔衣。  
树密云能度，风闲鸟便飞。  
短藜看未足，时傍夕阳归。  

【江上】  
双鸥如有约，同泛越江风。  
极浦回波势，修林袭岸容。  
孤帆春雨外，短笛暮烟中。  
坐久浑无事，江头数乱峰。  

【夜坐】  
小坐欲更阑，斋虚神自闲。  
风开檐际幕，月度水南山。  
寒角城云满，夜渔江火还。  
一尊如有待，闻雁独凭阑。  
高炉一首  

【月明桥】  
何处月明桥，花宫对浦潮。  
即今明月夜，时有客吹箫。  
张秀才文介二首  

【吴江舟中】  
向夕问舟人，吴江将至否？  
须傍微月中，系船好沽酒。  

【醉醒口号】  
夜分醉微醒，山楼半衔月。  
闺人犹未眠，月底看蚕叶。  
郑惟勉二首  

【寄衣曲】  
秋风动边塞，木叶下庭帏。  
织就机中素，裁为万里衣。  
忧沉丝绪短，泪渍线痕稀。  
君体应如昔，妾容今已非。  

【春怨】  
玉砌绣青苔，花落香泥湿。  
下帘奏云和，春风复吹入。  
王秀才瑞一首  

【春闺词】  
十二阑干绕玉楼，珠帘垂影控金钩。  
多情最是梁间燕，泥软花香去复留。  

## ●丁集第十  

沈经历炼一十二首  
庚戌岁，虏薄城下，廷议乞贡事，群臣畏严氏，莫敢发言。纯甫越阶抗论，当从赵司业贞吉议，拒贡却虏。明日，上疏请得二万骑，护陵寝，通饷道，合勤王之旅，击其惰归，俾只轮不返。疏报闻，朝廷壮之。明年正月，抗疏劾相嵩父子，请诛之以谢天下，杖四十，谪田保安州。当是时，虏数入塞，边臣拥兵坐视，杨顺督宣、大，虏大破应州堡塞，俟其退，割战士及路人之馘以献功。纯甫心伤之，赋诗飞书，指切其事。边人士好从纯甫游，争相与唾骂相嵩，为偶人三，象林甫、桧及嵩，耦而射之。而纯甫在边，日夜从侠少年结死士，思用间破虏。虏入又散金募土人为城守，顺捃拾其状告变，嵩父子捕白莲妖党，窜纯甫名籍中，坐以通虏，嵩从中下其事，珝纯甫于边。逮其子襄将杀之，而嵩、顺相继败，得释。隆庆初，复原官，赠光禄寺少卿。纯甫雄于文，下笔辄万言，作《筹边赋、吊死战诸将文及纪事诸诗，尤愤懑悲壮。顺既杀纯甫，榜示边塞，有藏沈氏遗文片纸按捕抵罪。诸生武崇文敛纯甫遗藁，将火之，忽中恶仆地，恍忽见纯甫峨冠绯衣，手剑叱之，惧而瘗之后圃。事白后，穴地出之，以授其子，今所传《鸣剑集、兵书赤牍诸编也。纯甫与陈鸣野、徐文长为意气之交，故余录诸人之诗，以纯甫为首。  

【得应职方书以诗答之】  
郎署飞符日，题书问谪居。  
自因乡使到，翻觉旧交疏。  
风月尘沙里，边风鼓角余。  
谁知迁客梦，夜夜绕鸾舆。  

【寄冯敬叔】  
同作他乡客，嗟余更滞留。  
关山明月夜，边塞白云秋。  
汉阙孤臣梦，胡笳万里愁。  
桑干河水近，知是忆并州。  

【送张司丞有功北上】  
北风吹动宝刀初，短别江城念有余。  
知己不因长会面，论心只欲屡题书。  
征帆未及春先到，乡梦须教岁并除。  
君若逢人谈姓字，知余京国旧交疏。  

【赠李将军】  
当年海上扬尘日，独有将军剑戟驰。  
刁斗只令诸校集，羽书不使侍臣知。  
时将落叶供书草，自遣飞花入酒卮。  
勋业定知长剑在，徒嗟李广未逢时。  

【秋怀】  
风雨摇秋湿不开，纷林残叶逐人来。  
寒云作阵江关暝，粉堞遥传鼓角哀。  
直北朱旗真下泪，淮阴冰色未登台。  
玉堂金阁双龙管，乱落梅花正举杯。  

【秋夜感怀】  
飒飒西风日夜吹，将军出塞又空回。  
不知白骨堆沙岸，犹自红妆送酒杯。  
诸葛已无筹笔驿，李陵偏筑望乡台。  
悲歌莫厌伤心曲，不是忠臣定不哀。  

【答陈鸣野社友】  
十年赤县频为吏，一疏中朝便落官。  
劳寄音书知梦在，细筹世路念归难。  
马蹄最识边沙塞，雁影犹惊苦月寒。  
词客幸能怜旅况，玉门应为赋生还。  

【送朱子南还】  
十年辛苦在京华，梦里何时不见家。  
一到若耶溪畔月，始知杨柳隔天涯。  

【寄张有功（二首）】  
边城杨柳路傍垂，折取长条欲赠谁？  
不若寄将明镜去，为曾照我鬓如丝。  
桑干河曲水潺潺，好送征人双泪还。  
带叶随风千里去，又愁隔断万重山。  

【闻角】  
谁将清角月中吹，格调分明出塞回。  
莫遣胡儿闻此曲，翻嫌汉将不穷追。  

【感怀】  
割生献馘古来无，解道功成万骨枯。  
白草黄沙风雨夜，冤魂多少觅头颅。  
海樵山人陈鹤五十六首  

【丽人篇】  
云为蝉鬓霞为裳，文轩绣户逞新妆。  
白莲未作风中色，丹桂先移月里香。  
洛川立处花横水，楚馆歌时声在梁。  
伤心半倚同心扇，留客双飞并蒂觞。  
杨柳垂丝空系念，蛱蝶联群只断肠。  
欲把芳心托缄素，锦书杂泪不成行。  

【桃花美人行】  
鸾帏鸳阁恋无因，珠镜牙床久自尘。  
相逢柳絮心还乱，相见桃花意转新。  
聊作逍遥步，独立可怜春。  
春日春花复可怜，春心飘荡讵能前。  
自知颜色非春色，自惜今年异昔年。  
眉凋难学柳，步弱不成莲。  
臂褪珊瑚钏，鬓谢凤凰钿。  
行随双蝶偏羞寡，坐同孤月却憎圆。  
羞寡憎圆两意深，桃花桃叶一般新。  
但识花心非妾性，不将折取寄离人。  

【相逢行赠孔员外】  
白马绾青丝，华鞭控锦羁。  
蹀躞黄金陌，照耀绿杨枝。  
来自鄞江道，还过越溪水。  
相逢碧荷畔，共入花间语。  

【太仓除夕席上呈友人】  
频年惬远游，岁晚独牵愁。  
底事故乡泪，偏当今夜流。  
柔风将报柳，残烛更明楼。  
君醉且休别，同予送晓筹。  

【泊京口望金山寺】  
南徐一片石，千古柱中流。  
绕树开僧舍，缘空结梵楼。  
疏灯明水底，落月挂潮头。  
向晚禅钟起，风吹到客舟。  

【夜坐见白发寄别朱仲开张瓯江】  
坐久北风起，江声带远沙。  
客愁初到鬓，乡梦不离家。  
林静无残叶，灯寒有落花。  
怀君夜难寐，别绪转如麻。  

【过唐荆川太史隐居】  
惟君爱嘉遁，结屋向江村。  
远月长随棹，残潮自到门。  
心无时事累，家有古风存。  
已得川中乐，都忘河上言。  

【与沈使君风雨泊河桥夜半使君先发余沿路追寻不及赋诗见怀】  
相逢驿西路，交深难别离。  
市桥同水泊，风雨独何之。  
江黑一帆没，夜寒孤梦迟。  
仙踪无处觅，推枕益凄其。  

【送朱东武北上】  
落日照湖水，残杯催别离。  
常年分手处，寒柳半无枝。  
才老宦方达，时清贫正宜。  
君当谢南亩，休与白云期。  

【送袁节推奏绩北上】  
斜日半帆明，西江浪正平。  
风云双阙路，吴越两乡情。  
树绿沉山影，天空落雁声。  
孤舟渔浦夜，共语一灯清。  

【题杨法部容闲阁】  
阁傍江城外，窗开云水间。  
只因尘境远，自觉主人闲。  
日落见归鸟，月明看远山。  
移船候潮至，相送野僧还。  

【戚龙渊过山中】  
关路几年别，秋霜两鬓多。  
高谈卑世态，远涉识风波。  
艺绝惟名在，身贫奈壮何。  
为君沽斗酒，聊复慰蹉跎。  

【送周雨山还金陵】  
戚戚在歧路，茕茕归邺都。  
病多双鬓换，天远一身孤。  
晚饭到吴市，秋吟向野芜。  
扁舟今夜月，难遣客愁无。  

【寄金子坤】  
思君不可见，渐觉岁年过。  
世事犹如此，生涯近若何。  
天长红树没，雨后乱山多。  
何日金陵道，相携一和歌。  

【送施虎泉北上】  
看君上马负长戈，北去关山路几何。  
世变文人轻武甚，时平国士向边多。  
西河未可淹吴起，南海终须遣伏波。  
明主怜才此推毂，莫因霜鬓叹蹉跎。  

【金子坤话别】  
驿路孤亭含落晖，绿芜风暖燕频飞。  
城头潮上酒初歇，江畔月明人独归。  
才滞莫疑天道远，路贫方觉世情非。  
凄凉十二年来事，惟有临歧泪染衣。  

【曹娥江寄京口诸友人】  
曹娥江上浪如花，数幅蒲帆过浦斜。  
烟际乱山明落日，树中古庙带残霞。  
乾坤故旧劳魂梦，客路星霜换岁华。  
鸣雁满天无信息，相思一夜遍天涯。  

【卧病双溪山馆见月寄张有功】  
溪边桑柘映双流，病里萧条赋四愁。  
坐雨几宵方见月，别君一日已成秋。  
山深倦鹊犹依树，风静飞萤自上楼。  
托迹文园须共遣，莫因乡国叹羁留。  

【武林答张文东见过】  
雨余落日满临安，病况逢君得暂宽。  
抱玉已经三献后，还家又值一春残。  
时违自觉君恩远，客久方知世路难。  
国事于今用长剑，镜中绿发未须看。  

【宿莫水部官署答蒋南泠张瓯江见过】  
北风吹雪满征鞍，西度关门岁欲残。  
越国云山千里梦，官亭花竹几回看。  
天连海上明河没，霜白城头片月寒。  
深夜逢君论世事，酒酣重把剑珠弹。  

【古意】  
千家砧杵乱城头，新月微明江水流。  
床外蛩鸣偏出夜，风前白苎不宜秋。  
愁连天汉无鸿雁，梦到关山见戍楼。  
芳草不青莲子落，征夫何事好长游。  

【春暮入芜城过真州感赋呈蒋南泠诸公】  
两月芜城醉酒尊，逃炎复入海西村。  
去年芳草又重绿，旧日故交无半存。  
风景只添江郭柳，月华还认旅人门。  
逢君且诵别来句，时事到今难尽论。  

【武林送章佥宪之广西】  
宪节翩翩向法台，遐荒万里瘴烟开。  
圣王化久文身尽，粤服人和白雉来。  
膏岭日寒风似雪，牂牁雨过水如苔。  
断肠极目他乡外，簪佩何年返上台。  

【题赠陶氏觐湖村居】  
摇波修树玉同清，隔树虚楼水共成。  
桂楫兰桡穿镜出，春歌暮管傍花行。  
月如彭蠡湖中挂，云似潇湘浦上生。  
但得长年怡杖屦，那论此地胜蓬瀛。  

【除夕前一日与骆行简吕南夫张候中沈纯甫蟾山晚宴有作】  
岩边树色隐丹扉，日下仙舆度翠微。  
水落尽如雷电过，山回俱作凤凰飞。  
星台似结仙人掌，云路疑通织女机。  
幽赏不殊椒酒会，合欢须并月骖归。  

【戚龙渊游闽八载归乃移家武林冒暑过越访予山中因留半月别去】  
八载游闽今始归，形容半是语全非。  
萍踪已有妻孥托，旅食犹怜故旧稀。  
睡去衣裳孤月满，醉来图画乱云飞。  
与君山阁逃炎热，临别还留壁上题。  

【炎居苦俗因入萧山养病张子成郊园】  
炎天病起厌逢迎，借尔深山且避名。  
偶对野翁忘出处，暂随农侣话阴晴。  
林猿乞果时穿木，海月窥人夜过城。  
赖有流泉能灌圃，隔窗时见药苗生。  

【旅馆病起奉寄近山白崖诸公】  
新桥客舍俯横塘，柳色千门路转长。  
却病且须辞酒伴，习闲还欲借僧房。  
日高花气蒸书案，风过潮声到石床。  
巷陌春深芳草绿，故人车马在何方。  

【杨二檀闻人北江二臬副过山中值余他出乃自移二石坐竹下待之少顷余还邹草陵亦至遂开樽相话日尽而别】  
海上初乘李郭舟，东来又作北山游。  
自怜散迹随云出，却喜闲身为竹留。  
日转菊篱花未吐，江寒梧树叶先流。  
廿年岁月交游在，共对清樽半白头。  

【隐迹吴市答谢诸友】  
往来吴市且藏名，乞食空门学野僧。  
晓泛独先湖口日，夜归长傍酒家灯。  
时危有梦依山谷，身病无书问友朋。  
世路茫茫何处是，关河西望涕重增。  

【风雨梦金陵诸旧社】  
乱离漂泊滞天涯，托迹空门不当家。  
病里音书非故旧，夜深风雨梦京华。  
褰裳觅句行南陌，并马看春过狭斜。  
睡醒蒲团寒漏断，半庭蕉叶杂江沙。  

【吹笛因怀友人】  
玉笛横吹入夜分，中天华月度流云。  
苕川两岸春风起，飞尽梅花不见君。  

【池上听陈老琵琶】  
夜深池上弄琵琶，万里银河月在沙。  
莫向樽前弹《出塞，只今边将未还家。  

【送张伯纯还关中】  
怜君独棹渡黄河，西北山川入雍多。  
料得到家春未至，马蹄半在雪中过。  

【送张舍人还永嘉】  
几年相忆在京畿，一遇吴门便拂衣。  
君似舟前夜潮水，才临江口又西归。  

【真州访谭子羽】  
海上寻君路半迷，画船如入武陵溪。  
桥回流出桃花水，应有人家在树西。  

【宿沈漂阳沙棠舟中】  
风回城阙夜闻笳，水转南桥万柳斜。  
忽见沙棠舟上月，却令游子怨离家。  

【送王龙阜谏议北上】  
东去春潮到驿门，半江风雨近黄昏。  
自来知己难为别，不是殷勤恋酒樽。  

【咏梅】  
黄沙万里塞云闲，腊尽交河戍未还。  
但见梅花飞落尽，不知羌笛满关山。  

【题谢汝湖冢宰美人卷次金太史韵】  
隔花翻曲月临墙，欲觅知音懒斗妆。  
拨尽相思不成调，御沟流水乱人肠。  

【登金山】  
瓜州霜落雁初飞，铁瓮城寒树渐稀。  
南国兴亡在何处，金山残月夜潮归。  

【春日寄怀吴受斋史元登龚应峰三子】  
一住长安信渐稀，离心付与雁同飞。  
出门愁见垂杨树，长尽新条尚未归。  

【寄孙石云】  
绿树青霞昼不分，水边书阁净迎曛。  
知君正在山中住，雨过长生石上云。  

【郊行漫兴】  
山桥野店酒盈卮，拄杖无钱欲典衣。  
日暮杨花太无绪，随风却自渡江飞。  

【雨中寄吴珠川使君】  
池上花香酒欲醒，雨添草色上中庭。  
与君未踏湖西路，几夜春山入梦青。  

【送人还蜀】  
久游江国草萋萋，万里家山落日迷。  
幸有归心似明月，今宵先度蜀川西。  

【宿润州半月再入金陵留别姚麓居道纪】  
半月斋居道士家，碧桃千树吐春霞。  
今朝送别江边市，马上停鞭看落花。  

【游无相寺】  
玉辇曾经野寺中，宸书犹在翠华空。  
断碑世远无人识，落日莺啼古殿风。  

【送袁山人还广陵】  
月出潮生江倒流，别离无奈又逢秋。  
吴江枫叶红千树，一夜随风满客舟。  

【饮秋涧隐居夜归值雪有作】  
独行长路俨如僧，水滴檐牙半是冰。  
归到空园人已尽，雪花穿户打残灯。  

【寄杏台郎】  
杏花台上月华新，见月长思花下人。  
今夜莫孤花月意，明朝风雨又残春。  

【送秦子登入金陵】  
日暮逢君在路歧，短藜临水立斯须。  
休言江上相思否，今夜月明君自知。  

【题项秀溪半华山房】  
溪上道人幽思长，堂开东郭引青阳。  
日斜开户看山色，十里泉声半在床。  

【题画】  
饭牛归去趁东风，柳色山光绿映红。  
世事兴亡在何处，夕阳江畔笛声中。  

【题荷寄施虎泉】  
三秋湖舫话离群，百里还家傍海云。  
今日耶溪秋信至，抽残荷叶未逢君。  

【花间杂咏】  
流云影乱欲凝空，杨柳丝柔不曳风。  
调入春林人不见，乳莺啼出万花中。  
李从事奎七首  

【游天竺寺有怀谢康乐】  
秋光澹岩岫，入谷闻晨钟。  
白云嵌紫芝，峰朵开芙蓉。  
林香昼自结，夹道罗长松。  
沙广草烟薄，溪深花露浓。  
梵岭郁飞鹫，咒潭降毒龙。  
闲禽互交语，道侣时相从。  
久矣悟空寂，斋心礼金容。  
精庐隐暮色，蔬食修珍供。  
还憩崖亭上，永怀高人踪。  

【西湖舟中】  
春半出门春可怜，黄鹂隔岸啼春烟。  
垆头沽酒饮不醉，更向西湖呼酒船。  
葡萄荔枝酒色红，银缸金碗须臾空。  
但令一醉卧明月，莫使醒眼看春风。  
凤凰山头春草绿，金牛湖上花成簇。  
日落歌声水面来，画栏笑倚人如玉。  

【古柏行】  
虞山古柏几千岁，根盘节错罗星文。  
灵气常悬白日雨，疏枝乱洒青天云。  
霜柯露干了不识，半是苍苔半成石。  
石上犹存古镜光，青萍未拭芙蓉色。  
我来八月秋气浓，月明满地蟠虬龙。  
赤脚大叫不忍去，长风吹落虞山钟。  
天生异物讵可测，呵护常闻鬼神泣。  
岩壑宁教无此材，岁寒然后知松柏。  

【阳春曲】  
三月江南春草芳，水边柳丝百尺长。  
流莺乍啭千金堰，紫燕双栖文杏梁。  
家家曲里调鹦鹉，处处箫声引凤凰。  
凤凰台上花争发，翡翠楼前鸟并翔。  
别有蓝桥通蕙渚，更怜斜狭接横塘。  
横塘女儿多艳妆，锦琴瑶瑟为谁张。  
能歌《白雪留人醉，不管春阳断客肠。  

【湖上】  
锦帐开桃岸，兰桡系柳津。  
鸟歌如劝酒，花笑欲留人。  
钟磬千山夕，楼台十里春。  
回看香雾里，罗绮六桥新。  

【与客游北山偶过普福寺寻葛洪丹井】  
古寺随缘到，云霞晚自闲。  
僧房开竹里，仙路入花间。  
斜日明秋水，薄烟凝暮山。  
偶探勾漏迹，惆怅欲忘还。  

【咏湖上新柳】  
依依弱柳不胜春，袅袅垂条向水滨。  
奈可轻盈愁少妇，岂堪攀折赠离人。  
烟消翡翠眠初起，风折鸦黄舞乍新。  
犹喜芳心未成絮，肯将眉黛向人颦。  
周博士东田二首  

【入峡源庵中读书】  
扰扰倦行迈，复此秋气阑。  
寒流深峡路，落木晓霜山。  
乞火邻烟远，读书孤屿闲。  
相求有幽鸟，飞入短楹间。  

【客夜】  
弃置仍为客，言归久未能。  
素枝霜树月，独夜草虫灯。  
河汉秋来坼，关山梦到曾。  
明朝对青镜，应见鬓丝增。  
十岳山人王寅一十二首  

【箭月歌】  
谁剪海犀革，一尺如月圆。  
锦绦挂东壁，时或生紫烟。  
上画胡奴驰铁骑，白草经霜枯满地，  
貂袄回头臂两弓，远望双飞皂雕至。  
此物怀当弱冠年，高插庐子城东边。  
射罢周瑜冢头坐，常浇绿酒呼重泉。  
抱书十度金陵走，丈夫蹭蹬终不偶。  
没羽徒夸射虎人，毛锥负却穿杨手。  
摩挲此物敝埃尘，感慨从前一怆神。  
道旁裋褐成衰丑，谁识飞扬跋扈人。  

【关山月】  
落日收风色，边城望月华。  
年年随汉将，夜夜到胡沙。  
貂帐流光冷，龙旂卷影斜。  
此时正愁绝，那忍更闻笳。  

【送郑信之游大梁】  
南客辞乡邑，遥随北雁归。  
春风寒似腊，吹雪湿征衣。  
书剑过淮水，关山望宋畿。  
铜驼旧游路，花柳正芳菲。  

【燕市酒垆曲】  
白发嗤多事，狂游入上都。  
敢怀执辔者，可有卖浆徒。  
何处容弹铗，常来独倚垆。  
悲歌稀酒伴，不是一钱无。  

【宿喜峰口墩楼】  
万里秋风暮，华夷到此分。  
几年望紫塞，今日宿黄云。  
片月临关见，孤军击柝闻。  
燕歌争劝酒，强饮不成醺。  

【高光州方承天童侍御刘秀才邀予泛舟西湖】  
湖面玻璃生素烟，薰人暖日小春天。  
芙蓉将近霜前淡，台馆谁添乱后妍。  
荒草欲寻苏小墓，斜阳半载米家船。  
伤心时事犹难料，且拚新丰买酒钱。  

【春社前三日送兄惟明之淮南】  
山村赛社浊醪醇，分取余觞劝醉频。  
弱柳初黄难系马，娇莺新啭似留人。  
去程姑浦逢寒食，到日雷塘属暮春。  
故旧相知如有问，长竿今已学垂纶。  

【答金在衡讯归】  
秣陵宫树叶初飞，客路何人为授衣。  
我亦惊秋同海燕，故乡端在社前归。  

【舟过陆州谢乡人余五郎送酒】  
新醪香艳石榴花，赠得双樽不用赊。  
为谢客愁消得尽，残年一路醉还家。  

【过休阳访查八十不遇二首】  
桃李山城未落花，怀君来访听琵琶。  
定随年少青钱伴，何处妖姬卖酒家。  
年来匹马走燕云，听尽琵琶尽让君。  
白发紫檀须自惜，稀教弹与世人闻。  

【送李文仲游燕】  
苕霅君休恋故乡，北游早控紫丝缰。  
如今燕赵虽非旧，终是英难结客场。  
附见  
☆江秀才瓘（二首）  

【咏史五首（录二）】  
陇西李都尉，骁勇称将材。  
提师浚稽山，一鼓单于摧。  
步卒五千人，转战昏阴霾。  
道穷矢亦尽，惜哉勇弗裁。  
捐躯诚独难，大义岂不乖。  
得当纵报汉，二心安可怀。  
迢迢五原关，思归隔天涯。  
遂使铁石心，化为土与埃。  
终然没胡沙，竟为百世哀。  
曼倩滑稽雄，阊阖能叫啸。  
一言绐侏儒，金门始待诏。  
怀肉虽不恭，九重翻一笑。  
倡优恣诙谐，谏苑中机要。  
庭议斩董君，宣室不得召。  
玩世依朝隐，赡词亦微妙。  
高咏卫简篇，斯人可同调。  
张布衣名由八首  

【夏日田家四首】  
风过林花落，雨余溪水浑。  
飞云停不去，低回恋幽轩。  
夕阳下平楚，远树见渔村。  
奄忽夏已徂，忧怀纡且烦。  
四体弗能勤，兴言愧鹿门。  
吁嗟刘景升，车骑枉山樊。  
独酌冷风前，遂至于忘己。  
而况人与世，枯槐聚玄蚁。  
昔梦婴尘纷，宰割鬯吾旨。  
金枝缀翠旗，鱼服交象弭。  
驳马偏朱蹄，缦车齐一轨。  
既觉更何有，太息绎所履。  
真幻定难分，色空谅在此。  
四相不能灭，卮酒良可喜。  
吾将逃曲蘖，众妄亦云已。  
蓐食茅茨下，鸣鸡尚萧萧。  
褰衣涉远道，负耒正逍遥。  
种豆不成顷，阴曀不终朝。  
飘忽风雨至，归农趣危桥。  
其雨复其雨，豆稀草葽葽。  
丛林戴胜降，女桑多长条。  
每恨独不遇，一无以自见。  
终身谈仁义，垂老常贫贱。  
翩翩思吾党，才美何绚练。  
既蒙国士知，鞅掌隔异县。  
落月在屋梁，暮云缅吴甸。  
慊慊不能忘，令人心目睊。  
乃觉离怀殷，反悟遇否穷。  
羡庐坐叹息，素丝彯短弁。  

【秋兴】  
为渔江上去，便与云水亲。  
瑶空远迢递，绿波渺无尘。  
辽绝人间世，安知世间人。  
扣舷驯白鸥，收纶采青蘋。  
钩直溪茅晚，琴鸣坛杏春。  
扁舟足傲睨，聊复有此身。  

【行至徐方行】  
扁舟溯修阻，行行至徐方。  
岸昃衡山转，城孤背水藏。  
河广日滔滔，谁云一苇航。  
怫郁鱼龙怒，沮洳鹿豕场。  
泠风迢递宇，落日参差樯。  
杏坛既寥寥，石室亦茫茫。  
汉唐事干戈，雄长恃金汤。  
挽输饷燕云，控驭带淮扬。  
险巇惟一线，络绎周八荒。  
危亭尚崔巍，双鹤无翱翔。  
此意不可得，吾词慨以慷。  

【空堂】  
秋虫响空堂，纤月下幽渚。  
鸟惊风外林，花落庭中树。  
羁栖兴远怀，城阿隔秋雨。  
耿耿良不寐，脉脉以无语。  

【秋晚】  
迢迢幽溪上，寂寂野人居。  
泠泠风入树，鸡鸣墟。  
白日三杯酒，清秋一草庐。  
闲花阶下笑，谓我意何如。  
破瓢道人吴孺子四十七首  

【范司马东先生怜仆羁孤客旅邀仆观白鹦鹉复饮之以美酒仆金华贱人也怀恩感意报之以诗】  
夫子怜飘泊，相邀过草堂。  
尊浮桑落酒，鸟出雪衣娘。  
石色寒侵户，苔香细入床。  
醉来如意舞，容得旧疏狂。  

【早春郊外】  
坐入年华浅，行将春色迟。  
柳条辞白雪，梅蕊让青枝。  
沽酒沙村在，吟诗竹杖移。  
交头无数过，何处有新知。  

【贻石公】  
石公菩萨性，怜我在羁旅。  
前者冲雨来，援止此避暑。  
只尺僦西邻，两家闻细语。  
日渐枕席清，闭门自楚楚。  
岂敢称高卧，无才当独处。  
闲傍夕阴移，瘦骨临江渚。  
或就庐山隐，孰能弃尔汝。  

【佛慧寺】  
乱竹闭僧院，长松护法堂。  
坐怜新月上，行爱落花香。  
破壁流灯影，悬厓挂夕阳。  
支公闲懒处，暂此礼空王。  

【霁后作】  
雨前风更急，霁后夕流昏。  
云拥苍厓树，花明白水村。  
饥寒谁比数，老病我犹存。  
万事俱寥落，归来但掩门。  

【雪罪诗呈王使君】  
忆在广陵初，移船问相识。  
君骑白马天上来，手把铜章好颜色。  
东风袅袅吹落花，下马邀予入酒家。  
珊瑚宝玦不当事，箜篌锦瑟又琵琶。  
掀髯啧啧爱我诗，三年与我闽中期。  
是时我尚有妻子，到家不肯轻别离。  
遂使君心长荆棘，老我至今有所失。  
望君恕我如醉人，白头江上入骨贫。  
残杯冷炙度朝夕，东邻西舍谁为亲。  
感君常反仄，仰天徒叹息。  
君当扣我胫，不死是为贼。  

【送张丹石游维扬】  
张公别我去，去去到扬州。  
若见陆无从，新诗不用求。  
僦居秋叶黄，莫近城南楼。  
楼高思故乡，终日多离忧。  
江北苦寒地，必须得重裘。  
重裘若不暖，请君上酒楼。  
酒楼东水关，有女似莫愁。  
十指玉削成，好弹古箜篌。  
三日醉不起，改作张丹丘。  

【访天圣寺长老】  
吴兴天圣寺，长老有余工。  
种药寒云外，分泉杳霭中。  
看心孤月满，照影万缘空。  
我是陶元亮，常来访远公。  

【赠关中王解元图】  
山中一相见，知汝是秦人。  
爱月乡心减，迷花客路新。  
云霄岂尽意，诗赋不无神。  
异日还家去，长安正早春。  

【江上逢故人】  
江上高楼花欲然，南邻酒伴西邻眠。  
夕阳未下逢君好，还有一百青铜钱。  

【岁暮】  
越客好游当岁暮，草堂习静自情亲。  
闭门觅句留残腊，倚杖看山待早春。  
鸟雀入林知有我，烟霞为伴若无身。  
何当别去西湖上，万树梅花刺眼新。  

【郊行赠赵汝师先生】  
学生行春日，阳和处处同。  
莺啼千嶂外，人醉百花中。  
彩服迎官舍，丹书出汉宫。  
相如辞赋里，深有太平功。  

【移居（一作《病起移居王元美小祗园）】  
宿愁未许抛衾枕，抱病移居江上村。  
忙里提携知药饵，闲来点检失琴尊。  
南檐爱月先安榻，北牖嫌风即闭轩。  
且是主人能好客，黄鱼白饭早过门。  

【赠僧月沧】  
孤云不知处，野雪见行踪。  
一饭饱时少，随缘沧海东。  
香床通水月，清磬出花宫。  
欲结庐山社，谁能问远公？  

【春日大醉再寄孙七政七政每骂我】  
旬日江村外，香醪困死人。  
眼随他是甚，心与我何亲。  
骂有官人口，闲多处士身。  
交交黄鸟乱，无赖十分春。  

【将归溪上留别李将军兼呈何太史元朗】  
说谎定推何太史，相嘲无奈李将军。  
桃花细雨且归去，江上吹箫弄彩云。  

【江上】  
新月淡烟霏，江花冷照衣。  
无人山犬吠，隔竹掩荆扉。  

【玉泓馆送沈嘉则归越得微字】  
江上青草出，与君俱未归。  
相看尽客泪，明日卷征衣。  
细雨钓舟湿，乱山樵路微。  
异时能裸葬，白首定相依。  

【饮钱大花树下】  
平堤水漫小红香，醉后风来花满床。  
无奈黄鹂仍劝酒，数声飞过竹边墙。  

【独生寄三弟】  
愁来何所作，咄咄但书空。  
梁燕亲衰白，林花与暂红。  
无家不占梦，有弟恨飘蓬。  
寂寞沧江上，茅斋细雨中。  

【病起别黄淳父】  
病起心魂冷，行吟古殿惊。  
江湖留客地，岁月见君情。  
厌听边鸿度，愁看春草生。  
孤舟今又别，何处是归程。  

【残灯】  
欲灭寒犹耿，频挑焰不修。  
只缘膏已尽，便觉亮含羞。  
映雪光逾冷，囊萤影暂流。  
片时随短烬，蠹蚀且埋头。  

【题画】  
玉露凌寒万壑空，洞庭秋水醉芙蓉。  
小舟不放寻诗梦，撑入村南卧晚风。  

【十二月二十七日作】  
三日半存何必恋，一年去尽不知留。  
春风只在虞山外，袅袅将来笑白头。  

【秋雨将至新凉满户忽有故园桑梓之念因寄东斋文石禅师】  
好雨望即至，轻雷远层城。  
新凉满庭户，洒然有余情。  
故园兰溪上，稻获秋已成。  
弟侄共我长，会能学耦耕。  
如何江海间，惜此一浮名。  
吾师住东斋，早晚寄钟声。  
下阶春草长，闭户秋蝉鸣。  
欣将解后缘，遂令薄世营。  

【胡生过上方寺言别】  
日暮怜君至，相看鬓欲丝。  
佛灯欣上早，僧饭喜过迟。  
同病悲前事，连床问后期。  
可怜霜霰近，疲马向京师。  

【望西山】  
西山像佛头，又如抹青黛。  
常疑路不通，遥遥削天外。  
白鹤飞去杳不双，明霞泼天红映江。  
春风几点桃花雨，欲渡前溪问小<舟双>。  

【览镜】  
十载成飘泊，三年失所亲。  
今朝试览镜，如见意中人。  

【长春道院后楼】  
危楼迥木末，千里暮云开。  
细雨长江去，斜阳孤鸟来。  
客鬓愁中换，乡心病后催。  
一声何处笛，故故向人哀。  

【江上逢王九归武林】  
江上逢王九，孤舟日已斜。  
红妆恼春夜，白发醉谁家。  
断岸深无柳，荒村半有花。  
武林山水地，归路勿云赊。  

【少年行】  
挟弹飞霜醉落花，歌儿笑引入倡家。  
归来万树垂杨下，一路骄行白鼻襜。  

【张长舆刻虞山游稿命予附后语孙七政前序予遂不敢以诗答长舆】  
昔在虞山下，尝为孙楚轻。  
叱予当客面，羡汝有才名。  
岩瀑侵衣湿，湖波接眼明。  
新诗酬胜地，近喜得张平。  

【姚太史自钱塘移天目松一株舟中无事索赋】  
相公送客过钱塘，移得苍松数尺长。  
枝带故山寒雨色，根分新壤茯苓香。  
舟中偃盖幢幢势，眼底凌云寂寂芳。  
归去琴书堂上坐，种来无处不生凉。  

【晚归海虞】  
逆浪舍舟湖水阔，入林跨马栈桥通。  
阴厓剩雪一分白，古殿残阳半壁红。  

【寄王舜华】  
夫子只高卧，世人空自忙。  
读书一万卷，过目不能忘。  
曲涧浮春水，孤村集众芳。  
此时犹未起，红日到山房。  

【闲居】  
积雨暗空林，湿云飞不起。  
日暮鸟鹊喧，幽人不得语。  

【晚归】  
水国春无际，阴霾晚始晴。  
醉邀花共笑，归与月同行。  
启户邻姬问，排舟稚子迎。  
人家欲灯火，犹有隔林莺。  

【醉归】  
风磴云梯手自扶，飞花如意引归途。  
莫教水气醒余醉，宁使儿童厌再沽。  

【别周生】  
庭柯何事报秋声，江路迢迢几日程。  
我去你留俱寂寞，月明他夜最关情。  

【答里中儿】  
仆本金华人，少小亲耒耜。  
三十始读书，一命期强仕。  
褊性病疏狂，怪辞来哆侈。  
一年复一年，世事难料理。  
面垢臭无纹，短发披两耳。  
濩落在江湖，饥寒皮肉死。  
寄谢里中儿，无劳问历履。  
闲来泽畔行，顾影还自喜。  
夜深魍魉啼，遥拜来相倚。  
蹑电树雨幢，促我不能止。  
驾之骖白螭，群从来何愧。  
下视尘寰中，茫茫若蝼蚁。  

【投项子京】  
湖上梅花出短墙，一开半落湖水香。  
春阳羞涩杏花细，桃花李花亦不忙。  
君家有酒藏床头，可怜花月未肯游。  
愿君醉我君亦醉，花前慎勿嗔莫愁。  
房栊窈窕娇欲留，懊恨归来纤月流。  
不知此景谁能酬，空将好句为君投。  

【泰州诗】  
小时不识数，两手道十五。  
醉来学骑马，堕马亦不苦。  
日暮狂歌草泽中，月出东墙那怕虎。  
一年两年复两年，短发萧萧鬓可数。  
千重饥寒傍泰州，日出日没坐一楼。  
风帘不动杏花雨，冒雨冲花问客舟。  
舟泊平沙天喜晴，谁家楼上踏歌声。  
探囊沽酒不尽醉，醉死溪山鬼亦清。  

【独立】  
独立沙边路，因伤旅客单。  
严风知絮败，落叶识心酸。  
肝胆犹年少，头颅莫岁残。  
东家有宝剑，欲夺醉中看。  

【晓发】  
严城角初断，稍稍晓鸦啼。  
风急偏催马，天寒不应鸡。  
随山欲渡海，失路却寻溪。  
乡国遥千里，三年斗柄西。  

【寄王元美】  
日暮归鸦遍，乡心可奈何。  
病随新月长，愁比落花多。  
细雨乱阶草，微风起夕波。  
西邻有严武，不必泪悬河。  

【宿学公房】  
僧斋闭秋草，无事应朝眠。  
改座番逢客，收书误触弦。  
情高云上鸟，心定夜初禅。  
不尽江花意，还将处处船。  

【倚杖】  
贫病吾将老，江湖度岁华。  
艰难惟有泪，飘泊更无家。  
倚杖惭归鸟，临池惜落花。  
秋风何太早，瑟瑟向蒹葭。  
鹅池生宋登春六十八首  

【秋夜鹅池侍宴应教】  
车马荒村夜，流萤水面多。  
野云停几席，江月引笙歌。  
樽湛淮南酒，池添道士鹅。  
白头惭受简，休问赋如何。  

【蓟门】  
桑柘兵残后，人家夕照中。  
天秋沙雁灭，月冷戍楼空。  
选将燕山北，擒胡辽海东。  
城南余战地，磷火夜深红。  

【荆州杂诗】  
问药过城府，儿童晚未回。  
云深宋玉宅，雪暗楚王台。  
花发春犹浅，楼高赋转哀。  
家家湘酒绿，谁为一尊开。  

【送句吴豪士重游大梁三首】  
魏王台上草纷纷，落日中原低暮云。  
匹马浪游孤剑在，酬恩谁说信陵君。  
汴水东流接大河，曾经帝里问铜驼。  
春风三月旗亭酒，落日夷门一放歌。  
沙尘风起昼冥冥，二月黄河尚带冰。  
桑柘夕阳村店路，同谁走马吊韩陵。  

【秋日上党道中怀故乡知旧】  
白发生青镜，黄花吐素秋。  
家书无雁足，客路一羊裘。  
海燕辞乡社，山猿傍酒楼。  
谁堪回首处，千里暮云稠。  

【再示鲸】  
客梦苦难成，鸣鸡又及晨。  
燕鸿惊岁晚，越鸟对愁新。  
九月催寒叶，孤琴伴旅人。  
相看正牢落，非尔复谁亲。  

【越溪女】  
越溪素足女，婉笑青眉扬。  
泛水采芙蓉，归来衣更香。  

【山楼秋夜有所怀】  
旅宿燕关暮，天寒霜叶稀。  
凉风生夜榻，客泪下秋衣。  
路远乡云断，山深边草肥。  
堪凄珠树鹤，何日故林飞。  

【晋阳山中元日】  
野老怜时序，壶浆慰客情。  
春盘邻女送，晓树陇禽鸣。  
寒坞惊花色，穷边听角声。  
他乡逢一笑，更觉旅魂惊。  

【春日游太原黄岩寺】  
拂衣坐盘石，度水听疏钟。  
古殿依岩碧，山花拂砌红。  
晴峰辉旭日，春燕浴条风。  
欲共巢松客，安禅老化宫。  

【拟宫中行乐词四首】  
小红亭子白阑干，入道宫娥玉作冠。  
袖出青梅弹厓騑，银瓶满注蔗浆寒。  
碧殿春深瑶草肥，美人对月舞罗衣。  
夜来不作青鸾梦，化作彩云何处飞。  
玉辇春游夜未央，紫衣侍史谩焚香。  
黄金锁合鸳鸯殿，无限春风到海棠。  
琉璃砚水黄金瓶，十样鸾笺写道经。  
太乙紫坛朝帝罢，蕊珠深殿彩花馨。  

【老僧】  
手中撚着白菩提，拄杖过头眉下垂。  
石上晒经茶未熟，花间童子进双梨。  

【春郊即事】  
春风袅袅夕阳西，芳草菲菲杨柳堤。  
行尽溪山有茅屋，青林深处一鸠啼。  

【宫词】  
自从十五画双眉，记得新裁《白苎词。  
袖里青梅大如豆，石榴枝上打黄鹂。  

【闻京东有警】  
暮雨催秋馆，长风冷菊枝。  
坐中蛩窣窣，灯下鬓丝丝。  
四海寻戈日，百年为客时。  
燕山新战后，乡信到应迟。  

【荆州公馈酒（二首）】  
菱叶青青水荇齐，绕篱黄蝶菜苗肥。  
夕阳谁送山人醉，坐看儿童跨犊归。  
秋风袅袅熟黄粱，池上鹅肥酒更香。  
醉里不妨学楚语，《竹枝歌好和渔郎。  

【雨中烹鸡有作】  
避地岂真隐，谋生未有方。  
晨烟熟鸡黍，墟里澹柴桑。  
雨过豆花赤，风高柿叶黄。  
邻家不相识，何处觅壶觞。  

【十五夜郡斋小集】  
校书罢芸阁，移尊趁晚衙。  
莓苔宜小簟，蜡烛隐轻纱。  
稚子能驯鸽，翻阶啄落花。  
微风坐醒酒，明月共分瓜。  

【宿郡斋】  
烛尽怜红影，诗成掉白头。  
吴歌小榻夜，楚雨虚堂秋。  
残梦醒余沥，轻寒仗敝裘。  
鲋鱼甘涸辙，吾亦笑庄周。  

【江阁晚望呈荆州公】  
几处蒹葭连岸白，数村烟火隔江明。  
无家自合依刘表，有赋谁能荐长卿。  
巫峡去帆江树隐，衡阳归雁暮云平。  
黄金已尽还为客，湘汉长歌万古情。  

【郡东厅晏坐】  
昼刻分香短，风帘簇影移。  
天清闻堕羽，院静见游丝。  
往事闲堪忆，长贫老不疑。  
黄金未可就，瀛海竟难期。  

【洞庭送徐荆州投劾东归】  
秋来为客易沾巾，又向潇湘送逐臣。  
烟草断云横楚塞，夕阳落雁度江津。  
天涯白发无知己，湖上青山有故人。  
回首吴关空怅望，何年沧海共垂纶。  

【自沙津江行舟次岳阳送徐荆州】  
漠漠晴沙江水流，搴衣同上木兰舟。  
白蘋风起洞庭暮，碧树云横楚塞秋。  
羁客怀乡何限泪，孤臣去国不堪愁。  
夕阳帆影临空尽，谁念天涯独倚楼。  

【石首阻风寄怀徐荆州】  
别后相思梦屡真，秋来谁寄短书频。  
孤舟风雨偏愁客，万里江湘对逐臣。  
庄舄苦吟终适越，仲宣欲赋未归秦。  
十年零落黄金尽，一夜长歌独怆神。  

【新春堂成寄怀所知】  
老去还杯酒，春来自草堂。  
挥金曾有志，煮石竟无方。  
岸水浮厓騑，林花宿麝香。  
故人江汉少，念子意何长。  

【自公安县夜归鹅池庄风雨骤至有作】  
候雁迷寒渚，昏鸦集驿亭。  
故人江上别，风雨返柴荆。  
楚些秋能赋，《巴歈夜懒听。  
蓬窗小儿女，相待一灯青。  

【九月三日方别驾携酒殽见过因怀徐荆州】  
客泪秋能下，人情老自知。  
塞寒鸿雁早，江暖鞠华迟。  
对酒怜吴语，闻歌忆《楚辞。  
明年谁更健，重把紫萸枝。  

【江村寒食】  
白鸟忘机久，青山吾道存。  
兴来从杖屦，老去爱鸡豚。  
杨柳桥边市，桃华江上村。  
童儿沽酒至，风雨闭柴门。  

【寒食西郊望八岭山作】  
寒食孤村外，春山远寺钟。  
登临风候异，祭扫岁时同。  
芳树诸王墓，浮云旧楚宫。  
天涯对衰鬓，寂寞意无穷。  

【秋日登篸览楼】  
远客不宜秋，况登江上楼。  
心随胡雁灭，身为楚云留。  
汉广饶菰米，湘清聚白鸥。  
寒砧何处发，落日动乡愁。  

【雨中呈王郎】  
黄金台下见君颜，今日萧条入楚关。  
一顾那知添白发，十年何事老青山。  
乡愁多在烟云外，客思偏生风雨间。  
我已无家问消息，开畦种药不须还。  

【侠客】  
赌掷赛刘琨，家奴过孟贲。  
千金不肯顾，一剑为酬恩。  
赵瑟停凰柱，燕姬促象尊。  
平生款段马，羞入孟尝门。  

【秋日待家书不至感赋此诗】  
泽国寒风木叶稀，悲歌昨夜赋《无衣。  
自添白发年华异，用尽黄金生事微。  
易水似怜湘月远，燕鸿还共楚云飞。  
鱼书锦字无消息，秋草闲门又夕晖。  

【春日寓徐公西园】  
笋出过阑见，桃香度水闻。  
树深连海色，洞午散江云。  
石上抛书卷，花间数鹤群。  
春愁如碧草，随处乱纷粉。  

【海上寒食】  
风雨临寒食，偏惊流浪情。  
梅花乡信远，芳草客愁生。  
青眼故人少，白头世事轻。  
还余一尊酒，东海吊田横。  

【雪后】  
石径留冰雪，松门锁薜萝。  
地幽身自得，机息鸟常过。  
芳草春愁少，梅花客醉多。  
《竹枝辞更好，还爱楚人歌。  

【赏雪侍宴应教】  
狐白暖蒙茸，当歌集上公。  
春藏金屋里，仙隐玉壶中。  
送酒青楼妓，焚香白玉童。  
锦屏寒不入，只许隔帘栊。  

【春辞二首】  
南浦谁家荐绿蘋，野堂又发楚山春。  
满城芳草烟和雨，江燕飞来似识人。  
广陌青楼杨柳新，莺花时节可怜人。  
至今汉上多游女，笑折疏麻赠所亲。  

【踏青杨林洲】  
骅骝蹀躞上芳洲，杨柳青青楚水流。  
日暮东风摇百草，不知何处是昭丘。  

【饮酒】  
城上秋风动薜萝，十年江客意如何。  
酒肠方大黄金尽，世事才知白发多。  
月冷却怜孤鹤怨，天寒谁听饭牛歌。  
平生还爱於陵子，用拙为园老一蓑。  

【秋兴】  
江上形容老，山中薜荔秋。  
鹤鸣竹院静，狙啸荜门幽。  
爱树收黄叶，怜生洗白头。  
室无莱子妇，谁共卧云丘。  

【楚童（京山唐氏赠二童子，呼为赤砂、白石）】  
白晢楚童清，双鬟挈酒瓶。  
灌花晨汲井，学字夜囊萤。  
竹院晴时扫，柴门客去扃。  
弱躯偏惜汝，饥渴屡曾经。  

【辽府草亭赠朱孔昭】  
平原门下似君稀，犹着前春旧布衣。  
况我不如君数倍，食鱼何敢望轻肥。  

【连日风雨骤生薄寒分甘哺孙赋诗自娱园蔬时醪亦足养老】  
江城风雨夕，茅屋短长吟。  
历历秋花发，翛翛落叶深。  
老凭孙暖眼，客用酒宽心。  
欲买罗含宅，曾无作赋金。  

【雨后移竹】  
童仆饥时懒，家贫愿一金。  
暄寒惟短褐，风雨屡长吟。  
江阔秋生蚤，城高雾隐深。  
从来爱幽意，移竹间花林。  

【抱孙乞食市中】  
何室炊红粟，谁家具绿尊。  
频游双屦弊，生计一瓢存。  
任尔呼牛马，随予爱犬豚。  
绝交书未上，为客老荆门。  

【秋日野望（是年戊辰大水）】  
听鸟中林性，看云故国心。  
地卑湘汉阔，天远洞庭深。  
老马空知道，穷猿岂择林。  
十年书剑客，寂寞到如今。  

【饮酒三首】  
福端吾不为，盛名岂敢居。  
列子老郑圃，何异凡民愚。  
六用俱可废，一真良自如。  
百年此形容，泡影现斯须。  
有生胡不乐，安有再来躯。  
箕踞竹林中，酌酒焚枯鱼。  
睫常在目前，如何目不见。  
死常随我身，如何我不患。  
好高穷远深，至近反忽慢。  
谁知衽席间，而乃即天汉。  
万古亦非遥，一息长无算。  
老彭与殇子，寿夭相等看。  
静观蜉蝣羽，可同白石烂。  
怒则乖天和，喜亦伤大雅。  
喜怒同使臣，胸臆若传舍。  
来去本无端，不乘车与马。  
一气自起灭，万形非真假。  
十年会此理，欲辩言愈寡。  
中心久藏之，当告知音者。  

【襄阳怀古】  
襄阳白面儿，惯唱《铜鞮歌。  
汉水东流去，英雄可奈何。  

【春寒睡起口号】  
白发白于丝，春眠起较迟。  
即看芳草变，又过杏花时。  
短褐寒先觉，长吟趣自知。  
谁云鲁酒薄，犹免越人思。  

【久雨小晴即事】  
海色常含雨，山云薄带寒。  
曦微占暮鹊，芳意结春兰。  
对酒看长剑，低头试小冠。  
孟尝空好士，白发老冯欢。  

【同襄阳阮举人游楚山田家遇雨】  
携酒依场圃，班荆共老农。  
楼台一水外，风雨万山中。  
田叶浮逾绿，溪花湿更红。  
百年耕凿计，吾愧鹿门公。  

【泗上赠吕侠士】  
南游不得意，来问鲁朱家。  
生涩青楼妓，凋零白鼻襜。  
防胡过雁塞，较猎度龙沙。  
剩有缦缨带，时时拂剑花。  

【九日夜集李北山园亭赏菊观妓】  
白酒映尊空，黄华裛露浓。  
徵歌来卫女，扶醉有巴童。  
香雾沉兰圃，晴烟驻桂丛。  
海风吹月上，移席小阑东。  

【会台观赛】  
霸业古台荒，天寒野日黄。  
鸡豚秋社酒，篱落水云乡。  
对舞青谿女，齐歌白石郎。  
家家扶醉去，海月照枯桑。  

【和赠李少卿】  
桂树冬荣覆院幽，护寒鹦鹉傍青油。  
小姬对月偷教舞，少妇鸣筝不下楼。  
集外诗（二首）  

【自题画老子图】  
函谷关西几度游，至今紫气未全收。  
青牛老子头如雪，莫怪山人浪白头。  

【清明】  
寒食东风草色新，累累高冢卧麒麟。  
可怜泉下千年骨，曾作提壶拜扫人。  
（江盈科曰：“海翁方面大耳，身长七尺，须眉皓然。寓桃源半载，居恒无宿舂。值粮尽，则值纸绘古人图像，易米为炊，馈遗一金以上皆不受。”二诗皆寓桃自题其画者也。）  
白云先生陈昂六十二首  

【宿江边阁】  
暝色江边阁，行吟易断魂。  
风前两岸叶，月下一声猿。  
夜哭谁家妇，寒号何处村。  
洞庭春水动，雇艇去荆门。  

【城破领老妻逃入仙游胡岭（二首）】  
丧乱余生在，饥寒何所投。  
昼逃闻鬼哭，夜窜望仙游。  
有径风先惨，无山鸟肯留。  
老妻向天问，盗贼几时休。  
触目惊犹故，逢茅伏自遮。  
扶行衣尽莿，衰削面如瓜。  
桥断深宜厉，途昏曲恐差。  
斜风飘细雨，啼杀未栖鸦。  

【闻戚将军将至领老妻从万山中往镡州赋（二首）】  
未必妖星坠，应怜瘴岭迷。  
支撑寻鸟道，曲折步渔溪。  
时事多无据，音书少有题。  
十年群盗剧，窜伏泪长啼。  
元帅闻将至，七闽徯后秋。  
欲回上帝怒，先复匹夫仇。  
献馘鲸波上，招魂剑水头。  
残生留眼看，平复旧神州。  

【江澨】  
江澨风难静，关头岚尚迷。  
天河明一雁，鼓角乱群鸡。  
飞将今安在，妖星久未低。  
偷生垂老日，身世寄涂泥。  

【闽南登楼】  
切莫凭楼望，令人更惨凄。  
战场多鬼哭，息壤聚乌啼。  
黄雾埋城郭，寒风死鼓鼙。  
深林巢燕子，来往亦衔泥。  

【移居巴陵】  
此即巴丘戍，相传鲁肃城。  
古今余往事，兵火剩残生。  
楚水为渔便，湘湄赖舌耕。  
地灵如获托，亦足寄遐情。  

【进云安】  
渐失乌蛮瘴，新逢白帝寒。  
霜催沙碛奋，风弄叶声干。  
峰渺孤烟直，江空落日团。  
布帆报无恙，今夜进云安。  

【泊云安】  
短褐丝丝断，为冬不亦难。  
芦花装被暖，枫叶受霜干。  
溪日恩终厚，山风势未寒。  
此间多美酒，生计卜云安。  

【沙市】  
此乡如地肺，一望渺无山。  
春在楼台里，江浮花鸟间。  
荆州不愿识，王粲未能还。  
渔钓堪糊口，柴扉昼亦关。  

【秋上白帝城登白帝楼】  
石壁将天压，山楼反不奇。  
英雄云散后，烟霭日斜时。  
碧涧秋光老，青林鸟梦宜。  
樽前多感慨，衰柳已先知。  

【风色】  
风色一以变，林光反不禁。  
黄姑依淡月，白帝动清砧。  
万里无家客，孤灯独坐心。  
予行濡且滞，舟楫岂难寻。  

【暮春题瀼西新赁草堂】  
峡口联江口，山乡亦水乡。  
春来容膝屋，云倚及肩墙。  
旅食亦求静，偷生且善藏。  
瀼西居颇适，好赋反骚章。  

【日暮遣闷】  
欲尽西倾日，全低东去天。  
雪峰沉万籁，监井淡孤烟。  
故国兵戈后，他乡冻馁年。  
寥寥今夜客，道自洞庭边。  

【贵忘】  
野桥亦浅促，朝徙水云乡。  
浦近寻鱼腹，山佳问麝香。  
仗龟行度口，养鹤畏分粮。  
莫把愁肠结，衰年在贵忘。  

【过涪州】  
寥落一涪州，惊心几度游。  
屡更新地主，不改旧沙鸥。  
片月穿仙岭，微云止戍楼。  
山山寒气甚，夜半拥重裘。  

【还家晚坐】  
最厌长为客，还家秋雨中。  
饥容叹妻子，败叶理梧桐。  
俗觉今时换，人怜前辈空。  
青青一双眼，落日送冥鸿。  

【湖面】  
湖面初秋色，清如镜里清。  
潮来飞白鹭，烟至织黄莺。  
虹学美人出，风为少女行。  
此间尘不到，身世两忘情。  

【一路】  
一路颇幽闲，行行又几湾。  
微茫听竹籁，次第较花颜。  
林壑千层瀑，茅堂四面山。  
卜居如得此，日日闭柴关。  

【吴中春暮寄友】  
劳矣条风力，吹成万绿稠。  
杨花衔小燕，荇带曳轻鸥。  
别后多乡梦，贫深悲旅愁。  
东吴三月路，破碎黑貂裘。  

【有令赋残荷遂口占】  
万木方零落，荷先叶自伤。  
既圆应有破，久翠渐多黄。  
盖或随波荡，茎犹惹露香。  
蓐收无赖日，恼杀两鸳鸯。  

【白帝城月下在路】  
马体汗如雨，余应有苦辛。  
独支天外路，易困斗南人。  
乳虎游斜日，苍猿聒暮春。  
那期故国月，白帝照悬鹑。  

【雨后天晴放舟下峡】  
雨后虹方挂，晴来雾始收。  
风光明翠岫，江色淡新秋。  
返照薰残湿，寒潮踏急流。  
放舟下三峡，定醉仲宣楼。  

【初归跃马涧招长干忠公】  
万事不如意，方知无事闲。  
傍墙分暖日，移榻就春山。  
黄鸟飞初下，清泉汲正还。  
题书寄开士，带月掩柴关。  

【行至杨子县寄茅山道士】  
我行杨子县，此路有谁同。  
堤上时时雨，帆边飒飒风。  
金从结客尽，诗为落花穷。  
句曲云何白，看云怅望空。  

【镜中】  
镜中双鬓雪，相见更相怜。  
偃蹇居牛后，敲推敢马前。  
一家寒露叶，万事暮秋蝉。  
开口不曾笑，人间八九年。  

【白云岩晚归道中】  
一得高僧论，归途落日中。  
鸠筇迎霁月，渔笛唤凉风。  
是象渐欲暝，有生能不空。  
迷心如可悟，身世付秋蓬。  

【夏日东林寺】  
欲寻神运殿，一径尽莓苔。  
钟响日先落，溪荒月少来。  
大都身后事，难免劫余灰。  
千载相逢晚，白莲不再开。  

【暑夜与葛九惟善步信州浮桥】  
与子立河麋，于时暑渐歇。  
一鸣峰杪钟，遂见沙头月。  
村火射偏红，萤灯飞欲没。  
安得绪风凉，凉风吹濯发。  

【冬日双林寺（时予家于豫章）】  
可见无人境，门前与世分。  
钟声停半壑，水面湛孤云。  
宿火灰中陷，邻舂雨外勤。  
豫章二百里，消息不相闻。  

【坐法药寺楼】  
楼居固所好，安可对斜阳。  
天外连芳草，云边望故乡。  
双星分四野，一雁应初霜。  
满目蘋风起，扁舟意敢忘。  

【宿双溪铺】  
不有双溪宿，能知孤客情。  
山川沉月色，天地变秋声。  
华发明残烛，疏星滞五更。  
出门纯鸟道，肯信马蹄轻。  

【过陈州宿小庵】  
一雨荒精舍，孤吟见早霜。  
禽寒移密树，萤湿定疏篁。  
入洛空携赋，过陈易绝粮。  
不眠数更点，二十五声长。  

【坐久】  
一生既错料，万事遂飘零。  
妻子动相谪，诗书竟不灵。  
哀哀何处雁，脉脉隔溪萤。  
坐久西风急，寒天尚未青。  

【羁旅无聊自嘲】  
世态久方见，人生已浪过。  
长鸣学蜀帝，善泪像湘娥。  
雨掩春山重，江埋宿雾多。  
紫貂裘敝尽，季子不归何。  

【濠州道中】  
清晨迷野渡，春水正茫然。  
淮泗如浮地，荆涂欲挡天。  
风花林外舞，客梦马头圆。  
匹鸟能高举，云端故不旋。  

【闲居春闲二首】  
世为沧海客，安有野鸥嗔。  
开户来新月，留花答暮春。  
青山歌送鸟，白眼醉看人。  
此外生涯事，君其问水滨。  
春水倚天长，春云入径香。  
梨花衔燕子，荇蒂戏鸳鸯。  
白苎朝初试，清言世易忘。  
冠缨如可濯，一笑过沧浪。  

【郊原】  
郊原方落日，千里转玲珑。  
小阜浮波上，遥天覆镜中。  
葑田齐晚稻，甓社下新鸿。  
谁染淮南景，秋汀蓼尽红。  

【客中春暮】  
不见春和候，开门失翠微。  
莺声悲冻在，花气怨春稀。  
地远谁修禊，山深未试衣。  
故园怜久别，合眼即能归。  

【初冬梦燕子矶】  
霜来风遂惨，西谷冻残晖。  
汉水鱼将聚，洞庭柑渐肥。  
他乡愁易结，寒夜梦先归。  
稍待江平稳，舟寻燕子矶。  

【挂帆】  
挂帆雨霁后，风亦息颠狂。  
去鸟冲烟白，归云压日黄。  
阑凭悬楚岫，柁转失浔阳。  
九派滔滔急，朝宗意颇长。  

【二十七日立秋夜作】  
是夜秋相见，律归夷则中。  
草心蒙白露，衣领受凉风。  
舞觉蜻蜓爽，声添蟋蟀工。  
吾其先散发，作赋答天公。  

【少出】  
少出无乃癖，因之不觉非。  
纷华归世界，天地散春晖。  
飞翠胶莺坐，游丝系燕归。  
杨朱歧路际，南北易沾衣。  

【黄山早行】  
客心悬远路，四鼓出重关。  
古庙神灯入，虚岩鬼火闲。  
有烟迷白屋，将雨失青山。  
不觉凉飙起，飞萤渐渐还。  

【归舟月下寄友】  
万里南归客，风前五两鸣。  
荻苗沛秋水，霜信急前程。  
流落怜妻子，饥寒仗友生。  
遥遥天上月，此夕最关情。  

【游山归途口占】  
山固飞黄叶，回途秋洒然。  
禽声留落日，驴背稳衰年。  
寒瀑缨林谷，晴溪镜水天。  
何人吹铁笛，随我过前川。  

【赠叶秀才】  
壮老贫犹故，斯愁不易捐。  
卖文聊旦旦，僦屋且年年。  
酒负今生债，诗留异代缘。  
夜长如不晓，切莫怨苍天。  

【不离西阁】  
雨余无一事，虽午户犹关。  
低干禽多睡，残书蠹不闲。  
推窗又见日，散发且看山。  
阁外谈生计，应须老友还。  

【夕阳道上】  
宇宙一搔首，秋残未暇论。  
天涯款段马，雨后夕阳村。  
叶抱初霜病，鸦招半菽魂。  
渡头灯火起，此际赖匏樽。  

【野望】  
信步失幽径，凝眸起苦吟。  
天孤邀旷野，林密引沦阴。  
病叶因风落，空山欲雨沉。  
昏鸦何作怪，勉强噪寒林。  

【行歌偶成】  
岸涨潮初起，帆开风正匀。  
偷生今老耄，避地久吴秦。  
留眼看明世，行歌混逸民。  
远师陶靖节，漉酒用乌巾。  

【天问】  
春光从到后，物物露春情。  
雨养枯泉活，烟医病草生。  
梁间添乳燕，柳外啭新莺。  
一饱将天问，何时愿可成？  

【关吾道】  
物物关吾道，予情即若情。  
泥衔飞燕去，花抱仰蜂行。  
浪染秋沙白，云妆晚絺明。  
衰年赖酿黍，方法似生成。  

【愁坐】  
兀坐愁何事，方方八节滩。  
孤村浮水上，一雁叫江干。  
谁挂仰天瓦，空扳下坂丸。  
邻家来冀北，翘首问长安。  

【入清流山宿云庵访忠公】  
虽愧许玄度，远寻支道林。  
溪光围净室，山色证禅心。  
落日飞黄叶，寒风定远禽。  
对床两知己，十载怅分襟。  

【江南旅情】  
日落青溪栅，潮平白鹭洲。  
林深常似雨，江静易生秋。  
凉月来天外，明河俯渡头。  
飞飞鸿雁影，不见尺书留。  

【残秋落日】  
败叶如相约，时时竞远飞。  
露浓秋欲去，寒急市先稀。  
天变扬沧海，山昏失翠微。  
鸣鸦千百点，为我送将归。  

【早发】  
亦知挂席便，遂听棹歌行。  
病叶星前色，新蝉露里声。  
稍分山影出，遥见海潮明。  
舟子呼同侣，潮头渐渐生。  

【小至】  
天涯除客子，何者却飘蓬。  
病待微阳起，诗怜小至穷。  
峰阴分鬼火，溪北断渔筒。  
闷坐梅花下，吹来酿雪风。  

【岁暮书所见】  
老苍到此际，无意作冬天。  
山冻颜先活，冰悬腹不坚。  
雪飞勾细雨，春近逼残年。  
若与梅花隔，斯愁未坦然。  
玄阳山人王逢年一十七首  

【送盛仲交还秣陵】  
盛生东出关，白下桃花满。相逢南阳田，目寄孤云远。君归江国正鸣鸠，草绿空矶燕子愁。与尔期登雨花阁，六朝何处楚江流。  

【金陵咏怀】  
奕奕钟山紫气开，壮游弹铗凤皇台。  
上林曙色迎黄鸟，古殿晴阴锁绿苔。  
驰道久虚清跸度，近臣犹似早朝回。  
当年定鼎尊临日，玉帛曾闻万国来。  

【夏日草堂漫兴】  
闲庭碧梧澄素阴，南山结庐幽意深。  
将浣未浣溪畔女，欲鸣不鸣枝上禽。  
临觞坐啸还咄咄，岸帻远望何森森。  
黄云澹荡落日冥，一派菱歌烟水浔。  

【秋晓闻鸿】  
斗转砧稀秋夜阑，朔云遥度雁声寒。  
梦回旅馆灯初落，书寄衡阳叶正残。  
隐隐断行迷极浦，苍苍斜月带长安。  
湘南塞北关情远，人倚青楼几处看。  

【情诗】  
美人临高楼，青蛾眄来久。  
何许系相思，一带横塘柳。  
横塘柳初齐，梁燕筑巢栖。  
双双飞不去，莫蹴柳花迷。  
柳花拂罗袖，脉脉销清昼。  
离恨几回肠，独援瑶琴奏。  
瑶琴奏还歇，燕掠楼中月。  
似梦昭阳宫，心将露苔结。  

【夜行郎二首拟古乐府寄所思】  
长寄相思明月楼，夜行郎在海西头。  
月光若共郎行远，那得当窗照妾愁。  
昔看明月不如郎，同照菱花伴晓妆。  
别后郎情宁似月，瑶阶随影度孤房。  

【筑楚门枝巢隐居】  
卜筑楚门下，一巢聊自栖。  
夜同蝉沐露，春与燕分泥。  
秦苑楼台没，吴宫日月低。  
浮生已残梦，何事落磻溪。  

【海上岁朝】  
海国春初转，还开腊社筵。  
世情回旧历，衰病入新年。  
往事鸡声尽，闲愁柳色偏。  
从兹复朝暮，苏晋浪逃禅。  

【汉宫篇】  
云蟠象魏接长杨，日拥龙颜坐未央。  
吾道欲兴周礼乐，圣朝空老汉文章。  
九重推毂边人泪，杂佩分花辇路香。  
谁荐《子虚金马外，汾阴春雨夜苍苍。  

【蓟门城楼玩月】  
黄尘向晚蓟门深，白石行歌无好音。  
万里登楼今夜月，三秋落木半河砧。  
山空嬴女吹箫泪，天远梁鸿去国心。  
世路不如依漂母，且投书剑钓淮阴。  

【梅花落】  
朔风凄凄洮水阴，羌声半咽清夜沉。  
征人陇头寄春心，月寒落尽关山深。  
少妇相思搅离色，梦惊鸡塞秦云白。  

【折杨柳】  
边楼夜笛吹霜月，玉门杨柳边人折。  
长条短条系相思，故园东风莺啭枝。  
鸳鸯机上肠应断，绿满天涯人未归。  

【虎山桥问渡入五湖】  
野水平芜霸迹消，苍茫万顷乱飞涛。  
参差三弄醉远客，七十二峰迎画桡。  
细雨鸠鸣玄墓树，夕阳僧过虎山桥。  
武陵源口秦人路，莫向浮云问市朝。  

【南徐暮泊登江上楼】  
烟波如眺武昌楼，宿鹭遥疑鹦鹉洲。  
把酒江山遗事在，侧身天地此生浮。  
中流落照金陵绕，断垒空城铁瓮秋。  
亦是湘南哀郢客，兵戈垂老未归舟。  

【登瓜州酒楼留别】  
枫树清霜恋客杯，日高京口曙烟开。  
帆飞细逐通州下，江影青浮北固来。  
击楫关心鸿不到，登楼何事角频哀。  
秋风黄叶平原里，此去遥应首重回。  

【海上岁朝作】  
落魄平生误计然，春归无恙杖藜边。  
梅花雪坞留残腊，泽国砧声带旧年。  
沧海鱼丽空战舰，乌衣燕子过烽烟。  
五陵冠佩追趋日，野老如持汉节偏。  
王秀才伯稠二十六首  

【子夜四时歌】  
月寒蟋蟀鸣，独向空庭步。  
金井双梧桐，花上有清露。  
北风昨夜来，大雪忽三尺。  
不愁送侬寒，但愁断欢迹。  

【西乌夜飞】  
何处惊栖乌，扑速忽飞去。  
侬家树自好，乌那不肯住。  

【长干曲】  
月出江头白鹭飞，江花采罢湿罗衣。  
侬家住在长干里，自唱莲歌伴月归。  

【长安道】  
白日照驰道，高天双阙开。  
黄金丞相阁，清吹五侯台。  
马蹴香尘起，花藏翠幰来。  
新丰白首客，弹铗夜歌哀。  

【大堤曲】  
清江出明月，月白江花寒。  
微风吹侬歌，懊恼愁杀欢。  

【莫愁乐】  
春风吹石城，日日唤花开。  
可怜花上月，不唤莫愁来。  

【兰若即事】  
兴来时野眺，小立倚柴扉。  
一雨清波动，双林片月归。  
山飖藏竹语，水鸟出花飞。  
不觉空烟暮，蒙蒙翠湿衣。  

【和韵】  
春风千里忆佳期，镜里空怜玉树姿。  
惊梦暗憎鹦鹉唤，避人偷寄伯劳词。  
月窥翠幌愁相语，花入珠帘恨自知。  
争信文园憔悴客，渐宽腰带鬓如丝。  

【清明日风雨过士登斋中小饮得花字】  
清明萧瑟送春华，短屐欣过仲蔚家。  
小语轻寒来燕子，半含微雨出桃花。  
蝶飞幻梦何须较，蚁尽深杯可再赊。  
浇却北邙坟草湿，白杨愁鬼哭烟沙。  

【秋日过子问郊居二首】  
叶舠百转入幽溪，灌木苍藤夹岸迷。  
一缕炊烟小犬吠，柴门忽出竹丛西。  
映竹缘溪三两家，阴阴树影日将斜。  
翩翩黄蝶穿疏蓼，唧唧秋虫语豆花。  

【听沈二弹北曲】  
燕歌撩乱夜弦鸣，诉尽青楼恨别情。  
四十年前明月夜，梦回曾听断肠声。  

【薄暮步溪上见茅舍前桃花盛开】  
娇靥枝枝破浅红，暮寒无语向春风。  
谁来花底多情立，白发如丝一病翁。  

【周子居幽居不遇】  
寂寂柴门深自关，幽禽相唤语青山。  
墙头含雨桃花色，半出青葱春树间。  

【赠歌者】  
尽说青楼碧玉家，舞风歌月斗铅华。  
自从误识樱桃后，懒看阊门路畔花。  

【青楼曲】  
日长深院小榴开，懒斗红妆傍镜台。  
偏爱双双飞燕语，自开珠箔放归来。  

【凉生豆花】  
豆花初放晚凉凄，碧叶阴中络纬啼。  
贪与邻翁棚底话，不知新月照清溪。  

【追昔感事八首（出世周手稿，集本不载）】  
秋风九塞静狼烟，铁骑千营夜醉眠。  
大奏钧天酬上帝，君王法驾在祈年。  
西内词臣和柏梁，天书飞动赏辉光。  
谁怜一铗新丰邸，弹尽秋风白发长。  
纷纷游客似雕翻，一技俱能猎异恩。  
牛饮总污丞相席，沐猴争戏五侯门。  
欲醉胡姬耐笑看，驼酥千盏不辞干。  
忽雷抱向青楼月，拨出《凉州夜雪寒。  
燕山自古接胡沙，大有胡风入汉家。  
小妇拍鞍能走马，儿童卷叶学吹笳。  
玉蝀金鳌跨夕阳，风清海子碧波长。  
荷花千顷无人采，落尽仙姬镜里妆。  
射虎屠龙意气豪，纵横年少见吾曹。  
老来梦断长安事，落日捞虾傍小舠。  
高枕青山计未贫，空林幽鸟伴吟身。  
谁能更抱齐门瑟，老觅长安解听人。  
朱秀才阳仲九首  

【杨花篇】  
江南二三月，杨花竞芳华。  
寂寞长条攀折尽，绿丝飞来千片花。  
千片飞飞西复东，白雪晴云昼溟濛。  
风吹满空翳白日，散入千家池馆中。  
池馆楼台媚春昼，珠箔重重散花柳。  
白玉筵中拂画衣，琉璃杯里沽春酒。  
落日千家春酒阑，飞花拂拂玉阑干。  
高处余风常不定，低边日气转犹寒。  
秦女楼中妆镜寂，王孙道上相思忆。  
讵将春色报深闺，还惹游丝度南陌。  
南陌深闺两地情，惜此飘扬花性轻。  
焉知落地为香土，更怜入水作浮萍。  
香土浮萍那堪数，虚令春色年年度。  
今年已见柳花残，明年复见杨花吐。  
愁杀龙沙千万山，春来春去损朱颜。  
祇被杨花恼妾睡，不教清梦到燕关。  

【寒食行】  
谁家墓头作寒食，野棠离离间古柏。  
香毂辚辚拜扫归，日暮风吹纸钱白。  
纸钱不到黄泉路，岁岁化为坟上土。  
人生苦乐百年中，笑杀荒山石羊虎。  
西家女儿哭未休，城东又作踏青游。  
满地花枝斗芳草，还嫌落日催归早。  
待得明年寒食时，又来挂纸一沾衣。  

【双溪曲】  
脉脉溪路遥，泛泛落花娇。  
人心不如水，相随下河桥。  

【西湖采莲曲二首】  
五月芙容浦，花开胜若耶。  
若将湖作镜，应照妾如花。  
玉腕摇轻楫，红莲暗绿波。  
花深欲无语，棹转忽闻歌。  

【杨柳枝辞】  
广陵杨花辞故枝，各自空条雨后垂。  
羌笛不知春自去，分明一曲月中吹。  

【出塞曲】  
雪尽洮河月满营，胡儿羌笛奏边声。  
春风不到单于塞，何事梅花夜夜生。  

【长门怨】  
春尽长门凤辇稀，宫莺百啭绕蔷薇。  
落花千片如红雪，飞入昭阳作燕泥。  

【长干曲】  
美人家住汉水滨，夫婿从军久向秦。  
江口寄书无便使，客中多是洛阳人。  
王举人养端四首  

【都台纪事四首】  
九五黄宫八百姬，臣工拜舞贺昌期。  
春回灵囿时颁历，香蔼瑶坛夜受釐。  
河渭吐吞秦日月，岱华扫荡汉旌旗。  
清平乐事何由识，柳暗花明出锁迟。  
二月皇州春事稀，玉堤琼榭尽芳菲。  
农官夜候馣寔降，苑监朝供苜蓿肥。  
宝盖拂云双凤集，衮衣浮日六龙飞。  
山人无路将芹曝，拟傍台阶颂紫微。  
彩雾氤氲覆禁城，西山旭日始分明。  
大官入捧丝纶旨，女史来收馆阁评。  
白凤青霞开宝宇，金盘玉碗散朱樱。  
南郊昨介清和节，遍赐莲花报化生。  
翰墨初呈金马门，群贤此日荷宸恩。  
细封紫蜡传仙仗，高矗红云俨帝垣。  
麟阁晓浮花气暝，虎帏春动日华暄。  
台官忽奏文昌见，天子亲临策士轩。  
蔡广文宗尧四首  

【丽情曲】  
兰房过雨蕙径空，绿云蔼蔼怀春风。  
欹枕牙床睡初醒，胭脂汗湿罗衣红。  
鸳鸯牵绣丝未歇，软瘦香肌倦如雪。  
玉麟堕地浑不知，流苏夜暖斜明月。  
珠帘半卷春日高，海棠飞起双蝴蝶。  

【河套（以下皆集外诗）】  
胡虏昔何在，遥闻将士讹。  
何曾亲吉甫，遽欲夺蓬婆。  
浪议轻痈溃，成功幸石磨。  
未知廊庙计，终始果如何。  

【秋思二首】  
长莎肥马映征轩，飞骑边头入报喧。  
只见烟尘从远碛，不知胡虏猎平垣。  
残兵破鼓伤辽水，绝塞悲笳泣楚猿。  
最是书生犹将略，属镂赐后竟谁言。  
断云残柳接狼烟，极目氛埃自黯然。  
紫塞苍茫能立帜，黄河容易可投鞭。  
须知据险人持戟，莫使冲风马避膻。  
胜算终摧高阙耸，遥藩荒破犬羊天。  

【感咏】  
海国凉生吹雨花，西门十里即天涯。  
山衔落日孤云细，林着疏风翠筿斜。  
湖海壮心惊白首，庙堂清议属乌纱。  
洛阳年少空前席，宾客梁王忆汉家。  
张指挥元凯七十一首  

【杂拟诗二首】  
少小结游侠，长大慕豪英。  
六郡已脱籍，三辅乃有声。  
藏活以百数，脱死常独行。  
风沙扑马首，关月候鸡鸣。  
将军言郭解，公子拜候嬴。  
彼非有一命，权可当专城。  
所以奇节士，慷慨说捐生。  
大笑东家儿，杀人隐姓名。  
有客住吴国，赠我以莫邪。  
提携未出匣，随手生霜花。  
或恐是神物，吞吐虹光斜。  
不惜黄金装，横在白鼻襜。  
边烽昨夜至，飞符度流沙。  
秋月照长城，胡骑纷如麻。  
按剑左右盼，目已无浑邪。  
丈夫为天下，安能复顾家。  

【渔父】  
溪桥转山径，湖水碧于苔。  
渔舟柳阴下，举网得四腮。  
樵薪犹未至，新醅业已开。  
团圞坐妻孥，不簪亦不鞋。  
欲要采菱人，西风吹船回。  
蔌蔌芦叶响，月上潮正来。  
波涛非云险，梦寐良不乖。  
向逢楚大夫，言言伤我怀。  

【樵父】  
偃树春不起，繁条秋弥丛。  
长镵入空谷，历历摧枯蓬。  
形骸肖山鬼，趫捷轻狙公。  
玄熊夕相避，猛虎昼不逢。  
素履往无咎，险阻穷能通。  
有时不归来，高卧山之东。  
积薪拟待价，沽酒明月中。  
桎梏轩冕者，终焉愧此翁。  

【闺词四首】  
捣衣声不乱，捣衣情自深。  
秋风一夕起，闺中同此音。  
妾捣君不闻，天涯自有砧。  
也应如妾捣，为妾捣君心。  
忆昔初嫁君，明珠照绿云。  
今日君离别，飞蓬乱不结。  
忘我久食贫，游赵复游秦。  
秦人未逐客，安能返乡国。  
夫婿乍封侯，尚尔玉关游。  
欲绣一端锦，寄耀千貔貅。  
行褰池上柳，夫渠摘纤手。  
颜色比不差，衔在天吴口。  
琴瑟昔在御，莫不静而好。  
自君久别离，房栊生青草。  
弹琴无知音，调瑟多苦心。  
弦繁曲亦乱，月落花阴阴。  

【边词五首】  
结束良家子，翩翩居帐下。  
从军不数年，节钺安可假。  
耻随五校后，单骑走朔野。  
龙剑跃且鸣，夺得胡名马。  
匈奴约和亲，边烽昼不举。  
士卒渐忘战，军中罢超距。  
槃跚弄胡儿，拍手学蛮语。  
草间骑羝羊，引弓射鸟鼠。  
秋风试鸣镝，忽见孤飞雁。  
一矢铩其羽，遥堕前山涧。  
众谓南来鸟，足有帛书绾。  
策马往视之，野火新烧栈。  
九月未授衣，十月边霜凛。  
士卒夜苦寒，独抱雕戈寝。  
欲诉霍嫖姚，无奈生贵甚。  
穿域正蹋鞠，阳春生兽锦。  
久隶行伍间，尚在偏裨下。  
寒霜生铁衣，秋风劲弓弝。  
执鞭乃吾分，窘辱何须讶。  
卫青亦人奴，敢遽辞笞骂。  

【采菱词】  
菱角何纤纤，菱叶何田田。  
鸳鸯与厓騑，对对浮清川。  
采菱白晢郎，荡桨后复前。  
偶逢西家妹，隔浦来采莲。  
娇容入花乱，素腕随荇牵。  
要住语绸缪，风动裙带偏。  
采采忘采角，但采叶在船。  
赠我双莲子，庶几不空还。  

【圌山朱都尉过访留宿草堂中夜不寐情见乎词】  
有客江上来，柳下住双桨。  
身白俨如瓠，巨口仍广颡。  
相见懒长揖，落魄高阳党。  
呼儿且沽酒，把臂坐草莽。  
十年交自倾，片言心觉爽。  
明霞四散飞，长庚独先朗。  
蝙蝠扑檐间，熠耀行草上。  
凉风西南来，剌剌枝头响。  
下榻不能寐，空庭共俯仰。  
慷慨醉中言，何时起李广？  

【志别】  
祖道一尊酒，凉风江上生。  
枫林一叶丹，秋动千山声。  
星离越溪水，雨散吴王城。  
我昔游燕赵，居人送我行。  
今我亦送客，酒尽泪欲倾。  
乃知送我者，掩袂多至情。  

【汶上阻雪】  
我行阻徐方，日夕望吴国。  
积雪覆皋原，千里同一色。  
门前偃栅横，屋际孤烟直。  
黄河冰正坚，芒砀云来黑。  
狡兔潜以伏，饥鹰竟何食。  
客子煨枯蓬，主人舂残稷。  
何日见朝阳，肃彼南归翼。  

【匣剑行】  
生长夫差国，家住专诸里。  
锻炼昆吾成，一匣明秋水。  
秋水冷冷声绕扉，凄清中夜蛟龙归。  
空庐独抱朗月卧，高天飒动霜华飞。  
提携神物无人觉，何来白虹常在握。  
锋芒卫霍耀天山，精灵荆聂倾河岳。  
结客纷纷向五陵，呼卢博采且浮沉。  
宁输百万留三尺，悬在腰间酬寸心。  
鹈新淬光如彗，照见人间不平事。  
玉玦令环日日闲，匣中一掬明珠泪。  
严城吹角秋夜清，风凄月肃邻鸡鸣。  
揽衣起舞欲拔剑，无乃岁久青苔生。  
莫牙空老无人齿，世人共宝铅刀耳。  
幕南塞北行路难，酬恩报怨竟谁是。  
沦落沉埋一蒯缑，耻将弹铗动诸侯。  
丰城不掩干霄气，越石何嗟绕指柔。  

【东览篇】  
出门鲜徒侣，看山过东越。  
身披荷芰衣，来渡琅玕筏。  
会稽之郡藏云中，海岳灵区第几峰。  
千岩万壑望不尽，一一秀出青芙蓉。  
溪流嗽石喷晴雪，山水清音相映发。  
林间吹落兰亭风，松下飞来镜湖月。  
石暗花迷夷，失去津禽鱼。  
鸟兽能相亲，峥泓萧瑟不可测。  
此中疑有箕山人，苍旻为栋云为幕。  
禹穴幽奇可栖托，绝壁巑岏啸夜猿。  
逍遥梦见骑黄鹤，清晨晞发凌高台。  
风吹飞花去复来，旭日如珠走沧海，赤霞为驾驱天台。  
方丈蓬莱今可至，居然便有凌云思。  
金宫银阙何必求，一丘一壑随吾志。  
君不见东山高卧支许从，挥麈玄言若可终。  
又不见芳辰祓禊临清池，茂林修竹堪忘饥。  
谢公勉为苍生出，十年闲却登山屐。  
右军自失王蓝田，归来誓墓意惘然。  
二贤信是人中龙，霖雨当时仰望同。  
考槃一室已千载，至今林下生清风。  
偶然得失未忘念，令人却羡双冥鸿。  

【寒食限韵作】  
阖闾风土不禁火，绿水城边碧油舸。  
屡逢蹴踘踏花茵，时见秋千乱云朵。  
金莲点点步底生，鸳鸯彩彩缠头巘。  
越女曾为吴馆娃，周郎只合留江左。  
前溪桃树隔垂杨，仿佛红妆隐青琐。  

【枫桥与送者别】  
枫桥秋水绿无涯，枫叶满树红于花。  
万里之行才十里，阖闾城头尚堪指。  
游子尊前泪湿衣，离心已逐片帆飞。  
酒酣不识身为客，意欲元同送者归。  

【扬州春眺即事】  
紫萸村边杨子湾，黄公垆头使者关。  
舟楫远通淮北水，楼台近见江南山。  
高冈百尺临官渡，浮烟不尽斜阳暮。  
前朝杨柳几株存，寒鸦飞尽芜城路。  

【客堂秋夕】  
高梧百尺入云凉，清水一池生月光。  
秋夜初长客不寐，坐听砧声思故乡。  
明河展转天欲曙，寒蒐唧唧犹自语。  
挈衣起写故乡书，明日关河雁南去。  

【新丰主人】  
新丰主人邯郸妇，依然卖酒三河口。  
芬芳芍药气如兰，潋滟葡萄绿于柳。  
东风日日飞轻尘，游子年年只问津。  
迟回立马门前客，曾是垆头醉卧人。  

【春日游西苑】  
宣室临西苑，灵台对籍田。  
宫莺迷绿雨，厩马饮清川。  
柳引金堤直，松含玉殿圆。  
先皇受釐处，寂寞锁春烟。  

【大明门春望】  
太和盈宇宙，烨烨遍光华。  
美丽都人绮，芳菲辇道沙。  
紫骝衔禁草，黄鸟卧宫花。  
一望千重殿，常生五色霞。  

【子夜】  
花柳发韶年，妆成子夜妍。  
弄箫成艳曲，调瑟岂哀弦。  
翡翠巢金埒，鸳鸯扑锦缠。  
不将银烛灭，看取玉人怜。  

【湖上归】  
野寺垂杨外，湖陂乱苇间。  
翠含千树雨，青露一痕山。  
果熟喧童口，桑稠碍女鬟。  
渔舟小如叶，载我洞庭还。  

【潞河中秋初度（壬申）】  
桂影青天满，桑干白水斜。  
公车不待诏，客舍只思家。  
报主雌雄剑，谋生子母瓜。  
去年今夜酒，吴市听琵琶。  

【长安春望】  
芝房桂殿暮氤氲，霄汉归来鹓鹭群。  
月出修眉悬碧树，露擎高掌拂朱云。  
宫莺入柳飞难见，厩马迷花嘶不闻。  
尽说宸游多睿藻，远臣唯有诵横汾。  

【西苑】  
曲房宣室自逶迤，圣主中宵正受釐。  
湛露晓凝千片玉，甘泉春长九茎芝。  
鸟栖御宿啼偏早，花近朝阳落故迟。  
自识万机宵旰切，望仙台下草离离。  

【索居】  
自怜多病强加餐，里巷浮湛罢据鞍。  
怀旧十年蓬鬓改，伤春三月落花寒。  
志酬投笔元非易，事到持杯便不难。  
敢谓闭门深避世，亦知门外有波澜。  

【戏简幼元】  
处无善策出无才，待罪行间事事乖。  
犊鼻着来堪涤器，鱼肠脱却与椎埋。  
沄人春色真如酒，悦世禽言总是俳。  
试问首阳甘饿者，何如金马漫诙谐？  

【唐观察招饮洪尚书园亭】  
名园楼阁散春晴，飞盖初停黄鸟鸣。  
叠石为山开绿野，凿池引水接沧瀛。  
露花靓女临妆色，风箨尚书曳履声。  
独讶主人浑不见，翻令过客易含情。  

【西湖即事二首】  
十里长堤柳色新，六桥凝碧水潾潾。  
桃花似妒青楼女，杨柳如思白舍人。  
莺语风前犹自涩，山容雨后尚含颦。  
武陵旧日通来往，不向渔郎数问津。  
钱塘苏小茜罗衣，短棹穿花过钓矶。  
望帝声中怨离别，梦儿亭下惜芳菲。  
微风吹藻鳞鳞浪，落日衔山树树晖。  
最是碧云随处合，美人乘兴夜忘归。  

【越溪逢袁生饮】  
范蠡湖边一棹回，偶逢袁绍最深杯。  
浮萍散雨凉风至，高树排云明月来。  
浮白且谋今夜醉，栖乌不问故宫哀。  
相将共选溪头石，乍可披裘作钓台。  

【江上遇蔡都尉】  
同是穷途叹数奇，鹖冠凋敝不胜悲。  
孤蓬夜雨天涯泪，老骥秋风塞外思。  
去国一身浑似梦，归家双鬓各成丝。  
长安记得相逢日，正是桃花饮马时。  

【赠建平潘子会】  
潘郎星鬓尚朱颜，为卜郊居巳赋闲。  
尔汝孔融多绿酒，比邻谢朓有青山。  
濯缨水上游鱼过，高枕花间宿鸟还。  
敢向宦途论巧拙，清时唯有闭柴关。  

【灵谷寺】  
十里长松入杳冥，殿前功德水泠泠。  
气因定鼎千林紫，山托传灯万古青。  
群鹿避人过隧道，寒花迎客媚空庭。  
草堂蕙帐今余几，笑诵楣间旧勒铭。  

【长安逢塞上班师友人有作漫和】  
盛秋胡骑若云屯，奏捷飞书入雁门。  
浪说单于刑白马，羞称公主嫁乌孙。  
班师节钺归三殿，款塞旌旗过五原。  
幕府献功方饮至，撰成铙曲侑金樽。  

【西苑宫词二十四首（有序）】  
（夫古之帝王，登封降禅，类帝禋宗，诗书之所称述者，未坠于地。恭惟世庙中叶，端居西斋宫者，垂三十年，良由睿智天纵，妙应万几，时適乂安，休征协瑞，日夕望祀蓬莱，受釐宣室，莫非祈祷长生，愿言久治，盖不出九重之内，能福亿兆苍生，岂秦皇、汉武梯山航海，骋欲以罢民哉！草莽远臣，频游都邑，闻之客座，焕焉可纪。乃撰《西苑宫词若干首，虽未尝与闻灊宫之玄妙，庶几不诬闾阎之颂说而已。）  
肃将上帝祀明堂，宝鼎昭回日月光。  
九献不须歌旧曲，词臣昨已撰《芝房。  
秋殿清斋正受釐，迎和门外立诸姬。  
大官不进麒麟脯，御馔唯供五色芝。  
陈词瘗玉奏钧天，西苑宫墙近籍田。  
水旱恐烦祠后土，未央深处好祈年。  
宫女如花满道场，时闻杂佩响琳琅。  
玉龙蟠钏擎仙表，金凤钩鞋踏斗罡。  
凤阁传呼鱼钥开，中官赍捧御题来。  
直庐夜照青藜火，银笔如椽彻晓裁。  
方岳分符百道飞，四时禋类万灵归。  
休征勒石盈青壁，瑞应成图进紫微。  
一株沉水万金装，篆刻蛟龙缕凤凰。  
工巧敢言歆上帝，精诚唯许格君王。  
夕烽千里照甘泉，一纸降魔敕已传。  
急遣六丁乘羽驾，火轮金甲净幽燕。  
灵药金壶百和珍，仙家玉液字长春。  
朱衣擎出高玄殿，先赐分宜白发臣。  
宝箓金签灿几筵，子云正是草《玄年。  
石渠天禄如林士，同校宣和道藏编。  
千云裘拥五雷冠，祈雪霄开太乙坛。  
符鹤未回金阙静，烛龙犹照玉宸寒。  
金壶漏水响丁丁，直宿宫娥坐月明。  
潜听象床龙睡稳，玉阶低演步虚声。  
通天台上接三台，景命重临清醮开。  
拜舞不同郊社礼，科仪一一圣人裁。  
香台紫气蔼晴空，灵贶神休集圣躬。  
垂拱万年如一日，礼臣何必议青宫。  
内宫新制玉清符，独赐亲臣道允孚。  
何事官家频顾问，宰公冠上戴曾无。  
真人方术鬼神愁，出入金銮驾玉虬。  
济北少翁曾赐爵，胶东栾大已封侯。  
金符宝笈护云英，鸾鹤衔将入上清。  
拜受玉霄龙凤简，元阳象一字分明。  
圣朝臣庶洽垂裳，恸哭非时祇自伤。  
竟日天威无霁色，容城年少有封章。  
仙真异迹岂无因，海岳灵区合有人。  
夜殿焚香亲制草，诘朝分遣内台臣。  
蓬莱方丈可梯航，勾漏丹砂近寄将。  
昨铸银山高几许，试持玉尺殿中量。  
瑞气祥云薄海滨，远藩齐献百千春。  
进来白尘高于马，驯扰金阶不畏人。  
颂美扬休锦绣香，柘黄新帕盖青箱。  
内中书法人间别，寿字能兼数字长。  
君王常在集灵台，正殿葳蕤锁翠苔。  
纵是明良不相见，虞廷庶事转康哉。  
方士如云泛海槎，采真元不为丹砂。  
万金炼就壶中药，愁杀仙人萼绿华。  

【明妃】  
白龙堆里塞云昏，黄鹤歌残马上论。  
自恨良家充内选，也同公主嫁乌孙。  

【飞燕】  
三千宫女废昭台，飞燕雄心尚忌猜。  
乍报殿成名合德，悔教小妹入宫来。  

【春日花下饮】  
春风青鬓未成丝，放浪江湖只酒卮。  
二十年来真落魄，不曾醒眼看花枝。  

【广陵逢陈郎】  
《竹枝歌罢说离情，草绿扬州水上城。  
忆汝怕逢颜色似，杏花开处不曾行。  

【题桃花画扇】  
碧桃树底醉流霞，记得当年翠袖遮。  
今日漂零歌扇在，令人肠断故园花。  

【阻风】  
西风吹浪不能平，又阻归舟一日程。  
正是关河愁绝处，柳条无数作秋声。  
李千户元昭七首  

【新昌莲峰吕山人夜携鱼酒过访丘中因有此作】  
日入林壑晦，乳犬吠檐隙。  
下榻爇兰膏，邂逅沧浪客。  
菰条贯溪鲂，瓦瓶挈村醳。  
傲睨不作礼，苍霞飘短掖。  
班坐肆吟笑，河汉倚寒席。  
墟落交广风，松篁自相戛。  
优游尘外怀，秉此杯中适。  
第觉五情爽，冥然会玄默。  

【送周虚岩归吴门】  
返棹岁将晏，离亭酒亦深。  
岛云寒没影，江日冻生阴。  
莫惜飘蓬迹，应伤折柳心。  
丘中谁共调，徒自理鸣琴。  

【春雨闲居】  
帘幕阴将放，图书润未收。  
水埋高渚脊，云透远峰头。  
绿重草容悦，红轻花态愁。  
闲居对妻子，燕笑抚茶瓯。  

【结袜子】  
世态人情薄如纸，平原倏忽风波起。  
那知筵上绝缨客，匹马横戈为君死。  

【山中秋夜】  
万壑秋潭静，千岩夜色新。  
山中花作妓，海上月为宾。  
酒泛丹丘桂，羹传碧涧莼。  
暖云凝石榻，高卧傍南宸。  

【过吴判官村居】  
残虹明远浦，片雨洗平畴。  
户敞从云度，阶空任水流。  
醉因花影劝，欢为鸟声留。  
日暮浑忘返，高眠傍斗牛。  

【楼卧寄滨上人】  
肥遁偏宜林壑幽，梦魂常在阆风游。  
白生窗里星河晓，红落阶前木叶秋。  
仆懒祇堪操药灶，儿闲时得荐茶瓯。  
浮云不薄清虚客，终日相从卧石楼。  
张参将如兰五首  

【淮阴祠二首】  
剑锷模糊洗血痕，颓垣如见旧精魂。  
谁知廖廓无双士，犹自徘徊一饭恩。  
咳唾河山归赤帝，解推衣食误王孙。  
吁嗟此意空千古，淮水凄凉白日昏。  
天心草草用英雄，把钓应难比梦熊。  
宰肉有谋偏蹑足，分羹可忍况藏弓。  
谋臣无计留高鸟，猛士空劳咏《大风。  
蒯彻徉狂栾布少，何人哭向未央宫。  

【过管夷吾三归台】  
微管勋名贲草莱，齐原东望起高台。  
当时直向前车死，此地应须左衽来。  
九合既能扶日毂，三归何碍倚云堆。  
有人衰草长堤下，几度西风感叹回。  

【吴门夜泊】  
夜暗归云绕柁牙，江涵星影雁团沙。  
行人怅望苏台柳，曾与吴王扫落花。  

【步虚词天妃宫作】  
春入仙宫放碧桃，月华一点映初潮。  
夜中斗柄方移转，云外仙童弄玉箫。  
张都督可大五首  

【书边事四首】  
无端小草出登坛，壮士徒歌易水寒。  
枉把全师轻一掷，遂将宿将尽三韩。  
腐儒误国由房琯，野老吞声恨贺兰。  
岂是胡人开杀运，只因中国自摧残。  
去年此日战浑河，败北频仍蹙境多。  
未见北尘先解甲，若逢胡骑便投戈。  
出关已绝生还梦，应募惟闻浪死歌。  
一自上都重失后，人心汹汹奈如何。  
未得君王丈二殳，人人能说扫穹庐。  
防边谁上方城略，筹国曾无平准书。  
四出征兵飞赤白，再言加赋算锱铢。  
东夷未靖中原动，只恐殷忧不易除。  
边臣失计款呼延，辽左于今困右贤。  
招讨使承斩马剑，从征军赐大官钱。  
神京未可称高枕，孤塞应须策万全。  
将相共和文武济，勿令烽火照甘泉。  

【泛海】  
到处啼莺倚棹歌，客怀偏向布帆多。  
黄云飞尽天如洗，鳌背山前万顷波。  
童书贾珮三十四首  

【白苎辞】  
秋风起，白露垂。天涯客子夜索衣，箧中惟有江南苎，一片银丝万行泪。犹是前年暮春寄，寄时不为秋风寒，此夜却同秋月看。  

【人日病】  
下帷巾栉废，人日病匡床。  
逆旅春难到，山城日自长。  
问年寻旧历，裹药制新囊。  
却怪梅花讯，无端发路旁。  

【夜过黄一之斋中】  
征君家陋巷，缃素对匡床。  
门外半城月，邻家几树霜。  
剑留寒卧壁，竹影瘦过墙。  
不以贫为累，高歌自慨慷。  

【赋得剑并送汤宪副】  
宝剑曾留此，千年尚有名。  
星辰片云识，风雨半江生。  
炼想古人迹，功知烈士成。  
张华在当路，宁使久延平。  

【上巳日斋居对雨怀管建初】  
门外无游女，匡床祇自怜。  
家园逢上巳，客路类前年。  
风雨花枝上，山川笠子边。  
因怀京洛士，谁送水衡钱。  

【于山平远台】  
无诸行乐后，黛色属禅宫。  
不藉空王力，何知伯者功。  
高城隔海气，古木杂山风。  
未到人先说，金鳌万井中。  

【除夕】  
闭门寒满榻，长铗共萧然。  
数口客千里，一家人两天。  
岁华流水上，心事暮钟前。  
谁谓春风近，三更是隔年。  

【送盛朝用读书方山】  
灵絺华阳并，松杉远世氛。  
药多前代草，香是隔山云。  
花气惟春识，书声只鹤闻。  
传经君独往，弟子候河汾。  

【题王伯穀半偈庵】  
石床当几席，香气入花枝。  
偈学高僧课，人将大士师。  
禽声隔树好，日影过墙迟。  
却怪时名满，文章汉主知。  

【善卷洞】  
小洞玉淙淙，琳琅石几重。  
花枝自流出，芒郤觅无踪。  
怪气时冲壁，泉声或乱钟。  
人言风雨日，咫尺有蛟龙。  

【大姚寺】  
江国何年刹，村人说大姚。  
波涛学孤岛，栋宇似南朝。  
水阔乌巢少，天寒只树凋。  
客来黄叶里，风色共萧萧。  

【感怀】  
兵火东南暗，随人泣路歧。  
有家千里外，多病一身危。  
寒气生残夜，西风凋敝衣。  
休论啼带血，双鬓几茎丝。  

【过顾徵士阳山别业】  
绣壁盘空下，春深花气寒。  
琼瑶学岛屿，灵秀走冈峦。  
赋向青山课，琴随流水弹。  
还因畏尘染，自剪箨为冠。  

【夏日避兵西山有感】  
家国遭多难，干戈道路将。  
深山独流落，长夏亦凄凉。  
饭拾空林橡，炊依废寺香。  
时愁豹虎到，落日掩门荒。  

【重过顾氏别业】  
云重泉仍急，阴浓池觉深。  
闲禽知旧客，啼树悦初心。  
钟度生山月，风过响竹林。  
偶因流水思，一试抱来琴。  

【碧云寺】  
障子学芙容，僧归云几重。  
西来留白马，东去拱苍龙。  
松锁千林翠，山藏满寺钟。  
却嫌香积水，流出世人逢。  

【送何子寿赴蓟辽幕中】  
长游歌激烈，不问岁华非。  
匕首雪花落，马头霜叶飞。  
星随渡河客，秋满出关衣。  
献节春风里，知君草檄归。  

【大慧寺】  
寺里藏云气，丹青引客过。  
春山一墙隔，啼鸟四时多。  
列石成岩穴，闭门生薜萝。  
逃禅恰宜此，归奈马蹄何。  

【夜渡湘水】  
若为乘夜渡，贪涉此山川。  
水自三湘合，云知七泽连。  
蛩声暗秋色，雁语杂寒烟。  
莫问黄陵庙，门前断客船。  

【观音岩赠僧】  
问道祝融东，逢僧是远公。  
林间孤殿破，石下半潭空。  
云影恋苔绿，山光借树红。  
翻经对灵鹫，日日鸟声中。  

【雪中早渡钱塘】  
江上冲寒发，伤心岁事凋。  
乱山三面雪，孤棹五更潮。  
来往换新鬓，寒暄老黑貂。  
谁云到家近，翻使旅魂消。  

【溪行二首】  
川原呈伎俩，窈窕斗春晴。  
溪转日频换，窗中山自生。  
牙樯增水丽，霞气压船轻。  
小鸟何为者，无端是处鸣。  
古谚船胥口，无风亦自行。  
云来山觉润，鱼见水知清。  
乌石关谁凿，桐君庐几楹。  
襄阳少耆旧，谁为续图经。  

【赠叶山人】  
云染衣裾水染心，狂游宁复计迷津。  
他乡作客花为伴，午夜长歌月是邻。  
自有青山囊里卖，何妨白发旅中新。  
新诗莫说无人继，为报蓝田兆已真。  

【寄陆子和博士】  
树里看云远更浓，与君只隔几山松。  
论交未即眉间色，识面难将病后容。  
春尽黄鹂啼处处，雨深青嶂湿重重。  
陆机孙楚官相似，倘肯来寻石竹踪。  

【怀谭思重太常】  
东望相思泪欲流，尺书缄就寄无由。  
诗当穷巷何人辨，业有残篇只自雠。  
一片青山寒屋上，半村红杏老枝头。  
五湖城外陶家柳，雨后新巢几个鸠？  

【答钱山人惟实】  
论交不是路歧情，青眼争随杨柳生。  
故国年华花一树，贫家尊俎酒三行。  
石边流水原无味，门外青山岂必名。  
却恐君归近城郭，倘将诗句落公卿。  

【寄秦汝立】  
思君无那路重重，何处山形是九龙。  
蒋诩门前三径竹，陶潜宅里一株松。  
汲泉酿酒添新瓮，留客裁诗入暮钟。  
今夜阑干挂春月，清光可似别时浓。  

【积雨】  
坞中积雨藓痕青，门外流泉枕上听。  
汉客年华消渴病，越人生事养鱼经。  
居山已识龙蛇气，灌药聊资水石形。  
更喜湿云能悟道，林间夜护少微星。  

【无题】  
红蜡吹风冷洞房，绛绡浑灭旧时香。  
阶前细雨愁千缕，帐里梅花瘦半床。  
身入黄昏同朔漠，魂疑咫尺近潇湘。  
尊前怕检《高唐赋，眼底无人是楚王。  

【雨中还家与兄夜话】  
作客归来水满囊，谢家生事转凄凉。  
紫荆树树都含雨，青鬓人人半染霜。  
异代狭邪逢处少，他乡山水过来忘。  
庭前独赖兰荃草，花气虽微较自香。  

【惠山寺再送王伯穀】  
祖席重开酒近泉，骊驹再唱侣为仙。  
攀将柳色青前度，挹取山光绿隔年。  
满路冰消春在水，半池云净日当天。  
无论溪上东风好，旅客相看意惘然。  

【宿上封寺（南岳）】  
上封林处磴千盘，为讶高云碍竹冠。  
晴气满空还似雨，秋光未半忽生寒。  
客来石上占星聚，僧住岩前作鸟看。  
一榻偶然金磬侧，谁将银汉挂阑干。  

【顾懋俭约看青墩荷花不得往】  
群玉峰西一片霞，游人为说是莲花。  
可怜不得同船采，今夜秋江月自华。  
程伯阳四首  

【园居】  
篱落带疏林，园居一径深。  
隔邻分果树，傍户扫花阴。  
不卖成都卜，长为《梁父吟。  
翻嫌桔槔者，抱瓮百年心。  

【过南山怀许宣平】  
仙人去已久，我来经南山。  
丹灶今已没，白云长自闲。  
风吹桂枝绿，雨落桃花斑。  
空传负薪句，沽酒何时还。  

【都门逢族人】  
白发都门道，相逢意自亲。  
即倾竹叶酒，共醉杨花春。  
漂泊任孤旅，疏狂异众人。  
还思汊口上，归去好垂纶。  

【过雄路】  
孤村兵火后，小店闭斜曛。  
断镞人犹拾，阴磷鬼自焚。  
寒花犹笑日，倦马故嘶云。  
野老逢相问，停鞭不忍闻。  
孙友篪三首  

【避喧】  
喧避苦城市，习静爱溪山。  
行看水流去，坐期云飞还。  
援琴发真趣，采药延颓颜。  
终岁无车马，孤吟常闭关。  

【逢乡人】  
尔从山中来，今喜江上遇。  
我家老梅花，开到第几树？  

【过程学士墓】  
野水空山拜墓堂，松风湿翠洒衣裳。  
行人欲问前朝事，翁仲无言对夕阳。  
袁卜士景休一首  

【兼送沈嘉则游中原兼访戚将军】  
中原此去欲如何，把酒闻君慷慨歌。  
道上霜寒逢白雁，马前木落见黄河。  
五陵烟雨秋难尽，三辅风云气尚多。  
记得少年曾学剑，壮心犹自忆廉颇。  
唐瞽者汝询二首  

【夜别陆长倩得青字】  
怅别高楼酒易醒，坐闻落叶满沙汀。  
春来倘忆同游地，无限垂杨梦里青。  

【折杨柳】  
昔攀垂柳唱《阳关，柳复垂丝君未还。  
惟有杨花易飘荡，随风吹得到阴山。  
顾公子斗英三首  

【花间有赠】  
十五画新蛾，纱窗乍学歌。  
纤腰微约素，美睐暗回波。  
遇赏春愁少，逢欢夜态多。  
名花非不艳，解语奈卿何。  

【残柳如新柳】  
西风萧瑟柳条轻，翻似依依乍向城。  
看去尚含南浦恨，折来俱是故园情。  
枫林解点桃花色，杜宇能为黄鸟声。  
留得旧时余影在，秋江一路月扶行。  

【秦淮小姬】  
一片春山乍学描，缠头初试紫霞绡。  
章台无数青青柳，最惹东风是嫩条。  
嵇公子元夫二首  

【立秋日卢沟送新郑少师相公】  
单车去国路悠悠，绿树鸣蝉又早秋。  
燕市伤心供帐薄，凤城回首暮云浮。  
徒闻后骑宣乘传，不见群公疏请留。  
三载布衣门下客，送君垂泪过卢沟。  

【刈稻夜归】  
西庄刈稻夜半归，明月皎皎当柴扉。  
橹声隔岸人语近，斗柄插江霜气微。  
木叶萧萧覆林屋，芦花茫茫藏钓矶。  
儿童村南酒家去，野夫独立风吹衣。  
费秀才元禄四首  

【金陵咏怀古迹四首】  
含章殿  
烟沉弱柳隔晴沙，窈窕香台忆主家。  
绮树游丝留晓色，雕窗粉蝶恋清华。  
镜边月晕连城璧，陌上尘埋七宝车。  
点额新妆招不起，黄鹂衔出旧时花。  
善泉池（一名九曲池，昭明太子所凿）  
沧池漭沆凿昭明，前代风烟九曲平。  
锦缆不收菱叶烂，红亭半啮浪痕生。  
沙环凫渚邀垂钓，花积鱼床隐濯缨。  
客醉何劳歌《桂树，就中山水自忘情。  
劳劳亭  
八月金陵天气凉，劳劳亭畔雨花香。  
谁家别泪沾红粉，几处秋风起白杨。  
沽酒城边频系马，闻歌道上总思乡。  
古今无恙东流水，多少行人为断肠。  
新亭  
过江形胜感宗臣，暇日登临似雒滨。  
风景凄凉空举目，神州凋敝属何人。  
棠花自发青芜杳，燕子初归白屋贫。  
况是经过王谢宅，不堪衰草更沾巾。  
林秀才世璧四首  

【捣衣篇】  
西风白昼已漫漫，玉露凄清玉漏残。  
冰簟银床秋弄色，翠帏罗幕夜生寒。  
年年秋夜何萧索，几度芙蓉楚江落。  
闺阁佳人团扇悲，关山戍客征衣薄。  
闺阁关山片月明，相思不尽捣衣情。  
欲知此夕凄凉思，请听终宵断续声。  
凄凉断续愁将暮，为卷珠帘散香雾。  
翡翠楼边旅雁过，鸳鸯沼上流萤度。  
流萤旅雁为谁飞，飞去飞来泪满衣。  
敢惜河颜凋宝镜，还将清梦绕金微。  
金微白雪三千里，宝镜空悬照秋水。  
啼鸟飞花怨管弦，青苔绿藓生罗绮。  
罗绮弦歌他自愁，春来秋去几时休。  
盈盈巫峡悲云雨，皎皎星红见女牛。  
星河巫峡伤心绝，天上人间有时别。  
宝幄空浮苏合香，罗衣尚掩同心结。  
此时憔悴令人嗟，摘尽秋霜木槿花。  
捣得寒衣向西寄，不知何日到龙沙。  

【秋云篇赠别郭东皋】  
云气亘四时，未觉萦怀抱。  
如何才及秋，黯黯满苍昊。  
梧桐一叶从风起，萧飒秋声已盈耳。  
秋云片片更堪怜，遥逐秋风度秋水。  
秋风偏促愁怀恶，世情况比秋云薄。  
人生踪迹本难期，还与秋云共飘泊。  
与君相别动经秋，握手俄惊大火流。  
谁知楚泽搴蓠日，复轸青门折柳愁。  
此时惆怅看秋云，一带秋山送落曛。  
别后悬悲秋月里，数声秋雁不堪闻。  

【折杨柳】  
榆塞年年别，兰闺空复春。  
东风不相识，杨柳满河滨。  
弄色黄金嫩，飘花白雪新。  
折来双泪落，遥寄玉关人。  

【秋宫词】  
碧天凉月湛悠悠，独上高楼望女牛。  
昨夜西风何处起，宫中无树不知秋。  
林举人章二十二首  

【秋闺二首】  
秋月何娟娟，一轮冰镜冷。  
人心照不见，照见人孤影。  
秋雨何潇潇，五更滴红叶。  
滴滴叶间红，可以比啼颊。  

【秋思四首】  
不知秋何如，明月照人寝。  
上照凤凰琴，下照鸳鸯枕。  
不知秋何如，朝云一片白。  
半是巫山魂，半是湘江魄。  
不知秋何如，花开尽清绝。  
蘋花白于脂，蓼花红于血。  
不知秋何如，鸣虫先解意。  
长声捣衣篇，短声织锦字。  

【少年行】  
君不见长安侠少年，酒底高歌花底眠。  
斗鸡走马千金散，何曾盗个官家钱。  
一朝忽报边烽起，从军不待别妻子。  
但言割地与和亲，不愁战死愁羞死。  

【姊妹行】  
与姊别时啼，头比姊肩低。  
几年不见姊，眉与姊夫齐。  
春兰秋菊各芳泽，花蚤花迟总堪惜。  
生憎一对似花人，恼杀十年花下客。  
花时能几何，客恨不胜多。  
翻作相思树，缠丝复绕萝。  
鸳鸯宿海底，好梦落风波。  
空有青衫泪，双弹向翠蛾。  
寂寂杨花坞，迢迢桃叶渡。  
长江南北头，总是相思路。  
新人本非新，故人应是故。  
只道相怜亲上亲，那识相思苦中苦。  
忆故如望月，望圆复愁缺。  
怜新若转弦，一转一缠绵。  
缠绵复绻缱，见妹如姊面。  
年年春风时，那作双飞燕。  
姊应山上采蘼芜，妹莫尊前唱鹧鸪。  
昨日书来无别话，为侬珍重大姨夫。  

【白云观秋夜】  
俯仰成何事，浮沉寄此身。  
无家逢寺好，多病见僧亲。  
夜久霜欺客，庭空月碍人。  
西风数相过，不扫化衣尘。  

【春日送别】  
春风自多思，奈与客情违。  
杨柳频催别，蘼芜不送归。  
千山独上马，一曲两沾衣。  
回首河桥道，迢迢看落晖。  

【居庸关见阻示同行】  
怪得关前逐客频，匈奴早晚欲和亲。  
无繻应不空还汉，有舌何须定说秦。  
雨气千峰营幕晓，梨花三月塞门春。  
凭君斗酒城头话，犹胜新丰店里人。  

【暮春登燕子矶怀古】  
扬子江南燕子矶，杨花燕子一时飞。  
六朝人物空流水，两晋山川尽落晖。  
草色远迷瓜步去，潮声暗打石头归。  
倚阑天际春三月，怅惆东风动客衣。  

【登黄鹤楼作（有序）】  
（余被赵氏之冤，幸脱祢生之祸，因感二子，过此吊之。嗟乎！今世不可知矣，千载之下，亦复有吊林章者乎？）  
望里山川是楚乡，美人何处水茫茫。  
祢衡作客留江夏，赵壹辞家出汉阳。  
鹤去未知芳草暗，雁来先觉白云凉。  
倚楼无限西风意，堪与千秋一断肠。  

【酒舍】  
垆头竹叶千杯有，扇底桃花四月无。  
且放歌声满天地，莫开醒眼向江湖。  
南人不复怜鹦鹉，北客何须怅鹧鸪。  
芳草斜阳看不尽，春明门外独踌躇。  

【吴门秋日送族人南还】  
百花洲畔木兰船，杯酒西风思黯然。  
客似长卿游已倦，人如小谢别堪怜。  
江城暮色初回月，野树秋声尽入蝉。  
明日姑苏台上望，片帆落处是南天。  

【潜山送友还闽】  
草草相逢楚泽西，红亭绿酒又分携。  
人生底事怜鸡肋，客路长教怨马蹄。  
舒子州前柽叶暗，越王城里荔枝齐。  
十年归梦如流水，一夜随君下建溪。  

【都下送林容江文学南还】  
春明门外半离亭，风雨时时送客经。  
十载故人应是梦，一尊别酒不堪醒。  
吴江向楚茫茫绿，汉草连胡黯黯青。  
愁满关山归未得，天涯何处暮云停。  

【夜度恨这关】  
楚水东边别路多，秋风夜半动离歌。  
迢迢恨这关前月，独照行人过汴河。  

【无题】  
曾从洞口送胡麻，一隔山门即海涯。  
自是仙郎忘旧路，桃花流水不曾差。  

【代妓送别】  
春情又为别离牵，旧恨新愁总自怜。  
莫问归期何日是，安排肠断绿窗前。  

【赠王中军】  
将军意气似平原，三十年间客满门。  
为道报恩须国士，得来只是一壶飡。  

【为文西寄情】  
教成歌舞也风流，曾学西家得似不？  
今日眉颦非是病，为郎锁下一春愁。  

【崔季莺】  
怕教雪落歌应懒，愁作云飞舞不轻。  
偷向东风啼柳畔，一行花雨一声莺。  

【为宋洛云寄林大合】  
春江拾翠日徘徊，留枕曾怜子建才。  
不信多情归赋后，更无一梦此中来。  
郑布衣琰一十六首  

【半生行】  
（余垂髻与徐兴公交莫逆，万历庚寅，浪游南北，音问杳然。乙未腊月，遇兴公于武林，已而复别。别后十年，乙巳秋，兴公有新都之游，访余丰溪草堂，杯酒道故，悲喜交集。因以余年来踪迹，写为长歌，以当浩叹谢少连，题为《半生行。）  
刺促复刺促，哀歌不成曲。  
试听征人歌一声，切切乌乌泪相续。  
吾祖卜地三山麓，世业繁华称鼎族。  
七叶盛文儒，八代承章服。  
仙郎群从十三魁，司寇诸昆十一牧。  
青蚨无贯润高门，白蠹有编堆破屋。  
我家凤池东复东，我生白晢炯双瞳。  
九岁气食牛，十岁工雕虫。  
十二容华推宋玉，十三词藻学扬雄。  
春早姣童初奠雁，秋来快婿已乘龙。  
自怜妾发初覆额，自信君才非落魄。  
乳燕双栖合卺钗，文鸳并著交欢舄。  
定情为雨更为云，燕婉春朝复秋夕。  
百和香薰翡翠衾，九微灯照芙蓉席。  
桃叶须臾野茧黄，草根倏忽哀萤碧。  
哀萤野茧两悠悠，玉粉香胭不少留。  
珠箔尘迷羞拂镜，雕梁泥落怅登楼。  
石榴裙暗鬼何处，金错刀斑泪不收。  
乌影打霜啼滑滑，鬼灯吹雨夜啾啾。  
管停孤凤难成调，弦到离鸾只听愁。  
孤凤离鸾颜色故，春鸿社燕流年度。  
一旦飘零委逝波，五年骨肉同朝露。  
仰首悲旻天，俯首看墟墓。  
雨余寒蝶泣虚堂，日暮饥鼯啮庭树。  
吊影摧心肝，风云乖所遇。  
洛阳季子更无锥，蜀道长卿空有赋。  
结得韦郎再世缘，续将秦女已离弦。  
双雌绣出茱萸枕，四牡迎来琥珀鞯。  
凉月更寻巫峡梦，落花重泛武陵船。  
青云无媒日复日，白发有根年复年。  
丈夫壮志已如许，不愿低头守儿女。  
长歌问天天为愁，出门拔剑驱车去。  
游子空悲枥上驹，畸人宁效仓中鼠。  
不草治安趋帝阙，便斩楼兰献当宁。  
匹马辞家客路尘，马头明月几回新。  
昭王台下犹怀古，督亢亭前早问津。  
年比士龙初入洛，才如五羖便归秦。  
云边幹鹊联青琐，日下鹓鸾拜紫宸。  
词客尽叨三馆禄，酒人争买九衢春。  
泥涂不复知鸿宝，草莽无缘问小臣。  
青草霸图宁买骨，白衣祖道未归轮。  
卢龙戍老千牛卫，涿鹿天空万骑屯。  
献策马周终不达，干时曲逆莫辞贫。  
莺迁苑路如随马，燕掠宫墙不见人。  
蟋蟀啼来惟闭户，蘼芜多处正沾巾。  
蟋蟀蘼芜生又灭，感遇伤时兼恨别。  
凄凄岁暮望眼枯，绵绵远道中肠结。  
老奴夜号衣裳单，瘦马昼眠刍粟竭。  
炙砚不融指如堕，暖罩无权面欲裂。  
绣虎含毫业似掾，神龙出匣终非铁。  
鱼困渧涔目是珠，骥服盐车汗成血。  
以兹感叹岁华更，又逐征夫更北征。  
天划故关无雁度，云连衰草断人行。  
元戎尽锡飞鱼服，黠虏皆坚市马盟。  
虎帐晓愁沙碛雨，龙荒暮惨浊河声。  
黄花较猎安西卒，玄菟高烽海北营。  
雪卷牙旗朝草檄，月高铃阁夜谈兵。  
射雕原上云初净，散马回中草渐平。  
叠鼓椎牛威远堡，登陴飨士受降城。  
髑髅天黑呼群泣，磷火秋深逐队明。  
从古请缨非浪子，由来谈剑属书生。  
书生任侠空驰逐，荡子从军非碌碌。  
前年灵武全军覆，昨日辽阳新鬼哭。  
惟闻螭陛发边糇，不见虎头飞食肉。  
腰间宝刀悔未试，箧里阴符懒将读。  
黑貂尽敝卧牛衣，白龙不遇空鱼服。  
几年沧海变桑田，何日阳春回黍谷。  
万事升沉笑棘猴，一朝得失同蕉鹿。  
著书无计学虞卿，去国有袍怜范叔。  
虞卿双璧委蒿莱，范叔一寒如此哉。  
岁岁白扉题凤字，年年华发困龙堆。  
笛中杨柳愁难写，曲里关山恨未裁。  
漠漠秋烟生笔冢，萋萋春草上琴台。  
冰因腹冷终难解，木为心坚更不灰。  
万里桥边题柱过，一丸关外弃襦回。  
萧萧陇树萧萧泪，续续胡笳续续悲。  
白眼风尘羞故土，汴水漳河复东鲁。  
邺下荒台鸟雀悲，灵光废殿牛羊聚。  
龟蒙山势到平原，马颊河声通覆釜。  
逆旅谁怜似楚囚，羁人翻笑为秦虏。  
长淮东下且停桡，五两邗江廿四桥。  
瓜步北来犹有渡，广陵南去不通潮。  
石头波浪连三楚，京口帆樯问六朝。  
柳带尽将牵别思，榆钱都把买宫腰。  
风风雨雨千重恨，燕燕莺莺百倍娇。  
莺莺若有情，燕燕还多态。  
过马或遗鞭，逢郎应解佩。  
采莲若尝莲子心，摘菱莫笑菱花背。  
词赋客如云，风流花作队。  
买棹发吴讴，对酒论兴废。  
苏小门前粉黛销，西施苑内琉璃碎。  
垂杨十里万条斜，珠勒罗衣问狭邪。  
夜月家家寒食酒，春风处处断肠花。  
王孙客路愁芳草，游女深闺正破瓜。  
眉翠新妆月颜朱，欲衬霞檀口半遮。  
歌宛转玉纤，无力送琵琶。  
琵琶声已变，宛转歌初啭。  
万古钟情不似崔，一夜离魂应比倩。  
愿作蚕上丝，缠绵同一线。  
愿作鸾边镜，团圞同一面。  
镜将比侬貌，持来岁岁光。  
线将比郎意，牵来缕缕长。  
羞看倚门笑，焚却舞衣裳。  
君才学鹦鹉，妾愿学鸳鸯。  
怀书去国无人识，卖剑移家非故乡。  
鄣岭千重高似掌，丰溪百转曲如肠。  
亲知隔绝疑天远，桂玉艰难恐岁荒。  
雏出凤巢皆有彩，驹名骥子定称良。  
甫因潦倒留夔府，白也漂零困夜郎。  
世路乱山多坎坷，人情衰草易凄凉。  
已拚涸水资蛟蛰，亦有卑栖侮凤凰。  
宁不感恩终按剑，岂无知己但空囊。  
严霜摵摵啼征雁，小雨潇潇泣夜蒐。  
此时思妇肠堪断，此际空闺坐愁叹。  
君边青镜风光好，妾处红颜岁华晏。  
尺素寥寥双鲤迟，明河耿耿三星烂。  
海上云生归梦悬，溪南草长春思乱。  
一年一度燕都归，飞去飞来云不散。  
金鸭灰寒宝篆销，玉鱼帐冷银屏暗。  
鹈渼何心春去留，杜鹃无主花羞看。  
人知妾有夫，弃妾不如无。  
秋荷捧朝露，难将纫作明月珠。  
秋林落晚霞，难将剪作红罗襦。  
潮水尚遥犹有信，月圆虽好只须臾。  
朅到死心难折，杨柳逢春眼不枯。  
杨柳结深愁，菤发心怆。  
乡国路悠悠，乡关云莽莽。  
乡梦偏惊欹枕时，乡心怕到高楼上。  
朅来乡语暂为欢，摇落乡园花不赏。  
故里偏思乡信归，故山只送乡人往。  
到门有客问沈沦，同调相怜意倍亲。  
似我盘跚非故步，逢人巧笑效初颦。  
巴渝九折终归海，越绝千峰尽向闽。  
百感故人灯下泪，十年羁旅梦中身。  
残冬对酒还今夕，除夜题诗又此辰。  
忆昔题诗兼对酒，旧事谈来堪白首。  
一半交知埋草根，几家池馆余衰柳。  
碌碌生涯且莫悲，悠悠书剑今何有。  
断鸿天远消息稀，少妇春寒别离久。  
郎今莫怨山下山，妾处愿为口中口。  
闭门小隐是鸡栖，天马峰前歙水西。  
菰米叶干秋水尽，木绵花落夕阳低。  
河流湾到三三尽，云雨峰迷六六齐。  
何处关山何处月，一行征雁一行啼。  
归来兮采芑，家人兮色喜。  
一围新竹凤池边，数亩荒田虎丘趾。  
归来兮采薇，野人兮息机。  
鳌峰台畔三椽屋，螺女江头一钓矶。  
天高海阔路行难，一事无成泪不干。  
为语妻孥休叹息，笔花犹在剑光寒。  

【春日即事】  
荇叶田田柳叶齐，女郎何处唱《铜鞮。  
春衣队遇频嘶马，社酒人归尽斗鸡。  
二月杏花三日雨，千山杜宇一声啼。  
年华渐逐东风去，肠断红桥小苑西。  

【再送陆四】  
别酒重开上驿楼，骊歌声里看吴钩。  
种鱼有术龙君老，相马无经骥子羞。  
疏雨过城槐叶暗，夕阳连水木奴秋。  
还家记与猿公语，不见书生万户侯。  

【哭李大将军】  
十万旌旗染血丹，招魂夜夜哭桑乾。  
残兵来拾中郎印，野鸟飞登上将坛。  
金兽锁门严鼓角，石麟窥冢葬衣冠。  
至今唵答骑胡马，犹是将军旧战鞍。  

【江懋忠七十从军之燕】  
千金紫马百金装，白首穷边烈士肠。  
一雁正来君又去，二毛虽短剑还长。  
燕台马死崩寒日，易水魂归哭夕阳。  
筋力尚堪三百战，牙旗秋卷塞云黄。  

【赠庞西达将军】  
十载屯田塞下闻，虬须燕颔气如云。  
帐留猛士皆降虏，剑是痴龙亦报君。  
银夏至今劳使者，玉门终古老将军。  
高秋较猎归残照，衰草黄榆散马群。  

【寄范伯修兵宪】  
吹角营门拥大旗，白猿黄石佐兵机。  
燕支月冷啼金镞，鹈泉清洗铁衣。  
战马到秋分阵牧，猎人穿烧射生归。  
郅都尚作云中守，衰草连天无雁飞。  

【春日詹长卿兄弟邀同喻宣仲何主臣东山观伎并为宣仲赠别】  
少年何地不淹留，载酒斜阳陌上游。  
鸟向尊前窥豆蔻，客从花外听箜篌。  
离颜对酒人宁醉，别恨关春柳亦愁。  
明日乱山江上路，鹧鸪声里系孤舟。  

【挽郑都护】  
中兴功业更谁论，万里摧残百战身。  
宠虎旧衣分爱卒，麒麟新冢哭佳人。  
金羁尽蚀燕支血，宝剑从吹鹈尘。  
塞外长星沉碧海，五原西望泪沾巾。  

【赠顾小侯】  
甲第连云瞰帝城，画帘绣箔照朱甍。  
新开驰道千金埒，旧领团营七较兵。  
方士房中龙虎鼎，侍儿花底凤凰笙。  
燕山二月春初好，玉勒朝朝待晓莺。  

【寄人】  
分袂当年待晓鸡，曲栏桥外锦堂西。  
凫吞莲子房房苦，蝉抱杨枝树树啼。  
深竹梦归神女婿，暮花伤别阮郎妻。  
至今肠断春风候，豆蔻初生槿叶齐。  

【寄黄山隐者】  
传闻轩帝有仙踪，古洞无扉对乱松。  
半让石床供蟋蟀，细裁云叶补芙容。  
分将月夜三千里，买断秋烟七十峰。  
尚忆我留汤口寺，隔林疏雨听残钟。  

【赠林纯卿】  
十载看花入醉乡，燕姬招隐白云庄。  
罢官卜宅思栽柳，垂老将身学卖浆。  
夜月邀僧同躭首，春湖供客典鱼肠。  
孤山万树梅花发，剪烛裁诗夜未央。  

【春日西湖即事】  
苏小门前柳带烟，暖沙晴日水如天。  
杏糜供作宜春酒，榆荚分为买笑钱。  
垂柳绿遮骑马路，落花红衬钓鱼船。  
杜鹃不解游人意，催尽韶光又一年。  

【奉和张司谏左掖夜直】  
汉殿秋生禁柳黄，露融仙掌色苍苍。  
铜龙水咽鸡人漏，金象烟销鸟篆香。  
云度钟声浮苑树，月临花影上宫墙。  
夜闻待诏传天语，法驾明朝幸建章。  

【春晓望阙】  
鱼藻门前晓角残，月斜幹鹊露华溥。  
金舆欲动宣宫使，银锁初开拥侍官。  
辽左羽书东海沸，秦京烽火陇云寒。  
汉庭何日无封事，不许书生策治安。  

【奇薛素】  
野草城边油壁车，海棠开尽燕飞初。  
愁深司马舟中泪，梦逐萧娘锦上书。  
一水云阴桃叶渡，四桥春暗浣花居。  
伤心南陌垂杨月，夜夜香尘满客裾。  

【黄山道中】  
微霜风物色凄凄，路入黄山是五谿。  
帝子不归汾水上，行人愁过穆陵西。  
荒原晓露铜驼泣，古驿秋风铁马嘶。  
独客伤神家万里，斜阳征雁楚天低。  

【逢徐兴公话旧】  
天涯离别九回肠，今日逢君复异乡。  
潞水闻猿双涕夜，黑山归马五年霜。  
兵戈消息何须问，弟妹漂零且自伤。  
此会匆匆又分手，暮云衰草更凄凉。  

【江头别】  
江风今夜寒，郎且江边住。  
拂晓上楼看，郎船不知处。  

【宫词】  
莫将离别恨犹深，一岁相逢一夜心。  
空宫尚有如霜鬓，不识君王直到今。  
何侠士璧七首  

【西湖寻曹能始】  
垂杨漠漠荇田田，何处春风十四弦。  
放鹤僧归天竺雨，听莺人过六桥烟。  
诗寻萝薜谁边寺，酒载桃花第几船。  
游子天涯魂易断，非关春树有啼鹃。  

【逢陈当时】  
湖海年年气尚横，相逢一笑盖初倾。  
悔因任侠轻妻子，恨不从军结弟兄。  
客里卖文难得价，市中说剑畏知名。  
灯前喜共猿公语，闻道辽阳正请兵。  

【金陵寄沈千秋】  
挟策干时任转蓬，壮夫曾悔学雕虫。  
荒年有客愁炊桂，薄俗何人惜爨桐。  
士到出山谁不贱，术惟游世最难工。  
长安官道原如发，只有狂生叹路穷。  

【郑翰卿自新安移家金陵诗以讯之】  
南北飘零逐燕飞，营巢今复傍乌衣。  
家移白下原为客，梦到黄山不是归。  
廿载看花怜并蒂，半生种柳叹成围。  
江天处处皆新水，好向垂纶燕子矶。  

【秋日过能始民部署中】  
为郎无一事，客到但行吟。  
落叶满官舍，此中秋更深。  
庭虚闻咽潦，门冷集寒禽。  
一自黄花对，转怀头上簪。  

【广陵送王太古还白下】  
我有秦淮梦，虽还不是家。  
送君隋苑上，惆怅柳条斜。  
归客趁新燕，游人叹落花。  
伤春兼惜别，况复在天涯。  

【早春寄柬谢宇中】  
古寺门前新柳垂，思君先订听黄鹂。  
倡楼雪满催歌扇，僧舍春寒忆酒旗。  
月到秦淮皆似面，山如钟阜始为眉。  
东风九十寻芳急，不是看花莫杖藜。  
赵举人崡四首  

【园居】  
不是夔龙侣，偏宜鹿豕群。  
自题招隐字，谁续绝交文。  
凿壁来山雨，编篱带野云。  
还思接舆子，遗世不如君。  

【茂陵】  
黄山历尽见孤城，城上楼高眼倍明。  
芳树寝园今北望，暮云宫阙旧西京。  
芙蓉昼冷仙翁露，苜蓿春闲宛马声。  
回首长杨夸猎地，何人得似子云名？  

【己亥初夏】  
汉室谁高第，寥寥数赵张。  
茧丝天下计，兔窟百年藏。  
春草生金谷，秋风冷未央。  
朅来忧国意，清泪不成行。  

【庄河村主人】  
落日牛羊岭上村，谁开三径召王孙。  
山容似黛斜侵槛，水字如巴曲到门。  
野客行藏无揖让，田家宾主有盘樽。  
欲将谷口烟霞色，并向桃源洞里论。  
崔秀才子忠二首  

【西山滴水岩二首】  
入不知高下，山春水似秋。  
星河平地看，鸡犬半天游。  
洞腹藏元气，山根养洑流。  
白云朝出宿，知是绕神州。  
石似当空立，岩疑急就成。  
雨花山庙湿，雷树羽宫晴。  
绝壁洪荒在，阴畴晦朔并。  
古潭龙夜语，徐戛应泉声。  
郭布衣天中一首  

【石鼓诗】  
鼓非石霣者星，文非鼓勒者铭。焚外书，删外经。经雅颂，书典刑。隶秦汉，径睒庭。篆龙鸟，蓝溲青。臼谢杵，舂頠停。嵌辞金，波画零。我拜手，神之听。  

## ●丁集第十一  

严少师嵩一十七首  

【山塘】  
山塘深且广，逦迤抱山麓。  
隔浦见人家，依依桑柘绿。  
日落烟水寒，绕塘飞属玉。  

【仰山】  
石磴盘秋萝，危亭出峰树。  
行人上山道，望望云飞处。  
洞口晓钟声，林僧独归去。  

【东堂新成二首】  
种树成阴辟沼渔，数椽聊此卜幽居。  
诸峰稍识岚霏外，三径新锄灌莽余。  
穷巷颇回高士辙，藜床时读古人书。  
欲因萝薜辞簪弁，惭愧天恩在玉除。  
无端世路绕羊肠，偶以疏慵得自藏。  
种竹旋添驯鹤径，买山聊起读书堂。  
开窗古木萧萧籁，隐几寒花寂寂香。  
莫笑野人生计少，濯缨随处有沧浪。  

【奉命视牲】  
观阙层城峻，郊宫复道开。  
市烟当树合，炬火逐尘来。  
牲帖牺人报，驺声骑士催。  
夜归题笏记，候晓奏蓬莱。  

【赐衣】  
宫衣锦段新，宣赐遍臣邻。  
绣纹盘虎豹，金彩织麒麟。  
诏向龙沙远，颁从玉陛均。  
拜登齐阙谢，愧省独墙循。  
士节论辞受，君恩爱笑颦。  
礼看超等级，劳岂效涓尘。  
荷德乾坤大，糜财府库贫。  
先朝题岁月，诸道贡奇珍。  
貂座仪章滥，鹈梁讽谕陈。  
缙绅皆用武，辇辂尚留巡。  
暗忆垂裳治，虚惭挟纩仁。  
日占青海使，寒望翠华春。  
未厌干戈役，私嗟章甫身。  

【扬州】  
观忆琼花色，桥怜万柳阴。  
芜城今夜月，怀古一悲吟。  
胜迹那堪问，长江独至今。  
波间饰龙舰，早晚翠华临。  

【暮次灵川怀寄师舜天益二乡丈】  
天南岁晚更依依，朔雪寒云绕树飞。  
投馆惊看风土异，临觞怅忆故人违。  
情同漓水仍西注，身似春鸿向北归。  
想见邮亭频驻马，独吟千嶂已斜晖。  

【全州岁夜】  
殊俗聊相值，空堂谁与同。  
灯明深雪里，岁尽漏声中。  
野暗孤城柝，庭高古树风。  
频年远为客，此夕意何穷。  

【萧子卜居梅林赋赠】  
溪上梅花玉作林，溪边茅屋苦寒侵。  
孤山倚棹逢诗兴，颍水移家见客心。  
日暖渔歌来浦溆，雪晴花色上衣襟。  
风尘拥传劳为郡，时向沧洲寄一吟。  

【寄寿少傅邃翁先生】  
累朝望重经纶地，五亩怡情水竹间。  
天下正须安石起，雒中犹放涑翁闲。  
诗寻丁卯桥边宅，舟放金焦寺里山。  
球马烨如尊俎胜，隐园高会渺难攀。  

【见用修赠张生诗和以寄之】  
文酒高怀强自宽，风烟异域若为欢。  
哀歌漫引冯驩铗，感遇空弹贡禹冠。  
梁月渐低回远梦，塞鸿初至得新翰。  
春愁只恐销容鬓，莫向天涯重倚栏。  

【蚤入承天门见鸦次韵】  
喧鸦争入帝城飞，映雾翻林飏曙晖。  
宫女乍闻惊梦起，省郎纷逐散朝归。  
声传万井含钟杳，影落千门带月稀。  
还向昭阳自来去，绿窗凝望重依依。  

【无逸殿直舍和少师夏公韵】  
灯烛通宵晃禁庐，雾窗云阁近宸居。  
瑞烟入座香浮苑，寒影窥帘月到除。  
缑岭乍闻丹凤吹，穀城先访赤松书。  
归来未向人间说，天语亲承燕对余。  

【赠卢睿卿司业】  
南舟遥问秣陵程，北客初谙作宦情。  
海近云霞连北固，宫深钟漏隐西清。  
才名早已储三馆，形胜真堪赋两京。  
自昔成均师道重，诸生今喜得阳城。  

【赐太液乘舟】  
兰舟演漾水云空，花叶田田岛屿风。  
棹入琼波最深处，玉楼金殿影西东。  

【恭扈圣驾幸承天发京作】  
禁城钟动启金扉，凤辇时巡出帝畿。  
黄纸特颁都护敕，绯罗齐赐侍臣衣。  
祥云捧日浮仙仗，芳树和烟隐翠微。  
遥想湘江欢父老，汉皇今睹沛中归。  
夏少师言六首  

【雪夜召诣高玄殿】  
迎和门外据雕鞍，玉蝀桥头度石栏。  
琪树琼林春色静，瑶台银阙夜光寒。  
炉香缥缈高玄殿，宫烛荧煌太乙坛。  
白首岂期天上景，朱衣仍得雪中看。  

【苑中寓直记事四首】  
水风清透芰荷香，会景庭中捧御床。  
朱箔黄帘垂四面，银灯宝炬列千行。  
涌玉亭前夜放舟，碧荷香静雨初收。  
遥看北岸红烟里，水殿珠帘尽上钩。  
黄金盘子爇龙涎，波面风来香满船。  
银烛光摇帘影细，水晶宫里夜朝天。  
新赐文舟泛碧澜，扣舷容与得奇观。  
菱暐簇簇团花锦，荷盖亭亭翠玉盘。  

【侍上奉圣母观九龙池】  
驻跸灵湫上，依岩帐殿开。  
雨从龙洞作，云拥凤舆来。  
玉窦春鸣溜，金潭昼殷雷。  
翠华清樾下，天语赐徘徊。  
徐少师阶八首  

【夜行安山道中】  
木落境萧萧，残灯照寂寥。  
病惊时日暮，愁厌客途遥。  
急涧听逾响，荒村语不嚣。  
月明如有意，深夜伴归桡。  

【瓜洲风雨不克渡江】  
未遂归来愿，空惊岁月奔。  
布帆三日雨，茅屋数家村。  
山气遥连海，江声近在门。  
无缘得飞渡，东望欲消魂。  

【广信阻雨有怀子明弟】  
山国夏多雨，冥冥气不分。  
石田寒贮水，松径湿蒸云。  
洒密愁仍见，声微醒故闻。  
西堂何处所，知共惜离群。  

【夏日游通惠河】  
颇忆三江远，乘流意若何。  
水深秋气入，竹密雨声多。  
熟果当尊落，惊禽拂棹过。  
柳阴催系缆，欹枕听渔歌。  

【次张龙湖吏侍院中观莲】  
曲径方池列馆东，荷开殊胜昔年红。  
虚瞻玉井青冥上，似睹金莲紫禁中。  
佳实豫知深雨露，苦心原自耐霜风。  
亭亭独立烟波冷，肯羡春华在汉宫。  

【两崖中丞和予观莲诗有欲借为裳之句次韵赠答】  
积雨红芳落渐多，玉堂清晓独来过。  
日华幸尚临朱槛，云气愁仍绕绛河。  
寂寞芝兰同晚岁，浮沉萍藻自秋波。  
闻君近有纫裳兴，刀尺寒生欲奈何。  

【三月十二日文华殿朝贺东宫纪事册立之次日也】  
春霄雾散日华明，版轿西来辇路平。  
帘卷朱丝瞻日表，扇分翠羽见龙行。  
千官绕仗容常泰，三字开编诵已成。  
连荷睿音垂劳问，老臣欢戴岂胜情。  
袁少傅炜二首  

【冬夜院中斋宿】  
玉堂清接禁城阴，庭树萧萧夜气森。  
院静风回霜柝近，檐虚星映雪阶深。  
窗含残烛摇空影，鸟警寒枝杂众音。  
咫尺天南云缥缈，瑶坛应候翠华临。  

【冬日过朝天宫】  
萧瑟严宫万木稀，下方炉定冻烟微。  
风将云磬随行佩，松漏冰花著羽衣。  
北市无喧知地迥，西山渐染觉春归。  
老年数欲寻玄理，不但朝仪叩此扉。  
赵宫保贞吉三十五首  

【宝鸡县张仙洞中长歌行次壁间谢高泉韵】  
去国何迟迟，青山一丈携。  
春风已三月，逐虎桃花蹊。  
既闻粪金牛，又传化宝鸡。  
仰首笑碧落，拂袖凌丹梯。  
左虬右文豹，稳驾无人挤。  
如何牧马滨，尚有问津迷。  
劳因豚往贺，诡从禽遇奚。  
惜哉昆吾锋，徒有斫沟泥。  
所以衡门士，折矢释孤麛。  
上冈抱黄犊，枢户衣皲犁。  
中心藏皓洁，面上蒙黝黧。  
家有黄口儿，倚户饥苦啼。  
掉头去不顾，吾道无忧栖。  
邈哉大雅初，高征供蒸黎。  
淳风逝不处，去水无回低。  
因思驻吾颜，刀圭丸粉提。  
身轻骑八骏，联三十二蹄。  
仙人五城楼，玄圃岌而跻。  
玉匣简隐诀，金书撷幽题。  
誓断区中缘，岂云藏会稽。  
九州黑子耳，千载谁能徯。  
忽然俯宗国，脊局心予凄。  
我有峨嵋家，结茅聊可栖。  
且当弥远驾，乐志西山西。  

【和刘怡溪观涨韵酬邓子高龚进甫三首】  
结发与君游，去作墨卿子。  
官况贫更贫，天机指非指。  
有时兴一恸，化作长歌矣。  
羊裘舴艋舟，听者如环蚁。  
今成两雪翁，坐看秋潦水。  
潮急汐亦及，习见惟舟子。  
朝津白马封，暮峡青牛指。  
来讶急湍者，复喜回澜矣。  
山僮欢若蜂，市女散如蚁。  
独有舟居仙，著论名观水。  
河上有丈人，习水如抱子。  
视身如虚空，观物比骈指。  
持念入平等，会物为己矣。  
丈人视吾侬，奚啻小蝼蚁。  
能嗤垤中海，来哂矜秋水。  

【渑池会盟台】  
天弧夜射青麟死，天下诸侯庆牛耳。  
完璧城边走赵人，击缶台畔闻秦声。  
池中夜浸一片月，年年草绿春风发。  
猛将鞬腰取豹韬，牧童扣角来狐窟。  

【魏公草堂】  
有才不到青云前，无心常傍白云边。  
白云青云若流水，魏公草堂今在此。  
岚空烟断鸟飞迟，雪里溪寒客路迷。  
庭前忽见幽香草，扬袂临风折一枝。  

【春日游华山】  
望华山，迢迢千仞不可攀。  
青莲削玉浮云外，白雪堆盐翠霭间。  
翠霭浮云度飞鸟，黄尘青镜春风晓。  
银甲弹筝芳草傍，金槽压酒垂杨道。  
垂杨近拂枝，芳草远生滋。  
梦登天姥为金粟，醒入西山采玉芝。  
玉芝玉女洗头边，金粟金仙印掌前。  
人从槎上新浮去，舟载瀛东竟未旋。  
云台袅袅绿萝里，中有一人谈不死。  
花外红泉度晋人，松间华发为秦语。  
晋人秦语几恬喧，万壑千崖老睡魂。  
龙争虎斗无穷恨，狗盗鸡鸣不足言。  
云归废畤如流水，尘起岩关一千里。  
髑髅台上蝴蝶飞，蘼芜涧底鸳鸯起。  
乍闻歌动雉朝飞，同游数子立斜晖。  
待予暂解邯郸急，黄鹄骑来住翠微。  

【临洮院后半壁古城歌】  
君不见秦城万里如游龙，首接洮河尾辽海。  
三堵龙头势隐辚，至今不共山河改。  
何时山外起新陴，围绕古城当户楣。  
相逢若识桃源叟，应忆当时征戍儿。  

【临洮院后较射亭放歌行】  
东风吹泉作酒香，洮水射河河水黄。  
落日正挂昆仑傍，手弯劲羽欺垂杨。  
借君厩上三飞骦，葱海蹴踏葡萄浆。  
黄鹄高高摩青苍，弹来一曲堪断肠，  
有女肯嫁乌孙王。  

【沔县武侯祠】  
定军山前逢故老，百年谁识荒山道。  
青驺结盖重问津，一来吊古一伤神。  
时乖不动蛟龙气，野旷空令鸟鹊驯。  
白马纶巾堕清汉，星光夜入银河烂。  
玉立乌桥一羽毛，缔观尘世如秋毫。  
向时聚沙聊戏剧，今古悠悠俱辟易。  
玄菟长护战旗翻，山鬼深藏马行跖。  
襄阳耆旧尽凋残，蔡水东流不忍观。  
椒浆若下云中奠，应记从军旧乡县。  
僰雨羌云满笛风，三声猿落郁林东。  
苍凉薄暮无所见，遥想当时庞德公。  

【云中太守歌（为孟津陆载题）】  
云中太守何翩翩，归来但扫落花眠。  
落花坛临孟津口，白岸苍波称钓叟。  
门前车马又纷纷，此翁惟视南天云。  
云里高台已如扫，风前冶苑徒空闻。  
空闻金埒随山溜，复道丰阡成野堠。  
已令饥鹤调中悲，不放斯獒草头走。  
洛中胜事先自知，塞上风烟那复为。  
冷泉浇竹离披长，听与檀郎写《楚辞。  

【江上三峰歌】  
白龙夭矫鲛绡薄，鳌呿夜掣东溟若。  
海上仙人醉露桃，梦翻三点岚光落。  
珊瑚支拄鱼眼红，皱波髻挽淋漓风。  
琅缥岛藏翠寒滴，鹤翎洒影青围中。  
嵌空倒镜扶桑户，锦扈嘶春香玉庄。  
石上曾孙开竹书，菱花飘入晴空雨。  
曾孙钓海深濡踝，叹世酸眸叶黄昚。  
书中伯玉术不朽，回首纶竿系左肘。  

【南津公馆】  
南津呕哑闻秋语，湿箨黄蕉掩幽处。  
关门夜开稻花香，澜河晓洗流云杼。  
芦笙含风满簟花，出门葭菼川麻麻。  
娇猩叶舞一蝶堕，似惜清翘浣花饿。  

【夜饮郭宅分韵得寂字】  
土龙填湖小波寂，星收闤声光历历。  
白鸟睡惊柘寒滴，葛轻公子巧中的。  
蔗浆洗襟盈淅沥，青苎畦中坐束曈，  
城上割风学吹笛。  

【华阴祠居柬县令】  
新作王门使，来依茂宰居。  
烟花松社屐，风雨竹床书。  
寂寂春将暮，绵绵思有余。  
愁深仍向夕，户影岳莲虚。  

【过孟津次先己酉韵】  
回御指沧浪，吾家沱水傍。  
苾刍香座稳，平仲野阴凉。  
卜世传关朗，交邻托仲光。  
续经犹畏老，无力赋《长杨。  

【赠真定刘中丞】  
中丞开府握兵权，威辅声名霄汉悬。  
萑泽新收屠狗后，阵图重改卧龙前。  
左车去塞陉中井，西豹来耕邺下田。  
玳瑁筵开春骑出，幕中留客待三千。  

【白云观】  
一丘堪枕白云边，古塔高悬紫柏前。  
到此心澄思出世，何年丹熟学登仙。  
花神几度供铺锦，榆影更番佐数钱。  
谁道屡经潇洒地，绝胜长驻艳阳天。  

【王乔洞】  
柯烂人归古木寒，绀崖灵壑野云团。  
骑来黄鹤丹砂顶，飞去青天白玉棺。  
流水调中春欲半，洞箫声里夜将阑。  
思轻尘骨超千劫，愿遇金童捧一丸。  

【宿关山】  
陇云低合水分流，羌笛高吹月满楼。  
乍客关山生远梦，自怜旌节到边州。  
雪消长坂黄昏度，水浸幽汀绿草抽。  
闻说此方泉作酒，宁将驻马劝箜篌。  

【桃川怀古次韵】  
周时人掩汉时关，秦代衣冠晋代山。  
亡社鸟来歌滑滑，战场云度伴闲闲。  
空传缑岭吹箫去，不识辽东戴帽还。  
五百年逢一渔父，三三今傍绿溪湾。  

【枝江紫山怀古】  
赤甲青江天半垂，紫山黄叶正离披。  
高鸿已托长风翼，下泽谁听短笛吹。  
地接山回秦避路，云颓天回汉留祠。  
周郎陆弟名空在，细雨荒台猎罢时。  

【黄坝驿次壁间余方池韵】  
太白峰回指大峨，遥看锦水带金波。  
宜男草绿沉犀浦，织女星寒抱珥河。  
老去玄经知尚少，归来易卜买应多。  
春风旧著荷衣在，但乞山间薜荔阿。  

【和严介谿赠西还诗】  
别公犹是见公时，回望华阳黑水垂。  
万里一身愁作客，十年两逐愧临歧。  
孤臣去国名难洁，弃妇思家步易迟。  
珍重台衡尚怜惜，直庐中夜起吟诗。  

【柘湖何子卜筑金陵园居次韵】  
买得新廛住旧京，灌园时汲后溪清。  
帘钩谢老怀山意，药莳王郎誓墓情。  
泯泯槐阴分阵蚁，惺惺花外数声莺。  
春风又度芊绵处，谁伴巾车出石城。  

【酬马宜泉幽居之作】  
雨洗池荷净有余，闻君池上草为庐。  
避喧人浣桃花水，闻道僧留贝叶书。  
云袅鹤巢松盖湿，机忘鱼笋槿篱疏。  
门生几度惭秋水，犹自渊冲退若虚。  

【送张少渠给舍赴莱守任】  
一麾何事海东行，万里三山蜃气横。  
宦处有仙应肯度，水中成市不须惊。  
向来忧国青衫泪，此去全身皂帽情。  
安得同心常不别，斜阳空倚石头城。  

【送侍御张龙坪领东沂兵宪】  
手握兵符下鲁中，指挥诸将尚乘骢。  
密收海上酬恩士，渐散山南挟弹雄。  
春日劝耕滕壤外，秋风较猎许田东。  
儒家自有匡时略，何必桥边拜石公。  

【邵窝】  
万叠青山百道泉，一蓑烟雨老先天。  
如何尚有英雄气，暗著皇王帝伯篇。  

【夜宿苏长公洗墨池亭戏作】  
江空草绿酒旗风，半醉黄州烟雨中。  
五百年前曾洗墨，依稀犹记雪堂东。  

【初至伏牛山】  
终南捷径不须猜，少日追名老大回。  
办得七松行道处，归迟犹胜未归来。  

【访苏门】  
帝遣巫阳与旧魂，又骑羸马访苏门。  
虽逢高士不相顾，犹胜浮湘哀屈原。  

【钓渔台】  
醉骨烟云艇慢开，半竿风雨上渔台。  
无人知是寒山子，明月玉箫呼未回。  

【春望】  
杖藜到处立苍茫，两脚青山老法幢。  
飞去白云何处住，一蓑烟雨下吴江。  
张太师居正二首  

【恭题文皇四骏图四首（录二首）】  
龙驹（郑村坝大战，胸堂着一箭，都指挥丑丑拔箭）  
天马徕，翼飞龙。蹄削玉，耳垂筒。  
碧月悬双颊，明星贯两瞳。  
文皇将士尽罴虎，复有龙驹助神武。  
流矢当胸战不休，汗沟血点桃花雨。  
坝上摧锋第一功，策勋何必减元戎。  
君不见虎士标形麟阁里，龙驹亦入画图中。  
枣骝（小河大战，胸堂一箭，后两曲池一箭，安顺侯脱火赤拔箭）  
紫骝马，金络月。朝刷燕，晡秣越。  
俶傥精权奇，超骧走灭没。  
当年万马尽腾空，就中紫骝尤最雄。  
战罢不知身着箭，飞来祇觉足生风。  
北风猎猎吹原野，长河水澌血流赭。  
谁言百万倒戈中，犹有弯弧射钩者。  
戚少保继光一十四首  

【盘山绝顶】  
霜角一声草木哀，云头对起石门开。  
朔风虏酒不成醉，落叶归鸦无数来。  
但使玄戈销杀气，未妨白发老边才。  
勒名峰上吾谁与，故李将军舞剑台。  

【三屯新城工成志喜】  
受降新筑壮三屯，灯火遥连十万村。  
障燧层峦秦作塞，风云大陆蓟为门。  
东回地轴山河固，西拥天关宫阙尊。  
百二城边过质子，千秋同戴汉家恩。  

【客馆】  
酒散寒江月，空斋夜宿时。  
风如万里斗，人似一鸡栖。  
生事甘吾拙，流年任物移。  
边愁频入眼，俯仰愧心期。  

【出塞二首】  
（夏四月单骑阅险，行二十里外，水萦山抱，鱼泳鸟鸣，何啻江南，忆昔有作）  
郁葱千里绿阴肥，涧水萦纡一径微。  
鱼为惊钩闻鼓动，鸟因避帜傍人飞。  
江南塞北何相似，并郡桑乾总未归。  
惆怅十年成底事，独将羸马立斜晖。  
石壁凌虚万木齐，依稀疑是武陵溪。  
长城旧饮纷胡骑，大漠初惊过汉鼙。  
国士死来今已尽，边机愁绝剑空携。  
天山闻说尤佳胜，欲乞君恩试马蹄。  

【伏龙寺】  
梵宇萧条隐翠微，丹枫白石静双扉。  
曾于山下挥长戟，重向尊前醉落晖。  
衰草尚迷游鹿径，秋云空锁伏龙矶。  
遥看沧海舒孤啸，百尺仙桥一振衣。  

【登石门驿新城眺望】  
万壑千山到此宽，边城极目望长安。  
平生自许捐躯易，遥制从来报国难。  
尚有二毛惊岁变，偶闻百舌送春寒。  
庙堂只恐开边衅，疏草空教午夜看。  

【塞外观音岩】  
朔庭喜见战尘收，石洞思从大士游。  
不道受降唐节度，何如奉使汉通侯。  
天垂台观三千里，雪染颠毛四十秋。  
短剑萧森心尚赤，班超独倚玉门愁。  

【督兵过潮州渡】  
汗血炎方七见春，又随残月渡江津。  
行藏莫遣沙鸥识，一片浮云是此身。  

【望阙台】  
十载驱驰海色寒，孤臣于此望宸銮。  
繁霜尽是心头血，洒向千峰木叶丹。  

【马上作】  
南北驱驰报主情，江花边月笑平生。  
一年三百六十日，多是横戈马上行。  

【行边】  
花事蹉跎候雁催，江南三月送春回。  
蓟门桃李应何限，岁岁不知春去来。  

【宿石门驿闻马嘶】  
伏轼长嘶动石门，时艰满目几消魂。  
非干冀北空群久，羁靮年来苦渐繁。  

【辛未除夕】  
四指回杓犹障塞，颠毛如许怯簪冠。  
惊心岁月愁仍在，回首风尘梦已阑。  
百战劳销千口集，万金散尽几人欢。  
燕然北望空弹剑，马革寻常片石难。  
俞都督大猷一首  

【短歌行赠武河汤将军擢镇狼山】  
蛟川见君蛩然喜，虎须猿臂一男子。  
三尺雕弓丈八矛，目底倭奴若蚍蚁。  
一笑遂为莫逆交，剖心相示寄生死。  
君战蛟川北，我战东海东。  
君骑五龙马，我控连钱骢。  
时时戈艇载左馘，岁岁献俘满千百。  
功高身危古则然，谗口真能变白黑。  
赭衣关木为君冤，君自从容如宿昔。  
顾我无几亦对簿，狱中悲喜见颜色。  
君相圣明日月悬，谗者亦顾傍人言。  
贷勋使过盛世事，威弧依旧上戎轩。  
君今耀镇狼山曲，云龙何处更相逐。  
春风离樽不可携，短歌遥赠亦自勖。  
与君堕地岂偶然，许大乾坤着两足。  
一度男儿无两身，担荷纲常忧覆泬。  
皓首期君共努力，秋棋胜着在残局。  
燕然山上石岩岩，堪嗟近代无人涘。  
与君相期瀚海间，回看北斗在南关。  
功成拂袖谢明主，不然带砺侯王亦等闲。  
陈将军第四十九首  

【感古十四首】  
楚庄入陈，为灵讨贼。戎首孔仪，云胡弗殛。  
子蛮之妹，尤物善惑。施于通衢，孽妖斯息。  
留贻巫臣，窃逃异域。竟通勾吴，奔命日逼。  
越及昭王，遂大丧国。蚡冒若敖，几馁弗食。  
哀哉祸水，流殃靡极。谁谓妇柔，纠如徽纆。  
察若日星，可使昏黑。蛊厥心志，剪厥羽翼。  
溺堕深渊，拯之罔得。我思成汤，弗迩声色。  
昔人事主，弥砺厥心。岂无过动，终不愧人。  
先轸慢唾，鬻拳兵临。箕役致命，伯宫自刑。  
英英风烈，丹青古今。去之千古，肃肃我钦。  
楚昭反国，说反屠羊。犒师存国，弦高郑商。  
居处卑贱，陈义匪常。谁谓草泽，而乏贞良。  
嗟嗟贵仕，名利膏肓。视彼二子，冥鸿天翔。  
鲁有臧坚，矫矫男子。战获齐侯，唁使无死。  
其谁实来，夙沙卫氏。事近刑臣，义烈所耻。  
君命祗辱，曷礼于士。抉伤而亡，懦者兴起。  
安得若人，砥此颓靡。  
大夫立嫡，周鲁之纲。无嫡以长，国有典常。  
云胡武仲，欲乱旧章。取媚季武，成厥稚狂。  
絜尊旅献，遽易大行。悼子既定，已则奔防。  
几废二勋，致蔡徬徨。竟列盟首，丹书不忘。  
事不恕施，智也曷臧。  
楚共将殁，求厉若灵。宋元遗命，楄示刑。  
君也知过，臣也守经。千载而下，并仰德馨。  
孰与迷复，至死弗醒。  
楚昭达理，曷罹丧殃。股肱谗慝，令尹子常。  
贼虐邓宛，夺民之良。蔡以裘佩，唐以纮骦。  
三年淹恤，宠赂莫章。柏举战败，于郑遁藏。  
曷磔其体，曷斧其吭。斯人逃罪，国无纪纲。  
所贵哲后，区别奸良。瓦也是庸，何怪奔亡。  
宋之子罕，不贪为心。人献人玉，吾守吾琛。  
利之靡溺，物孰能侵。宝各不丧，昭哉德音。  
呜呼天王，求车求金。  
魏有农夫，耕获美璧。以示其邻，诳谓怪石。  
归置庑下，光照一室。疑是怪征，弃诸远陌。  
夫苟弗知，至宝轻掷。世多若人，贤圣灭迹。  
子期闻磬，觉有深悲。召而问诸，母子仳离。  
杀人者死，父怨匪追。母输官酿，三年于斯。  
量所以赎，贫莫为赀。身又公役，曷遂我私。  
悠悠长夜，痛结肝脾。心固非臂，臂非木椎。  
悲存乎心，木石应之。奈何一气，形隔而亏。  
忿生衷隐，渐至交夷。有亲靡孝，有子弗慈。  
招谗维本，召弑实基。明明恩纪，忍底沦澌。  
侧闻是事，如何弗思。  
楚申子培，夺王随兕。冒代不祥，三月获死。  
谁其征之，厥有故史。其弟请赏，王亟发视。  
亡身殉君，穆行乃尔。胡今之臣，徒知其己。  
用兵之道，慭先治心。执榼摄饮，踞转鼓琴。  
整而且暇，将斯能任。方寸一乱，冰炭交侵。  
若用以战，遗敌之禽。  
前古有圣，后世之师。后世有圣，前古之资。  
维楚文王，申侯是悦。当身放逐，早绝佞蘖。  
耿耿苋嘻，矫以义礼。亟锡之爵，宁其忤己。  
彼恐将来，有达者生。非我用舍，丧厥令名。  
奔走置力，预为之更。大哉圣哲，默运法程。  
古之大雅，刚柔迭居。伊谁实似，蔺氏相如。  
秦王鼓缶，廉颇避车。挺挺其劲，揖揖其虚。  
展转变化，一龙一鱼。去之千载，英风若初。  
云何鄙士，强吐弱茹。于私则急，于国则疏。  

【咏怀十首】  
西谷有一士，荡然无所求。  
问君何为者，神闲道自休。  
上无求于帝，寿夭等浮沤。  
中无求于世，人呼任马牛。  
下无求于子，苟以嗣春秋。  
三者既无求，长歌何所忧。  
丈夫生世间，如彼长江水。  
潴则渊渟渟，流则浩弥弥。  
建业与立言，随时任所履。  
何足芥胸怀，行藏判忧喜。  
吾观古圣贤，欲为苍生起。  
枘凿苦不投，皇皇未肯止。  
下以舒屯蒙，上以存燮理。  
天命苟有涯，历聘徒劳只。  
不见稷契坟，空山亦土垒。  
火用在得薪，才用在识真。  
随宜作蛰跃，龙德乃全身。  
伟哉嵇叔夜，浊世清粼粼。  
凶尤竟不免，好善而闇人。  
闇人动有累，幽愤何由申。  
哲愚亦惟戾，千载为悲辛。  
苏门先发蔀，见几如入神。  
千里乃咫尺，生贤如比肩。  
千载乃顷刻，圣起如踵连。  
古今何寥泬，援琴扣商弦。  
南山有琼芝，五色含云烟。  
采之思所贻，岁暮徒潸然。  
至言本难言，真得何所得。  
以意示者深，以词教者啬。  
宣尼述天行，伏羲垂卦画。  
忽当蜚遁时，踪迹杳莫测。  
孙登凤凰啸，仲长瘖哑默。  
通人自晓了，嚣俗任疑惑。  
何必白区区，衷肠恐藏匿。  
惜哉鹅湖辨，愠怒见颜色。  
雅士慕浑沦，所希实玄德。  
吾闻阴子春，数年一洗足。  
又闻何佟之，一日十数浴。  
两者倘相逢，微言逝难告。  
鹤长非所断，凫短非所续。  
道义即深明，启发因流俗。  
嗟哉极高言，至死藏心曲。  
寻流溯江汉，矫首望河汾。  
惠风霭四野，上有洙泗云。  
慷慨眷怀慕，旷世不可群。  
归来长叹息，篝灯理遗文。  
亦有二三策，末由播清芬。  
高山徒仰止，微言竟谁闻。  
均斯大块气，落地有雄雌。  
故此同类人，因心别崇卑。  
营道日以智，徇欲日以痴。  
微哉舜跖关，君子辨其几。  
水风偶相遇，绮文自炳焕。  
草木花实敷，烨烨光且烂。  
暖姝者何人，劼力弥昏旦。  
秦汉错杂陈，摽缀成篇翰。  
试以道眼观，临流再三叹。  
清宁育万品，种种成形色。  
桃李本繁华，松柏挺孤直。  
鹪鹩老一枝，鹏奋垂天翼。  
小大各有宜，修短禀物则。  
君子履吾常，何入不自得。  
嗟彼冥行人，贪天为己力。  
担石慕千钟，下僚营要职。  
畔羡转相寻，忄重忄重如纠缠。  
鸟飞高戾天，人心于何极。  
所以老氏书，止足昭玄式。  

【北征道中四篇】  
翩翩五两，载发载远。沙滩累累，溪流反反。  
临此剑津，伊思塞苑。我有所怀，遥展嬿婉。  
秋风拂拂，杨柳凄凄。商羊为虐，树杪栖泥。  
四野萧飒，几乏遗黎。羁人夜泊，蟋蟀宵啼。  
四望茫茫，原隰禋禋。乱江涉淮，云戾徐土。  
我授我衣，复越齐鲁。家鲜担储，忧我父母。  
天边鸣雁，行列丽丽。伊谁云从，实维我师。  
我师元老，壮志不萎。过古战场，忾然嗟思。  

【夹沟道】  
夜过夹沟驿，十里驰车声。  
风急四野黑，隶从呼前程。  
道旁四五屋，起视且复惊。  
男人秉炬尽，妇女扶灯行。  
自言旱太甚，枵腹供官征。  
怀中三岁儿，弃置啼失声。  
不忍闻此语，凄凄伤我情。  

【官路傍】  
槐柳官路傍，华屋如栉比。  
鸟革及翚飞，丹青光照地。  
悬额俱生祠，各有丰碑记。  
就碑读其词，叹息羡且异。  
德政不一书，岂数汉循吏。  
父老笑而言，官府自营置。  

【驿舁夫】  
冲驿有舁夫，仰天长叹息。  
叹息亦奚为，符传何太棘。  
朝饥走送迎，日落忽昏黑。  
昏黑复奔驰，足茧肩肉蚀。  
驿吏骂且笞，使客怒作色。  
典衣兼雇人，妻子无蓐食。  
泣对妻子言，早祈死路侧。  
跼蹐何所思，江陵张相国。  

【江汉行】  
江汉二千里，征输节节深。  
估人贫到骨，洒泪赤沾襟。  
旷野无青草，阴风动绿林。  
普天财不乏，否泰视民心。  

【述史叹】  
无财有至乐，岂不在读书。  
朝夕坐展卷，何必论三余。  
无位有大权，岂不在作史。  
上下古今间，褒贬由一己。  
左氏本彬彬，马班亦继起。  
文采烨以光，直笔垂千纪。  
云胡魏晋来，祗以饰怒喜。  
所恶西施<女虽>，所好无盐美。  
鉴别昧人伦，传闻凭口耳。  
掘井得一人，渡河乃三豕。  
编简虽浩繁，君子意所鄙。  

【再送董崇相户部课绩】  
岁昔在乙巳，送君入上京。  
乱流济扁棹，两岸多莺声。  
一别讵能几，今又送君行。  
浓谈殊未尽，衷曲还愤盈。  
燕蓟正雨雪，胡为独北征。  
行途登泰岱，吴门望正晴。  
上有无字碑，秦汉铭已倾。  
秣陵旧都地，守重隔江城。  
国初宿屯戍，五卫列藩营。  
自从崩圯后，洲渚坦以平。  
何当存犄角，识者为心惊。  
袖中有短疏，意在扣宸明。  
远臣既建白，公辅会相成。  
愿君且静默，造物忌取名。  

【四忆诗四首】  
忆昔在清漳，帐下多童冠。  
切磨论至德，余义及篇翰。  
别来四十年，凋谢已太半。  
登高望海水，茫茫无边岸。  
欲赠以琼瑶，踟蹰岁复晏。  
忆昔在蓟门，坐中多剑客。  
萧萧边马鸣，风高秋草白。  
别来三十年，采薇异夙昔。  
登高望紫塞，朔雪沈幽碛。  
欲赠以宝刀，徘徊空脉脉。  
忆昔在粤东，樽前多渔父。  
泛海寻仙山，蓬莱若可睹。  
别来已十年，伊人且尘土。  
登高望岭表，浮岚带阴雨。  
欲赠以明珠，惆怅肝肠腐。  
忆昔在武当，山中多道侣。  
冒雪陟危峰，携筇凌险阻。  
别来已五年，飘飘一羁旅。  
登高望汉水，潇湘迷楚墅。  
欲赠以金丹，叹息独延伫。  

【岁暮客居呈弱侯三篇】  
仲尼本周流，忽发归与叹。  
意在就六经，匪为思乡串。  
嗟我老无闻，托兴游汗漫。  
邈想古通人，反侧常宵半。  
秣陵一君子，少小登道岸。  
嗜学自性成，羲易旦夕玩。  
近得从之谈，恍上中天观。  
诗书数千载，立语穷真赝。  
欣然遂忘家，何知有岁晏。  
晨起临北窗，连阴未朗彻。  
昔出桃李华，今看霜霰结。  
爆竹频有闻，天涯近除节。  
而我客南都，心迹俱寂灭。  
外户常反扃，四壁幽以冽。  
执爨虽一夫，饔飧良靡缺。  
晏坐展图书，袪寒亲曲蘖。  
时与达人谈，千古共参折。  
清灯耿前除，谈罢自怡说。  
回首风尘人，迟暮正愁绝。  
玄枵日雨雪，羲御如潜匿。  
庭树凄以摧，朔风吹不息。  
晨起拥孤衾，咄嗟已昏黑。  
蓬径绝来踪，咏歌写胸臆。  
缅想丈人徒，辛勤甘自力。  
贫老荣启期，拾穗意亦得。  
嗟余独何人，无事坐安食。  
时与同心朋，一杯论稼穑。  

【豫戒诗寄儿祖念并诸亲友】  
梁鸿终会稽，尧夫老雒阳。  
生卒异厥处，达人何慨慷。  
我本游汗漫，野鹤共翱翔。  
今年六十九，鬓发同秋霜。  
久扌弃厌世日，随地为坎藏。  
烟云开翣旐，星月悬灯光。  
形骸虽垒块，神气任徜徉。  
慎勿泥世俗，启土携归乡。  
生既耽五岳，死岂恋一方。  
携归失我意，泉下徒悲伤。  
此心常耿耿，鉴之有穹苍。  
作诗比遗令，小子永勿忘。  

【后出塞（以下塞上作）】  
万里秋风海上生，驱车今复戍檀城。  
天寒夜渡韦沟水，马尾凝冰碎有声。  

【喜峰关】  
边日凄凄野色愁，山前流水雪花浮。  
儿童解唱胡人曲，短笛清笳别样秋。  

【见杨花】  
燕山三月飞杨花，满天白雪随风斜。  
客子出门已十载，飘零感此思回家。  
杨花飞自好，客愁不可道。  
岁岁杨花飞，飞尽春光老。  
春光迅速若转蓬，丈夫建树难为功。  
李广不侯马援谤，至今慨叹伤英雄。  
伤英雄，徒拂抑。  
鬓华忽似杨花色，不如匣剑归去来，南山之南北山北。  

【奉送戚都护归田四首】  
承平日久不知兵，南北征师浪结营。  
独有鸳鸯明节制，堂堂中国振先声。  
辕门遗爱满幽燕，不见胡尘十六年。  
谁把旌麾移岭表，黄童白叟哭天边。  
朔方辽海怀恩信，日本安南识姓名。  
盖世勋庸仍不伐，循循裘带一书生。  
黄金散尽结英雄，不负行间尺寸功。  
却愧十年鞍马下，捐躯空慕古人风。  
万都督表四首  

【闵黎吟三首（有引）】  
（浙参政平崖钱公出按四明，会予于舟中，谈及征黎事，悲动颜色，且示以闵黎诸咏。恻然伤怀，因而有作。）  
地何产楠与速，吾何畜豕与犊。  
豕犊盈盘吏反嗔，楠速穷年束不足。  
但愿黄金满粤南，宁使黎田不盈粟。  
粤南金多吏不索，黎田粟少人未哭。  
刻箭为约安得销，岁岁生当剥吾肉。  
负戈因拚一命偿，嗟嗟黎人谁尔牧？  
皇章惠尔非尔毒。  
虎兕来，犹可奔，狼师一来人无存。  
大征纵杀玉石焚，昔人雕剿只一村。  
雕剿功成赏不厚，大征荫子还荫孙。  
杀一不辜尚勿为，何况万骨多冤魂。  
愿君爵赏毋苟贪，但以三槐植尔门。  
凿而饮，耕而食，抚黎何事来相逼？瘠牛可耕岂不惜，姜水那堪吞满臆。遥明灯火忽惊疑，一望旌旗我心恻。群黎草木岂有知，贪吏朘削无休息。攻掠犯顺谁所为，抚黎毒黎还毒国。南征稍喜平崖公，歼扫惟悲不为德。  

【山中酬唐太史见访】  
山斋寂寞腊初深，披衲朝朝闻梵音。  
我已出家惟带发，君来连榻与同心。  
天涯避地因多病，幻迹随缘即故林。  
明月满庭残雪在，那堪孤棹返山阴。  
申少师时行一十二首  

【立春日赐百官春饼】  
紫宸朝罢听传餐，玉饵琼肴出大官。  
斋日未成三爵礼，早春先试五辛盘。  
回风入仗旌旗暖，融雪当筵七箸寒。  
调鼎十年空伴食，君恩一饭报犹难。  

【应制题扇】  
群芳烂熳吐春辉，双燕差池雪羽飞。  
玳瑁梁间寒色莹，水晶帘外曙光微。  
轻翻玉剪穿花过，试舞霓裳带月归。  
一自衔恩金屋里，年年送喜傍慈闱。  
（右杏梨白燕。）  

【烛泪】  
风袭帘帷炬色寒，鲛珠错落泻银盘。  
红绡半湿金莲吐，紫焰微销玉箸残。  
传蜡汉宫春厌浥，绝缨楚馆夜阑干。  
须知归院承恩日，涓滴还将雨露看。  

【落花八首】  
铜台金谷总堪伤，昔日繁华已就荒。  
香入燕泥添旧垒，影归鸾镜作残妆。  
帘栊飞絮随春老，庭院游丝共日长。  
闻说仙葩能不谢，谁从海外觅奇方。  
名园佳卉剧堪怜，玉褪香消倍黯然。  
旖旎不禁含雨堕，轻扬无奈逐风颠。  
汉宫憔悴悲颜色，韦曲萧条感岁年。  
春去春来如有限，试将圆缺问婵娟。  
扑面窥帘故恼人，秾华能得几回新。  
漂摇逐浪浑无赖，澹荡随风似有因。  
青鸟衔来沾绮席，紫骝嘶去踏红尘。  
呼童扫径还教住，醉客何妨吐锦茵。  
繁华过眼若为情，独倚雕栏数落英。  
朱户月来虚弄影，玉阶星陨不闻声。  
惊鸿雒浦游魂远，飞燕朝阳舞态轻。  
几日啼将春色换，教人错恨树头莺。  
剩紫残红惨不禁，狂蜂醉蝶杳难寻。  
闲阶半蚀苔痕浅，曲径全埋草色深。  
游子骤惊风雨梦，美人长抱岁时心。  
枝头取次成青子，且共携尊坐绿阴。  
香阁缤纷可自由，艳姿狼藉倩谁收。  
铅华有恨空辞辇，罗绮无情宛堕楼。  
流出御沟春脉脉，迷来仙洞水悠悠。  
风光递转寻常事，可奈年年送白头。  
残英片片入埃尘，芳径迢迢遍草莱。  
野鹿衔将溪畔过，杜鹃啼向月中来。  
偶经别院飘歌扇，忽舞前檐送酒杯。  
不似无情东逝水，明年还逐艳阳开。  
春风吹老夕阳斜，一笑嫣然度岁华。  
暂与名园敷锦绣，终怜幻质委泥沙。  
白头吟罢空相忆，红颊啼残转自嗟。  
疑是瞿昙新说法，故教天女散空花。  
陆宫保树声二首  

【题衲衣】  
解组归来万事捐，尽将身世付安禅。  
披来戒衲浑无事，不尚歌姬为乞缘。  

【题画像】  
岂有文章置集贤，也无勋业到凌烟。  
只应画作老居士，留与香山结净缘。  
杨宫保巍八首  

【过文山祠】  
丞相名偏重，遗祠世共尊。  
乾坤柴市远，日月蕙楼存。  
一死消胡运，孤忠报汉恩。  
中原还正统，辛苦向谁论。  

【读谢叠山传】  
宋鼎沉炎海，叠山起信州。  
潜龙终见奋，惊鹤自难收。  
故作君平卜，真怀豫让忧。  
遗忠今尚在，常共大江流。  

【北楼口留别许参戎】  
秋塞难为别，一尊驻晚晖。  
悲风嘶去马，落叶上征衣。  
野烧临河断，寒沙带雪飞。  
边城人不到，此后信应稀。  

【秋雨宿黑石岭】  
岭险藤迷路，山高石作城。  
片云何处雨，孤客此时情。  
茅屋几家在，秋风半夜生。  
旅魂愁已绝，况听鼓鼙声。  

【早秋登龙门城楼】  
指点云州地，真为汉北门。  
八城临大漠，一路向中原。  
晴日山川映，秋田黍稷繁。  
文庄经略处，父老至今言。  

【海乡闻雁】  
平芜霜露合，孤雁向南征。  
影落黄龙渚，声凄魏豹城。  
残云疑路断，新月似弦惊。  
十载关山北，曾伤故国情。  

【答任柏溪韵】  
身世无端梦亦惊，疏慵到处是愁城。  
几年不见渔樵业，垂老仍闻鼓角声。  
旅食新从多病减，炎天谁能远方行。  
劳君佳句频相慰，廊庙江湖别有情。  

【过冷泉关次韵】  
西风落木不胜秋，百雉关门控上游。  
标柱何人仍破虏，弃繻狂客慢生愁。  
云开霍岳当天出，雨涨汾河拍岸流。  
到处登临兴感慨，角声高起夕阳楼。  
于阁学慎行九十四首  

【驱车上东门行】  
驱车上东门，回望咸阳路。  
郁郁五陵间，累累多墟墓。  
长夜号鼪鼬，秋风走狐兔。  
牧竖游且歌，行人四面顾。  
借问此何谁，昔时董与傅。  
车马如流水，第宅通云雾。  
富贵一旦空，忽如草间露。  
阅水日成川，阅世人非故。  
贤愚共一丘，千载为旦暮。  
嗤彼道傍子，营营胡不寤。  

【子夜歌四首】  
秋月照四壁，络纬当窗织。  
徒闻机杼声，终夜不成匹。  
始欲识欢时，愿作同心结。  
丝线不相逢，里许暗自别。  
枕上看月来，梦中与欢诀。  
月自不相离，欢心不如月。  
侬如水中石，波至亦累累。  
欢如陌上尘，左右从风吹。  

【子夜春歌二首】  
朱景带碧楼，新风吹罗幌。  
谁能怀春情，不发柔弦响。  
金屋燕初飞，长堤草已绿。  
春蚕不作茧，思子何由续。  

【子夜夏歌二首】  
何处复无暑，月出湖水边。  
泛舟芙蓉里，分明自取莲。  
含桃初作花，畏恐傍人见。  
今日食含桃，空条谁复盼。  

【子夜秋歌二首】  
凉风夜中来，白露凝如玉。  
不敢拭清砧，捣衣乱心曲。  
露井冻银床，秋风生桐树。  
任吹桐花飞，莫吹梧子去。  

【子夜冬歌二首】  
万里覆寒云，千村飞素雪。  
此时为欢愁，心如三伏热。  
华茵倚重炉，璇房卷罗幕。  
惊见雪花飞，谓是杨花落。  

【读曲歌】  
侬作博山炉，双烟吐不住。  
郎如飘风吹，但将香引去。  

【感怀】  
东出长安门，倚马息道周。  
上有百年木，下有万古流。  
华轩驰广陌，冠盖如云浮。  
去者日以远，来者日以遒。  
朱颜入朝市，皓首将安求。  
应侯朝上书，蔡泽暮西游。  
荣枯在瑀仰，譬海浮冰沤。  
所以赤松徒，屣脱万户侯。  

【杂诗三首】  
北登辽阳城，顾望三韩道。  
大海何萧条，白骨横野草。  
下充蛟鱼食，上使乌鸢饱。  
伤哉十万师，太半涂肝脑。  
粟米量如沙，金帛积成岛。  
功名诚可为，封疆在自保。  
闭关谢远人，良图胡不考。  
延陵有长剑，宝若千金璧。  
闭匣泣风雨，开匣干星日。  
骏马与名都，罗列终不易。  
服之适异土，见谓铅刀质。  
徐君亦何为，神襟独尔识。  
欲色在不言，心许成莫逆。  
如何历聘归，墓门已有棘。  
含意竟未伸，涕下空沾臆。  
宰木集晨风，可以悬三尺。  
寸心苟不渝，是物何足惜。  
驱马去郊原，弃置如遗迹。  
贤哉贵公子，交情固金石。  
咄彼市门徒，景行宜自惕。  
神龙时未遇，蠖略蟠深渊。  
不有浮云藉，何由润八埏。  
鹍鹏随海运，一徙阴重玄。  
扶摇非有负，羽翮安能旋。  
远臣必有主，迩臣必有先。  
商君因景监，五羖介缪贤。  
内资富强业，外秉侯王权。  
功名岂不伟，烈士无称焉。  
行藏制在己，升沉制在天。  
寸尺既可枉，寻丈宁无愆。  
所以鲁连子，抗志青冥间。  
只矢三军解，单辞六国全。  
万钟苟不欲，屣脱如浮烟。  
谅哉天下士，畴克与比肩。  

【长安道】  
东出灞陵桥，回望长安道。  
烟花万户暖风轻，罗绮千门明月晓。  
汉家宫阙郁岧峣，碧阁珠楼倚绛霄。  
丞相衣冠苍玉佩，将军甲第赤栏桥。  
平明内殿承颜色，日晏朝回行紫陌。  
夹道金羁赭汗流，盈门绣辖朱尘塞。  
人生得意自辉光，刺谒纷纷满路旁。  
一笑看人回禄命，片言酬客腐肝肠。  
小子胜衣皆受印，苍头结绶亦为郎。  
貔虎三千陈列第，鸳鸯七十闭东厢。  
银床月莹流苏帐，翠幕烟浮玳瑁梁。  
镫前北里千金舞，座上宜城九酝觞。  
年去年来无旦暮，春花秋月依然度。  
歌吹平连长乐钟，林园直接新丰树。  
只知娱乐不知忧，转眼荣华逐水流。  
谁道冰山可永峙，谁言天雨可重收。  
曾闻上将幽钟室，曾见元公赐养牛。  
博陆门前罗鸟雀，平津邸内走鼪鼬。  
古来世事浑如许，道上垂杨不解语。  
唯有东陵旧日侯，瓜田看尽青门雨。  

【大堤曲】  
大堤春尽花如雨，大堤女儿隔花语。  
扬州估客四角幡，暮泊兰桡宿江渚。  
芙容宝帐绿云鬟，翠簟银缸夜色寒。  
倚瑟当垆春酒尽，卷帷望月晓装残。  
石城一曲歌未足，日出天空江水绿。  
含啼送客更多愁，肠断烟波万里秋。  

【上云乐】  
东厢食举百戏作，鱼龙曼衍中堂落。  
华钟忽驻舞缀停，更进西方《上云乐。  
老胡家世是文康，紫髯深目华盖方。  
白巾裹头火浣细，绿珠作带<革未>鞨长。  
曾从海上栽若木，吹笙更截昆仑竹。  
朝看阿母鬓成霜，夕见安期颜似玉。  
却候明时日再中，朅来献赆玉门东。  
流沙暮涉三万里，碣石天开百二重。  
辟邪师子陈成列，赴曲声随箫鼓节。  
汉苑白麟未足珍，宛城宝马空称绝。  
老胡歌舞奏仙倡，为祝黄图日月长。  
但愿百蛮九塞靖烽火，陛下长倾万岁觞。  

【武定侯墓歌】  
长安城西销客魂，故侯墓前双石门。  
空梁无风矰蛸挂，高台不夜鼯鼠奔。  
行歌牧竖上陇首，守冢老兵眠树根。  
道傍徙倚长叹息，千古此意谁与论。  
当时贵宠真无匹，势倚青天回白日。  
骖乘亲陪别苑游，行香日侍斋宫直。  
元公铁券大国封，都护金章新样刻。  
玉鞭蹀躞内厩马，雕盘络绎尚方食。  
权相交欢亦扫门，彻侯受酒咸避席。  
此时意气薄青云，睇笑看人宠辱分。  
负郭园池田太尉，重城甲第霍将军。  
求仙偏访烧铅客，亡命多归带剑群。  
曲阁重楼春自驻，繁弦急管日初曛。  
自言富贵无销歇，争见桑田海亦竭。  
未央宫前请室开，咸阳道上车尘绝。  
闲门行马卧莓苔，旧馆罦罳藏雨雪。  
只今尺土闭空原，岁岁春啼杜宇血。  
吁嗟嗟！世皇二宠倾朝廷，前有武定后咸宁。  
福过俱为万人指，法行再见七庙灵。  
人间荣悴咸可数，古为来谷与郿坞。  
前车已却后车驰，请君但看北邙土。  

【双林寺歌（万历初，大珰冯保营葬地，造寺曰双林，即冯之别号也）】  
道旁佛宫谁者筑，珠楼宝殿横山麓。  
僧徒指点为予说，此寺方成主人逐。  
忆昨十载气薰天，吐纳日月挥云烟。  
外廷稍引三公势，内禁亲操六玺权。  
出入钩陈留管钥，笑谈甲观走金蝉。  
建寺平侵贵主第，施僧直请大官钱。  
输来多宝堆成塔，辇尽黄金布作田。  
法宫梵宇何连曼，胜地名区看不断。  
墓上林园学九陵，祠前楼阁成双观。  
落成牛酒国亲供，建醮香花天女献。  
吁嗟此寺独渺小，赤刀已欲盈千万。  
我皇神威符世祖，距脱大奸俯地取。  
郭家金穴入水衡，邓氏铜山归少府。  
庐儿解玉乞街衢，宅妇怀簪随卒虏。  
惟余此寺在郊原，虹梁绮构谁为主。  
蛛网空悬梵铎风，青苔自锁玱琅雨。  
盛衰转盼那不有，几年翻覆看如许。  
君不见江陵城头土三尺，若敖馁鬼不来食。  
一代贤豪此谓何，尔全首领恩亦极。  

【雪后登楼看山歌】  
昨朝飞雪满大荒，登楼四顾天茫茫。  
今朝登楼禁不得，吾与青山头并白。  
筠床呼酒皛宇开，瑶华积作中天台。  
对山遥劝一杯酒，平生与君为素友。  
君今头白青有时，奈何吾鬓真成丝。  

【雨中舟行】  
天阔雨冥冥，孤帆过驿亭。  
云吞江树白，雾失晓峰青。  
岸鸟迎船湿，河鱼出网腥。  
生涯多少恨，无处异飘萍。  

【题画】  
黯淡秋湖色，涵虚望渺然。  
断桥横落日，远水出寒烟。  
雁向平沙落，鸥依折苇眠。  
吾家住湖上，闲杀采菱船。  

【应制题画四首（有引）】  
（万历戊寅正月，上出内府画册二十六幅，命日讲六臣分题奏上，各赐银豆一包。时同事者，宫詹吴门申公、宫谕信阳何公、宫洗新都许公、宫赞武陵陈公、翰撰南充陈公也。予分得四题如左。）  
轻绡寒色动，不是月华开。  
鸟道千岩迥，江光一径回。  
虚无分玉树，仿佛想瑶台。  
未拟歌黄竹，阳春遍九垓。  
（右雪景。）  
潇潇一幅上，秋气满枫林。  
半似随风引，全疑夹雾阴。  
远峰看处暝，疏树望来深。  
笔底烟云色，争知用作霖。  
（右烟雨。）  
笔端成大造，海鸟若相忘。  
暮雨汀莎湿，春风岸芷香。  
柳边迷落絮，云里带飞霜。  
总为经天藻，长留羽翰光。  
（右宣庙御笔汀鹭。）  
渺彼榆枋翼，丹青画作真。  
静眠宫草日，闲傍苑花春。  
顾影骄金距，逢场上锦茵。  
非同珠树鸟，独用羽毛珍。  
（右鹌鹑。）  

【邵伯湖夕泊】  
日暮倚兰桡，秋江正寂寥。  
驿门斜对雨，郡郭远通潮。  
急橹看商舶，寒灯见市桥。  
隋堤前路近，欲听月中箫。  

【长干】  
白门通市里，传是古长干。  
陌柳藏鸦曙，秋潮带雨寒。  
横塘归客断，子夜旧歌阑。  
别是繁华地，休将六代看。  

【秦淮】  
秋月秦淮岸，江声转画桥。  
市楼临绮陌，商女驻兰桡。  
云里青丝骑，花间碧玉箫。  
不知桃叶水，流恨几时消。  

【白沟河】  
西风吹易水，晓饭白沟河。  
猎骑平原浅，渔舟别渚多。  
地分燕赵敌，国蹙宋辽和。  
今日逢全盛，卢龙尚枕戈。  

【赠人为金吾郎】  
陌上锦云连，期门校猎旋。  
射声银作镝，蹑影玉为鞭。  
撇草连双兔，凌空接两鸢。  
应怜汉飞将，白首滞穷边。  

【咏史】  
十八侍中郎，春深侍建章。  
呼卢金戺侧，蹋鞠玉楼旁。  
夜赐离宫酒，朝薰异国香。  
可怜秦殿女，向月卷罗裳。  

【上隔马岭旧寺】  
荒凉经古寺，迢递出层空。  
路抱千峰转，天开一窦通。  
残松疏雨后，颓瓦夕阳中。  
独有余僧在，逢迎问转蓬。  

【秋日南溪闲眺得李宗伯丈书】  
溪阁非无事，秋清日转长。  
扫花安鹿柴，帖石补鱼梁。  
高树留新雨，平波澹夕阳。  
远书何意至，三读素心伤。  

【冬至南郊扈从纪述和陈玉垒太史韵六首】  
圣后乘乾奉帝禋，日躔南陆协灵辰。  
九关肃启天门钥，万姓欢随御辇尘。  
楼雪初融丹禁晓，葭灰微动玉衡春。  
虚惭珥笔亲文物，实有《甘泉赋未陈。  
玉阑东畔画帘前，到处常随豹尾旋。  
圣代仪文今日盛，儒臣雨露向来偏。  
琅函赐锦驰中骑，宝鼎分餐出御筵。  
斋室受釐应有问，朝回犹恐夜深宣。  
绛阙阴沉启秘扃，銮舆肃穆款真庭。  
霜凝碧落天衣湿，月上仙坛玉树青。  
帝座三重开万象，云门六变走群灵。  
祠臣秉笏香烟里，时向珠躔望景星。  
绛节氤氲上太清，紫烟缥缈冠层城。  
鹓行不动瑶墀影，凤幄微闻玉藻声。  
律应一阳璇象转，福凝五位泰阶平。  
礼成回跸传行漏，百尺华灯阙下明。  
灯火薰天夹路旁，属车旋处翠华张。  
非烟拥盖璇霄丽，若月乘轮御陌长。  
十里香花连泰畤，千门鼓吹彻昭阳。  
皇诚已自通天贶，万祀应知宝祚昌。  
紫气葱葱绕禁庐，南郊迎日履长初。  
皇王礼乐光前殿，侍从声华满后车。  
汉畤龙麟金匮纪，周台云物彩毫书。  
雄文亦是乡人似，齐客谈天恐不如。  

【馆课冬至斋居】  
缇室灰飞晷欲长，清斋仙馆坐焚香。  
雪残楼阁虚琼树，月出簪裾满玉堂。  
笔望五云迎舜日，心随一线入尧裳。  
明朝负橐趋陪地，只在瑶坛帝座旁。  

【葛端肃公挽章】  
少年声价省郎游，一节冰霜到白头。  
降岳神生星应昴，济川功就壑藏舟。  
朱门旧第公槐影，落日新阡宰树秋。  
惟有故时双鹤在，月寒华表不胜愁。  

【在告书怀柬可大】  
金门何事转愁予，日见红尘上锦裾。  
祗为思归常数雁，几因多病欲焚鱼。  
乡心瓦上三更雨，客计床头数卷书。  
幸藉旬休聊闭阁，文园从此卧相如。  

【病中遣怀】  
三月孤斋斗帐寒，十旬休沐主恩宽。  
闲翻药裹呼儿晒，细检诗筒借客看。  
千里乡心芳草绿，一年春色杏花残。  
浮踪去住浑无赖，行路人间信是难。  

【山居自述呈王对南相君】  
阙下班行旧日分，海边名姓少人闻。  
一竿自钓南溪月，五牜孛亲耕阪上云。  
竹径常无猿报客，松关惟有鹤为群。  
只缘不忘平生谊，寒雁来时屡梦君。  

【宿云楼闲坐】  
久将心事付山灵，石几焚香对翠屏。  
万里秋声云外雁，一天寒色雨边萤。  
闲来解自烧茶灶，病里凭谁著酒经。  
总为此中堪避地，不教人指少微星。  

【恭闻东宫礼成志喜】  
午夜前星耀禁林，龙楼紫气晓来深。  
当年苦竭愚臣悃，此日真知圣父心。  
关塞烟销休战伐，江湖春至起讴吟。  
瑶图亿万高皇统，只有神灵护至今。  

【新都程君房寄墨数螺道中为税使所榷戏作志感】  
客卿闻已渡江涔，乌有何从问艺林。  
楮国交游成落莫，松侯封爵付销沉。  
思玄但检张衡赋，守黑空遵老氏箴。  
为语中人休错误，隃糜原不化黄金。  

【闲居述怀】  
未老归随鹿豕群，十年阅尽北山云。  
神全瓦注原非巧，名混金瓯久未分。  
岁晏谁能怀邓禹，功高自合谢田文。  
华阳十赉皆君宠，九命何殊阙下闻。  
纪赐四十首（有序。录三十首）  
（皇上登极以来，日御讲幄，谈经论艺。五六儒臣趋陪近弼，晨朝三接，宠赉便蕃，岁无虚月，即勋贵大臣有不与焉。臣慎行自丙子七月叨侍讲读，至己丑七月进掌春卿而解，计横经玉案前后十有四年，所受特恩赐予，不可数计。迎仞皇上隆儒重道盛心，近世帝王所未尝有。文史小臣过承丰渥，念虽捐糜无以报称。归田闲日，录出岁时赏赉，每事占诗一首，以纪荣遇，且昭圣明初政勤学向道如此，使后之传闻者有所诵说，以对扬君父之盛美云。其不书年月者，岁岁有之。辛卯腊月，臣慎行顿首记。）  

【丙子二月初与经筵进讲纪述】  
延英别殿倚平台，问道恭承步辇来。  
讲席平依丹地转，经函近对御筵开。  
凝旒晬穆闻天语，委佩从容列上台。  
圣学方隆恩礼茂，儒臣长此奉康哉。  

【丙子七月初侍日讲纪述】  
内殿云深启法筵，隔屏初听玉音宣。  
宫臣举案趋宸幄，阁相垂绅拱细旃。  
壁影丝丝浮绣网，签头字字指瑶编。  
冰兢祗惧终无补，未觉身依尺五天。  

【丙子九月工部奏进万历制钱式样赐讲官六人各一锭】  
汉苑新成少府钱，万年宝历赤文镌。  
青凫出冶铜官奏，黄纸题名玉署传。  
赵壹囊空留暂满，东方俸薄赐常偏。  
五侯甲第虚成埒，未拟儒臣受宠年。  

【丁丑三月上亲洒宸翰大书责难陈善四字以赐】  
龙笺一幅日星光，天藻昭垂自尚方。  
久向横经窥圣蕴，还因纳诲奉奎章。  
琅函想见仙毫动，蓬室惊闻御墨香。  
儒术承恩逢景运，非同常侍漫登床。  

【丁丑五月大旱雩祷上斋居御讲颁赐素蔬一盒】  
云汉忧歌岁事艰，桑林虔祷圣心殚。  
祈年不辍金华讲，减膳犹分玉箸飧。  
始见仙盘疑泛露，却尝宝馔是调兰。  
崇朝肤寸纡宸想，霖雨应腾四野欢。  

【戊寅正月上出内府画册命讲官六人各题四幅分得宣庙御画二幅诗成奏上各赐银叶一包】  
百年壁府护仙葩，奉诏恭题睿览赊。  
岂为丹青悬日月，欲凭翰墨发云霞。  
叨荣乍捧银为叶，摛藻虚惭笔有花。  
文学承恩逢盛典，黄金买赋未应夸。  

【戊寅正月上尚巾礼成群臣称贺赐白金文绮】  
负扆年来海岳安，春朝绣帻始胜冠。  
龙楼拂曙天颜近，玉座垂旒日角宽。  
九庙神灵应已慰，两阶环佩不胜欢。  
迩臣幸奉青蒲对，珍赐还看出上阑。  

【戊寅正月进讲赐大红织成段衣一袭】  
讲殿朝朝圣渥频，赐衣又见出枫宸。  
织成共识金梭巧，贡到初开锦样新。  
色借宫云红近日，香浮仙佩暖宜春。  
垂裳幸值轩唐理，补衮无劳愧许身。  

【元旦赐门神挂屏葫芦等物岁以为常】  
节启青阳岁籥新，金人十二画为神。  
韶华自合留天府，御气谁期洽近臣。  
彩胜仍分仙禁缕，云屏况借汉宫春。  
却怜寂寞扬雄宅，门巷恩光接紫宸。  

【端午赐黄金艾叶银书灵符等物岁以为常】  
芙蓉阙下玉书宣，午日恩颁侍从前。  
宝叶光分仙岛月，灵符香缀御炉烟。  
岁时旧自荆人记，风俗曾经汉史传。  
闻道宸游临太液，龙舟凤管画楼边。  

【八月十七日万寿圣节赐白金文币及镂金万寿福禄篆字银书黄朱灵符等物岁以为常】  
华渚祥开禁御天，恩光每觉近臣偏。  
函加白璧来天上，锦散红云出日边。  
裁就灵符华舜旦，镌成宝画记尧年。  
衔恩效祝惭无补，金鉴先侍献御筵。  

【十一月二十九日圣母万寿圣节赐金币镂金篆字黄朱灵符等物岁以为常】  
长乐凝和婺彩光，侍臣沾贶圣恩长。  
璆琳内苑开银瓮，云锦天机隐御香。  
鸟迹呈书仙算永，龙文纪瑞宝符黄。  
朝来碧落箫《韶度，内殿亲称万寿觞。  

【冬至恭侍庆成大宴】  
南郊夜燎泰坛烟，内殿朝开大庆筵。  
两陛衣冠承湛露，千门钟鼓震钧天。  
亲瞻玉几云霄上，久泛仙杯日月边。  
温旨三传咸已醉，欢声动地未央前。  

【甲戌七月奏进穆庙实录赐白金文绮宴于南宫】  
书金匮愧非才，曾是先朝侍从来。  
鹓列趋随兰检进，龙衣立待石函开。  
濡毫每忆攀髯望，珥笔新承赐锦回。  
大典已成鸿号永，圣心南面尚含哀。  

【赐画面川扇】  
九华彩扇贡巴东，午日承恩出汉宫。  
云影金泥黄帕解，花开宝绘玉函空。  
擎来濯锦江头月，动处披香殿里风。  
自是君恩在怀袖，惟将皎洁矢丹衷。  

【赐鲜笋】  
殊锡光生玉笋班，曾从青简赋檀栾。  
蒲筐乍解香盈座，锦箨初分绿满盘。  
一饭疑含仙禁雨，三秋犹忆北窗寒。  
惭无凤实仪千仞，祝有龙孙长万竿。  

【赐鲜藕】  
芙容别殿晓风凉，玉井灵根出水香。  
荐熟方闻开寝庙，赐鲜已见布朝堂。  
冰丝欲断鲛人缕，琼液疑含阆苑霜。  
忆昨金鳌桥上望，红衣翠盖满银塘。  

【赐鲜枇杷】  
嘉名汉苑旧标奇，北客由来自不知。  
绿萼经春开笼日，黄金满树入筐时。  
江南漫道珍卢橘，西蜀休称荐荔枝。  
千里梯航来不易，怀将余核志恩私。  

【赐鲜桃李】  
讲罢传宣殿左厢，分将苞品灿盈筐。  
宫桃剖出丹霞冷，仙李沉来碧玉香。  
方朔瑶池人汗漫，安仁金谷赋荒凉。  
怀恩正恐虚秋实，不羡春华吐艳阳。  

【赐鲜鲥鱼】  
六月鲥鱼带雪寒，三千江路到长安。  
尧厨未进银刀鲙，汉阙先分玉露盘。  
赐比群卿恩已重，颁随元老遇犹难。  
迟回退食惭无补，仙馔年年领大官。  

【己卯春以病在告上疏乞归值圣体违和旋即万福再赐万喜金字白金文绮于私第拜恩】  
春朝华祝动仙班，寂寞词臣尚闭关。  
七日曾疑游帝所，一春全未睹天颜。  
簪符已奉期门送，金帛还从卧阁颁。  
长使圣躬承昊贶，归山魂梦亦应闲。  

【癸未甲申三扈圣驾上陵赐大红织金曳撒鸾带等物】  
阁门五夜听传呼，受赐先从左阙趋。  
绣带平悬金凿落，鞶囊斜挂锦襜褕。  
行随豹尾陪天仗，立傍螭坳夹御炉。  
却笑甘泉称侍从，不知原庙似今无。  

【甲申春月扈从车驾奉两宫圣母阅定寿宫赐彩花文绮等物】  
銮舆三驾碧山隈，墨食欣传福兆开。  
地拥真图连朔塞，天留紫盖作轩台。  
两宫共倚璇丘望，万乘亲扶玉辇陪。  
遥见黄门传散彩，红云朵朵下山来。  

【丙戌廷试读卷赐宴文华西室遣内监出陪例也】  
临轩五度擢英才，品第连朝直帝台。  
香案前头文字进，殿门西畔俎筵开。  
清班许从元公列，曲宴传教内监陪。  
圣代得贤应有颂，遭逢惟祝泰方来。  

【丙戌秋月以皇次子生赐万喜金字彩花金币等物】  
西宫送喜到宸旒，侍从恩随禁苑优。  
胜剪双枝花作采，金镌万喜字当头。  
他年茅土应藩汉，此日圭璋早颂周。  
共识昭陵多王气，年年春色满龙楼。  

【丙戌冬至南郊扈驾圣母轸念天寒特赐姜苏杏仁一盒】  
黄门飞鞚到天坛，传道东朝赐讲官。  
只为甘泉劳扈从，特从温室下盘餐。  
调兰欲动先春色，斫桂浑消午夜寒。  
慈念殷勤知有望，惭无一字罄衷丹。  

【丁亥二月奏进大明会典赐白金文绮宴于南宫仍给三代诰命】  
九朝谟烈玉书藏，祖德宗功万祀昌。  
汉代不须条故事，周家惟用考前王。  
颁恩内省温纶降，赐宴南宫广乐张。  
就里儒臣称最渥，特烦三锡下龙章。  

【戊子九月寿宫随驾步视宝城还于东廊称贺玉音宣劳赐茶并赉彩花文绮等物】  
朱楼绛阙冠层霞，玉旂金支驻翠华。  
元相幄中分御锦，侍臣冠上珥官花。  
仙基步阅教随驾，别殿常参命赐茶。  
可道龙颜多喜豫，万年福地属皇家。  

【己丑六月三品考满荷蒙圣恩遣内使及门赍赐羊酒宝钞】  
典礼南宫侍禁筵，还因奏绩荷恩偏。  
牢尊特遣中涓赐，楮币亲从少府传。  
漫拟恩华同八座，犹将名字厕群仙。  
多惭衮职曾无补，一卷牙签十四年。  

【辛卯九月乞休得请钦遣内使赍赐路费宝钞次日又遣内侍赍赐白金文绮盖六卿日讲各有特恩也。】  
乞休十疏始抽簪，敕使连朝出禁林。  
备物卿臣元自厚，殊荣讲幄旧来深。  
初衣已卷天机锦，归橐犹函内殿金。  
惭负宸慈何以报，惟将丹扆效余箴。  

【恭谒孝陵有述十二韵】  
圣迹开玄造，神都奠旧疆。  
基图垂万祀，谟烈冠千王。  
风雨圜陵闭，衣冠寝庙藏。  
霞标悬绛阙，云际拱雕梁。  
胜地盘龙虎，高丘下凤凰。  
重关陈豹旅，濡露集鸳行。  
扈跸群灵会，包茅九域将。  
长江萦阁道，叠嶂列宫墙。  
礼乐恢函夏，明威肃大方。  
冶成周六典，法画汉三章。  
缥缈松楸路，昭回日月光。  
小臣歌帝则，绳武祝今皇。  

【题忠顺夫人画像四首】  
燕支山色点平芜，染出春愁上画图。  
一曲胡笳明月夜，边声又度小单于。  
边城新舞《柘枝辞，降得浑邪罢汉师。  
不道长安春色少，甘泉宫里画阏氏。  
天山猎罢雪漫漫，绣袜斜偎七宝鞍。  
半醉屠苏双颊冷，桃花一片沄春寒。  
莲花宝铗绿云鬟，不脱襜褕款汉关。  
枉杀白登城下画，虏中原自有红颜。  

【夏日过二兄石淙别业同游洪范东流用韵四首】  
十里行歌路欲迷，石桥曲径过龙溪。  
村翁底事争相笑，驴背风吹白接。  
桃花落尽武陵溪，碧草芊芊岸柳齐。  
洞口主人今不在，青山如画鸟空啼。  
谷口花深日欲低，水边村落听鸡啼。  
晚山更自多佳气，一带寒烟暮雨西。  
霸主荒坟俯碧溪，夕阳草树冷凄凄。  
山前带雨声何急，流到台前不向西。  

【四月一日曹常侍园看花同冯用韫葛仲明二馆丈赋四首】  
西城仙馆侍中家，别苑春深玉洞霞。  
一曲歌声听不散，随风吹落小桃花。  
春红尽向野亭开，万绿轻阴锁碧苔。  
独有梨花能似雪，尊前半拂舞衣回。  
垂柳池边见海棠，一枝寂寞倚残妆。  
娉婷可奈移灯看，何处春愁不断肠。  
宫霞半吐玉阑干，春色迟迟上牡丹。  
不是东风催未得，天香绰约不胜寒。  

【题张学士闲云馆】  
芙容江馆闭霏微，江面闲云拥钓矶。  
春色不胜芳草绿，萋萋长似待人归。  
冯尚书琦三十八首  

【送张伯任都谏阅视固原】  
壮士常慷慨，懦夫多局促。  
男儿志万里，取别无踯躅。  
念从去年秋，虏骑公南牧。  
关门日以开，胡行一何速。  
鼓声郁不发，将士并杀戮。  
莽莽洮河间，系虏相随属。  
朝为汉边民，暮为胡地仆。  
生者长不归，死者填谿谷。  
氛祲高逾陇，声势远窥蜀。  
至尊日忧劳，臣子幸不辱。  
大臣亲行边，主将新分竹。  
比闻捷书来，破虏河湟曲。  
貔貅气始振，豺狼怒犹蓄。  
古来忌小胜，兵事多反覆。  
凯歌未盈耳，疮痍尚在目。  
军有三日粮，民无五月谷。  
中原疲转输，吾意忧心腹。  
天子命近臣，分道临荒服。  
兹行实特简，何以效芹曝。  
君看和亲事，利害如转毂。  
即令边衅开，安知不为福。  
要挟伐虏谋，掎角联番族。  
朝议省牵制，文法罢羁束。  
匈奴断右臂，汉将窥左足。  
岂无金城略，当如贾生哭。  
国耻犹未雪，长歌仍击筑。  

【送钟淑濂给谏阅视上谷】  
晨发青琐闱，暮出居庸道。  
长风吹大漠，万里白浩浩。  
维时上谷塞，未有匈奴扰。  
庙略屈群策，边事藉三表。  
金缯岁出塞，玄黄日在皂。  
我宁求宛马，虏遂厌吴缟。  
岂不练士卒，岂不筑城堡。  
甲胄不御冬，樵苏难宿饱。  
尖丁及养马，饮泣无昏晓。  
请观郭西田，颇亦宜粳稻。  
幕府锸如云，私田迹如扫。  
胡雏岂甥舅，汉女为妻嫂。  
嫁女与汉人，不如与胡好。  
胡人饶赐予，汉人色枯槁。  
古来限华夷，为禁苦不蚤。  
关西顷澒洞，朝议思征讨。  
王师久不出，此事难草草。  
蜂虿亦有毒，长木无不摽。  
汉过固不先，虏情信难保。  
武事有声容，边吏工文藻。  
群飞高刺大，两目视众鸟。  
简书伊可畏，官事未易了。  
之子匡世姿，风采实矫矫。  
归来报明主，一一陈所抱。  
如有英雄人，无使行间老。  

【壬辰书事赠别钟淑濂张伯任】  
世事亦何常，惨舒递相荡。  
今日非昨日，回首一惆怅。  
圣人久在宥，君子始用壮。  
漫同贾生哭，实恃汉文量。  
日月岂不照，雷霆未敢抗。  
其日风尘昏，黄云自飞飏。  
侍臣尽改服，缇骑纷持杖。  
矫矫山阴公，尺牍还内降。  
庭蓄留侯策，帝厌王陵戆。  
赤舄将去国，白麻别命相。  
省垣及选部，一时尽屏放。  
就中谁最贤，钟张尤倜傥。  
两生躯干小，气欲排峦嶂。  
新从上谷来，胆落临边将。  
豺狼尽已屏，藜藿谁敢傍。  
古来直节士，大半投炎瘴。  
至尊多优容，忍使居一障。  
视汝舌尚在，幸汝身无恙。  
莫忘国士遇，宁同庶人谤。  
所惜正士去，满朝气凋丧。  
从兹天厩马，静立含元仗。  
居然言路塞，兼虞祸机酿。  
傅言半疑信，蓄意多观望。  
稽首辞九庙，尚欲徼灵贶。  
国本苟不摇，宁使臣言妄。  
謇予非诤臣，执经侍帷帐。  
吏隐类方朔，谏说慕袁盎。  
威颜尚不接，肝胆终难谅。  
知无匡世资，三山行将访。  

【世用索五十诗感时念别言咏斯章并寄直卿伯桢】  
元化一何速，汝年遂半百。  
余最小弱弟，头颅亦已白。  
身世忽欲老，日月弥堪惜。  
往时阶下树，历落数十尺。  
以兹生感叹，岂更堪离析。  
忆昔入词林，及汝共朝夕。  
欢言如醇酒，终不废药石。  
中夜尚杯酌，盛夏咸袒裼。  
惊心问疾病，握手论干鬲。  
一朝忽分携，万事俱陈迹。  
南浦送客处，俨然遽为客。  
往时我送人，衣冠竟长席。  
今日君送我，双骑长安陌。  
昔如满树花，万点临阶赤。  
今如一片叶，万里随流碧。  
欢敢望当年，别亦非畴昔。  
音徽虽已远，往事颇历历。  
曾公陟宫端，王郎为冏伯。  
勋业当及时，努力相鞭策。  
垂天忆大鹏，避风感六鶂。  
出处不同行，意固各有适。  
寄言凤池侣，无羡林间翮。  

【观灯篇】  
帝握千秋历，天开万国欢。  
莺花周正月，灯火汉长安。  
长安正月旋玑正，万户阳春布天令。  
新岁风光属上元，中原物力方全盛。  
五都万宝集燕台，航海梯山人贡回。  
白环银瓮殊方至，翡翠明珠万里来。  
薄暮千门凝瑞霭，当天片月流光彩。  
十二楼台天不夜，三千世界春如海。  
万岁山前望翠华，九光灯里簇明霞。  
六宫尽罢鱼龙戏，千炬争开菡萏花。  
六宫千炬纷相似，星桥直接银河起。  
赤帝真乘火德符，玉皇端拱红云里。  
灯烟散入五侯家，炊金馔玉斗骄奢。  
桂烬兰膏九微火，珠帘绣幌七香车。  
长安少年喜宾客，驰骛东城复南陌。  
百万纵博输不辞，十千沽酒贫何惜。  
夜深纵酒复征歌，归路曾无醉尉诃。  
六街明月吹笙管，十里香风散绮罗。  
绮罗笙管春如绣，穷檐蔀屋寒如旧。  
谁家朝突静无烟，谁家夜色明于画。  
夜夜都城望月新，年年郡国告灾频。  
愿将圣主光明烛，普照冰天桂海人。  

【古意】  
南为鹞，北为鹰，侧目下视烟光凝。  
梁间燕雀何足问，鹏雏不敢当风棱。  
一夜春风春草绿，纵化为鸠犹带目。  
九霄翮铩气不折，独敛霜拳向空谷。  
炙手自热君自寒，批鳞容易骑虎难。  
山中猛虎犹自可，江上短狐射杀我。  

【结交行怀于穀山年伯兼讯侯将军】  
呜呼！结交难结心，无论廊庙及山林。  
下里浮沉世事浅，中朝出入人情深。  
二十年来与公厚，倒屐倾筐无不有。  
亹亹清谈曲席前，沉沉夜酌疏钟后。  
有时联骑游郊衢，谁相从者葛与朱。  
侯生亦自有侠骨，酒酣击缶歌呜呜。  
远从京华望丘壑，迥如樊笯思寥阔。  
一朝客散长安邸，千林万点从风落。  
朱君窜，葛君死，贵阳老将亦归里。  
齐鲁天青两少微，并驱中原与公耳。  
尚书舄学士鱼，岁云暮矣公何如。  
安得朝廷新事少，渐看社稷旧人疏。  
公别长安能几载，故侣心期复谁在。  
里中何人与同调，公近岱宗仆近海。  
丈夫岂必长垂绅，羡公有笔如获麟。  
城边黄石应知我，海上青山不负人。  
问余山中何所有，冶湖一曲竹十亩。  
有山有水复有酒，公能命驾一来否？  

【燕然行】  
石粼粼，草斑斑，边城五月如秋寒。  
渺渺平沙几千里，天风吹暗燕然山。  
燕然山下临大虏，旁有两人相对语，握手长叹泪如雨。  
一人自言出门时，床头妻子牵衣啼。  
桁上无襦釜无糜，君今早出何时归？  
且复牴泪一慰之，投剑仰天自叹欷。  
朝役镇城南，暮抵镇城下。  
闻说派尖丁，复道散夷马。  
已知饥寒弃原野，仓皇骨肉忍相舍。  
一人欲语还嗫嚅，回头看有行人无。  
一从互市不备胡，但备将军营内呼。  
营内呼，何时已，君亦大从容，复欲念妻子。  
奔走无小休，何暇问生死。  
中夜归来且自喜，宁知明日复尔尔。  
丈夫生死会有时，恨不一死骄胡垒。  
仓卒有语难具陈，不敢久立当通津。  
夜来同望关山月，应照关前洒泪人。  

【送见素业师南还二首】  
灞水遥伤别，燕山独送行。  
弹珠元自误，抱玉竟谁明。  
抚己虚疑梦，逢人怯问名。  
报书稀不到，沾洒望神京。  
别离无复道，天地意如何。  
愁入征云暮，心惊飞鸟过。  
忧来千虑少，归去一身多。  
行止皆无策，相宽一放歌。  

【秋夜】  
天宇澄秋序，凉风夜色微。  
为怜明月好，不掩白云扉。  
远火孤村径，邻灯寒女机。  
砧声欲愁绝，几处赋《无衣。  

【送操江张中丞二首】  
幕府前旌去，王程后命催。  
六师同击楫，千队肃衔枚。  
练甲含江动，雕戈挽日回。  
莫将今日事，更待异时才。  
地重能相借，时危敢自安。  
不辞良会少，渐觉盛名难。  
对月论肝胆，临风惜羽翰。  
由来赠策意，非是为弹冠。  

【立秋前一日载酒过懋忠】  
今日良宴会，情深更起愁。  
追欢还卜夜，恋别不禁秋。  
萤火含风冷，灯花近雨收。  
休言尊酒尽，归及细君谋。  

【送懋忠使秦】  
相知苦不早，相送已沾襟。  
雨后初秋色，灯前欲别心。  
青山经洛远，紫气入关深。  
良会知何日，瑶华好嗣音。  

【送周尚宝以宁夏事谪潮阳尉】  
鸡肋官仍薄，羊肠路转难。  
可怜秦逐客，更远楚江干。  
事去空谈剑，忧来尽指冠。  
潮阳碑尚在，寂寞待君看。  

【送杨楚亭太史王柱山侍御外转闽蜀藩臬】  
分袂俱千里，同袍尚几人。  
非关劳侍从，讵合走风尘。  
天尽刀州路，云迷剑水津。  
莫辞今夕醉，犹对汉宫春。  

【除夕】  
报国当何日，辞家又一年。  
薄游宁足问，微向久茫然。  
万事古人后，孤灯新岁前。  
明朝开左个，假寐待朝天。  

【闻宁夏边报二首】  
未战先行赏，君恩信是多。  
何时诛仆固，终日忆廉颇。  
朝士空持橐，边人自枕戈。  
争传万里外，有诏下西河。  
欲问盈庭议，惟当决胜才。  
愿呼骠骑将，早破赫连台。  
四野胡笳合，孤城羌笛哀。  
夜深惊起坐，曾否驿书来。  

【读杨太宰诗有感二首】  
近得尚书信，殷勤问圣躬。  
愧为香案吏，未觐建章宫。  
寤寐思明主，安危寄令公。  
皇储何日定，应待采芝翁。  
拙宦终无补，浮荣空自怜。  
承明难谒帝，中夜苦忧天。  
受赏何颜色，蒙恩忆岁年。  
将辞燕市月，归向汶阳田。  

【观暨侍中园】  
常侍菟裘地，停车试一过。  
草凄幽砌冷，云白远山多。  
过午移花影，因风听鸟歌。  
小塘春水满，犹是旧恩波。  

【婉儿怨戏柬敬承五首】  
昨日开金屋，君恩别处新。  
难将织锦意，去比浣纱人。  
只自怜中妇，谁当念下陈。  
嫁郎何太早，不敢怨前薪。  
今夕是何夕，双星已渡河。  
人间悲织素，天上怅停梭。  
春色帘栊隔，秋风枕席多。  
恐君疑妾妒，未敢问修蛾。  
见说新人好，君心岂旧欢。  
离愁随月满，信誓近秋寒。  
缣素宁堪问，苕华半已残。  
妆成郎未起，寂寞镜中看。  
故剑谁相问，前鱼祇自悲。  
转因辞宠日，私忆合欢时。  
隔牖歌桃叶，因风泣柳枝。  
啼痕还自掩，羞遣侍儿知。  
不寐惊秋早，无言坐夜分。  
已拚成弃妾，未忍便忘君。  
形影窗前月，悲欢梦里云。  
如能念畴昔，看取旧湘裙。  

【寿于宗伯穀峰先生】  
南省卿云近紫微，明光晓奏劝宵衣。  
自从剑佩归沧海，不见鸾舆出禁闱。  
一曲春湖明主赐，十年芳草故人违。  
莫教绮季山中老，且为皇储定是非。  

【题三娘子画像三首】  
氍毹春暖锁芙蓉，争羡胡姬拜汉封。  
绕膝锦晙珠勒马，当胸宝袜绣盘龙。  
塞北佳人亦自饶，白题胡舞为谁娇。  
青霜已尽边城草，一片梨花冷不销。  
红妆一队阴山下，乱点驼酥醉朔野。  
塞外争传娘子军，边头不牧乌孙马。  

【七夕四首】  
银汉清秋万里遥，月开妆镜桂云消。  
可怜精卫空填海，不及天孙鹊驾桥。  
天空露下夜如何，漫道双星已渡河。  
见说人间方恤纬，可知天上欲停梭。  
一水盈盈会转稀，敢从天汉问支机。  
弹冠吾欲趋朝省，闻道君王已曝衣。  
月明秋淡曙河微，脉脉新愁理旧机。  
为问七襄何日就，西征吾欲赋《无衣。  

【送公孝与下第东归三首】  
万里苍烟海气通，欲从何处望东蒙。  
斜风细雨长安道，赖得分携是醉中。  
素衣不禁帝京尘，出郭看春已暮春。  
我自倦游君未遇，杨花如雪送归人。  
南浦春波照酒卮，谩将离恨托前期。  
如何命驾能千里，不为临歧住少时。  
沈少师一贯四十首  

【白头吟】  
兔丝附青松，松高丝亦长。  
何意秋风来，委蔓随飞霜。  
海行无信风，春行无信时。  
瑶轸曾误人，勿复欺新知。  
事君以红颜，欺我以白头。  
有夫莫令客，客心不可柔。  

【朱颜曲】  
朱颜非自换，良为箧镜欺。  
箧镜终不发，朱颜终不移。  
歌罢月在梁，影落阑干垂。  
感君明月心，不弃秋风姿。  
犹记覆耳发，挂君飘缨髭。  
宛转结不解，烦君立移时。  

【寄赠俞士行淮上治漕】  
葡萄邸前春雨多，典客馆下牵六骡。  
将军抱持貔虎略，且与鼋鼍争水波。  
江河之决虽天事，支祈安得称非祟。  
佽飞剑出江水浑，浪拍芙容茜花细。  
西来一线垂青天，天下军输集似烟。  
朝廷尽食司空力，大农岁省钟官钱。  
淮阴方知治粟尉，高坛何日飞旌旃。  

【四明山歌】  
我昔长歌《天姥吟，今来飞越江之深。  
烟波浩荡都在眼，苍苍白鹿纷可寻。  
游足未开意已窘，片云隐约前村尽。  
适来纵入丹山赤水之洞天，果尔三百八十芙蓉之峰相钩连。  
沸如巨浪排九渊，渴虬饥鳄崩奔前。  
惊魂褫魄悸不定，乃知世间安得无神仙。  
际天但有浅黛色，到顶犹穷羽人翼。  
谢公万夫凿不得，支遁欲度空叹息。  
黄熊近人白虎怒，杜鹃半染松花碧。  
青鞋屡穿几悔来，眼前可即仍徘徊。  
俄闻竹间响茶臼，寺门正对双眉开。  
草根敲冰持涤釜，纤阴近送灵湫雨。  
刘纲台榭收紫绡，王交瀑布悬青组。  
二韭三菁宛可拾，东乌西兔纷来舞。  
篆烟雕雾无时休，一双白鹤飞何苦。  
吁嗟乎！刘郎误入青山围，不是忘归不得归。  
薜荔满墙皆可衣，胡麻满谷何愁饥。  
赤云层层团白日，任他渡口桃花飞。  
百年三万六千日，古今贤圣皆永毕。  
何为容易别青山，空教青山笑不还。  
诛茅结屋弄流水，溪云与我长潺湲。  

【送客还山】  
新荷夜卷梨花雨，青山倒浸琵琶渚。  
新裁荷服雅称身，著入池中不知所。  
床头《黄石读已尽，尚余一卷金仙语。  
施之人间无所用，挟向松林避烦暑。  
林中月出迟渔郎，岭上茶生期姹女。  
乡音哑哑可怜生，贱却清宫激梁楚。  

【送顾将军之贵州】  
汉皇昔事西南夷，萧然兵甲开罗施。  
至今杀气满崖谷，苦雾四塞阴风吹。  
十日九日不见日，见日犹应朝饭毕。  
鬼心鬼面相构争，跳险缘危如鸟疾。  
将军有手能接猱，腰间鹈声嗷嗷。  
三年伐尽邛山竹，蜀贾四出声名高，  
悬知眼中无若曹。  

【老鹞行】  
相州浮图灭素云，佛徒四散灵光分。  
有狐绥绥窟其顶，据危布巧张魔军。  
公然出入索祭赛，移精屋底惊钗裙。  
几村月下卷眠席，驱桃鞭棘喧相闻。  
平原公子揽游骑，意气四来照天地。  
翩翩从者五陵豪，手指青松暂留憩。  
闻兹肝肠裂秋色，虎豹纵横谁耐得。  
回看鞲上老愁胡，好去清霜试风力。  
愁胡整束尽从容，竦身三跃生刚风。  
老狐负嵎正眼空，老鹰深目复自雄。  
不期侧翅偶失便，霜毛醉舞桃花红。  
道旁观者色如土，公子生蒙陇西耻。  
难忘一战雪曹柯，讵惜千金求郭隗。  
诘朝载取老鹞来，金眸铁胫非凡才。  
一踠四天声鹔鹔，愁云惨淡为之开。  
心知敌手不易摧，交绥便作旋风回。  
长鸣飘然向空去，狂魑笑破呼鹰台。  
不堪一辱还再辱，三断金鞭仰天哭。  
江花片片自飞来，江鸟不飞皆掩目。  
忽闻群鸦绕相轮，如泣如吊声狺狺。  
老狐失惊小狐哭，迷离欲窜无荒榛。  
未解天公意何者，万人欲去仍旋马。  
东方一道如飞龙，无数奇毛蔽天下。  
横排鹅鹳吹觱栗，杀声欲震长平瓦。  
健翮当前索狐战，群握飞沙争扑面。  
风尘入眼青天昏，霹雳一声沧海变。  
自余小怪无烦诛，攒头乱啄充朝袴。  
但闻腥风万缕污，遗肠尽足餐饥乌。  
心感主人再三呼，激烈绸缪当报珠。  
吾观此鹞智勇俱，不数博浪沙中锤，  
似曾亲受黄公符。吁嗟鸟中之丈夫，  
鸟有丈夫人则无！  

【杨柳歌】  
青门杨柳一万株，抽条布枝待马蹄。  
柳枝日夜能高低，马蹄日夜能东西。  
若教系马上林树，柳枝灭没春风蹊。  

【君房栖玄馆】  
荼蘼晓泛东风骞，青萝夜入棠梨轩。  
鹍鸡咽咽相唤去，印破西池碧玉痕。  
栖玄主人贪晏起，片阴忽堕江城午。  
吾知桃花终不言，何用欣欣解人语。  

【日出入金门行】  
昨暮日入我当出，今朝日出我当入。  
日出入兮无停轮，我甫孤征向人急。  
辚辚双履翻数千，天街磨成宝镜鲜。  
念欲且息不得息，两胥掖我高于肩。  
汝饥不能倩我饱，汝亦劬劳堪自保。  
世间到处有羊肠，何必唏嘘歌蜀道。  
当时已恨隔重阍，不道重阍尚有门。  
玉皇高拱蓬莱殿，一水盈盈碧海尊。  

【观选淑女】  
长安女儿巧伺人，手持纨扇窥芳尘。  
姊妹相私择佳丽，无过愿得金吾婿。  
如何天阙觅好逑，翻成凌乱奔榛丘。  
吏符登门如索仇，斧柱破壁怒不休。  
父母长跪兄嫂哭，愿奉千金从吏赎。  
纷纷宝马与香车，道旁洒泪成长渠。  
人间天上隔星汉，天上岂是神仙居。  
吁嗟！天上岂是神仙居。  

【怨歌行】  
妾心如秋月，皎如出机练。  
君心似春云，断续斯须变。  
望夫石上天欲阴，妒女津前波浪深。  
空雕碧玉为如意，浪结文绡作系心。  
当时阳台云复雨，化作秋风泪和土。  
迎来乍欣白日低，背去安知玉箸啼。  

【采莲咏】  
镜中美人明月光，琼肌玉腕相芬芳。  
凌波而往褰素裳，桃李不敢夸朝阳。  
采莲归来还采菱，楫短潮逆娇不胜。  
牵浮揽沈亦自矜，槎牙四角生寒冰，  
南山桂花飞上层。  

【邯郸词】  
妾家在赵十二逵，夫婿游燕忽若遗。  
狂如杨柳飞春絮，拙比班鸠守故枝。  
儿时只念嫁人好，嫁得春风还自老。  
春风飞扬大道旁，不惜高楼绣纹巧。  
绛脂无力泪长流，白蜡能干香暗收。  
鸣鸠殷勤相对语，知谁唤晴谁唤雨。  

【楚宫词】  
可怜楚宫人，空抱长饥老。  
杨妃齿语玉鱼鲜，卫娘鬓薄金鸾小。  
不逢一日春风吹，何似村中荠元好。  
雊鹆难为凤凰舞，衣深空洒霓裳雨。  
悔不早嫁前村儿，彩索牵牛打村鼓。  

【送客归黄山】  
万壑拥空岑，孤峰下夕阴。  
马归松影没，人静月华深。  
黄帝去已远，白云留至今。  
鸣琴幽涧底，独夜老龙吟。  

【望霩衢田家】  
海气日蒸天，居人亦自怜。  
深春千嶂雨，瘠土一刀田。  
官税无高下，农时浃岁年。  
干戈今告罢，渐有几家烟。  

【送人之雷州】  
庾岭去犹赊，居黎半离华。  
山藏椰子树，溪落蒟苗花。  
望月应千嶂，窥天自一涯。  
微官是何物，秋雨送征车。  

【若士】  
何来称若土，泛泛起清风。  
诗卷留西派，禅心近北宗。  
花明丹似女，松老秃如翁。  
前日天台去，辛勤折数筇。  

【本宁谈蜀中用兵后和二首】  
夔子当年国，明妃此夕村。  
温泉通海窟，石壁镇江门。  
野哭知谁氏，年饥守故原。  
啼乌声未歇，犹和断肠猿。  
西望岷为雪，南窥楚作云。  
酪奴堪自老，葆旅不成群。  
丛浅蚕休织，田污鸟罢耘。  
山川厌腥气，流水濯巴文。  

【登金山寺】  
宝界凝三岛，雕台绝四乡。  
江心悬法镜，渡口出慈航。  
塔镇龙王藏，龛依雁子堂。  
溅涛销画彩，隐岫湿炉香。  
夜榜投僧火，春帆引佛光。  
已闻潮是梵，宁指蜃为梁。  
咒食灵鼋喜，斋心老桧凉。  
望来炎暑薄，歌罢海天苍。  
素爱中泠水，兼依大法王。  
誓当涤尘袂，高卧片云长。  

【望西城宫殿】  
蓂殿重开宝历春，竹宫长锁属车尘。  
烟霞自护祈年阁，星斗曾传醮夜辰。  
帐里流苏闲甲乙，炉中寒火忆庚申。  
茂陵松柏萧萧老，无复相如赋大人。  

【鸿门】  
巨鹿全军势若雷，鸿门单骑亦危哉。  
玉光三动秋风急，剑气中分昨夜来。  
壮士何人犹解饮，英雄谁说不胜杯。  
蛟龙五彩天方授，虎豹九关空自开。  

【禁中对雨】  
回风度雨近金銮，高阁疏帘隐几看。  
乳燕营巢欣土润，娇莺掷柳怯枝寒。  
添流欲染方春色，拂座应怜独冷官。  
目送余云过别殿，不知银钥动阑干。  

【访朱邦肃不值】  
马蹄无力过重皞，策蹇前来问隐沦。  
池水已冰难受月，梅花隔岭不知春。  
柴门倒锁应高卧，草阁斜开岂避人。  
酒禁近来尤甚紧，从谁颠倒性情真。  

【若耶溪独往】  
编竹为船任所之，高低白石上滩迟。  
水波不待春生后，山色偏多雪霁时。  
到处溪边怜谢客，谁家村里问西施。  
小桥野店人争席，缥缈松烟入午炊。  

【沔南】  
曾向齐门歌二桃，因从帝子说三刀。  
两朝涕泣吹余烬，五月跄踉渡不毛。  
鼎足已知天意定，江心犹隐阵云高。  
沔南祠庙终今古，蛇虎纵横护六韬。  

【对月忆家园】  
月如银镜好当台，酒与金波一色开。  
乍似水南清磬发，还疑天末故人来。  
花间香雾蜂堪酿，雨后闲云燕欲回。  
芦笋正生梅子熟，小池连夜长莓苔。  

【送余侍御贬荆门州】  
漠漠杨花送马蹄，春风万里尽堪悲。  
浮云忽变清和节，平楚遥连贾谊祠。  
异日霜雕犹避击，明时市虎不须疑。  
郢门流水终朝海，且共交游覆酒卮。  

【吴苑】  
破楚门西古墓田，断崖危石写流泉。  
人歌茂苑春风曲，僧拾吴宫夜雨钿。  
尽日波涛千里棹，匝溪墟市万家烟。  
丹枫翠竹同摇落，最是生公石可怜。  

【观宫人殡】  
绣被何时卷合欢，朱弦无语问青鸾。  
三秋落叶宫中恨，一日残花道左看。  
素旆秋风金埒晓，珠襦夜雨玉钩寒。  
多情女伴休垂涕，未死深闺欲出难。  

【忽梦游仙】  
泽国秋容下鹭湍，流风回雪舞江干。  
波生翠羽灵妃湿，露满冰蚕帝子寒。  
万顷芙蓉愁外老，一天葭苇梦中看。  
凭谁托付西飞翼，高度瑶池也不难。  

【杨王孙】  
王孙家近乐游原，一食才须十万钱。  
不管北邙山下路，白杨寒雨宿深烟。  

【蹴踘】  
小桃微雨夜来香，朝入鸡坊暮狗坊。  
无赖杨花偏解妒，团风先占打球场。  

【仲冬十八日抵山东尚未冰雪遥忆闺中代作寄远】  
双眉不扫镜心空，镇日开窗候北风。  
闻道征衣犹未薄，晓钟斜月过山东。  

【代青楼观内家葬】  
主恩挥涕湿朝霞，摇落西风素柰花。  
犹记绿鬟初覆额，相将女伴选良家。  

【哭句章公】  
从此斯文失主盟，海鸥飞去不留情。  
可怜栎社长桥月，曾照诗翁散发行。  

【闺思二首】  
菱花初日照人空，妆罢临轩数落红。  
不得东风花不发，花飞犹自怨东风。  
妾自伤心怨月低，黄莺何事亦娇啼。  
不禁含妒将丸打，定有东风暗向西。  
叶少师向高三首  

【题方正学先生祠堂】  
燕歌一夜满都城，大内罘罳火彻明。  
无复看书延侍讲，仍传天语劳先生。  
两朝事往君恩在，十族烟销诏草成。  
为问精灵何处是，雨花台畔子规声。  

【歌风台】  
泗水亭边御辇过，只今人说汉山河。  
风云独护兴王地，父老争传击筑歌。  
酒散夕阳宫树冷，台临春岸野花多。  
最怜楚舞情愁绝，遗恨千秋尚不磨。  

【林宗伯见示春曹即事诗依韵奉答】  
纶扉重入几星霜，此地相传有病坊。  
中使频来催拟旨，门官随到报升堂。  
虚言政事归三府，但见文书列两房。  
昼漏已沉初下直，看移日影下宫墙。  
附见  
☆林尚书尧俞（一首）  
一别都门十六霜，重来人识老春坊。  
词林旧例呼前辈，兰省新衔进左堂。  
未览文移先画押，才传云板便归房。  
绿阴清昼支颐坐，时见流莺出苑墙。  
吕侍郎坤二首  

【靳庄行】  
长清六月才禾黍，大家小家愁无雨。  
草根挑尽木如冬，又见探雏啖野鼠。  
沙中稚子哭欲绝，阿爷卧路不能语。  
三年长饿一息在，那复余情念儿女。  
破屋一叟捣榆皮，我问捣之欲何为？  
土性多沉糠性浮，榆末和之可为糜。  
极知强活能几时，暂于肠胃勉撑持。  
妻子填壑老我存，死者长乐生者饥。  
恸哭无声但有泪，瘦骨令人摧肝脾。  
道旁一庙有神坐，黄金为身受香火。  

【豫国士】  
身可漆，炭可吞。  
哑癞何足辞，难酬国士恩。  
君头为饮器，安用我头存。  
桥下厕中谁在此，义士甘心赵襄子。  
君不见东邻再嫁妻，能为后死夫。  
李尚书三才五首  

【秋夜宿直】  
十载犹郎署，蹉跎愧少年。  
凉风回树杪，白露下庭前。  
漏度三更雨，灯残五夜烟。  
由来飞动意，回首欲茫然。  

【吕梁遇仲文留饮志别】  
潦倒从吾好，飘零见汝心。  
颜无别后改，交比向来深。  
船压鱼龙夜，星稀乌鹊林。  
人情惊反覆，肠断《白头吟。  

【初至金陵酬李吏部于田】  
飘泊愁谁语，艰难喜尔同。  
客心秋草外，世事酒杯中。  
野色侵船黑，江波荡晚空。  
相看无限泪，不是泣途穷。  

【初至金陵魏懋忠李于田见过留饮】  
春风洒涕别长安，此地开樽强笑欢。  
纵得故人分客恨，更教短铗对谁弹。  
秦淮日夜愁中急，汉阙崚嶒赠梦里看。  
闻道蓟门新接战，乡云边月共凭阑。  

【送诸博士寿贤量移过里兼怀顾叔时兄弟时方有洮岷之警】  
秦关西望壮心惊，风雪梁园送汝行。  
汉帝有恩前贾席，书生何计请终缨。  
金缯岁月翻挑虏，宵旰朝廷已论兵。  
若到江南逢二顾，安危万里想同情。  
少师孙文正公承宗二十首  

【赐貂纪事用福清少师韵二首】  
温纶初下腊全消，百万同看帝赐貂。  
鹅鹳阵成青海岸，鹭鹓行对紫宸朝。  
华颠老尽兜鍪重，甲首欢腾塞马骄。  
拜罢明恩还手额，不知何箸借筹辽。  
遥向龙亭叩帝阍，威仪争识汉官尊。  
有韩差可惊西胆，非准应惭壮北门。  
天覆华夷浑布暖，春回顶踵尽知恩。  
年来将士无哗久，为感丝纶竟日喧。  

【二月闻雁三首】  
九月边庭无雁来，关门不逐雁门开。  
春来塞上希矰<矢敫>，花信风前一一回。  
数声嘹唳渡榆关，尽罢虚弦落照间。  
却讶征鸿偏有胆，又随春信到天山。  
孤鸿几日过长安，拖得春旗露未干。  
应说边庭花信早，征衣初拟褪春寒。  

【瓶花】  
高牙风峭戟枝寒，杏蕊新香春未阑。  
却忆韦家花树会，关城初向一瓶看。  

【同阎开府浮檀鹿职方乾岳沈职方彦威杜武库培亭孙司厅初阳袁山石自如刘关内如纶万广宁同予洎三大将军马沧渊王敬之尤定宇出宁远眺首山诸雄要马上用程幕韵】  
真个家居好，纤儿自不关。  
遍寻遗父老，一指旧江山。  
野寺无僧住，空城有鸟还。  
潮回应寂寞，胡骑下孱颜。  

【春怀六首】  
石门南畔直鹰窝，葆塞纷称毳幕多。  
一柱天擎看白塔，两庭山界拥红螺。  
平芜尘向巢车上，小队风随探骑过。  
辛苦行边王少傅，暮年抚市辽向河。  
边城灯火净胡笳，擐甲谁堪问室家。  
南北汛头重夹寨，东西河口对浮槎。  
霜凋木叶清威远，日压扶桑映觉华。  
却羡庭松饶古意，虬枝不下暮栖鸦。  
穹庐东徙海波平，大壑鱼龙卧不惊。  
县古汤泉迷旧垒，台高望海控新旌。  
鹾花万灶歌三月，宝气千山到五城。  
何日三韩烽燧息，却从徐福问长生。  
猎火千群向晓红，凌河冰泮未全通。  
枣龟有意戡灵武，风鹤无人呼八公。  
属国貒弓弯汉月，上林鸿帛系秋风。  
如山飞挽填辽海，杼轴谁怜空大东。  
一剑三年万里心，天涯芳草又骎骎。  
壁图昼按车攻垒，朝鼓宵传奏凯音。  
款市黄金腾战马，放衙白发拥书蟫。  
春来绝塞寒仍苦，堠火征衣半不禁。  
呼吁频烦扣大庭，汉臣应笑次公醒。  
襟披海色粘天碧，旆拔山容插地青。  
万顷冰花凝晓月，半泓云叶护残星。  
椒盘剩有家园酒，箫鼓那堪塞上听。  

【幕客云日为惊蛰节忄双然有作】  
谁负旋乾手，当春起蛰虫。  
鱼龙惊寂寞，天地喜昭融。  
墐户身方远，昂霄意已雄。  
俗聋谁与破，予欲问丰跂。  

【中右所不寐】  
满城铃柝夜如何，檐马西风搅梦多。  
白发萧萧人不寐，半规新月照沙河。  

【壮歌亭】  
画角声中放早牙，弓开弦月剑霜花。  
最怜怒臂岑牟吏，特试渔阳第一挝。  

【殚忠楼】  
缥缈凭高百尺头，筹边何暇坐销忧。  
目穷江树家千里，笛倚风檐月一钩。  
藻井幕天开雁阵，鬘云结市失龙湫。  
白山黑水檐楹外，玉帐萧萧万垒秋。  

【阅中右所盐场】  
牙旌西驻小沙河，结队争看碧玉珂。  
万灶晴烟云自减，六花雄阵雪初多。  
作盐漫笑和羹手，拊髀谁挥指日戈。  
匹马长鸣应有意，健儿新挽武刚过。  

【阅弓箭手二首】  
三年又见柳依依，细柳营中戋刂柳归。  
却喜丹台新燕子，学成白羽水平飞。  
三千新练射雕儿，霹雳声中骏马嘶。  
不信虚弦惊孽鸟，双雕那敢过辽西。  

【中右城得魏道冲信】  
关山秋尽雁随阳，雁去人闲不下堂。  
绝塞貒弓空抱月，孤城画角自吹霜。  
青天欲问云霄远，白发还惊岁月长。  
漫说安危浑注意，可从国手试温凉。  
赵尚书南星二十三首  

【秋胡行二首】  
大愚乃精，溷溷可自持。大愚乃精，溷溷可自持。运化推斤，智力难施。举世为械，触之则危。美而无当，何贵玉卮。歌以言志，溷溷可自持。  
上古无酒，英雄立以枯。上古无酒，英雄立以枯。欲从王乔，玄鹤长徂。负石蹈海，鄙哉浅夫。荡涤情志，易尽者躯。歌以言志，无酒英雄枯。  

【独漉篇】  
独漉独漉，波腾鱼伏。鱼伏欲起，波腾不已。  
翩翩孤鸿，徘徊云汉。我欲折芦，为子周患。  
远望长林，林木有枝。客子无言，中心则悲。  
干将绣涩，时时自鸣。宵练在掌，过者不惊。  
猛虎入邑，其粮以人。劲弩櫜藏，请之鬼神。  

【短歌行】  
天回地周，时不我留。少壮易老，胡为多忧。  
有客盈堂，有酒盈觞。铿钟考鼓，聊为淫荒。  
中区迫隘，令我心恻。白云在天，安得羽翼。  
功名有数，乐当及时。齿发一暮，虽悔莫追。  
愁令霜陨，怒感山倾。不如饮酒，可以乐生。  
维山有阿，维河有浔。嗟今之人，谁知我心。  

【市虎行】  
市中有虎，白日食人。群狼从之，往来侁侁。  
有万斯家，救命于腹。劲弩不射，深藏潜哭。  
父母谓虎，人性至贵。胡忍歼夷，以充尔胃。  
虎谓父母，匪人弗甘。尔视则人，我视则餐。  
父老震恐，间入公府。吁诸大夫，活此耋竖。  
大夫曰唉，尔食无知。吾方闭门，何救尔为！  
父老闻言，涕泗滂沱。有庳奚罪，天地则那。  

【古意二苜】  
锦织双鸳鸯，还自裁为衣。  
恐入他人手，不解惜分飞。  
练练松月明，泫泫花露坠。  
人道是露水，侬道嫦娥泪。  

【子夜歌】  
美人着新裙，细步不闻声。  
风来感芭蕉，綷縩使郎惊。  

【灌园】  
淳古逝不还，俗士羞田亩。  
衣食生君臣，忠孝复何有。  
林居易成懒，素餐畏我友。  
灌园匪自今，缅怀汉阴叟。  
辘轳扬清音，寒浆出井口。  
瀺灂下石床，浸我葵与韭。  
翛然自怡悦，嘉蔬日以茂。  
眷言赏心人，小摘共杯酒。  

【述怀】  
人生苦繁忧，能哭不能歌。  
歌既非人情，哭亦将如何。  
造化浩无心，劳结徒自多。  
从君断肠尽，安得神为呵。  
愚蒙乃近达，颠颠了无它。  
万事本如此，匪云焚其和。  
酒亦不必饮，涧亦不必薖。  
虚舟任浮游，驹隙良易过。  

【闻陈荆山方伯病免】  
解组亦常言，斯人何其果。  
才见北来鸿，俄闻南下舸。  
故人俱还山，酒钱谁寄我。  
嗟彼四海人，何限不举火。  
拯物岂不怀，仕路方坎坷。  
朱颜俗所轻，空自怜婀娜。  
同心渺天末，难鼓山阴柁。  
酌我犀角杯，遥思浇磊砢。  

【王海峰至】  
出饮半醉归，故人在深竹。  
街前翻我迎，握手泪欲蔌。  
数载此地别，愁苦长块鞠。  
自恨发早白，而君白亦速。  
茫茫天地间，我辈皆老秃。  
感君远命驾，无论留信宿。  
腐儒不杀生，穷市惟猪肉。  
新韭盘中香，尊酒对荣木。  
白日忽西颓，乌雀相趁逐。  
入城犹依依，预愁君返毂。  

【春日郡居】  
乘暇寻幽事，名香手自焚。  
浇花分细草，玩鸟得孤云。  
天拥青山近，风飘白日曛。  
长歌思隐士，终老谢尘纷。  

【秋日同沈小霞宴何方伯园亭】  
何沈郎俱妙，长吟兴不孤。  
日俄低对博，天欲笑投壶。  
流近龙蛇隐，风高鹳躭呼。  
酒阑多感慨，起舞向庭芜。  

【六月来常阴不雨】  
轻阴散暑无虚日，小雨牵愁每片时。  
祇为云霓常斗战，坐令天地有乖离。  
低飞石燕应旋落，数叫斑鸠亦自疑。  
禾黍将秋犹未种，百年生计在东菑。  

【六言绝句四首】  
地僻门无剥啄，林深竹有檀栾。  
一壶浊酒自饮，竟日蓬头不冠。  
睡起斜阳欲落，信步独往林皋。  
旧日曾看释典，近来懒读《离骚。  
昨夜雷声送雨，朝添绿水满池。  
船尾新来翡翠，沙边久立鹭鸶。  
合欢双树阿那，时有清禽好声。  
遮莫云阴昼晦，由来昏晓分明。  

【堂成漫兴四首】  
结构茅堂低小，地偏夏日亦凉。  
邻家几株高树，为送清阴过墙。  
懒啭莺潜密叶，多情蝶访幽花。  
城上半规日落，村中一缕烟斜。  
年来燕子稀少，不见红襟可怜。  
瓦雀喧喧无数，斗争每堕人前。  
却扫何须谢客，闲居每自垂帘。  
门外不栽五柳，恐人知是陶潜。  
侍郎徐公良彦四首  

【塞上曲】  
胡儿为我歌，胡妇为我舞。  
酪酒两三行，黄尘杂桴鼓。  
披甲上马鞍，旁观色如土。  
长城陈死人，有力皆如虎。  

【江上闻笛】  
笛声入江楼，怨入长江水。  
悠悠孤光月，寒影沉江底。  
长笛吹月落，短笛吹月起。  
无情不解吹，有情为吹死。  
因风寄远心，不知谁家子。  

【落叶】  
落叶不上枝，因风亦复起。  
清风若无私，何因有彼此。  
一叶随飘扬，一叶沾泥滓。  
寄语风前叶，莫堕东流水。  
多谢三春风，山中多兰芷。  

【舟夜】  
席边即水底，篷外是霜天。  
偶得寒更句，孤舟烛不燃。  
董侍郎应举八首  

【西山来青轩对月】  
地白钟声寂，山秋夜色多。  
倚阑成雪界，按户即天河。  
野气沉平楚，池光转碧萝。  
忽闻清籁发，凄绝独如何。  

【憩栖霞僧房】  
昔人卧亦游，吾今游亦卧。  
适来眼底山，知从梦中过。  

【秋日寻孔雀庵軿上人】  
林深不辨径，积叶翳寒泉。  
屋角留残日，秋阶童独眠。  
问师何所去，遥指隔江烟。  
夕磬无人发，林中闻暮蝉。  

【金山作】  
南条一线自峨岷，拆楚分吴划到天。  
独有妙高台上月，不为南北隔风烟。  

【六十四初度作二首】  
五岁脱荒乱，中年荷治平。  
何图六十四，天下遍征兵。  
老不任干戈，厌说胡尘起。  
为问宗汝霖，当时六十几？  

【送王户部督饷延绥（延绥旧在绥德，控制河套为易，今在榆林，失险矣）】  
米珠桂草骆驼城，一线鱼河百万兵。  
不信受降终隔虏，可能绥德更移旌。  
黄沙漠漠笳声壮，朔气凄凄铁骑鸣。  
谁继旧时崔少保，直将输挽作长缨。  

【丙寅闻边报】  
出山已办沙场骨，今日生还亦主恩。  
忽报辽阳飞骑近，白头垂泣向江门。  
附见  
☆丁侍郎起濬（一首）  

【良乡夜宿】  
古驿一灯深，萧萧车马临。  
薄寒添暝色，入夜动乡心。  
戒寝预愁梦，喜晴翻量阴。  
首涂才此夕，忽漫话家林。  
范阁学景文五首  

【赋得花朝遇雨】  
春阴偏是趁今朝，妒暖余寒尚自饶。  
花意如人初中酒，柳容似冻未舒条。  
踏青游屐方微湿，听雨吟魂却暗销。  
烟裹空濛飞翠冷，总无红紫亦堪描。  

【和友人闲居之作】  
夜里删诗日看山，纵然忙杀也清闲。  
从教花落休开径，除却僧来即闭关。  
性好积书终是癖，身无小病怕成顽。  
幽栖未尽声闻累，鹤舞々鸟语蛮。  

【斋中】  
颇嫌多事是尊生，但得心闲近道情。  
长与疏梅耐幽独，更教瘦鹤伴凄清。  
扫花欲便亲苔坐，删竹当防碍月行。  
片石颓然无位置，也同老懒畏经营。  

【虞山瞿少潜见过留之味玄堂有作】  
烟霞片片染衣裳，手拂凝尘坐竹床。  
晤对少时如入画，淹留竟日自生香。  
杯呈浅笑花浮面，曲度深宵月过廊。  
寥落一丘堪点染，入林幽事待商量。  

【临终诗】  
孤臣空洒泪，天步遂如斯。  
妖蚀三光暗，心盟九庙知。  
翠华迷草露，淮水涨烟澌。  
故国千年恨，忠魂绕玉墀。  
