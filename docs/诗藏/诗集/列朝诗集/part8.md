---
title: 第8部分
index: true
icon: editor
order: 8
category:
  - 诗藏
  - 诗集
  - 列朝诗集
tag:
  - 钱谦益
  - 明
---

## ●乙集第二  

曾少詹棨三十三首  

【冬日扈从还南京随驾出丽正门马上作】  
朝随六龙驾，远别黄金台。  
万乘出都门，旭日净浮埃。  
翠华正飞扬，玉辇从天回。  
羽林罗猛士，夹道驰云雷。  
回首望玉京，城阙何壮哉。  
海水向东流，西山郁崔嵬。  
上有五色云，垂辉映蓬莱。  
壮游惬周览，欲去仍迟回。  
策马天仗间，夙昔长追陪。  
古来词翰臣，岂但邹与枚？  
至今百世下，声誉扬九垓。  

【天厩神兔歌】  
永乐七年春二月，余以扈从北巡，给赐内厩兔色马一匹，盖朝鲜所贡也。神骏超越，异于凡马，经数千里若有余力。予闻古良马有赤兔之名，故作《神兔歌以赞之。  
天厩名马不易得，凤臆龙鬐秋兔色。  
圉官厮养十载余，云昔来自朝鲜国。  
想当此马初生时，蛟龙降精雷雨垂。  
房星夜堕水尽赤，云雾下绕灵风吹。  
雄姿逸态真神骏，踠促蹄高双耳峻。  
目光夹镜炯方瞳，汗血流珠腻红晕。  
朝鲜得此不敢骑，覆以黄毡献赤墀。  
乃知天厩尽龙种，如此万匹皆权奇。  
令晨鞲出迥殊绝，扈从銮舆自超越。  
朝趋远蹴交河冰，夕秣骄嘶蓟城月。  
君不见骅骝肃霜古亦多，老不一试将奈何。  
驽骀无力枉蝶躞，俗马有肉空嵯峨。  
平生怜尔独遭遇，绣勒金鞍照琼署。  
相期慎保不凡姿，万里长随六龙驭。  

【赠笔工陆继翁】  
吴兴笔工陆文宝，制作不与常人同。  
自然入手造神妙，所以举世称良工。  
有时盘礴坐轩中，石盘水清如镜中。  
空山老兔脱毛骨，简拔精锐披蒙茸。  
平原霜气在毫末，水面犹觉吹秋风。  
制成进入蓬莱宫，紫花彤管飞晴虹。  
九重清燕发宸翰，五色绚烂皆成龙。  
国初以来称绝艺，光价自此垂无穷。  
惜哉文宝久已死，尚有家法传继翁。  
我时得之一挥洒，落纸欲挫词场锋。  
枣心兰蕊动光彩，栗尾鸡距争奇雄。  
朅来簪此扈仙跸，欲补造化难为功。  
梦中无人授五色，安得锦绣蟠心胸。  
闲来书空不成字，纵有篆刻惭雕虫。  
幸今太平重文学，玉堂金马多奇逢。  
莫言盛世少知己，为我寄谢管城公。  

【陈员外奉使西域周寺副席中道别长句】  
汉家郎官头未白，扈从初为两京客。  
忽逢天边五色书，万里翩翩向西域。  
腰间宝剑七星文，连旌大旆何缤纷。  
解鞍夜卧营中月，揽辔朝看陇上云。  
黄沙断碛千回转，玉关渐近长安远。  
轮台霜重角声寒，蒲海风高弓力软。  
兹行骑从历诸蕃，毡帐依微绝漠间。  
残烟古树羌夷聚，远火荒原猎骑还。  
蕃酋出迎通汉语，穹庐蒲萄酒如乳。  
舞女争呈于阗妆，歌辞尽协龟兹谱。  
当筵半醉看吴钩，上马便著金貂裘。  
山川遥认月支窟，部落能知博望侯。  
草上风沙乱骚屑，边头日暮悲笳咽。  
行穷天尽始回辕，坐对雪深还仗节。  
归来杂遝宛马群，立谈可以收奇勋。  
却笑古来征战苦，边人空说李将军。  

【敦煌曲】  
（唐宪宗时，吐蕃使其中书令尚骑心儿攻敦煌，刺史周鼎婴城固守。鼎请救回鹘，逾年不至都。知兵马阔朝杀鼎，自领州事。守城者八年，出绫一段，换麦一斗，存者甚众。朝喜曰：“可以死守。”又二年，粮械皆尽，登城呼曰：“为毋徙他境，请以城降。”骑心儿许诺，于是出降。自攻城至是十一年。州人皆服臣虏，岁时祀祖父，衣中国之服，号恸而藏之。）  
吐蕃健儿面如赭，走入黄河放胡马。  
七关萧索少人行，白骨战场纵复横。  
敦煌壮士抱戈泣，四面胡笳声转急。  
烽烟断绝鸟不飞，十一年来不解围。  
传檄长安终不到，借兵回纥何曾归。  
愁云惨淡连荒漠，卷地北风吹雪落。  
将军锦鞯暮还控，壮士铁衣夜犹著。  
城中匹绫换斗麦，决战宁甘死锋镝。  
一朝胡虏忽登城，城上萧萧羌笛声。  
当时左衽从胡俗，至今藏得唐衣服。  
年年寒食忆中原，还著衣冠望乡哭。  
老身幸存衣在箧，官军几时驰献捷？  

【龙支行】  
（唐穆宗时，遣大理卿刘文鼎出使吐蕃，道成纪武川以至龙支城，耆老千人拜且泣问天子安否，言：“顷从军战败于此，今子孙未忘唐服，朝廷尚念之乎？兵何日来？”言已，皆呜咽。密闻之丰州之人也。）  
龙支城头暮吹角，黄云蔽天沙草薄。  
虎髯使者长安来，持麾拥盖边尘开。  
城门尽是胡兵守，城外老人多白首。  
拜迎使者双泪流，问云天子今安否。  
自言家世丰州住，少小辞家隶军戍。  
吐蕃昨日犯萧关，胡骑长驱泾陇间。  
将军战败鼓声绝，弃戈遗镞填丘山。  
自从陷没身为虏，五十年来在边土。  
依栖部落作蕃人，生长儿孙尽胡语。  
朝看烽火望中原，夜听鸣笳忆故园。  
颓垣败屋谁家宅，断碛荒蹊何处村。  
奉使还时报天子，早遣官军复清水。  
假令年老身归死，已免游魂作胡鬼。  

【姚少师所藏八骏图】  
周家八马如飞电，夙昔传闻今始见。  
锐耳双分秋竹批，拳毛一片桃花旋。  
肉鬃叠耸高崔嵬，权奇知此真龙媒。  
霜蹄试踏层冰裂，骏尾欲掉长飚回。  
瑶池宴罢归来早，络月羁金照京镐。  
紫鞚飞时逐落花，雕鞍解处眠芳草。  
由来骏骨健且驯，弄影骄嘶不动尘。  
有时渴饮天津水，五色照见波粼粼。  
圉官骑来难久驻，饮向春流最深处。  
珠衔宝勒不敢疏，直恐飞腾化龙去。  
古来善画韦与韩，此画岂同凡马看。  
人间造次不可得，苜蓿秋深烟雨寒。  

【题王学士所藏王孟端老桧苍崖图】  
王郎工画妙入神，平生强项世所嗔。  
有时兴至自盘礴，睥睨已喜旁无人。  
忽然放笔作古桧，白日烟云倏暝晦。  
淋漓尽带雷雨垂，惨淡长疑鬼神会。  
古藤缠络枝相缪，屈铁磥砢腾蛟虬。  
左拏右攫飞不去，崖石欲裂山精愁。  
王郎一生何不遇，五十得官嗟已暮。  
胸中时吐气峥嵘，半落苍厓化为树。  
知君爱此长萧森，藏之愿比双南金。  
秋来恐有乘槎客，泛入天河无处寻。  

【淮南舟中】  
远戍鸡声晓，遥堤柳色浓。  
断云京口树，残月广陵钟。  
箫鼓官船发，图书御宝封。  
朝臣多扈从，冠佩日相逢。  

【过刘伶宅】  
旧宅无人住，荒墟有路歧。  
一生浑是醉，万古复何悲。  
白首衔杯处，青山荷锸时。  
最怜独醒者，高冢亦累累。  

【车驾渡江】  
朱旗画戟拥晴沙，锦缆牙樯照浪花。  
佳气迥浮江北树，晓光初绚海东霞。  
云中鸾凤扶丹毂，水底鱼龙识翠华。  
不用临流羡天堑，只今四海尽为家。  

【驾次江心驿】  
清跸初传日未西，鸿胪将引唱班齐。  
营门风暖千旗动，辇路云香万马嘶。  
草绿夜塘多是水，雨晴沙道不成泥。  
忽传四鼓銮舆发，不寐时时听晓鸡。  

【居庸叠翠】  
重关深锁白云收，天际诸峰黛色流。  
北枕龙沙通绝漠，南临凤阙壮神州。  
烟生睥睨千岩晓，露湿芙蓉万壑秋。  
王气自应成五采，龙文长傍日光浮。  

【太液晴波】  
灵沼溶溶淑气回，玉泉初暖碧如苔。  
风回鳌背山光动，日照龙鳞镜影开。  
飞鸟惯随仙仗过，游鱼偏识翠华来。  
愿倾池水成春酒，添进南山万寿杯。  

【海子桥】  
鲸海遥通一水长，沧波深处石为梁。  
平铺碧甃连驰道，倒泻银河入苑墙。  
晴绿乍添垂柳色，春流时泛落花香。  
微茫迥隔蓬莱岛，不放飞尘入建章。  

【项羽庙】  
百战休论盖世功，鸿门宴罢霸图空。  
虞歌慷慨孤灯下，楚业消沉一炬中。  
露湿古墙秋藓碧，霜含老树夕阳红。  
英魂若到彭城路，忍听高台唱《大风。  

【维扬怀古和胡祭酒韵】  
广陵城里晋繁华，炀帝行宫接紫霞。  
《玉树歌残犹有曲，锦帆归去已无家。  
楼台处处惟芳草，风雨年年自落花。  
古往今来多少恨，只将哀怨付啼鸦。  

【送兵部尚书陈公出镇交阯】  
南交奏凯正论功，司马新承宠眷隆。  
三受虎符参阃外，两持龙节镇蛮中。  
萧何经国频供饷，裴度临边暂总戎。  
已喜夷人归版籍，伏波铜柱谩争雄。  

【正旦后送兵部尚书赵公还镇】  
总戎司马旧春官，坐镇边陲众自安。  
双阙朝元瞻御扆，六州行部驻雕鞍。  
履声暂待金门漏，旆影还冲玉塞寒。  
明到关城多暇日，好将佳句寄朝端。  

【送彭巡检子韶赴关清兼示光泽舍弟】  
送君南去片帆归，五月薰风白筼衣。  
路绕闽山征骑远，月明蛮徼逻兵稀。  
桄榔绿暗经残雨，荔子红垂映落晖。  
小弟杉关烦寄语，客心长伴鹡鸰飞。  

【新馆内直】  
华馆深沉直禁闱，彩甍丹碧焕翚飞。  
上林万树连西掖，北极诸星拱太微。  
绕砚龙香裁诏罢，隔帘莺语退朝归。  
应知几度青绫夜，月转金茎露满衣。  

【玄兔】  
传闻三穴久储精，日啖玄霜异质成。  
八窍总含苍露湿，一身斜軃黑云轻。  
行来青锁应难觅，立向瑶阶却尽惊。  
自是太平多瑞物，愿随毛颖咏干城。  

【送陈郎中重使西域（三首）】  
曾驱宛马入神京，拜命重为万里行。  
河陇壶浆还出候，伊西部落总知名。  
天连白草寒沙远，路绕黄云古迹平。  
却忆汉家劳战伐，道傍空筑受降城。  
玉关迢递塞云黄，西涉流沙道路长。  
山绕高昌遗碣在，草遮姑默废城荒。  
闲听羌笛多乘月，暗卷戎衣半带霜。  
不用殷勤通译语，相逢总是旧蕃王。  
重宣恩诏向穷边，蕃落依稀似昔年。  
酋长拜迎张绣幌，羌姬歌舞散金钱。  
葡萄夜醉氍毹月，騕褭晨嘶苜蓿烟。  
百宝嵌刀珠饰靶，部人知是汉张骞。  

【扬州】  
翠裙红烛坐调笙，一曲娇歌万种情。  
二十四桥春水绿，兰桡随处傍花行。  

【忆别】  
一家去住两关情，行李萧然又出京。  
记得别时寒食后，断烟残雨石头城。  

【即事】  
片片飞花逐水流，伤春何处最多愁。  
红妆独倚阑干立，望尽征帆不下楼。  

【静海感书】  
红烛当垆夜数钱，驿亭西面绿杨边。  
重来烟景浑依旧，只认青帘记昔年。  

【旅怀】  
十年京国鬓潇潇，蓟北江南万里遥。  
家去浔阳犹尚远，莫将音信托寒潮。  
王尚书英二十四首  

【扈从晚宿夹沟】  
初雨过符离，云霞望欲迷。  
垂鞭信马去，傍辇听莺啼。  
山绕行营外，溪回帐殿西。  
夜深闻鼓角，天近月华低。  

【送金谕德扈从征虏（二首）】  
驻跸阴山下，分营瀚海边。  
春光明玉帐，杀气薄胡天。  
鼙鼓雷霆震，旌旗日月悬。  
参谋有筹策，前席屦承宣。  
带甲军容盛，通宵羽檄飞。  
安边资武略，制胜仗天威。  
王气随雕辇，霜华上铁衣。  
单于心胆落，指日受重围。  

【扈从度龙门作】  
边塞山川壮，关城地势雄。  
崖倾开鸟道，路险瞰龙宫。  
后队千旗拥，前驱一骑通。  
纡回多傍涧，登陟半凌空。  
雨霁岩前雾，香飘树杪风。  
云随仙仗白，花映御衣红。  
景属阳和后，恩覃化育中。  
临高须刻石，长此纪神功。  

【赠伍子正还褵山旧隐】  
积翠群峰出，盘云古洞深。  
涧花春带雨，山木晚澄阴。  
猿鹤多年别，江湖万里心。  
还携谢安妓，归去一登临。  

【挹秀轩】  
胜地风烟外，遥山紫翠分。  
花飘万壑雨，帘卷半溪云。  
鹤语林间听，樵歌谷口闻。  
不妨招郑老，对酒夜论文。  

【酬王尊师仙游（三首）】  
翠水三山路，微茫见十洲。  
月临珠斗迥，云度绛河流。  
露气生鳌背，箫声出凤楼。  
惭无学仙分，得伴赤松游。  
漠漠层霄外，寥寥太乙居。  
苍龙翊飞盖，白鹿挽行车。  
翡翠瑶台树，云霞玉洞书。  
何因蹑天路，探讨极玄虚。  
羽节飘摇转，霓旌汗漫游。  
红光飞赤鲤，紫气度青牛。  
月上芙蓉馆，风回莲叶舟。  
遥怜徐福辈，入海访瀛洲。  

【题龙氏龙州书馆】  
幽居如杜曲，松竹旧时栽。  
溪路随花入，柴门傍水开。  
风来书帙散，月出棹歌回。  
还共王乔辈，吹箫坐紫苔。  

【元日升平词】  
华盖中天近，祥云五夜多。  
众星环绛阙，一水接银河。  
花满瀛洲树，香涵太液波。  
长年逢此夕，恩意共春和。  

【仁宗昭皇帝挽词】  
岁晏桥山路，风凄薄暮天。  
珠襦函夜月，石马锁寒烟。  
尊谥高千古，陵祠享万年。  
遗民念恩泽，犹想奏薰弦。  

【奇和杨之宜春早侍宴朝回之作】  
紫微天近九门开，玉漏声残禁鼓催。  
五色祥云依黼座，九重春色照金杯。  
轻风微逐鸣珂散，细柳低迎仗马回。  
一曲《阳春谁和得，凤凰池上待君来。  

【阿鲁台受封后遣其幼子入侍】  
远分符券册天骄，恩似春阳及草苗。  
虏骑万人先纳款，胡儿十岁也归朝。  
旧垂髽髻缠番锦，新赐珠缨珥汉貂。  
暗想黄云沙碛里，托身何幸到青霄。  

【朝回宴李君小馆有怀】  
欲寄乡书过雁稀，家山长在梦中归。  
天连楚泽波声远，雪暗交河树影微。  
每听邻鸡驰晓骑，多乘残月着朝衣。  
与君退直归偏晚，把酒相看对夕晖。  

【直禁中次韵】  
花树阴阴鸟自啼，从官多在掖垣西。  
霓旌浮动苍龙影，御马行翻碧玉蹄。  
路入广寒天语近，凉生金露月华低。  
几回得侍宸游处，两袖香烟晚更携。  

【赠李将军】  
青春玉帐树牙旗，蒲海风高列阵时。  
夜斩单于冰上度，晓驱番马雪中骑。  
功存铁券书丹字，冠着金貂侍玉墀。  
谁道廉颇今白发，指麾犹可万人师。  

【少年行】  
汉家十万羽林儿，壮气桓桓似虎貔。  
挽得雕弓射飞雁，赐将宫锦绣盘螭。  
春城走马花开处，夜鼓归营月上时。  
应是太平无战伐，少年行乐正相宜。  

【端午日赐观射柳（二首）】  
凤凰城上驻龙旂，瑞日含光耀紫微。  
淡荡蒲风初应节，氤氲花气半薰衣。  
仗前新筑麒麟苑，云外遥开虎豹围。  
先看圣孙来试马，指麾兵阵合天机。  
鸣箫伐鼓催飞鞚，列阵行云拥翠华。  
竞挽雕弓如月满，尽摧杨柳向风斜。  
因知上将皆猿臂，总道诸军胜虎牙。  
莫羡天山曾献巧，射生今已静胡沙。  

【榆林直宿有怀邵庵学士对月之作】  
榆林春夜漏声迟，独忆金章对月时。  
翠袖清歌看驻辇，彩笺红烛坐题诗。  
连云尚有青山在，夹路应多绿柳垂。  
北望穷荒凋落尽，昔年文物倍增悲。  

【居庸关】  
千峰高处起层城，空里岧峣积翠明。  
云静芙蓉开霁色，天清鼓角散秋声。  
北连紫塞烽烟断，南接金台驿路平。  
此地由来称设险，万年形势壮神京。  

【送陈尚书洽同英国公出镇安南】  
黄麻宣命出微垣，荣宠新瞻八座尊。  
天子再令开幕府，威声先已到辕门。  
遥飞羽檄收残寇，却放诸军入旧屯。  
应共成功窦车骑，归来麟阁拜深恩。  

【淮安别回御史】  
远别悠悠乡梦频，逢君况是异乡春。  
可怜河畔青青柳，又折长条别故人。  

【故人归猎图】  
猎罢阴山薄暮归，绕鞍雉兔马行迟。  
风高不敢鸣笳鼓，只恐防边汉将知。  
王宫师直二十五首  

【同邹侍讲诸公游长春宫故址（四首）】  
端居文墨暇，郊原风景融。  
爰与众君子，游眺出崇墉。  
崎岖清涧阻，逶迤幽径通。  
靡靡众草绿，茸茸杂花红。  
稍穷林野趣，遂造羽人宫。  
鸾笙绝遗响，飚轮不可逢。  
颓址剥文础，阴廊落绮栊。  
因悲昔时士，翘首希方蓬。  
昔云有仙人，炼液谢浮埃。  
一感当时王，翻然为之来。  
深沉珠贝宫，照曜金银台。  
群仙时往还，共酌流霞杯。  
一朝乘化去，遗骨付寒灰。  
旧径没行迹，空坛生绿苔。  
冥冥汗漫游，逝者何时回？  
兴怀忽长啸，天风振蓬莱。  
飘飘上崇冈，游目眺西山。  
高山丽晴景，超然神虑闲。  
群峰竞奔峭，历历纷上干。  
西连雁门阻，东瞰沧海湾。  
信哉天地灵，万古开险艰。  
兴言展良游，缅邈不可扳。  
但看芙蓉色，隐映青云间。  
灵踪良可感，览胜自忘还。  
迅飚余霭收，宿雨众流溃。  
郁郁高原树，好鸟鸣相对。  
农家喜暄节，荷鉏理荒秽。  
昔者鸾鹤居，今为阡陌会。  
池荷新叶小，园柳飞花碎。  
霞明清川曲，云度远天外。  
景物良可怀，风咏夙所爱。  
瀛海浩无垠，沧洲竟安在？  

【发仪真道中登岸延览因忆前行】  
舟行苦邅回，登岸旷心目。  
天清浮云卷，野秀新雨足。  
澶漫众流会，杳霭群山绿。  
风暄花意乱，日暖莺声续。  
却忆同心人，无由踵前躅。  

【题山水赠杨熙节】  
郭纯永嘉人，善画自畴昔。  
兴来展豪素，满眼绚金碧。  
永乐年中独擅场，拜官得在内作坊。  
时时承诏恣点染，九重出入生辉光。  
洪熙改元初，进位閤门使。  
常言酒后妙入神，倾倒壶觞不知醉。  
供御之外颇自珍，一笔岂肯轻与人。  
忽持此幅来赠我，令我坐忆江南春。  
江南何处最奇胜，钱塘西湖谁与并？  
诸山远近翠若围，艳杏夭桃色相映。  
桥上行人骏马过，桥边桂揖扬清波。  
岳王祠下乔木老，林逋宅前芳草多。  
春光如此佳可赏，远道迢迢心养养。  
朝回看画悄无言，夜雨寒窗神独往。  
山阳义士真好奇，平生脱略谁得羁。  
昨日到京师，秋风露华白。  
访我小瀛洲，暂作神仙客。  
飘然复往不可留，拂衣欲向东南游。  
题诗巷画赠尔去，相思定倚新城楼。  

【景陵挽歌（二首）】  
苦雾缠丹旐，阴云拥翠旗。  
山川皆敛色，草木亦含悲。  
雨泣千官送，风号万国随。  
萧萧笳吹发，不似奏韶时。  
灵御陪仁考，仙游侍太宗。  
珠丘连翠殿，玉匣掞玄宫。  
海宇扳号切，天庭陟降同。  
遥知六龙驾，长度五云中。  

【过曲江】  
稍稍沧江曲，亭亭日向低。  
舟人方利涉，客子未安栖。  
度鸟冲山带，飞凫踏水梯。  
引杯观物性，不惜醉如泥。  

【端午日观打球射柳应制】  
玉勒千金马，雕文七宝球。  
鞚飞惊电掣，仗奋觉星流。  
欻过成三捷，欢传第一筹。  
庆云随逸足，缭绕殿东头。  
杨柳绿含滋，雕弓纵射时。  
向风飞白羽，和露折青丝。  
辇路晴光动，旌门午漏迟。  
营前挝鼓急，捷报万人知。  

【帝京篇四首赠钟中书子勤】  
绣殿宜晴日，彤楼切太虚。  
卿云连复道，颢气护宸居。  
建凤黄金榜，疏龙白玉除。  
仙蓂乘月吐，浑契史臣书。  
曙阙严钟启，宵衣促漏催。  
云移宫扇彻，风度御香来。  
剑履群公侍，簪裾万国陪。  
小臣瞻盛美，稽首颂康哉。  
豫游闻夏谚，巡守协虞风。  
省敛三农喜，趋朝五瑞同。  
星文俱拱北，川水尽朝东。  
独有纶闱客，偏承雨露浓。  
再命归鸾掖，重游集凤池。  
黄缣存故墨，紫诰布新词。  
开閤凉风入，挥毫瑞液滋。  
苍苍鸡树老，还对万年枝。  

【大风泊砖河驿】  
舣棹临孤驿，风霾昼欲昏。  
疾吹高树偃，怒激浊河翻。  
失穴鼋鼍恐，倾巢鸟雀喧。  
居人亦愁畏，深闭小蓬门。  

【村居】  
古岸轻烟外，深林夕照边。  
疏篱孤径窈，茅屋数家连。  
花暝流莺歇，莎平乳犊眠。  
桑麻青满眼，幽思颇相牵。  

【子弟新军屯德州候车驾】  
平原十里候鸾旌，绕郭新屯十万兵。  
惯着短衣来小市，常乘骄马过孤城。  
营前剑舞春风暖，帐下酣歌夜月明。  
自是太平无战斗，少年何处可横行。  

【邻有戍将未归观其家人寄书为述所怀】  
十年征战度天山，寂寞空闺独掩关。  
鸿雁书回何日到，犬羊巢尽几时还。  
窗前花落青春晚，户外莺啼白昼闲。  
为语封侯须及早，风尘容易鬓毛斑。  

【西湖】  
玉泉东汇浸平沙，八月芙蓉尚有花。  
曲岛下通鲛女室，晴波深映梵王家。  
常时凫雁闻清呗，旧日鱼龙识翠华。  
堤下连云粳稻熟，江南风物未宜夸。  

【端午忆去年从幸东苑锡宴】  
千门晴日散祥烟，东苑宸游忆去年。  
玉辇乍移双阙外，彩球低度百花前。  
云开山色浮仙仗，风送莺声绕御筵。  
今日独醒还北望，何时重咏《柏梁篇。  

【送陈郎中子鲁再使西域】  
翩翩旌旆出皇州，瀚海昆仑是昔游。  
塞外风云随使节，天涯霜雪敝征裘。  
还家不论千金橐，佩印须为万里侯。  
想见蕃夷归圣德，自西河水亦东流。  

【题马】  
凤臆龙鬐世不多，春风饱食玉山禾。  
升中自是明时事，岱岳云亭想一过。  

【题画】  
绿树青山带晚霞，树间处处有人家。  
孤舟最爱沧浪客，得共眠鸥占浅沙。  

【书所见】  
杨柳妖饶湖水满，芙蓉初发茎犹短。  
小娃打桨并船归，惊起鸳鸯相背飞。  
王侍讲洪一十四首  

【歌风台】  
赤精自天启，黄屋凌空开。  
富贵归故乡，遂筑歌风台。  
佳人弄瑶瑟，故老持金罍。  
酒酣自击筑，浩歌何雄哉。  
飒爽龙虎姿，旷荡风云怀。  
顾为万岁后，英魂尚归来。  
回首望彭城，孤台亦崔嵬。  
百战功不成，千载令人哀。  

【送友人南还京师】  
积雪遍河关，长亭落照间。  
一尊当暮别，千里共春还。  
烟树连荒野，晴江带远山。  
东风蓟城路，几日到长安。  

【奉和胡学士侍游万岁山】  
飞旆临丹壑，鸣镳陟紫台。  
日边双凤下，云里六龙来。  
宝殿临空敞，琼筵就水开。  
共夸青琐客，陪宴柏梁回。  

【仪真道中】  
王程不可缓，孤棹且宵征。  
古渡无人语，长空惟月明。  
湖连四野阔，天与大江平。  
明发维扬郡，登临一感情。  

【送金生归江南】  
朔云千万里，归兴复如何。  
鸿雁雨中去，蒹葭霜后多。  
人烟投远戍，驿路出长河。  
惆怅东桥别，凉风起暮波。  

【送吴太仆还南京】  
初日映朝衣，承恩出琐闱。  
几回天上见，一骑雪中归。  
野色连春树，河流带晚晖。  
交游遍京国，达者似君稀。  

【送廖训导】  
客路腊初尽，河桥冰向开。  
言辞故人去，遥逐早春回。  
江馆低烟柳，山邮发野梅。  
悬知问字者，正忆子云才。  

【李郎中粉署余清卷】  
鸣珮趋丹阙，焚香坐粉闱。  
禁城钟鼓静，人吏简书稀。  
幽鸟鸣高树，凉风动紫薇。  
明时仍宦达，谁不羡恩辉。  

【舟行杂兴（四首）】  
四野望不尽，双鸥飞自闲。  
沧溟沦碣石，落日照榆关。  
远屿烟波暗，孤城海气寒。  
因之叹秦客，从此觅三山。  
故国遍芳草，高台多大风。  
河山千古在，登眺几人同。  
野泽鸣山雉，荒陂起塞鸿。  
新丰不可见，烟树五陵东。  
白马紫丝缰，吴钩百宝装。  
悲歌回易水，射猎过辽阳。  
白草胡沙迥，黄云汉塞长。  
任教身作将，全胜世为郎。  
旷野杳无际，孤舟齐鲁间。  
河流东下险，天气北来寒。  
古道苍烟迥，长亭落照间。  
微茫云水外，一点是梁山。  

【送陈员外使西蕃】  
剑佩翻翻出武威，关河秋色照戎衣。  
轮台雪满逢人少，蒲海霜空见雁稀。  
蕃部牛羊沙际没，羌民烟火碛中微。  
兹行总为宣恩德，不带葡萄苜蓿归。  

【金台夕照】  
山色微茫映古台，平原千里夕阳开。  
谁知碧草遗基在，曾见黄金国士来。  
树绕河流天外去，鸟翻云影日边回。  
清时自重非熊叟，不独奇谋得俊才。  

【玉泉垂虹】  
碧嶂丹厓泻不停，翠微云净转分明。  
春风不散空中影，夜月偏闻树底声。  
内苑分来瑶水合，御桥流出凤池平。  
仙源信与人间别，岁岁年年长自清。  
周尚书忱九首  

【病骥图】  
吴兴父子俱能画，笔端往往追曹霸。  
当时托意知为谁，恻怆令人伤此马。  
此马虺颓未可轻，昔陪八骏天衢行。  
彩云禁御春如海，曾听玉辂和鸾鸣。  
一从谢病离天仗，骨耸毛焦气凋丧。  
耻与驽骀竞粟刍，自甘偃卧沙丘上。  
孙阳去后苦难逢，寂寞谁加剪拂功。  
羁金络月复何日，顾影怀恩悲晚风。  
古来千金市骏骨，况此精神那可忽。  
饲秣重归十二闲，犹堪万里奔腾出。  

【渔阳老妇歌】  
渔阳老妇白发多，去年归自斡难河。  
自言本是田家女，少小姿容众推许。  
父母求婚来大都，朱门许嫁不须臾。  
良人系出蒙古部，阿翁仕元作枢副。  
当时误信媒妁言，论财竟作偏房妇。  
含羞俯首半载余，天上兵来北击胡。  
百口仓皇夜出塞，散入匈奴部落居。  
偷生强欲随风土，旋绾盘头学胡语。  
区脱沙中逐井泉，琵琶马上调歌舞。  
岂无肉食充黄粱，亦有酥酪为酒浆。  
族类不同天性异，触物时时怀故乡。  
况当夫死子尚幼，风沙易得红颜丑。  
归心一片竟谁知，绝漠穷荒零落久。  
前年天子亲北征，单于纳款烟尘清。  
往来信使无虚月，老身遂得离边庭。  
提携二子到乡邑，村墟改变无亲戚。  
吞悲暗忆别家时，别时十七今七十。  
角尖高帽窄衣裳，半臂珠络红缨长。  
儿童乍见皆掩笑，元季都人同此妆。  
今日官家有恩例，给与牛羊赐田地。  
太平衣食足耕桑，且保白骨埋渔阳。  
独惜生来命何薄，虚掷春光向沙漠。  
寄语邻家窈窕娘，早嫁无如故乡乐。  

【弃妇辞】  
回车已驾衡门下，将去复留情不舍。  
举家欲语畏郎嗔，独自登车无送者。  
吞悲惟恐路人知，默默还思初嫁时。  
父母殷勤受明礼，良媒宛转来通辞。  
入门即听舅姑语，妇道营生在勤苦。  
淡妆不用画蛾眉，朝采蚕桑暮机杼。  
亦知朴陋人所厌，习成天性终难变。  
丈夫有才常好新，贱妾薄命何嗟怨。  
缲丝在车犹未除，亭午当炊谁下厨。  
但得新人亦似此，庶免高堂烦老姑。  
到家无面见邻姬，独掩寒闺双泪垂。  
小时只恨青春促，今日方愁年老迟。  

【蕲州送别易副使】  
江头柳花白如雪，江上行人正催别。  
欲把长条赠远行，荡扬花飞不堪折。  
今年花飞犹去年，此时一去何时还。  
含情再诵江淹赋，如在桃花潭水边。  
望君重来在旦晚，愿君不道蕲州远。  
君看柳絮若无情，犹自随风去还转。  

【寻天台李道士斋】  
瑶草迷行径，丹台近赤城。  
山川遥在望，鸡犬不闻声。  
谷静松花落，桥横涧水鸣。  
云间双鹤下，疑听紫鸾笙。  

【送孙大尹赴岭南】  
尊酒三山别，双凫五岭过。  
和风吹客袂，啼鸟杂离歌。  
雨洗炎方树，霜清瘴海波。  
宦游知独好，春色向南多。  

【车驾渡江】  
柳色临江辇路长，葳蕤遥望翠华张。  
衣冠隔岸催鹓序，舸舰中流列雁行。  
鱼跃苍波赡御座，鸟啼春树识天香。  
时巡百度稽虞典，不奏横汾礼乐章。  

【戏马台】  
百战徒劳八岁兵，秦民失望霸图倾。  
沐猴不免当时笑，戏马空传此日名。  
故垒萧萧连泗水，寒山簇簇近彭城。  
行人回首荒台上，啼鸟凄凉学楚声。  
李祭酒懋七首  

【窦滔妻诗一章（凡七首）】  
深闺有思妇，惨凄亦何为。  
容华不自惜，独理流黄机。  
昔者成匹帛，多裁游子衣。  
衣新忽变故，恩爱从此衰。  
以兹殷勤意，翻作长恨辞。  
兰氵茝被幽畹，桃李媚春阳。  
新婚结绸缪，鞶衿散芬芳。  
弃置父母欢，婉婉君子旁。  
白日丽鲜服，朗月澄清光。  
矢心以自固，愿为鸳与鸯。  
西墅起高台，迢递凭云岑。  
中有娇艳女，当窗弄清音。  
音声荡以肆，居然变古心。  
鱼目夺明月，谗口销黄金。  
不见冀中馌，恻怆扅扅吟。  
高居拥旌旆，辉映汉江曲。  
富贵一朝异，窈窕辞别屋。  
含笑落日迟，浩歌湘水绿。  
山川不可逾，安得遥相逐。  
佳丽诚足珍，凉薄难见录。  
滔滔江汉流，到海不复返。  
千里得所归，中复厌婉婉。  
在昔枉绥授，驾言不辞远。  
谁知三周御，却道羊肠坂。  
芬芳空自持，白日忽已晚。  
昧旦不能寐，揽衣起徬徨。  
织缣与织素，谁复知短长。  
咫尺组幽思，回还遂成章。  
缄之戒童御，欲以寄远方。  
宛转达苦志，敢期昔所伉。  
别久意恒亲，览辞念愈结。  
巾车适千里，倏忽已超越。  
鸣琴谐古调，恩爱感离阔。  
夙心谅所负，惭叹对明月。  
眷言固终始，皓首以相悦。  
陈祭酒敬宗八首  

【元夕赐观灯应制（五首）】  
皓月金门夜，和风玉殿春。  
云移三岛近，灯簇万花新。  
天仗临丹扆，星桥接紫宸。  
中官宣德意，宴赏及群臣。  
紫禁疏钟静，高城刻漏传。  
五云迎宝盖，万户缀金莲。  
琼醴行仙席，龙盘进御筵。  
教坊呈百戏，齐过玉阶前。  
剑佩青霄近，峰峦翠阁重。  
花明金幄月，香度玉楼风。  
拜舞诸蕃集，欢娱万国同。  
遥闻歌吹发，五色庆云中。  
紫陌连清禁，彤楼接绛河。  
九门星彩动，万井月华多。  
宝炬通宵晃，鸾笙协气和。  
臣民涵圣泽，齐唱太平歌。  
山拥金鳌壮，云盘彩凤来。  
星河随斗转，珠阙倚天开。  
欢洽春声遍，恩从淑气回。  
愿歌《鱼藻咏，长奉万年杯。  

【元夕赐观灯诗（三首）】  
河汉沉沉霁景澄，蓬莱燃满九华灯。  
青猊白象三千界，绮阁雕栏十二层。  
花绣芙蓉浓艳吐，帘垂翡翠异香凝。  
世人惟向云中见，遥望天门不可登。  
乐奏《韶、《咸宝扇开，遥瞻龙驭自天来。  
九门香逐灵飚度，万国春随御气回。  
彩凤高临青玉案，彤云轻护紫霞杯。  
臣民共愿宸游乐，海内欢声溢九垓。  
中使传宣宴百官，珮声遥集五云端。  
酒倾绿蚁开金瓮，馔脍苍麟奉玉盘。  
宝帐春回频送暖，瑶台雪霁不生寒。  
侍臣沾醉蒙恩德，更敕都人近御看。  
周庶子述一首  

【维阳怀古】  
广陵河上路，炀帝昔曾过。  
不见琼花发，犹传《玉树歌。  
台荒衰柳在，宫废乱萤多。  
欲问前朝事，悲风起夕波。  
周讲学叙三首  

【题玄宗追獾图】  
朝罢鸣弰动，终南校猎游。  
追獾应适意，衔橛却忘忧。  
日入黄云暮，风生碧草秋。  
从官无谏疏，老去忆韩休。  

【春日扈驾谒陵（二首）】  
御幄千旗拥，屯营万绮环。  
祥烟随凤跸，瑞日映龙颜。  
金鼓辕门乐，衣冠彩仗班。  
嵩呼来父老，声动五云间。  
肸肸神皋迥，銮舆晓驻时。  
天连双凤阙，地近九龙池。  
日月开黄道，云霞翊画旂。  
泽随阳德布，春满万年枝。  
钱侍郎幹四首  

【新桥驿和余检讨韵】  
初月生遥甸，长流遵枉渚。  
方舟溯长河，宵分及前侣。  
维捎戒孤征，悬灯照清语。  
秋衾梦不成，陨箨纷如雨。  

【客夜与故人话旧】  
与君秋鬓各成霜，老大相逢在异乡。  
尽日不眠询往事，雨声寥落小窗凉。  

【和曾学士元日遇雪】  
急雪飞花满御堤，朝元紫禁侍班齐。  
飘来玉佩行偏重，舞落金铺看欲迷。  
钟动城鸦翻玉羽，仗回路马尽霜蹄。  
高歌郢曲知难和，未数阳春旧日题。  

【和曾侍讲送陈郎中重使西域】  
归朝鸣马贡飞黄，再抚羌夷出塞长。  
才到交河诸部识，重经瀚海旧营荒。  
客程春半时逢雨，虏地寒多夏亦霜。  
从此番酋俱款附，不须生致左贤王。  
刘主事韶一首  

【王孟端画为吴世馨作】  
西风萧萧芦叶黄，烟波万顷莼鲈乡。  
延陵季子几年别，梦中归鬓点吴霜。  
凤凰池上青云客，每写沧洲只盈尺。  
长空一色枫叶丹，老雁群翔秋月白。  
城东官舍少人过，枕前昨夜秋意多。  
篝灯起坐不能寐，手拂苍苔牵女萝。  
黄金筑台天际起，遥望江南数千里。  
归心便欲付微茫，并刀休剪吴淞水。  
罗处士以明一首  

【感兴】  
勋业飘零梅子真，江山谁与访遗尘。  
艰难独不悲前事，慷慨徒劳忆故人。  
太乙图书元在汉，东周禾黍半归秦。  
晴天玉笥秋风上，欲荐摐花泪满巾。  
罗侍郎肃一首  

【次西墅学士己亥元日雪】  
长乐钟残五漏微，蓬莱天近六花飞。  
光含银烛调元气，色湛琼筵促曙辉。  
已放素华凝禁苑，还飘落絮点朝衣。  
玉堂学士文章伯，献岁词高和者稀。  
吴司业溥二首  

【题金华宗原常双溪洗药图】  
洗药临溪头，水流溪尾香。  
居人饮溪水，百年跻寿康。  
石路曲盘蛇，山花如锦黄。  
日暮携药归，香风满衣裳。  

【寄宋子环】  
圣恩宽逐客，不遣过轮台。  
谈笑潼关去，云霞仙掌开。  
故乡深念汝，远道竟能来。  
明日相思处，高秋鸿雁回。  
王侍郎景八首  

【古诗（三首）】  
皇天无停枢，四运迭相迫。  
朝阳忽东升，怅望倏已夕。  
伊谁执其驭，六辔不遑息。  
使我下土人，俯仰空役役。  
我愿扳六龙，驻彼扶桑域。  
遨游黄道中，流光自辉赫。  
万物同一春，欣欣布佳泽。  
羲和不我与，徒有泪沾臆。  
昼短夜乃长，何以屏阴慝。  
明月出天东，团团历东井。  
不因朝阳辉，何以散光景。  
中涵古桂华，期与天地永。  
本体无盈亏，清明乃其性。  
常恐中天云，翳此山河影。  
有如浊水珠，弃置谁复省。  
长风一扫荡，恒若冰鉴炯。  
白玉十二楼，照耀蓬莱境。  
瀛海寰九区，咫尺万余里。  
神州与赤县，相去还有几。  
层峰高矗天，大泽下无底。  
平陆走龙蛇，白昼啸夔魅。  
遂使林林者，高下几歔欷。  
谁能致其平，为我屏妖翳。  
凿山湮巨壑，弥天作平地。  
地平天乃成，四时运元气。  

【和曾侍读韵】  
粉署肃阴阴，晏坐万虑息。  
星出金阙高，天近蓬莱碧。  
风轩挹余清，露阶泛寒白。  
徘徊自成趣，庶以永今夕。  

【送别】  
统师靖百蛮，鸟道行踪绝。  
白气宵贯斗，游龙晓驰铁。  
层褵无曳云，空江有寒月。  
肃肃旋车轸，悠悠荡旌节。  
古驿千树梅，花开夜来雪。  
持此滇南春，相从待明发。  

【题江南秋晚图】  
十年不踏钱塘路，江上晴烟渺轻素。  
并刀谁剪秋半帘，夕阳正在西陵树。  
对之便欲发浩歌，西风萧萧水增波。  
胥涛已入乱山去，木落台空幽思多。  

【道院】  
山中旧是神仙宅，冉冉流光老物华。  
千顷白云都是玉，一溪红浪半凝砂。  
瑶阶已化飞凫舄，银汉空余泛斗槎。  
独倚坏垣伤住事，天风吹落石楠花。  

【新春偶成】  
南来憔悴滇阳客，每向年光感去留。  
万里归心背残腊，五更清梦落神州。  
刺桐花发东风早，垂柳条长宿雨收。  
便欲题诗散伊郁，泸江风浪拍天流。  
张修撰洪一首  

【古东门行送别金彦桢】  
仆夫顾我悲，辕马局不行。  
古来离别地，青草不复生。  
居人攀桃李，怅望难为情。  
流尘起阡陌，远树花冥冥。  
莫向秦东亭，唱此《东门行。  
土中有死骨，闻之复心惊。  
曾侍读烜《姑苏志作曾爟。三首  

【舟至辰陵矶与楚百户等言别】  
江到荆湘两派分，客情无奈况离群。  
尔从三峡迎春水，我过重湖望楚云。  
白帝至今啼蜀魄，苍梧何处吊湘君。  
孤舟夜向巴陵泊，一曲商歌不忍闻。  

【秋夜】  
何处偏能断客肠，西风吹雨到池塘。  
都将万垒青山恨，散作离愁一夜长。  

【题倪云林画】  
故山何处最关心，亭外遥岑入望深。  
却恨浪游江海上，错教猿鹤守空林。  
卢舍人儒四首  

【则学以昼索赋梅柳（二首）】  
近竹幽妍映雪清，春痕消尽粉痕轻。  
帐中半落临溪影，邃里横吹《出塞声。  
晓色动愁香宛宛，夜魂追梦玉盈盈。  
扬州赋咏谁能继，唯有当时水部名。  
绿水红桥一路青，东风将雨染初成。  
隔帘弄影捎飞燕，当座吹花趁语莺。  
新月正笼陶令宅，淡烟斜拂亚夫营。  
年年送别三春恨，肠断山阳笛里声。  

【送徐子春往四川】  
千峰明月夜猿啼，雁自南来客自西。  
远近水声滩上下，周回山色路高底。  
石门驿畔沽春酒，松子矶边候晓鸡。  
回首姑苏渺何处，想应吟遍卷中题。  

【春尽有感】  
浮云去住水西东，一度韶华又复空。  
多少春风归嫩柳，更无颜色向残红。  
陈侍郎琏一首  

【多景楼】  
独倚阑干久，凉风满客衣。  
树从京口断，山到海门稀。  
雁影横秋色，蝉声送夕晖。  
芜城才咫尺，楼堞望中微。  
章侍郎敞一首  

【送李推官谪湖南】  
玉陛朝承明主恩，扁舟八月下荆门。  
断烟斜日荒山路，野水寒鸦独树村。  
江浦潮声天外远，衡阳秋色望中昏。  
鹧鸪声里湘江暮，莫赋《离骚恐断魂。  
王读学达二首  

【梁溪】  
微波皱绿回轻风，溪流直与南湖通。  
人家两岸几兴废，鸥影萧萧夕照中。  
孤桡欲发临溪口，澹烟寂历明疏柳。  
水清月落正愁人，钟鸣况是僧归后。  
芙蓉隔溪千里多，白云满窗生薜萝。  
橹声咿剪寒月，去去其如离思何。  

【送人从军】  
烟浦绿迢迢，离人酒易消。  
路分京口树，帆度月中潮。  
夜静闻清柝，风寒试黑貂。  
汉家方讨虏，好事霍嫖姚。  
虞大理谦二首  

【闲居】  
蜜熟黄峰静，泥融紫燕忙。  
日停花妥艳，风过竹生香。  
美景追游少，中年感慨长。  
一樽消晚坐，乘月更移床。  

【田家晚泊】  
风磴翻危叶，霜槐出断根。  
过桥逢野老，倚杖候柴门。  
驯犬熟迎客，归鸦远认村。  
茅檐投晚泊，烟雾敛初昏。  
袁寺丞廷玉一首  

【题张得中江村书屋】  
一江流水绕村长，烟树依微带夕阳。  
不是季真湖上宅，定应子美瀼西堂。  
闭门读《易潮平岸，刻烛吟诗酒满觞。  
他日东归访幽胜，瑶琴为我奏清商。  
袁尚宝忠彻二首  

【和实郎中冏竺庵见赠韵】  
夕云敛余晖，稍稍归鸟集。  
清磬林际浮，樵歌峰外急。  
怀人南斗边，露下银汉湿。  
瑶草春复生，深山共谁拾。  

【题张秋蟾画龙】  
张公画龙人不识，笔法远自僧繇得。挂向高堂神鬼惊，恍忽电光飞霹雳。想当渤澥开笔力，元气霖霪浸无极。吐吞雾雨川泽昏，摩荡云雷太阴黑。江翻石转窈莫测，雪涛卷空铜柱仄。洞庭扶桑非尔谁，颠倒沧溟为窟宅。乃知兹图只数尺，坐令万里起古色。何当置我君山湖上之高峰，听此老翁吹铁笛。  
赵尚书羾一首  

【城南书事】  
三年为客寄龙沙，望断南云不见家。  
惟有受降城外月，照人清泪落胡笳。  
陈员外宗三首  

【赐午门观灯应制（二首。宣庙品第应制诗，以此篇为首）】  
鳌峰千仞郁嵯峨，万蜡荣春洽太和。  
明月只随仙仗转，红云偏近御筵多。  
旌旄影扬黄金阙，丝竹声翻《白雪歌。  
万岁三呼频祝颂，醉归数问夜如何。  
白玉仙京上帝家，六龙遥驾五云车。  
巨鳌此夕移三岛，火树迎春吐万花。  
水咽宫壶留夜色，欢腾黎庶乐年华。  
承恩尽醉归来晚，一派钧天隔彩霞。  

【过寒山寺寄道上人】  
归舟欲住更匆匆，晚色苍苍迫下舂。  
两岸杏花寒食雨，数株杨柳酒旗风。  
江边尚说寒山寺，城外犹听半夜钟。  
溪水自流人自老，渔歌长伴月明中。  
许给事伯旅六首  

【题林盘所学民家藏温日观葡萄】  
张颠草书天下雄，醉笔往往惊群公。  
温师作画亦若是，我知画与书法通。  
葡萄何来自西极，枝蔓连云引千尺。  
世间画者谁最高，温师自有葡萄癖。  
当时豪贵争邀迎，掉头辄走呼不应。  
酒酣耳热清兴发，挥洒始觉通神灵。  
东家雪练西家帛，布地待师师不惜。  
芒鞋踏墨云海翻，满把骊珠轻一掷。  
百年画意谁见之，破幅萧条今尚遗。  
心垢都除入清净，不尔妙悟何能为。  
忆我携书客淮右，大官都送葡萄酒。  
寒香压露春瓮深，风味江南未曾有。  
林君对此心忉忉，谓余亦种葡萄苗。  
何当酿酒二千斛，愁来一饮三百瓢。  

【题林周民山矾图】  
山矾入画古所少，我昔见之倪赞家。  
问君何处得此本，水屋十月来春花。  
东风著树香满雪，长须滴露金粟结。  
一枝独立霜霰余，已觉江梅是同列。  
惜哉此物知者稀，深林大谷多所遗。  
牧竖樵童尔何苦，剪伐每同荆棘归。  
林君本是鳌头客，高卧云间人莫识。  
酒酣挥袖卷新图，一笑西山眼中碧。  

【怀式古生】  
岩色幽栖地，泉溪十里村。  
夕阳山在屋，秋水月当门。  
委巷无车辙，贫家有瓦盆。  
百年尘外意，寥阔共谁论。  

【九月晦日感怀】  
长啸拂吴钩，南图惜壮游。  
乾坤同逆旅，风雨忽穷秋。  
牢落庄周剑，飘飖范蠡舟。  
行藏吾敢必，天意信悠悠。  

【岁暮有怀在京诸友】  
岁寒谁制女萝衣，回首天涯生事微。  
带剑不辞屠狗辱，读书空愧斫轮讥。  
丹丘云树三江隔，白下鳞鸿十月稀。  
闻说五湖春色起，棹船却欲话南归。  

【奉怀潘松溪先生】  
壮日劬书尽五车，攀龙曾上太清家。  
老归栗里惟耽酒，官满河阳尚有花。  
岁晚骅骝知道路，天寒鸿雁啄汀沙。  
英贤出处关机运，亦欲东溟理钓槎。  
应秀才宗祥三首  

【见黄淮少保（三首）】  
盛世天所助，生此王佐才。  
道德著明效，国本益以培。  
四海永宁谧，岂曰资涓埃。  
向来诸国老，论功乃其魁。  
从容万机暇，师保日讲陪。  
宇宙百年内，礼乐何盛哉。  
台雁本邻壤，草木同昭回。  
闻风起叹慕，谁甘卧蒿莱。  
天道有常运，成功讵无已。  
谁能参化机，履盛贵知止。  
筮仕得明君，千载同鱼水。  
擎天力己任，取日功可拟。  
道德重师保，恩荣兼父子。  
眷委日方隆，引年何遽尔。  
介石有明训，动息存至理。  
东南钓游地，清风播兰芷。  
空山有畸人，家世业诗书。  
齿发日益衰，所得仅绪余。  
好古不自量，临文每嗟吁。  
汉唐日以降，作者称欧苏。  
名公间世英，壮岁游石渠。  
吐论补残经，饬辕戒虚车。  
馋夫过屠门，大嚼意方舒。  
斯言可以喻，我行勿次且。  
熊太学直三首  

【送边将还旧镇】  
易水长城本旧丘，旌旗西上路悠悠。  
朝吹出塞羌胡笛，夜坐筹边古戍楼。  
饮马直从青海上，射雕还过黑山头。  
玉门关外思归老，定远应辞万户侯。  

【潇湘雨意图】  
万竹丛深日未晡，寒江烟雨翠模糊。  
东风无限潇湘意，却倚篷窗听鹧鸪。  

【蓟门秋夕】  
清漏迟迟月转廊，博山销尽水沉香。  
重城不锁还家梦，两夜分明到故乡。  

## ●乙集第三  

王检讨偁六十六首  

【感寓（二十首）】  
吾闻上古初，浑灏本一气。  
羲皇肇人文，龙马飒已至。  
轩鸿垂衣绅，唐虞臻至治。  
标巢邈以远，黼黻日云贵。  
云胡苍姬还，玄酒薄真味。  
凤衰其如何，寥落匪一世。  
双精激飞轮，循虚节惊至。  
逝川无回波，千秋倏如驶。  
浮生日及荣，孰与乔松齿。  
君看邙山坟，累累正相似。  
鵙鸣群芳歇，大暮同归矣。  
谁知清浊间，中有恒不死。  
团魄载阳焰，终古无亏盈。  
因人示朏朓，侧见死与生。  
蟾蜍薄阴采，顾兔潜其形。  
何当凌倒景，一睹天地精。  
驱车首阳下，望古怀清芬。  
斯人久已化，令名今尚存。  
让国就伦命，杀身以成仁。  
如何有千驷，寂寞身无闻。  
太白夜食昴，流辉烛天街。  
精感动穹漠，君心宁见怀。  
白璧忌暗投，徒使按剑猜。  
所以狂接舆，凤歌归去来。  
龙虎启晋伯，熊罴兆齐封。  
豺声馁敖鬼，牛祸成庚宗。  
废兴自古来，吾将讯其蒙。  
苍旻本何心，至理元冲冲。  
嬴皇虣威武，汉帝非仙才。  
玄阙秘灵府，何处求蓬莱。  
终遗镐池璧，空献瑶池杯。  
但见三泉下，宝衣变寒灰。  
大庭昔酣醉，遗此钧天章。  
遂令鹑首墟，虎视吞八荒。  
嬴基苦莫敦，所恃逾凶狂。  
诡命终见夺，百二空苍凉。  
金行昔弛驭，胡马窥神州。  
腥膻厌神鬼，犬彘轻王侯。  
蹴踏五都裂，秽浊三精收。  
上天实祸淫，所佑在祥休。  
岂伊否泰运，一气恒相遒。  
经过览故墟，落日黄云浮。  
冥穹不可讯，泾渭方安流。  
商君挟三术，西游诧秦君。  
上陈帝王略，邈矣宁见珍。  
《阳春信寡和，《下俚乃得亲。  
孔辙七十周，信哉无停轮。  
我有萦纡思，区区向谁陈？。  
番番南昌尉，不知名位卑。  
上书抱区区，忠恳何由知。  
灵乌鸣朝阳，莫为世所希。  
终然吴门市，散发招鸱夷。  
蚩尤卓长空，汉兵出阴朔。  
材官三十万，旌甲蔽墟落。  
长驱破轒辒，万里靖寥廓。  
朔南无王庭，功成卫与霍。  
谁知青塞月，白骨照沙漠。  
玉丽不盈把，德辉照四邻。  
段生日偃卧，乃能蕃卫君。  
浇风薄士节，自碎明月珍。  
求蝉贵明火，俯仰怀古人。  
直木忌先伐，甘井忌先竭。  
何为抱区区，昭如揭日月。  
至人善闭关，埋照慎不发。  
入兽不乱群，虚舟任超越。  
襄野迷帝轩，汾阳枉尧辙。  
栖心玄灵台，可与人世绝。  
幽居玩群生，小大俱物役。  
嗟嗟羽族微，扰扰亦何极。  
鹣鹣共联羽，精卫劳木石。  
何如三青禽，尾戴胜侧。  
夭夭园中桃，灼灼映绮窗。  
窗中有织妇，颜色如青阳。  
三年弄机杼，七襄成报章。  
成章欲何为，愿以充君裳。  
但恐不见察，徘徊空感伤。  
繁条蕴徂谢，清宫媒炎寒。  
泾阳擅秦宠，岂得长交欢。  
一朝成远间，敛怨东出关。  
昔日夭桃华，今同秋草残。  
所以龙阳鱼，痛哉涕汍澜。  
我有太阿剑，龙文粲奇章。  
精光动星斗，挥霍回阴阳。  
淬以金鹈，衣之古盘囊。  
夜深雷雨惊，恐逐风云翔。  
刚明易点缺，贵能敛其铓。  
用之如发硎，保之在深藏。  
去去勿复道，相期霄汉长。  
公轩处懿鹤，白屋讥千秋。  
菉葹盈高阁，申椒掩荒陬。  
颀颀东方生，虚为岁星游。  
方将猿鹤化，岂为沙虫谋。  
归从紫泥海，再弄清浅流。  
照影莫唾井，种葵莫伤根。  
伤根葵不生，唾井隳明神。  
乐生北去赵，由余西霸秦。  
壮士感知己，鄙人惠私恩。  
止止且勿哀，千古黄金台。  

【车遥遥】  
车轮何遥遥，西上长安道。  
不见车上人，空悲道傍草。  
君行日已远，恩爱难自保。  
忧来当何如，一夕梦颠倒。  
岂无中山酒，一浣我怀抱。  
但恐三春华，颜色不再好。  
车声何邻邻，风吹马蹄尘。  
愿随马蹄尘，飞逐君车轮。  

【咏史（四首）】  
达人志莫测，变化犹鹏鹍。  
倏忽翔九万，虞罗空见存。  
庄生挥楚璧，仲连却秦军。  
峻武薄层汉，高情寄浮云。  
昔过聊城侧，复经濮水濆。  
余风尚不泯，肃肃来清芬。  
狐白仅一腋，胜彼千羊皮。  
壮士出片言，万诺空奚为。  
毛生奉平原，自脱囊中锥。  
提携十九人，咤彼犹婴儿。  
一语定从盟，不待日昃时。  
英风被广座，磊落诚可奇。  
知人岂不难，长铗声同悲。  
戍役赴关陇，驰车经洛阳。  
群公蓊云集，节钺何煇煌。  
炎精启初辉，云定神鼎方。  
顾瞻瀍涧濒，山川蔚苍苍。  
脱挽弃道左，蹑履整弊裳。  
叩军陈便宜，炯目如曙光。  
折此利害端，吐论何轩昂。  
咸秦古天府，百二诚帝疆。  
丈夫镜时机，识此理乱章。  
一语弃贫贱，笑谈绾银黄。  
此儒竟何为，空守蓬蓼场。  
贾生洛阳人，年少有远识。  
当其痛哭时，汉祚如磐石。  
其言实非狂，四座为动色。  
抱火厝积薪，寝食方自得。  
长沙卑暑地，自古舞鲲窄。  
吞舟讵能容，骥足诚窘迫。  
吊湘见微志，感鵩成太息。  
浚恒古云吝，夫子亦何极。  
驽骀服上襄，騄弃道侧。  
卓哉治安书，遗耀在简册。  

【寻小雄仙岩二龙潭值风雨归草堂作】  
昔人洗玉髓，幽洞驱龙耕。  
丹成辍瑶耒，成此秋水泓。  
飞崖夹两镜，洞见云霞生。  
百鬼不敢啼，雌雄常夜鸣。  
有时湍濑寒，几曲流琼英。  
清秋堕蟾影，白日闻雷声。  
偶兹访灵奇，扫石窥清泠。  
洗心盟鸥鹭，濯发解冠缨。  
长风动悬罗，飒爽毛骨惊。  
飞雨洒而至，万壑秋冥冥。  
归途柽桂影，了了心目醒。  
到家兴未已，石室披丹经。  

【水亭夜怀黄八粲林六敏】  
孤亭水云深，人境自幽绝。  
七弦罢鸣弹，桐阴初上月。  
偶酌尊中醪，高卧望云阙。  
荷露清角巾，松飙濯毛发。  
寥寥天籁寒，吟咏了未辍。  
志偕南阜隐，兴藉东山发。  
同心念离居，中夜思超忽。  

【入西山访张隐士】  
两崖喷飞瀑，结屋烟萝里。  
山人不冠屦，客至同隐几。  
独鹤海上归，孤云涧中起。  
净扫白石床，风来堕松子。  

【送黄纪事济】  
宝剑双辘轳，锷吐青芙蓉。  
临歧一脱赠，恍若腾蛟龙。  
君行感我怀，起视云海空。  
百年阅幻境，万里吹飞蓬。  
登天览余晖，孰挽蒙汜东。  
诗书古有立，贫贱道何穷。  
常希日月私，独负雨露功。  
长卿卧茂陵，不为世所容。  
季子黑貂弊，当年怨秋风。  
丹涂困布衣，渭水悲钓翁。  
山松落涧草，海鹤羞樊笼。  
大运自古来，俯仰那能终。  
感兹不成欢，别去何匆匆。  
城南登高丘，眺远情所钟。  
一水泻寒练，断云引归鸿。  
中座击筑心，醉吟气颇雄。  
兴落远天碧，思染秋山红。  
睽离自兹始，梦绕青林枫。  

【秋夜斋居怀唐泰】  
高梧月未出，暝色疏烟里。  
雍雍鸣雁来，声在秋塘水。  
孤灯卷帘坐，寒影对窗几。  
青空吹微霜，瑟瑟动轻苇。  
援琴不成音，感别在千里。  
谁值晨风翰，淮波盼游鲤。  

【宝山兰若】  
山门隐松桂，花雨浮半空。  
金仙青莲居，乃在烟霞中。  
石竹覆紫苔，四壁泉濛濛。  
因窥一灯影，宴坐万劫同。  
众籁清梵音，浮尘愧微踪。  
愿言别苦海，永矣投禅宫。  

【龙寺寒泉】  
灵源沁寒泉，乃在翠微顶。  
中有修鳞蟠，白日烟雨暝。  
山僧习止观，木客照孤影。  
予亦洗心人，坐来白云泠。  

【晚宿双峰驿楼与故人陈哲言别】  
山暝烟已敛，林凉月初生。  
扁舟泊江汜，候吏欣相迎。  
登楼引孤兴，开筵坐空明。  
杯分剑溪绿，帘卷双峰青。  
几席湛碧流，兰气浮冠缨。  
泠泠露丛鹊，中夜四五惊。  
偶因念物性，终焉感吾情。  
十年怀一枝，三匝栖未宁。  
兹晨胡为哉，又逐孤云征。  
良宵一邂逅，明发增屏营。  
萧萧众籁寒，万壑同时鸣。  
缄辞别知己，解缆摇行旌。  

【送张谦（二首）】  
醉呼秦淮酒，临歧歌慨慷。  
吴姬《小垂手，一曲春风长。  
扁舟不停桡，去路但茫茫。  
青山入楚甸，白云思越乡。  
岂无壮士怀，击节心飞扬。  
凭将绕朝策，一赠囊中装。  
海鹤青云姿，岂解司晨鸣。  
时来蹔敛翮，终当游太清。  
奔鹑复何知，开口笑沉冥。  
饥来不饮啄，再唳长风生。  
请看昂藏躯，宁与鸡鹜争。  
维应瑶台凤，可与蜚英声。  

【送僧归越中】  
锡挑龙河云，衣带越溪雨。  
说法方西来，随缘复东去。  
松枝偃故房，柏子落庭树。  
从此上方遥，人间但凝伫。  

【秋暑中寄鲍纪善】  
出门车马喧，秋炀烈如燀。  
不有静者心，兹怀曷由展。  
念君守幽素，闭迹同偃蹇。  
尘榻鸟字频，闲窗昼丝罥。  
谁开蒋生径，独契子云馆。  
何时风雨来，一洗烦虑遣。  

【舟中望匡庐】  
兹山东南美，植立云霞中。  
九叠萦秀色，万古青茸茸。  
我怀志灵奇，絓帆喜相逢。  
林端望飞瀑，天际数云峰。  
香炉紫烟灭，玉镜澄湖空。  
飞翠落巾袖，毛发疏天风。  
顾此逐行役，无由访仙踪。  
长咏远公传，坐忆东林钟。  

【登黄鹤楼】  
迢迢江上楼，飞构梯层穹。  
黄鹤何年来，结巢白云中。  
仙人整羽盖，一往无遗踪。  
瑶笙紫河车，潇洒余天风。  
至今启重关，呵守虎豹雄。  
雕檐敞白日，阑槛标晴虹。  
我因驻旄节，登攀兴何穷。  
神行万物表，目送双飞鸿。  
依依烟际帆，远落三湘东。  
霜清楚天碧，树尽荆门空。  
长辞愧祢生，高兴怀庾公。  
落日下楼去，烟水青濛濛。  

【龙州道中】  
微生易为役，远节恒自持。  
夙兴戒前征，万里投南陲。  
迢迢古龙州，山猺杂群夷。  
浮云翳两曜，众壑昏阴霏。  
由兹望明都，尚隔天一涯。  
淹留暂停骑，促刺心不怡。  
所愧子桑户，中林人见稀。  

【出鸡陵关】  
手麾白羽{建}晨出夷关。  
夷关春始开，行旅多欢颜。  
笑掬青涧流，为洗瘴疠残。  
浮云引征佩，共结轻阴还。  
前登忘险疲，凭高眺林峦。  
却忆征南幕，溟濛海雾间。  

【宿乌岩滩】  
扁舟宿层滩，滩涨夜来雨。  
飘飖远客情，寂历榜人语。  
登途畏虎迹，突濑逢鳄怒。  
东山尚沉冥，推篷几延伫。  

【苍梧道中】  
驱车九疑道，独鸟东南飞。  
看山不觉远，秋云生我衣。  
深谷走群籁，半岑明夕晖。  
中林有兰茝，薄暮空芳菲。  

【曲江谒张文献祠】  
停舟曲江浒，吊古谒遗祠。  
严严始兴公，遗泽芬在斯。  
堂倾风雨萃，碑断苔藓滋。  
芳春奠行旅，落日归文狸。  
唐宫昔全盛，衡鉴方独持。  
弼谐展嘉猷，谠论非诡随。  
雍雍朝阳凤，粲粲补衮丝。  
侧闻卧病后，九庙烟尘飞。  
渔阳突骑来，中华混群夷。  
信知砥柱功，用舍同安危。  
昭陵铁马空，仙李祚久移。  
维余兰菊存，千秋恒若兹。  
我来荐微诚，再拜当前墀。  
顾瞻庙貌间，风度犹可希。  
武溪何淫淫，蓉峰亦巍巍。  
只今相业隆，孰与前修期。  
临风一长叹，山雨来霏霏。  

【过清远峡】  
两山夹飞流，曲折始东走。  
排空殷崩雷，出峡去愈骤。  
商人数畏津，渔子骇奔溜。  
回澜乍窥渊，迸濑乱泄窦。  
上当群石争，下及众川漱。  
势齐龙门险，雄长碣石右。  
惜哉神禹功，奠画远莫究。  
遂令五岭南，别与万灵斗。  
我行一停舟，适值风雨候。  
崩腾心为徨，滉瀁目已瞀。  
篙师戒前征，薄暮不敢逗。  
开蓬讶惊湍，宛若群鹭簉。  
乃知造化神，兹实亘宇宙。  
三复忠信言，呼酒聊独侑。  

【前有尊酒行】  
前有尊酒，我为君寿。有瑟在筵，有螯在手。青年既徂，白发被首。于今不乐，古人奚有。自昔有言，俟河之清。人寿几何，云胡不零！起舞傞傞，侧弁以俄。弗鼓缶而歌，恐大耋之徒嗟。秋露如玉，下彼庭绿。良夜未央，胡不秉烛？东陵死利，西山死名。庄周放达，禹稷躬耕。吾诚何暇以论此，前有尊酒君须倾。  

【长歌行】  
有泪莫泣鲛人珠，有足莫献荆山玉。  
赤心徒使按剑猜，至宝翻令笑鱼目。  
千金蹈海称达人，五噫出关西去秦。  
负刍不复遇知己，空歌白石南山春。  
楚卿弃相复何有，于陵甘作灌园叟。  
杂县偶集鲁东门，惆怅胡能事杯酒。  
长风萧骚百草残，长铗悲歌涕汍澜。  
金台骏骨久已化，瑶水风波不可攀。  
畏途羊肠能折轴，缄书为谢云间鹄。  
海上三花久负期，醉归谩托平原宿。  

【将进酒】  
故人手持金屈卮，进酒与君君莫辞。  
仲孺不援同产服，孟公肯顾尚书期。  
当歌激风和结楚，吴姬《白苎莫停舞。  
黄河东走不复回，白日经天岂能驻。  
田文昔日盛经过，朝酣暮乐艳绮罗。  
高台已倾曲池废，只今谁听雍门歌。  
我有一曲侧君耳，世事悠悠每如此。  
子云浪作投阁人，贾生空吊湘江水。  
春风南园花满枝，莫待秋风摇落时。  
东山笑起徒为侣，乘时莫负高阳池。  

【行路难】  
倚剑且勿叹，听我《行路难。世途反覆多波澜，焦原九折未为艰。君不见汉谣斗粟歌未阑，长门一夕秋草残。骨肉之恩尚如此，何况他人方寸间。又不见绛侯身荣应系狱，贾生终对长沙鵩。功成更觉小吏尊，才高宁避明时逐。所以赤松子，远赴中林期。谁能吴江上，见笑鸱夷皮。骊龙有珠在沧海，劝君逆鳞勿婴之。子推介山下，屈原湘水湄。当时枘凿自不量，至今憔悴令人悲。行路难，难为言。沧浪一棹且归去，长安大道横青天。  

【短歌行】  
东风吹花堕锦筵，绿杨半軃青楼烟。  
主人自为鸲鹆舞，小妓更奏鸳鸯弦。  
当杯入手君不醉，落日已在西山巅。  
短歌一拍心茫然。请看明镜高台上，  
何须白发悲芳年。  

【君马黄】  
君马黄，我马白，二马同嘶出南陌。  
南陌东阡夹渭桥，马行平地似青霄。  
羁金络月人皆羡，振玉鸣珂意自骄。  
朝出相随暮相逐，可怜人马皆如玉。  
如何与君生别离，君马东行我马西。  
欲知后夜长鸣处，羞对驽骀一万蹄。  

【赠吴六】  
少年结客游五陵，布衣落魄喜谈兵。  
是时氐羌杀主将，边庭一夕烟尘生。  
当筵意气许君死，饮血报仇为知己。  
一生猿臂挽两弧，三尺鱼肠走千里。  
穷秋绝漠羽书飞，轻身陷阵解重围。  
眼看旄头关塞落，手持虏首辕门归。  
帐下三杯跃紫燕，众中万岁瞻白衣。  
功成幕府失姓字，扁舟归钓沧江湄。  
尔来时平复何有，万事蹉跎付杯酒。  
昔年莲锷吐星铓，今日茅茨闭虚牖。  
丈夫感激惊心魂，平原食客有谁存。  
临风夜夜吊孤月，长歌击筑声俱吞。  
间来遇我何所为，未言往事先凄其。  
鬓毛零落已如此，心迹悠悠谁复知。  

【寄答黄伯亨】  
我马从东来，君车正西去。  
有似风吹海上云，天际无心忽相遇。  
与君相遇即相知，沥胆输肝无复疑。  
虞卿岂顾双白璧，平原轻掷二美姬。  
狂歌一斗酒，共醉六屏月。  
拂曙登古台，慷慨与君别。  
君行五岭南，我阻三山道。  
何处我思君，天涯但芳草。  
昨朝鸿雁下江烟，衔得君书置我前。  
开缄拂冰雪，千里情洒然。  
念昔与君多意气，相期岂作桃李妍。  
鬃生立堂下，叔向知其贤。  
袁宏发朗咏，谢公遂回船。  
丈夫一语苟有合，何必结交穷岁年。  
我有古干将，绣涩久弃捐。  
宁甘困泥滓，耻为儿女怜。  
君有长歌向余写，我将古调为君宣。  
月明洞口鸣风泉，清商一曲付哀弦。  
云山麋鹿可为侣，纷纷薄俗何其偏。  

【宿桃溪方翁家赠别】  
清溪一带缘桃花，春来水上流胡麻。  
东风寻源泛瑶棹，云中远见山人家。  
于兹水木相含景，袅袅松杉乱天影。  
少焉林壑众籁鸣，巾舄飞来片云冷。  
二三老翁住东陂，薜衣霜雪垂两眉。  
自言入山岁已久，不知人世今何时。  
传闻有客惊还喜，共荐清泉饭松子。  
烟林雾筿不逢人，碧草苔花应满地。  
问予何事在尘间，那似山中日月闲。  
涧户聊同鱼鸟醉，石床常伴云霞眠。  
乍逢灵境真堪悦，区缘未谢还成别。  
别后重来定几时，梦绕溪边绿萝月。  

【东湖春意图为樵门李姚生题】  
鸳鸯湖上春风软，柳丝无力桃痕浅。  
暖烟笼碧水如云，纤纤细草苔香满。  
满楼罨画大堤傍，罗绮晴娇绿水乡。  
冰弦玉柱新调吕，半蹙双蛾倚淡妆。  
畐双双点晴雾，百劳东飞燕西去。  
紫泥谁染天上春，云缄留得相思句。  
日暮相思枉断肠，绿波千里共悠扬。  
龟甲屏风花梦晓，一抹修蛾镜中小。  

【杨秀才幽居】  
杨子幽居处，闲窗面远空。  
水喧明镜里，云落画屏中。  
卷幔留山月，挥弦送晚鸿。  
何人问奇字，载酒野桥东。  

【送夏廷简宿怡山兰若】  
别路绕珠林，秋来落叶深。  
一灯今夜雨，千里故人心。  
已觉空门幻，还惊旅况侵。  
坐闻钟鼓曙，离思转沉沉。  

【赋得边城雪送行人胡敬使灵武】  
万里敦煌道，三春雪未晴。  
送君走马去，遥似踏花行。  
度迹迷沙远，临关讶月明。  
故乡飞雁绝，相送若为情。  

【赋得花影】  
欲拂更纷纷，空香寂不闻。  
乱迷芳蝶梦，轻护锦苔纹。  
衬月笼书幌，因风扬舞裙。  
莫移庭下步，蹴碎一阶云。  

【送沙子进赴禄州别驾】  
客舍酒初香，都门柳色黄。  
一官仍别驾，万里赴炎荒。  
江路猿声早，山城榕叶凉。  
远人劳抚字，且勿厌殊方。  

【送李校尉致仕还江左】  
雄剑委龙鸣，关河白发生。  
功成百战后，老去一身轻。  
夜月桓伊笛，秋风骠骑营。  
燕歌何处写，曲罢有余情。  

【夏日同吕民部宴台山阁书赠邑令沈丙】  
林吹绕横塘，山亭挹众芳。  
琴尊延胜引，环佩集仙郎。  
高咏挥麾麈，飞泉激羽觞。  
葛薰衣入麝，玉冷簟浮湘。  
凤想辞丹掖，鸾缄贮缥囊。  
群峰屏遍列，一水镜牵长。  
宝瑟频调柱，清歌迥绕梁。  
涧花开作对，山鸟下成行。  
已判征仙事，还疑倒醉乡。  
染尘惭汩没，毕景恣徜徉。  
桂域流初魄，松枢促晚凉。  
幽期殊未已，书此报河阳。  

【寄张员外】  
新年柳色满都城，仙掖朝回听早莺。  
日隐层埤残雪在，香传别殿晓寒轻。  
瑶池阿母怜方朔，汉室公卿羡贾生。  
独笑长卿淹病久，茂陵高卧有余情。  

【过旧游有感】  
湿云如醉护轻尘，黄蝶东风满四邻。  
新绿只疑销晚黛，落红犹记掩歌唇。  
舞楼春去空残日，月榭香飘不见人。  
欲觅梨云仙梦远，坐临芳沼独伤神。  

【登采石蛾眉亭】  
牛渚矶头烟水生，蛾眉亭下大江横。  
春归楚树浮空尽，山阻淮云入望平。  
琼馆有才堪倚马，锦袍无梦借飞鲸。  
停桡欲和《渝州曲，都付吴歌《子夜声。  

【宿巴陵闻笛】  
玉笛飘残月下声，空江秋入思冥冥。  
怪来杨柳移关塞，可是梅花落洞庭。  
半夜旅魂随调切，谁家少妇倚楼听。  
晓来更觅龙吟处，一点君山水面青。  

【题美人扑蝶图】  
为惜韶华去，春深出绣帏。  
扑将花底蝶，只为妒双飞。  

【题画白翎雀】  
塞花原草度交河，往日曾随凤辇过。  
一自翠华消息断，空将遗恨寄云和。  

【题米老山水】  
海岳庵前觅旧踪，苍茫云树米南宫。  
别来几片青山影，都付寒鸥一遂风。  

【题画鹌鹑】  
原草飘残作雪丝，日斜马上斗归时。  
五陵别后伤心事，零落凉州笛里吹。  

【雨中过洞庭】  
昨夜南风起洞庭，晓来湖上雨溟溟。  
忽看天际惊涛白，失却君山一点青。  

【重登岳阳楼望君山】  
南湖烟水接天流，天际青螺掌上浮。  
欲吊湘君何处是，不堪重倚岳阳楼。  

【长沙怀古】  
孤城独上思徘徊，何事人间苦弃材。  
寂寞湘南烟雨里，贾生还吊屈生来。  

【登月江楼（仙人槎浦也）】  
朝来一上月江楼，江雨长涵瘴水流。  
望断钓槎人已远，青山点点是邕州。  

【左江录似友人】  
左江江水日潺湲，鸟语莎裳住百蛮。  
莫道天涯应在此，交州更隔万重山。  

【交州即事（二首）】  
一骑冲严到市桥，夕阳烟树草萧萧。  
居人犹指高骈塔，碧瓦朱甍尚未凋。  
莫道平居是百蛮，烟花江月也同攀。  
一从烽火连天后，踪有神珠去不还。  

【交州病中录似诸友时军中绝饷以手帖干主帅索粮】  
问病寻方事总虚，谩劳车马慰踌躇。  
三年玉署兰台笔，学写颜公乞米书。  

【九日黄司空招饮不赴书以答之】  
菊觞萸豆有佳期，客里怜君慰所思。  
不是参军招不赴，病来乌帽未胜吹。  
王典籍恭五十八首  

【塞下曲】  
登埤望烽火，落日烟尘紫。  
百战久不归，空闺泪如水。  
汉兵十万余，尽没长城死。  
城下有精灵，啾啾月明里。  

【舟次镡津】  
木落川气凉，鸿飞水容夕。  
微灯射远沙，夜榜邻幽石。  
月色栖处寒，霜花坐来白。  
遥见九华峰，苍苍但萝薜。  

【初秋同叔弢彦时游崇山兰若】  
习静厌纷扰，幽寻给孤园。  
倏然香林下，似得桃花源。  
一鸟落天镜，千花秀禅门。  
纷吾道机浅，谬接甘露言。  
月色隐秋思，荷香清夜魂。  
终希偶缁锡，永矣超尘喧。  

【虚白子水墨图为陈思孝题（二首）】  
开图见嵩少，妙趣忽已领。  
濛濛花源阴，窈窕多灵境。  
石洞掞苔纹，天窗逗云影。  
迎秋鹖冠凉，先雪荷衣泠。  
长夜何所闻，龙鸣在西顶。  
鹖冠饭雕胡，分与时人浅。  
道存心自玄，岂必泉萝远。  
绿水净鸣琴，空林对虚馆。  
山中春桂枝，倏尔飞霜满。  
寄语青云人，投簪事应晚。  

【偶书醉樵扇头】  
幽谷夜来雨，遥岑积鲜云。  
山光与潭影，清晖并在君。  
佳期发琴兴，念尔鸾鹤群。  
何为解萝薜，怅然坐离分。  

【梅城小景】  
沧江湛回流，荒城出花屿。  
海色明远洲，岚光过新雨。  
渔家孤笛秋，烟火疏林暮。  
漠漠天际帆，苍苍鸟边树。  
若人静者流，持竿得真趣。  
取乐非取鱼，日斜忘归去。  

【书香山九老图】  
唐家名臣白居易，暮年脱略青云器。  
抗节羞趋当路门，拂衣起谢人间事。  
以兹疏散爱香山，洛下群公亦遂闲。  
玉堂金马俱残梦，流水孤云同去还。  
石楼烟树胧胧见，八节回滩泻秋练。  
云衣落落古松姿，鹤发皤皤冻梨面。  
人生宦达应如此，岂必浮名絓青史。  
楚国三生少见机，竹林七子徒为尔。  
名遂身闲古所稀，洛阳山水又清晖。  
青山何处无佳赏，白首湮沉空布衣。  

【赋易水送人使燕】  
燕山北起高峨峨，东流易水无停波。  
北风萧萧筑声切，昔人于此送荆轲。  
图中匕首非良计，堪叹燕丹无远器。  
髑髅空死樊将军，日莫秦兵满燕市。  
往事空余易水寒，白翎飞下地椒干。  
经过此地对流水，知尔踟蹰马上看。  

【筝人劝酒】  
新丰美人青楼姬，绛裙素腕娇双眉。  
暂歇秦筝劝郎酒，西凉葡萄金屈卮。  
郎君但饮休辞醉，百年悠悠梦中是。  
神血朝凝不复知，日暮青山北邙里。  
回身更整十三弦，金雁离离绕钿蝉。  
十二阑干月将坠，锦筵红烛浮青烟。  
人生欢乐那能久，岂悟星躔条奔走。  
妾容未改君少年，日日尊前劝君酒。  

【望秋月】  
望秋月，在家见月如等闲。  
几度天涯望秋月，明月虽同非故山。  
举头问明月，古往今来几圆缺？  
明月如有言，问我少年今白发。  
君不见汾水秋风鸿雁来，邺中歌舞尽苍苔。  
忧欢只问今时月，曾照离宫与露台。  
今月应将古月同，古人今在九泉中。  
谁言金粟西陵下，不见流光到梓宫。  

【妾薄命】  
玉钗堕地无全股，双凤蟠龙两分去。  
虽藏匣底终弃捐，欲卖傍人不直钱。  
轳辘宛转黄金井，手挽铜瓶系纤绠。  
谁知绠断瓶堕泉，千尺深沉不窥影。  
铜瓶堕泉钗堕地，君心何得生离异。  

【去妇词】  
刺促何刺促，东家迎鸾西家哭。  
哭声休使东家闻，东家新妇嫁郎君。  
满堂笑语看珠翠，夹道风传兰麝薰。  
浮云上天花落树，君心一失无回悟。  
明知遣妾何所归，饮泪行寻出门路。  
青铜镜面无光采，苦心尚在容华改。  
东家新妇倾城姿，似妾从前初嫁时。  

【三山朱孔周南楼伟观】  
飞楼轶浮埃，迥绕三峰翠。  
楼中十二曲栏干，下瞰苍苍但鳞次。  
七闽重镇旧繁华，九陌三衢十万家。  
连营国步军容盛，法宇仙台鸟道斜。  
遥天塔影回孤雁，何限清晖卷虚幔。  
洗马濠头过雨香，钓鲈矶下春潮满。  
白云飞上越王山，忆昔豪华午梦间。  
城池百战今谁在，草色千门几度闲？  
玉章绘衮分秦土，雕弓白马空陵树。  
羁气荣光共渺然，屠龙射鳄知何处。  
登临怀古兴悠悠，酌酒弹弦醉不休。  
博陵才子能歌咏，灵武词人解唱酬。  
门外金羁多上客，独怜王粲未销忧。  

【鸡公垄】  
荒岗古墓鸡垄边，蔓草离离生野烟。  
狐狸养子隐荆棘，乌鸢作巢衔纸钱。  
石麟埋沈土花湿，雕砖剥落樵人拾。  
天阴萤火暗复明，月下精灵语还泣。  
此坟未必无子孙，夙昔传闻皆宦门。  
浮荣一去不复盛，空余古木啼清猿。  
谁家新冢高数尺，又买西家坟上石。  
忆过秦中北邙路，丧车辚辚家无数。  
黄金买山葬死灰，昨日官军斫坟树。  
崩茔断圹襟苔痕，髑髅无声眠草根。  
生前意气动山岳，身后凄凉邈九原。  

【闻笛歌送人之塞上】  
横笛对离亭，扁舟越江口。  
月下何人最断肠，天涯怨别吹《杨柳。  
《杨柳繁音愁复愁，梧桐萧瑟江枫秋。  
长林半夜叶皆脱，积水三江云不流。  
长夜漫漫听未了，变羽回宫犹袅袅。  
越海天边鸟不飞，闽关月暗猿声小。  
须臾一曲更凄清，零落梅花满楚城。  
楚城迢迢接沙碛，边客闻之泪俱滴。  
黄埃积雪暗长关，绝域穷荒草根白。  
此夜愁心独对君，明朝怅别又离群。  
单于城上吹羌管，知尔相思不忍闻。  

【送张少府朝觐】  
闽州少尹家何处？梦里青山溧阳树。  
讼庭无事独哦松，走马金陵看花去。  
青绳御路连青天，五陵侠少黄金鞭。  
红桥青幔多买醉，少尹囊中无酒钱。  
朝回道过乡山口，春风又发秦淮柳。  
溧水芹边二校文，相逢为问平安否。  

【夏夜曲】  
初月照回廊，鸣榼出洞房。  
竹清残暑气，荷泛小池香。  
雪腕宫罗润，云鬟夜玉凉。  
庭前有梧叶，早晚落银床。  

【梅江送林中州归龙塘】  
清时尚不官，道在任家寒。  
夜梦梅花帐，朝吟苜蓿盘。  
鱼风吹鬓冷，蚌月照衣残。  
归去乡林下，横塘竹万竿。  

【寒村访隐者】  
谷口微霜度，寒村独见君。  
西风正萧索，落叶不堪闻。  
古路无行客，闲门有白云。  
为怜幽处好，不忍便离群。  

【梅江送林泽中还屿南】  
卖药偏成隐，相逢但布衣。  
梅江秋外别，花屿雨中归。  
远火千峰夕，遥钟独雁飞。  
自言今白首，此去故人稀。  

【客中见新燕】  
可怜江上燕，几日到乌衣？  
欲向谁家去，多应旧主非。  
落花深巷小，乔木画梁稀。  
自笑天涯别，秋风想未归。  

【寒夜宿张藻宅偶赋】  
旅人眠不安，抱剑夜中弹。  
月映花林白，霜凄画壁寒。  
澹云孤梦远，流水半生残。  
想是平原馆，萋萋草正繁。  

【梅江送林中洲归】  
不羡鱼羹饭，宁甘苜蓿香。  
小斋邻蟹舍，曲几近蛟房。  
别路分沙堰，行衣受海霜。  
到家看旧竹，凉月满横塘。  

【九日】  
落叶满秋山，亲朋杳霭间。  
江村多雨外，世难几人还。  
白发偏能长，黄花好是闲。  
聊将一杯酒，渐尔解离颜。  

【吴城怀古】  
姑苏城下刺兰桡，却忆吴王古市朝。  
香辇路边春寂寂，馆娃宫外草萧萧。  
千年往事空啼鸟，半夜疏钟自落潮。  
明发不堪回首处，暝烟秋雨过枫桥。  

【赋得白雁送人之金陵】  
燕山榆叶望秋稀，雪羽潇潇向楚微。  
夜雨芦花看不定，夕阳枫树见初飞。  
影随汉骑营边落，梦绕胡儿笛里归。  
君到石城霜渐冷，莫云声断欲沾衣。  

【题彭韫玉秋山行旅图】  
闲门秋晚叶皆飞，征路逢霜客渐稀。  
独树断猿愁远骑，隔林残烧映行衣。  
西风一饭人烟少，落日千峰夕鸟微。  
莫向他乡留滞久，故园山水候君归。  

【初秋寄清江林崇高先辈】  
十年沧海寄萍踪，迢递乡山思万重。  
鸟外明河秋一叶，天涯凉月夜千峰。  
心知久别魂应断，生事中年梦亦慵。  
无限相思何处着，越山仙岛树蒙茸。  

【送别林彦时之建上】  
黄叶纷纷秋满天，故人今夜惜离筵。  
他乡见月长为客，别路逢霜半在船。  
剑浦绿芜连晚烧，幔亭荒树带寒烟。  
明朝碧水丹山下，知尔相思若个边。  

【道人延翠轩】  
山水婵娟扫黛屏，清晖迢递到柴扃。  
云归独树天边小，雪罢孤峰鸟外青。  
寒藓带花侵卷幔，野泉流叶近闲庭。  
浮生只解人间事，未得从师种茯苓。  

【沙堤燕集次韵答王介轩黄嗣杰】  
沧洲沙馆共欢携，红烛青尊月易西。  
孤客独怜萍尚泛，幽期那似鹤同栖。  
霜飘败叶催残腊，雁引寒声入夜溪。  
何事故人俱断酒，风流佳句若为题。  

【梅城夜泊】  
泽国秋风旅雁飞，海天愁思正依依。  
孤城背岭闻吹笛，白露横江卧湿衣。  
砧杵远村寒事早，市桥残火夜渔归。  
兴来且醉梅江月，遮莫乡原落梦微。  

【行次海上】  
晓风吹酒动离颜，别路萧条草树间。  
积水乱流疑梦渚，一峰中断似君山。  
鸡鸣海曙寒潮小，雁引秋声落叶间。  
行李飘飘何处往，暮云飞鸟倦知还。  

【送友人流西凉】  
凤林关路远悠悠，惆怅行人过陕州。  
渭水寒流秦塞晚，灞陵残雨汉原秋。  
玉门壁垒看应遍，白苇黄榆梦亦愁。  
江海同人今已尽，南冠何事到君头。  

【送陈自立游古田】  
孤舟何处兴堪携，红树千山野水西。  
别路鸿声天外小，荒江帆影望中迷。  
到楼残笛兼秋听，向壁新诗倚醉题。  
我有相思寄流水，寒潮唯到白沙溪。  

【古镜】  
宝镜何年铸，龙纹积暗尘。  
非关磨洗倦，恐照白头人。  

【鹧鸪】  
绿树残春外，双飞锦翼齐。  
长沙有迁客，莫向雨中啼。  

【长信宫落花】  
深宫花谢使人愁，片片随风满御沟。  
妾命自怜花共薄，君恩那似水东流。  

【渔笛】  
扁舟吹笛度横塘，颖乃声中也断肠。  
莫道渔郎无别恨，武陵虽好是他乡。  

【闻子规】  
枝上声声怨落晖，居人闻此也沾衣。  
啼时莫近湘山路，更有长沙客未归。  

【咏秋风】  
青摐江上响潇潇，吹得林间万叶飘。  
何处凄凉最关别，数株残柳灞陵桥。  

【挽道士】  
云卧山房秋草青，步虚声断月冥冥。  
凄凉行到空坛上，拾得松间旧鹤翎。  

【村居】  
草径茅扉带软沙，隔林鸡犬几人家。  
青山尽日垂帘坐，落尽棕榈一树花。  

【春雁】  
春风一夜别衡阳，楚水燕山万里长。  
莫怪春来便归去，江南虽好是他乡。  

【衰柳】  
西风昨夜灞陵秋，千树萧条带驿楼。  
莫道离人空有恨，暮蝉寒雀也关愁。  

【海城秋晚】  
西风一雁海城头，羌笛声中水乱流。  
枫叶萧萧山月下，戍楼残火几家秋。  

【老马】  
百战沙场老此身，长楸宫草几回春。  
只今弃掷寒郊路，犹自悲鸣恋主人。  

【山窗夜雨】  
深涧垂萝暗竹房，半枝残烛雨声凉。  
萧条树叶千峰里，不独啼猿断客肠。  

【山楼对酒】  
楼前积水映苍苔，卷幔孤云落酒杯。  
更尽一樽秋雨外，故山曾有几人回。  

【海上送别林崇高先辈】  
海上新晴野水春，烟村花鸟送行尘。  
十年客路堪惆怅，况复今朝别故人。  

【东山留别林良箴寓舍（二首）】  
凤林溪上见秋风，客里相看欲转蓬。  
鸿雁萧萧霜渐冷，别离况是叶声中。  
秋原千树叶初飞，夜火遥村听捣衣。  
莫向他山倍惆怅，家林犹恐未堪归。  

【胡儿吹笛】  
雪净阴山片月孤，数声羌笛起单于。  
不堪吹作《梅花调，少多中原客在胡。  

【月下闻筝】  
愁心不见薛琼琼，何处银筝半夜声。  
肠断十三弦上月，一弦一柱总关情。  

【题梨花班鸠图】  
绣颈斓斑锦翼齐，梁园春树好飞栖。  
乐游年少偏嫌雨，莫向花间自在啼。  

【挽方山阐维那（二首）】  
双树花飞送断香，六时经梵转凄凉。  
青山何处堪垂泪，残月疏钟下影堂。  
禅心无住复无依，何处飘飘只履归。  
想是石桥西畔去，寒林空葬旧僧衣。  
高典籍棅二十五首  

【将归龙门留别冶城诸游好】  
海水与别意，相看更谁深。  
长风向东来，吹我东归心。  
怅然旧山云，苍茫远洲树。  
一雁飞晴空，翩翩又东去。  
此别非万里，后游当几时。  
衔杯不尽欢，握手翻成悲。  
我去听寒泉，君留钓台月。  
唯有长相思，因之寄天末。  

【山泉赏】  
群嶂横秀气，飞流落云中。  
阴厓写古雪，月壑垂长虹。  
洄注石镜净，秋临遥天空。  
孤赏忆谢朓，青山度松风。  

【九月八日郭南山亭宴集（分得“下”字）】  
海国霜气凉，秋声落遥野。  
乾坤肃以清，收纳属多暇。  
出郭寻幽期，同人命轩驾。  
载酒入翠微，凭高憩层榭。  
苍山横黄云，大江天同泻。  
飞雨霞际晴，夕阳雁边下。  
江山满陈迹，今古成代谢。  
千载同一时，黄花笑盈把。  
酣歌林壑暝，新月松萝挂。  
高兴殊未平，临风独悲咤。  

【峤屿春潮】  
瀛洲见海色，潮来如风雨。  
初日照寒涛，春声在孤屿。  
飞帆落镜中，望入桃花去。  

【衡江夕露】  
大江白露下，秋气横沧浪。  
夜色不映水，微风忽吹裳。  
孤舟待明月，时闻兰杜香。  

【同群公饯郑五秀才至鼓山寺分题赠别赋得临沧亭】  
屴崱海上秀，中峰开禅宫。  
飞亭挂空翠，直上临方蓬。  
溟涨在几席，天光映帘栊。  
目极万里外，但见清濛濛。  
曙色从东来，晃然灵境空。  
登临岂不伟，别意叹无穷。  

【赋得客中送客】  
在山每送客，客行思未已。  
他乡此别君，离情满天地。  
长空一飞雁，落日千里至。  
故园未同归，寄君两行泪。  

【秋江渔唱】  
大川饶数罟，浅渎无吞舟。  
日暮收我纶，唱歌度中流。  
歌长入空阔，两岸江声秋。  
断续和鸣榔，摇扬随狎鸥。  
曲终人不见，云水空悠悠。  

【赋得罗浮霜月怀郑二逸人】  
海国梅始白，飞霜动鸣钟。  
寒空一片月，挂在罗浮峰。  
夜色不映水，清光与之同。  
百里皆瑶华，千林闭幽风。  
萧条岩际叶，嘹唳云边鸿。  
远客起遥念，沧波思千重。  
梦回明镜没，寂历闻幽蛩。  

【郭晦之归扆峰群公相送至光严寺（分得“客”字）】  
化城负东郭，地古严公宅。  
同佩结幽寻，况值将归客。  
山门坐翠微，萝径入松柏。  
定水驻行衣，香云绕离席。  
衔杯双树间，百里见海色。  
日莫各分飞，空山夜寥寂。  

【题邑生陈溢钟山草堂】  
钟山抱蓝田，水木含清气。  
爱尔静者居，草堂在山翠。  
帘栊映竹开，几席侵花置。  
野客载酒过，山僧抱琴至。  
陶然接欢赏，邈尔成幽契。  
月出天海空，云生石门闭。  
岱溪樵唱来，沙头松声细。  
佳趣足淹留，远心更迢递。  
维时属休明，岩穴无遗弃。  
终南登捷径，北山裂荷制。  
予亦问山灵，斯人果忘世。  

【秋江离思送朱大之京】  
暮色带远屿，大江浩悠悠。  
临分未能别，红叶满汀洲。  
夫子何所适，绮纨上国游。  
凉风吹飞旆，沙路鸣紫骝。  
载酒江上石，把杯对高秋。  
遥山微雨晴，夕阳在孤舟。  
海蒨去翩翩，焉能狎群鸥。  
青云可翘首，沧波正安流。  

【春涧幽亭】  
林下云水香，幽亭识花气。  
相看话所思，春色令心醉。  
之子寻幽期，孤琴入空翠。  

【赋得灯前细雨赠别郑浮丘雨字韵】  
野馆昏色来，明灯静深坞。  
故人惜睽违，共此尊前雨。  
寒影明远心，夜声带离苦。  
飘萧初拂席，飒沓仍近户。  
重霭湿余芳，宿云暗平楚。  
明发送君行，凄凄满南浦。  

【同游六平山探得烛字】  
出郭秋已深，寒原骋心目。  
爱君幽栖地，市廛若林谷。  
初月谐晚寻，同人遂成宿。  
楼虚在山翠，书声向乔木。  
飞雨一峰来，微云度疏竹。  
清镫对残尊，孤琴写幽曲。  
自得静者心，何须游秉烛。  

【水竹居】  
清溪入云木，隐处林塘深。  
微月到流水，泠泠竹间琴。  
虚声起遥听，天影澄远心。  
余亦鸾鹤群，将期此投簪。  

【绿杨双燕图】  
三月白门道，垂杨千树花。  
君看双燕子，飞去入谁家。  
门巷失故垒，时来拂枝斜。  
春风更相惜，莫与乱栖鸦。  

【醉歌行郑二广文西斋宴集（分得“一”字）】  
吾爱郑夫子，妙年振英声。  
读书不肯死章句，笑杀当时鲁两生。  
男儿何事空饥饿，角巾啸起东山卧。  
三奏《阳春和者稀，立谈古人独知我。  
知我家无二顷田，几翻相见客中怜。  
开心写意不足惜，千金散尽还依然。  
广文高馆归来好，挝鼓谈经日应早。  
堂下诸生揖郑虔，门前食客谒平原。  
倾家禄米三百斗，一岁只供沽酒钱。  
西斋为余造瑶席，满堂尽是青云客。  
绮席金盘苏合香，银瓶绿酒玻璃色。  
昨夜东风天际来，桃花笑人历乱开。  
春光如此得几日，毋多酌我何为哉？  
山公不解倒骑马，习池春水空莓苔。  
我歌白云兴偏逸，君起挥毫夸第一。  
空名何用挂百年，剧饮唯须醉千日。  
郑夫子，听我歌。  
与君更进酒，但使朱颜酡。  
君不见陌头杨柳色青青，飞花昨日吹满城。  
又不见乐游原上咸阳道，汉阙秦陵几回好。  
昔时歌吹激浮云，今日残阳映衰草。  
不用悲歌空断肠，请君劝客勿停觞。  
古来唯有留宾驿，到处逢人说郑庄。  

【赋得吴航渡送赵少府之京】  
君不见吴航渡河上，萧萧多古树。  
树根积石长青苔，应比昔人系舟处。  
寂寞寒潮自往还，关河北望空云山。  
天浮百粤荣光歇，海接三吴霸气寒。  
吴王城阙几千载，舸舰何年到闽海？  
危樯峻橹逐飘风，今日吴航名尚在。  
江上年年春草新，城头车马往来频。  
野鸟不知惊候吏，垂杨空自送行人。  

【题台江别意饯顾存信归番禺】  
置酒台江上，怅然伤解携。  
番禺天万里，矫首南云低。  
停舟对君日将暮，目送南云指归路。  
乡梦多随蜃母楼，家林近入扶桑树。  
沧浪浩荡杳难期，此别重逢又几时。  
东去台江应到海，唯因流水寄相思。  

【梅江谣留别梅江诸友】  
六月登玉京，炎蒸欺人不可行。  
侧闻梅江水，寒冰玉壶只如此。  
梅江之水千丈深，人言此水直千金。  
千金未必称人意，我欲爱之清烦襟。  
皆山樵人坐我语，相携寻幽指何许。  
尘心飞度象湖云，水阔天长未言苦。  
青眼故人如白鸥，招邀待我黄沙头。  
采秀探奇入灵境，上攀龙峰最高顶。  
龙峰绝顶窥蓬瀛，登高望远形神清。  
大江茫茫写溟涨，元气浩浩无虚盈。  
飞涛一发雪花白，遥山数点琉球青。  
欹帆侧柁凌空阔，历乱中流棹歌发。  
居人云水弄生涯，撇网抛纶到穷发。  
君不见龙峰山阳五百家，龙峰市上半鱼虾。  
儒生不学老农稼，青门多种故侯瓜。  
三尺儿童诵诗礼，向余亦指长风沙。  
一严兵备限荒服，百雉孤城镇海涯。  
孤城残戍扬威武，岛夷蛮胡窜如鼠。  
清秋幕府偃旌旗，白日辕门卧貔虎。  
如此承平百事无，江山所以待吾徒。  
贤豪倾倒平生意，琼杯绮席来相娱。  
我爱江山对君酌，江山笑我辞猿鹤。  
从来心事恋烟霞，渐老谁知愧林壑。  
今日向君倾绿尊，千觞不断别离魂。  
临歧挥手谢知己，飞心骋目瞻天门。  
兴为《梅江谣，醉别梅江去。  
他年此地濯尘缨，忆得西城别君处。  

【拟奉和早朝大明宫之作】  
明光漏尽晓寒催，长乐疏钟度凤台。  
月隐禁城双阙迥，云迎仙仗九重开。  
旌旗半掩天河落，阊阖平分曙色来。  
朝罢佩声花外转，回看佳气满蓬莱。  

【酬林一和闲斋见怀之作】  
东山遥夜雁归声，两地相思旧感生。  
芳草白云无那别，春风黄鸟若为情。  
双溪日下鸥波静，独树原头猎火明。  
谁道离居成寂寞，好文地主久知名。  

【得郑二宣海南手札】  
番禺天外古交州，念子南行恋旧游。  
故国又经花落后，远书翻寄雁来秋。  
梅边野饭逢人少，海上青山对客愁。  
为报罗浮云影道，早随明月引归舟。  

【早雁】  
凉霜八月塞天寒，飞度衡阳楚水宽。  
少妇楼头初掩瑟，一行先向夕阳看。  
王纪善褎二首  

【题绿柳紫燕图】  
绿柳夏依依，差池玄鸟飞。  
蹴花随别骑，衔絮点征衣。  
隋渚晴烟暝，章台夕照微。  
衡门相托久，应傍主人归。  

【挽诗】  
越台草绿鹧鸪飞，剑化龙津事已非。  
故国遗臣空北望，异乡作客独南归。  
新祠海上经秋雨，旧业林间半掩扉。  
读罢遗文肠欲断，桐城何处一沾衣。  
陈处士亮（二首）  
亮，长乐人，字景明，故元儒生。明兴，累诏不出，作《读陈抟传诗以见志。作草屋沧洲中，与名士王恭、高棅为文酒之社。  

【夏日过石首简天石老禅】  
世累日多门，驰驱厌尘杂。  
驾言寻招提，双屐蚤已蜡。  
霜余叶尽飘，回首见孤塔。  
入门谒金仙，钟鼓响铛鞳。  
吾师投迹久，终岁一旧衲。  
曾从大方游，已悟世外法。  
深居行无取，问语终不答。  
竹影覆经房，茶烟绕禅榻。  
天寒日苦短，千嶂夕阴合。  
笑别虎溪头，松风起萧飒。  

【晚春闲思】  
门巷客来稀，闲居静掩扉。  
微风花自落，细雨燕双飞。  
向晓披遗帙，迎暄换袷衣。  
年年此时节，惆怅送春归。  

## ●乙集第四  

岳阁老正八首  

【营建纪成诗】  
天眷，美营建也。修焉创焉，民弗知也。  
天眷皇明，诞命高祖。俯监万方，定都江浒。  
如龙斯蟠，如虎斯踞。以朝以会，以享以祀。  
逖矣厥谟，钦于世世。天眷皇明，亦启文祖。  
为厥孙谋，聿又胥宇。碣石之西，太行之东。  
有严厥宫，四海是同。维帝即阼，夙夜顾諟。  
神既受职，民亦冒祉。乃继乃述，乃经乃营。  
戢此土工，为万国宗。乃召大臣，出任予重。  
曰某尔总，曰某尔董。役夫总总，工师傱傱。  
鼛鼓々，人心悀々。有赫朝堂，有翼庙庭。  
琐琐公府，欻忽偕兴。士方耕矣，女方筬矣。  
曾不惊矣，奏功成矣。匪臣之功，伊民之力。  
匪民之力，维帝之德。帝曰匪予，文祖之志。  
天相文祖，烂其营室。  
（天眷六章。二章章十句，四章章八句。）  

【短短床（二首）】  
短短床，太局促。徒能坦郎腹，未得展郎足。纵郎有意为行欢，床短安能荐郎宿。  
太局促，短短床。流苏苦不长，兰麝无馨香。郎欲招妾妾不来，可怜春色无辉光。  

【题冬日聚禽图】  
阴风吹天天欲裂，混沌怕死方愁绝。  
潜将元气闭重渊，化工倔强时偷泄。  
附炎物态本寻常，何怪众禽争向阳。  
红毛翠鬛莫指数，醉眼仅识双鸳鸯。  
声噤不闻鸲鹆语，羽摇空见鹡鸰忙。  
白头毣々营栖息，黄口飞飞恣颉颃。  
高冈梧桐结实未，待尔招吾丹凤凰。  

【题羲之观鹅图】  
洛阳天子身衣青，典午横被清谈倾。  
群公各抆新亭泪，诸王独擅江东名。  
王家子弟谁如玉，郎君解坦东床腹。  
内史由来是散阶，右军未必非雌伏。  
鞠花嗅罢倚高秋，眼中怀祖齐蜉蝣。  
痴儿翻据台司榻，羽觞漫作兰亭游。  
填膺豪气弸莫遏，时于行草露棱角。  
能雄百代翰墨场，龙跳天门虎卧阁。  
白鹅修颈西复东，潇洒颇与吾意同。  
风情一点当时目，至今传写画图中。  

【燕台怀古】  
督亢陂荒蔓草生，广阳宫废故城平。  
秋风易水人何在，午夜卢沟月自明。  
召伯封疆经几换，荆卿事业尚虚名。  
黄金不置高台上，似怪年来士价轻。  

【夜雨呈同志】  
雨中灯火夜堂深，无限闲愁损客心。  
献玉不逢经两刖，屠龙学得破千金。  
生逢邓禹应相笑，老学南阳只漫吟。  
满目风尘双短鬓，为谁萧索不胜簪？  

【致仕后戏作】  
五十年来谢世纷，百年劳逸喜平分。  
不应又受先生号，去与青山管白云。  
附见  
☆马博士轼（一首）  

【奉饯季方先生】  
滦江江上水悠悠，送客江边莫上楼。  
五岭瘴高烟蔽日，两孤云湿雨鸣秋。  
丰城剑气东南起，合浦珠光日夜浮。  
祭罢鳄鱼归去晚，刺桐花外月如钩。  
郭定襄登七十一首  

【题蒋廷晖小景】  
我家南山中，柴门别经久。  
不知今春来，新添几株柳。  
清江闲钓竹，鸥鹭还来否？  
对此忽相思，长歌独搔首。  

【自饮】  
我貌不逾人，幸自心不丑。  
清晨对明镜，白发惊老朽。  
知音苦难遇，时事不挂口。  
朝盘堆苜蓿，且饮杯中酒。  
倾阳忽西下，不谓沉酣久。  
山童笑相语，一醉须一斗。  
边城曲米贵，未审翁知否。  
不惜典衣沽，但问谁家有。  

【九日喜家人寄书至秉常相过问慰与之共饮至醉述怀有作斐然成章】  
逐客世多违，浮生自堪悼。  
尘容绝媚妩，褊性复昏髦。  
读书虽不多，力学苦欲到。  
矜愚何足计，见善诚所好。  
多歧诧流俗，诡遇日趋造。  
臭味异薰莸，方圆如枘凿。  
徒云习静定，无以胜浮躁。  
只拟听乎天，安能媚于灶。  
青蝇止樊棘，听荧遂颠倒。  
白日生风霾，喧腾困陵暴。  
危如鬼手夺，险若虎尾蹈。  
鲸鲛一失水，蛙竟争噪。  
同声相倡和，挟势激潢潦。  
忮嫉尔惟辜，何恃予敢傲。  
庞恩宏照烛，散地赐休告。  
去家将万里，病目叹双眊。  
虽云处困穷，安可变风操。  
浮生呆而野，内省久矣祷。  
避地即高隐，杜门恒却扫。  
村酿夜能赊，园蔬雨堪芼。  
中卿极恺悌，软语相慰劳。  
每嗟千里客，时以一簟犒。  
优游期卒岁，辛苦何足道。  
犹叨品禄官，未免太仓耗。  
牟君我知己，旧学穷阃奥。  
辞锋万人敌，笔阵百川导。  
妙手补天娲，雄才荡舟奡。  
过从忘尔汝，彼此相恋嫪。  
看承非珷玼，爱惜比珪瑁。  
同官附书至，珍重如训诰。  
唐虞弃瑕玼，远迩均覆焘。  
时方梦良弼，国已诛大盗。  
老魅竟羞死，明灵逾响报。  
轰霆拉苦朽，强弩穿鲁缟。  
朋侪悉窜逐，党与方悔懊。  
贤愚各以类，水湿火就燥。  
士生当谨修，天定终怙冒。  
今晨一尊酒，佳节值吹帽。  
情欣同啖蔗，志适胜爬瘙。  
主宾争谑浪，僮仆亦欢噪。  
酣歌时顿足，起舞欲持翿。  
赐环应有期，归辕便须膏。  

【送潘御史克容释累赴京】  
才难不其然，此叹自千古。  
淳风散已久，至道卑若土。  
纷纷事机巧，泛泛播簧鼓。  
虚名竞相尚，实践反遭侮。  
鬋剔起病驹，栀膏诧鞭贾。  
剖肤藏鱼目，聒耳闻瓦釜。  
怅然思古人，太息心独抚。  
世亦有真儒，如何卒难睹。  
绣衣刚直士，颜色少媚妩。  
一朝弃道边，薄言逢彼怒。  
咎生本无妄，市岂真有虎。  
平生金石坚，化作青蝇聚。  
巍巍尧舜主，烨烨贤良辅。  
玉烛洽群黎，天戈戩骄虏。  
微瑕悉湔洗，片善必收取。  
吹嘘布阳春，浩荡除罪罟。  
君才素通变，岂肯作迂腐。  
方承宣室诏，未是东门祖。  
霜空荐雕鹗，画省耀簪组。  
大看作梁栋，小亦试遗补。  
行行懋道义，与世无舛忤。  
藻德如啖甘，食蘖不厌苦。  
出莫由斜径，斜径生险阻。  
渴莫饮盗泉，盗泉多呕吐。  
功名垂竹帛，富贵何足数。  
作诗备忠告，送我克容甫。  

【哀征人】  
天迷离，水呜咽。  
战马无声宝刀折，冤鬼凄酸啼夜月。  
青磷荧荧明又灭，照见征夫战时血。  

【自公安至云南辰沅道中谒山王祠】  
山王庙在山深处，鸦乌乱啼乌桕树。  
神威狰狞怖杀人，朱吻长牙眉倒竖。  
红绡抹头袍袖结，手挪黄蛇啖其舌。  
短碑不题神姓名，芜词漫书唐岁月。  
阴风飒飒吹灵旗，夜闻甲马空中嘶。  
老巫开门马无迹，但见孤鸣鬼啸鸺禋啼。  
山前居民种禾黍，岁岁求晴复求雨。  
神灵不灵谁得知，老巫分明作神语。  
往来行人多再拜，炉中无香畏神怪。  
唱歌打鼓烧纸钱，苍鹅白羊朝暮赛。  
还把残余抛野草，神意欢欣乌亦饱。  
老巫叮咛客无虑，万水千山放心去。  

【飞蝗】  
飞蝗蔽空日无色，野老田中泪垂血。  
牵衣顿足捕不能，大叶全空小枝折。  
去年拖欠鬻男女，今岁科征向谁说。  
官曹醉卧闻不闻，叹息回头望京阙。  

【送岳季方还京】  
登高楼，望明月，明月秋来几圆缺？  
多情只照绮罗筵，莫照天涯远行客。  
天涯行客离家久，见月思乡搔白首。  
年年尝是送行人，折尽边城路傍柳。  
东望秦川一雁飞，可怜同住不同归。  
身留塞北空弹铗，梦绕江南未拂衣。  
君归复喜登台阁，风裁棱棱尚如昨。  
但令四海歌升平，我在甘州贫亦乐。  
甘州城西黑水流，甘州城北胡云愁。  
玉关人老貂裘敝，苦忆平生马少游。  

【楸子树】  
（去岁于太监蒙公家移栽此树，当就结实繁衍。今年春令已深，草木皆萌孽，而独此枯瘁，略无生意。土俗相传，以为栽树当岁著花，特余气耳，来岁则否，必三年而后如故。予甚信之。偶数日伏枕不出，今晨就庭事启窗，则花已烂熳，比他树尤盛。见者咸以为异，予亦欢然以喜。因赋长句，并识意云。）  
窗前新栽楸子树，去岁移自东君家。  
根深土冻重莫致，挽以两犍载一车。  
方经旬日即蓓蕾，秋深结子如丹砂。  
人言此特余气耳，来岁未必能芬葩。  
我初闻之稍惊怪，重以土俗相传夸。  
今年春风已撩乱，千株万卉皆萌芽。  
南山青翠远可见，独有此树犹枯杈。  
我征前言苦不乐，行怜坐惜恒咨嗟。  
连朝病困闭门卧，梦寐犹忆花如何。  
今晨勿药强起坐，眊焉两瞳如隔纱。  
推窗一见笑绝倒，葱葱满树开成霞。  
冰绡素锦谁剪刻，小红轻翠相交加。  
日光照耀春欲醉，翩翩蜂蝶争纷拿。  
宾朋来观绕百匝，共疑造化理则那。  
花枝烂熳色更好，诐辞轻易可信耶？  
岂非阳春有深意，怜我老惫来天涯。  
浮生过半身计拙，有足不及蚿怜蛇。  
故教相伴慰岑寂，岂敢与物争豪奢。  
六年羁鳏入僧定，但未落发披袈裟。  
青裙小鬟别来久，泪眼垢腻首不珈。  
已闻桂蠹化蝴蝶，忍听鹦鹉呼琵琶。  
花虽可爱不忍折，无人插向两髻丫。  
钩帘静坐独清赏，天明起看到日斜。  
知音未遇寡欢趣，有酒不饮惟烹茶。  
前年官司催入贡，六千里路岂不遐。  
移根天苑比琼树，有用未必过桑麻。  
物生遭遇即珍贵，便应压尽诸般花。  
我惭不如花命好，谪官五载辞京华。  
住迥边城气萧索，旦暮戚戚闻胡笳。  
自怜浅薄不足忌，群儿何以喙竞呀。  
方圆凿枘苦难入，冠非豸角强触斜。  
古人明哲有深戒，省愆痛欲掩户楇。  
穷荒虽觉双眼净，聒耳厌德公私蛙。  
再歌南风终不竞，天骄吹唇鲁妇髽。  
羌胡杂遝近边鄙，意态诡异声嚣哗。  
阴霾接旬不成泽，嘊嘊恒欲噬我豭。  
麒麟狮子远将至，尔曹慎勿相邀遮。  
驲骑东来蹙山倒，黄口学语声咿哑。  
群公罗扌岑但垂手，践踏不啻虫与虾。  
人逃马死金满箧，一掷何足挂齿牙。  
我虽无位百忧集，终夜感叹心如瘥。  
廿年踪迹半天下，把镜自照两鬓髿。  
老怀食蔗如食蜡，岂但无味仍饶查。  
行路难行古如此，道多豺狼水鳄鲨。  
纷纷儿女竞声利，左蛮右触方争蜗。  
金鸡何日解羁去，一竿归钓吴江槎。  
箕山颍水迹长往，渔蓑樵檐肩相差。  
闲看得意鼠如虎，怕说病聪蚁间犘。  
黄鸡紫蟹且慰意，背痒正得麻姑爬。  
羞将口腹累州里，未能不食如匏瓜。  
犹胜夷齐待薇蕨，园收芋栗兼梨楂。  
老农追随种禾黍，偶耕林下时烧畬。  
心淳语直意真率，肝胆相照无疵瘕。  
瑶台璇室岂不好，嗫嚅较此犹争些。  
囊中黄金尚余几，壶干酒尽还当赊。  
颓然一醉玉山倒，世间万事皆由他。  

【枭】  
南山万古雪，六月地上冰峥嵘。况当严冬气尤洌，万物僵立不识死与生。阳乌戢其羽，颜色惨淡无光晶。朝朝畏寒不敢出，欲挽海水添长更。毡裘蒙茸缩如猬，风沙断尽行人行。老乌平时最饶舌，攒毛缩颈饥无声。鸱鸮独何形？无乃金铁铸使成。白日在何处，每到夜黑来飞鸣。有时呼啸声愈厉，召号怪鬼征邪精。凤凰冻欲死，志意无由平。枭凶不可治，怒癭空彭脝。南村孀妇贫且苦，夫死未葬儿东征。伏雌五雏初解壳，偎寒就暖声咿嘤。土房穿漏窗户破，枭竟突入鸡啼惊。雏死脑尽裂，雌僝不能争。孀时睡甑甑，欲起视夜无油灯。乞邻把火照昏黑，枭止未去势欲相欺陵。口吻尚流血，两目光睖。孀发竖股栗，返走扑地魂飞腾。有夫攘臂挟弓矢，弗斩此枭何以征。入门无所见，但闻狐鸣鬼啸寒气飒纻如凝冰。孀悲呼天涕垂膺，卵此恶物当谁憎。戟手诟社公，愧汝威棱棱。虽云土木偶，想亦钦名称。人皆祀汝作土主，安然坐视反不如枭能。社公颜忸怩，渥若朝霞烝。据案呼吏兵：“卑官亦灵承。庙食于此方，乃被妇诟吾奚胜。便须封皂囊，骑云款天庭。叩阶沥血天其矜，不以枭磔死，吾道何由弘。”天门九重高且邃，守以夜叉威赑屃。抠衣趋跄肃鸣佩，以手奉扃心颤悸。大阍倚枨方假寐，瞠目视之诃且詈：“汝官何曹直虫臂，清都森严可轻易！”社公前致辞，大阍已知意：“鼎铛尚有耳，投鼠须忌器。枭为天骄子，美恶各以类。羽中岂无灵与瑞，不及枭姿工妩媚。乘昏伺暗察幽隐，附耳连眉方倚比。汝不知忌讳，胡不胶唇结舌，亦足以自异彼喙。若呀非汝利！”社公顿头前：“此言得无愆。天道本至公，如何有憎怜？苟不较曲直，何由辨媸妍？以彼丑恶形，乃窃造化权。常闻上古时，宰物无颇偏。祸淫与福善，今岂不其然？地行苍生何啻千万亿，烦冤疾痛孰不号旻天。混沌苟未凿，何用呼吸百里昼夜东西旋。”大阍笑绝倒，以掌拍其肩：“小儒强解事，未悟磨兜坚。汝胡不闻天地同一物，不过一十二万九千六百年。气机消长岂常好，清淳浇浊各各随时迁。天人不同道，此理可忘言。”语既复叹悔，叮咛极密勿妄宣。社公涕涟如，頫首但长吁。载拜谢不敏，揽辔回其车。锡銮风冷冷，坠地不须臾。亟往告彼孀，夜降桑林巫。枭虽不胜诛，谁敢讦其辜？朋侪相构煽，势与天为徒。母脑尚忍啄，何有于朱朱。素飧抱深愧，予亦思乘桴。嗟尔门单户弱形羁孤，从今慎勿与枭敌，但须夜夜牢护鸡巢雏。  

【西屯女】  
西屯女儿年十八，六幅红裙脚不袜。  
面上脂铅随手抹，白合山丹满头插。  
见客含羞娇不语，走入柴门掩门处。  
隔墙却问官何来，阿爷便归官且住。  
解鞍系马堂前树，我向厨中泡茶去。  

【过安南卫】  
绝顶见孤城，征骖向晓行。  
鸟啼多异响，花发不知名。  
石涧闲云碓，山田趁火耕。  
愁闻耆老说，三月未曾晴。  

【过西樵贾氏隐居】  
何处觅幽栖，西樵更向西。  
梨花千树雪，茅屋数声鸡。  
涧水穿林入，春云压雨低。  
仙源知近远，应使世人迷。  

【自腾冲归三月十五日夜至金齿】  
乡思今春晚，到边花又飞。  
岭云冲马散，山月照人归。  
远戍寒吹角，孤城夜掩扉。  
功名是何物，犹未解征衣。  

【涂中偶成】  
说着滇阳似上天，危桥孤岭万千千。  
高低石路偏嫌雨，远近林峦半是烟。  
野树向冬多不落，居民经瘴少能全。  
频年有梦曾过此，今日南来不偶然。  

【普安道中】  
竹暗藤荒路欲迷，一重山度一重溪。  
枯槎偃蹇如人立，蛮语侏亻离似鸟啼。  
花底雨晴飞蛱蝶，水边冬暖见虹霓。  
只应风味堪题处，三寸黄柑压树低。  

【梅花铺】  
绿树冬深不怕霜，怪来风上说南方。  
人经蛮寨愁蛇蛊，客聚盘江趁虎场。  
翠黛插云山似戟，潢流蒸气水如汤。  
王师到处沾恩泽，甘雨随车洗瘴乡。  

【早发洱海】  
长风摇影动旌旗，双引鸣笳马上吹。  
官吏望尘迎使节，壶觞随路候王师。  
五营霜雪陈兵甲，千里雷霆震鼓鼙。  
笑倚肩舆挥白羽，誓将威武定边夷。  

【赋素轩沭公家牡丹一首和杨彦谧韵】  
浅红深碧画难分，左紫姚黄未足云。  
五色应将灵药染，三生曾用妙香熏。  
枝头直讶妆成锦，梦里还疑化作云。  
不与群芳竞开落，任教蜂蝶自纷纷。  

【永昌书事寄京中诸友】  
略说南方试静听，侏亻离风俗尽堪惊。  
花间蛩语春风暖，树上蛙鸣夜雨晴。  
孤岭忽从天外出，瘴云时向水边生。  
妖姬妆罢迎人笑，古帽长衫画不成。  

【自缅甸回感怀寄沭征南】  
毒雾昏昏水拍天，孤帆风雨瘴江边。  
鲸波去日浑如梦，虎穴归来始自怜。  
终夜眼穿看斗柄，几人身已试蛟涎。  
滇阳万里浑惊讶，又隔滇阳路五千。  

【湳牙山】  
险障南来独湳牙，天分夷獠与中华。  
万盘山绕一丝路，百丈峰开千叶花。  
毒雾障烟相映霭，鸟声人语共咿呀。  
停骖每劳征南士，莫听啼猿苦忆家。  

【竹轩为阮公振赋】  
清啸寥寥久不闻，更开三径避嚣氛。  
白头自拟存高节，青眼相看独此君。  
当户碧云晴袅袅，隔帘苍雪昼纷纷。  
如今林下闲人少，每坐无言到日曛。  

【孟撒军中新春】  
远赞元戎扫麓川，异乡今日又新年。  
青阳令转东风里，黄道春回北斗边。  
扰扰兵戈犹选将，珊珊环佩想朝天。  
愿摅忠赤勤功业，散作甘霖洗瘴烟。  

【又过镇南州】  
万里狼烟去复回，征衫风露黯黄埃。  
一年寒食梨花近，二月春晴燕子来。  
绿水亭前罗带绕，碧山窗外画屏开。  
经过每爱弦歌宰，骥足终非百里才。  

【又过赵州】  
芳草茸茸已满坡，山城春半又经过。  
轻寒帘外燕来少，细雨庭前花谢多。  
壮志每思探虎穴，惊心犹想涉鲸波。  
征衣暂解风霜色，闲对斜阳和凯歌。  

【游太华寺和素轩沐公春日韵】  
鹭渚鸥波接远天，落花飞絮满平川。  
春归客梦偏惊雨，寒食僧家不禁烟。  
涧底泉声消永日，阶前草色换流年。  
何由近向东林住，常得寻师水石边。  

【赠才师用素轩沐公韵】  
蒲团草席任流年，坐断三生石上缘。  
空果空花非有相，闲风闲月本无禅。  
山瓶水冷龙藏雨，石鼎茶香鹤避烟。  
闻说声尘悉清净，不将双耳听鸣泉。  

【寓滇阳寄京中友人】  
霜重梧桐叶渐飞，浅黄欺绿上荷衣。  
鲈肥江上秋将晚，酒熟山中客未归。  
乡梦夜长鸡唱早，故人书远雁来稀。  
黄花两负东篱约，空对西风赋《式微。  

【入缅取贼早发金沙江】  
征帆如箭鼓声齐，舟渡金沙更向西。  
石栈夜添蛮雨滑，晓江晴压瘴云低。  
水边乌鬼迎人起，竹里青猿望客啼。  
又隔滇阳几千里，桐华榕叶晚凄凄。  

【经旧战场】  
一夜西风卷汉旌，连营兵甲散如星。  
孤臣独抱终天痛，诸将难逃误国刑。  
自恨中原无猛士，谁知高庙有神灵。  
黄河白骨斜阳里，衰草连天战血腥。  

【暮春登大同西北城楼同仰寺丞瞻潘御史洪赋】  
满地花飞春已阑，溪风山雨更生寒。  
浮云蔽日终难散，腐柱擎天恐未安。  
西北兵戈犹扰攘，东南民庶半凋残。  
先朝遗老惭无补，独对西风把泪弹。  

【偶成寄彦谧】  
三岁春风客未归，边城无事暂幽栖。  
朱樱映日枝头满，翠荇牵风水面齐。  
老树藏鸦添嫩叶，旧巢归燕补新泥。  
闲来渐有渔樵兴，更欲移居向瀼西。  

【西巡出境寒甚时五月廿七也】  
一带关河向北流，黄云衰草不胜秋。  
征人更有思乡梦，羌笛休吹《出塞愁。  
严整甲兵陈虎旅，静听金鼓拥貂裘。  
临风却忆江南客，纨扇轻纱笑倚楼。  

【军回】  
两行旌旆引鸣笳，万骑宵严不敢哗。  
隔岸水声冲石响，罩山云脚受风斜。  
孤村月落时闻犬，古塞春残不见华。  
归骑莫嫌征路滑，凉风吹雨洒尘沙。  

【舟至高邮风气尚暖】  
北地风高水欲冰，南方秋晚尚余蒸。  
渔家香饭闻炊芡，溪女纤歌识采菱。  
鹭渚橹摇归梦客，柳汀舟渡夕阳僧。  
故乡多少莼鲈兴，三十年来愧未能。  

【渡江】  
北客南归感壮怀，吴歌幽怨橹声哀。  
秋深杨柳经霜落，江净芙蓉向晚开。  
沙鸟乱啼山月上，棹郎清啸水风来。  
故园佳丽何年别，老去浑无作赋才。  

【秋日至城南草堂】  
渡水登山到草堂，田家香稻喜新尝。  
墙边薜荔秋多雨，池上芙蓉夜有霜。  
看竹每寻扶老杖，借书先录养生方。  
白头自笑归来客，况复江南是故乡。  

【和许太常道中家园成趣轩韵】  
君家三径几时开，千个长松绕屋栽。  
把钓每从溪上去，题诗还傍竹间来。  
梦阑石枕月相对，花落柴关风自推。  
有约频过寻贺老，莫教空棹酒船回。  

【送牟秉常往甘州】  
谁折梅花寄陇头，夕阳低处是甘州。  
秦关蜀道还家梦，白草黄云出塞愁。  
江上秋生张翰棹，月中人倚仲宣楼。  
壮怀且赋从军乐，定远曾封万里侯。  

【保定途中偶成】  
白璧何从摘旧瑕，才开罗网向天涯。  
寒窗儿女灯前泪，客路风霜梦里家。  
岂有酖人羊叔子，可怜忧国贾长沙。  
独醒空和骚人咏，满耳斜阳噪晚鸦。  

【甘州即事】  
黑河如带向西来，河上边城自汉开。  
山近四时常见雪，地寒终岁不闻雷。  
牦牛互市番氓出，宛马临关汉使回。  
东望玉京将万里，云霄何处是蓬莱。  

【送季方归感事有作石生怒季方欲杀之愤云必置汝于天尽处死而后已石氏伏诛季方乃得释老魅有知含羞地下矣】  
转日回天势可窥，旧游今昔事皆非。  
只应樗里偏多智，每叹林宗最见几。  
金谷秋深荒草合，玉关春早远人归。  
五湖烟水孤舟稳，吟倚蓬窗送落晖。  

【送岳季方承命释累回京】  
蚤登黄阁赞经纶，欲报君恩敢爱身。  
青海四年羁旅客，白头双泪倚门亲。  
鸣榼又喜趋仙仗，补衮还思用旧臣。  
谩道归来心便了，天涯多少未归人。  

【过回中谒王母宫】  
水光山色晃帘栊，玉殿高居阿母宫。  
青鸟未归空夜月，碧桃初绽又春风。  
泠瀼不救相如渴，狡侩犹思曼倩工。  
便欲寻仙还自笑，茂陵衰草夕阳中。  

【客中春晚】  
远塞书难寄，空庭花自开。  
旧巢双燕子，今岁不曾来。  

【春日游山偶成】  
林下扶藤杖，溪边整葛巾。  
春风莫相妒，不是折花人。  

【送人回京】  
秦山秋色陇山云，为客那堪复送君。  
八月胡天寒气早，数声羌笛雪纷纷。  

【口号寄泾州守李宏】  
渡了黄河又黑河，春风秋月五年过。  
泾阳太守如相问，更比来时白发多。  

【至高邮逢邢勉仁】  
客中相见倍相亲，白酒黄鸡莫笑贫。  
君住淮南我淮北，如何不是故乡人？  

【送人回京】  
迎得君来复送君，樱桃花发又经春。  
谁知万里南征客，却向滇阳作主人。  
◎杂咏  
（甘州客寓于绣衣牟秉常处，得前人咏物吟四百余篇，惜其格调卑弱，辞意浅俗，不足以状物之情，遂因题为之赋。自念涵养未至，美刺之间，未免黑白太著，甚失诗人忠厚之意。暇日检拾遗忘，为之一笑，悉欲弃去。其间有如鸡肋可惜者，因存之，得百廿五篇云。）  

【瓶笙】  
大杓才添小器盈，啾啾唧唧似吹笙。  
儿童侧耳山翁笑，一任教他水火争。  

【筝】  
谢傅勋劳未可轻，从容谈笑却秦兵。  
君王何事生疑阻，惭愧桓伊为抚筝。  

【棋】  
怕死贪生错认真，运筹多少费精神。  
看来总是争闲气，笑杀傍观袖手人。  

【天秤】  
体物何曾有重轻，相君因尔号阿衡。  
谁多谁少皆公论，才有些儿便不平。  

【笔】  
绾蚓涂鸦不自嫌，却将毫末强楸挦。  
中书老矣真无用，犹向人前要出尖。  

【砚】  
形模粗野已堪羞，况复驽顽滑似油。  
常笑石乡才不逮，有何功业便封侯。  

【汤婆】  
老去徐娘尚可娱，温柔乡里锦模糊。  
春来渐觉君心改，欲厂沙厨娉竹奴。  

【破扇】  
月中谁画乘鸾女，紫竹银丝挟素罗。  
未到秋来先破碎，从前应是受风多。  

【骐骥】  
万里龙沙百战归，轻尘不动四蹄飞。  
可怜汗血常消瘦，不及驽骀似瓠肥。  

【蝇】  
眇形才脱粪中胎，鼓翅摇头可恶哉。  
苦不自量何种类，玉阶金殿也飞来。  

【蠹鱼】  
琐琐如何也赋形，虽无鳞鬛有鱼名。  
元来全不知文意，干向书中度一生。  

【萤】  
腐朽如何不自量，化形飞起便悠扬。  
脐间只有些儿火，月下星前少放光。  

【蜂】  
花花华华竞采花，蜜房收课作生涯。  
知他有甚经纶处，也向潮时报两衙。  

【梅子】  
馋心才说齿生津，风味虽严恐未醇。  
莫倚调羹全待汝，世间还有皱眉人。  

【金凤】  
凤德可怜衰已久，梧桐枯槁竹槎。  
自从云黯苍梧野，化作人间小草花。  

【神灵】  
乞福禳灾许几千，分明报应不曾偏。  
神灵应是嫌铜臭，只问人间要纸钱。  

【塔顶】  
塔顶新晴独自登，画栏高倚十三层。  
不知眼界高多少，地上行人似冻蝇。  

【恨他】  
口似砂糖膝似绵，喣喣惟是乞人怜。  
恨他不得长生术，只在人间过百年。  

【土牛】  
刻木团泥作祸胎，驱牵不动蠢形骸。  
须臾齑粉渠休恨，教汝偷寒送暖来。  

【双陆】  
一笑承恩便赐绯，论他当局却全非。  
平生学得檀公术，打马沿边走似飞。  
附见  
☆赠定襄钰（七首）  

【陶渊明】  
渊明宰彭泽，月请米五斗。  
折腰乡里儿，浮名真可丑。  
凤凰不啄粟，岂肯同鸡口。  
悠然见南山，竟掷怀中绶。  
篱边几丛菊，门外五枝柳。  
不负头上巾，且尽杯中酒。  

【庞公】  
庞公虽两足，何曾到城府。  
躬耕南亩中，农作甘自苦。  
皇虞世已远，至道卑若土。  
君看天柱折，非是不可补。  
遗安有深诲，百世激贪虏。  

【对雨有怀方内翰】  
小斋颇幽僻，窗扉亦宏敞。  
新槐檐上绿，细草阶下长。  
轻纨散烦溽，覃葛生清爽。  
寂无人事喧，但爱雨声响。  
凉薾动萧瑟，薄霭生莽苍。  
悠然发孤咏，笑歌自鼓掌。  
缅思同心人，吟怀共清赏。  

【期胡祭酒不至】  
空斋坐日夕，有怀期不来。  
庭树叶频下，闲门风自开。  
朱丝静逸响，绿蚁浮深杯。  
幽思益填积，怅然难独裁。  

【夜坐】  
庭虚初月上，树响微风入。  
栖鹊听犹惊，流萤堕还拾。  
沉沉寒漏滴，隐隐余钟急。  
坐久不知疲，凉衣露吹湿。  

【晚坐】  
宴坐庭树夕，悠然惬清赏。  
月生微影横，风入繁枝响。  
啾啾归鸟集，隐隐疏星上。  
倏尔朝复昏，流光递来往。  

【题盛懋画】  
远岛映微红，疏林带寒绿。  
石上一柴关，溪边两茅屋。  
轻风花落地，细雨云归谷。  
侧耳试闲听，疑闻《紫芝曲。  
附见  
☆郭尚宝武（一十三首）  

【乞巧词】  
明河拖天玉绳远，新月搯云银甲浅。  
丁东细漏滴金荷，百子楼前桂花满。  
三三五五试新妆，鹤扇如霜罗带长。  
云母屏前齐下拜，绞绡帐底共焚香。  
焚香争乞天孙巧，穿断蛛丝绣针小。  
梦里传来是有无，入门巧已知多少。  
织女牵牛别有情，萤飞鹊度两难凭。  
芙蓉舞困西风薄，杨柳垂低北斗横。  

【乌夜啼】  
金井梧桐霜叶飞，寒乌哑哑中夜啼。  
兰闺少妇停灯宿，梦见征人塞上归。  
相思未诉乌惊起，千结柔肠碧窗里。  
鹍弦羞涩掩瑶琴，线断红珠泪如洗。  
啼哑哑，声不住。牵辘轳，逐乌去。  

【闺中曲】  
寒衣剪就金刀冷，云母屏空对孤影。  
心知井底坠银瓶，犹把辘轳牵断绠。  

【寄句曲山中隐者】  
康乐平生爱山水，移家直入烟霞里。  
一窥尘网便深藏，两以鹤书征不起。  
头戴皮冠手扶策，苍苍满面风霜色。  
世人欲见恐难寻，樵客相逢多不识。  
卖药修琴还到城，暂来倏去谁将迎。  
伯阳已信皆糟粕，季子何劳问姓名。  
予亦曾知君隐处，风泉翠滴琅玕树。  
不待长须更致书，明朝载酒听莺去。  

【晚渡白马湖】  
轻风小寒吹浪花，新柳茸茸啼乳鸦。  
平湖一望几千顷，远水连天飞落霞。  
斜阳忽堕澄波底，白鸟犹明山色里。  
严更何处鼓冬冬，棹歌未断渔灯起。  

【夜泊湘陵县逢袁公礼戍贵州】  
青山如龙渡江去，江上波涛湿烟树。  
三湘七泽枉帆过，水绿摐香是何处。  
清波渺渺愁予心，寒猿故故啼枫林。  
谁将横笛叫清夜，一曲《武溪深复深。  
怜君远戍乌蛮客，把酒灯前话离别。  
相逢何必旧相知，惆怅回船江月白。  

【舞困图】  
内园羯鼓催春风，回环转佩声丁东。  
银笼高坰百枝火，满树梧桐明月中。  
芙蓉舞困霓裳薄，重叠春寒护帘幕。  
伊州初换锦屏空，十二峰头楚云落。  
葡萄消渴樱桃小，一骑红尘报春晓。  
荔枝风味不禁酸，分与窗前雪衣鸟。  
回首渔阳促战鞍，秋风秋雨满秦关。  
谁知按尽梨园谱，都是当时《蜀道难。  

【寄刘草窗原博】  
空堂独坐叶纷纷，一雁南飞不可闻。  
野色连天迷远望，高城落日乱寒云。  
故人眼底无多在，客思秋来又几分。  
莫怪临风倍惆怅，江乡犹忆白鸥群。  

【江南怀古】  
隔断中原数百年，囊沙堪笑况投鞭。  
桓温不合留王猛，安石终能举谢玄。  
日落暮云斜度鸟，雪消春水远连天。  
子山空有《江南赋，北府凄凉最可怜。  

【宿澧阳】  
摐花风急水茫茫，今夜孤舟宿澧阳。  
谁在江城吹画角，五更残月一天霜。  

【秋夜怀句曲山隐者】  
清霜木叶空阶满，静夜钟声独坐闻。  
遥想山中人未宿，自拈香炷礼秋云。  

【江上即事（二首）】  
潮回沙岸渐阔，云净山蜂更高。  
扶杖僧归古寺，抱琴客度危桥。  
绿水桥边酒店，白鸥沙上渔家。  
山前山后春雨，江北江南落花。  
附见  
☆牟御史伦（一首）  

【留别京师诸友】  
行行策马出皇畿，古木霜寒独鸟飞。  
天上故人青眼在，蜀中诸弟素书稀。  
秋风故陇云连栈，夜月胡笳露满衣。  
白发萧萧身万里，不知别后竟何依。  
沐定边昂二首。子僖，孙璘，附见。  

【和逯先生闻砧韵】  
秋高万木脱林坞，与子庭前开绿醑。  
忽闻别院动砧声，西风吹断萧萧雨。  
隔岸人家红树稀，辞巢燕子故飞飞。  
酒酣自起为君舞，正爱凉飙吹我衣。  

【送胡桤轩还永昌】  
有客乘骖过洱西，平原春草正萋萋。  
人烟迢递连金齿，山势逶迤拱碧鸡。  
流水小桥杨柳绿，落花微雨鹧鸪啼。  
遥知别后相思处，云树苍茫梦欲迷。  
附见  
☆沐僖（一首）  

【和郊居韵】  
山势青连野，川光白映沙。  
东风遥见草，小雨半开花。  
门送携琴客，桥通卖酒家。  
徜徉游物外，随意乐年华。  
附见  
☆沐璘（二首）  

【题所画风雨渔舟图】  
寒云翳层空，冥色生平楚。  
商吹振林峦，惊涛满洲渚。  
渔翁何处归，孤蓑立烟雨。  

【送人】  
花柳正芬芳，天涯去路长。  
陌尘轻作雾，涧草细生香。  
舟楫通巫峡，山河拱建康。  
南游嗟我久，送尔倍思乡。  
于少保谦一十三首  

【古意】  
妾颜如花命如叶，嫁得良人伤远别。  
别来独自守空闺，夜夜焚香拜明月。  
月缺重圆会有期，人生何得久别离。  
愿将身托蟾蜍影，照见良人不寐时。  

【采莲曲】  
朝采莲，暮采莲，莲花艳冶莲叶鲜。  
花好容颜不常好，叶似罗裙怨秋早。  
秋风浩荡吹碧波，绿怨红愁将奈何。  
年年采莲逞颜色，采得莲花竟何益。  
莲花虽好却无情，夫婿有情常作客。  
万里关河归未得，争如池上锦鸳鸯，  
双去双来到头白。  
采莲复采莲，采莲还可怜。  
愿比莲花与莲叶，不论生死根相连。  

【落花吟】  
昨日花开树头红，今日花落树头空。  
花开花落寻常事，未必皆因一夜风。  
人生行乐须少年，老去看花亦可怜。  
典衣沽酒花前饮，醉扫落花铺地眠。  
风吹花落依芳草，翠点胭脂颜色好。  
韶光有限蝶空忙，岁月无情人自老。  
眼看春尽为花愁，可惜朱颜变白头。  
莫遣花飞江上去，残红易逐水东流。  

【题画】  
江村昨夜西风起，木叶萧萧堕江水。  
水边摐蓼正开花，妆点秋容画图里。  
小舟一叶弄沧浪，钓得鲈鱼酒正香。  
醉后狂歌惊宿雁，芦花两岸月苍苍。  

【秋闺】  
深闺夜胜年，刀尺如冰冷。  
缝纫不成眠，辘轳响金井。  

【惜春】  
无计留春住，从教去复来。  
明年花更好，只是老相催。  

【春晓】  
昼静暖风微，帘垂客到稀。  
画梁双燕子，不敢傍人飞。  

【春日登楼】  
柳条如翠线，万缕织春愁。  
遮断东风路，无缘入画楼。  

【暮春小雨】  
霏霏小雨不沾衣，细逐斜风密又稀。  
好湿香尘粘柳絮，莫教零落送春归。  

【夏日忆西湖】  
涌金门外柳如烟，西子湖头水拍天。  
玉腕罗裙双荡桨，鸳鸯飞近采莲船。  

【拟吴侬曲（三首）】  
忆郎直忆到如今，谁料恩深怨亦深。  
刻木为鸡啼不得，元来有口却无心。  
忆郎忆得骨如柴，夜夜望郎郎不来。  
乍吃黄连心自苦，花椒麻住口难开。  
侬在西边郎在东，深堂宅院几重重。  
浮麦磨来难见面，厚纸糊窗不透风。  
陈少保循五首  

【过徐州回銮处】  
偶得回銮处，遥因想翠华。  
彩云飞辇路，象迹印汀沙。  
晓日彭城地，春风杨柳花。  
独惭随使节，重此泛仙槎。  

【沛县】  
汉祖歌风处，荒台宿草迷。  
野云连砀北，溪雨过丰西。  
人自殊方至，书因去客题。  
鸰原千里隔，落笔数行啼。  

【开平】  
滦河河北开平府，云是前朝故上都。  
万瓦当年供避暑，孤城此日事防胡。  
龙冈夜照乌桓月，凤辇时巡敕勒处。  
何区登临最愁寂，李陵台上望平芜。  

【山城月夜自和东行集句韵】  
蟾光如水浸清秋，防塞将军在戍楼。  
千里无尘烽火寂，夜深犹起看旄头。  
薛侍郎瑄二十四首  

【拟古（二首）】  
白云在高丘，绿萝在深谷。  
中有冥栖士，云萝蔽茅屋。  
独抱尚友情，缅遂硕人轴。  
古琴时复弹，古书还更读。  
逍遥无外事，俯仰长自足。  
沮溺耕在野，姜叟钓渭曲。  
伊人岂无心，耻衒荆山玉。  
将须凤来仪，朝阳满梧竹。  
庭树微飘落，凉气始披拂。  
却忆少年时，泛舟湖湘曲。  
秋风起波澜，寒霜下林麓。  
日出江上枫，雾隐楚岸竹。  
兰芷亦萧条，芰荷不秋馥。  
灵均旧游处，骚思方满目。  
忽忽三十年，凉意复相触。  
《九歌有遗辞，得意在云谷。  

【秋思（二首）】  
秋来何所思？所思在远道。  
洞庭木叶霜，楚泽芙蓉老。  
欲济怀方舟，风波殊浩浩。  
寄言双白鹤，尔来苦不早。  
登高望沧海，长风欻来过。  
九鳌互低昂，三山郁嵯峨。  
绰约众仙子，飘飘戏其阿。  
手把珊瑚枝，笑拂扶桑柯。  
我欲往从之，道远百怪多。  
安得骑鸿鹄，乘风越洪波。  
举鞭逐蛟蜃，仗剑驱鼋鼍。  
永与众仙会，遨游养天和。  

【龙阳山行遇雨】  
岁晚山行深，山中水重叠。  
丛篁夹溪桥，桥断横槎接。  
阴雨竟连朝，云林黯一色。  
虚风忽冷然，萧萧坠黄叶。  
抚景复何为，内顾远游客。  

【泊舟贻溪宿阳楼山下】  
窈窕入清溪，侧径何纡曲。  
鱼梁截奔流，雪濑漱寒玉。  
空翠湿人衣，雾雨满新竹。  
路穷上野航，前登得平陆。  
日暮烟火迷，似向桃源宿。  

【平沙落雁】  
霜清秋水落，风过人迹平。  
飞飞随阳鸟，相呼下寒汀。  
向夕聚俦侣，月映芦花明。  

【烟寺晚钟】  
夕照下山门，清音出烟雾。  
暝壑一僧还，侧伫寻归路。  
月上楚天宽，露落洞庭树。  

【潇湘夜雨】  
两岸丛篁湿，一夕波浪生。  
孤灯蓬底宿，江雨蓬背鸣。  
南来北往客，同听不同情。  

【江村暮雪】  
落落渔樵家，苍苍起烟雾。  
岸滑移钓舟，沙平失归路。  
似有凌波人，盈盈月中去。  

【渔村落照】  
钓艇收晚缗，归鸦集疏柳。  
天风吹彩霞，明月映江口。  
孤村一笛横，万虑复何有。  

【渡双溪】  
双溪始合流，崖绪遂经复。  
洄潭一镜平，秋影空寒绿。  
野渡得孤航，山家带乔木。  
适意方自兹，前呵戒僮仆。  
抚景重悠然，谁能和斯曲。  

【湘江舟中】  
湛湛湘水绿，夹岸丛篁多。  
挽舟逆水上，南风起微波。  
嘉此晴霄景，逍遥玩江沱。  
沙渚旷缅邈，云岫纷嵯峨。  
远目为舒畅，客意将如何。  
濯缨吾所爱，聊为扣舷歌。  

【游君山寺】  
为爱湖中山，遂寻山下路。  
跻攀转出邃，涧谷亦回互。  
石磴足莓苔，青林杂烟雾。  
前行如有穷，岚岭乍分布。  
招提压重湖，千里周一顾。  
孤峰四无根，形气自依附。  
山僧复导我，窈窕更徐步。  
疏篱野蔓悬，老圃寒泉注。  
径转山房深，重与绝境遇。  
白云檐外生，清风竹间度。  
庭花杂无名，岁晏色犹故。  
澄心得妙观，忘言契良晤。  
爱此林壑清，遂薄尘俗务。  
重来待何时，尚子毕嫁娶。  

【洞庭遇雨】  
孤舟行何迟，岁晚洞庭雨。  
跳波乱明珠，随风扬细缕。  
云雾失君山，波浪连吴楚。  
莫唱斑竹枝，别思满南浦。  

【过鹿门山】  
西来汉水浸山根，舟人云此是鹿门。  
峭壁苍苍石色古，曲径杳杳藤萝昏。  
乱峰幽谷不知数，底是庞公栖隐处。  
含情一笑江风清，双橹急摇下滩去。  

【武口守风】  
连日北风疾，江涛拍岸鸣。  
天垂平野月，浪珣近船灯。  
湖与归心阔，秋同客思清。  
不眠听鼓角，高枕念王程。  

【武陵晓泛】  
今朝风日好，来泛武陵溪。  
碧水寒依岸，苍林远护堤。  
沙光摇野马，人语散凫瑽。  
二月桃花发，还应处处迷。  

【荥阳怀古】  
萧萧凉吹动秋空，千古河山一望中。  
广武连营秋草碧，鸿沟分壤夕阳红。  
石麟有甲含苍藓，铁马无声散晓风。  
何限英豪俱泯灭，白云依旧出层峰。  

【沅州杂诗】  
辰沅风壤带三苗，一望乾坤纳纳遥。  
翼轸众星朝北极，岷嶓诸岭导南条。  
天邻巫峡常多雨，江过浔阳始有潮。  
近日诗怀殊浩渺，谩将新句写芭蕉。  

【戏题红白二梅花落】  
檐外双梅树，庭前昨夜风。  
新英兼旧蕊，坠粉间飘红。  
已见苔成锦，方疑色是空。  
妆娥初点额，舞女欲迷踪。  
雨重胭脂湿，泥香瑞雪融。  
不知何处笛，并起一声中。  

【夏日出文明门】  
文明门外柳阴阴，百啭黄鹂送好音。  
行过御沟回望处，凤凰楼阁五云深。  

【新郑学宫夜宿】  
清飙摵响林柯，夜宿秋堂冷簟波。  
睡醒不禁乡思切，满庭明月候虫多。  

【巩洛道中】  
嵩高云气晚嵯峨，清洛西风咽急波。  
水色山光浑似旧，汉家陵墓夕阳多。  
刘忠愍球二首  

【古意】  
慧星并圆月，辉映瑶台树。  
丽日隐重云，光天遂成暮。  
室暖兰无香，庭秋桂方蠹。  
长门及翠羽，寂寞无人赋。  
落花虚度春，细草偏承露。  
玉箸空自啼，金莲复谁步。  
凄然感我怀，零泪知何故。  

【山居】  
水抱孤村远，山通一径斜。  
不知深树里，还住几人家。  
萧运副翀六首  

【宿道德坛柬白水道人】  
明月不可得，孤灯还近人。  
只缘怀久别，转觉坐相亲。  
露下松坛夜，云归石洞春。  
所欣心迹静，笑语见情真。  

【奉呈子高刘先生】  
剪烛临清夜，开轩对白云。  
眠迟诗共赋，歌罢酒初醺。  
风起松声近，溪回野色分。  
别来愁思满，南雁正纷纷。  

【余自流江将归南溪刘先生亦还珠林赋此别伯昂诸友】  
白筼明春雪，清尊注晚霞。  
客行天共远，人醉月初斜。  
武岫神仙宅，珠林处士家。  
东归三十里，好为寄梅花。  

【雨寒忆舍弟】  
已过清明节，仍余料峭寒。  
风声生树底，雨气满林端。  
堤草青犹短，山花湿未干。  
季方千里隔，谁念客衣单。  

【奉柬萧子充】  
几年结屋向溪桥，此日飞书肯见招。  
池上看鹅朝洗砚，月中骑凤夜吹箫。  
满林西日迷花树，近水南风乱柳条。  
先与题诗寄离思，青山回首故岧峣。  

【寄吴所与】  
南溪流水北溪云，无限新愁总忆君。  
鸿雁归时天杳杳，鹧鸪啼处雨纷纷。  
郎官湖口江流合，武姥峰头树色分。  
相去只缘三十里，此生何事苦离群。  
萧宫师鎡四首  

【题山水图（二首）】  
青山何岧峣，下有嘉树林。  
高亭昼闲敞，窗户含层阴。  
前村夜来雨，石濑张素琴。  
好鸟鸣檐间，始知春意深。  
迥无外物累，嘿处抱冲襟。  
对此案上书，悠悠千载心。  
安得谢尘羁，扁舟谐远寻。  
身已与世违，超然景方寂。  
嘉树敷层阴，芳苔间行迹。  
飞淙如练悬，断厓若天辟。  
亭亭山上云，齿齿溪中石。  
岂无同心人，高谈共晨夕。  
檐虚岚湿衣，窗迥风生席。  
雅趣良足耽，营营竟何益。  

【乐隐为尹克俊赋】  
行爱溪中水，坐爱溪上山。  
富贵非所愿，悠然心自闲。  
地偏轮鞅稀，蓬门昼常关。  
清风天外来，入我窗牖间。  
岂无一尊酒，可以销忧颜。  
叶落惊秋徂，鸟啼知春还。  
既忘是与非，宁复虞险艰。  
雅志固如此，高踪可安攀。  

【题九鹭图】  
（为内府传制赋此。数取九者，象乾元也。）  
宣德年间边景昭，彩色翎毛称独步。  
近时林良用水墨，落笔往往皆天趣。  
鸳鸯凫雁清溪流，寒鸦古木长林幽。  
等闲得意即挥洒，一扫万里江南秋。  
此图九鹭真奇绝，散立清烟乍明灭。  
日长坐久看转亲，飘来点点青天雪。  
翱翔霄汉殊不惊，欲下未下浑有情。  
潜踪独趁水边食，延颈忽向芦中鸣。  
吁嗟！  
林生精艺有如此，座客见之谁不喜。  
洞庭湘渚在眼前，暝色惨淡凉飙起。  
方今圣主覃恩波，四海山泽无虞罗。  
悠悠群鹭各自适，虽有鹰鹯奈尔何。  
许侍郎彬二首  

【清明节同高苗二学士扈驾谒山陵次韵】  
宝纛留行殿，肩舆到上方。  
明楼通御气，神道仰重光。  
柳拂千条翠，花熏百和香。  
回銮天已曙，鼓吹入云长。  

【送李佑之赴陕西参议】  
十载含香侍上台，旬宣分陕用奇才。  
黄河九曲天边落，华岳三峰马上来。  
长乐月明笳鼓静，终南云敛障屏开。  
行行喜近重阳节，黄菊飘香入酒杯。  
魏尚书骥一首  

【题赵松雪小像】  
天潢玉树溥华滋，水晶宫小春迟迟。  
沤波桂楫浮轻漪，桃笙豹枕罗香帏。  
蜀琴啼凤弹吴丝，翠华渺渺膻尘飞。  
铜仙泪泣风凄凄，瑶阶土蚀秋虫悲。  
蝉衫宝榼双蟠螭，玉堂归老江南时。  
刘阁学定之六首  

【裕陵挽词】  
睿皇厌代返仙宫，武烈文谟有祖风。  
享国卅年高帝并，临朝八闰太宗同。  
天倾玉盖旋从北，日昃金轮却复中。  
赐第初元臣老朽，负恩未报泣遗弓。  

【五台行（咏梁、唐、晋、汉、周）】  
繁台  
纥干山头雀冻死，午沟蛇化为龙起。  
禅代不侍九锡来，二晋醉投双陆子。  
出警入跸东西京，犹上繁台自阅兵。  
群姬麀聚那能辩，诸侯麕至谁能争。  
天道好还信岂偶，夜环殿柱仍三走。  
禄山仰空若猪屠，翟让仆地如牛吼。  
愁台  
庄宗战败登愁台，酒酣四顾悲风来。  
野人献雉味徒美，壮士骑马颜如灰。  
可怜昔日英雄才，夹河蹀血驰风雷。  
胜兵百万使臂指，伶官数十为祸胎。  
萧萧落叶墓门棘，独眼龙眠墓中泣。  
生儿但作斗鸡豪，琵琶火消髑髅赤。  
沙台  
穹庐拜受白貂裘，身披入洛垂藻旒。  
甘呼高鼻胡作父，岂料大目儿为仇。  
儿无远略浪战尔，纱帽迎降泪如洗。  
总将血属入虏尘，但扬骨灰随汉鬼。  
建州耕获风霜寒，犹想沙台射鹿还。  
殿前金刀割兔肉，门外雕戈来可汗。  
北台  
白睛黑面沙陀刘，乘时虎视吞九州。  
龙床继拱两父子，凤历才逾四春秋。  
湘阴登楼求死所，大原建庙依皇祖。  
髯王阵败愤世仇，独跨黄骝泣山雨。  
归来抚剑自悲歌，无儿送老如愁何。  
薛甥继了何甥继，却向北台降宋帝。  
铜台  
铜台建节亦已好，犹爱金门乘羽葆。  
尽捐骨肉换尊荣，花项皮枯雀儿老。  
瓦棺纸衾瘗姑公，黄旗紫盖从柴宗。  
共夸英主开中夏，倏见寡母迁西宫。  
当时只有范丞相，惯识征诛与揖让。  
九乌迭落须臾间，又扶红日一轮上。  
张汀州宁九首  

【襄阳乐】  
襄阳女儿夜行游，牵衣把袂大堤头。  
歌声未歇笑声起，唱处无情闻处愁。  
珠榼玉佩摇春绿，北渚南湖相间属。  
至今荆楚宦游人，犹唱襄阳《大堤曲。  

【士女图】  
吴城士女越样妆，笼冠盘髻销金裳。  
东风淡荡桃李月，看花不语情何长。  
女伴相将牵稚子，庭院无人花正芳。  
阳春宛宛白日暮，空抱花枝归洞房。  

【题姚公绶山水】  
幽意写不尽，万山深更深。  
白云无出处，绿树漫成林。  
啼鸟醒人梦，流泉净客心。  
何当随钓艇，看弈草堂阴。  

【重游金粟寺有作】  
溪深通小艇，山峻露层台。  
林叶经霜尽，河冰近午开。  
闲云僧出定，旧雨客重来。  
扰扰浮生路，经过知几回。  

【感事（二首）】  
羽书昨夜报居庸，百万雄师下九重。  
天子垂衣临大漠，群臣端笏扈元戎。  
禁中已乏回天谏，阃外谁成辟地功。  
千古澶渊扶日毂，令人长忆寇莱公。  
宝马朱轮接上游，时危谁解奉天忧。  
鼎湖龙去英雄尽，剑阁云深日月愁。  
玉辇已随胡地草，青山依旧汉宫秋。  
元勋野死潼关破，误国何人更首丘？  

【送史明古过访还吴江】  
一灯新火映邻扉，话尽残更未解衣。  
元亮老嗟芜业改，无功生怯醉乡非。  
天孤远雁和云断，风急春潮带雨飞。  
暂尔相逢便相别，只应清梦送君归。  

【题伍公炬桂林别意册后】  
五岭行云七泽风，东将入海泛鸿濛。  
生还却笑征南老，往事空惊塞上翁。  
万里归心孤碛雁，廿年春梦五更钟。  
曲江院里看花伴，物色于今尽不同。  

【莫愁乐】  
金雀玉搔头，生来唤莫愁。  
自从欢去后，不出石城游。  

## ●乙集第五  

瞿长史佑四十首  

【春愁曲】  
杏雨调泥随燕嘴，烟重柳条扶不起。  
采香蝴蝶挂蛛丝，不惜将身为花死。  
东风入幕动流苏，宝篆烧残睡鸭炉。  
绣床尘积锦机怨，巧语谁能凭紫姑。  
小砑吴笺双凤翅，墨痕浓沁相思字。  
玉钗半脱帕蒙头，宽尽玲珑金缠臂。  

【春社词】  
十日一风五日雨，社前拜祝神已许。  
瓦盆潋滟斟浊醪，高俎纵横荐肥羜。  
呜呜笛声坎坎鼓，俚曲山歌互吞吐。  
老巫狡狯神有灵，传得神言为神舞。  
祭余分肉巫自与，醉里狂言相尔汝。  
小儿觅饼大儿扶，头上神花付邻女。  

【高门叹】  
高门成，高门坏，不及十年见成败。  
兽环移去属何人，重构高门临要津。  
门前牢栽杨柳树，莫被他人又移去。  

【折花怨】  
双飞胡蝶翻金粉，风里流莺栖未稳。  
银瓶汲水漾涟漪，下阶自拣珊瑚枝。  
虽然得入华堂里，未必春光愿如此。  
树头花落还结子，瓶内明朝抱香死。  

【古冢行】  
白杨风送棠梨雨，寒食原头哭伥鬼。  
马医夏畦有子孙，岁岁犹能来作主。  
孤坟三尺掩黄沙，多年白骨久无家。  
妖狐穿穴狡兔伏，树死枝枯啼老鸦。  
断碑仆地土花碧，当日争挥谀墓笔。  
文字摧残读不成，牧儿占作摊钱石。  

【天魔舞】  
承平日久寰宇泰，选伎徵歌皆绝代。  
教坊不进胡旋女，内廷自试天魔队。  
天魔队子呈新番，似佛非佛蛮非蛮。  
司徒初传秘密法，世外有乐超人间。  
真珠璎珞黄金缕，十六妖娥出禁御。  
满围香玉逞腰肢，一派歌云随掌股。  
飘飖初似雪回风，宛转还同雁遵渚。  
桂香满殿步月妃，花雨飞空降天女。  
瑶池日出会蟠桃，普陀烟消现鹦鹉。  
新声不与尘俗同，绝技颇动君王睹。  
重瞳一笑天回春，赐锦捐金倾内府。  
中书右相内台丞，袖无谏章有曲谱。  
天魔舞，筵宴开，驼峰马乳胡羊胎。  
水晶之盘素鳞出，玳瑁之席天鹅抬。  
弹胡琴，哈哈回。吹胡笳，阿牢来。  
群臣竞献葡萄杯，山呼万岁声如雷。  
天魔舞，不知危。高丽女，六宫妃。  
西番僧，万乘师。  
回纥种类皆台司，汉儿回避南人疑。  
天魔舞，乐极悲。  
察罕死，孛罗归。  
铁骑骤，金刀挥。  
九重城阙烟尘飞，一榻之外无可依。  
天魔舞，将奈何！  
多藏金叵罗，急驾白橐驼，阴山之北避兵戈。  

【安乐坊倪氏女少日曾识之一别十年矣岁晚与其母子邂逅吴山下则已委身为小吏妻因邀至所居置酒叙话怆然感旧为赋此】  
吴山山下安荣里，陋巷穷居有西子。  
嫣然一笑坐生春，信是天人谪居此。  
相逢昔在十年前，双鬟未合脸如莲。  
学画蛾眉挥彩笔，偷传雁字卜金钱。  
相逢今在十年后，鬒发如云眼波溜。  
风吹绣带露罗鞋，酒泛银杯淹翠袖。  
自言文史旧曾知，写景题情事事宜。  
但传秦女吹箫谱，不咏湘灵鼓瑟辞。  
暮雨朝云容易度，野鸭家鸡竞相妒。  
当时自诧苑中花，今日翻成道傍树。  
日闻此语重悲伤，对景徘徊欲断肠。  
渭城杨柳歌三叠，湓水琵琶泣数行。  
相送出门留后约，暮天惨惨东风恶。  
醉归感旧赋新篇，重与佳人嗟命薄。  

【乌镇酒舍歌】  
东风吹雨如吹尘，野烟漠漠遮游人。  
须臾云破日光吐，绿波蹙作黄金鳞。  
落花流水人家近，鸿雁凫瑽飞阵阵。  
一双石塔立东西，舟子传言是乌镇。  
小桥侧畔有青旗，暂泊兰桡趁午炊。  
入馔白鱼初上网，供庖紫筍乍穿篱。  
茜裙缟袂搴帘出，巧语殷勤留过客。  
玉钗坠鬓不成妆，罗帕薰香半遮额。  
自言家本钱塘住，望仙桥东旧城路。  
至正末年兵扰攘，凭媒嫁作他家妇。  
良人万里去为商，嗜利全无离别肠。  
十载不归茅屋底，一身独侍酒垆傍。  
相逢既是同乡里，何必嫌疑分彼此。  
小槽自酌真珠红，长床共坐氍毹紫。  
捧杯纤手露森森，酒味虽浅情自深。  
飞梭不折幼舆齿，鸣琴已悟相如心。  
晚来独自登舟去，相送出门泪如注。  
他时过此莫相忘，好认墙头杨柳树。  

【美人画眉歌】  
妆阁晓寒愁独倚，蔷薇露滴胭脂水。  
粉绵磨镜不闻声，彩鸾影落瑶台里。  
镂金小合贮灯花，轻扫双蛾映脸霞。  
螺黛凝香传内院，猩毫染色妒东家。  
眼波流断横云偃，月样弯弯山样远。  
郎君走马游章台，惆怅无人问深浅。  
含情敛恨久徘徊，一脉闲愁未放开。  
侍女不知心内事，手搓梅子入帘来。  

【车遥遥】  
少年离别多苦辛，驱车何处问通津。  
停辕劝饮一杯酒，酒饮未尽车辚辚。  
十步百步闻车声，三里五里望车尘。  
车声已断车尘远，何况遥遥车上人。  

【春日即事】  
晴日晖晖转绿摐，东风应候物华新。  
归来燕子已知社，开到海棠方是春。  
浅碧平添湖面水，软红浮动马蹄尘。  
杜陵野老虽贫困，援笔犹能赋丽人。  

【紫微楼夜坐次张士行布政韵】  
天光连水水连山，贝阙珠宫咫尺间。  
织女金梭投座侧，湘娥锦瑟奏江干。  
杯邀明月清樽满，帘卷西风画扇闲。  
歌舞渐阑更漏永，绛纱笼烛醉扶还。  

【暮春有感】  
美人不见已连朝，况值春残景寂寥。  
力不禁风红芍药，声偏宜雨碧芭蕉。  
寻常路隔疑春树，万一书来候晚潮。  
况是频频移带眼，沈郎不复旧时腰。  

【夏晚纳凉】  
竹床藤簟晚凉天，卧看星河小院偏。  
云影恰如衣暂薄，月华那得扇长圆。  
清泉冷浸冰盘果，嘉树香笼宝鼎烟。  
想是高楼风更爽，玉人闲按十三弦。  

【暮春书事（二首）】  
过墙新竹翠交加，绿树阴阴噪乳鸦。  
花到酴醾香结局，鸟鸣鶗鴂客思家。  
煮茶汤沸风声转，梦草诗成日影斜。  
零落残红青子满，渐看金弹熟枇杷。  
睡起呼童扫落花，石泉槐火试新茶。  
树林深处蜂王国，帘幕阴中燕子家。  
柳絮乘风投砚水，竹枝摇影落窗纱。  
幽居莫道无官况，鼓吹犹存两部蛙。  

【旅舍书事（二首）】  
过却春光独掩门，浇愁谩有酒盈樽。  
孤灯听雨心多感，一剑横空气尚存。  
射虎何年随李广，闻鸡中夜舞刘琨。  
平生家国萦怀抱，湿尽青山总泪痕。  
茅屋三间白版扉，栖迟四壁叹多违。  
扬雄投阁功名薄，王粲登楼事业非。  
白画梦回梁燕语，青天目送塞鸿归。  
东门黄犬华亭鹤，举世无人悟此机。  

【事清明即】  
风落梨花雪满庭，今年又是一清明。  
游丝倒地终无意，芳草连天若有情。  
满院晓烟闻燕语，半窗晴日然蚕生。  
秋千一架名园里，人隔垂杨听笑声。  

【有感】  
世事年来似弈棋，可堪岁月去如驰。  
肉生髀骨英雄老，金尽床头富贵迟。  
蹈海莫追天下士，折腰难事里中儿。  
可怜满眼新亭泪，对泣无人只自悲。  

【题鼓吹续音后】  
（效元遗山《唐诗鼓吹，取宋、金、元三朝律诗得一千二百首，号《鼓吹续音）  
《骚、《选亡来雅道穷，尚于律体见遗风。  
平生莫售穿杨技，十载曾加刻楮功。  
此去末应无伯乐，后来当复有扬雄。  
吟窗玩味韦编绝，举世宗唐恐未公。  

【汴梁怀古】  
歌舞楼台事可夸，昔年曾此擅豪华。  
尚余艮岳排苍昊，那得神霄隔紫霞。  
废苑草荒堪牧马，长沟柳老不藏鸦。  
陌头盲女无愁恨，能拨琵琶说赵家。  

【红甲】  
金盆和露捣仙葩，解使纤纤玉有瑕。  
一点愁凝鹦鹉喙，十分春上牡丹芽。  
娇弹粉泪抛红豆，戏掐花枝镂绛霞。  
女伴相逢频借问，几回错认守宫砂。  

【残蝶】  
飞鸟曾闻载鬼车，粉香何事亦随邪。  
伤生不惜身投火，抵死犹将命乞花。  
望帝精灵枝上血，韩凭魂魄墓前沙。  
一般有恨难消灭，梦里相逢更可嗟。  

【至松江】  
投林倦鸟暮知还，傍水人家户半关。  
烟柳露荷摇动处，岸花樯燕送留间。  
依稀似识城头鹤，仿佛曾游海上山。  
张翰有灵应笑问，东归今见一人闲。  

【清明】  
兼旬蹭蹬在京华，又见东风御柳斜。  
客里不甘佳节过，借人亭馆看梨花。  

【过苏州（二首）】  
白莲桥下暂停舟，垂柳阴阴拂水流。  
舞榭歌楼俱寂寞，满天梅雨过苏州。  
桂老花残岁月催，秋香无复旧亭台。  
伤心乌鹊桥头水，犹望阊门北岸来。  

【秦女吹箫】  
玉琯双吹引凤凰，曲中同赴白云乡。  
如何后日秦台梦，不见萧郎见沈郎。  

【王母仙桃】  
周王汉帝总成空，未及桃花一度红。  
殿上小儿差耐久，等闲三入果园中。  

【阿娇金屋】  
咫尺长门有别离，君心宁记主家时。  
黄金作屋成何事，只办相如买赋资。  

【武灵后】  
浴苑中间杨白华，随风飘泊向天涯。  
悲歌未断肠先断，日落长秋起暮鸦。  

【乐昌分镜】  
送旧迎新可自由，笑啼不敢强包羞。  
熟能耐久如江令，垂老还家尚黑头。  

【朝云诵偈】  
春树红颜一掷梭，六如偈里暗消磨。  
主翁不悟荣华过，一笑重烦春梦婆。  

【盼盼】  
亚父冢前秋草合，虞姬坟上暮云愁。  
如何一片彭城月，只照张家燕子楼。  

【师师檀板】  
千金一曲擅歌场，曾把新腔动帝王。  
老大可怜人事改，缕衣檀板过湖湘。  

【春莺啭曲】  
（《西清诗话：“宋驸马都尉王晋卿歌姬名啭春莺，晋卿投南，春莺为势家所得。晋卿南还汝阴，道中闻歌声，曰：‘此啭春莺也。’访之果然。赋诗曰：‘佳人已属沙吒利，义士今无古押衙。回首风光虽尚在，春莺休啭上林花。’”）  
停骖惆怅惜芳时，岭海归来两鬓丝。  
纵使莺声如旧好，绿杨都是折残枝。  

【西湖竹枝词】  
西子湖边杨柳枝，千条万缕尽垂丝。  
东风日暮花如雪，飞入雕墙两不知。  

【看灯词（二首）】  
傀儡妆成出教坊，彩旗前引两三行。  
郭郎鲍老休相笑，毕竟何人舞袖长。  
风帘珠翠动纷纷，笑语声喧隔户闻。  
明月满街天似水，不知何处著行云。  
附见  
☆瞿士衡（一首）  

【宋故宫诗次杨廉夫韵】  
歌舞楼台拟汴州，可怜蛮触战蜗牛。  
临书玉几雕檐静，行酒青衣罽帐愁。  
卷土自应从亶父，滔天谁复放驩兜。  
台空老树寒鸦集，落日沧波江上秋。  
桂奉祠衡二首  

【春暮】  
忍将愁眼看韶华，桃李无言日月斜。  
晚白菜肥蚕出火，冬青花落燕成家。  
归田谁复如宾馌，入室今惟对影嗟。  
无可奈何聊且睡，不劳春梦绕天涯。  

【读瞿存斋剪灯新话作歌】  
山阳才人畴与侣，开口为今阖为古。  
春以桃花染性情，秋将桂子熏言语。  
感离抚遇心怦怦，道是无凭还有凭。  
沉沉帐里昼吹笛，煦煦窗前宵剪灯。  
倏而晴兮倏而雨，悲欲啼兮喜欲舞。  
玉箫倚月吹凤凰，金栅和烟锁鹦鹉。  
造化有迹尸者谁，一念才萌方寸移。  
善善恶恶苟无失，怪怪奇奇将有之。  
丈夫未达虎为狗，濯足沧浪泥数斗。  
气寒骨耸铮有声，脱帻目光如电走。  
道人青蛇天动摇，不斩寻常花月妖。  
茫茫尘海沤万点，落落云松酒半瓢。  
世间万事幻泡尔，往往有情能不死。  
十二巫山谁道深，云母屏风薄如纸。  
莺莺宅前芳草凄，燕燕楼中明月低。  
从来松柏有孤操，不独鸳鸯能并栖。  
久在钱塘江上住，厌见潮来又潮去。  
燕子衔春几度回？断梦残红落何处？  
还君此编长啸歌，便当酌以金叵罗。  
醉来呼枕睡一觉，高车驷马游南柯。  
凌教授云翰二首  

【重过柳洲寺】  
买花载酒忆当年，风景依稀最可怜。  
彭泽有人归栗里，海波何处变桑田。  
联拳鹭立枯荷雨，寂寞鸦栖古树烟。  
几度涌金门外望，居民犹说总宜船。  

【题钟馗图】  
湖风吹沙目欲眯，官柳摇金梅绽蕊。  
终南进士倔然起，带束蓝袍靴露趾。  
手掣硬黄书一纸，若曰上帝锡尔祉。  
猬磔于思含老齿，颐指守门荼与垒。  
肯放妖狐摇九尾？一声爆竹人尽靡，  
明日春光万余里。  
张主事舆三首  

【秋日湖中】  
风波千顷画船开，吹近芙蓉影里来。  
倒卷彩霞翻舞袖，斜飞白雨溢行杯。  
总宜园冷花无主，苏小坟空草作堆。  
为倩金戈挥落日，秋声莫向树头催。  

【湖上分韵得香字】  
晴麓云横万里长，出门步步是春光。  
近湖酒阁多红杏，隔岸渔家尽绿杨。  
箫鼓声寒心自醉，绮罗魂冷骨犹香。  
漫游不是矜年少，嬴得闲情似洛阳。  

【约可闲老人访王药圃】  
明朝寒食风日晴，可闲欲同湖上行。  
先拾玉壶园上翠，却听瑶石山头莺。  
茶铛烦为试新火，杏酪不须和冷饧。  
君若肯将花径扫，日高相与到柴扃。  
张辂二首  

【次韵王志道元夕】  
沈水香生宝篆烟，九衢车马正喧阗。  
金莲遍烛三千界，银筝谁弹五十弦。  
天上楼台春靡靡，人间风月夜娟娟。  
少年行乐情怀异，绛蜡笼纱六辔联。  

【赠陈士宁】  
横溪别业锦云乡，红白莲花薜荔墙。  
百事不开心独静，孤云无着兴俱长。  
佳人雪藕供微醉，童子分茶坐晚凉。  
如此好怀谁解写，诗成还让孟襄阳。  
邓主事林二首  

【保安留别瞿存斋】  
两鬓西风吹断蓬，杖藜扶病看秋容。  
菊花浑似诗人瘦，山色不如归兴浓。  
紫塞一杯桑落酒，彤庭五夜未央钟。  
燕鸿歧路东西去，此后相思意万重。  

【春夕旅怀】  
万里东风故国情，十年几度凤凰城。  
衡阳雁尽春三月，巫峡猿啼夜二更。  
席上狂言因酒得，镜中华发为愁生。  
静观富贵如云转，拂袖归来任俗争。  
李布政祯四十六首  

【过吴门次萨天锡韵】  
七泽三江通甫里，杨柳芙蓉照湖水。  
阊门过去是盘门，半掩珠帘画楼里。  
靡芜生遍鸳鸯沙，东风落尽棠梨花。  
馆娃香径走糜鹿，清夜鬼灯明绛纱。  
三高祠下东流续，真娘墓上风吹竹。  
西施去后屟廊倾，岁岁春深烧痕绿。  

【送陈郎中重使西域（四首）】  
宝带悬鱼服，雕弧挂马鞯。  
皇恩覃万国，虏气詟诸边。  
瀚海寒生月，崖城暮锁烟。  
欲穷西域事，班范有遗编。  
地势三城远，河源二水分。  
火山稀好雨，盐泽足愁云。  
雕没平沙外，驼鸣绝涧濆。  
凭高时引睇，何以策中原。  
出塞春乘传，投鞭晚下营。  
旋风胡马疾，掣电皂雕轻。  
浩荡穷源志，迢遥奉使程。  
支机如得石，持往问君平。  
行尽伊吾道，胡天气候殊。  
神僧留白骨，毒草隐玄蛛。  
近水多行帐，穷荒绝远书。  
伫看归觐日，玉勒控宛驹。  

【宿端璧寺】  
遗构象王宫，荒凉小邑东。  
一灯秋殿闭，孤榻夜窗空。  
饥啮床头鼠，愁吟砌下蛩。  
萧萧黄叶坠，庭树颤西风。  

【彭泽县石崖僧房】  
窗户俯澄潭，龙宫似可探。  
藤萝栖鹘树，瓶锡定僧岩。  
斜日疏疏磬，长风去去帆。  
只应输野衲，长此卧烟岚。  

【早发小孤山遇风】  
湖尽江逾阔，舟穷路若迷。  
垂杨春寂寂，芳草雨凄凄。  
漩水鼋鼍窟，平沙雁鹜堤。  
风波随地有，何处可幽栖。  

【次襄城】  
晨铎语西风，衣单怯露浓。  
豆苗遮地黑，柿实照园红。  
晓色苍茫里，秋光惨澹中。  
永怀东汉士，风裁李膺雄。  

【送人南归（二首）】  
离弦兼楚调，忍向醉时闻。  
连岁长为客，他乡更别君。  
鸥波明夕照，雁字写秋云。  
迢递还乡梦，相随过海门。  
年年长在客，北蓟复南京。  
秋雨沧洲雁，春风采石莺。  
好山环故里，流水背孤城。  
去住无拘系，闲身到处轻。  

【喜张进士叔豫见宿旅舍】  
穷巷寂无邻，青灯共故人。  
远声霜下磬，孤影客边身。  
露冷蛩相吊，庭寒月自亲。  
殷勤一瓢酒，更与话酸辛。  

【周原幽居】  
山色蛾眉秀，江流燕尾分。  
乱蝉吟落日，独鹤引归云。  
黄叶溪边树，青帘雨外村。  
兴来留客坐，随意倒芳尊。  

【送陈生归吉水赤岸】  
清砧兼落叶，总是别离情。  
去路千程远，归舟一叶轻。  
秋云连树暗，寒日映川明。  
亦有沧浪兴，何时共濯缨。  

【送周秀才游长沙】  
迢递长沙道，萧条晏岁游。  
乱山黄叶寺，孤棹白摐洲。  
夕鸟冲船过，寒波背郭流。  
毋论卑暑地，贾傅昔曾留。  

【送戴教授北行】  
别路三春雨，行舟五两风。  
花香随路减，柳色上衣浓。  
共是青云客，先成白发翁。  
离情如逝水，万折亦朝东。  

【宿废普济寺】  
青山行欲尽，深树见僧房。  
云气千峰暝，秋声一院凉。  
长藤悬破衲，脱叶覆空廊。  
龙象黄金地，萧萧蔓草长。  

【塞下曲】  
铁骑蹴交河，衔枚半夜过。  
雪花凝锁甲，月色冷雕戈。  
黠虏俱亡命，连营尽凯歌。  
至今青冢骨，犹恨与通和。  

【三月四日即景】  
忽忽春将暮，俄过三月三。  
草谁怜益母，花自媚宜男。  
乍到寻巢燕，初眠上箔蚕。  
新茶与稚笋，乡味忆江南。  

【赋落花】  
愁红怨粉各依依，树下偏多树上稀。  
总为春光争艳冶，却教夜雨妒芳菲。  
数枝浸水鱼吹去，几片萦林蝶趁飞。  
莫怪东风成薄幸，犹能收拾点人衣。  

【酬曾学士子棨见赠复职之作】  
放逐仍居患难中，三年执役梵王宫。  
病来短发逢秋白，老去衰颜借酒红。  
心似葵花倾晓日，身同树叶感霜风。  
杜陵花竹频生梦，但觉阳春处处融。  

【张舒州家观元承旨危素画像】  
虞揭凋零玉署空，堂堂至正独推公。  
气全河岳英灵秀，手抉云霞制作工。  
江总归陈翻恨老，贾生鸣汉早称雄。  
丹青似有无穷意，却写南冠入画中。  

【柳】  
含烟袅雾自青青，爱近官桥与驿亭。  
春满章台偏婀娜，秋深隋岸最凋零。  
长从苏小门前折，几向龟年笛里听。  
绝胜东风桃李树，飞花犹解化浮萍。  

【驾幸朝天宫祭星之作】  
上帝萧台卫百灵，储皇拂曙醮群星。  
清都秘箓开云篆，白昼神雷掷火铃。  
晓露未干珠树湿，天风微动宝花零。  
叨恩久在南宫里，长从銮舆幸冶亭。  

【孝陵秋日陪祀柬彭赞礼永年】  
钟山欲晓色苍苍，小辇轻舆出建章。  
苑鹿不惊仙仗过，潭龙故喷御泉香。  
重城隐雾留残月，高树含风送早凉。  
惟有祠官最清贵，时来导驾沐恩光。  

【送熊生还乡】  
石头城下柳萧疏，久客怀归念远途。  
乡梦每生钟断后，客愁偏在酒醒初。  
扁舟暮雨青衫薄，折苇凉风白鸟孤。  
拟共丘园寻别业，临岐相送独踟蹰。  

【晚春郊外（二首）】  
柳外轻风拂面来，春忙半是杜鹃催。  
多般野菜参差老，几样林花接续开。  
竹为近阶难迸笋，松因临水易生苔。  
追思往日嬉游伴，聚散如云倍可哀。  
雨外林鸠不住啼，落红狼藉半沾泥。  
秧苗带谷根犹浅，麦干垂花穗已齐。  
鸥下只投荷叶屿，蝶飞多傍菜花畦。  
青山绿水饶诗景，归路扶筇醉懒题。  

【杨柳枝（二首）】  
参差几树瞰长河，树树垂金拂绿波。  
不是秋来易零落，自缘人世别离多。  
细叶如眉绿未匀，修眉浑似带愁颦。  
输他桃杏东风里，不管南游北去人。  

【客夜闻砧】  
荒草萧萧郭隗台，清砧明月两堪哀。  
千愁百感多如雨，今夜灯前一并来。  

【房山旅舍】  
枕寒衾冷对孤灯，室似邮亭榻似僧。  
清泪几行揩又落，斜风细雨送残更。  

【重游龙济寺悼无为能上人】  
北涉南游二十霜，幻身重到赞公房。  
苔侵素壁松枝偃，独自焚香拜影堂。  

【新安谣（三首）】  
新安野老发垂肩，说着先朝泪泫然。  
洪武初年真少事，几曾轻到县衙前。  
垂老频逢岁薄收，秋租多欠卖耕牛。  
县官不暇怜饥馁，唤拽官车上陕州。  
当夫当匠子孙亡，田地荒芜户有粮。  
昨日迤西蕃使过，尽驱妇女赶牛羊。  

【山路谑花】  
枝头地上总猩红，几树繁开几树空。  
颜色一般荣悴别，谁将此意问东风。  

【花答】  
多谢天公着意栽，不教妆点艳亭台。  
无人剪折无人赏，嬴得年年自在开。  

【山中见牡丹】  
不嫌恶雨并乖风，且共山花作伴红。  
纵在五侯池馆里，可能春去不成空。  

【重唁山中牡丹】  
不烦浇灌不烦栽，长过清明谷雨开。  
为问洛阳豪贵客，几家还有旧亭台？  

【宜阳山中】  
绿阴重叠鸟间关，野枣花香宿雨残。  
天遣浮云都卷尽，教人一路看青山。  

【嵩县遇端午】  
老大偏多故里心，一逢佳节一沾襟。  
谁知此日菖蒲酒，又在山城独自斟。  

【栀子画眉图（二首）】  
薝卜初开雪亚枝，枝头好鸟立成痴。  
少年京兆风流处，似汝花间对语时。  
昔年曾伴董娇娆，长把春山笑倩描。  
今日梁园空见画，鸟啼花落鬓萧萧。  

【乡人至夜话】  
形容不识识乡音，挑尽寒灯到夜深。  
故旧凭君休更说，老怀容易便沾襟。  

【夜雨】  
得失无心总不惊，秋来偏动故乡情。  
平常窗外梧桐雨，不似今宵不耐听。  

【至正妓人行（并叙）】  
永乐十七年，予自桂林役房山。是冬解后一遗姬于逆旅中，虽汨没尘土，有衰老态，然尚余笑谈风韵，犹以紫箫自随。访其详，盖大都妓人，以才貌隶教坊供奉。陵迁谷变，将落发为比丘尼，未果。已而转嫁编氓，愈并沦落。今垂老无所依，随孙就食匠营间。遂呼酒饮之，使吹数调。既罢，因与共论畴昔，其言至正时繁华富贵事如目睹。然每一追思，怀抱辄复作恶，岂来今往古红颜薄命当如是耶？余为低回凄然慨叹，且感其意，作长辞赠之，题曰《至正妓人行，第辞华萎弱，不足以写其态度之万一。忧郁之际，取而读之，匪慰若人，聊以自解焉耳。  
桃花含露伤春老，莲叶欺霜悴秋早。  
红飘翠殒谁可方？大都伎人白头媪。  
言辞婉媚虽足爱，颜色萎摧宁再好？  
姿同蒲柳先凋零，景近桑榆渐枯槁。  
我役房山滞客边，客边意气迥非前。  
螺杯谩想红楼饮，雁柱徒怀锦瑟弦。  
晏岁荒村因解后，芳尊小酌且留连。  
阳台楚雨情磨灭，舞袖弓鞋事弃捐。  
于今沦落依草木，天寒幽居在空谷。  
爷娘底处认坟墓，姊妹何乡寻骨肉。  
初谓终身永欢笑，那知末路翻捞摝。  
莫惜缥囊紫玉箫，暂吹绛阙瑶台曲。  
停觞起立态是痴，敛衽踌躇半饷时。  
凝情徘徊倾听久，微茫杳渺度腔迟。  
娇痴睍睆莺求友，嫩讶昵喃燕哺儿。  
巨壑潜蛟惊起蛰，危巢别鹄苦分离。  
分离或变成凄切，凄切愈加音愈咽。  
荡子江湖信息稀，疲兵关塞肌肤裂。  
似啼似诉复似泣，若慕若怨兼若诀。  
孤舟嫠妇旅魂消，异域累臣鬓毛折。  
参差角羽杂宫商，微韵纡余巧抑扬。  
坠絮游丝争绕乱，哀蛩怨蚓互低昂。  
呦呦瑞鹿剔灵囿，哕哕和鸾集建章。  
楚弄数声谐洗簇，氐州一曲换伊凉。  
伊凉溜亮益闲暇，埙篪笛笙皆在下。  
琚瑀铿锵韵碧霄，机梭淅沥鸣玄夜。  
须臾众调多周遍，返席重论盛年话。  
一自干戈据扰攘，几多行辈遄沦谢。  
记得先朝至正初，奴家才学上头颅。  
银环约臂联条脱，彩线采绒缀罛罟。  
博局倦余邀伴赌，秋千蹴罢倩人扶。  
纤腰数被邻姬妒，鬓发常烦阿姐梳。  
羽林英俊驰轻縠，惯向奴家通夕宿。  
凤枕鸾衾肯暂辜，蜂媒蝶使交相属。  
冰客反惧胭粉涴，香体匪藉沉檀浴。  
退居始替兴圣斑，内使传宣又催促。  
宇宙雍熙百姓安，仁覃四裔覆三韩。  
畏吾选作必阇赤，钦察恩深答刺罕。  
已见拂郎呈崿袅，还闻缅甸贡琅玕。  
丹楹陡峻栖枿鹊，华表玲珑镂角端。  
神州形胜真佳丽，郁郁葱葱蟠王气。  
五谷丰登免税粮，九重娱乐耽声妓。  
广寒宵得侍乞巧，太液晨许陪修禊。  
避暑巡游欲届程，沿途宿顿争除地。  
随銮供奉拣娉婷，特敕奴家扈跸行。  
卤簿晓排仙仗发，抹伦晴鞠绣鞍乘。  
营间鼓镯轰雷动，碛外氛埃扫电清。  
纨扇试时违大内，花园过去是开平。  
宗王贵戚咸来会，嵩呼万岁齐齐跪。  
绯缨帽妥钵焦圆，黑瓣髻纫卜郎锐。  
后先雉扇怯薛执，左右麟符火赤佩。  
茜罽缝袍竺国师，霞绡蹙帔天魔队。  
齐姜宋女总寻常，惟诧奴家压教坊。  
乐府竞歌新北令，构栏慵做旧《西厢。  
煞寅院本编蒙赏，喝采箜篌每擅场。  
浑脱囊盛阿剌酒，达拏珠络只徐裳。  
胡元运祚俄然歇，远遁龙荒弃城阙。  
官里遥冲朔漠尘，哈敦暗哭穹庐月。  
坏宫画静着封锁，虚室苔生罢朝谒。  
绝徼阴森部落衰，中原澒洞烽烟热。  
填沟塞堑总婵娟，蚁虱微躯幸瓦全。  
窈窕蛾眉浑懒画，蹒跚茧足亦羞缠。  
祇园披剃思依佛，梵榻跏趺拟学禅。  
练衲正宜参般若，赤绳无奈堕痴缘。  
兰心慧性非坚固，宛转绸缪媒妁误。  
嫁与凡庸里巷儿，流为鄙贱糟糠妇。  
文禽失类偶鸡鹜，孔雀迷群随鹘鹭。  
手具盘飧奉舅姑，亲操井硙应门户。  
物换星移十载强，尊嫜殂没藁砧亡。  
屡遭疾疫男捐馆，苦迫饥寒媳去房。  
瓦缶泥垆长是伴，瑶簪翠钿已相忘。  
忍谈富贵徒增感，怕说酸辛只断肠。  
筋骸疲惫龙钟久，里舍么娘嗤老丑。  
涂抹伊谁识阿婆，弹搊竞自矜纤手。  
偷生又幸逢明代，垂死宁当正丘首。  
轗轲颓龄谅弗多，槎牙瘦骨行将朽。  
欷歔叹古更嗟今，少日荣华晚陆沉。  
亹亹愿毋嫌<目舌>耳，寥寥罕遇是知音。  
织乌荏苒忙过隙，司马汍澜已湿衿。  
往运推移端莫挽，穷途汩没最难禁。  
妓人听我相宽慰，美貌多为姿质累。  
仓惶明镜乐昌分，缥缈层楼绿珠坠。  
虽云茕独困贫乏，嬴得娇娆到憔悴。  
世上浮名不直钱，杯中醇酎休辞醉。  
屏营抆泪起逶迤，载拜殷勤乞赋诗。  
土炕蓬窗愁寂夜，挑灯快读解愁颐。  
那知皓首逢元稹，弗用黄金铸牧之。  
洒翰酬渠增慷慨，风流千载系遐思。  
（予既赠以是诗，乃起谢曰：“此元、白遗音也。何相见之晚也！老身旦夕且死，当与偕焚，庶读之于地下。”明年春，予将还京师，重往过之，则果没矣。因诵斯稿，犹若见其俯仰语笑之态。悲夫！永乐庚子闰正月朔日，庐陵李桢识。）  
童尚书轩一十一首  

【感寓】  
老狐戴髑髅，夜拜北斗神。  
绥绥曳长尾，顷刻化为人。  
怪异固莫测，妖术方日新。  
高城窍深窟，蟠结无与伦。  
望之不能灌，忧愤填秋旻。  

【池上夜坐】  
池上微雨收，凉月吐空谷。  
萧萧败垣柳，疏影覆我屋。  
草深蛤争鸣，荷折鹭惊宿。  
偶此遂闲情，居然忘宠辱。  

【谪所有怀旧游诸友】  
忆昔论交日，相知尽少年。  
季良身任侠，叔度世称贤。  
夜雨弹棋局，春风放酒船。  
飘零各分手，愁绝越江边。  

【忆金陵】  
金陵佳丽地，风景想依然。  
城阙金汤固，江山罨画连。  
晚风楼上笛，春水渡头船。  
惆怅曾游处，而今又几年。  

【东林小隐为沈处士题】  
小隐东林地，身闲岁月忘。  
曲池山倒影，虚阁水生凉。  
雨润琴丝慢，风薰药臼香。  
羡君清趣好，无梦到岩廊。  

【和刘工部钦谟无题韵（四首）】  
垂杨门巷嫩寒余，银鸭香清绕燕居。  
妆镜窥红春有态，黛蛾分绿画难如。  
云行巫峡频牵梦，潮隔浔阳久旷书。  
惆怅碧阑干外月，梨花疏影到窗虚。  
金殿萤流月半沉，君王当日宠恩深。  
风清香箧捐秋扇，露冷空闺急暮砧。  
别院频翻鹅管玉，长门深锁兽环金。  
可怜碧海青天外，谁识姮娥夜夜心。  
钿合鸾钗昨尚存，几看新水化生盆。  
金鱼户钥花千点，玉虎丝牵月一痕。  
班竹暝烟思帝子，绿芜春雨怨王孙。  
愁来更上危楼望，江水悠悠也断魂。  
帘外东风扇晓寒，碧桃香老共谁看。  
金铃犬卧红绵毯，翠羽鹦啼白玉阑。  
花暗小机闲旧锦，草深回磴绝鸣銮。  
却怜夜月咸阳道，露泣金人十二盘。  

【清明书感】  
两年作县越江湄，回首乡关未得归。  
华发又惊佳节换，青云堪叹故交稀。  
山村细雨梨花发，茅屋东风燕子飞。  
潦倒不须嗟薄宦，且将樽酒送斜晖。  

【秋夜梦康侍御用和】  
宦游岁月易蹉跎，青镜流光两鬓皤。  
客梦不知江水远，乡心偏傍雨声多。  
张衡有咏唯愁在，烛武无能奈老何。  
为问旧游骢马客，别来谁与共鸣珂。  

【九日】  
萧萧木叶下高枝，又是深秋九日期。  
黄菊酒香人病后，白摐风冷雁来时。  
参军帽落谁同调，宋玉诗成益自悲。  
有约不能逢一笑，看山窗下独支颐。  
张佥都楷一十首  

【汉宫曲】  
日暮上帘钩，春花压翠楼。  
忽闻宣召急，罗帕掩箜篌。  

【金陵怀古】  
落日沧江雨，东风废苑春。  
莫言三国士，犹胜六朝臣。  

【古词】  
罗帕凝香湿未干，朱樱窗外雨生寒。  
灯花知是虚传喜，落尽青煤誓不看。  

【宫中词】  
宫中杨柳戏青娥，不见葳蕤舞凤过。  
怪底东风不相忌，隔墙吹送落花多。  

【江南春】  
满川啼鸟怨残红，水郭春园柳絮风。  
春雨一番江水阔，草痕将绿到吴中。  

【采莲曲】  
青绫裙子试新裁，水面风吹拂拂开。  
舟小身轻波复静，荷花荡里去还来。  

【田园乐（四首）】  
绿杨树头山近，碧草门前径斜。  
闭户不干俗虑，杖藜时到邻家。  
孤棹斜阳水村，一犁暮雨平原。  
藤花靡靡落地，桑叶阴阴闭门。  
清明处处飞雨，寒食家家禁烟。  
满地桑阴独步，半窗花影高眠。  
绕砌一湾流水，当门数个长松。  
烟中渔艇朝出，雨里人家夜春。  
聂教谕大年一十三首  

【读杨廉夫集】  
文章五色凤之雏，酒借诗豪胆气粗。  
白发草《玄扬子宅，红妆檀板谢家胡。  
金钩梦远天星坠，铁笛声寒海月孤。  
知尔有灵应不死，沧桑更变问麻姑。  
（《七修类稿曰：“廉夫母梦金钩入怀而生。别号铁笛道人。晚年避乱淞江之泖湖谢伯理家，蓄四妾，名草枝、柳枝、桃枝、杏花，皆善音乐，每乘画舫，恣意所之，豪门巨室竞相迎致。大年之作，能叙其实。今集中无也。”）  

【余读元人王仲蔚诗爱其杨柳青旗连坐榻杏花春色过邻墙之句惜无全章因足一律奉寄施彦颙】  
夹城门外好风光，曾醉君家碧玉觞。  
杨柳青旗连坐榻，杏花春色过邻墙。  
回鸾锦字新题句，睡鸭铜炉小篆香。  
酩酊不辞归路晚，银鞍骢马映斜阳。  

【锡山饮友人楼中临别赠以诗】  
小楼烧烛了残棋，是我孤舟欲发时。  
千里宦情双鬓改，十年心事故人知。  
闲推甲子怜衰态，醉折名花续旧诗。  
无限西湖风月好，抱琴相访莫教迟。  

【苏堤春晓】  
树烟花雾绕堤沙，楼阁朦胧一半遮。  
三竺钟声催落月，六桥柳色带栖鸦。  
绿窗睡觉闻啼鸟，绮阁妆残唤卖花。  
遥望酒旗何处是，炊烟起处有人家。  

【寄刘士亨】  
一树樱桃鸟啄残，麦秋天气尚轻寒。  
蚕登曲箔桑初尽，燕补新巢土未干。  
囊里古方闲自检，镜中华发老羞看。  
花时不共刘郎醉，辜负东家芍药阑。  

【澄江舟中留别故旧】  
雪后晴沙玉一坡，孤舟斜日奈愁何。  
白头宋玉偏能赋，红袖吴姬最善歌。  
笠泽溟烟连浦树，惠山寒翠湿渔蓑。  
伤心一带梁溪水，添得征人别泪多。  

【题画瓜】  
翠实离离引蔓秋，西风凉露满林丘。  
东门尚有闲田地，千载无人说故侯。  

【奉酬王司训云笺之贶（二首）】  
云笺新制出金溪，缄送烦君手自题。  
写得新词谁解唱，薛涛坟上草萋萋。  
独倚东风有所思，霜纨小帖写唐诗。  
多情欲为秋娘赋，老却江南杜牧之。  

【题画】  
缓鞚青骢踏软沙，画桥烟树酒旗斜。  
玉楼人醉东风晚，高卷红帘看杏花。  

【题彦颙画中小景（二首）】  
水禽沙鸟自相呼，远近云山半有无。  
一叶扁舟两三客，载将烟雨过西湖。  
雨余芳树净无尘，草色蒙茸浅带春。  
茅屋石田应尚远，夕阳愁杀独归人。  

【夏日次侃禅师韵】  
高亭暑夜景相和，凉月絺衣挂薜萝。  
杨柳风轻湖面阔，不知何处藕花多。  
卞郎中荣五首  

【春游图】  
游丝百尺荡空阔，天上有人落白发。  
人生行乐及少年，《金缕一声杯百罚。  
翩翩两骑出郭东，桃花如雨吹东风。  
愿倩游丝绊西日，不教便入咸池中。  

【嘉兴留别诸友】  
春波门外上春船，春涨葡萄绿浸天。  
共君细细酌篷底，西望落日横孤烟。  
倚篷横玉彻三弄，飞花谁遣回风送。  
须臾月出光满座，杯光滟滟金波动。  
美人相逢良不多，美景岂可成蹉跎。  
为欢未久又为别，空劳春梦落春波。  

【赠许德容】  
少年赤手能缚虎，踏遍东华软红土。  
缠头百万轻买笑，挽弓两石漫好武。  
江南风月谁平分，拂衣归卧龙山云。  
姑苏台下为别墅，招要三友咏五君。  
金屏如花人去早，北里薰天迹如扫。  
平章不必唤张侯，来往风流成二老。  

【述怀效生肖体】  
槐叶初生如鼠目，蜗牛绿树荫新绿。  
冯轩高吟坐虎皮，一扫顿令千兔秃。  
墨池之鱼曾化龙，三尺青蛇在袖中。  
失马休嗟塞上翁，忘羊歧路迷西东。  
沐猴而冠良足耻，五百斗鸡同梦死。  
狗监明当荐上林，牧猪江揖商丘子。  

【锦云轩为何挥使赋】  
朝入锦云轩，莫作锦云梦。  
梦中满袖扑红香，艳妆醉压阑干重。  
酒杯如海和云吸，箫鼓声喧令行急。  
觉来但见胆瓶梅，冷风吹帘雪花湿。  
唐庠二首  

【蕉萱仕女】  
罗袜生香踏软沙，钗横玉燕鬓松鸦。  
春心正似芭蕉卷，羞见宜男并蒂花。  

【小景】  
落日青山凝紫烟，秋风残叶雁来天。  
五湖多少玻璃水，处处堪留载鹤船。  
附见  
☆唐广（一首）  

【戏赠张伯仁陈邦器二才子】  
白下桥边杨柳枝，新黄嫩绿正当时。  
重来折入寻春手，不比樊川去较迟。  
丘吉一十三首  

【游雾山寺和冠莱公韵（集本不载）】  
风引钟声落大溪，行厨酒尽夕阳低。  
斗杓斜坠阑干北，涧道横分略彴西。  
云杂天花银叶舞，门排行树宝幢齐。  
普香世界青山绕，一路烟霞送马蹄。  

【和姑苏刘工部昌无题（三首）】  
落花空怨五更风，江水无情日自东。  
只解诗中嘲阿软，宁知花里活秦宫。  
进来荔子枝犹绿，洗去胭脂井尚红。  
多少风流多少恨，玉笙吹断月明中。  
辘轳绠断玉瓶沉，双鲤无书碧海深。  
别梦吹残吴苑笛，愁肠敲断汉宫砧。  
病来眉淡波斯黛，老去屏闲孔雀金。  
不及浮云能自在，朝飞暮散却无心。  
《玉树歌残谱不存，春泉空泻洗头盆。  
绛桃成子花无色，银烛烧心泪有痕。  
南国青春欺客鬓，东风芳草怨王孙。  
风流已逐红尘化，空有琵琶寄断魂。  

【秋日偶成】  
江城开近白鸥沙，帘幕风凉秋满家。  
昨日邻姬新压酒，小槽一夜落莲花。  

【采莲曲】  
细语呼人远不闻，水光摇荡石榴裙。  
一身肌骨无多重，欲入荷花化彩云。  

【春夜（二首）】  
银瓶浇茗漱春酲，倚遍雕阑睡未成。  
灯火谁家庭院里，樱桃花下尚吹笙。  
香尽铜炉火不增，一床寒被卧春冰。  
不知明月将人梦，去落红楼第几层。  

【因天如寄声沈启南】  
日望江云卧草庐，烟波无处觅双鱼。  
高僧相见能传语，不写银笺小字书。  

【寄馆天宁寺（二首）】  
宝树林中避世情，琴囊长挂白云层。  
蒲团学得枯禅坐，合作东轩长老称。  
茶炉吹断鬓丝烟，借得禅林看鹤眠。  
不道秋风何处起，一堆黄叶寺门前。  

【与唐惟勤索纸】  
鱼网无功补蔡侯，蜀江不洗薛涛愁。  
教儿昨日翻诗稿，书破芭蕉数幅秋。  

【仕女】  
丝抽霜藕织仙衣，立近芭蕉怨落晖。  
踏破绿苔罗袜冷，宫前昨夜有霜飞。  
周沐阳鼎一十三首  

【甲午新岁九日腊尽】  
荼垒明朝满市新，一杯灯下旧吟身。  
流年细检颁来历，往事都成扫去尘。  
薄有田庐聊卒岁，可无沟壑尚迟春。  
殷勤照取田蚕看，同是鸡豚社里人。  

【夕阳】  
白头人爱夕阳红，短葛凉生绿树风。  
别浦帆归天远近，乳鸦巢满屋西东。  
比邻酒熟闲招饮，故旧书来喜拆封。  
珍重曲阑干外月，又分清影照衰容。  

【淮南道中】  
苇屋萧萧暗市尘，纵多花柳不成春。  
车声自绕东风展，不管天涯有远人。  

【杂兴（三首）】  
大字书便老眼，小弦声恼闲情。  
养得人来疏懒，枉教天与聪明。  
谩道龙蛇起陆，笑看鸡犬能仙。  
多少江湖奇事，等闲风雨惊眠。  
月出山疑欲雪，夜凉天易成秋。  
老去还能觅句，兴来何必登楼。  

【月夜湖上】  
移舟烟水上，吹笛藕花前。  
衣薄露如雨，杯空月在天。  

【憩秦溪道院留题壁间】  
徐福楼船去不回，海门东下浪如雷。  
青鸾自傍瑶台舞，红药何须羯鼓催。  
劫火凄凉化焦土，重泉寂寞葬寒灰。  
神仙未隔人间世，烂熳花前酒一杯。  

【杂兴】  
梦里题诗喜欲狂，觉时寻索已浑忘。  
藏蕉野鹿春无迹，剪雨银灯夜未央。  
不信红尘深没马，可堪黄妳乱堆床。  
醒醒醉醉休相笑，傀儡从教看末场。  

【闽中晓发】  
戈有重英剑有房，马蹄南入荔枝乡。  
无端画角声中月，偏照征人鬓上霜。  

【偶成】  
玉河桥下水如车，杨柳当门是我家。  
飞过红尘三四点，有人骑马向东华。  

【寄陈叔庄（二首）】  
郭外何须二顷田，江湖春水绿如烟。  
扁舟荡漾不归去，日暮摐花风满川。  
许时无暇出城来，漫尽溪桥是绿苔。  
寄语山中旧猿鹤，紫薇花欲为谁开。  
姚御史绶二首  

【折枝芙蓉】  
芙蓉花，隔江水，美人盈盈几千里。  
何年濯锦堕新红，水面西风吹不起。  
我欲牵之在木末，方舟翻愁江水阔。  
芙蓉花，似人面，柳眉不在秋时见。  
墨池为尔闲写生，鸳鸯锁合长生殿。  
重咨嗟，芙蓉花，掷笔浩歌行踏沙。  

【洛阳陌】  
马上相逢处，春风在洛阳。  
陌头杨柳色，一一断人肠。  
刘菊庄泰一十七首  

【冬日晓望】  
寒风薄絮衣，落木纷骚屑。  
江红有断霞，山碧无留雪。  
隔水一声鸡，悠悠送残月。  

【题画】  
千峰落日阴，闪闪鸦飞尽。  
隔树暗鸣泉，苍茫路难认。  
何处远归樵，山花红插鬓。  

【雪景画】  
高堂怪底寒侵骨，远山近山银突兀。  
细挑松火静中听，蚕叶蟹沙声仿佛。  
水边老屋伊谁家，爨烟几缕随风斜。  
出门一白已无地，蹇驴何处寻梅花？  

【题戴文进西湖图】  
钱塘西湖天下奇，浮光万顷澄琉璃。  
仙宫佛刹涌金翠，箫鼓之声闻四时。  
六龙扶日消春雾，画船撑过茅家埠。  
吴姬双唱遏云歌，惊散鸳鸯与雁鹭。  
水亭入夏薰风来，镜里荷花高下开。  
蔗浆酪粉出冰碗，对花一饮三百杯。  
梧桐叶脱属秋至，篮舆寻僧灵隐寺。  
深洞老猿呼不应，和得宾王旧诗句。  
玄冥剪水落九天，孤山突若银螺然。  
玉骢驼醉探春去，红椒已破疏篱边。  
戴进胸中有丘壑，挥洒新图使人愕。  
羊肠路口树阴阴，鸭嘴滩头沙漠漠。  
和靖东坡不可逢，白云常护青芙蓉。  
寄谢山灵莫相拒，早晚来听烟际钟。  

【恰似村为诸立夫题】  
非村非郭路萦回，绕屋蔷薇户半开。  
春暖莺声相应答，晚晴鸦阵自归来。  
白烟上锉炊新稻，红雨糟床滴旧醅。  
山色满窗书满架，此生无梦落黄埃。  

【九日偕沈濬之饮天长寺昌上人所】  
佳节青山懒去登，共缘西郭访名僧。  
壶虚暗滴莲花漏，衣薄寒生柿叶绫。  
拟薙白头归净社，欲留红日系长绳。  
与君且尽杯中物，有约重来恐未能。  

【次韵夏大卿寄玛瑙寺献上人】  
高僧占断西湖胜，细草斜连石子坡。  
度岭剪来藤作杖，翻畦种得菜成窠。  
一龛晓日红蒸衲，四壁秋烟翠染萝。  
借问何时开夜讲，洗清尘耳定须过。  

【寄沈大经】  
吴山山下隐君家，静掩柴荆绝市哗。  
径小黑翻飞去燕，池香红点落来花。  
借书不受银瓶酒，待客惟烹石鼎茶。  
想得长斋依绣佛，白云窗户阅《楞伽。  

【晚春漫兴】  
单罗初试怯春风，金鸭香销翠被空。  
江燕低翻三寸黑，海棠微褪一分红。  
酒因睡浅酲难解，诗为愁多句未工。  
晴日渐长儿女懒，秋千闲在曲阑东。  

【秀上人课经图】  
山绕清溪树绕亭，隔云金磬晓泠泠。  
道人不管花开落，白乳香中读观经。  

【新秋示盛伯宣】  
暑退新凉透碧纱，砧声不断是谁家。  
酒醒小立残阳里，闲数篱边紫豆花。  

【丰乐楼】  
层楼高处宴王孙，湖上青山落酒樽。  
三百年来春一梦，月明还照涌金门。  

【春日湖上（四首）】  
浴鹄湾头荡桨过，雨声昨夜涨湖波。  
落梅天气寒偏峭，未许春衣试薄罗。  
步逐东风踏软沙，背人惊鹭去斜斜。  
两株红杏疏篱外，知是湖村卖酒家。  
小鬟扶处醉瞢腾，落日寒生半臂绫。  
燕子不来春尚浅，湖阴留得未消冰。  
樱桃花发向阳枝，便觉韶光暗有期。  
明日重来应熳烂，双柑斗酒听黄鹂。  

【湖上暮归】  
小朦驮醉踏残花，柔绿阴中一径斜。  
日暮归来问童子，春衣当酒在谁家？  
陆秀才昂二首  

【宫词】  
自卷珠帘放燕归，六宫春尽乱红飞。  
从来艳色多倾国，愿得君王宠幸稀。  

【梅花】  
春到南枝与北枝，花开的皪照寒漪。  
何人似解相怜意，不把东风玉笛吹。  
马布衣洪六首  

【续游仙诗（六首）】  
玉版金花阔幅笺，朝来次第散群仙。  
紫皇敕遣誊《真诰，第一人书第一篇。  
巴园橘里赌棋还，暗忆嬴时笑解颜。  
两袖玉尘三百斛，抛为瑞雪满人间。  
养驯苍鹿放蓬山，走入烟霞唤不还。  
明日群中寻却易，七星符在顶毛间。  
玉案珠帘翡翠屏，焚香夜诵蕊珠轻。  
月明鸾背飞琼过，少驻花阴带笑听。  
河西昨夜见牛郎，说道天田未大穰。  
八万三千修月户，多将玉屑当干粮。  
侍儿扶上紫鸾车，一笑相逢萼绿华。  
今夜芜城好明月，无双亭上看琼花。  
莫璠三首  

【读史（三首）】  
五湖荐云扰，晋宇如瓜分。  
修蛇与封豕，乘时肆妖氛。  
茁彼池中蒲，雄姿盖世闻。  
投策渡江表，目中无晋君。  
兵威奋烈火，玉石将俱焚。  
谢傅运帷幄，子弟将中军。  
战血漂淮水，杀气凌浮云。  
遂令轩冕士，不污犬羊群。  
伟哉淝水捷，可方城濮勋。  
吁嗟谢安石，后世之桓文。  
彼哉清谈辈，碌碌何足云。  
赵宋世忠厚，养士三百年。  
时危不负主，繄彼文状元。  
勤王仗大义，擐甲相周旋。  
皇天不祚宋，白日沉虞渊。  
宁甘珠璧碎，不为瓦砾全。  
碧血溅燕市，精光上烛天。  
嗟嗟吾生晚，不得为执鞭。  
手持竹如意，击碎空山巅。  
魂兮渺何许，涕泗悲茫然。  
捐生固不易，处死犹为难。  
孰知龚胜后，乃有谢叠山。  
江东一溃散，跋涉何间关。  
瓯闵苦物色，国破家亦残。  
彼哉烈丈夫，矢死无生还。  
忠孝亦何物，古今称大闲。  
耿耿浩然气，上摩霄汉间。  
谁谓首阳高，有志能跻攀。  
至今百世下，清风激懦顽。  
我读三上书，凛然毛骨寒。  
当时祼将士，胡能不厚颜。  
樊广文阜二十九首  

【田间杂咏（六首）】  
嘉树荫衡门，鸣鸠遍村墅。  
薄言农务兴，力作无男女。  
晨爨烟未起，驱牛理田圃。  
兹时若宴嬉，争得好禾黍？  
清晓闻雨过，春流涨溪渚。  
小儿学把犁，小女亦能杵。  
生理勿嫌微，浮荣非我取。  
少长郊墟中，县官名未识。  
长时带好容，不见恶颜色。  
高陇麦穗齐，雉鸣自藏翼。  
野田耕耨余，工力暂时息。  
日夕会邻家，黄牛卧篱侧。  
酒酣勉诸孙，耕作当努力。  
微雨过前村，鸟鸣催蓐食。  
乌桕荫我墙，白茅覆我屋。  
荷朝出耘，依依暮归宿。  
少妇勤织缝，诸孙解樵牧。  
秋风禾黍收，寒日照原陆。  
鸟雀啾啾鸣，园篱多草木。  
官租及早偿，莫待里胥督。  
山村颇幽僻，甘向田间老。  
邻家隔短墙，出入同一道。  
桑柘团午阴，鹜雏牝鸡抱。  
夕阳雨外明，溪上山色好。  
夫妇话绸缪，农工非草草。  
秧长及时移，明朝饭须早。  
新水涨荒陂，芸芸稻盈亩。  
东家及西邻，世世结亲友。  
夏至熟黄瓜，秋来酿白酒。  
新妇笑嘻嘻，小儿扶壁走。  
门口沙溪清，垂垂几株柳。  
醉卧梦羲皇，凉风入虚牖。  
近说明府清，征徭曾减否？  
枣花落靡靡，一犬护柴关。  
节序届芒种，何人得幽闲。  
蛙鸣池水满，细草生阶间。  
刈麦欲终亩，风吹雨过山。  
大儿早未饭，叹息农事艰。  
豪贵本天命，悠悠不可攀。  

【山中作（三首）】  
夕景延澹阴，微曛射林屋。  
无营见道真，尘纷悟蕉鹿。  
此意几人知，沈吟俯修竹。  
西风吹雨收，竹屋云阴散。  
酒醒心亦清，忘言玩爻彖。  
老鹤划然鸣，月上青山半。  
高斋临曲沼，云澹微雨余。  
悟静惬冲素，泛观庄老书。  
微言苦未解，日暮将何如。  

【西楼怨为孔宗鲁悼亡作】  
莺啼燕语春漫漫，落花飞絮吹作团。  
雨歇西楼晚晴薄，弦丝调短催长叹。  
玉镜台前金剪闲，翠销帐软留余寒。  
半壁银灯堕煤小，回文锦断脂香干。  
魫窗月白光如洗，双泪如铅洒髹几。  
梧桐音冷么凤鸣，屏山暗结愁云紫。  
湘渚飞霜陨兰茝，些断巫阳招不起。  
瑶池青鸟几时回，幽怨呜呜咽江水。  

【题山水图为刘廷信都宪作】  
我家本在山中住，读书惯识山中趣。  
偶落名涂尘眼昏，见山便欲还山去。  
南阳先生官态无，半醉示我云山图。  
持向檐前再三看，青山突兀云模糊。  
百尺飞泉落松顶，颠厓倒<单享>晴烟影。  
神仙楼阁牵翠霞，薇帐围香昼长静。  
人家三两溪南村，桃李成行门对门。  
石径斑斑过新雨，花落点破莓苔痕。  
鸥鹭飞回映沙岛，夕阳网晒渔舟小。  
不是苕川与辋川，仙都山下川原杳。  
先生指我山之西，茅屋数间依竹低。  
茶灶藤床旧栖隐，异人墨客多留题。  
看图才了眼初醒，人间有此真佳景。  
由来泉石绝纤尘，当与先生分管领。  
先生大笑清风生，岸帻佯狂双鬓星。  
题诗卷图谢鸿鹄，浮云散尽长空青。  

【冯公岭道中书所见】  
冯公今去久，岭路至今闻。  
红树村村雨，青山片片云。  
野桥松板架，岩溜竹筒分。  
日落人行少，时参鹿豕群。  

【过故人庄】  
山村行处好，偶过故人庄。  
秋竹烟笼色，寒花露浥香。  
一鸡鸣矮屋，双鹭落横塘。  
留饮忘归去，陶然入醉乡。  

【游黄龙寺】  
古寺青山上，登临见远村。  
楼虚堆竹粉，崖剥露松根。  
晚径云生润，秋池涨落痕。  
高僧宣梵偈，趺坐到黄昏。  

【灵峰岭道中】  
岭路青林杪，盘回出乱云。  
寺楼当坞见，野碓隔溪闻。  
屐润苔花积，衣香药草熏。  
崖阴仙洞在，遥见鹿成群。  

【游灵峰寺】  
步入灵峰寺，岚霏翠湿衣。  
野塘蒲叶短，石磴藓花微。  
潭静龙长卧，山寒鹤未归。  
老僧茶话久，高阁转斜晖。  

【登观音阁】  
春云笼碧树层层，危磴苔交一再登。  
涧水入溪喧似瀑，松根缠石老如藤。  
浮生容易休为客，往事凄凉莫问僧。  
几欲下山还不下，尘纷明日又填膺。  

【醉中到白厓而归】  
往事无凭一梦空，悠悠歧路任西东。  
菊花向晚应嫌雨，梧叶经秋不耐风。  
自笑长贫仍作客，谁怜多病欲成翁。  
青山断处孤城在，一片砧声夕照中。  

【城上】  
独上高城力未衰，西风吹老桂花枝。  
山回薄暝牛归后，江变新寒雁过时。  
砧杵几家声断续，帆樯两岸影参差。  
英雄自古知多少，老得身闲计亦奇。  

【游西村】  
秧叶浮青野水浑，农人篱落散鸡豚。  
寒烟淡抹梨花坞，夕照微明柘叶村。  
浮世茫茫何日定，故交落落几人存。  
近时一懒宁堪笑，欲学庞公隐鹿门。  

【数日不出门偶赋】  
自把梅花比瘦容，愁城须仗酒兵攻。  
一滩细雨空渔艇，半树残阳又梵钟。  
多病有妻供馈饷，长贫无客肯过从。  
石阑倚遍诗初就，溪上寒山晚翠浓。  

【久雨】  
高竹鸣鸠未放晴，小床衾冷梦难成。  
厨烟着树添岚翠，野水归塘乱瀑声。  
吟对落花伤俗态，醉看饥雀叹浮生。  
山人自是无尘事，深闭柴门懒入城。  

【舟中作】  
青山淡淡夕阳时，狂客扁舟只载诗。  
细雨一江菰叶老，西风两岸柳条衰。  
雁横秋影过荒戍，鸦带寒声落古祠。  
但说莼鲈滋味好，季鹰心事几人知。  

【秋日怀东湖】  
枯荷残蓼满秋池，长日思归未有期。  
一笛唤愁霜落后，双砧敲梦月明时。  
老惟防病勤收药，贫欲谋生懒作诗。  
莫怪羁人头易白，他乡岁晚倍堪悲。  

【寒食临川道中】  
故交屈指几人存，双袖龙钟湿泪痕。  
桑叶暝烟桥外路，杏花春雨寺前村。  
渔舟待渡横空渚，酒旆招酤出短垣。  
日暮陇头堪叹息，啼鸦飞下乞余墦。  

【春日偶成】  
砚池香沁墨云干，酒醒无情懒着冠。  
燕子归迟春欲尽，落花吹雨小楼寒。  

【寒夜】  
破屋难禁深夜雨，布衾寒湿半床云。  
愁来自起推窗看，人比梅花瘦几分。  

【湖村晚睡】  
村南村北总西风，桕叶先霜浅着红。  
野鸟飞边堪入画，数家篱落夕阳中。  

【过村家】  
细莎村路绕山斜，涧水西头一两家。  
桑柘叶干鸠雨歇，茅檐索索响缫车。  
陈丘温祯二首  

【和弟景容见寄韵】  
重把离怀托锦笺，征鸿飞去意茫然。  
要知客里愁多少，谩数书中字几千。  
汴水春行花夹岸，吴山晓望翠浮烟。  
情深何似来相见，夜雨挑灯酒共传。  

【忆萧山故友】  
西风吹雨暗书房，每忆萧山别意长。  
马驻西陵秋树晚，诗吟东浙夜窗凉。  
石岩昼暖花空好，江树春晴酒自香。  
何日南来重有约，蹇驴驮醉过钱塘。  
附见  
☆陈裕（一首）  

【寄兄景祺】  
东风无便寄云笺，西望关河思惘然。  
白发相催年半百，清颜一别路三千。  
杏花门巷听春雨，杨柳楼台倚暮烟。  
征雁已还巢燕至，归期何事又空传。  
陈景祺有罾字韵诗，陶南村诸公共和。陈诗云：“雨收郊外禾千顷，潮落矶头水半罾。”南村云：“松顶云开晴放鹤，溪头潮落晚移罾。”嘉言云：“庭前洗竹闲留锸，池上鱼钩不用罾。”弟裕云：“黄犊远归秋雨笠，白鱼初上晚潮罾。”诗卷藏俞彦直家。  
李广文进二首  

【过湖】  
归心喜便风，孤棹出吴淞。  
急雨捎寒浪，残云逐断鸿。  
渔人舟是宅，龙伯水为宫。  
浩荡烟波里，长吟兴不穷。  

【西湖夜宿】  
蹇驴冲雪岸乌纱，夜醉西湖卖酒家。  
十六吴姬吹凤管，卷帘烧烛看梅花。  
姜南《蓉塘诗话极称此诗，以为蕴藉风流，有唐人之致。  
陈颢一十一首  

【题归去来辞画（四首）】  
微风自东来，地脉初回阳。  
好鸟出幽谷，潜鱼跃芳塘。  
欣欣木向荣，涓涓水流香。  
万物俱得时，吾忧亦已忘。  
归来衡门下，且复酣杯觞。  
人生非金石，寓形宇宙间。  
抱才既沾禄，知休即辞官。  
委心随去留，避俗谢往还。  
遑遑欲何之，富贵不可干。  
划然发长啸，白云起南山。  
农事在东皋，孤往适兹旦。  
微雨亦既零，土膏湿凝汗。  
僮奴未尽力，宿草犹余蔓。  
植杖陇亩旁，耘耔日过旰。  
劳生虽多艰，卒岁应饱饭。  
帝乡不可期，归老全此身。  
清风谢流俗，高节抗浮云。  
舒啸登东皋，赋诗临涧滨。  
有酒辄取醉，不负头上巾。  
乐天以乘化，超然真达人。  

【竹西草堂为曹汝器赋】  
新构茅堂就竹西，渭川千亩共襟期。  
清风扫榻秋来早，苍雪团阴月到迟。  
插棘每遮东面笋，脱巾还挂北边枝。  
寻君记得曾留宿，日出三竿尚不知。  

【题姜舜民竹深处次苏雪溪韵】  
结茅竹里似岩栖，面面窗开翠色迷。  
长听雨来虚榻外，不知日转曲阑西。  
奚奴扫地收新箨，吟客敲门看旧题。  
几欲相寻无路入，鹧鸪何处隔烟啼。  

【与贺文徵鸳湖痛饮联句别后再用韵寄】  
鹓湖风日暖薰人，行乐都忘俗事纷。  
换酒主翁偏爱客，盍簪朋辈总能文。  
新词妙绝填《金缕，醉墨横斜扫练裙。  
归到寒斋枕书卧，一灯夜雨正思君。  

【题吴门赵时俊山楼文会图】  
楼居百尺谢嚣尘，良会攀跻属隐君。  
望处有山皆入画，坐中无客不能文。  
一帘花气香春酒，半榻茶烟暝夕曛。  
自是高怀尚清事，风流不羡醉红裙。  

【夜坐】  
寒来尘绪不关情，吟对青灯过一更。  
落叶满庭风满树，小窗无处着秋声。  

【春日闲行】  
睡起闲窗日影斜，欲寻幽处一烹茶。  
芒鞋踏遍前村路，杨柳春风有几家。  

【题枇杷山鸟图】  
卢橘垂黄雨满枝，山禽饱啄已多时。  
那知岁宴空林里，竹实萧疏凤亦饥。  
姚纶三首  

【水月舫（二首）】  
新绿溶溶涨暖香，春来无处不风光。  
移舟夜向湖边泊，分得花阴月半床。  
卧倚兰桡酒半醺，月寒波冷夜初分。  
无端羌笛风前起，吹断梅花梦里云。  

【团扇仕女】  
浓黛消香淡两蛾，花阴试步学凌波。  
专房自倚倾城色，不怕凉风到扇罗。  
怀悦三首  

【登城望鸳鸯湖】  
一上高城思不群，东风吹面洗余醺。  
红舷乌榜春湖上，多载银筝入暮云。  

【过相湖】  
扁舟飞出相湖东，花片红穿树底风。  
才听前村鸠唤雨，斜阳又在莫云中。  

【春兴】  
花气醺人似酒醇，东风随处扫香尘。  
不知画舫琵琶月，载得南湖几度春。  
涂俊一首  

【新丰主人】  
客舍新丰往来熟，主人相留上房宿。  
门外人声杂暮鸦，尊中酒色浮春竹。  
邻家女儿爱月明，玉纤窗下理银筝。  
一曲《凉州肠欲断，行人犹在武威城。  

## ●乙集第六  

王舍人绂四十五首  

【送杨得昂】  
我适桑干归，君犹五溪去。  
飘流若萍梗，何由复相遇。  
迢迢江上山，历历烟中树。  
后夜月明时，相思渺何处。  

【题秋菊轩】  
九月霜露零，秋气已云肃。  
草木尽凋瘁，而有篱下菊。  
粲粲如有情，盈盈抱幽独。  
我欲餐其英，采之不盈掬。  
呼儿具鸡黍，白酒正可漉。  
素心二三人，于焉叙心曲。  
陶然付一醉，万事亦已足。  
咏歌柴桑诗，千载有余馥。  

【写竹寄赠顾教授禄谨中】  
秋声起巫峡，暝色迷湘渚。  
怅望千里遥，佳人渺何许。  
幽期邈难值，欲往复延伫。  
中夜独遐思，西窗飒风雨。  

【题成趣轩】  
桑麻日已长，稼穑日已成。  
门巷荫榆柳，隔屋缫车鸣。  
生平寡营为，遂此田园情。  
衣食喜不乏，公赋尤宽平。  
举家情欣欣，澹然忘世荣。  
力作虽云劳，浊酒时共倾。  
岂意事高尚，所乐安吾生。  

【雨中过欧阳编修馆题竹木画上】  
我生本寂寞，况兹久羁旅。  
偶君素心人，来往迭宾主。  
秋声动高树，暝色渺烟渚。  
孤馆坐题诗，萧萧正风雨。  

【题画】  
衡门掩秋色，苔径净无尘。  
人迹虽罕至，简编良可亲。  
修篁度凉幰，高梧落繁阴。  
时应散幽寂，采药过中林。  

【题义方书舍】  
我昔童丱时，蒙养绝浮靡。  
朝夕常趋庭，颇解学诗礼。  
奈何才弱冠，早已失怙恃。  
徒怀风木悲，没齿殊未已。  
及余生两雏，将以托宗祀。  
既欲承箕裘，当令业经史。  
无何我多故，谪戍向边鄙。  
迢迢父子心，隔越数千里。  
惟恐有存殁，不暇较贤否。  
漂流无定居，岁月动盈纪。  
幸余初还家，无恙共惊喜。  
踉跄拜我前，并立肩可比。  
弱质虽成人，愚呆诚可耻。  
大儿仅识丁，唯足代耘耔。  
小儿复痴顽，真乃豚犬耳。  
近令亲笔砚，十日书一纸。  
我欲痛责渠，隐忍辄中止。  
邢君义方训，诸郎尽贤嗣。  
芝兰满阶庭，玉树映屏几。  
岁时行具庆，称寿罗拜跽。  
嘉宾每过从，迎立具甘旨。  
瞻彼天伦间，蔼若和风里。  
椿桂同敷荣，雨露光薿薿。  
缅怀燕山窦，今昔良可拟。  
所云阴报德，谅亦自兹始。  
诗成发三叹，愧我曷能企。  
岂惟颂君贤，尤当示吾子。  

【题松鹤轩】  
吾宗有令弟，所志乐夷简。  
载笔游两京，襟抱常坦坦。  
自言外祖翁，素不治资产。  
平生有砚田，耕获同渭浐。  
挥毫拟羲献，伯仲固无赧。  
前朝虽薄宦，名士交无限。  
所居有长松，蔚蔚张羽伞。  
上有双白鹤，对之怡岁晚。  
吴兴赵公子，书价重圭瓒。  
为写松鹤轩，骞翥龙蛇绾。  
翁今久仙去，往事不可挽。  
轩居成丘墟，轩扁独遗板。  
青松未化石，白鹤去不返。  
追昔成梦寐，令人泪长潸。  
求君为写图，庶或哀可铲。  
我亦重其请，不复辞以懒。  
欣然为一挥，庭宇已萧散。  
须臾点染成，高致如在眼。  
急须润吾笔，沽酒奉杯盏。  
九原如可作，翁亦笑而莞。  

【蔡芝林为蒋公进求画扇遂题】  
蒋君我未识，好事能延宾。  
从游蔡夫子，是可知其人。  
谓我隘而介，傲兀长居贫。  
尚耽山水癖，豪缣扫嶙峋。  
一介不以取，尤难辄交亲。  
片纸畴可得，吾将永为珍。  
夫子为之请，一一重具陈。  
仍持君扇来，求写湘江春。  
我闻夫子言，笑落头上巾。  
丈夫贵知己，谊合情便真。  
苟能志吾志，宁谓非吾伦。  
况闻君远祖，三径招隐沦。  
清风千载余，遐躅君能遵。  
渍笔一挥洒，翛翛见霜筠。  
交加林影间，团团月如银。  
时方凉雨歇，斋居绝纤尘。  
缅焉怀二仲，安能与之邻。  
掷扇返夫子，衣袂凌风振。  
为我先谢君，美酒宜多询。  
秋高月明夜，直造君宁嗔。  

【过华叔端草堂写晴竹于壁上】  
我爱君家远城郭，绕檐竹色侵帘幕。  
醉中挥翰写晴梢，湘云一剪春阴薄。  
看来顿觉风气清，耳边恍若闻秋声。  
啸歌到晚不归去，高卧翠阴呼月明。  

【又雨竹】  
高轩置酒延夕曛，眼前知己无如君。  
枯肠醉后有芒角，手挥高节凌青云。  
图成自觉精灵聚，素壁俄然仪凤羽。  
拟得秋深直造来，剪烛连床听风雨。  

【为宣指挥题枯木竹石】  
修竹娟娟净如洗，古木槎牙半空倚。  
莫嫌怪石长苍苔，当年曾中将军矢。  
将军年少多奇勋，平生意气凌秋云。  
他时太史书勋业，汗简须当用此君。  

【吴姬留客行】  
吴姬年少才十六，能抱琵琶唱新曲。  
愁连山黛锁青蛾，汗透霞绡湿香玉。  
问郎今去宿谁家，郎须听妾弹琵琶。  
吴城有酒不肯住，巴姬未必颜如花。  
迟留那得情相与，芳心一一弦中语。  
空江霜落叫征鸿，孤棹风高响秋雨。  
须臾仿佛临三湘，切切哀猿堪断肠。  
巫阳云暗楚台晚，故山不见关山长。  
弹到胡笳少三拍，郎心欲去何匆迫。  
挽郎不住郎过船，满江月色秋潮白。  

【早行索水】  
鸡鸣晨炊戒轮鞅，开门一点明星上。  
路出长林不见人，烟深咿轧车声响。  
须臾日出气象分，往来行旅才纷纭。  
仆夫笑指都城近，宫殿岧峣五色云。  

【题青山白云图】  
我曾九龙山下住，结庐正在云深处。  
日日看山还看云，长教剪却当檐树。  
无端一别猿鹤群，马蹄南北徒纷纭。  
尘途底事拂衣晚，回首愧负山中云。  

【题袯襫轩为叔敏赋】  
长年耕凿东皋阿，结得草轩如草蓑。  
栖身仅足蔽风雨，抱膝犹能发咏歌。  
窗外鸠鸣花雾重，门前犊卧柳阴多。  
嗟予久作京华客，未得归田奈尔何。  

【题渔乐图】  
遥天雨歇明残霞，凉风飒飒吹蒹葭。  
晚来随处可栖泊，五湖烟水皆吾家。  
得鱼且觅津桥酒，旋采溪毛杂菱藕。  
除着沙鸥孰可亲，隔篷唤取邻船叟。  
生计年年一叶舟，全家不识别离愁。  
妇能斫帟儿行盏，一笛横吹万里秋。  

【题画】  
结屋千山万山里，轩窗四面峰峦起。  
卷幔晴招岭上云，烹茶夜汲岩前水。  
二三高人同素心，杖藜时复来幽林。  
抱琴相延坐亭上，一曲雅谐山水音。  
屋头隙地肯相许，愿作比邻共相处。  
剩采松花酿玉醪，更觅黄精斫春雨。  

【端午赐观骑射击球侍宴】  
葵榴花开蒲艾香，都城佳节逢端阳。  
龙舟竞渡不足尚，诏令禁御开球场。  
球场新开向东苑，一望晴烟绿莎软。  
万马骞腾鼓吹喧，五云缭绕旌旗展。  
羽林年少青纶巾，秀眉丰脸如神人。  
锦袍窄袖巧结束，金鞍宝勒红缨新。  
纷纭来往尤迅速，马上时看藏马腹。  
背挽雕弓金镞鸣，一剪柔条碎新绿。  
忽闻有诏命分棚，球先到手人夸能。  
马蹄四合云雾集，骊珠落地蛟龙争。  
彩色球门不盈尺，巧中由来如破的。  
剨然一击电光飞，平地风云轰霹雳。  
自矜得隽意气粗，万夫夸羡声喧呼。  
摐金伐鼓助喜色，共言此乐人间无。  
鸾舆临幸天颜喜，宴赐千官醉蒲醑。  
光禄尊开北斗傍，箫《韶乐奏南薰里。  
微臣何幸遭盛明，清光日近多恩荣。  
呈诗敢拟《长杨赋，万岁千秋颂太平。  

【过梅花室】  
我曾泊棹西湖滨，千树万树梅花春。  
孤山月照一篷雪，十里湖光如烂银。  
兴豪对客酣清宴，达旦赓吟骋雄健。  
灯前索纸呵手题，霜兔鏦锵冰满砚。  
年来浪迹随西东，看花多在驱驰中。  
纵有香醪对明月，浑无好兴酬春风。  
只今书剑来京国，欲访梅花杳难得。  
亭馆多栽逞艳姿，山林谁重凌寒色。  
春来未几薄雪余，蹇驴偶过西城隅。  
疏花寂历三五树，中有一室幽人居。  
室中幽人广平后，旅寓看花为花瘦。  
窗横古影神愈清，杯吸寒香骨应透。  
相逢休言一事无，邻家有酒须剩沽。  
趁取楼头未吹角，莫教地上鱼鳞铺。  
我因看花狂兴发，花应笑我生华发。  
曲逆长贫岂足论，冯唐已老谁能拔。  
怜君与我同襟期，看花酌酒情相宜。  
百年一任世所弃，寸心独许花相知。  
我家君家隔江浙，一水相通吴与越。  
此夕何妨对榻眠，梦魂还醉西湖月。  

【夜宿黄牛峡】  
烟景暮萧森，黄牛峡转深。  
滩声孤棹月，山影半江阴。  
感慨追陈迹，登临惬壮心。  
倚篷眠未得，何处又猿吟。  

【送张知县】  
作宰麻堤去，民风杂五溪。  
世传盘瓠后，地接夜郎西。  
腊酿多藤酒，春禽半竹鸡。  
到官应有便，莫惜寄缄题。  

【寄包征士公恺】  
爱尔闲情好，林堂白昼长。  
楷书临小晋，近体学中唐。  
水莳一池芡，园栽十亩桑。  
不知篱下菊，秋后肯分香。  

【代州道中】  
堪笑复堪嗟，行行路转赊。  
稍阴忧雨雪，才霁苦风沙。  
逆旅人欺客，征途犬护车。  
不知缘底事，沦落向天涯。  

【病中雨夜（二首）】  
不眠孤烛在，风雨送凄凉。  
病骨秋加瘦，羁愁夜并长。  
自应强饮食，谁复问衣裳。  
蟋蟀如相念，时来啼近床。  
怀抱怕生愁，病来难自由。  
雨声孤馆夜，人影一灯秋。  
书剑乖前志，江湖忆旧游。  
无端身外事，一一上心头。  

【题老圃卷】  
桑榆宜晚境，筑圃近茅堂。  
凿沼分流水，编篱补坏墙。  
雨晴瓜蔓绿，风暖菜花香。  
客过饕鸡黍，村醪剪韭尝。  

【韩蒙庵先生同留夏雪洲馆中韩以诗留别遂次韵】  
闲身江海上，世事每嫌听。  
吟稿逢人论，扁舟到处停。  
雪销新水绿，云尽远峰青。  
何事思归早，潮生未满汀。  

【寄孙景昭】  
每爱孙公子，风情不可禁。  
留宾开博具，呼妓合胡琴。  
杯泛忘形酒，囊存买笑金。  
别来嗟已久，绿鬓雪应侵。  

【送黄仲逊之安平镇巡检】  
闻说安平镇，荆湖当要关。  
潇湘合二水，衡霍拱千山。  
地僻居民少，时清逻卒闲。  
遥知到官后，多在醉吟间。  

【暇日读楞严经偶成】  
劳生何扰扰，衰鬓已萧萧。  
偶得《楞严读，都将世虑消。  
水流虚谷静，云度碧天遥。  
独坐忘言久，西山对寂寥。  

【花上白头翁】  
欲诉芳心未肯休，不知春色去难留。  
东君亦是无情物，莫向花间怨白头。  

【题竹赠潘晦初】  
灯下狂歌酒半醺，兴来为尔写秋云。  
故人湖海如相问，骨立萧然似此君。  

【题静乐轩（四首）】  
前溪冰泮绿生波，好雨催花向晓过。  
宿酒未醒眠未起，半窗红日鸟声多。  
竹几藤床小砚屏，薰风帘幕篆烟青。  
闲斋几日黄梅雨，添得芭蕉绿满庭。  
秋声早已到梧桐，露气生凉湛碧空。  
独倚阑干待明月，紫箫吹散木樨风。  
斗帐藏春日醉眠，静中惟与懒相便。  
寻常甲子无心记，看到梅花又一年。  

【小乔观书】  
云髻新妆珠翠团，杏花零落晓风寒。  
每怜春事伤心处，偷把周郎曲谱看。  

【写竹寄俞潮宗先生】  
与君一别十年余，每见人来问起居。  
尽说丰神清似竹，霜明须发影疏疏。  

【题雁】  
联翩飞处影横斜，暝色和烟暗荻花。  
远水微茫秋万顷，不妨随意落平沙。  

【题画】  
汀洲潮落雨初晴，独坐兰舟酒半醒。  
欲采芙蓉过江去，迢迢秋水数峰青。  

【折杨柳词】  
每为多情记别离，道傍披拂乱如丝。  
东风也学时人态，偏向柔条恣意吹。  
集外诗（三首）  

【为夏叔度写葡萄于雪洲之上因赋叙别】  
我生负气尤好奇，襟怀抑塞蟠蛟螭。  
屡遭屈折莫我知，向人委顺长低垂。  
偶尔逢君雪洲上，酌我凉州寄来酿。  
醉倾墨汁为君涂，一吐胸中气千丈。  
维时雨歇凉风生，薄阴零乱纵复横。  
蛰龙蜕骨冷云湿，骊珠出海秋蟾明。  
坐间观者皆惊讶，何由宝帐人间挂。  
恐令痴眼起贪心，主者收藏始知画。  
知我如君能有几，此术聊将游戏耳。  
白鸥湖海一身轻，长揖谢君吾去矣。  

【题真上人竹茶炉】  
僧馆高闲事事幽，竹编茶灶瀹清流。  
气蒸阳羡三春雨，声带湘江两岸秋。  
玉臼夜敲苍雪冷，翠瓯晴引碧云稠。  
禅翁托此重开社，若个知心是赵州。  

【题竹】  
宫树栖鸦拜夕郎，洞门烟霭竹苍苍。  
佩声摇曳归来晚，香篆初消月到床。  
史湘阴谨一十首  

【过扬州】  
长空开霁晚霞明，篷底淮山隔岸青。  
鸦散黑云为阵势，枫飘红雨作秋声。  
蕃釐玉树应无种，东阁官梅尚有名。  
惆怅牧之招不得，与谁同醉竹西亭？  

【桃叶渡】  
重经古渡立斜曛，愁见桃花两岸春。  
欲向东风唱桃叶，江边怕有别离人。  

【湘江夜泊】  
扁舟载月下三湘，露渚风来杜若香。  
一片秋声无处着，和愁散入水云乡。  

【九日次周县宰韵】  
映水芙蓉簇绛霞，水边开宴坐临花。  
秋娘老去风流尽，系臂犹悬一缕纱。  

【题画】  
数株烟柳绿毵毵，两岸青山起暮岚。  
多少天涯未归客，却从画里看江南。  

【过七星关】  
万里投南徼，层关度七星。  
岭云和瘴黑，木叶向冬青。  
路远家难问，愁多酒易醒。  
相逢但樵牧，何以慰飘零。  

【宿洞庭庙】  
山势如龙入洞庭，仙人楼阁倚青冥。  
钟声缥缈连三界，云气苍茫护六丁。  
胡蝶梦回山月晓，鲤鱼风起浪花腥。  
无因得受还丹术，自把长镵采茯苓。  

【书铁炉驿】  
铜鼓营前日欲西，铁炉冈下鹧鸪啼。  
却怜迢递南来使，万壑千崖入甯溪。  

【直房闻桂香】  
松阴池馆昼偏凉，何处飘来桂子香。  
起傍雕阑看秋色，广寒宫殿近昭阳。  

【蜀中道中】  
盘盘鸟道接峨嵋，剑阁横空北斗低。  
羁思不堪过夜半，万山深处一猿啼。  
袁宗一十二首  

【车遥遥】  
车遥遥，天未明。  
铜龙鼓响霜满城，驱车出门何处行？  
货多车重牛不进，竹鞭鞭牛牛力尽。  
车遥遥，不可留。  
我身愿化车下轮，千里万里从君游。  
车遥遥，不可止。  
我身愿化山下石，摧君之车君乃已。  

【题美人春睡图】  
东风小院阑干曲，满地梨花涴香玉。  
金囟昼静燕初闲，火养沉烟一丝绿。  
美人消瘦桃花肌，春腰玉减一尺围。  
碧纱帐小蝉翅薄，睡损舞裙金缕衣。  
绿云盘盘堆枕重，翠滑斜偏小金凤。  
啼杀流莺唤不醒，风流政作江南梦。  
槛前芍药吹幽香，隔花玉漏声正长。  
冶情荡漾收不得，误随蝶过东家墙。  
东家墙里新妆女，两两三三喧笑语。  
西亭昨夜烂张筵，烛腻铜盘照歌舞。  

【莫种树】  
莫种树，种树枝叶稠。  
春雨枝枝泣，秋风叶叶愁。  

【夜游曲】  
青天云去如平湖，银河界空月明孤。  
百花飘香柳垂影，千金一刻谁能沽。  
危城移更起琼箭，华屋向月开铜铺。  
青丝绾结白玉壶，酒倾凿落金芙蕖。  
瑶筝冰弦挂银雁，沉水翠缕飞金凫。  
美人呼来歌鹧鸪，缠头匹锦三斛株。  
凤皇叫月清可听，杨柳颤风娇欲扶。  
戏挥樽前铁如意，击碎座上珊瑚珠。  
梨花风动香玉肤，片片飞舞沾罗襦。  
杜鹃啼血吻欲枯，青春屈指一半无。  
井桐哑哑啼老乌，女垣欻见横星枢。  
金篦插月夜莫徂，楼头画鼓停一枹。  
相逢萍水皆尘途，忧愤暂变为欢娱。  
此时不饮胡为乎，素发种种侵头颅。  
龙铅虎汞总一炉，顾我凡质非仙徒。  
牙筹在手身忽殂，白璧乌能润黄垆。  
劝尔痛饮毋踟蹰，醉后笑语从卢胡。  
更买五斗粉与朱，为我绘作宵游图。  

【晓寒曲】  
秋江夜雨芙蓉老，翡翠双飞下红蓼。  
鲤鱼风起鸿雁悲，彻骨清寒梦魂杳。  
碧纱如烟隔啼鸟，龟甲屏风香篆小。  
阿侯白马不归来，被冷鸳鸯洞房晓。  

【铁箫歌】  
滇江夜半风雨黑，电火烧空轰霹雳。  
须臾雨霁波浪恬，江壖脱却苍龙脊。  
道人骑鲸江上来，见之错愕惊而咍。  
拾得归来世希罕，土花绣涩生莓苔。  
上有空星泛宫徵，嶰谷苍莨岂堪比。  
六丁鼓鞴神功成，百炼金精雪花起。  
一吹潜蛟舞，载吹嫠妇泣。  
孤鸾长吟音袅袅，碎玉玲珑真可拾。  
酒酣为我三复吹，青天行云不敢飞。  
初如七十二凤声雄雌，又若独茧抽出冰蚕丝。  
东望蓬莱山，把酒招安期。  
飘飘清兴不可遏，听君一曲歌我诗。  
曲终酒尽客且散，西轩月在梨花枝。  

【忆钱塘】  
十载飘零客路赊，钱塘无复睹繁华。  
六桥杨柳林逋墓，一树棠梨苏小家。  
山径翠舆湖上出，楼船画鼓月中挝。  
如今纵有金如土，坐听荒城咽暮笳。  

【次铁厓先生和阿春氏春愁诗韵】  
日高斗帐朝慵卧，胡蝶双飞绣帘过。  
庭空花片蜂蜜成，槛落香泥燕巢破。  
素罗便面题两行，烧药幧头篸一个。  
清明过却不成妆，梅子枝头豆来大。  

【清明日偶成】  
窗下修书寄远人，燕泥时复涴衣巾。  
东风催下清明雨，莺老花残又一春。  

【春晓口占】  
东风剪剪柳毵毵，欲试罗衣尚未堪。  
怪我春来愁不醒，杏花微雨似江南。  

【江南弄二解】  
妾家横塘东，与郎乍相逢。  
郎来不须问，门外植梧桐。  
妾家横塘西，春花压枝低。  
绿波净如镜，只着鸳鸯栖。  
沈参议应九首  

【寄邵德昂】  
高隐青门不识尘，碧桃花下白纶巾。  
诗传画意王摩诘，船载书声米舍人。  
半板水扉兼竹净，一间草阁与山邻。  
闲情不及鸥先往，几度相思入梦频。  

【江中晓行】  
江店鸡鸣促去桡，月斜滩口又平潮。  
楚天不尽吴天远，烟树和愁望转遥。  

【次钱文伯题云林诗韵】  
红叶桥边草舍低，半滩斜照水平溪。  
旧时曾记求诗过，疏雨桐花幽鸟啼。  

【楚江秋晓图】  
曾记蒹葭水庙东，客心争渡晓鸡中。  
平芜落月三湘路，千里孤舟一雁风。  
别去乡关犹在梦，老来江海尚飘蓬。  
何因得似闲鸥鸟，两两沙边睡正浓。  

【送乐仲礼之秦邮】  
江店西风酒味香，匆匆何事促行装。  
百年一半常为客，两鬓无多易着霜。  
远水平芜秋艇去，断云归鸟暮天长。  
如今楚地皆吴语，不必逢人叹异乡。  

【将归山中留别李二公勉】  
三月风光尚夹衣，暖云笼日午行迟。  
杏园却近桃花坞，寒食相兼上巳时。  
芳草家家迷蛱蝶，棠梨树树转黄鹂。  
几回欲共行春乐，南浦归舟已有期。  

【喜墨生吴与言至】  
衣上残云屐上霜，远烦来扣竹边房。  
茶炉香满晴窗下，闲说前人制墨方。  

【春夜（二首）】  
彩笺吟遍惜春诗，花隐纱窗见月迟。  
欲问海棠持画烛，自嗟不是少年时。  
半轮月映杏梢头，小院朱帘却上钩。  
莺怯轻寒犹未睡，画阑西畔替人愁。  
邹赣州奕四首  

【和沈诚庄绎韵（四首）】  
春来倦行乐，春去却寻幽。  
花落随风舞，溪喧带雨流。  
乾坤真逆旅，身世似悬疣。  
何物令人羡，忘机海上鸥。  
闲居忘俗累，行乐喜芳春。  
露滴乌巾垫，花迎白筼新。  
清歌移晚兴，佳句涤襟尘。  
处处香醪熟，谁家味最醇。  
荏苒伤春老，蹉跎惜岁华。  
客居移未定，社酒不须赊。  
花柳知无恙，云山画莫加。  
寻芳徒步好，何用早将车。  
长须携尺素，邀客扣涂茨。  
筋力非前日，襟怀似昔时。  
酒从花下酌，船傍柳边维。  
风景还堪赏，闲游也未迟。  
吴涿州文泰三首  

【青楼曲】  
青楼少妇悬明榼，软金刺绣罗衣裳。  
纤歌宛转声绕梁，围屏狎坐飞琼觞。  
流苏锦帐双鸳鸯，梦魂醉入温柔乡。  
东风破暖吹红香，落花点点更漏长。  
游丝飞絮春茫茫，柔肠一寸生秋霜。  
吴山青青江水绿，燕语莺啼空断肠。  

【横塘采莲词】  
采莲度横塘，荷花远近香。  
花间擘莲子，多半是空房。  

【送人从军之永州】  
嗟君此别向南州，驿路迢迢万里秋。  
愁断猿声非故国，梦回月色在孤舟。  
湘潭水落鱼龙远，衡岳云开雾雨收。  
闻说从军还有乐，不须怀土更登楼。  
丁学究敏一首  

【箫杖】  
嶰谷新裁六尺形，半含宫徵半扶行。  
吹时只恐成龙去，策处常疑作凤鸣。  
挂壁影怜秦女瘦，敲门音合舜《韶清。  
月明拄向仙坛上，同和钧天奏九成。  
赵番阳文一首  

【金山寺】  
水天楼阁影重重，化国何年此寄踪。  
淮海西来三百里，大江中涌一孤峰。  
涛声夜恐巢枝鸟，云气朝随出洞龙。  
几度欲登帆去疾，苍茫遥听隔烟钟。  
梁典籍时二首  

【题画】  
炊烟生处是柴关，只隔前溪半里山。  
偶展《汉书随意读，不教牛角挂空还。  

【秀野轩诗】  
素秉丘壑姿，劳生滞予往。  
览兹惬幽情，遽尔成真赏。  
林霏蔼孤墅，春物组膏壤。  
稍行樵径远，忽展耕畴广。  
所以山水情，遂结云霞想。  
挂冠苟有期，终焉税尘鞅。  
陈检讨继一十五首  

【渔父辞】  
江柳阴，江水深，钓船不到江之心。  
江心风高浪相激，纵使鱼多不易得。  
钓丝只在江边垂，得鱼无鱼心自怡。  
有时投竿把书读，残阳渐红江转绿。  
有时沽酒醉风前，沙鸥忘机相对眠。  
人生富贵那足羡，好似春鸿与秋燕。  
江柳阴，江水深，钓船不到江之心。  

【秋晚过西庵】  
游吟何处最宜频，谷木溪西第一邻。  
竹径清风啼黠鸟，柴门落日对闲人。  
穿云渐觉香裘重，照水惟怜白发新。  
常得杖藜随去住，不须琴酌在芳春。  

【偶成】  
野性耽迂百念轻，幽栖随处得怡情。  
山依南郭家林好，水入西庄客舍清。  
暖日野花常护鹿，春风汀柳不辞莺。  
年来梦里添游乐，也逐渔樵结伴行。  

【赋得山路送友人】  
杳杳盘云似不通，雨苔分绿断行踪。  
只应送客联游骑，踏破残花几处红。  

【赋得江天暮雪送友人之官】  
漠漠江天黯黯云，晚风吹雪正纷纷。  
笼寒已禁猿争语，傍夕空教雁失群。  
影带楚兰看不见，声连湘竹听还闻。  
太平未必堪成瑞，一向谁怜好似君。  

【远归图】  
杜宇一声春尽，杨花千里人归。  
半卷东风罗幕，任教双燕飞飞。  

【题画】  
鸟散江村社鼓，花摇酒市风帘。  
曾记踏青归去，香罗着雨廉纤。  

【偶成（三首）】  
紫陌轮蹄蹴暖尘，野猿啼处尽游人。  
相逢共道看花去，径草谁怜也得春。  
岚翠霏霏湿涧萝，青山应喜我来过。  
莫教杜宇催春去，花落东风已自多。  
摐浦凉风袅鬓丝，钓鱼兼得赋新诗。  
舟移不向江桥泊，意在西岩日莫时。  

【春江渔父】  
鬓丝如雪映沙鸥，烟渚风汀醉泊舟。  
好谢岸傍花共柳，莫将春色忌清秋。  

【过玄妙观】  
影摇红烛散庭辉，小殿香清午漏迟。  
啼鸟数声风习习，碧桐阴下立多时。  

【题挟弹图】  
白马雕鞍艳绮罗，东城南陌遍经过。  
金丸且莫轻抛掷，绿树春深乳雀多。  

【呈内阁诸老】  
白发催年老病身，可堪金屋备词臣。  
东风是处花开落，谁识羲和酿得春。  

【题月下裁衣图】  
香帏风卷月团团，睡起裁衣思万端。  
秋叶未红金剪冷，玉门关外不胜寒。  
钱广文绅一首  

【舟泊常州】  
舟到毗陵日已昏，维舟柳下宿西门。  
几家灯火桥边市，一曲渔歌郭外村。  
远树依微寒鸟集，古城寥落暮云屯。  
相亲喜有同袍客，吟得新诗可细论。  
刘少詹铉四首  

【桃花双鹊图】  
双鹊何处声查查，夭桃一树红蒸霞。  
美人忽听心自喜，卷帘遥对启窗纱。  
恐惊枝上鸟，未折枝上花。  
花任啄残应不惜，早教归信来天涯。  

【送杜亚卿赴南京】  
一樽倾罢雨潇潇，客思离情总不消。  
廿载禁林同侍讲，五更青琐共趋朝。  
西风鸿雁南归急，落日云烟北望遥。  
此际送君无限意，疏疏杨柳玉河桥。  
（世传公作此诗，书罢恸哭，哽咽不能语，左右无不感动。前辈情谊笃挚，虽应酬寒暄之语，咸有真意。今人知此者鲜矣。）  

【题沈孟渊所藏王叔明竹（二首）】  
风露生寒夜若何，月高山馆觉秋多。  
湘灵正作南归梦，莫向江头唱楚歌。  
烟雨苕溪忆旧游，画图遗墨见风流。  
不知黄鹤飞归后，又是山中几度秋？  
徐武功有贞一十六首  

【感寓（三首）】  
阿阁何巍巍，高梁入穹苍。  
飞梯十二重，宛在天中央。  
上当北辰星，下见列宿光。  
清风流绮疏，祥云自飘扬。  
我时临其上，分明望四方。  
山河遥郁盘，宇宙何茫茫。  
威凤去已远，群鸢并翱翔。  
缅怀轩辕氏，徙倚徒徬徨。  
七月大火流，西风凉摵摵。  
熠耀飞荒除，络纬鸣虚壁。  
白露下漙漙，明星何历历。  
起视知夜深，斗柄当头直。  
披衣坐不寐，俯仰兴叹息。  
骎骎岁去逝，冉冉老将迫。  
人生天地间，还如逆旅客。  
一过不留名，徒生亦何益。  
结装远行游，驱车北燕路。  
九月气早寒，河冰已堪渡。  
朝别黄金台，夕过望诸墓。  
其人安在哉，风烟宛如故。  
我欲一吊之，凄然感中素。  
战国方力争，智士得乘势。  
出谋契君心，一中如巧注。  
胡为被谗间，而弗永终誉。  
况持孔孟术，十往不一遇。  
虽复逾岁年，何如亟归去。  

【古从军行（三首）】  
塞下日无事，安坐不快心。  
相呼出塞外，驰猎穷山林。  
俯身搏猛虎，翻身射飞禽。  
归来割鲜饮，班坐榆柳阴。  
举杯劝同旅，一一手自斟。  
笑谓灭寇还，为君日挥金。  
朝来射黄羊，驰逐出塞游。  
忽闻匈奴至，万骑寇幽州。  
被袍不及甲，肘挟双刃矛。  
飞身入重围，手取单于头。  
归来饮辕门，独耻非伐谋。  
男儿事征战，所愿树奇勋。  
奈何作奴隶，生死随将军。  
寇来不得击，寇去我始闻。  
顾惭腰间剑，空有星斗文。  
岂不为主用，坐与铅刀群。  
身犹执麾盖，茅土何时分。  

【羽林子（三首）】  
珠袍年少子，名冠羽林中。  
独佩流星剑，双悬明月弓。  
陪游向何处，还入华清宫。  
羽箭插腰间，骍弓臂上弯。  
自来从日驭，常得近天颜。  
借问归何晚，长杨射猎还。  
相逢红尘里，勒马共徘徊。  
笑语不及了，同行忽见催。  
问当何处去，明日上之回。  

【少年乐】  
少年骑骏马，意气两相骄。  
驰骋春风里，人看满渭桥。  

【拟唐宫行词乐（四首）】  
仙台接建章，御道入长杨。  
户户开妆镜，人人试舞裳。  
禽歌天上曲，树散月中香。  
更觅延生药，年年乐未央。  
太液洞高秋，晴波入晚游。  
露香荷气润，云白柳风柔。  
红袖争牵缆，黄门学棹舟。  
君王回顾笑，妃子唱《齐讴。  
万岁春游罢，还来宴紫微。  
炉薰清宝席，烛影荡绡帏。  
王子吹龙管，仙妃舞羽衣。  
君心殊未乐，潜召念奴归。  
绛阙楼台拥，琪园竹树齐。  
飘裳鸲鹆舞，激管鹧鸪啼。  
自会春长在，那知日易西。  
依稀化人国，解使穆王迷。  

【迁秩之后闲居写怀】  
生平谬拟作真儒，消得闲官只著书。  
微火厝薪犹自若，一绳维木欲何如。  
秋来忽动莼鲈兴，夜梦时寻水竹居。  
行止由天不由己，临风空复赋归欤。  

【题画（二首）】  
山下云连山上，溪西水接溪东。  
舟度白鸥飞处，人行绿树阴中。  
山路只通樵客，江村半是渔家。  
秋水矶边落雁，夕阳影里飞鸦。  
刘佥事珏一十五首  

【寄傲园小景十幅仿卢鸿一草堂图诗自题（十首）】  
笼鹅阁  
谁知轩后阁，宛在水之濆。  
牖外树交合，阶前萍即分。  
鸟窥书影静，鱼伺墨波勤。  
岂有山阴帖，人言此右军。  
斜月廊  
廊传踏月久，更获此为奇。  
不在照能遍，无妨影乍欹。  
槛承花始韵，檐阁树微亏。  
何以添幽致，恰当弦上时。  
四婵娟堂  
婵娟何以署，到果趣无涯。  
隙地留移竹，曲阑不辍花。  
暂延人意惬，久坐客心赊。  
剥啄无妨静，深山讵有差。  
螺龛  
竟日双扉掩，其中草色新。  
石幢门外树，法相壁间寻。  
借渡石微窄，凿渠雨始深。  
一登绵昼夜，萧寂了无音。  
玉局斋  
戒时非作态，入室自悠然。  
作古宛如古，可传无意传。  
才情因以胜，位置佐之缘。  
方识命名者，前身玉局仙。  
啸台  
空台超以旷，而亩未能盈。  
缀石仅留意，栽花不在名。  
借池崇地势，待月望山情。  
长啸丰林下，恒思起步兵。  
扶桑亭  
虚亭立水面，问树乃称奇。  
不谓虬龙影，能于隙地垂。  
互承栏并槛，交接涧通池。  
长日披襟坐，摊书尤所宜。  
众香楼  
花扉深不测，危立有层楼。  
遥瞩盈庭树，宛然别一丘。  
坐堪邀月下，登或当山游。  
桂影趋檐际，清芬却想秋。  
绣铗堂  
丽景旁相映，庭空水一湾。  
借庑通竹径，留石让松关。  
客远定须到，诗卑必痛删。  
暗香浮涧外，恍若在深山。  
旃檀室  
不来深处坐，何以涤吾愁。  
古井汲苔绣，石床吟素秋。  
幽香天际发，奇致室中求。  
僮仆谙清事，支扉谢俗俦。  

【答陈醒庵（二首）】  
玉堂仙去白云乡，更喜风流得仲将。  
紫玉制箫吹别调，黄金换酒涤愁肠。  
百年天地双青眼，十亩园林一旧庄。  
记得去年同看竹，水云深处叩僧房。  
画舫频过柳外庄，南溪原得近东阳。  
风来绝涧水无迹，月到空山树有光。  
愁里得诗如老杜，醉中挥墨过颠张。  
别来两月无清约，孤负寒梅一度香。  

【挽夏太常仲昭（二首）】  
同官十载住京师，一片高情我独知。  
箫管隔云春宴处，佩环摇月早朝时。  
墨翻东绢千竿竹，灯淡西窗数局棋。  
谁道归田犹有乐，胜游常醉习家池。  
写经谁复换群鹅，故旧其如死别何。  
清泪潺潺流不尽，残星落落已无多。  
天边尺牍催归凤，水上孤城隐去骡。  
日暮不堪东面望，玉峰依旧碧嵯峨。  

【寄沈同斋】  
药栏花径断红尘，坐阅升平五十春。  
絸纸有书皆晋体，锦囊无句不唐人。  
新图写就多酬客，美酒沽来只奉亲。  
昨夜天涯忆君梦，西风吹过楚江滨。  
刘参政昌一十三首  

【无题】  
帘幕深沈柳絮风，象床豹枕画廊东。  
一春空自闻啼鸟，半夜谁来问守宫。  
眉学远山低晚翠，心随流水寄题红。  
十旬不到门前去，零落棠梨野草中。  
杜鹃残梦五更余，人在长安远索居。  
贝锦有言谗巷伯，黄金无计买相如。  
月明沧海添珠泪，云冷关河滞雁书。  
睡起闲将宫烛剪，蝉纱光映碧窗虚。  
玉鼎清香试水沉，湘帘如雾碧窗深。  
闲中次第占花信，梦里分明见藁砧。  
临镜慵妆蝉钿翠，倚阑失堕凤钗金。  
东风一夜芭蕉绿，亦似含愁卷半心。  
辞汉仙人去不存，偶因消渴望金盆。  
晚风邻笛吹花落，秋雨门铺上藓痕。  
曾见鸣銮迎帝子，岂知灵鹊误天孙。  
沉香亭北春如海，招得三生石上魂。  
闲门疏雨立清寒，罗帕无人借字看。  
草色天涯迷处所，花阴日午上阑干。  
春情不射屏中雀，秋影孤停镜里鸾。  
碧海茫茫空复夜，西风吹破烂银盘。  

【八月三日直内阁杨少保延话率口呈此】  
翠玉楼台映碧虚，上皇曾此驻鸾舆。  
当时官从皆能事，只说相如有谏书。  

【春鸟图歌】  
王生手持春鸟图，劝我试作春鸟歌。  
凤凰不来碧梧老，喧啾奈此春鸟何。  
黄鹂巧言紫燕舞，名花掩冉薰天和。  
一双飞起白练带，纷纷引类无空柯。  
画眉黄口弄奸丽，白头何事犹奔波。  
瑶池蟠桃实如斗，春光似比人间多。  
青鸾无信灵鹊远，惊波杳渺生银河。  
天孙欲渡未可得，岁月鼎鼎成蹉跎。  
何为一朝亦下集，争雄鼓态翻巢窠。  
不知帝履仁祝网，反说臣尉门张罗。  
鸣呼我歌止于此，仙人黄鹤当来过。  

【谒孝陵】  
佳气葱葱山势尊，草香犹藉辇来痕。  
五更月照沧江树，万岁云开飨殿门。  
周后神灵依上帝，汉皇基业付诸孙。  
清平一曲今遭遇，惭愧春晖未报恩。  

【和夏选部齐宿韵（四首）】  
江郭风涛急晚舂，薄寒消息上梧桐。  
忧添白发三千丈，梦历琼楼十二重。  
龙气谁占冲斗剑，鲸声又起隔烟钟。  
无媒不用逢人叹，且自同歌汉业丰。  
寂寂寒窗隔市舂，峄阳秋思满孤桐。  
省中习静心多感，海上求仙路几重。  
凉月九门闻刻漏，晴云双阙梦朝钟。  
受釐谁得君王赐，应是从容奏岁丰。  
清斋孤悄坐更阑，灯下凉风鬓影寒。  
建业曾劳三尺剑，求仙何用七星坛。  
月明楼影翔丹凤，云烂箫声叫紫鸾。  
岁宴江空身万里，有才不信济时难。  
老鹤无声近石阑，湘帘高卷夜堂寒。  
貂联官列风生坐，佩引仙流月满坛。  
见说千金求骏马，空怜一腐笑鹓鸾。  
移灯催草升平策，万里天门欲献难。  

【寄奚元启顾文之二进士】  
天涯分手叹蹉跎，书剑功名近若何。  
上苑啼莺春信早，楚江归梦月明多。  
旧时诗社谁同饮，长日公庭客少过。  
此意萧条总难写，东风肠断一悲歌。  
夏布政寅六首  

【春宫词】  
重重绿树围宫墙，杨花扑人春思长。  
绛缕重封守宫血，翠鬟空学巫山妆。  
监宫夜上金门锁，銮音渐远羊车过。  
熏笼斜倚未成眠，月痕已向楼西堕。  

【虔州怀古】  
宋家后叶如东晋，南渡虔州益可哀。  
母后撒帘行在所，相臣开府济时才。  
虎头城向江心起，龙脉泉从地底来。  
人代兴亡今又古，春风回首郁孤台。  

【送王给事】  
一语回天事已难，朝居青琐暮蓝关。  
冰霜夜结孤臣思，花柳春融逐客颜。  
楚树荒凉三户县，越山重叠五溪蛮。  
殊方本较长沙远，只是皇恩许便还。  

【春夜曲】  
宝鸭烟消几缕香，月移花影过长廊。  
春情一种无聊赖，自起烧灯照海棠。  

【梅边美人】  
欲向东风问早春，闲来花底步香尘。  
试看一种婵娟态，即是罗浮梦里人。  

【芭蕉美人】  
晓妆才罢思徘徊，罗袜轻移步绿苔。  
试向芭蕉问春信，一缄芳札为谁开？  
张提学和一十三首  

【夜宴曲】  
（余应江西校文聘至苏，会钱内翰、刘、沈、盛、陈诸子饮徐汝节所，酒酣有述。景泰元年）  
铜盘绛蜡流晴虹，蜀丝步障围香风，  
瑶钗宝髻光玲珑。红牙按腔《白苎舞，  
仙袂翩翩欲轻举，惊鸿翻云雏凤语。  
水晶帘箔摇寒星，金鸭脑麝流芳馨，  
兰芽玉茁春娉婷。钿簧悠悠歌宛宛，  
鲸吸流霞恨杯浅，曲阑露寒斜月转。  

【兰陵秋夕】  
碧树鸣秋叶，芳塘敛夕波。  
漏长稀箭刻，楼迥逼星河。  
候雁迎霜蚤，啼螀傍月多。  
怀人不能寐，弹铗起商歌。  

【过桐君山】  
云断山疑合，川回路忽分。  
秋声两岸叶，晓色万峰云。  
旅雁冲帆度，寒蝉隔水闻。  
严陵遗迹在，我欲问桐君。  

【兰陵秋夕】  
月砌啼秋蛩，风枝起夜禽。  
洗愁镫下酒，惜别梦中心。  
露重惊寒早，更长觉漏沉。  
明朝览青镜，玄鬓有霜侵。  

【悼妾】  
桃叶歌残思不胜，西风吹泪落红冰。  
乐天老去风情减，子野归来感慨增。  
花逐水流春不管，雨随云散梦难凭。  
宵来书馆寒威重，谁送熏香半臂绫。  

【送龚进士文彦】  
雪后关河见雁稀，感时伤别思依依。  
吴门烟月期同醉，天路云山又独归。  
官驿暮帆和雨落，水城寒鸟背人飞。  
京华此去推先达，惆怅丘园只布衣。  

【赋得柳送人】  
暖风披拂渐葳蕤，色映鹅黄淡落晖。  
炀帝宫前春漠漠，阖闾城外晚依依。  
青骢每绾长条系，紫燕遥冲落絮飞。  
有客河桥欲分袂，一枝相赠惜相违。  

【沧江送别刘习之广西宪幕】  
秋波渺渺布帆轻，醉折摐花赠远行。  
万里一官江上别，楚云湘月客边程。  
关门背岭寒芜绿，驿树迎船瘴雨晴。  
此去蜒夷知有望，使君心似玉壶清。  

【访晓庵禅师师以洞庭柑为供】  
十年不到白龙潭，延庆名僧始一参。  
石鼎未烹阳羡茗，金盘先献洞庭柑。  
檐前暮雨沾天棘，席外春风动石楠。  
明日又从江上别，九峰惆怅隔晴岚。  

【朱日南东归旧隐】  
秋波渺渺望中平，醉折摐花寄远情。  
千里共看孤棹去，一尊聊为故人情。  
云低碧树江东驿，水绕青山海上城。  
林下旧游如有问，半簪华发已垂缨。  

【与宋千户夜话时上皇北狩未返】  
客里相逢感慨深，剑歌时复动悲吟。  
清尊坐对三更月，紫塞遥驰万里心。  
瀚海地荒龙驾远，交河风急雁书沈。  
微臣愧乏安边策，北望胡天泪满襟。  

【为陆以平题图】  
九疑空翠隔烟波，北渚云横有雁过。  
欲采芙蓉寄离恨，碧天秋晚奈愁何。  

【至晋陵作】  
布帆摇曳夕阳斜，渡口南风起浪花。  
路入晋陵三百里，故乡回首是天涯。  

【晚渡石湖】  
画船摇曳水云乡，湖上南风作晚凉。  
醉击唾壶歌小海，藕花飞出两鸳鸯。  
杜攸县庠四首  

【登滕王阁】  
滕王高阁壮洪都，此景多应海内无。  
山截地形横隔岸，江流天影下平湖。  
鸣銮声断停歌舞，蛱蝶香消冷画图。  
一片闲心谁解得，白鸥飞入暝烟孤。  

【麻姑酒歌】  
麻姑之山撑半空，麻姑之水飞长虹。  
奔流到城不到海，酿春尽入糟丘中。  
前年足迹半天下，曾访麻姑当盛夏。  
麻姑酌我三百杯，玉山颓然醉方罢。  
麒麟之脯擘荐酒，世间此味何曾有。  
醒来欲再访麻姑，万叠千重云有无。  
君家留我亦不减此味，酒泉如海何须沽。  

【送吴琼州】  
琼守相逢晚，来从海外头。  
岛微犹有国，沙尽更无州。  
风雨迷蛟室，云霞结蜃楼。  
喜闻为政好，黎俗遍歌讴。  

【夏正夫邀饮蛇酒】  
藤峡香醪远寄来，一樽公馆晚凉开。  
功同薏苡能消瘴，色胜葡萄乍泼醅。  
钱在杖头宜剩买，壁悬弓影莫深猜。  
主人情重怜衰病，入夜张灯再举杯。  
郑进士文康六首  

【林东斋居】  
泉流一曲绕柴门，屋后园田有路分。  
庄在辋川成故事，客归盘谷见遗文。  
借书夜读三更火，听鸟春眠半榻云。  
堪笑几人双健足，每于城市报新闻。  

【寄海上韩杲】  
行尽清溪到水涯，好山环绕故人家。  
寥寥一犬柴门外，只隔桥东几树花。  

【与诸公酌酒】  
燕赵多豪杰，悲歌不暇裁。  
素知黄祖性，敢恃祢衡才。  
酒尽月将落，烛残风又来。  
下阶成独步，惆怅一兴哀。  

【题倪公礼隐居】  
家近阊门市，清风一草庐。  
窗明人问卜，山晚仆收书。  
客笑鸠巢拙，妻怜蚁瓮虚。  
城南炎热地，不识近何如。  

【前元时昆山王君祐有玉立亭会稽杨廉夫尝饮其中题诗曰王郎昆之秀玉立而长身亭子如笠大不直一欠伸亭前千尺峰倒景入座滨烧琴有爨桐漉酒有乌巾客来塞屋破露坐草上茵时时来铁叟共酌罗浮春题曰令小朵云捧砚为赋此章君祐之宗孙益复亭其地予亦为赋二绝】  
亭中曾写铁仙诗，人去亭荒碧草滋。  
千尺危峰今尚在，重来磨洗认当时。  
王立长身旧主君，百年遗事至今闻。  
宗孙宾客还如旧，只欠杨君小朵云。  
蔡昶一首  

【都门春日寄友】  
曲曲宫墙绕御河，春冰消尽水生波。  
桃花带雨垂枝重，柳色笼烟隔岸多。  
白首蔡邕嗟老矣，青年沈约奈狂何。  
典衣莫惜沽新酿，笑听吴姬《子夜歌。  
祝参政颢五首  

【次阳明堡】  
晚次阳明堡，登楼望雁门。  
牛羊归远楚，灯火映孤村。  
塞近风遍劲，山高日易昏。  
羁怀何以遣，公馆自开尊。  

【途中即景】  
野旷云初卷，山晴翠欲流。  
残阳牛背笛，新月水边楼。  
异土逢佳景，危途得胜游。  
浩然襟抱豁，清兴落沧洲。  

【小李将军院体小幅（二首）】  
金屋琼台拥画楼，锦云香满采莲舟。  
人间尽道仙家乐，不识霜娥有底愁。  
花暗宫垣柳映堤，五陵春色望中迷。  
昭阳月上长门闭，犹放香红逐马蹄。  

【沙沱晚行】  
野旷天清落日黄，西风衰草白茫茫。  
停骖四望行人绝，一片寒云逐雁行。  
秦布政夔一首  

【和司马通伯夜坐有感韵】  
仕路无媒雪鬓寒，枝头黄菊抱香干。  
冰山富贵从人竞，云雨交情洗眼看。  
罗雀已空廷尉宅，沐猴谁制楚人冠。  
唾壶击碎吟怀恶，数尽长更睡未安。  
贺大理言一首  

【咏残花】  
满架开初尽，唯留几许春。  
轻风南陌上，落日莫江滨。  
影淡帘栊月，香消辇路尘。  
漂零莫飞去，别院有愁人。  
附见  
☆贺承（一首）  

【湖乡佳处为朱昌年赋】  
湖乡佳处足幽栖，路入蒹葭望欲迷。  
一水远连天上下，几家如在瀼东西。  
红尘市迥人稀到，绿树春深鸟自啼。  
何日编茅居此地，杏花春雨看扶犁。  
马主事愈七首  

【大潮山】  
峨峨大潮山，云气日来往。  
中有仙人居，轩窗静而敞。  
仙人□□□，归来月华上。  
载唱逍遥词，空山有余响。  

【太湖】  
太湖何茫茫，一望渺无极。  
但见青莲花，峨嵯水中立。  
仙人双髻丫，弄影镜光碧。  
皎皎山月高，船头几声笛。  

【罨画溪】  
溪藤荡微风，溪水清见底。  
照映青藤花，摇摇不能已。  
仙人紫绮裘，啸咏溪光里。  
慨彼尘俗心，谁能此涓洗。  

【张公洞】  
悬崖泻红泉，石洞挂钟乳。  
仙房碧玉梯，清凉了无暑。  
仙人洞口呼，相随看花去。  
欲往还自迷，云深不知处。  

【玉女潭】  
潭花散清香，潭影照眉宇。  
不见玉女容，骑鸾杳何去。  
丹光罢青红，石屋亦轻举。  
惟有菰蒲根，年年自春雨。  

【陆相山房】  
陆君真不凡，作相秉枢轴。  
归来住颐山，清泉绕茅屋。  
空堂俨遗像，夜深萤火触。  
时有仙人过，题诗吊幽独。  

【次韵沈陶庵题有竹庄诗】  
独携《真诰西林住，便是仙人葛稚川。  
一个茅亭修竹里，几声茶臼夕阳边。  
闲抄玉子飡秋月，细摘松花酿乳泉。  
昨夜梦君高阁上，晓来清思满江烟。  
蒋院判用文一首  

【暮春遇雨】  
暖风吹雨浥轻尘，满地飞花断送春。  
莫上高楼凝望眼，天涯芳草正愁人。  
姚佥事山一首  

【雨后官舍谩成】  
雨歇凉生风入扉，日长官舍客来稀。  
竹窗破梦人初起，松院新晴鹤试飞。  
花落残红知蝶少，树垂重绿见春归。  
客怀无事难消遣，闲对青山看夕晖。  
潘子安一首  

【送周练师还龙虎山】  
年来忽忆旧岩扉，即向青天跨鹤归。  
老树著风惊虎睡，好山和雨作龙飞。  
松间夜月封丹灶，花底秋云补练衣。  
辟谷有方仙有术，笑人空饿北山薇。  

## ●乙集第七  

刘御医溥六十九首  

【看花吟】  
白日已堕地，回光烛青天。  
人生时景只如此，莫将眉目夸盛年。  
花开容易落，花落难复开。  
开落竟谁有，对之心为摧。  
君不见玉山山下树，曾见主人罗笙歌。  
主人去后亭馆废，空余满树秋风多。  
若将金玉驻光景，鉴之前事将如何！  

【秋夜曲】  
丝绳玉瓶引深井，冰厚银床夜初冷。  
素手深笼倚辘轳，月明独照娉婷影。  
井上高高两桐树，乌啼只在人愁处。  
金凤衔珠压鬓云，仿佛随风欲飞去。  
井水虽深有限期，人心有愁无尽时。  
桐阴散乱月将落，滴尽铜龙谁得知。  

【江上别】  
相逢兰渚潮长，相送烟江日斜。  
只说侬家好认，门前一树梨花。  

【相思曲】  
相别谁知许久，相思不道能深。  
一夜五更妾梦，千山万水郎心。  

【竹枝词（二首）】  
江心濈濈秋影，烟外亭亭绿痕。  
帝子祠前别思，鹧鸪声里黄昏。  
微风细雨初至，碧水遥天未分。  
借问黄陵远近，江心一片春阴。  

【送驾北征】  
正统十四年，秋七月甲午，皇帝提大兵，亲行讨北虏。  
其晨日旁气，中黑外如火。  
北风转旗脚，猎猎不停舞。  
此行为宗社，仓卒出未预。  
虏人方恃骄，况复值秋暑。  
文臣虽表留，奏上不蒙可。  
留之恨不力，苟力必中阻。  
小臣从百官，拜送伏道左。  
悬绝不得言，徒有泪如雨。  
前驱至榆河，营垒乱旗橹。  
后队复踉跄，不复辨什伍。  
挽车避泥潦，前后相接轲。  
裸身走中道，车驾从傍过。  
纷纭无纪律，将臣殊莽卤。  
既蹈不测渊，可不严为矩。  
忆昔虏单弱，款附来塞下。  
岁贡马万疋，未敢设钩距。  
皇眷来意勤，赏赍特过厚。  
一时失防隙，遂得肆强圉。  
毡衣易龙锦，皮帽变珠朵。  
束腰金匾绦，编贝五色缕。  
玉剑悬辘轳，雕弓插文笴。  
黄沙白草间，金银耀樽俎。  
鞍鞯画麒麟，旌旗绣飞虎。  
供具与乐器，事事无不有。  
一年复一年，屡有望外取。  
岂但不知感，其心竟包祸。  
勾连并众力，绐以骄诸部。  
罕东兀良哈，久矣被饮羽。  
迩来虽纳贡，其意则狎侮。  
吾皇天地量，垢秽悉容受。  
今来犯我疆，我往非过举。  
剿此违天贼，岂为拓疆土。  
戎狄无人性，尧舜不亲附。  
秦有长城筑，汉有和亲许。  
云扰东西晋，厥后极凶丑。  
李唐纳婚姻，石晋甘饵诱。  
宋初论金币，中败青城旅。  
分裂已不堪，未复遭蒙古。  
历年九十三，夷风洽华夏。  
乾坤合清宁，笃生我太祖。  
圣德克肖天，飞龙起淮右。  
长驱扫腥毡，直出古北口。  
净洗历代羞，日月开天宇。  
太宗龙凤姿，丕承奋英武。  
天戈时一指，残孽窜他所。  
漠南无王庭，漠北走穷狗。  
于今已不然，信非朝夕故。  
必欲罗奔鲸，在众密网罟。  
胡乃劳圣躬，执政何以处。  
臣闻千金子，尚不垂堂坐。  
虏罪诚可诛，持重慎勿苟。  
稽首早回銮，天位要有主。  
钦哉祖宗业，正拟磐石固。  

【复仇（四首）】  
天有必还运，人无不报仇。  
乘舆久蒙尘，吾属得无羞。  
江海有时尽，此恨何时休。  
徒有犬马心，孤身谁与谋。  
有发上冲冠，有泪悬河流。  
安得倚天剑，为君斩旄头。  
勾践昔灭吴，用心非一朝。  
种蠡若相忌，宿恨谁与销。  
既切尝胆苦，复甘即薪劳。  
大仇一云复，草木亦光昭。  
于今虏方殷，矧恃屡胜骄。  
苟能伺其隙，贼首必见枭。  
土木昔丧师，实为权奸误。  
存者多创瘢，死者骸骼露。  
何彼骨肉亲，迷方不知顾。  
苟能一斯奋，殊胜新所募。  
上以雪国耻，下以申私愫。  
蚩哉释耕者，守株焉得兔。  
上爵不虚赏，受者诚为难。  
惟此铁兜鍪，中有玉貂蝉。  
既贵惜其躯，反欲图自安。  
所以安成君，受教鲁仲连。  
请君迂往驾，急为济时艰。  
岂但生富贵，血食千万年。  

【予生】  
予生鄙性嗜奇古，北走青徐南走楚。  
千金不惜买干将，宝匣腾光快先睹。  
龙文星彩莹深秀，结绿青萍何足数。  
河汉常时失斗牛，雷电中宵吼风雨。  
腰间辘轳引玉鼻，走马走看若环堵。  
居然声价盛洋溢，始悟漂山因众喣。  
欲将入水屠蛟龙，又欲登山刺豾虎。  
前锋呀豁尽低伏，至宝谁能不夸诩。  
自从拔仗挺而出，反与铅刀日为伍。  
古称知己极难遇，黄鹄摩天困堂庑。  
谓是虽能扫妖沴，破屦不及銛锥补。  
吹毛可断玉可切，斫木还须避樵斧。  
耳侧肠酸极惆怅，涕泪滂沱心更苦。  
岂意前人百炼精，出非其时坐招侮。  
古云责人必责己，眦裂唇焦膺屡捬。  
衒鬻求售予固昧，遗实事名尔何取？  
橐中黄金落深水，觅索徒劳施网罟。  
有用物置无用地，志士居常心为怃。  
泰山虽高隐烟雾，目眩心疑类盲瞽。  
驽骀龌龊市者多，骐骥忿饥常致瘦。  
吁嗟通塞固由命，不免重言更覼缕。  
仰视青天发啸歌，海上鹈今臭腐。  
低徊拂拭且归匣，半夜鸡啼莫轻舞。  
知音倘不遗此才，即向沙场杀强虏。  

【题画】  
荻花吹雪江风冷，江上微云淡山影。  
谁将水墨染生绡，一片江南晚秋景。  
人家住近红叶村，红叶照水如春源。  
问津有客远相访，童子候迎先扫门。  
隔岸分明皆橘树，看来应是横塘路。  
水禽格格踏波飞，沙雁悠悠入云去。  
我别江南今十年，客窗见画心茫然。  
明年准拟买归棹，漫游重赋江南篇。  

【范宽寒江待渡图引为梁光禄仲齐赋】  
梁公骑马到我门，手持一幅范宽画。  
入门大笑挽我臂，请向中堂壁间挂。  
绢阔四尺高丈余，一片雪意寒模糊。  
盖因此画历岁久，坡脚破缺裁欲无。  
大山小山玉相琐，树石人家无不可。  
有人骑驴涉长道，有人下马呼江舸。  
想其盘薄心神融，布置自与元气通。  
笔势惨澹魂神泣，艺苑久矣无良工。  
其上已有三人作，巢云留清与耕乐。  
或情或景各其妙，我欲续之愧粗恶。  
梁公梁公听我语，此画曾入《宣和谱。  
真是《寒江待渡图，切莫向人容易与。  

【赋得涿鹿送丘伯纯还姑苏】  
平生爱访古，走马游四方。  
金台南去百余里，乃是涿鹿古战场。  
轩辕骑龙上天去，鼎湖何处秋茫茫。  
蚩尤死后几千载，青山蜿蜒至今在。  
当时妖雾久销沉，空余易水东流海。  
海水变桑田，天地几翻覆。  
龙争虎斗且莫论，卷起飞尘纵双目。  
三晋在西秦在东，北京正在天之中。  
金楼玉殿仰头看，日月普照开鸿濛。  
万国朝宗必经此，舁金载玉何匆匆。  
紫荆崔嵬雁门固，塞断胡奴往来路。  
一锥孤塔河间城，千仞层冰海边戍。  
下马促沽酒，洗我磊落怀。  
扶桑矗天起，泰华隔云排。  
手攀北斗发长啸，凤凰飞上青云叫。  
官亭齐和远游篇，燕姬娇笑弄鹍弦。  
不将宝剑舞秋月，且赠珊瑚白玉鞭。  

【雪山图为建德周廷晖赋】  
我昔曾见《寒林图，范宽妙笔天下无。  
千山一白气栗冽，万木尽黑云模糊。  
此图乃是谁作者？布置大抵如临摹。  
比之寒林势差小，木石琐碎何其殊。  
周君持来索我诗，我为品藻精与粗。  
吁哉画法且勿论，且将画景相排铺。  
其时严冬十二月，大雪照映如冰壶。  
千岩万壑冻初合，山腰有路郁以纡。  
何人马上正痴绝，冒寒不顾冰满须。  
复携肴酒欲何往，不念跣行双仆夫。  
茅亭孤高在绝顶，直下万仞当平湖。  
风波茫茫鸟飞绝，却有渔艇行相呼。  
此曹岂不畏冷冽，但苦衣食来求鱼。  
世间苦乐有如此，使我不觉长嗟吁。  
我从挈家来帝都，侨寓于此三月余。  
北风怒号卷飞雪，厨中久矣薪无储。  
乃令我仆入山去，归来满担欢妻孥。  
妻孥所欢在暖热，岂知此仆寒而痡。  
顷因见画感怀抱，正与此意同一涂。  
诗成并以写其上，幸勿向此憎嗫嚅。  

【题滕孟章送金司税明远文后】  
滕君文章不轻作，滕君情怀绝倾倒。  
如今尤信古人言，文章有神交有道。  
昨日为文送知己，士林往往皆称好。  
复来珍重索我诗，我诗近来绝草草。  
第愧未得交其人，始向文章见怀抱。  
万里长江炯秋月，一片春云丽晴昊。  
走向离筵与相见，气宇孤骞更文藻。  
不揣新知赠一言，莫负文章自须保。  

【节孝堂为开封程用和赋】  
母年三十失所天，形容憔悴心烦冤。  
怀中之儿仅一岁，忍死不得趋黄泉。  
眼中有泪不敢哭，辟纑买书教儿读。  
儿今老大五十余，阿父声名可相续。  
往时疽发背胛间，表溃岑岑如负山。  
儿心痛切无所措，口吮脓出随无艰。  
如今母已八十五，节操冰霜人所睹。  
况复贤郎著孝称，翼翼高堂燕今古。  

【美人熨帛图】  
霜帛丁东捣初歇，女伴相怜白如雪。  
掩帷下堂同此情，白腕对曳当中庭。  
中庭无风干未得，铜斗自烧还自熨。  
只愁熨着有焦晕，难表此身如此白。  
小鬟莫更蹲复蹲，复恐皱却葵花纹。  

【赋得贞松寿姑苏张继孟八十】  
徂徕之松何蜿蜒，根盘厚地枝摩天。  
气横东南动光彩，泰山风雪衡山烟。  
长风吹天天宇开，飒飒海涛天上来。  
世间草木总卑小，如就彭祖观婴孩。  
古来君子不改德，松亦何尝改其色。  
往往工师求栋梁，重如山岳谁移得。  
春风细洒金粉香，茯苓寒凝琥珀光。  
为君取此制春酒，饮之眉寿同无疆。  

【题昆山沈愚通理诗集】  
吴城东头八十里，玉山青插娄江水。  
何人秀发山水间，沈生文章妙无比。  
清如玉树含秋霜，丽如五色云锦张。  
琅然天外度灵响，一曲一奏春风香。  
春风吹入长安陌，紫陌烟花烂晴色。  
隋珠赵璧常自珍，乐府词林尽相惜。  
生今年才二十余，声名欲与前辈俱。  
方今四海被皇化，好协雅颂歌唐虞。  

【题画龙虎（二首）】  
古来画龙称叶公，后来又说陈所翁。  
呜呼二人不可见，神妙谁复追其踪。  
此图知是何人作，一见令人即惊愕。  
势翻沧海起风雷，身涌长空奋头角。  
双睛泼电鳞鬛分，左盘右蹴拿飞云。  
轩然天地动光彩，此时不顾鱼虾群。  
满堂惨淡凝烟雾，相对咨嗟毛发竖。  
田畴岁旱望甘霖，破壁须看上天去。  
千山万山日向脯，哑哑老树愁啼乌。  
长途迢递人绝迹，奋跃只有黄于菟。  
长风飕飗震林木，百兽纷披望风伏。  
霜牙凛凛摧万夫，金镜瞳瞳射双目。  
饥来择肉惟熊罴，不更小取豺与狸。  
田家黄犊要耕种，又肯搏攫夸能为。  
如今天关求守备，盖世雄威素称异。  
举首为城掉尾旌，愿保皇家千万世。  

【江乡渔乐图】  
桃花雨歇春潮长，江中鲤鱼随水上。  
香蒲叶短白鹭飞，渔父乘船自来往。  
船头巨罾三丈余，辘轳引缏如引车。  
浪花触船鱼乱跃，儿女相顾争欢呼。  
江头卖鱼朝买谷，晚来还向江头宿。  
老翁不愁儿不啼，新妇船中炊欲熟。  

【兰竹画】  
湘江雨晴白云湿，湘妃愁抱香兰泣。  
望望夫君去不还，佩珠落尽无人拾。  
碧天秋冷明月多，千里洞庭横白波。  
请君莫唱《竹枝曲，水远山长其奈何。  

【王将军昭忠诗】  
将军虎须如刺针，胸中八阵瞿塘深。  
昔陪元戎事南事，宝剑入手双龙吟。  
麓川小丑据巢穴，沙木龙高瘴云热。  
岁金不贡抗王师，象阵横刀乱飞雪。  
将军前锋不作难，百骑驰突风雷寒。  
阵前妖星欲坠地，战久力尽先摧残。  
大军当时若相援，拜将岂得重筑坛。  
国殇多年归不得，血染蘼芜至今碧。  
旌忠有诰五色文，绝胜区区一方石。  

【题郑迪画】  
阖闾城北阳城湖，一碧万顷涵太虚。  
玉山虞山迭襟带，林屋矗矗当前袪。  
君家还在河之北，乔木森然围大宅。  
长风卷浪送高帆，一日行程才顷刻。  
我因瓜葛长往来，南汀西渚芙蓉开。  
尊翁平生好怀抱，长日与我衔金杯。  
一朝我应征书起，高步天门拜天子。  
献策惭无一万言，归梦常飞四千里。  
四千里路何悠悠，暮云春树难为愁。  
忽报尊翁已沦没，使我恸哭无时休。  
今年省侍还乡遇，访旧还来旧游处。  
却将愁思改欢容，二子森然如玉树。  
旧书增多新宅高，萱堂日日堆蟠桃。  
里中长老说佳子，邑里官吏称贤豪。  
伯也从容性非懒，仲也谦恭我东坦。  
从来孝友出故家，读书出仕亦未晚。  

【赵松雪画马】  
王孙画马世无敌，一画一回飞霹雳。  
千里长风入彩毫，平沙碧草春无迹。  
砚池想是通渥洼，突然走出白鼻冘。  
翻涛浴浪动光彩，云影满身堆玉花。  
玉花连钱汗流血，骏尾捎风蹄踣铁。  
何时骑得似画中，踏破阴山古时雪。  

【赵子昂画马为长庠萧教谕作】  
朔风如刀剪飞雪，冰叠龙池冻痕裂。  
成群扑簌正猥寒，千里骄嘶汗流血。  
云邀电影入四蹄，海雾卷天葱岭低。  
一团旋风去无迹，平沙碧草愁萋萋。  
珊瑚作鞭金作勒，绿发奚官骑不得。  
王孙老去彩毫干，玉栈几回惊霹雳。  

【钟馗杀鬼图】  
空山无人夜色寒，鬼群乱啸西风酸。  
绿袍进士倚长剑，席帽珣影乌靴宽。  
灯笼无光照斜水，怒裂鬼头燃鬼髓。  
大鬼跳踉小鬼嚎，满地鹈飞不起。  
如今城市鬼出游，青天白日声啾啾。  
安得此公起复作，杀鬼千万吾亦乐。  

【金文鼎秋林醉归图为沙溪陈原锡赋】  
霜华洒红树头叶，白云掩映山重叠。  
黄犍驮醉出西庄，童仆扶持稳如楫。  
此时陶然那复知，世涂奚较险与夷。  
眼中万物一何有，只有松风吹接夌。  
疏林斜光漏残照，酡颜霞影争辉耀。  
深山阒静不逢人，岂有襄阳小儿笑。  
柴门向晚犹未关，山妻煮茶方候还。  
人能出饮醉即返，千里龙媒应是闲。  

【茧庵为长洲沈孟渊赋】  
兜罗腻叠香雪温，影逼混沌春无痕。  
龙精出火玉抽缕，剡楮粘番羞薄昏。  
纤华茸茸白云老，双轮敛辍晴留晓。  
擘开元气纳昆仑，身外乾坤一沤小。  
水晶帘幕相间垂，鲛绡掩映光参差。  
落花成团卷蝴蝶，蹴破东风闲不知。  
东风吹尘尘默默，紫麟驼醉华胥国。  
海桑含绿又千年，走马西陵报消息。  

【送盛佾赴吴江医学】  
阙下新凉生潞河，江南犹唱采菱歌。  
菱歌袅袅唱不断，画舫载风冲白波。  
香兰叶劲那堪结，美人不是轻离别。  
一阶领得故乡官，堂上双亲正垂雪。  
玉壶满注香露清，欲别未别难为情。  
梧桐杨柳秋未老，积水半涸天河横。  
吴江一望五千里，鸿雁亦逐孤云征。  
长桥鲤鱼黄金色，太湖影动罗衫碧。  
好将尺素待东风，杏花春雨传消息。  

【枯木竹石图为赵行恕作】  
露华洗湿江上秋，美人不来生别愁。  
洞庭潇湘隔千里，两岸白云如水流。  
碧空茫茫九疑道，君山一点青螺小。  
鹧鸪啼断竹枝寒，凤凰飞去梧桐老。  

【终南进士行为刘主事廷美赋】  
长空糊云夜风起，不分成群跳狂鬼。  
倒提三尺黄河冰，血洒莲花舞秋水。  
飞萤负火明月羞，栎窠影黑啼鸺鹠。  
绿袍乌帽逞行事，磔脑刳肠天亦愁。  
中有巨妖诛未得，盍驾飙轮驱霹雳。  
如何袖手便忘机，回首东方又生白。  
（原博题此诗，廷美悬之堂上。次日贺正，客至，竞裂门籍纸传写，廷美曰：“此馗乃耗纸鬼也。”）  

【白云轩】  
山中多白云，天上多清风。  
清风解炎热，白云自西东。  
江头坐看云起处，一片从龙上天去。  
化为甘雨润枯苗，不作繁阴宿高树。  
清风泠泠吹我衣，还送白云天上飞。  
天香不断瑶草碧，何处玉笙骑鹤归。  

【送夏公瑾还吴】  
愁结望冰消，冰消愁转结。  
不见乡人来，翻与乡人别。  
叵耐东风又弄寒，杨柳长条乱吹折。  
一壶旋买金台春，难洗行人衣上尘。  
粮车刍载拥官道，歧路复歧愁杀人。  
念昔君官考功部，仙才不负亲题柱。  
谁知造物如小儿，疋马云中枉高步。  
去年上皇北狩回，诏书复用贾生才。  
身轻已得释重负，遥指庭闱归去来。  
归去来，不可留。  
腰间宝带悬吴钩，故园山水今复游。  
竹舆青舫诗酒俦，请君莫忘皇恩优。  
边城米贵人不饱，征戍未知何日休。  

【赋得琼花观送人】  
琼花观，在江都，云窗月馆仙人居。  
无双亭前一方地，昔日琼花今已无。  
玉女香车游碧落，回首人间尘漠漠。  
重阑空护八仙花，环佩谁乘九皋鹤。  
古城杨柳接东桥，十里红楼路不遥。  
行舟过此一停泊，琪树阴中听紫箫。  

【慷慨歌送叶黄门与中赴山西参政】  
且莫歌，远别离，别离恋恋儿女悲。  
又莫歌，长相思，相思悬悬天一涯。  
君今参政晋藩去，何乃慷慨增吁戏。  
忆昔混沌初，元气未破时。  
动变隐其象，用舍凭何施。  
自从开辟显朕兆，阴阳进退争雄雌。  
有时贾谊去作长沙傅，有时吕尚来作周王师。  
一得一失古来有，往往虚占梦刍狗。  
青天白日风雨来，泥窍啁啁蟪蛄吼。  
欲洗胸中万古愁，岂在区区一杯酒。  
酒杯不暖东风寒，锦袍乱扑沙成团。  
杨花着地卷春去，立马四顾天漫漫。  
君不见伊皋与益稷，回乾转坤在顷刻。  
五云高护黄金台，行色匆匆留不得。  
断不是鸱鸮逐凤凰，亦不是苍蝇污白璧。  
献纳之官合峻升，空使傍人惜颜色。  
请君停鞭听我歌，歌声欲尽愁转多。  
太行西来碧嵯峨，黄河万里奔洪波。  
呼儿缄辞送君去，极目浮云奈尔何。  

【题戴武库山水图歌】  
长笑司马迁，足迹半天下。  
天下区区只九州，何乃中涂便回驾。  
昆仑拔地撑九天，地脉四走瓜蔓延。  
星分棋布耸乔岳，千里万里相钩连。  
元气胚浑异南北，荒服之外何茫然。  
天山冷断黑楼雪，海国瘴隔苍梧烟。  
大江西来汇百川，黄河触裂蛟龙渊。  
长风吹涛卷高雾，扶桑咫尺眉睫边。  
周王八骏不足贵，蹀躞弄影瑶池前。  
何不驾飚轮，望八极，手握斗柄云中旋。  
仙人骖紫鸾，一去不复返。  
浩荡千古怀，尧舜事已远。  
不如高卧读书楼，采芳摘秀春复秋。  
六经为山道为海，稷禼伊傅期同游。  
手掖疲癃登寿域，熙熙皞皞无时休。  
况君少年饱经济，直上天门朝冕旒。  
昔人文势君可敌，昔人事业君须惜。  
吐我胸中五色奇，醉倚秋云写寒碧。  

【晚过扬州】  
长河悬落照，短棹尚孤征。  
衰柳愁边断，残霞雨外明。  
人喧杨子渡，钟动广陵城。  
渐去乡关远，凄然倍旅情。  

【斋居杂兴（六首）】  
绿水平桥北，青帘小巷西。  
酒香春瓮满，山色晚楼低。  
半醉歌新曲，闲眠改旧题。  
偶因乘雨出，双屣尽沾泥。  
情怀甘澹泊，书史自逍遥。  
夜读妨邻睡，晨眠误客招。  
燕归帘半卷，鸟散竹还摇。  
雨足轩东圃，缘溪认药苗。  
北岫青当槛，南园绿近门。  
蛛丝粘树叶，蚁穴蚀花根。  
移石搘茶灶，临池濯酒尊。  
何须求分外，迟起上朝暾。  
凉意生新浴，幽情远垢氛。  
雨阶行乱蚁，风箔散饥蚊。  
兴好多题扇，神清不茹荤。  
有时弦绿绮，横膝奏南薰。  
诗客每相过，书斋常不扃。  
雨生枯木菌，风约小池萍。  
得兴翻琴谱，乘闲刻砚铭。  
近来耽野趣，频到水西亭。  
抚景怜秋尽，观书喜夜长。  
露虫暄砌石，风叶坠琴床。  
旧集裁蔬语，新传制墨方。  
晓来双鹤舞，踏碎一庭霜。  

【寄南京大理廖少卿】  
塞北风尘暗，江南道路赊。  
上皇犹在虏，贱子敢思家。  
岁去人空老，天寒日易斜。  
不堪千古恨，抚剑独兴嗟。  

【送周景通还姑苏】  
塞雁尽南飞，西风及授衣。  
不愁孤客老，惟喜上皇归。  
雪耻心犹壮，还乡梦独稀。  
匆匆一杯酒，何必叹相违。  

【赋得石城暮云送别】  
石城千仞郁嵯峨，城上春云向晚多。  
薄映残霞分雉堞，暝随归鸟渡龙河。  
依依欲散风前角，幂幂犹停柳外歌。  
又逐行舟过江去，相思回首奈愁何。  

【春晚漫成】  
重城杨柳昼沉沉，坐久黄鹂啭夕阴。  
几处闲门芳草绿，一帘微雨落花深。  
年光暗觉随流水，春色长看满上林。  
故国松篁还似旧，莫教奔走负归心。  

【寒食日过胡汝器墓】  
雨晴泥滑路微分，驻马南原日未曛。  
白下一杯寒食酒，青山三尺故人坟。  
野田行客愁深草，江树残莺泣断云。  
俯仰光阴伤往事，落花清泪共纷纷。  

【送徐仲吉赴任龙江】  
杨柳阴阴乳雀飞，可堪相见复相违。  
南风草色连江舍，北阙钟声绕禁闱。  
盛世一官随处好，故人千里几时归。  
欲知后夜相思意，疏雨寒松独掩扉。  

【感怀】  
塞雁南飞又北旋，上皇音问转茫然。  
孤臣自恨无容地，逆虏犹存共戴天。  
王衍昔年知石勒，谢玄何日破苻坚。  
京城四塞山河固，一望龙沙一泪涟。  

【大同克敌进封其镇守总戎都督郭清宁为定襄伯喜而赋此以贺之】  
捷书飞奏入明光，邦伯荣封位定襄。  
边阃到今方得将，漠庭从此不称王。  
正愁白发逢多难，忽对青春喜欲狂。  
却愧无缘走相贺，典衣聊自醉壶觞。  

【登楼有感】  
翠华遥隔塞云寒，白草黄沙道路难。  
国耻几时能雪洗，群言何事只澜翻。  
河东未必无关羽，江左谁知有谢安。  
俯仰乾坤独惆怅，夕阳楼上一凭阑。  

【寄平江侯陈立卿】  
梧桐叶老菊花肥，秋气催寒及授衣。  
青眼故人频入梦，白头孤客未言归。  
江湖寂寂双鱼冷，风雨凄凄一雁飞。  
尊酒论文久相约，不堪时与素心违。  

【送蒋知县忠复任丹徒】  
绿酒红亭紫禁东，不堪行色苦匆匆。  
正期霄汉登黄霸，又见江湖复鲁恭。  
沙气半蒸梅子雨，浪花初过鲤鱼风。  
道涂跋涉须珍重，自古循良简帝衷。  

【送盛御史昶巡按广东】  
玉骢金豸下青霄，庾岭南头道路遥。  
霜叶定从行处落，瘴云应向到时消。  
山鸡吐绣风号雨，海蚌含珠月映潮。  
最喜送行冰雪霁，台中老柏让孤标。  

【送钱理平还吴】  
江上芦花似雪飞，玉京游客正思归。  
画船载酒寻诗社，沙鸟冲人下钓矶。  
南浦早霜秋潦涸，西风残照故山微。  
到家想见开筵处，翠竹黄花晚更辉。  

【上巳日与诸公游大同雷公山】  
群公佳会属芳辰，自笑游人是远人。  
花下共拚今日醉，江南又负一年春。  
云山满眼伤前事，风雨何时洗战尘。  
回首断沟横古道，不胜悲愤欲沾巾。  

【使回过独石】  
边城二月暗尘沙，吹过东风不见花。  
天上玉京旋日骑，水通银汉系星槎。  
云中路出高山险，上谷营连独石斜。  
正是旅愁消未得，夕阳楼外又鸣笳。  

【虏使再至喜而有作】  
北使成群去复来，喧传欲奉上皇回。  
悬河涕泪经年尽，匝地风尘一旦开。  
福德果符休士兆，英雄空抱救时才。  
只愁猾虏多翻覆，早迓鸣鸾入紫台。  

【题福山曹氏画】  
歌舞当年只醉游，不知何物是闲愁。  
如今桐树无人洗，风雨空山几度秋。  
曹氏富甲一郡，植梧桐数亩，主人将纳凉其下，令人以新水沃之，谓之洗梧。淮兵由福山入吴，曹氏园亭首被祸，故草窗诗云云。  

【题画寄徐州陆九皋（二首）】  
别后重来未有期，且凭图画寄相思。  
秋风黄叶茅亭上，犹记逢君是此时。  
目极天涯酒半醒，枫林斜带远山青。  
故人家在秋云外，百步洪边水绕亭。  

【题双喜图送马胜宗从昌平侯出镇宣府】  
远随金印出边州，早报平安入凤楼。  
剪取白罗飞绣影，旗竿十丈挂胡头。  
汤东谷作此诗，未出，见草窗作，乃叹服曰：“此真题边将白鹊诗，吾诗乃学课语耳。”遂焚其稿。  

【偶作】  
灯影分明隔绛桥，玉阶行尽转迢迢。  
春风只在银屏里，残雪和愁几日消。  

【咏衰柳】  
露叶烟梢翠色浮，向人长是弄春柔。  
多情自是多憔悴，莫向西风错怨秋。  
汤参将胤勣一十九首  

【秋怀】  
绀发青瞳未有涯，云山交付两芒鞋。  
乏财原宪贫非病，荷插刘伶死便埋。  
有趣不须诗过巧，无谋方觉事多乖。  
秋深更值连宵雨，一霁苔痕总上阶。  

【秋意】  
床头连日酒瓶干，旅寓何心定饱餐。  
有势欲封千户易，无才刚道一秋难。  
镜中咄咄容颜改，壁上行行指血残。  
黄叶满庭人倦扫，恶风翻瓦作秋寒。  

【守宫】  
谁解秦宫一粒丹，记时容易守时难。  
鸳鸯梦冷肠堪断，蜥蜴魂销血未干。  
榴子色分金钏彩，茜花光映玉鞲寒。  
何时试卷香罗袖，笑语东君仔细看。  
刘钦谟曰：“此诗不减李商隐。”  

【题画唐马】  
苜蓿含花草露班，奚奴扰扰出沙湾。  
尘飞大夏三千里，泥满东风十二闲。  
直内铜符初上缴，征西铁甲未东还。  
可怜绝代贤王手，少画渔阳阿斝山。  

【无题诗次刘虞部韵（二首）】  
梨花宿酒半腔存，自压春风紫蔗盆。  
血沁臂鞲牙有迹，酥凝乳酪爪无痕。  
金塘水暖鱼跳子，玉陛尘清鹤弄孙。  
回想宫人斜畔路，几家寒食未招魂。  
杏花枝上晓风寒，镜里愁容不耐看。  
千里云涛迷下若，五城烟火接长干。  
当时偶作来仪凤，此日翻成吊影鸾。  
恐负远山双黛曲，烛煤轻扫落金盘。  

【题谢卫同钟馗移家图】  
寒云泼墨阴风峭，冬青叶底休留叫。  
老魅梁间忽作声，四下妖精俱起啸。  
两星执法未能诃，坐见绿芜生白波。  
曲逗铜鱼窥宝瓮，倒骑铁马试金戈。  
草烟花雾横铺衬，十二阑干飞鬼磷。  
足健何妨海藏深，耳顽不怕雷司近。  
腓猪疥狗森森立，虎豹九关随意入。  
移山换水奏新功，镂雪雕冰增旧习。  
须臾扇动民间怪，州闾遍索羔豚赛。  
寺中石佛拥来行，庙里泥神推出拜。  
扫帚斜挥簸箕舞，掇转沙盆齐擂鼓。  
长蝎潜舒壁上钩，短狐暗发溪边弩。  
八洞真仙寻敛迹，河伯土公咸辟易。  
适从牖下窃听琴，又向阶前偷弄笛。  
终南进士须垂胸，挈家远避群魔锋。  
鼻息冲开刀两刃，目光射透甲三重。  
清漏滴残更渐急，玉宇沉沉露华湿。  
扶桑涌上一轮红，髑髅堕地无人拾。  

【竹泉翁席上赠歌者杨氏】  
秋风茉莉吹香雨，帘外燕娇肆轻妩。  
醉眼朦胧酒盏空，睡著司空相公府。  
席前一点樱桃破，云揭楚天飞鸟堕。  
鸳鸯小袖将红绡，二十五弦重抹过。  
三寸麻霞黄鹄嘴，锦地氍毹蹴春水。  
回身偷眼顾周郎，舞困落花扶不起。  
双檠殒泪炉薰熄，对景无言恨如织。  
翠靥光浮琥珀痕，鲛绡冷沁珍珠迹。  
两剪晴波拂晓山，白衣孤客感乡关。  
何幸梨园旧宫使，偷传乐谱向人间。  

【游仙（四首）】  
月照参差海上峰，飚轮度处灭行踪。  
玄冥宫里留宵宴，传得新方解扰龙。  
挂树玄猿朗朗呼，藓侵石壁字模糊。  
痴龙颔下珠如月，照见寰中五岳图。  
鹤氅斜披出市喧，青霞窟里听啼猿。  
半酣骑着壶公杖，直溯黄河到水源。  
若木枝头露未干，五云喷水浴鸦翰。  
须臾转过金鳌背，九点齐州镜里看。  

【铁券歌】  
（海虞之奚川，钱理容偕弟理平，谨重博雅人也。系出武肃，谱牒可考。一日，出诸贤题先世铁券诗以示，且欲再发其意，因为一歌，用塞其请。）  
罗平逆鸟窥唐鹿，太宗泉下英灵哭。  
锦树将军握槊来，妖氛一扫乾纲肃。  
半边古瓦黄金缕，翰苑文章铺锦绣。  
宰臣擎出凤凰城，儿孙永世承天祐。  
堂堂坐控十三州，长驱铁弩射潮头。  
扰攘中原糜在釜，东南民庶不曾忧。  
邯郸未待三方寤，大集朝臣封府库。  
举家齐上汴河船，回首钱塘宛如故。  
虏骑纷纷压旧畿，海门倏见双龙飞。  
冯夷借玩水仙府，幸从鱼网获全归。  
归来五庙咸登荐，锈蚀刮磨光彩见。  
珍袭谁同简子书，宝全自别桑公砚。  
昭代真人爵群武，首法宏模锡吾祖。  
多感宽洪美弟兄，拉向奚川看家谱。  

【义妇行（有引）】  
（吴越王有大功于东南，而子孙食其报者，复异乎人世传忠孝，虽妇女亦可嘉焉。顾处士女妙贞，继其十七世孙，时用室遭张氏乱，弃其所生而全前妻之子，其孙理容、理平出事迹观焉。为古体一章，以厉世云。）  
顾家一女肤如玉，炯炯灵台抱贞淑。  
择配奚川武肃孙，井臼亲操谢膏沐。  
不必荆钗并布袄，雍雍自是闺中宝。  
抚卑事上尽欢心，内外皆称新妇好。  
欢乐未央灾祸来，闾阎满眼飞尘埃。  
长鲸大豕互吞食，雌凰雄凤难徘徊。  
强将性命依岩壑，柏叶松肪共咀嚼。  
草衣木履度晨昏，乃畏强梁横侵掠。  
丈夫前室有佳儿，哇哇相逐远奔驰。  
足趼腹枵行不得，锋横矢乱计宁施。  
妾身有子年尤小，恩义欲兼嗟力少。  
残生苟幸得完全，孤诚自有神明表。  
拊膺长恸望天呼，回头已作沟中枯。  
男子虽羞邓伯道，妇女何惭鲁义姑。  
皇明九五真龙出，一扫寰区群蚤虱。  
归来室宇尚依然，四方重睹升平日。  
矻然妇织与夫耕，眼看家道日康宁。  
苍苍主者岂无谓，两男一女连绵生。  
五十年来三百指，螽斯夺尽前人美。  
珍珠帘卷画堂深，鹤发披肩全寿祉。  
节孝贤能世岂无，苍黄谁得展良图。  
伤哉此道日凋丧，事迹何繇付董狐？  

【水月舫为奚川钱竹深赋】  
太一真人莲一瓣，飘飘万里来天汉。  
移入江南锦绣窠，兰桡桂桨空凌乱。  
长鲸对舞碧纱窗，缺兔潜窥紫丝幔。  
黍瓮浮香香可，蒲帆扬彩风堪唤。  
老兴闲摅曲数讴，幽情缓发琴三叹。  
古迹多因潮洗平，远山忽被云遮断。  
曩时螃蟹落钱昆，今日鲈鱼到张翰。  
莫令惠子识逍遥，且拉卢生游汗漫。  
冰壶影里塞鸿飞，海镜光中沙鸟散。  
好天良夜属君多，大壑深溪留我半。  
乾坤正乏济川材，忍教独系黄芦岸。  

【送钱理平之海虞】  
故人别我向奚川，满掬恩光下九天。  
客梦未沾菰米饭，归心已付木兰船。  
弦高致犒由安上，卜式倾赀为助边。  
一片离情谁写得，金台落日蓟门烟。  

【为钱理容题美人月琴图】  
芙蓉小院秋如海，凉月半空凝素彩。  
羊车轧轧过西宫，一失君恩不堪悔。  
绿铜古阮鹍弦溜，陶写襟怀三五奏。  
血色深红软绣墩，唾花浅碧香罗袖。  
先及《关雎后《麟趾，雅调雍雍塞人耳。  
曲终闲倚太湖峰，惊风掉落棕榈子。  

【竹深处为奚川钱理平作】  
瑶空露滴秋光冷，冰壶倒浸琅玕影。  
玉箫声里凤皇飞，一色绿云三万顷。  
主人高思油然发，六尺桃笙湖水滑。  
左琴右史恣徜徉，大俎深杯从旷达。  
幽玄占断乾坤奥，明月清风满怀抱。  
嗟吾老癖近来增，可许肩舆时直造。  

【题钱理平竹深处】  
瘦不胜衣强着冠，肩舆一罄子犹欢。  
日光碎布金三顷，秋色高攒玉万竿。  
幸备酒筹催急鼓，忍看菹笋簇深盘。  
九天雨露虽如许，长屐无由数就看。  
苏雪溪平一十四首  

【白苎词】  
馆娃宫中露华冷，月落啼鸦散金井。  
吴王扶头酒初醒，秉烛张筵乐清景。  
美人不眠怜夜永，起舞亭亭乱花影。  
新裁白苎胜红绡，玉佩珠璎金步瑶。  
回鸾转凤意自娇，银筝锦瑟声相调。  
君恩如水流不断，但愿年年同此宵。  
东风吹花落庭树，春色催人等闲去。  
大家为欢莫犹豫，顷刻铜龙报天曙。  

【早春曲】  
青楼昨夜东风转，锦帐凝寒觉春浅。  
垂杨摇绿莺乱啼，袅袅烟花不堪剪。  
博山吹云龙脑香，铜壶滴愁更漏长。  
玉颊啼红梦初醒，羞见青鸾镜中影。  
侬家少年爱游逸，万里轮蹄红无迹。  
朱颜未衰消息稀，肠断天涯草空碧。  

【和玉山倥侗生紫凤曲】  
银蟾帖天流素光，玉峰仙人吹紫凰。  
紫凰离群发孤啸，思入寒云悲怨长。  
余音嘶风崖石裂，梅花飞春堕香雪。  
冯夷宫中龙夜愁，鲛人学语声幽修。  
江波淡淡寒不流，七十二峰凝暮秋。  
急管繁弦不须数，转羽移商调尤古。  
空山野人踏哮虎，隔竹江妃泣秋雨。  
有时无声似有声，欲与彩凤相和鸣。  
秦王女儿去不返，碧海三山梦魂断。  

【塞上曲】  
战马闻笳鼓，横行出塞门。  
阵云凝陇黑，杀气入边昏。  
决策平胡虏，捐生报国恩。  
犹惭汉公主，万里嫁乌孙。  

【班婕妤】  
一自辞同辇，深宫草又生。  
甘随纨扇弃，犹记玉阶行。  
明月愁中影，流莺梦里声。  
笙歌前殿夜，教妾若为情。  

【送骆泰入蜀省兄（别本作张光启）】  
回首鸰原感别离，远携书剑上巴西。  
云深蜀魄呼名语，月冷猿声向客啼。  
诸葛祠堂春草没，杜陵茅屋夕阳低。  
相思亦有南来雁，莫道音书懒醉题。  

【送张景归四明】  
萍水相逢此识君，天涯踪迹又离群。  
梦随海月乡心远，愁逐江流客路分。  
极浦断鸿惊暮雨，乱山孤骑入寒云。  
空斋别后门还掩，诗酒何人话夕曛。  

【送沈愚归玉峰】  
皇州莺啭柳条新，客里那堪此送君。  
归梦不离吴苑月，还家高卧玉峰云。  
江村贳酒逢寒食，驿路看山对夕曛。  
最是临歧分手处，落花离思共纷纷。  

【湘南怀古】  
江山摇落独登临，草色湖南入望深。  
万古空留湘女恨，九歌谁识屈原心。  
霜清楚畹兰香歇，云暗巴陵雁影沉。  
正是客怀消不得，《竹枝声里断猿吟。  

【秋夜与金璘秉贞同酌有怀沈愚】  
旧游心事念多违，此夕怜君扣竹扉。  
客里清尊明月在，山中白社故人稀。  
凉归苑树秋声早，漏尽江城烛影微。  
畅饮莫辞同一醉，相思空遣泪沾衣。  

【和沈愚阊门柳枝词（三首）】  
此地吴王旧市朝，空遗衰柳日萧萧。  
行人不用频回首，炀帝宫前更寂寥。  
袅袅烟丝拂画桥，纷纷春日上长条。  
馆娃宫女能相妒，莫向东风学舞腰。  
拂水摇烟积翠深，阖闾城外昼阴阴。  
花飞便作浮萍草，恰似侬家荡子心。  

【旅次清明】  
万家烟树散啼鸦，上国清明好物华。  
沧海几回惊节序，东风随处见莺花。  
山回凤阙云边出，柳带龙旗雨外斜。  
欲醉芳尊消客况，鹃声落日在天涯。  
苏云壑正五首  

【南州有赠】  
天路无期到，春湘带恨流。  
乱山愁对酒，落日独登舟。  
书剑怜同客，江湖耐薄游。  
离心寄明月，相逐远悠悠。  

【江南旅情】  
天涯为客久，生计日萧条。  
旅况频看月，乡心独听潮。  
春归江上早，家在梦中遥。  
无限相思意，东风白下桥。  

【重游金陵有怀玉山沈一愚（二首）】  
别离何处是幽期，水远山长信息稀。  
独坐相思秋色里，满天霜月雁南飞。  
歧路东西奈别何，壮心憔悴惜蹉跎。  
重来云物非前度，黄叶秋风积恨多。  

【秋日登临】  
海外寒云暝不开，望秋闲上夕阳台。  
江流东去疑天尽，山气中浮觉雨来。  
绿水平芜孤鸟下，白云空去断猿哀。  
临高谩有沧洲想，愁向西风见雁回。  
沈倥侗愚三十四首  

【吴宫词（二首）】  
银箭金壶清漏长，锦云百队红鸳鸯。  
春风侍宴苏台畔，歌吹连宵声不断。  
盘中绛蜡光玲珑，玉缸霞液玻璃钟。  
吴王醉拥西施卧，灵岩山头月将堕。  
柳腰云鬓如花女，飘飘长袖随风举。  
且停绿水歌《白筼，急管繁弦杂宫羽。  
姑苏台前秋夜长，星汉低垂明月光，  
金盘高烧苏合香。君王酒酣情未央，  
银灯相照归兰房。  

【乌夜啼】  
月边惊乌尾毕逋，夜飞三匝啼高梧。  
绿窗织素谁家女，低蹙蛾眉泪如雨。  
银灯照影翠屏深，声声似听夫君琴。  
霜华满庭天欲曙，正是愁人断肠处。  

【吴娃曲】  
海棠含愁泣春雨，弱柳垂烟锁金缕。  
东风袅袅吹晴丝，双燕飞来向人语。  
西邻小姬年十五，细骨轻躯学歌舞。  
将身嫁与冶游郎，无奈花前别离苦。  
琵琶拨断《鹍鸡弦，玉钗击碎鸳鸯股。  
低眉敛恨对银缸，红粉楼头月当午。  

【莫愁曲】  
光风转蕙吹幽香，游丝薄雾春茫茫。  
百壶绿酒劝郎饮，多情谁似卢家娘。  
明珠杂佩声玎榼，鸾裾凤带茱萸囊。  
蛾眉八字寒翠湿，星眸两点秋波光。  
楚腰卫鬓桃花妆，敲金戛玉歌新腔，  
牵云曳雨归兰房。  

【车遥遥】  
车遥遥，声辚辚，西风吹车满面尘。  
阿郎爱走长安道，不惜愁老闺中春。  
车遥遥，去如箭。郎归来，早相见。  

【大堤曲】  
妾家住近横塘隅，鸳鸯纹绣红罗襦。  
蛾眉淡扫远山碧，耳榼低垂明月珠。  
兰风吹散大堤上，柳丝摇金花作障。  
玉壶清酒波粼粼，鲤鱼尾杂猩猩唇。  
艳歌宛转凝流云，劝郎徘徊留好春，  
好春不留愁杀人。  

【夜坐吟】  
漏板敲愁寒夜永，璧月流辉洞房静。  
香锁鸳鸯生微尘，阿姬抱恨娇眉颦。  
褰裳起唱相思曲，秋叶满家霜簌簌，  
含啼背影吹残烛。  

【房中曲】  
葳蕤绣帐垂兰堂，缃帘摇月虾须光。  
象床尘污凌波袜，云鬓钗横金凤皇。  
杓栏深锁鸳鸯窟，翠被生寒愁兀兀。  
玉奴夜捣红守宫，春风染透桃花骨。  
蜡灯悬影碧窗纱，青丝嘶骑不归家。  
琵琶拨尽相思曲，杨柳栊门啼乳鸦。  

【春夜曲次赵公子韵】  
重门漏静乌啼歇，冰帘冷浸沉沉月。  
锦床薇帐凝流尘，肠断萧郎隔云别。  
嫣红落粉愁宵眠，箜篌怨入朱丝弦。  
蜡灯高悬照孤影，水沉香散茱萸烟。  
柳惊花困芳心乱，蝶思莺情梦中见。  
彩毫题就恼侬词，羞掩春风白团扇。  

【鸿门会】  
天柱崩摧地维裂，日月无光乌兔缺。  
撞钟击鼓海扬尘，刺豹捶牛饮生血。  
磨牙猰貐争雌雄，横眉炙锦眩重瞳。  
芒砀云瑞不改色，座中有客乘飞龙。  
舞剑当筵势挥霍，老增有言君不诺。  
将军怒发冲危冠，目光射人肝胆落。  
倒倾卮酒擘彘肩，呼龙归去龙腾渊。  
百二山河付真主，玉斗声中泪如雨。  

【湘中曲】  
玉笙吹断兰皋暮，万里寒波向东注。  
孤鸾惊啼老蛟舞，杂佩丛铃满烟雨。  
湘娥凝愁低翠鬟，泪痕渍袖红斑斑。  
苍梧天高九疑碧，云中帝子何时还。  

【秦筝曲】  
高楼欲暮花含烟，嫣红落粉愁无眠。  
含羞起舞银烛前，玉纤轻抹鸳鸯弦。  
鸳鸯弦，凤凰曲。移妾心，置君腹。  

【吊城南薛烈妇冢】  
马鞍山南湓渎西，凄凉孤冢临荒蹊。  
行人借问白头姥，云是东邻小吏妻。  
良人犯法因贪墨，京府差官受驱迫。  
瞥然见此花娉婷，辄起狂心势相逼。  
贞白之身岂可污，分甘苦乐随其夫。  
宁为天边失群雁，肯学水面双飞凫。  
发愤捐躯自经死，烈烈英风有如此。  
叹息人间儿女曹，刚肠绝胜奇男子。  
百年过眼成匆匆，感今怀古情无穷。  
苍苔怨骨斜阳里，粉阁遗基蔓草中。  
圣朝褒恤谁曾举，青史芳名未收取。  
君不见从来埋没知几人，何独区区薛家女。  

【长安道】  
西望长安道，东风吹绿尘。  
斗鸡三市晓，跃马五陵春。  
柳色迷行客，花香扑丽人。  
金张居戚里，游宴不辞频。  

【寒食对酒留别金陵知己】  
别离频对酒，去住惜分襟。  
楚水归帆远，吴门驿路深。  
晓钟孤客梦，寒月故乡心。  
为语同袍者，愁多莫苦吟。  

【追和杨眉庵次韵李义山无题诗五首】  
兰桨双欹倚桂舟，隔花临水思夷犹。  
香囊玉佩劳相赠，绣幄银屏惜共留。  
愁绕凤台秦树暝，梦回巫峡楚云秋。  
多才苦被春情恼，镜里潘郎雪满头。  
行雨行云少定踪，梦回时节怕闻钟。  
竹枝寄恨心偏懒，桃叶题情意转浓。  
香冷绣鞍闲騕褭，烛残金障掩芙蓉。  
红楼绿水无多远，如隔江山几万重。  
纤纤斜日弄微风，肠断仙山碧海东。  
鸾镜有尘空自掩，雁书无路若为通。  
愁横柳叶眉颦翠，泪湿桃花脸晕红。  
尽道芳年易憔悴，莫教青鬓作秋篷。  
油壁香车几度来，赤阑桥畔起惊雷。  
梦随暮雨阳台去，愁踏春波洛浦回。  
青鸟衔书通密意，彩鸾留咏惜奇才。  
苦心一寸如红烛，总遣烧残未作灰。  
琐窗珠户别离难，兰蕙柔姿惜易残。  
曲断瑶筝银甲冷，书留锦字墨花干。  
罗衾积梦惊春晚，宝鸭销香觉夜寒。  
槛外碧桃花自好，一年芳景共谁看。  

【秋晚述怀寄苏秉衡】  
西风临望极南天，楚客思归倍黯然。  
云树远连秋浦路，塞鸿初度秣陵烟。  
半江明月闻寒笛，荒渚孤灯泊夜船。  
遥忆长卿词赋好，异乡应得故人怜。  

【郊居秋晚有怀苏雪溪】  
半生踪迹叹蹉跎，对景其如感慨何。  
浮世交游黄叶散，故乡烟水白云多。  
树衔斜日低临海，风送归鸿早度河。  
念尔貂裘犹在客，后时应赋《式微歌。  

【和蒋淮南有怀苏雪溪之作】  
客里谁怜季子裘，半生多是异乡游。  
清尊对月成孤赏，残笛临风动远愁。  
淮浦断云随雁没，楚江寒水带冰流。  
相思何处劳凝望，烟草微茫白鹭洲。  

【金井怨】  
牵丝犹怯冷，照影却含羞。  
独立梧桐月，芳心不奈秋。  

【嬉春词】  
酒尽情无极，花深眼欲迷。  
拂鞭归去晚，月在画楼西。  

【阊门柳枝词（二首）】  
黄金枝软翠烟浓，几缕柔丝扬晚风。  
莫向尊前争婀娜，细腰人在馆娃宫。  
小蛮能唱白家词，笑把纤腰斗柳枝。  
愁绝尊前春未老，风流太守鬓成丝。  

【寄淮南】  
江南相望路迢迢，风满关河雁影飘。  
最好凤凰台上月，共谁携酒听吹箫。  

【旧游即事】  
冶城东畔旧亭台，寂寂朱扉映竹开。  
一树碧桃都落尽，去年蝴蝶却飞来。  

【吴中即景】  
白云收尽晚山青，水鸟双飞入翠屏。  
一派歌声何处起，采莲人在锦帆泾。  

【夏日久病有感】  
蕉叶垂风拂暝烟，海榴开近曲栏边。  
病中寂寞谁相向，十日西窗背雨眠。  

【过桃叶渡】  
江花含笑欲争春，江水笼烟柳色新。  
商女停舟唱桃叶，东风愁煞渡江人。  

【杨柳湾】  
金缕垂波香雾浓，春风黄鸟画桥东。  
多情却笑隋堤树，长带凄凉暮雨中。  

【二乔观兵书图】  
一卷龙韬讲未终，温柔乡里出英雄。  
二豪不得阴谋助，敢向江东立伯功。  
晏御史铎六首  

【登黄鹤楼】  
宦游岁月易蹉跎，对景其如感慨何。  
黄鹤不来仙已去，古楼犹在客重过。  
青山远戍寒烟积，芳草平洲夕照多。  
此日独吟伤往事，长江渺渺水空波。  

【折杨柳】  
河桥残柳半无枝，多为行人赠别离。  
羌虏不知萧索尽，月明空向笛中吹。  

【酒肆】  
半幅青帘柳外斜，瓮头春色泛桃花。  
遥思昔换金龟处，知是长安第几家？  

【送曾与忠】  
送送临歧路，沧江欲暮时。  
我怀殊未已，君去独何之？  
乡国多归梦，天涯少故知。  
别来明月夜，无那思凄其。  

【九峰山行（二首）】  
三径重开书屋，九峰旧隐人家。  
欲辨武陵春色，溪流泛出桃花。  
曲径沿流上下，苍苔白石磷磷。  
落日惟闻啼鸟，空山更少行人。  
王处士淮六首  

【张道玄天师画降龙图】  
老龙不识天有数，刚要为霖触天怒。  
天呼六丁驱下来，不容驻脚天街路。  
雷神伐鼓云扬旗，火鞭乱打列缺驰。  
海波起立一千丈，阳侯叫噪冯夷嘻。  
泥鳅土蟮妖鬼技，侧睨坳洼务得志。  
那知龙抱九土忧，弭角摧鳞潜出涕。  
哀哉九土毛骨焦，虾蟆蜥蜴担工劳。  
尔龙稳稳卧海窟，再莫多事生惊涛。  
海中虽无五花树，海中绰有宽闲地。  
朝吐扶桑白日光，暮吞细柳蠙霞气。  
我闻北周是太荒，一团阴气余无阳。  
何不衔取玉烛上天去，晒破鳌足八极俱辉光。  

【钱舜举画花石子母鸡图】  
落红香散东风软，灵岩络翠苔纹浅。  
闲庭昼永日当空，花影团团移未转。  
两鸡不识春意佳，栖迟也傍庭前花。  
父鸡昂然气雄壮，独立峰颠发高唱。  
母鸡喈喈领七雏，且行且逐鸣相呼。  
两雏依依挟母腋，母力已劳儿自得。  
两雏啾啾趋母前，有如娇儿听母言。  
两雏唧唧随母后，呼之不前不停口。  
一雏引首接母虫，儿腹已饱母腹空。  
嗟尔爱雏乃如此，不知尔雏何报尔。  
钱翁摹此悦生意，我独观之暗流涕。  
劬劳难报慈母恩，漂泊江湖复何济。  
展图三叹重摩挲，鸡乎鸡乎奈尔何！  

【刘阮天台谣】  
天台山，乃在钱塘之南，瓯越之间。  
上有撑云挂日千丈高峰挺岌，下有奔雷喷雪万仞深壑流潺湲。  
银河倒泻石梁滑，自非仙风道骨谁能攀。  
紫芝吹香绿烟暖，碧桃影锁青霞闲。  
是为上清玉平洞天府，楼阁十二神仙寰。  
中有绰约两姝子，玉为肌肤花为颜。  
壶里乾坤贮甲子，鼎中龙虎烧灵丹。  
彼美刘阮郎，采药于此携倾筐。  
幽寻远去不知极，遂使归路迷羊肠。  
载饥载渴日云暮，欲进不进徒徬徨。  
且攀桃实当饥粮，且掬涧泉为渴浆。  
一瓢何处忽流出，知有人家居上方。  
再涉一水盘一冈，可人正见双姝行。  
双姝笑相迎，喜气回春阳。  
问郎来何晚，邀郎归洞房。  
先呼小玉排金门，推锁窗，水晶钩挂珊瑚帐，云母屏开玳瑁床。  
与郎夙世有缘契，愿郎结作双鸳鸯。  
四邻仙客来相贺，手持七宝玻璃觞。  
酌郎酒，劝郎尝，愿郎慎勿思故乡。  
烧凤烛，坰龙香，五云绚烂流祥光。  
青鸾歌，白鹤舞，金童吹箫玉女鼓。  
胡麻饭，山羊脯，劝郎饱飡心勿苦。  
尤云殢雨昏复晨，天家日月四时春。  
翠禽何事苦饶隔，窗舌唤醒思归人。  
郎思归心何切切，只为尘根难断绝。  
留郎不住送郎行，袖罗掩面难为情。  
携手行行出洞天，归寻旧迹都茫然。  
但见崩城败郭惨淡照斜日，荒林故陇萧瑟凝寒烟。  
甫欲询子孙，子孙已是七叶传。  
甫欲询故人，故人枯骨消黄泉。  
只道山中才半载，岂知世上成千年。  
进无所依退无据，却忆仙家游乐处。  
抚心惆怅欲往从，奈此万壑千峰隔云树。  
仙姝有约不负人，到头毕竟还相遇。  
何人貌此仙家踪，缟素淅淅回灵风。  
黄绢索我写新句，惜无健笔为形容。  
举头遥望天台路，赤城霞气横天东。  
神仙之说未必无，但恨凡胎俗骨难轻逢。  

【寄吴廷圭】  
雁叫新霜九月时，客边情况日凄其。  
枯风败叶藤缠屋，细雨疏花豆压篱。  
鸡嫩蟹肥村店酒，鹭闲鸥淡野桥诗。  
待君流水柴门下，共醉斜阳倒接夌。  

【游东林山】  
具锦峰头搷下菰，睢雄树底数荣枯。  
落花烟冷烧丹灶，芳草云深卖酒垆。  
高塔守灯留独鹤，败祠衔鼓失群乌。  
秋风一片榴皮迹，零落祇园壁上图。  

【旅馆书怀次韵】  
吹断金猊一缕烟，凄风忽到鬓毛边。  
出门叹有千歧路，负郭惭无二顷田。  
浅水干芦秋雨雁，荒村病柳夕阳蝉。  
空窗独掩黄昏后，半壁寒灯对榻燃。  
邹御史亮九首  

【长信宫】  
妙舞方承宠，愁怀独感伤。  
金舆门外度，纨扇箧中藏。  
别殿闲秋月，空阶粲晓霜。  
凉飚太情薄，浑不到昭阳。  

【长门怨】  
宠极爱怜初，憎生妒忌余。  
隔花闻凤吹，卷幔望鸾舆。  
夜月闲金屋，秋尘暗绮疏。  
悲愁谁解赋，惟有马相如。  

【凤台曲】  
月明露湿宫花影，梦断瑶台桂香冷。  
阑干缥缈碧云齐，银潢欲堕星斗低。  
紫篁吹残彩霞坠，翩然同上青鸾背。  
青鸾背稳仙骨轻，玉妃笑倚珠宫迎。  
铜凫漏尽秦楼曙，琼管遗声落何处？  

【湘中弦】  
缈缈烟波带白摐，露寒风细月如银。  
沙棠舟上愁回首，只听猿声不见人。  

【水仙花效李长吉】  
冯夷镂水驻花魄，奇芬染肌沁仙骨。  
天风吹梦落瑶台，家住江南水云窟。  
弄珠拾草潇湘渚，带月迷烟愁不语。  
小龙潜开水晶殿，玉杯凉露承华宴。  
青鸟衔书来阆苑，笑指蓬莱水清浅。  

【又效温飞卿】  
宓妃肌肤莹冰雪，体素含香敻清绝。  
骊宫夜寒愁不眠，微步沧洲拾明月。  
月光如练波茫茫，仙魂不归愁断肠。  
湘娥含颦老龙泣，鲛人洒泪铜槃湿。  
瑟瑟江风吹梦醒，翠袖笼寒袜罗冷。  
白露无声满瑶草，烟水迢迢镜光晓。  

【梧桐仕女图为钱孟实题】  
兰膏腻滑金钗溜，绣带斜分軃香袖。  
锁窗睡起思娇慵，练裙六幅湘波皱。  
月转虚檐风满林，碧云迢递银河深。  
香尘不到袜罗冷，下阶踏碎梧桐阴。  
梧桐老去孙枝长，枝上凤凰栖两两。  
凭谁巧斫琴瑟成，谐奏宫商协幽响。  
萧郎不归春意阑，梦绕梨云花作团。  
银塘露冷芙蓉老，锦鸳怨入秋风寒。  
楚云湘水鳞鸿杳，两点春山愁不扫。  
低徊顾影悄无言，明朝只恐朱颜老。  

【杂怨】  
漾舟采芙蓉，回桡过莲浦。  
与君剖莲房，试看谁心苦。  

【古意】  
妾如江边花，君如江上水。  
花落随水流，东风吹不起。  
蒋淮南忠二首  

【经龙潭故居】  
不到故园久，宁辞归路遥。  
山光自今昔，人物叹萧条。  
古镇东西市，长江旦暮潮。  
何当寻旧业，来此伴渔樵。  

【芙蓉】  
清露下林塘，波光净如洗。  
中有弄珠人，盈盈隔秋水。  
蒋主孝一十首  

【读书】  
夕阳下山暝，篝灯坐中庭。  
缥帙乱几案，寒茫射奎星。  
绢绢云边月，移光照疏棂。  
恍然若自得，碧水涵圆灵。  
善恶何所召，持鉴以照形。  
不铸考父鼎，乃勒燕山铭。  
呜呼彼何人，苍天正冥冥。  

【游牛首山叙志】  
夙昔抱奇气，遨游山水中。  
山水岂不佳，心怀自忡忡。  
于今老将至，遨游兴无穷。  
青天倚绝壁，白石悬孤桐。  
时乘小红车，朝西暮复东。  
登登牛头岭，浮云绕苍空。  
杨柳落晴雪，桃李吹春风。  
斜阳下鸟道，野雉藏蒿蓬。  
偶逢碧眼僧，呼我赘世翁。  
叩之不复语，矫首看归鸿。  

【郦生长揖图】  
拔剑斩蛟神媪哭，盖世英雄逐秦鹿。  
君本高阳一酒徒，乃敢庭前嗔濯足。  
五年帝业本天命，待君濯足何为辱。  
溺冠不骂老书生，犹有攻齐半分策。  
君不见子阳罄折竟如何，回首江山空碌碌。  

【居燕旅情】  
不上黄金台，早歌归去来。  
平沙无草木，短褐有尘埃。  
故里愁言别，明时敢论才。  
灯前一舞剑，豪气转成哀。  

【思昔】  
昔日轻王猛，如今重管宁。  
烟尘犹浩荡，豪杰故飘零。  
客况风中絮，交游水上萍。  
空怜乞米帖，愁绝老横经。  

【旅邸有怀】  
风雨茅斋夜，青灯照客眠。  
故人霄汉上，归思楚江边。  
短角吹残梦，长歌感昔年。  
自怜身老大，何以继前贤。  

【送刘草窗原博北上】  
管库谁怜有俊才，买舟今日上燕台。  
绕堤江燕对人语，千树野桃当午开。  
使者再来颜阖去，箭书初下鲁连回。  
烦君此别须珍重，莫遣儿童浪自猜。  

【无题】  
凤辇朝游绣岭宫，村花野柳笑春风。  
自怀白璧无田种，莫信蓬山有路通。  
孤馆暮云迷旧梦，闲庭小雨落残红。  
贞元朝士知谁在，一曲琵琶月正中。  

【题陶元亮五柳图】  
所事既非主，不归将若何？  
门前五株柳，空惹北风多。  

【春宫曲（二首）】  
豆蔻花开蛱蝶飞，晚妆楼上换新衣。  
吴王不解琵琶怨，只道新传缓缓归。  
木槿芙蓉绕曲阑，露珠斜坠觉衣单。  
传呼不用轻罗扇，未必人人似我寒。  
金粟公子王贞庆三首  

【春日偕苏一（平）蒋五（忠）沈一（愚）游刘公祠】  
都城二月春熙熙，寻芳每共幽人期。  
长干白下总名胜，载酒携琴随所之。  
今晨乘兴出西郭，花底停骖游古祠。  
祠宫岧峣白云里，丹青台殿张罘罳。  
落梅纷纷堕香雪，垂杨冉冉摇金丝。  
凭高纵目倚栏槛，乾坤清气凝诗脾。  
从游宾客尽文彦，豪吟谑浪忘吾谁。  
东海苏公最英俊，掀髯一笑摛雄词。  
天孙机杼织云锦，五色绚烂含朝曦。  
淮南蒋生尤敏捷，吐语字字皆新奇。  
长鲸怒吸海波竭，峥嵘露出珊瑚枝。  
玉山沈郎更潇洒，芙蓉秋水涵清姿。  
摩挲石壁写新句，毫端墨汁光淋漓。  
呼儿洗盏罄余兴，醉来不觉乌巾欹。  
飞光百岁犹瞬息，人生行乐须及时。  
树林阴翳鸟声杂，斜晖又驻西山陲。  
马啼归去踏芳草，风流不减高阳池。  

【清明日写怀】  
地僻长时少送迎，坐看春色又清明。  
传家旧物青毡在，处世中年白发生。  
杨柳东风犹料峭，杏花疏雨半阴晴。  
塞翁得失何须论，且共沙鸥暂结盟。  

【分题得金山晓钟送金瓒归娄东】  
孤刹天心起，疏钟月下鸣。  
沉沉催曙色，隐隐带潮声。  
近渚鸥群散，空林鹤梦惊。  
扁舟有归客，欹枕不胜情。  
徐处士震二首  

【咸阳怀古】  
阿房宫殿对南山，阁道萦回霄汉间。  
伯业终随烽火尽，游魂俄载属车还。  
三千童女空浮海，十万貔貅已入关。  
留得当年遗恨在，长城血泪土犹斑。  

【钱塘怀古】  
黄沙漠漠起边烽，万里山河落照中。  
奸佞遽成南渡计，英雄空誓北征功。  
冬青树老无遗种，瑞石山荒有废宫。  
此日经行吊陈迹，野花和露泣残红。  
徐章四首  

【题普春上人所藏谢孔昭画】  
葵丘先生才绝奇，诗情画笔追王维。  
家君曾延主西席，讲罢我辈从游嬉。  
呼童时背锦囊出，宝马金鞍过南陌。  
春色不知何处来，柳花乱卷东风白。  
普春上人尤知心，相逢留坐长松阴。  
闲将瑶琴抚一曲，散作青天鸾凤吟。  
是时先生纵吟目，对景写成图一幅。  
兴阑人散夕阳西，长笑一声山水绿。  
先生仙游已十秋，至今惟有斯图留。  
持来索我赋长句，等闲成作古今愁。  

【春日陪孟英陈先生游横山寺】  
懒逐轮蹄走市廛，却来林下重盘旋。  
天开图画丹青绕，岚近楼台紫翠连。  
春水落花孤岛外，夕阳归鸟片帆前。  
闲情不独耽幽僻，为喜山僧似皎然。  

【题梅送友】  
万树笼香障白云，孤山深处隔尘氛。  
玉颜为惜君归去，却向东风瘦几分。  

【入城访徐德昭】  
家住湖山小洞天，数村鸡犬自风烟。  
因过城市逢君话，流水桃花又隔年。  
张秀才淮三十四首  

【牡丹百咏（录三十二首）】  
绿云堆里露精神，依约如羞认未真。  
开落后天皆有数，品题先汉却无人。  
金铃送响多惊鸟，翠幄围娇不受尘。  
何处托根偏得地，年年独让魏家春。  
一捻残脂暗有神，至今猩血印来真。  
莲清误得称君子，梅瘦虚曾化美人。  
六曲阑前凝倦态，五纹茵上委芳尘。  
若为得有韩湘术，四序常逢富贵春。  
纷纷画史笔通神，谁与花王写得真。  
临水似窥捐佩女，倚风如画坠楼人。  
芙蓉只合称凡品，芍药端教接后尘。  
兴庆池东谁更赏，冷风凄雨不禁春。  
酷爱园丁技独神，染来随意却能真。  
奇香满院若薰麝，娇影隔帘如觇人。  
三五朵皆呈绝色，百千花尽避清尘。  
有因自与东风好，不肯吹残枝上春。  
皓脸微凝不语神，误疑薝卜又非真。  
瑶台月下吹箫态，姑射山中绝粒人。  
洗出玉杯承白露，蜕来玉质出缁尘。  
善和坊里端端去，今日凭谁管领春。  
胭脂为骨晕生神，不许绯桃更逼真。  
疑谪艳阳天上质，绝胜佳丽水边人。  
染来香骨蔷微露，点破红腮柳絮尘。  
莫向花时不欢赏，人生能见几番春。  
万姿千态逞娇神，谁更娇神与赛真。  
楼外吹箫秦弄玉，帐中鸣佩卫夫人。  
金钱卜远微闻语，罗袜凌波暗惹尘。  
始信此为倾国色，与君同占可怜春。  
南威不敢斗丰神，除是杨家有太真。  
不语每怜犹想匹，无情谁信解留人。  
蕊心蝶粉粘金缕，叶尾蛛丝罥紫尘。  
莫笑百花开后发，懒随儿女共争春。  
独有天公造化神，酿成珍卉吐来真。  
百般娇态生成种，一味秾香恼杀人。  
金缕尽容歌白日，紫丝曾为障红尘。  
若教青帝堪通赂，万斛明珠定买春。  
深深着色浅浮神，恍惚麻姑旧日真。  
似尔衒娇宁有敌，如侬钟爱恐无人。  
条风吹破当三月，谷雨过来又一尘。  
如此名花如此景，可容孤负玉缸春。  
红玉肌容艳有神，九天飞下一仙真。  
垂头雨后犹倾国，点额风前欲唤人。  
龙脑薰成香世界，蝶翎逗落锦埃尘。  
春光得我方能丽，笑杀凡花号丽春。  
十二峰头行雨神，香魂忽变此花真。  
颦眉似恨争妍女，着眼如羞快睹人。  
天亦有私全与艳，雨何无赖使为尘。  
不须羯鼓催先发，迟发还留几日春。  
十分娇处十分神，一度看来一度真。  
数朵背翻如避客，几苞争向似迎人。  
惟应玉树堪同价，不许琼花独离尘。  
惆怅枝枝零落尽，满天风雨送残春。  
乾坤淑气毓为神，幻出嫣然态独真。  
异品合栽金谷地，连枝偏恼绣闺人。  
融融暖日微微露，冉冉游丝细细尘。  
一段风流谁解识，锦罘罳外不胜春。  
不是金钱果是神，花王那得此留真。  
未舒冶艳先惊俗，才逞芳心便感人。  
照影池涵澄碧水，悬枝犀辟软红尘。  
年年无奈花时别，辜负平章宅内春。  
半吐檀心已露神，腻红娇白一何真。  
惯亲击折珊瑚客，曾赏歌残《玉树人。  
宜醉暖风宜醉日，不随流水不随尘。  
东家小妇颜如玉，犹妒秋千架外春。  
谁道元舆赋有神，个中风味语难真。  
半庭迟日晴薰骨，四座香风暖袭人。  
枝弱不胜霞朵重，叶疏难蔽露房尘。  
浩歌日日宜欢赏，积玉如山莫买春。  
微微浮彩暗浮神，桃避轻明杏避真。  
红意思疏难引蝶，绿精神重正愁人。  
香和鹊尾垆中馥，影衬鸦头袜底尘。  
安得黄金三万镒，累渠成屋贮娇春。  
十分霞艳十分神，万种风流万种真。  
此日既专天下美，前身应是月中人。  
对君纵酒杯倾绿，废我题诗研积尘。  
胡蝶只疑韩寿化，飞来偷扑异香春。  
碧池光里巧传神，上下相辉一样真。  
黠蚁根头行识路，狂蜂叶底去随人。  
飘来不冷胭脂雪，落尽犹香锦绣尘。  
更把清平旧时调，翻成一阕《沁园春。  
娇柔无朵不舒神，吞尽群花意外真。  
连日轻寒知勒尔，今朝殊艳正娱人。  
一樽豪兴三生约，九陌风光十丈尘。  
唤取吴姬到花畔，遏云重唱《竹枝春。  
百味狂香三昧神，就中谁解独知真。  
开临玉女窥窗处，赏许金貂换酒人。  
鹤顶映来犹尚色，马蹄踏去易为尘。  
遍凭十二阑干曲，一曲阑干一曲春。  
郁蓝天上艳肌神，降作人间第一真。  
葵萼任含倾日态，梨花翻作洗妆人。  
巧添绮绣丛中景，浓污笙歌窟里尘。  
风雨经旬看不得，鹧鸪啼老梦中春。  
雾阁云窗隐映神，宜晴宜雨不同真。  
醉开笑口几豪客，倦破妖颜一丽人。  
闪烁映肌霞似绮，空濛罩影雾如尘。  
等闲寂寞垂枝绿，何异空花过眼春。  
间气名花不世神，山丹为相敢同真。  
东门欲傲如云女，南国应移梦雨人。  
蜂抱香须还酿蜜，燕冲娇瓣误随尘。  
多才潘令何曾识，错种河阳满县春。  
司花未省是何神，不合教渠尽领真。  
方半吐时偏惬意，到全开日便愁人。  
红云冷惨枝间露，绿雾香流叶底尘。  
一曲山香莫轻舞，临轩方欲赏长春。  
榆荚雨疏还养神，楝花风急欲侵真。  
偷藏翠叶栖边鸟，戏摘蠙葩醉后人。  
细看始能知绝韵，偶飞深为惜娇尘。  
对花我欲长歌舞，怕数阶蓂几荚真。  
独对红肤久怆神，蜡须巧映蝶须真。  
只疑目过曾留彩，未信花飞不感人。  
赤玉盘高还捧日，紫霓裳薄不留尘。  
长绳可系西飞日，箫鼓还娱不夜春。  
芳兰气味海棠神，并作庭前锦样真。  
风叶似来遗佩女，露腮如遇泣珠人。  
数枝宿艳欺山日，百岁浮生栖草尘。  
正是及辰君不赏，莫教春去却怀春。  
夜深桃李惯游神，逢着应降敢抗真。  
倦绿似嗔狂饮客，欹红如效倦妆人。  
真舒艳气凌芳景，肯把仙姿翳俗尘。  
对酒几番当酒渴，玉瓶还啜凤团春。  
风外香来觉爽神，龙涎也合让其真。  
绮罗旧梦应随蝶，时世新妆欲媚人。  
高阁望来疑似锦，香阶堆处叹如尘。  
彩毫浓蘸金壶墨，一一题诗应付春。  
正艳阳和正喷神，最妖娆处最舒真。  
舞怜《垂手风前女，香引返魂天上人。  
艳蕊欲欺残朵色，新稍能拂旧枝尘。  
何由会得东皇面，分付明年早破春。  

【回文一首】  
华浮月夜静飞神，妙出天工尽夺真。  
斜叶趁风摇翅蝶，艳姿嫌酒病心人。  
霞翻丽质晴烘日，露浥微香暖涴尘。  
家世古称应独魏，花飘未尽占芳春。  

【游莺脰湖】  
白鸟眠沙梦不惊，寒生水国半阴晴。  
酒涵春色花边过，船载湖光镜里行。  
南浦愁连芳草绿，东风歌送《落梅声。  
那堪日暮临歧别，更听河桥柳上莺。  
陈秀才韶二首  

【旅馆秋夜不寐】  
残梦惊回枕半欹，山城何处角声悲。  
鬓毛似叶秋都落，骨肉如星晓渐离。  
沽尽酒资为客久，欠多诗债了人迟。  
黄花开处凭谁报，三径归看未有期。  

【早春书怀】  
春来生怕恼吟魂，不待春来便出村。  
诗骨瘦来山并耸，酒肠宽去海都吞。  
板桥晴雪梅花路，茅店东风竹叶尊。  
囊底青蚨有三百，未甘骑马傍人门。  
杜渊孝琼一十首  

【赠刘草窗三十韵】  
河图一画人文现，书画已在羲皇时。  
鸟迹科斗又继作，象形取义日以孳。  
肖形求贤在商世，书画从兹分两歧。  
秦汉画工可指数，笔迹已远不可追。  
顾陆张吴后先出，六法尽得夸神奇。  
山水金碧到二李，水墨高古归王维。  
荆关一律名孔著，忠恕北面称吾师。  
后苑副使说董子，用墨浓古皴麻皮。  
巨然秀润得正传，王诜宝绘能珍琦。  
乃至李唐尤拔萃，次平仿佛无崇庳。  
海岳老仙颇奇怪，父子臻妙名同垂。  
马夏铁硬自成体，不与此派相和比。  
水精宫中赵承旨，有元独步由天姿。  
霅川钱翁贵纤悉，任意得趣黄大痴。  
净明庵主过清简，梅花道人殊不羁。  
大梁陈琳得书法，横写竖写皆其宜。  
黄鹤丹林两不下，家家屏障光陆离。  
诸公尽衍辋川脉，余子纷纷奚足推。  
予生最晚最爱画，不得指引如调饥。  
幸逢圣世才辈出，且得遍扣容追随。  
友石先生具仙骨，落笔自然超等夷。  
葵丘烂熳文鼎润，独醉独数寒林枝。  
绵州寓意最深远，数月一帧非为迟。  
我师众长复师古，挥洒未敢相驱驰。  
溷缣涴楮且不厌，写就一任傍人嗤。  
刘君识高颇见录，往往披对心神怡。  
且云惨澹有古意，口不即语心求之。  
我有鹭瓢富题咏，欲得长句须君为。  
十年不与岂有待，以彼易此何嫌疑。  
我诗我画既易得，请君不吝劳心思。  

【题画赠莫文辉】  
蜀中有士雷济民，天机之精如有神。  
远追顾陆得深趣，近于马夏尤相亲。  
朅来放浪学司马，足迹还令半天下。  
山川奇胜纳胸臆，熔会精神任陶冶。  
并刀剪取交州纑，笔洒墨沈翻金壶。  
峰峦<山截>嵲树参错，元气惨淡云模糊。  
夔塘险没天地户，神斧中分两崖竖。  
八阵深藏神鬼愁，三峡奔流雪涛怒。  
朝辞白帝暮江陵，一日经行千里程。  
篙工长年假水力，舟中人坐无忧惊。  
我生不作远游客，每检舆图心颇识。  
幸而得此川峡图，十二巫山若亲历。  
乃知妙夺造化功，几回坐对心神融。  
风雷欻翕妙不测，顷刻缩地来壶公。  
莫君与予交莫逆，髫龀以来今五帙。  
爱我能如鲍叔贤，惭予不似夷吾德。  
君来见画心亦珍，双手卷之持赠君。  
世间奇玩岂我独，眼底知心能几人。  

【采菱图】  
苕溪秋高水初落，菱花已老菱生角。  
红裙绿髻谁家人，小艇如梭不停泊。  
三三两两共采菱，纤纤十指寒如冰。  
不怕指寒并刺损，只恐归家无斗升。  
湖州人家风俗美，男解耕田女丝枲。  
采菱郎是采桑人，又与家中助生理。  
落日青山敛暮烟，湖波十里镜中天。  
清歌一曲循归路，不似耶溪唱采莲。  

【萍庵】  
闲把浮萍号叶舟，百年身世总如浮。  
若为有迹成栖泊，可事无根任去留。  
杨柳晚风移别浦，桃花春水泛中流。  
楚谣惊断江湖梦，随处忘机逐海鸥。  

【苏台别意送沈原复还琴川（集本不载）】  
相逢未几即思归，忍听朝来歌《式微。  
绿酒数杯游子去，青山百里故人稀。  
杏花微雨飘离席，杨柳东风拂钓矶。  
明日到家春正暖，祓除时节试春衣。  

【竹】  
露叶风梢接水乡，几回相对忆潇湘。  
寒云流水斜阳暮，一曲清歌断客肠。  

【竹下水仙花】  
佩环香冷水风多，步底轻尘衬袜罗。  
二十四弦何处奏，又将哀怨托湘娥。  

【春日（己巳岁作）】  
白发慵梳不裹巾，高斋无语独伤神。  
忧君谁似监门女，匡世难求筑版人。  
天外乱山迷落日，雨中芳草恋残春。  
新刍未熟难成醉，欲借醇醪问比邻。  

【春日闲居述怀】  
红尘道上马纷纷，延绿亭中杳不闻。  
日转长林移树影，雨余芳径长苔纹。  
闲吟自策青藜杖，高卧谁书白练裙。  
寡过末能身易老，此生惟恐负斯文。  

【斑竹】  
重华南去不南还，二女啼痕在竹间。  
亦有富川苏子墨，至今枝叶尚斑斑。  
（富川有东坡竹，盖公尝以题壁余墨洒竹上而不灭，新篁枝叶皆有墨痕。后百八十年，谢叠山谪居是地，其竹尚然，岂苏公之忠诚不减英皇之贞节乎？）  
沈翊一首  

【寄沈介轩】  
锦绣湖山罨画楼，君家住在小瀛洲。  
洞箫吹上花间月，十二珠帘不下钩。  
谢葵丘晋六首  

【寒食旅怀】  
帘外春阴似去年，异乡寒食倍凄然。  
梨花香褪空飘雪，杨柳条长不禁烟。  
无处追游乘款段，谁家欢笑送秋千。  
晚来走向东邻媪，乞与青灯照客眠。  

【晚春四首追次杨眉庵韵】  
水淹榆荚半堆墙，细雨生寒润袷裳。  
芳草远迷楼外眼，飞花空断客边肠。  
风帘静罥余春絮，烟篆微销过午香。  
睡起不知庭院晚，阴阴高柳映残阳。  
年来疏散任清贫，藜杖荷衣白葛巾。  
傍竹看山行怕晚，对花临水坐伤春。  
拟将兰棹为渔父，来访桃源避世人。  
回首仙踪无处觅，东风吹绿半江摐。  
移家住近阖闾城，花绕衡门柳拂楹。  
新社未来先有燕，一春将尽始闻莺。  
杯缘醉少长嫌浅，巾为凉多却爱轻。  
日暮小斋清沐罢，颗头闲取一琴横。  
节序匆匆改岁华，满庭芳草一池蛙。  
吟髭总为伤春白，病眼长因中酒花。  
梦里暂归凭蛱蝶，江头相送忆琵琶。  
客窗过尽清明日，风雨昏昏噪暮鸦。  

【杨花】  
飞飞衮衮复扬扬，送尽春归客路傍。  
雪为有才曾拟咏，风因无力却欺狂。  
妆楼晓起萦奁白，水郭晴来满店香。  
莫向隋堤凝望眼，断烟斜日正迷茫。  
沈征士澄三首  

【题画】  
采尽芙蓉秋不知，水声流去少年时。  
西风吹醒江南梦，月色满船歌《竹枝。  

【寄陈怡庵】  
十年千里各天涯，盼得还家会面迟。  
云冷夜窗听雨坐，相思却似未归峙。  

【哭金怡静】  
忆君空使泪潸然，诗酒无情又一年。  
肠断楚云愁不尽，夕阳疏柳自鸣蝉。  
沈氏二先生八首  
沈陶庵贞六首  

【桃花渡】  
渡头浑似曲江滨，谁种桃花隔世尘。  
红雨绿波三月暮，暖风黄鸟数声春。  
舟横落日非无主，树隔层霞不见人。  
几欲前源访仙迹，迷茫何处问通津。  

【得故人书】  
萧萧落叶蔽荒苔，流水柴门昼始开。  
紫塞雁从江上过，故人书向日边来。  
秋风客舍心千里，夜雨灯窗看几回。  
迢递关河空念别，何时能报一枝梅。  

【吴淞渔乐】  
家住沧洲白鸟边，捕鱼沽酒自年年。  
桃花浪暖堪垂钓，杨柳风轻不系船。  
帆影带归孤屿月，笛声吹散一江烟。  
武陵亦是人间路，谁说仙家别有天。  

【咏剑】  
三尺精灵夜吐辉，曾闻天上化龙飞。  
千金空落英雄手，不断人间是与非。  

【题画赠沈臞樵先生】  
春山如黛柳如烟，罨画楼台小洞天。  
容得踏云双短屐，碧桃花里访臞仙。  

【题竹赠施尧卿】  
冷烟笼翠湿晴梢，江月沉时影渐消。  
正是故人相忆处，秋声无雨亦萧萧。  
沈同斋恒见前。二首  

【秋江送别为戴友谅赋（别本误作“瑞安项伾”，今正之）】  
萧萧落叶早寒天，忽送秋声到耳边。  
千里客心惊岁月，五湖乡梦入风烟。  
青山红树还家路，绿水沧洲载酒船。  
夜半灯前对儿女，白头重话谪居年。  

【归雁】  
冥鸿不觉又逢春，远别湘南北向秦。  
云接断行天漠漠，江涵归影水粼粼。  
关山叫落三更月，旅馆愁惊万里人。  
莫怪东风催去翮，清秋芦渚又来宾。  
陆布衣德蕴八首  

【巫山高】  
攒峰十二青丛丛，层台曲房雕绮栊。  
行云逗雨春迷濛，软风吹梦春无踪。  
兰香滴露啼幽翠，江波粼粼月光碎。  
老蛟踏波呼木魅，青鸾何处迎飞佩。  

【关山月】  
青海城高寒吐月，白龙堆下沙如雪。  
一镜明明圆复缺，长倚关山照离别。  
胡笳声悲胡马嘶，五更影落阴山西。  
铁衣寒重露凄凄，兰闺正掩残灯啼。  

【春晓词】  
窗明云母光催曙，娇鸟惊啼画栏树。  
流苏复帐开芙蓉，枕屏残梦犹朦胧。  
东方风来寒剪剪，兰香熏衣藕丝软。  
银蟾隔帘斜堕云，卷帘花雾春无痕。  

【凤台曲】  
宫树层层隐栏曲，紫篁吹动参差玉。  
秋声袅袅月满台，青鸾衔信三山来。  
弱流拍山险难渡，飞琼别扫丛霄路。  
绿香绣帐尘梦消，紫篁声沉鸾影遥。  
金屏鹦鹉泣烟曙，海阔云深不知处。  

【送人还新安】  
（以下二首，别本皆云吴镇，字阳稽，松陵人。考《湖海耆英集，镇别有诗，定为陆作。又云“津亭”一首，伊女陆娟作，入闰集）  
津亭芳草碧毵毵，人立东风酒半酣。  
万点落花舟一叶，载将春色到江南。  

【重过河沙有感】  
白鹤沙头水自波，扁舟曾载夕阳过。  
东风一路蘼芜绿，添得春愁别后多。  

【富林春晓】  
旭日始启旦，鸟声出烟萝。  
草堂检春事，花落风檐多。  

【溪桥晓市】  
石梁双跨溪，虹影倒涵水。  
斜月未堕烟，烟中市声起。  
陈纪善绍先四首  

【感兴（二首）】  
丰城蚀利剑，蓝田没良玉。  
出处谅有时，光芒岂终伏。  
一拂即世用，三献徒自辱。  
安知莘渭间，养晦恒自足。  
龙兴云亦从，梦筮若秉烛。  
经济成大业，谁复继遐躅。  
荷筿丈人辈，沮溺同其流。  
洁身匪良图，与世空沉浮。  
禹稷抱大器，孜孜为时忧。  
手足俱胼胝，驱驰行靡休。  
水土既平治，稼穑云亦稠。  
粒食惠万载，厥功孰与俦。  

【挟弹图（二首）】  
连镳骢马雕鞍新，银蹄蹀躞扬风尘。  
一声嘶过沙堤畔，雨香云暖当芳春。  
乌纱云锦新承赐，侍宴明光醉归去。  
弯弓挟弹望飞禽，落花满地无寻处。  
奚官平明出建章，金羁白马多恩光。  
翻身忽见草中兔，雕弓满彀如鹰扬。  
四蹄蹴踏烟莎短，垂鞭缓把丝缰绾。  
归来犹带上林酣，挥袂香风春日暖。  
王县丞肄四首  

【题沈孟渊江乡深处（二首）】  
村西村北路相连，处处桑麻绿野田。  
一带好山如画里，几湾流水到门前。  
渔歌唱过鸥边月，牧笛吹残谷口烟。  
不独仙源异人境，杏花春雨自江天。  
路入江乡觅隐沦，远随流水度前津。  
云遮茅屋不知处，舟过柳桥方见人。  
白鸟下汀芳杜雨，紫鳞吹浪落花春。  
相逢说罢忘机事，一道香风起绿摐。  

【题谢孔昭雨中过沈孟渊所诗画】  
竹边书屋柳边舟，白发相逢酒一瓯。  
回首旧游成远梦，满林风雨不胜秋。  

【题沈公济雪中过沈孟渊所诗画】  
白发交游二隐沦，西庄一别几经春。  
雪中客有重来日，不见当年冒雨人。  
沈征士遇一首  

【秋夜宿东白启师方丈】  
竹梧满秋庭，萧萧凉气早。  
孤灯照跏趺，高僧坐来晓。  
风清鹤梦醒，云淡钟声杳。  
尘事永相忘，心空众缘了。  
沈御医玄一首  

【郡楼有感】  
独倚危栏思欲迷，蒹葭何处越来溪。  
豪华自逐东流去，形胜空存刺史题。  
万井辘轳秋草没，几村烟火夕阳低。  
萧条千古长洲苑，风雨年年鸟自啼。  
张处士肯三首  

【朱泽民寒林平远图为徐用理作】  
冻云压空雪欲作，野旷阴凝气萧索。  
朔风一夜卷长林，万木离披尽摇落。  
天连平远眼界宽，前山宛在空濛间。  
溪头流水急如泻，日夕喷瀑声潺湲。  
我尝经行出林际，望断孤村日将暮。  
野乌啼饥那忍闻，瘦马经寒缩行步。  
悄无人迹途路赊，此时宁不思还家。  
人生慎勿事行迈，披图尚尔添咨嗟。  

【沈如美所画美人图为徐文辉作】  
流苏缀彩鸳帐寒，金鸭不飞香缕残。  
新霜扑帘白如粉，哑哑乌啼金井栏。  
芙蓉屏开睡初醒，守宫浅褪胭脂冷。  
玉钗慵整双凤凰，春愁压翠蛾眉长。  

【题海棠双鸟】  
双双何事为春忙，花底飞来羽翼香。  
今夜且留枝上宿，莫烧银烛照红妆。  
陈公子宽四首  

【题沈恒吉画扇】  
红树丹山领去舟，摐花香老不胜秋。  
沧江风月谁人管，且向前汀问白鸥。  

【题谢葵丘雨中访沈介轩画】  
诗题画里记相寻，白发萧萧别意深。  
惆怅十年遗墨在，秋风暮雨故人心。  

【题沈臞樵雪中访沈介轩画】  
雨中访旧忆葵丘，冒雪臞樵又泛舟。  
两度共留诗画去，山阴谁说晋风流。  

【访包山徐德彰】  
青山湖上是君家，有约来看巨胜花。  
踏破白云秋一片，不知还隔几重霞。  
陈公子完见前。九首  

【钱塘怀古】  
边尘卷地北风号，泥马南来驻六桥。  
汴水故宫空有月，海门沙溆寂无潮。  
铜驼夜泣霜华冷，银雁秋飞王气销。  
五国城头魂不返，伤心谁赋《楚辞招。  

【和徐德彰春日杂咏（八首）】  
暖色晴光处处迷，画桥杨柳路东西。  
千村红乱桃花雨，一夜香生燕子泥。  
莺舌语双谐作瑟，草根枯半踏成蹊。  
最难留得芳时在，怪杀枝头杜宇啼。  
花摇银壁影幢幢，香霭空濛扑琐窗。  
留客小莺偏恰恰，可人飞蝶故双双。  
好山罨画连平野，新水挪蓝正满江。  
红粉蹋歌溪上女，彩云随处度新腔。  
三竿红日晓辉辉，流水平芜燕子飞。  
芳径露香花锦碎，深山云暖蕨芽肥。  
乌纱别制笼头帽，白苎新裁称体衣。  
社鼓冬冬桑柘外，野翁扶醉蹋歌归。  
蹀躞青骢款款骑，浅村深巷柳如丝。  
土墙茅草低低屋，竹径柴门短短篱。  
细雨一帘飞燕子，香风十里醉花枝。  
馆娃溪上春如海，时有人歌《白筼词。  
鸥沙十里带平沙，茅屋人家柳半遮。  
柔橹呕哑移画舫，轻雷<木历>辘走香车。  
泉如燕尾清流拆，草似裙腰白路斜。  
何处玉钱都化蝶，夜来飞上一林花。  
十里香尘暖雾消，绿烟芳草去迢迢。  
春风春雨花连巷，溪北溪南柳映桥。  
游女踏青罗袜小，粉郎沉醉玉骢骄。  
谢家庭院秋千下，会有何人拾翠翘。  
胜卖东风富贵春，青衣催坐叠花茵。  
莺欺皓齿清歌妓，柳妒纤腰学舞人。  
猩色屏风围孔雀，麝香衾被压麒麟。  
任教日日如泥醉，不负韶华一度新。  
绣户凝香瑞霭浮，日催红影上帘钩。  
莺捎飞蝶穿花去，水学惊蛇抱石流。  
绿酒金尊邀醉饮，朱弦银甲按歌讴。  
若教买得春常在，不用良宵秉烛游。  
钱经历晔二首  

【过江】  
篷底茶香午梦醒，大江风急正扬舲。  
浪花作雨汀烟湿，沙鸟迎人水气腥。  
三国旧愁春草碧，六朝遗恨晚山青。  
不知别后东湖上，谁爱菱歌倚棹听。  
（《皇明珠玉、程氏《声文会选皆载此诗为晔作。东湖者，虞山之东昆承湖也。晔家居其旁，故有“别后东湖”之句。东海云间人，安得有此。）  

【赠澄江周岐凤】  
琴剑飘零西复东，旧游清兴几时同。  
一身作客如张俭，四海无人是孔融。  
野寺莺花春对酒，河桥风雨夜推篷。  
机心尽付东流水，惟有家山在梦中。  
（《麓堂诗话云：“江阴周岐凤多技能，坐事亡命，扁舟夜泊。钱晔投之以诗云云，岐凤得诗，为之大恸。江南人至今传之。”）  
先竹深府君一十首  

【送汤公子（胤勣），应荐之京】  
襄武家风迥出群，奇才能武又能文。  
剑锋足压三千士，笔陈还驱十万军。  
银管绿沈新草檄，丹书卢矢旧铭勋。  
临风自顾长缨在，醉袂苍茫欲赠君。  

【挽徐敏叔】  
一卧春风竟不回，邻舂罢相寝门哀。  
南州诗礼遗家教，中论文章负大才。  
芸叶堕香书室掩，烛花飞影纟惠帷开。  
青山数亩松千树，愁绝心知挂剑来。  

【送徐守民归浙之常山】  
壮游湖海几经年，老气凌云雪满颠。  
诗思已成芳草梦，归心又上木兰船。  
长亭人折春前柳，驿路梅开雪后天。  
万壑千岩旧形胜，酒樽茶灶向谁边。  

【赏牡丹呈席上诸友】  
国色天香映画堂，荼蘼芍药避芬芳。  
日熏绛幄春酣酒，露洗金盘晓试妆。  
三月繁华倾洛下，千年红艳怨沉香。  
看花判泥花神醉，莫惹春愁点鬓霜。  

【题海棠白头翁便面次韵（二首）】  
绿草成茵一径幽，芳园日晚罢春游。  
海棠如雨啼花鸟，似怨东风白了头。  
山禽原不解春愁，谁道东风雪满头。  
迟日满栏花欲睡，双双细语未曾休。  

【初夏书怀】  
黄个啼暖隔江村，嫩绿团阴暗小门。  
昨夜茅檐雷过雨，阶前添鹂箨龙孙。  

【江上即事（三首）】  
芸草吹香扑研屏，远峰数点隔江青。  
门前梦绝征书扰，闲坐南薰注六经。  
晚江如画晚山孤，万顷烟波一钓徒。  
纵有羊裘休浪著，客星昨夜照东吴。  
山高月小水迢迢，断岸微茫夜寂寥。  
三国英雄谁复在，船头烟浪坐吹箫。  
附见  
☆柳溪府君（一首）  

【送汤公子应荐之京】  
高冠长剑并嵯峨，许国筹边感慨多。  
少拟过秦追贾谊，老思用赵忆廉颇。  
封侯万里宁非命，募士千金岂论科。  
执手离亭饶酒伴，飞扬跋扈奈君何。  
祝封君祺四首  

【海盐天宁寺作】  
归人征路晚，云里问僧家。  
独树临秋水，孤城上暮鸦。  
山池芳草没，疏磬夕阳斜。  
独坐谈经处，天风送落花。  

【岘山望汉江】  
岘首一登眺，春城花草繁。  
江山回楚国，烟霭散荆门。  
水阔晴空写，风高夕浪翻。  
襄阳冠盖里，甲第敞朱轩。  

【寄苏先生正】  
西风倚棹问归程，诗酒应多慰别情。  
黄叶疏钟溪上寺，白云孤角海边城。  
鸥飞烟渚连秋色，雁下寒塘起暮声。  
回首天涯嗟落莫，夕阳归路万山晴。  

【旅中元日】  
异乡一夜换风烟，屈指关山路八千。  
正是欲归归未得，看人儿女拜新年。  
许穆二首  

【重游姑苏登黄氏旧楼】  
吴门烟柳绿参差，倚遍阑干有所思。  
雨暗园林花落早，春寒帘幕燕归迟。  
峨眉尚想台前月，鹤发空添镜里丝。  
一曲悲歌吊陈迹，伤心不似旧游时。  

【过谢氏旧宅】  
旧日繁华散晓烟，尚余甲第淀湖边。  
春风舞榭空罗绮，夜月楼台歇管弦。  
鹤唳华亭云杳杳，莺啼金谷草芊芊。  
谁怜门下伤心客，一度登临一惘然。  
谢常二首  

【箫杖曲】  
（箫杖者，黄大痴之珍玩也。杖乃湘竹一枝，皇英泪血斑俨在，修不逾五尺，窍两节间而吹之，声清刚而奇，渊鱼皋禽，惊腾应和，非止袅袅余音而已。提之出游，以古锦囊蒙其首，人谓筇枝在握，不知为箫管也。遇佳山水处，或当风清月白之夜，启囊出弄，闻者有飘飘然仙举之意。大痴晚游华岳山，不知所终。传于松陵谷祥徐氏，余尝舣舟垂虹，徐为按旧习《洞仙歌、《水龙吟弄词数阕，因制曲赠之。）  
桂楫兰舟谁吊古，往寻美竹潇湘浦。  
淋漓恨血染秋烟，千载娥皇泪痕苦。  
当时得之无所施，爱同海底珊瑚枝。  
金刀横截瘦蛟颈，剜作玲珑箫管吹。  
骊珠上连星点七，窍窍清圆俱应律。  
有时提挈坐花前，葛陂老龙眠在膝。  
世人不知何如名，但见鹿斑碎点琅玕青。  
掀髯一笑发孤弄，杖头忽作呜呜声一声。  
昆冈山石裂，两声梅花尽飞雪。  
三声群仙飞佩听，四声吹堕瑶台月。  
五声银潢惊倒流，霜凋芦叶风鸣秋。  
六声凤叫海日出，吴姬敛黛凝春愁。  
七声八声毛发耸，露寒乳穴浮银汞。  
九声连十怒涛翻，鲸鱼鼓鬛三山动。  
停吹起坐向客言，此是黄痴之所传。  
斯人已骑鹏翼去，老眼摩婆今几年。  
我云道人休叹息，犹胜蓬莱铁仙笛。  
古物存亡奚足悲，云断苍梧暮山碧。  

【读医士王立方瘦老子传求歌赋此】  
瘦老子，吴门生，双瞳碧焰骨有棱，形臞力弱须杖行。  
草堂卧病留不得，声名早动金门客。  
走书远至阖闾城，起蹑芒屦强匍匐。  
春风放舟东海边，相知喜遇王侯贤。  
闻言太液间弱水，乃云自致非由天。  
当年挟书跻华岳，八尺青藜手中幄。  
穷探极讨竟忘疲，肌骨秋清宛如鹤。  
有时醉梦罗浮村，冷香细和明月吞。  
绿么啼春呼不醒，翛然化作梅花魂。  
后来寻师江海外，扣舷足踏金鳌背。  
神枝采得赋归来，铁舟机触鲸牙碎。  
生平非慕贾浪仙，苦吟寂寞空逃禅。  
前呵不识京尹至，骑驴高耸双吟肩。  
又不学东家沈郎愁万斛，老大为官恨羁束。  
带围频减不胜衣，吟腰瘦得无纤肉。  
侯闻此语惊且怜，异方岂惜千金传。  
试清泉煮石火，伫看健步如飞鸢。  
归来著书修药裹，竹房闲把秋云锁。  
相逢湖曲看青山，恍若杜陵游饭颗。  
君才君名何太奇，此生不愧贤侯知。  
净观著传三叹息，绝怜我辈空肥痴。  
徐庸七首  

【晴竹】  
白露团团楚天碧，凤凰叫起扶桑日。  
晴阳有影生竹枝，枝上鹧鸪啼不得。  
江云初定江风静，江水无波若明镜。  
照见灵妃一片心，隔岸清歌有谁听。  
翠华不来春杳杳，泪痕积血愁中老。  
锦瑟空弹五十弦，九疑数点烟中小。  

【题刘阮天台图】  
白云苍霭迷行路，水复山重不知处。  
行过涧谷有人家，忽见东风万桃树。  
芳香艳态娱青春，花间得遇娉婷人。  
五铢衣薄卷烟雾，笑语便觉情相亲。  
神仙虽遇终离别，千古佳名自传说。  
天台山水至今存，桃源望断空明月。  

【君马黄】  
君马黄，我马赤。  
君马紫丝缰，我马黄金勒。  
两马驰骋长安陌，相逢宛若曾相识。  
公子王孙天上客，玉鞭指点分南北。  
善和坊里多青楼，不知今夜谁家笛。  

【新弦曲】  
蛮工擘茧冰丝香，旧弦未断新弦张。  
移宫换徵再三按，金雁钿蝉光历乱。  
怜新弃旧非偶然，始终那得长周旋。  
他日还当系裙带，世情如此君休怪。  

【玉阶怨】  
宫院生秋草，流萤入夜飞。  
玉阶零白露，凉沁越罗衣。  

【湘中弦】  
摐花含露荻含风，霄汉无云水接空。  
二十五弦今夜拨，沅湘江上月明中。  

【应转词】  
疏树疏树，黄叶乱飘江路。西风吹鬓飕飕，景色浑如去秋。秋去秋去，塞外远人归未？  
贺居士甫四首  

【为香山顾敬中题画】  
芳草晴烟处处迷，画堂应在画桥西。  
花开记得寻君日，一路香风送马蹄。  

【题画次矫以明韵】  
画舫西湖载酒行，藕花风度管弦声。  
余情未尽归来晚，杨柳池台月又生。  

【古诗（二首）】  
焦桐古制作，乃是爨下材。  
金徽灿星斗，玉轸调风雷。  
宝之不欲弹，抚视日几回。  
囊韬籍文锦，有待知音来。  
冶金铸为剑，精光射牛斗。  
锋铓带血腥，曾斩楼兰首。  
朅来开石函，忍作蛟龙吼。  
不将持赠人，当世承平久。  
顾学究亮三首  

【郡斋独酌忆蔡章阳马仲穆诸君】  
半生徒碌碌，百事未能周。  
白屋方甘老，朱门忽见收。  
登龙应有愧，得马正堪忧。  
坐对盈樽酒，寥寥忆旧游。  

【次韵周彦章寒食偶成】  
杏子花残燕子忙，佳辰百五媚春光。  
万家庖舍胶觞冷，几处坟茔麦饭香。  
幽鸟送声多杜宇，野林抽叶半吴桑。  
闲边剩有登临兴，都付吟笺与酒觞。  

【广陵夜泊】  
风风雨雨暗江津，愁里青灯照一身。  
夜半忽闻江上橹，往来还有未归人。  
王秀才越二首  

【玺庵为沈介轩赋】  
扶桑叶老玉窝新，不似黄金箔上身。  
四壁有光留片月，一丝无罅入纤尘。  
醉酣柳絮天涯梦，香暖梅花帐底春。  
机事息来还自笑，白头多少未闲人。  

【烟雨万竿图为松陵曹少诚作】  
潇潇南下路漫漫，薄暮归来倚棹看。  
疏雨淡烟秋一片，满江飞翠湿衣寒。  
孙秀才宁二首  

【题半塘寺润公房顾叔明所画松壁】  
顾君叔明善写松，妙趣直与韦偃同。  
片缣幅纸不易得，人争一睹清双瞳。  
玉岩上人即粲可，早跻十地成全功。  
禅房素壁耀霜雪，绘画未许来庸工。  
叔明对此役意匠，捉笔跳叫声摩空。  
须臾貌作老蛟影，毫端瞥若回腥风。  
隔座时疑翠涛响，钩帘日讶玄云封。  
宿鹤已去落花尽，庭前细雨春濛濛。  
老夫寻幽适相过，览之便觉心神融。  
酒酣信手为长句，醒愧涴花溪上翁。  

【送渊上人】  
远公无定迹，心与白云闲。  
瓶锡春风里，帆樯暮雨间。  
鸟啼临水树，猿响隔溪山。  
此际随缘去，家林几日还。  
谈震二首  

【题红叶仕女】  
初试宫妆步玉除，诗成把笔更踌蹰。  
旧愁新恨知多少，尽向霜红叶上书。  

【和吴太守登灵岩韵】  
骑马看山度水涯，枫林红叶醉霜华。  
欲穷西子曾游处，踏遍苍苔一径斜。  
盛箴一首  

【秋夜寓宿江寺】  
天涯岁晚倦宵征，望里乡山路几程。  
落日远投江口寺，疏砧遥隔水边城。  
一身在客惊秋序，孤梦还家厌雨声。  
赖得远公消此况，夜深香茗说无生。  
张野一首  

【秋日有怀（二首）】  
云散长天见晚霞，江涛千顷漾晴沙。  
西风门巷飘桐叶，疏雨园篱落豆花。  
笛韵已残渔罢钓，砧声初起客思家。  
旧交契阔稀相见，闲倚西楼数去鸦。  
寂寂孤村独掩扉，满阶荒草客来稀。  
秋霜未降莲房老，社日初临燕子归。  
半壁灯光才照字，一窗凉思又添衣。  
故人千里无书到，多少长天旅雁飞。  
黄进士闰二首  

【拟唐长安春望】  
南山晴望郁嵯峨，上路春香御辇过。  
天近帝城双阙迥，日临仙仗五云多。  
莺声尽入新丰树，柳色遥分太液波。  
汉主离宫三十六，楼台处处起笙歌。  

【和倥侗生春日看花之作】  
多情才子惜春华，乐府新声对客夸。  
朱雀桥边旧游路，东风开遍小桃花。  
赵宜生四首  

【自挽（二首）】  
呜呼骑牛人，汝往一何速。  
形神如此癯，寿命岂终促。  
壮岁即抱病，有书不能读。  
守兹固穷节，不能养亲禄。  
既无耕种力，靡水与菽。  
日月忽不掩，今晨当就木。  
大化已云终，何劳妻子哭。  
永别竟无归，荒坟草余绿。  
先辈多达士，后人罔知死。  
苦为声色迷，蚩蚩竟如彼。  
我当半百年，已悟此中理。  
富贵随所望，贫贱随所以。  
布衣及蔬食，足充诸己。  
修短自由天，气化返为鬼。  
哭者何必哀，尔岂不然尔。  
田横有悲歌，秋风起蒿里。  

【辞世述】  
浮云归大壑，敛迹随风去。  
我生等浮云，亦与飘风遇。  
驰送山谷中，邈然不知处。  
云散风已息，澄秋廓天宇。  
庶云大化尽，讵为身后虑。  

【追次杨铁崖题顾仲瑛玉山草堂春夜乐韵】  
画堂烛影摇春红，锦衣公子新乘龙。  
朱弦初障黄蜂蜡，弹破桃花红指甲。  
玉脂泣釜鸣雁烹，鹿臡马乳开瓶罂。  
众宾笑接杯流行，春风吹动双垂缨。  
哀弦要眇惊促柱，短曲新歌送宾主。  
拍手催欢小娃舞，偷看梨花带春雨。  
徐雄一首  

【春日看花之作】  
才子乘春览物华，锦囊诗句向人夸。  
东风二月长干路，几树垂杨扫落花。  
吕伯刚一首  

【次韵滕至刚先生别后见寄之作】  
半山残照独回舟，一片闲云任去留。  
水屋风帘余晚兴，雨花灯影共春愁。  
从来养鹤山中住，不学骑鲸海上游。  
自此易知东浦路，茅堂只在涧西头。  
高经历得旸四首  

【雅集分韵】  
帝里春风早，金河冻雪消。  
暗黄初著柳，新绿已平桥。  
东阁情何限，西园景倍饶。  
朋簪喜相盍，歌咏乐清朝。  

【春夜次韵】  
柳叶蛾眉绿，花枝粉脸红。  
金鬟笼细雾，绣幕护香风。  
夜气三更后，春光二月中。  
梨云随蝶梦，来往绕帘栊。  

【晚春曲】  
香雨飘红换新绿，雏鸾怨咽参差玉。  
画阑坠露泣残妆，远翠愁山蛾黛蹙。  
劳劳乳燕说乌衣，海天凝云烟草迷。  
东流苦长西日短，惆怅花前畐卮。  
绣幕深沉雨声小，梦入神山良夜悄。  
镜里韶华又一年，曲渚鸡鸣锦屏晓。  

【题王叔明枯木竹石】  
吾乡画手鹤山樵，鹤去山空不可招。  
真迹幸留王宰石，疏篁老树共萧萧。  

【钱舜举寒林七贤图】  
骚坛逸响何寥寥，作者逝矣谁能招。  
诜然七子美风度，乃有遗像图生绡。  
衣冠半带晋秀气，人物绝是唐中朝。  
想当朝事得休暇，拟采野景归风谣。  
青骡黄犊踏冻雨，寒驴瘦马冲寒飚。  
醉鞭笑停以按辔，吟镫戏拍摧联镳。  
有花多情且少待，寻梅有兴非无聊。  
此图我尝见十数，高林大树风萧萧。  
扫除闲冗存简素，吴兴笔老才尤超。  
方之粉墨巧涂染，奚止天地相悬辽。  
尚疑高李六君子，当时未见潘逍遥。  
道同气合志相感，虽旷百世如同僚。  
画师晚出有深意，况自昔日传今朝。  
屋梁落月见颜色，妙处不待穷摹描。  
君不见袁安僵卧寒正骄，王维乃作雪里之芭蕉。  
李戣二首  

【过潘韫辉东园】  
为爱东园好，春来事事宜。  
药名人不花，识信蝶先知。  
晋帖临青李，商歌咏紫芝。  
小车乘兴往，何必订幽期。  

【幽居】  
狂简谁谐俗，幽居颇自便。  
看云常独坐，听雨或高眠。  
字许邻人问，诗从野老传。  
久知山木喻，细读养生篇。  
雨后看新水，天空望远山。  
入云苍隼健，坐浪白鸥闲。  
虑淡时时遣，诗清字字删。  
才疏信樗散，非为惜朱颜。  
赵御医友同一首  

【过虞美人墓】  
听罢悲歌血泪凝，舞衣零落帐前灯。  
千年荒冢埋遗恨，不劝君王用范增。  
张迪一首  

【宋徽宗画半开梅】  
上皇朝罢酒初酣，写出梅花蕊半含。  
惆怅汴宫春去后，一枝流落到江南。  
时用章一首  

【远回吴中】  
船首看山兴不孤，西风吹我过姑苏。  
寒烟古木夫差墓，落日平芜范蠡湖。  
野店唤沽双酘酒，渔舟争卖四腮鲈。  
故乡咫尺明朝到，十载离愁一旦无。  
钱训导复亨二首  

【苏台怀古】  
阖闾杨柳几春风，山远台高望眼空。  
麋鹿不来人亦去，鹧鸪啼处是吴宫。  

【寄陆致中】  
长忆离亭数断鸿，碧山千里暮云红。  
欲知别后愁多少，都在寒江暮雨中。  
周傅一首  

【追和铁厓先生题黄子久图】  
最爱山居养性灵，空山为几翠为屏。  
乱峰雨过云犹合，小洞春深草更青。  
对月谩题招鹤咏，临池长写换鹅经。  
兴来还解吹箫管，有约离人夜半听。  
张彦伦一首  

【愁（此诗出《湖海耆英，又见《元音，是元人同恕作）】  
来何容易去何迟，半在胸中半在眉。  
门掩落花春去后，窗含残月酒醒时。  
浓如野外连天草，乱似空中惹地丝。  
除却王侯歌舞地，人间无处不相随。  
谢举人会一首  

【金台岁暮有怀】  
寒尽天涯岁又新，一尊孤赏帝城春。  
悬知江畔寻梅路，踏雪吟行少一人。  
王汝章五首  

【寄席心斋】  
老子斋心与世违，山中春雨药苗肥。  
骑将鹤去身俱瘦，炼得丹成骨自飞。  
青简风雷行秘箓，紫绡云雾出仙衣。  
明年海上金桃熟，并就安期作燕归。  

【简心斋席炼师】  
山色摇春发翠妍，凭轩把酒答流年。  
自知原宪贫非病，人谓陶潜醉欲眠。  
雾洗百花熏白日，天开一鸟入青烟。  
席谦已作东游想，异气看从海上先。  
西林谷口群仙宅，青发萧萧古逸民。  
炼过神丹专奉母，著成《真诰必传人。  
青山不下乌皮几，留客先除白葛巾。  
门外松花如可服，岂无方术为轻身。  

【重寄心斋】  
西北高峰秀可拈，青莲一朵立纤纤。  
种来仙李如瓶大，煮得春醪似蜜甜。  
叹老诗题常在手，信公诗句好掀髯。  
相过为问长生理，云笈今开第几签？  

【送席心斋住白鹤观】  
昔在鸿山遇席谦，长松落雪下飞檐。  
道归玉局心逾达，诗到珠宫律更严。  
鸾版昼鸣云拥座，龙文夜诵月窥帘。  
应思慈母营甘旨，春雨园林笋露尖。  
顾训导辰二首  

【石帆别业（海宁县）】  
买断西邻水一湾，开门正对马鞍山。  
半茅半瓦屋不漏，一咏一觞心自闲。  
牧笛雨中春鸟散，钓丝风里暮潮还。  
更无豚犬平生累，肯信桃源隔世间。  

【题钱山水仙花】  
宴罢瑶池曙色凉，凌波仙子试新妆。  
金盘露积珠襦重，玉佩风生翠带长。  
万里弱流通阆苑，一帘疏雨隔潇湘。  
岁寒林下花时节，只许梅花压众芳。  
邵永宁一首  

【隐耕秋色为陈孟言赋】  
香稻收花穗已齐，幽栖浑似瀼东西。  
万竿修竹千丛菊，十角黄牛五母鸡。  
妇起炊麋朝出馌，客来留榻夜分题。  
橙黄蟹紫新醅熟，日日何妨醉似泥。  
萧秀才韶二首  

【药名闺情诗（二首）】  
菟丝曾附女萝枝，分手车前又几时。  
羞折红花簪凤髻，懒将青黛扫蛾眉。  
丁香漫比愁肠结，豆<壴董>常含别泪垂。  
愿学云中双石燕，庭乌头白竟何迟。  
天门冬日晓苍凉，落叶愁惊满地黄。  
清泪暗消轻粉面，凝尘闲锁郁金裳。  
石莲未嚼心先苦，红豆相看恨更长。  
镜里孤鸾甘遂死，引年何用觅昌阳。  
顾布衣协一十首  

【江上有怀郑山人】  
故人不可见，怅望晋陵东。  
客久梦多异，身闲诗益工。  
山寒云护雪，江暝水涵空。  
若买扁舟去，应消半日风。  

【宿照庵僧舍】  
煮茗复煮茗，笑谈忘寝眠。  
断钟春雨里，古佛夜灯前。  
诗好无多首，琴残剩几弦。  
年来挂行迹，多半在林泉。  

【寄芝庵书记】  
长老披一衲，家住白云乡。  
吟思秋偏苦，诗名老更香。  
筍根斜透壁，苔色冷侵床。  
记得相逢处，松林正夕阳。  

【陪周处士访西林上人】  
偶陪周处士，采访白云居。  
借笔抄僧偈，焚香看佛书。  
林疏松露鹤，池冷藻藏鱼。  
悟得闲边趣，劳生总未如。  

【春日写怀】  
百年春梦短，倏忽鬓成丝。  
待有身闲日，应无事了时。  
卷帘通燕子，沽酒对花枝。  
值此芳菲月，愁多奈废诗。  

【自遣】  
衡门无过客，终日懒衣冠。  
身贱埋名易，家贫徇俗难。  
就风移卧榻，选竹作渔竿。  
赖有青山色，长年得笑看。  

【元日喜郑山人携子见访】  
宦游二十载，喜君清更贫。  
初携异乡子，归拜故园亲。  
野艇空江晚，梅花小店春。  
相逢饮椒酒，况值岁华新。  

【喜真庵上人见访】  
几时离隐处，抛却旧烟霞。  
舟卧寒江雪，村行晚径沙。  
送泉来野馆，看鹤到邻家。  
兴尽思归去，青山树里斜。  

【枕上偶成】  
听尽城南漏，依微向曙天。  
鸡鸣疏雨外，月落断钟前。  
处世无良策，谋生欠薄田。  
花时可行乐，底事犹愁眠。  

【次曹以忠】  
草堂门对浣花溪，林影萧疏鹤并栖。  
对酒有时歌白雪，读书长夜照青藜。  
鸟啼窗户惊幽梦，风裂芭蕉失旧题。  
几度相思徒怅望，断钟残月晓峰西。  
