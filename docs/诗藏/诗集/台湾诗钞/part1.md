---
title: 第1部分
index: true
icon: editor
order: 1
category:
  - 诗藏
  - 诗集
  - 台湾诗钞
tag:
  - 佚名
---

台湾诗钞  

台湾诗钞卷一  
台湾诗钞卷二  
台湾诗钞卷三  
台湾诗钞卷四  
台湾诗钞卷五  
台湾诗钞卷六  
台湾诗钞卷七  
台湾诗钞卷八  
台湾诗钞卷九  
台湾诗钞卷十  
台湾诗钞卷十一  
台湾诗钞卷十二  
台湾诗钞卷十三  
台湾诗钞卷十四  
台湾诗钞卷十五  
台湾诗钞卷十六  
台湾诗钞卷十七  
台湾诗钞卷十八  
台湾诗钞卷十九  
台湾诗钞卷二十  
台湾诗钞卷二十一  
台湾诗钞卷二十二  
台湾诗钞卷二十三  
台湾诗钞卷二十四  
台湾诗钞卷二十五  
附录一  
附录二  

## 台湾诗钞卷一  

沈光文  

徐孚远  

庐若腾  

沈光文  

光文，字文开，号斯庵；明浙江鄞县人。南明鲁王监国，尝与画江之役。永历初，历官至太仆卿。后至闽海，漂泊入台以居。晚与寓台人士结诗社，名曰「东吟」。着有「花木杂记」、「台湾赋」、「流寓考」等多种，已散佚。今所存诗，除已见「范志」与「诸志」（「文丛」第一○五种及第一四一种。余志所载，均不出两志范围）者外，全祖望辑「甬上耆旧集」收有三十一首，内十九首为上述两志所未录。  

葛衣吟  

永乐时，有河南佣者常衣葛衣，余绍兴出奔亦只衣葛，今已两载。  

岁月复相从，中原起战烽；难违昔日志，未定一时踪。故国山河远，他乡忧恨重；葛衣宁敢弃，还逊鲁家佣！  

挽定西侯  

方喜廉颇老未曾，骇闻骑箕竟归升！只因心血回天竭，会看精英作厉能。滃水潮头凭怒立，秣陵城外识云凝。留将背字同埋土，黯黯重泉恨较增（背上刺有「赤心报国」字）！  

贷米于人无应者  

同是穷途同作客，饱得烟霞煮得石；但使清虚腹里存，诗瘦偏多新意格。也知诗瘦恰如秋，高飞秋色入浯州；苍狗浮云倏变幻，老我狂愚我自羞。西山尚有中子在，周旋应尽性天爱；乃竟二饿千载垂，旅处寡亲益增忾。我来避世如避秦，上下无交馈赠屯；倘能屈曲为小贬，何妨白日竟骄人！骄人者流世所敬，不辨笑邪反笑正；大家势利正营营，谁向此中审究竟！昨天梦中谁赠云，醒时拾得似纷纷；人间世事尚难料，如何天上获相分！感此高谊思所报，木瓜何以矢永好！今日幼安固如何？却亦未曾除皁帽。  

隩草（戊戌仲冬和韵）  

宁不怀乡国？并州说暂居。无枝空绕树，弹铗又歌鱼。炼骨危疑集，盈头珍惜梳。感追无限际，悔绝昔年裾！  

随时郄不闷，而闷实难排；浪撼江空雨，风翻天半霾。热肠知未冷，晚节慎无乖。荣辱渔家少，乘潮又泛簰。  

义旗嗟越绝，剩得此顽民；矫矫心如石，丝丝鬓欲银。中山几度醒，故国十三春。尚慎虚瞻陟，天寒夜泣旻！  

得兴灵武业，谁作李长源？天宝人凭说，渔阳鼓尚喧。居辽当日管，卧雪此时袁。仆更痴于我，安然懒出门。  

一自椎秦后，同人在海山；冠裳不可毁，节义敢轻删！受冻频坚骨，撄霜茂长颜。南阳高卧稳，罔识世途艰。  

非仅谋衣食，人间心却忙；声联随地义，力任一身纲。无憾敢言敝，加餐尚乏粮。将何消旅夜，薄酒胜茶汤。  

勋名虚幻耳，身世一轻舟；远寄西山耻，重将南渡尤。渔樵联几岁，禾黍泣同秋。曝背劳心处，于时更觉悠。  

门外苍茫势，神龙且寄髯；困方嗟褐短，人岂藉泉廉；善受知珍鼎，需调用作盐。呈身原不惯，应合与时潜。  

不当矜著述，已闭白云函；是衲全留发，云庵半在岩。寡亲时属旅，感物义为咸。半世栖栖意，逢人说大凡。  

秋吟  

爽气横飞野况佳，溯回对水漫兴怀。芙蓉露湿红妆冷，江海风生白浪排。敌忾深同袍泽谊，招舟广订弟兄侪。即今天缺尤须补，孰上秋旻继女娲！  

寄迹效人吟  

忆自丙戌乘桴，南来闽海；或经年泛宅、或偶寄枝栖，忧从中来，兴亦时有。每假题咏，聊混居诸。戊子入粤，所吟亦多。辛卯复来借居海岛，登山问水，靡不有诗，尤喜步和人韵。虽邱壑情深，觉感激时露。今秋简阅笥中，顿生悔愧；不论闲题间偶记，悉付祖龙。仲冬小窗冷坐，欲再发抒飘泊情事，机神数窒；偶得郑哲三「海泊吟」，不禁勃勃步韵。然哲三，余未识面也。  

不道十余载，犹然若故时。因人作事缓，连我信天疑。燕雁春秋易，沧桑日月迟。为兴靡骋感，且滞水之湄。  

分得青天在，盘桓且振裾；行春依雨歇，问月借春舒。草咎张椎误，兼之荆剑疏！将传岛上史，末路漫踌躇！  

望水途知隔，遥江风景殊。艰难依鹭渚，愤发奋虬须。仙近饥留朔，山移子继愚。闲鸥不厌我，日共与为徒。  

于我应当饿，家人苦未能。凭胸携旧积，就史接多朋！致牍童傒厌，分粮雁骛憎。谋身尚不足，王业几时兴！  

烟霞岛上满，落日鬼豪侵；支命全亏骨，包愁总在心。径荒陶兴浅，袍吝范寒深。起舞徒虚事，频年听翰音。  

吴正甫忽欲为僧，以柬寄赋答  

当说为僧好，君今欲了缘；果然撇得下，只便悟当前。但使身无累，毋令世有权！释名余早定，不是爱虚圆（余释名超光）。  

徐孚远  

孚远，字闇公，晚号复斋；明松江华亭人，几社六子之一。南明浙、闽相继溃，移居厦门，颇受郑成功礼遇。寻入觐永历帝，失道入安南，不得达而还。后乃辗转止于粤之饶平，完发以终。遣着中有「钓璜堂存稿」二十卷，收古今体诗二千七百多首；末附「交行摘稿」一卷。连横选有「徐闇公诗钞」一卷，编入「东宁三子诗录」（未刊）。「交行摘稿」，已附见「徐闇公先生年谱」（「文丛」第一二三种）之后。  

东夷  

东夷仍小丑，南仲已专征。部落衰刘、石，崩奔怯楚荆；况闻蒙面众，皆有反戈情。一举清江、汉，何难靖九京！  

诸子  

轩帝巡游今未返，夷洲犹系汉家名；一丘息壤无兴废，数载高牙有旆旌。兵法孙、吴真不易，天心沧海最多情。几人此地称余子，蓉幕沉沉瞋喜平！  

黄臣以就别感赠  

年老多悲恨，途艰赖友生；如何兰茞侣，各作雁鸿鸣；真感万方难，莫言一别轻；几时重执手，愿尔保身名！  

挽张定西  

忽报营星落，还怜剑匣存；飞扬真有意，功过敢深论！骨肉同黄土，偏裨异戟门；游魂随夕月，犹自向中原。  

牙角纵横日，驱除志未申；苍黄仍去越，感激遂投闽。将帅真何事，风云在一身；谁能勋阁上，独自画麒麟！  

送张宫保北伐  

上宰挥金钺，还兵树赤旗；留闽纡胜略，入越会雄师。制阵龙蛇绕，应天雷雨垂；一戎扶日月，群帅奉盘匜。冒顿残方甚，淳维种欲衰；周时今大至，汉祚不中夷。赐剑深鸣跃，星精候指麾；两都须奠鼎，十乱待非罴。烟阁图形伟，殷廷作楫迟；独伤留滞客，花魄未能随！  

赠纪石青  

蓟门宫阙草萋萋，犹有英人气吐霓；周鼎未还心不死，鲁戈应奋日将西。故乡何处探龙窟，避地时闻过虎溪。数点茅斋深岫里，云峰无径夜乌啼。  

知君深隐在无终，蓬户萧萧春草丛；子义襟期真自许，望之风骨与谁同！空囊屡采山中蕨，远志难吹幕里风。愧我携孥沧海上，年年飘泊似征鸿！  

沈复斋过访，不饭而去  

中丞车骑过蓬门，丛菊无花三径存；知得陶家酿未熟，别携玉尘向平原。  

海思  

恶浪驱风小怪殊，扁舟羁客胆应粗；不知苏监归朝后，犹忆当年瀚海无？  

甘将军夙有战功、又能持谠议，以公义歌之  

数载横矛汗马材，初平北海又南回；孙家自有甘兴羁，那得曹公问渡来！  

得张玄箸书，知兵至金山寺，赋之  

南方舟揖有声名，轻舸径过铁瓮城；昔日蕲王酣战处，金山江上又扬兵。  

谁道长风不可乘？艅艎激浪已先登。钟山云树江头见，玉带桥边拜孝陵。  

望江南  

元戎连战下扬州，寝殿依然汉畤秋；只有羁人频北望，十年空在海南头！  

赠北客  

时来不觉有殊能，奋翮高飞倚大鹏；昔日云台多意气，也应拊掌笑严陵。  

燕集军府  

数载羁栖客，一尊风雨前；灯明齐树杪，歌吹落山泉。杂坐惊雄辩，衔杯愧长年！微闻江楚捷，醉眼望飞鶱。  

闻有  

闻有穹庐使，方当来问津；衣冠他日异，名号一时新。伍员虽仇楚，王琳还入陈；不知高岭上，锡冢为何人？  

北议与客约南行  

奉申仍建策，岁岁议和亲；犹有衣冠旧，终怜玉帛新。飞扬坛上客，憔悴谷中人。愿假南鸿羽，泥涂不负身！  

南望  

寂寂栖荒岛，依依望斗杓；群公犹百粤，法乘已三苗。虚伫金台彦，何时玉烛调？殷忧开圣主，会见奏云韶。  

北马  

北马千群至，兹丘仍寂然；晋师今不出，汉过古无先。闻有交绥约，何时多垒平？红旗空自播，未许剧龙泉！  

即事  

李牧真飞将，犹闻守赵边；此时尚笑拙，破敌乃称贤。何假当三至，应思入九渊。奇勋成脱兔，羁客且高眠。  

频闻  

频闻迁玉帐，不识更谁投！府主何容易，居民逼去留。秦人真弱魏，亶父亦兴周；羁客无依者，从兹赋远游。  

寄舟  

栖泊虽多日，安危判一舟；那能随落叶，独自逐轻鸥！赤鲤呼难至，吕梁未可游；古来传逸事，徐福有遗丘。  

悲闽南  

人间毛羽尽，此地泪痕新；疆宇虽还夏，衣冠不到秦。去来无适主，仇后总非民！遗孑诚如此，谁言造化仁！  

访王愧两先生  

问我将何适，同人久与违。沙深须曳革，风劲且披衣。入座无凡语，望烟当自归。相看春径好，一路草菲菲。  

赠曾则通  

一自中台折，侨居又几春！病须枚叔发，家似史云贫。故国风尘暗，遗编气泽新。授廛虽各岛，同是作逋臣！  

送雪嵩安置台湾  

长日炎蒸碧波淼，云逐轻帆青幛杳；沧溟以来更向东，结束乘槎何草草！一鹤孤鸣彻九皋，狺狺众吠徒为劳；面折无辞长孺戆，远游时咏屈平骚。相闻徐福有遗丘，不问澶州与郁洲；土人佃渔安卉服，客子衣冠对海鸥。与君同里老相怜，诇察如罗不敢前；莫怪今来闭其口，郊居八载作寒蝉！  

赠陈复甫  

君有长才为世瑞，大镛匉訇明堂器，不蜚不鸣静得意。有时征用辨所宜，几席之间见位置；凡羽纷纶无足言，凉秋霄汉展其翅。旅人久作河渚邻，风神虽黯情自亲。谁言年少难输心，车笠相期交已深；流水淡荡高山岑，却令重鼓伯牙琴。  

怀张玄箸  

岛中名士原无几，莫讶今来更阒如！我已投林栽薜荔，君方入海赋鶢鶋。秋深大壑千层浪，腊尽西风一纸书。泛泛扁舟何日定，诗筒来往可能疏？  

寿在公先生  

袖手频年百不为，图南无计翅仍垂；未须脱屣求丹诀，且复观涛任白髭。往日夔龙归信史，凌霜松柏失争时。陈畴岂是熊罴事，耿、邓何妨笑我痴！  

止王先生沙上小斋，谋远适也  

将携袱被趁渔船，先到山房理旧毡；深烛盘餐情未已，两头妇子语依然。便辞朱邸三迁舍，更揽苍波万里船；即比武陵尤绝远，相闻鸡犬又何年！  

集李正青斋  

使君命客步沙畦，小阁留连日欲西。好友携琴寻古洞，山僮荷锸凿丹梯；临风憩石尊仍倒，得月披襟屐不迷。联袂往来余兴在，坐中犹报进蒸藜。  

海居  

何须入海觅三山，养性常如水一湾；飞止鹓鸾朝暮见，金银宫阙有无间。久居徐福留遗在，暂语卢敖振羽还。不识旅人今日意，眠云卧石鬓将斑！  

东行阻风  

拟将衰鬓寄东蒙，频月东风不得东；身世何堪常作客，飘摇难禁屡书空。携儿兼载黄牛妪，农作应追皁帽翁。稍待波平阳月后，一舠须放碧流中。  

书怀  

昔日衣冠今渺茫，岛居一纪又褰裳；移家不惜乡千里，种秫何嫌水一方！地理未经神禹画，医书应简华佗囊。余年从此游天外，知是刘郎、是阮郎？  

将耕东方，感念维斗、卧子，怆然有作  

荷锄东海复何言，回首亲交总泪痕；曩岁英华联研席，两君名姓各飞翻。何人为乞王琳首？自古难招屈子魂！独立苍茫无限恨，岫云归尽掩柴门。  

陪宁靖集王愧两斋中  

轩车夕过喜王孙，呼取黄衫共酒尊；入钓新鱼堪一饱，小斋明烛好深论。龙无云雨神何恃？剑落渊潭气自存。饮罢不须愁倒极，还期珍重在中原！  

怀常雪嵩  

海外之海迁人希，家人散尽独居夷；估客迭来怀抱恶，小楼坐去岁华驰。夙昔嗟君心胆壮，鹰驱鸷击不相让；太分清浊保身疏，惠恕谴死仲翔放。  

钓鱼歌，寿王先生  

王夫子，买舟钓鱼沧波里；水底珊瑚渐长成，山头白雪常如齿。一年垂钓又一年，隔绝尘埃心则喜；偶然钓得磻溪璜，再钓乃是陵阳鲤。放鱼归去养头角，待我济河呼苍兕；功成他日来相迎，指点三山千万里。  

锄菜  

久居此岛何为乎？恶溪之恶愚公愚，半亩稻田不可治。畦中种菜三百株，晨夕桔槔那得濡？沾块之雨昨宵下，叶里抽茎生意殊。烹菜沽酒聊自慰，西邻我友亦可呼。只今十载在泥涂，南云杳杳天路通，我欲往从乏騊駼！  

东宁咏  

自从飘泊臻兹岛，历数飞蓬十八年；函谷谁占藏史气，汉家空叹子卿贤！土民衣服真如古，荒屿星河又一天。荷锄带笠安愚分，草木余生任所便。  

陪饮赋怀  

问余东向亦何为，屡与王侯泛酒卮？夙昔襟期空自许，于今行迹有谁知！年衰难入驱羊梦，衣敝常多扪虱时。明岁土膏应早发，好随陶亮共扶犁。  

桃花  

海山春色等闲来，朵朵还如人面开；千载避秦真此地，问君何必武陵回！  

春柳  

闲吟泽畔弄春晖，不见牵丝作絮飞；可是闽南真绝地，应无攀折送人归！  

海居  

三山渺渺水溅溅，日月衣冠又一天。不是六鳌相拄得，便流西极已多年。  

春望  

春光一去不重来，日日登山望九垓；岸虎水龙俱寂寞，高皇弓剑几时回！  

怀章东生  

愁云淡淡水瀜瀜，拟挂征帆到海东；乡梦迷离春树杳，天涯一别几时逢？  

重九寿陈复甫参军  

世事方屯艰，经营赖上材；小心参帷幄，大力运昭回。入座香风满，怀人梁月催；笑言通梦寐，杯斝屡追陪。徐孺沈忧久，元龙爽气开；旅途虽偃蹇，高义感风雷！频有西园赏，无虞江夏灾。欣逢瑶海使，新自日边来。正值龙山会，兼陈戏马台；可令南极老，黄发倚邹枚！  

挽张宫傅  

高秋风雨落荒城，伏枕遥传天柱倾！报汉未能邀匹雁，系胡空自有长缨！七年大节凌霄上，千载英灵俟海平。闻道阖门皆殉难，恰如归去赴蓬瀛！  

一棹苍烟北海滩，年来何意更弹冠？名从黄阁真无事，心在青云岂自安！帝子再开新霸府，诸侯皆擅旧登坛。不须更向君平卜，欲去应嗟道路难！  

昔日投竿避地来，缘公数启到金台。郊居成赋先相示，赌墅行游屡许陪。每挹新型知雅量，常征古事见清裁。一从门馆飘零后，欲放招辞愧不材！  

庐若腾  

若腾，字闲之，号牧洲；明福建同安金门人。南明隆武立，尝受命巡抚浙江温、处、宁、台。后回闽海，与王忠孝、沈宸荃、曾樱、许吉燝、辜朝荐、徐孚远、郭贞一、纪许国等诸耆旧居金门，自号「留庵」。永历十八年，东渡至澎湖病革，遂殁；遣命题其墓曰「有明自许先生之墓」。着有「方舆考」、「浯洲节烈传」、「留庵文集」、「诗集」、「与畊堂值笔」、「岛居随录」、「岛噫诗」等多种，大多散佚。其「岛噫诗」，已见另刊（「文丛」第二四五种）。  

乙酉仲夏舟次钱塘，邂逅田孺隽年丈，周旋数日；闻南都之变，悲而有赋，  

奉呈为别  

邂逅胥江足胜游，那堪忽报怒涛秋！连年国破羞青史，此日伤心易白头。半壁撑持惊再误，两京剥复望同仇。定须江左夷吾出，高展中兴第一筹！  

次韵和兴安王伤乱诗（四首）  

自泣新亭后，经营负所期；风声惊渐改，岁月去如驰。呼我马牛皁，望人熊虎旗。偷生成底事？懊悔转增悲。  

忍云袖手是，坎壈百难禁。藏石宋人眼，敝轩秦士心；风波生近浦，雾雨集孤岑。何以支晨夕，占晴又卜阴？  

浮家虽净土，措足总荒榛；癞哑妻难识，迂疏友不亲。乞师迷去路，蕃马悔前身；尝恐云台上，芳踪独古人。  

萋萋春草长，蹇蹇王孙游；四顾无同泽，何方隐一邱！天应终不醉，俗岂暂堪俦！我亦多愁者，相逢畏说愁。  

神雾  

辛卯三月朔，胡骑躏禾山；虽饱未扬去，迥指沧浯湾。沧浯不可到，模糊烟霭间；援兵次第集，神雾始飞还。当时水师尽入粤，仓卒一矢无人发；若非螣蛇挟雾游，全岛生灵化白骨。岁岁给军民力空，临危偏藉神雾功；安得学成张楷、裴优之奇术，晏然高卧海岛中！  

赠达宗上人  

建安伯春宇万公之弟，原住长林寺。春宇万公即万礼，原姓张、名安，平和小溪人。崇祯间，乡绅肆虐，百姓苦之；众谋结同心，以「万」为姓，推安为首，率众踞二都。至永历三年，归郑国姓；永历封建安伯。  

君家两俊杰，异道却相谋；以尔津梁法，为人帏幄筹。心惟存选佛，骨不羡封侯。军旅喧阗处，长林未改幽。  

丙申三月初六日大风覆虏  

虽有千万卒，不如一刻风。卒多而毒民，岁月无终穷；风劲而殪敌，一刻成奇功。彼狡潜捣虚，乘潮骋艨艟，夜发笋江曲，朝至涠头东。虏笑指三岛，云在吾目中。陡逢巽二怒，进退俱冥瞢。队队舳舻接，打断似飞蓬；齐擐犀兕甲，往谒蛟龙宫。亦或免渰溺，飘来沙上艐；猛兽伤入槛，鸷鸟困投笼。始知干净土，不容腥秽讧。效灵者风伯，仁爱属苍穹；谓宜答天意，开诚兼布公。苟不救水火，发愤难为雄。  

太武山，次丁少鹤「刻石」韵  

溟渤之奇萃此山，欲啸望眼一跻攀；幽岩旧是神仙窟，绝岛今为虎豹关。隔海鼓鼙犹日竞，勤王羽檄几时闲！山灵未厌怀柔德，应护周家故物还。  

悲秋思动强登山，峭壁悬崖次第攀；拂桂看诗怜苦韵，逢人阔论破愁关。见猜猿鹤偏因乱，遍识石泉总未闲。最喜客传朝报至，捷书新自秦中还！  

挽郑定国（公薨之日，所乘马先悲鸣跳跃而死）  

公昔读书破万卷，多得英分神断剸；两榜科名称得人，文足经邦武定变。边陲扬历露一班，老宿见之经百炼；便拟冰成叶河舟，等闲雾净天山箭。北都倾后南都倾，大江鏖战虏惮名；仓皇途次识真主，手扶赤日奠福京。四方翕然奉正朔，倚公一门作长城；厄运缠绵忠计诎，东南半壁一掷轻。天崩地坼心无改，叔侄义旌蔽闽海；一时忠义叆云屯，南连粤中皆营垒。繄余有臂仅如螳，亦附同舟相欸乃；江右、代北远闻风，飞檄横戈耀鍪铠。天子特嘉首义勋，云台位次悬相待。天未悔祸事参差，往往几成忽复隳。亦有三表五饵策，狡奴之狡未可縻。一纪尚赊陵京梦，公每念及愤且悲。痛饮求醉忧难写，长歌当哭血欲洒；阴阳遂乘七情伤，赤星芒冉郧城下！三呼「过河」不及家，指挥步伍更索马。马受豢养恋主恩，知主欲行先候门；载公直抵黄龙府，砾尽蠢逆腥臊魂。生事未了死方了，正气浩然万劫荐。国家义士三百载，云胡目击此乾坤！谁能愧公复愧马，有恩不报节不敦。呜呼！有恩宜报节宜敦，我哭公兮白昼昏！  

嗔羊山  

羊山之羊不可捕，捕之往往逢神怒。我闻古昔有神羊，抵触能令奸邪怖；此山此羊既称神，云胡降罚有差误！八月水天一色青，我师北伐山下渡；乘风扬帆疾于箭，帆影咫尺三沙树。黑云一片起东北，倏忽昏霾转狂■〈风壬〉；浪涌涛翻岛屿没，蛟螭跳跃天吴鹜。大艘小艇碎似萍，争归鱼腹作丘墓。伤哉虏乱十五年，仗义之师几处聚！东南惟我一军张，舳舻连咽士如雨。戈矛剑戟耀日光，条条悉出欧冶铸；神机巨炮相绩发，霹雳万声四塞雾。健儿浑身铁包裹，不数犀兕六、七属：似此制敌罔不摧，人尽快心神曷妒！长年三老股栗言：此变百年希一遇；多因馋卒轻食羊，牲币虽虔神其吐。吁嗟此说是耶非？一沈万命岂细故！君不见王闳斫水骂子胥，钱塘之潮平如布；又不见陈茂拔剑叱水府，交海龙海骛失措；自古精神格鬼神，不信羊山独不悟！我舟虽坏可再造，我卒虽溺可再募；沿海物力任搜罗，桑榆之收在旦暮。誓竭忠诚洗腥膻，鼓行而前无退步；来岁春尽南风驶，楼船重回羊山路。羊山之神不效灵，蠢尔妖邪何足惧！直须屠尽山中羊，一军人人恣饱哺！  

金陵城  

金陵城，秦、汉以来几战争；战胜攻取有难易，未闻不假十万兵。闽南义旅今最劲，连年破虏无坚营。貔貅三万绝鲸海，直沂大江不留行：瓜步、丹徒鏖战下，江南列郡并震惊；龙盘虎踞古都会，伫看开门夹道迎。一朝胡骑如云合，百战雄师涂地倾！金陵城，城下未歇酣歌声，芦苇丛中乱尸横；咫尺孝陵无人拜，人意参差天意更！单咎不能知彼己，犹是常谈老书生。  

庚子元夕  

年来萧条景，无如今元夜：箫鼓哑无声，火树光华谢；祠门乏膏粥，宴客缺酒炙。旱荒久为虐，邻不富禾稼；加之助军兴，箕敛无等差。丁壮及梢手，应募索高价；家家剜肉供，此例可时罢！悍卒猛于虎，纵横任叱咤；昼而攫通衢，夜则掠庐舍：十室九啼饥，碗灯问谁借！复传满洲虏，数万纷南下；狰狞喜啖腥，各各精骑射。舟楫非彼长，水战我所服；云胡谋去此，海来群税驾！哀我岛上人，如兽在罟擭；翻羡草无知，岂惮虫沙化！上帝匪不仁，鉴观宁无讶？呵护有神机，孰得观其罅！  

庚子五月初十日破虏  

狡虏非不狡，彼己知不真；舍陆趋大海，轻信我叛人。叛人怀观望，欲前且逡巡；误彼曳落河，血肉饱巨鳞。其被俘获者，斧斤杂前陈；断手或膑足，又或剜鼻唇。纵之匍匐归，彼酋渐且嗔。而我贺战胜，亦当究厥因。其时水上军，矴舟胶不振。敌来何飘忽，矢集若飞尘；战斗无所施，空说不顾身。时哉东南风，蓬蓬起青萍；驱潮上海门，奋击似有神：遂使兔麋骇，一鼓入蹄罠。自是天意巧，非关人力振。我有一得愚，愿与智者论：「时时如敌至」，此令当五申。  

虏迁沿海居民  

天寒日又西，男妇相扶携；去去将安适？掩面道傍啼。胡骑严驱遣，克日不容稽；务使濒海上，鞠为茂草萋。富者忽焉贫，贫者谁提撕！欲畊渔无深渊，欲无广畦。内地忧人满，妇姑应勃溪；聚众易生乱，矧为饥所挤。闻将凿长堑，置戍列鼓鼙；防海如防边，劳苦及耄倪。既丧乐生心，溃决谁能堤！虏运当衰歇，运筹自眩迷；豪杰好从事，时哉此阶梯！  

吴贞甫忽然有悟，祝发为僧；歌以赠之  

岛上相从多岁月，辛苦为争数茎发；尽道有发便有心，谁知发长心转滑！人人靡艾收灌鄩，个个夷、齐采薇蕨。美鬈队里夸二天，高髻城中透三窟；心不如发但如面，俄见同舟分胡、越。羊因挟策读书亡，冢以大儒诗礼发。发乎、发乎！旌尔之功罪不掩，数尔之罪功不没；为功为罪发何知？戴发之人自鹘突。吾爱吴生气岸高硉矶，轗轲乱世遭齮龁；忽悟此身似幻泡，削落须鬓寻休歇。猛力脱离生龟筒，慧眸照破干屎橛；恩怨功罪了无关，那有怪事旁咄咄！从今呼作「自明僧」（鲁王赐号「自明」），自明无明莫恍惚！绳縳尽解得真如，定应头痛抚顶骨。  

东都行（有序）  

澎湖之东有岛，前代未通中国，今谓之东番。其地之耍害处名台湾，红夷筑城贸易垂四十年。近当事率师据其全岛，议开垦立国，先号为「东都明京」云。  

海东有巨岛，华人旧不争；南对惠、潮境，北尽温麻程。红夷浮大舶，来筑数雉城；稍有中国人，互市集经营。虏乱十余载，中原事变更；豪杰规速效，拥众涉沧瀛：于此辟天荒，标立「东都」名。或自东都来，备说东都情：官司严督趣，令人垦且耕。土壤非不腴，区画非不平；灌木蔽人视，蔓草■〈肙〉人行。木杪悬蛇虺，草根穴狸鼪；毒虫同寝处，瘴泉供饪烹：病者十四、五，聒耳呻吟声。况皆苦枵腹，锹锸孰能擎！自夏而徂秋，尺土垦未成。红夷怯战斗，独恃火器精；城中一炮发，城下百尸横。林箐深密处，土夷更狰狞；射人每命中，竹箭铁镖并。相期适乐土，受廛弓为氓；而今战血溅，空山磷火盈。浯岛老杞人，听此忧惸惸；到处逢杀运，何时见息兵！天意虽然测，人谋自匪轻；苟能图匡复，岂必务远征！  

送人之台湾  

台湾万里外，此际事纷纭。物力耕渔裕，兵威战伐勤。水低多见日，涯远欲无云。指顾华夷合，归来动听闻。  

寄门人戴某（时在台湾）  

怜子经年别，远游良苦辛；定交多侠客，流恨托波臣！厌乱人情剧，亡胡天意新。从戎旧有约，莫待鱼书频！  

次韵酬张玄着（名煌言）  

会见中兴绩业新，为君屈指数奇人；不教胡虏天同载，差效楚囚泪满巾。名世精神侔海岳，元勋地位配星辰。留侯应悔少年事，力士相从便击秦。  

恭瞻鲁王「汉影云根」石刻  

峭壁新题气象尊，蛟龙活现跳天门；银河潢漾多分影，玉叶葳蕤自有根。夹辅勋同山骨老，登临兴与墨香存。悬知底定东归后，南国甘棠一样论。  

避氛南澳，城中有虎  

不信市有虎，终难却三人；而今城有虎，家家詟且颦。昨日过南园，虎迹印如新；夜来众拒虎，喧豗震东邻。兹岛四断绝，孤峙天池滨；虎从何处渡？况乃越城闉！理既穷思议，争疑天不仁。叛人勾夷虏，蛇豕祻洊臻；猛兽复狂逞，助虐应有神。余独谓不然，物怪匪无因。满目同舟者，肥瘠隔越、秦；遂使熊罢旅，败衄在逡巡。乖气合致异，冀尔惧而悛；不戒将胥溺，苦口复何陈（癸卯十月，虏犯嘉、浯二岛；余以十八日浮家抵南澳，借寓城中。二十二日，作此诗。已而渐闻人言：守将杜辉谋叛；然未有迹。十一月十五日，忽遇虏差官于市，悟其事已成，亟挈家登舟；杜遣兵遮阻，不许出城。余执大义，力与之争；更深始得习，夜半解维。次日，诸避难在城、在舟者，尽被俘献虏矣）！  

## 台湾诗钞卷二  

查慎行  

汪继燝  

夏之芳  

吴廷华  

钱琦  

钱大昕  

姚鼐  

查慎行  

慎行，字悔余，号初白；清浙江海宁人。康熙时，官编修。有「敬业堂诗集」。  

闻制府满凫山同年恢复台湾郡县，驰诗遥贺五十韵  

瓯粤梯航路，宗臣带砺盟；十年开大府，万里寄长城。地重绥猷远，天高伏莾清；鲸鲵安有截，蛟鳄静无惊。近置台湾郡，仍沿海上名。荷兰初窟穴，日本继兼并；古来通中国，今方列外瀛。漳、泉资捍御，罗、凤拓屯耕；亩税登诸社，邮签纪十更。官从迁转便，商视去来轻；守土非凭险，浮家惯逐赢。盛朝当远驭，小腆忽潜萌；侧听妖氛起，悬知羽檄横。厥初传警急，其势剧狰狞：劫库俄焚署，搴旗遂斫营。群呼乌易合，嵎负虎难撄；推赤虞怀毒，藏奸虑沸羹。黠虽同鼠窃，贪或甚狼争；即事归经略，何颜敢抗衡！大都逋薮泽，不异聚山棚；幸可鞭棰及，宁容癣介生！撤烽宵拜疏，传箭晓提兵。讵待师中命，方专阃外征；厦门传玉帐，浪岛接金钲。风雨来驰骤，云雷动满盈。谋猷元老壮，纪律丈人页；抚剿宜兼用，恩威在并行。虫应周后甲，巽必戒先庚；销铄熇蒸气，宣扬赫濯声。熊罴供臂指，金石贯精诚。遣将符分竹，潜军木渡罂；登崖持赤帜，映水载青旌。余勇收番舶，前茅破啄评；竟褫关白魄，那免夙沙烹！束缚骈头至，枝梧一足■〈轻上足下〉；乞降殊惨淡，积困失■〈走周〉趟。立见尸填壑，毋须观筑京；捣巢腥涤荡，奏凯日晴明。锋镝儿童避，壶浆父老迎；别甄功罪吏，招复版图氓。六月戎军饬，三秋贼垒平；逾旬除猰■〈犭俞〉，克日扫才鎗：师贵神而速，功惟断乃成。东渐敷圣泽，南顾慰皇情；优诏便藩锡，殊恩委任荣。墨缞烦视事，华衮重留卿；坐握中台节，归彯上相缨：云台星象列，麟阁画图呈。公自修文德，人皆贺武英；谁操燕许笔，好勒鼎钟铭！  

汪继燝  

继燝，字倬云，号恬村；清浙江秀水人。雍正四年，任巡台御史。  

抵台阳  

奉命梯航赋远征，无多傔从旅囊轻；乘风有愿追宗悫，击楫无劳羡祖生。万里恬波通贡道，九天使节重专城。水程亦有邮签报，历遍重瀛十一更。  

夏之芳  

之芳，字筠庄，号荔园；清江南高邮人。雍正六年，任巡台御史。作有「台湾杂咏百韵」，但未见其全。「刘志」（「文丛」第七四种）载其「台湾巡行诗」三十八首（余志所录较少，均不出「刘志」范围），似为其中之一部分。阮云辑「淮海英灵集」收二十二首，内有四首与「范志」「台湾巡行诗」同；阮辑均有注，尤为可贵。  

台湾杂咏百韵（录二十二首）  

红毛百雉半颓垣，双榜迷离海气昏；共指贺兰遗旧迹，戍楼空有夜啼猿（郡治红毛楼与安平镇红毛城对峙海上，乃贺兰所筑）！  

深冬犯晓只春衣，芋蔗村村露未晞；到处青林间绿野，海东风景觉全非。  

吊古攀今孰请缨，功成「襄壮」令严明；笑他伪镇称「仁武」，窃向潢池学弄兵（施公琅以开台有功，谥「襄壮侯」。伪镇刘国轩屯兵于城北，名曰「仁武镇」）！  

仄径纡通斗六门，山牛遥触压荒村；画开地险须重障，竹脚寮边戍卒屯（斗六门去竹脚寮二十余里，为生番隘口；其地有牛相触山）。  

驺前赤绋揭双竿，远迓輶车夹道看；跳舞番童怪妆饰，铜铃响处羽为冠（小番于髻上插雉毛、铜铃以饰观，每过一村，必用竹竿结彩，鸣金以迎）。  

牢拴竹篾怕身肥，带孔频频减旧围；爱汝细腰谐凤卜，楚王宫里梦双飞（番男至十四、五岁，即以竹箍其腰，束令极细，以便捷走，方能得妇；既「牵手」，乃除去）。  

臂插文书任所之，飞行「麻达」好男儿；双悬「萨豉」声声应，赢得蛮娘竞说奇（番未娶者「麻达」，专递公文。腕上多累铜钏；复制二铁卷如小荷叶状，名曰「萨豉宜」；疾走时反系腕背，与铜钏击撞声远，番女闻而悦之）。  

小番斗捷走如风，拓得围场万竹中；响急铜铃疑阵马，当先争夺锦标红（小番以善走为雄；因系红布于竿上，令数十人于七、八里外竞走夺之，名曰「夺标」）。  

狡童「教册」独空群，鹅管横描蜗篆文；艳说红毛旧时字，好将番籍纪纷纭（番童有习红毛字者，以鹅管蘸墨横书——自左而右，谓之「教册」；凡一社出入簿籍，皆经其手）。  

老番拜舞复回旋，细叩生平剧可怜！叹息穷荒生事苦，丁徭、田赋说当年（老番年可七、八十，能言「伪郑」时事，每叹息郑政之苛）。  

金梭轻掷夜深闻，独木虚中杼柚分；织就天衣无杀缝，扊毛五色「达戈纹」（番妇织布，以独木广五、六尺者虚其中为机；织毛为五色，曰「达戈纹」）。  

秋尽官催认饷忙，一丝一粟尽输将；最怜番俗须重译，溪壑终疑饱社商（社皆有饷，每秋未则县尹召令认饷，示以时应完纳也。番音苦不可晓，必赖通事代办；故社商虽革，而通事情伪实难尽除）。  

餐风宿露为当官，宿食经旬一饭丸；多少豪民安饱甚，动云「番性耐饥寒」（番出应差，止以双手团熟饭一块系于腰间，镇日疗饥止此。其实番亦叹饥苦，有可悯者；非尽其性然也）！  

北番风俗半传闻，竹堑遥通八里坌；干豆门边湖水阔，沃饶千里隔烟云（竹堑、八里坌，皆社名也。干豆门，乃入鸡笼、淡水之总路，并近内山生番地界；传其内有大湖，多膏腴之地）。  

内社诸番气未驯，如魔如鬼独称神；楂鸡距工飞走，跳跃猿猱是比邻（北番种类各别，有鸡距番，两足多一指向后如鸡距然；走穿树木如飞，履平地则远不及人）。  

荒垄攒来耦十千，纷纷窜籍占闲田；可知地利不须尽，生聚应思及百年（半线以上，土番荒埔甚多。时议欲招人垦种；细察情形，宜听土著之民渐次开辟，不宜一时召垦致地利尽而流民集也）！  

金汤永固藉雄兵，极北分屯淡水营；磺气渐消田渐辟，料应添筑海边城（淡水南北，地极旷远；尚可增置郡邑）。  

闽人轻惰粤人勤，垦置田园内外分；占籍莫嫌多「客仔」，曾歼朱祖作前军（台皆闽、粤人错处，凡粤人庄田，指曰「客仔庄」，又曰「内庄」；与闽人气味各别。辛丑之变，两不相容。朱一贵原名朱祖，其前军为粤人所覆）。  

二林迤■〈辶里〉接三林，淡水潆洄碱水深；极目沧波浮海市，一拳真欲笑蹄涔（自北而南，沿诸港而行；海天空阔，视一溪一壑，真沧溟中之点尘也）。  

观音山径几湾环，罗汉门边虎豹关；笑指当年空守戍，但知深谷有乌蛮（罗汉门为台、凤、诸三邑总路，与生番地址相近；昔年朱贼啸聚于此而邑人不诚也）。  

手刃番黍血尚腥，忙镌肌骨作人形；遍身竞赌人多少，方信当场孰惯经（番每杀人，必于己身刺一人形；杀番则刺腰以下及两足，杀汉人则刺腰以上及两手。以人形多者为雄，同社人俱不敢与抗）。  

为怜淳闷尚艰鲜，食货交通列市廛；最是居奇无赖子，动将宽政作奸缘（生番社无盐、布，每与熟番、汉民互市。相沿既久，有土豪巧取重利以剥番，名曰「番割」；因之勾引作奸，生番屡为民害）。  

吴廷华  

廷华，字中林，号东璧；清浙江钱塘人。雍正三年间，任福建海防同知。其后尝奉檄查台湾仓库，并协同诸罗县敉平民变。有「渡台湾」及「社寮杂诗」之作，后题已有二十首见于「淡水厅志」（「文丛」第一七二种）。  

渡台湾  

君问台湾路，沧溟地欲浮；十更约千里（海舟以更计里，更约七十余里），八宇只孤舟。旁瞷金门岛，横冲黑水沟。相传旧疆域，隋号「小琉球」。  

「出海」知前路，指南还向东；真乘万里浪，怕趁十分风。鸟雀渺无影，鱼龙自有宫。年来颂清宴，飞渡见神功。  

社寮杂诗（二十首外五首）  

十万官粮三百囷，慎防侵耗及红陈；岛民倘隶司徒职，合署「仓人」及「廪人」（凤邑仓粮多存入社，番以死守之）。  

临流架竹作浮田，犁雨锄云事事便；万顷沧溟倘移试，蜃楼藏尽□农年（水沙浮屿，有架竹水上、布土下种者，谓之「浮田」；耕获不异常亩）。  

秦赘何从问肯堂，闺中瓜瓞蔓偏长；诸姑伯姊家人聚，不见男行见女行（男必出赘，惟女守室中；故男散而女聚）。  

一拳浮屿涌青苍，砥柱中流廿里长；添个琼楼并玉宇，蓬莱端在水中央（水沙浮屿，在水里湖之中。一峰孤拥，四面溪流，番人结社其麓；殆疑异境）。  

军声到处疾如雷，石峡重重一旦开；铁骑横通三港路，将军真个自天来（石峡两山壁立，中横小道，通南、北港。山顶林树交密，阿密于树顶置巨石，小道密插竹箭，渭滨思马恩结北社社首胡斯赖为之通道，乃达南港）。  

钱琦  

琦，字玙沙，一字相人；清浙江仁和人。乾隆十六年，任巡台御史。着有「澄碧斋诗钞」。台湾方志听收，实有所遗者。  

后渡海歌  

岛屿湾湾三十六，孤篷夜向湾头宿；残缸未灭鼓冬冬，又趁寒潮出海角。海角有路惟青天，海角有水如苍烟；帆幅斜欹高浪腹，船梢倒立远峰巅。中有老鱼跳波出，大者十丈小七尺；腥风怪雨吹幽荒，甲角牙须森剑戟。须臾鲸鳄争潜逃，珊瑚倒影翻银涛；远岸入云青羃羃，荡缨插足缘萧萧。三三两两渔舟聚，习水如飞导前路；汉使秋乘斗畔槎，渔人春入桃源渡。万家烟火画图中，沙礁铁线锁重重；鱼龙窟抱鲲身曲，虎豹关开鹿耳雄。此时正值春光好，绿阴夹岸风搦搦；载得恩波较海宽，回头一望沧溟小。  

秋日登赤嵌城  

一自兵销日月光，牛皮尺地幻沧桑；空余芳草埋荒堞，无数残锋卧夕阳。歌扇舞衫春寂寂，海潮山月夜茫茫。重来不尽登临兴，何处秋风是故乡？  

龙湖岛  

凉风从西来，幽意散清晓；朝过湾里溪，午上龙湖岛。岛势曲如盘，湖光澄似沼。水气忽荡摇，山云互缭绕；遂有湖中龙，游戏现鳞爪。其上浣云亭，八角撑天表；俯瞰岛与湖，一幅米家稿。坐久不知瘦，夕阳催归鸟。因忆故园山，环湖青未了；廿年牛马走，湖山笑人老。乃于瀛海外，好景恣搜讨；所得偿所失，自计颇不少。凡事有夙缘，益悟造化巧；前望绿迢迢，天涯指芳草。  

钱大昕  

大昕，字晓征，号辛楣、又号竹汀；清浙江嘉定人。官至少詹事。有「潜揅堂诗文集」等著作。  

题李西华给谏「赏番图」（六首）  

奇绝平生此度游长风驾浪送扁舟；从来不信谈天衍，真到婆沙第一洲。  

青螺澳外凤山偏，颁赏诸番例久沿；麻达暹郎襁负出，一时罗拜绣衣前。  

辕门初启曙霞分，意气轩轩属使君；帐下健儿纷夹侍，试将蛮语问参军。  

禾间高下足官租，织就戈纹新样殊；风俗依然是唐魏，不知身已度澎湖。  

輶轩别国足清探，蛮俗方言略已谙；状出南中闲草木，咫闻端合傲嵇含。  

天南尽识相如节，海外争传玉局诗；重遣吴装图粉本，乌嵌城外赏番时。  

姚鼐  

鼐，字姬传；清安徽桐城人。以古文名重天下，因有桐城派之目。有「惜抱轩集」，为其著作之一。  

赏番图，为李西华侍郎题  

禹昔导川疏沟渠，四载不及东南墟；漫天涨海游龙鱼，西界闽越东尾闾。百岛散处黑子如，自汉不属王无诸。圣朝持载配地舆，郑氏世窃蛮岛居；岛不稽首朝殿除，仁皇在阼二纪余。天戈南指皆媷锄，设立郡县轨同车。御史监郡法秦初，岁在困敦月在余；临川黄门受诏书，南征轺传前建旟；举航度海风帷祛，宣恩谕德遍里庐。是时万象蒙煦嘘，启之辟之其柽椐；遶屋种竹及芭苴，枸榔余甘椰栟榈。四时青青百榖蔬，流脂稻米有余糈，转市海内连籧篨。吏治清静绝诈狙，因俗示礼两相于；海风不复迁鶢鶋，番人秉性岂异余！与民杂处鼵与鵌，春秋射猎山作阹；篾带束腰瞻耳鐻，身衣鹿皮弓箖箊。沙鱼登岸脱填淤，距跃三百如蟾蜍。头缠迹速登山岨，含矢丽龟及豪猪；相聚牵臂饮以醵，好人怒兽或龃龉。抚之有道难自纾，草薙禽猕岂义与！使者治定靡纷拏，乃命颁赏布燕誉。天清海宴风扬裾，使者之幄面广虚；诸番部长从长胥，相排压背蹶駏驉。佩刀守将跪举袪，受命分赐金帛繻；牵羊肩酒持巾帑。既赐拜舞欢情摅，蛮歌振股疑蚣蝑。使者阅岁菑未畬，归逾江、淮超青、徐。清庙重器升璠玙，司空度地九泽潴；藐彼外郡邻沮洳，有番海上思欷歔。道上延阁册广储，公与群儒联佩琚；春风思远梦蘧蘧，陈图示客言既且。辽哉古放龙蛇沮，天子代来恩泽湑；上褚、中褚赐衣袽，黄屋之国少踌躇！于今绝域覆腋胠，鲁鸡代鹄如蜀雓。此图稽典宜宝■〈宀居〉，乃知柔远术不疏。  

## 台湾诗钞卷三  

弘历  

赵翼  

陈寿祺  

弘历  

弘历，姓爱新觉罗氏，即清乾隆帝；在位六十年，庙号高宗。在位时，征伐无宁晷，有初定金川、初定准噶尔、再定准噶尔、平定回部、再定两金川、平定台湾、平定缅甸、平定安南、初定廓尔喀及再定廓尔喀等十役，称为「十全大功」。所作有关「十役」之诗文，经其廷臣彭元瑞集辑有「御制诗文十全集」一书。其中「平定台湾」之诗，十九已另见于「钦定平定台湾纪略」（「文丛」第一○二种）卷首。  

承光殿即景有感  

春祈蒇礼右方坛，路便承光盘以桓；黻冕入斋因易服，栖迟据案遂传餐。南瞻正切即闻捷（上年冬底，福建台湾彰化县大里杙等庄逆民林爽文等结党倡邪会，谋为不轨。总督常青驻札厦门，调遣官兵剿捕；水师提臣黄仕简、陆路提臣任承恩各带官兵，已于正月初四日先后抵台湾。节次据常青奏报：黄仕简等连日用炮击杀贼众数千人，余党遁入内山；已传旨令常青渡台湾督率文武员弁，务期搜捕净尽，不留余孽。然黄仕简等抵台湾月余，自已痛加歼灭；而尚未报剿贼捷音，日夜切盼），北驾非关欲问安；回忆十年无此事，不禁抚景暗凄酸！  

戊申春帖子（十二月二十八日）  

去岁嘉平廿八雪，优沾方庆海氛闻（去岁腊月二十八日，常青等奏到：台湾逆匪林爽文滋事。今以二十八日立春之前，先得捷音；计海上旋师，春声奏凯，亦正当其时矣）；今年春入祫前日（是日为祫祭太祖前一日），奏凯行将返大军。  

入陟山北门云岫轩小憩  

跃龙邸第礼祇园，回跸西墉入北门；闲步假山云护岫，欣看真树雪铺根。俶春交泰时惟奉，视昔由今意与存。郄是未纾一念者，获渠捷信待之烦（福康安奏：前已攻克大里杙贼巢。至今又越数日，而擒获逆首之报尚未驰到，为之悬切耳）！  

扬芬港得诗（四首录一）  

擒魁海外靖妖氛，贰负縳来亦逮闻（近接江苏抚臣闵鹗元奏报：逆匪林爽文已押解入江南境。即其贰之庄太田，亦不日即闻福康安擒获之信。故迩日盼此捷音，又略焦急）；郄命生祠立赤嵌（台湾风俗刁悍，此番大加惩创之后，若不明示武威，恐该处民人事过即忘，无所畏惧；因命于事竣后，将福康安、海兰察及鄂辉、普尔普、舒亮等勇略最著者于台湾郡城及嘉义县两处各建生祠，令众怵目儆心。是予所嘉者实迹，而非概厌人之立生祠也），此扬芬乃实扬芬。  

巡幸天津，回跸至御园作  

陆则轻舆水则船，津门发跸御园旋；观民颇豫丰年值（去岁畿辅，统计八、九分收成），靖逆兼从远海传（初驻津门日，即得生擒庄大田佳音。将回銮，并植械系林爽文俘至；因即加廷讯，然后押赴西市正法以彰国宪而快人心）。三月佳春正明媚，一心望雨独勤虔。那更畅意看花籞，惟是殷忧虑麦田！  

李侍尧奏报闽省雨雪、二麦情形，诗以志慰  

去岁兵兴际，多方筹继粮（台湾以上年逆匪滋事，未免有误耕种；军糈民食，必得预为筹备。因节次命江南、江西、浙江、四川、湖广等拨米一百余万石并台州九帮以守冻不及受兑之米，陆续运往接济。昨据李侍尧奏：军务已竣，民间俱已归庄耕种。所有运到之米，散用有余；其未经运往之四十余万，可以停止）。兹犹用不尽，更值若雨旸；二麦可卜收，早稻播种忙（李侍尧奏：闽省上冬雨水调匀，正月内各属频得澍雨。兹省城于二月初五、六日又复雨雪交加，极为沾足；二麦得此，倍加畅茂。该省气候和暖，农事较早。各处播种早稻，田水盈满；园蔬杂粮，亦俱茂盛：大兵之后，可冀丰收。览奏，伪之欣慰）。海外贼既靖，各属民胥康；兵后无凶年，额手庆南望！然而复元气，匪易尔尚蘉。  

致远斋，迭去岁韵  

斯斋曰「致远」，致远宁一处；讵惟畅卷阿，益慎廑政务。昨岁驻此时，台湾报变故；以为两提臣，同往岂致误！谁知互观望，剿凶乏猷虑（上年台湾逆匪林爽文等滋事，黄仕简、任承思两提督带兵往剿，以为即可歼灭。乃伊二人懦怯无能，南北互相观望，不能蒇事。因将伊二人革职治罪，而令常青过台湾督办）！易将谓奋略，固守如一律；虽未滋后患，始终惧前顾（常青既为将军，初到台湾时，尚能调度整顿；继复株守郡城，不能埋根首进，以致贼匪滋蔓。虽郡城藉以保守无失，而始终瞻前顾后，坐守稽延之咎，实不可逭）。以此遣重臣，擒贼成功遽（幸予烛于几先，命福康安、海兰察等率巴图鲁、侍卫、章京等百余人驰往，并调集四川屯练、黔楚两广兵丁进剿。福康安飞渡台湾后，数日之内解围破贼，历险穷追，设法生擒二凶；渐次扫荡余党，全台平定。于是抚辑良民，得以复安耕作。回思昨岁驻此筹办军书，瞬已经年矣）；遂乃抚黔黎，闾阎安寝寤。回思咋岁况，迅哉朝与暮。  

护理福建巡抚印务伊辙布奏报雨水收成分数，诗以志慰  

寅亮诚怜旧督贤（李侍尧历任总督，素称能事。上年因剿捕台湾逆匪，调任闽浙，驻札厦门办理军储，一切俱能迅速周妥；随即加恩赏还伯爵，以示宠眷。讵意秋间以肩背生疮，遂尔溘逝；深为怜惜），抚臣海外未言旋（福建巡抚徐嗣曾，上年渡台湾经理粮饷事务。既大功告蒇，所有善后事宜，虽经福康安于回京以前俱已立定章程，然台湾甫经平定，不可无大员在彼安辑抚绥。据奏年前当可旋省；而此时则尚未内渡也）；即真新简方登道（前因李侍尧病势未能即痊，已命福康安驰往暂行署任。嗣得李侍尧之信，因念海疆甫定，非简用重臣不可；而福康安威名已着，即令补授闽浙总督，实为地官有裨。但登途未及一月，计程尚未至彼耳），护理因之得奏笺（藩司伊辙布现在护理抚篆，地方事务例得陈奏）。禾稻秋收八分上，原因雨泽七闽全（伊辙布奏：福建省城自九月十二、三以后，连次得雨，各属亦俱获沾渥；并奏报收成分数：九分有余者永安等四县、九分者顺昌等十二州县、八分有余者屏南等十三县、八分者闽县等三十一州县、七分者福清等四县，核计通省实在八分有余。粮价平减，民情甚为恬适）。总戎安渡鹿仔港，乃系苞桑释远牵（七月间，命奎林往代普吉保为台湾镇总兵；已经数月，总未得抵任之信，为之缱念不置。兹据伊辙布奏：奎林初次放洋后，将抵鹿仔港，被风吹回，在永定澳登岸，由陆路赴崇武澳守风。嗣于十月初九日放洋，十一日已抵鹿仔港登岸等语。渡海守风，亦事之常；但奎林不即据实奏闻以慰廑怀，殊属不晓事体。今得确信，且慰且饬之）。  

嘉平二十一日于西苑觐年班各部并台湾生番，示以冰嬉即事得句  

贺正近远毕来同，抚谕凭舆言语通（今早往西苑用膳办事，所有年班藩部、暹罗贡使向于西华门外迎谒，今岁并有台湾生番头目俯伏道傍瞻觐。凭舆抚谕，据各通事译奏，具见诚悃。至蒙古、回部，则予素习其语，不待舌人之传也）；西北新番称旧仆（四卫拉绰罗斯部、和硕特部、都尔伯特部、土尔扈特部皆属新附，然今都似旧臣矣），东南捕鹿学宾鸿（上年福康安征剿台湾逆匪，生擒逆首林爽文、庄大田。其时内山各社生番遵檄协力效命，颇为踊跃，当即厚加赏赍。旋据福康安奏：各番目情愿来京谢恩；嘉其诚恳，因允所请。兹屋鳌总社番头目菙笃哇哨及所辖六社番目、阿里山总社番头目阿巴里及所辖八社番目、大武垄总社番头目乐吧红及所辖五社番目、傀儡山总社番头目加六赛及所辖七社番目并通事、社丁共四十二人班迎西华门外，随入西苑赐食，并令与观冰嬉。该生番等平日以捕鹿为业，山野之性居然拜跪如礼，而形色亦俱极恭敬欢服；已命于「职贡图」增绘补编，以志国家抚御广远，益励钦承帝佑）。冰嬉仍寓诘戎训，苑觐都怀奉朔衷；众喜康强颂四得，独深虔巩昊恩蒙。  

紫光阁赐宴外藩作（己酉）  

紫光晓日射觚棱，嘉宴屏藩例事仍；纵目宜农积冬雪，殷心保泰凛春冰。漠陲新部胥仪熟（土尔扈特、都尔伯特各部虽皆新附，然已屡值年班，拜跪俱能如仪），台峤生番许惠承（台湾屋鳌、阿里山、大武垄、傀儡山四社生番头目三十余人，上年随福康安协力剿贼，甚为出力；兹愿赴京瞻觐。是日并予入宴，以嘉其向化之诚）。德薄惭蒙天贶屡，两番战胜又图增（上年一岁之中，台湾、安南两蒇大功，俱令于阁中补绘战图，用昭昊贶）。  

「台湾战图」补咏四首  

丙戌年曾为「西师战图」补咏六首，序而行之。盖其事历五岁、地逾万里、部为两类，故久稽博访而后图成。兹台湾之役，虽越重洋至内山抚生番，然成功未至三月，全师凯旋。前席亲询，历历明明；故前已咏而后兹补，隔岁而蒇以全。虽然，余更有深惧于斯者焉。二逆偝理倡乱，天鉴昭然；其取灭亡，固不待数计而龟卜也。然而林爽文既入内山欲南赴、庄大田忽自疑而北返，是一奇也（林爽文当大里杙既破之后，向南逃至集集埔、小半天等处，当欲直赴南路与庄大田合并。因福康安于南路阿里山等处派兵预防窜逸并屡次拏获林爽文、庄大田通信之人，贼人彼此既不知去向，而林爽文似又不甘投奔庄大田处，且其始本欲以内山为遁迹之所，以为官兵必不能穷追至此；于是迟疑向北，复至生番狮头、屋鳌等社。不知福康安先已厚赏，谆谕各社协力同缉；追奔数百里，剿杀万余人，遂于老衢崎地方将林爽文擒获）；庄大田实近海而弗逃海以入内山，又一奇也（庄大田闻福康安带领巴图鲁及各省劲兵过海，亦知畏惧；惟不能得北路林爽文信息，是以尚复窥伺府城。但当大兵南下之时，庄大田在凤山一带距海甚近，意其必即赴海逃遁，以图幸免。乃又被官兵追杀至极南琅峤山内，而各社生番俱受福康安预饬，非惟不敢容留，并且一同堵截；于是官兵分队四面合围，将庄大田及其大头目四十余人一并生获。即此，足验上苍佑助也）。幸而福康安预谕内山生番，厚与赏项；故内山之番皆为我用，二逆皆为番所遮以就我兵之擒：是岂人力哉！天也。上天佑予，并佑予所用之臣、所发之兵；不有图形纪绩以旌其劳，亦非所以答明贶以示后昆也。且福康安者，故大学士傅恒之子，而孝贤皇后之侄也。使不能成此功，朕必重罪之。今幸成此大功，惬予之望；不重赏以表忠，则予为矫情，其何以励众臣哉！故予之惬愿在滋，惧怀亦在兹。观斯文者，其庶几有以谅予乎？亦庶几有以知予乎？  

大埔林之战  

诸罗围解，即进攻斗六门；贼匪万余分据大埔林各庄，阻截道路。福康安令普吉保等进攻大埔林、鄂辉等进攻大埔尾，海兰察等率兵驰射，克其中林；于是大埔林、大埔尾同时并渍，追奔二十余里，杀贼六、七百名，枪毙贼目十余人，贼气遂夺。  

诸罗围解迤南通（福康安等于上年十一月初八日既解诸罗围后，自山麓以至濒海村庄为贼所占据者，即日奋勇剿杀，全行收复，而普尔普亦即将迤南至府城道路打通；于是大兵得以专力直攻斗六门，夺贼要隘），斗六门当所必攻；不与暇因操胜计，破其坚乃易成功。路经三埔皆酣战，贼拥千群尚肆讧；大膊大鞣消顷刻，雄风何异卷飞蓬！  

集集埔之战  

贼巢既破，林爽文同贼伙往来水沙连之水里社等处，预为退守地步。而集集埔为入山要路，地形斜夹；南北两山中横大溪名浊水溪，沿溪数万亩田藉此灌溉。贼匪壅遏溪水，既为迫胁良民之计；并垒石陡墈上，阻溪自固。及官兵至溪，贼约万余人蔽墙发火器；官兵排枪前进，兼用大炮，毙贼甚众。海兰察等乘马浮过，福康安等督催官兵齐进，人人泅水径渡，直摧贼垒。自入内山，战功此为第一。  

攻开大里逆潜逃，领众追踪怖置牢；齐率健兵涉溪险，别差精骑据峰高（贼匪固守集集埔，并于北山草岭设卡自防，福康安派令普尔普、许世亨等由山路进攻；及官兵过溪，普尔普等亦攻克草岭前来会合，痛加剿洗）。有奔无路贼投水（官兵既克集集埔，虽将溪水当时开放，而一时不能尽泻；其老幼妇女不及奔避，投水死者不可胜计），恩并威行士饮醪。此是内山第一战，首凶将逮釜其膏。  

大武垄之战  

小半天山战胜之后，林爽文旋即就擒；福康安遂移师而南，图剿庄大田。维时南路贼匪屯聚大武垄山内，于是有大武垄之战。  

首逆已从内山获，次惟南路大田（庄）存（北路林爽文虽已就擒，而庄大田在凤山一带尚复窥伺府城；设令事急遯海逃逸，势难捕获。逮后福康安令乌什哈达带水师战舰绝其去路，并即生擒大田；真所谓「自作孽，不可逭」也）；当车尚作螳臂计，武垄空传蚁阵屯（福康安询知南路贼屯聚大武垄山内，令鄂辉、许世亨、乌什哈达、六十七等于正月十九日带兵前进，贼匪放枪炮抵御；官兵扑上山梁压下，赶过大武垄河，杀贼三百余名，生擒一百余名。适普尔普亦由内山大埔等处搜剿至大武垄隘口，带领格绷额等分路迎贼，斩首四百余级，生擒一百二十余名，余党旋即溃窜）。攫戾破坚千队奋，駾惊喙窜一时奔。舟师更遣预防海，余狈（林爽文为狼，庄大田则狈也）真成釜底魂。  

枋寮之战  

余匪自大武垄南下，复在枋寮聚集。福康安至埤头，即令海兰察、鄂辉等进剿；福康安沿途搜捕，随后接应，杀获无算，庄大田势已成擒矣。  

枋寮、武垄比邻接，败后贼人聚守岑；颇解沿山截后路，那防剿队出深林（正月二十六日，贼匪二千余人沿山抄截官兵后路；海兰察与贼遇，即分穆克登阿、梁朝桂等备贼南来，分许世亨、六十七、乌什哈达等回兵迎击，而自由蔗园内出其不意，横冲贼阵，射死贼目十余人，杀贼三百余名。乘胜追至海岸，复杀贼一千余名；其余自行投海及挤入海淹毙者不计其数，夺获马匹、枪炮、器械甚伙）。蜂屯蚁杂都丧胆，倡乱逞奸尔悔心。投海沙虫不计数，大田山窜待生擒（庄大田若使预逃入海，当亦无计穷追。惟其奔窜内山，于是福康安令巴图鲁等分队合围，不啻待擒伏法。可知覆载不容，断难漏网，有若阴夺其魄者然）。  

台湾提督奎林、布政使万锺杰奏报生番虔请赴京祝寿，诗以志事（庚戌）  

生番巢内山，化外教无颁；靖逆嘉力助，朝正厚赐还（前福康安等带兵剿捕台湾逆匪林爽文、庄大田时，内山生番均知向化，协同搜截，俾凶渠不致漏网。台湾平定后，屋鳌等社生番于五十三年腊月入觐朝正，因优加宴赍遣还）。路三胥羡社，呼万愿随班（兹奎林等奏：北路之狮仔等四社、中路之八洞关等四社、南路之望仔立等四社共生番头目十二名恳请赴京叩祝万寿，于三月内风浪恬静时内渡等语）；虽曰弗关政，国威鬯海寰。  

台湾提督奎林等报收早稻八分，诗以志慰  

五月收早稻，地方致鲜同（各省早禾，每以六、七月为收获之期。惟台湾郡地气较暖，兹据报：五月中旬早稻俱已成熟登场；此内地所不及也）；已欣接民食，况复获中丰。闽郡仍资济（据奎林等奏：该府雨旸时若，早禾芃茂；除台湾一县不种早禾外，余一厅三县均匀计算，早稻收成共有八分等语。仲夏为青黄不接之时，得此可称中稔；在台郡既有益民食，而闽省漳、泉各郡并资接济。览奏，实为欣慰），海疆早偃功；相于谨武备（台湾历任总兵，率多营私牟利，以致武备废弛。自逆犯林爽文等就抚之后，命奎林以提督衔任总兵，严加整顿；奸民盗匪，胥就捕获，海疆自此可长享绥靖之福矣），永靖惬深衷！  

台湾总兵奎林、按察使万锺杰奏报早稻收成八分，诗以志慰（辛亥）  

海疆杂处民风嚣，弹压乱后资大僚（台湾当逆匪林爽文等就擒之后，余匪窜匿，尚须剿捕；因命奎林为台湾总兵，前往弹压并搜获余党，以绝根株。迩年嚣风渐息，各安耕获；兼之连岁有收，闾阎元气可复）；迩来俗略减偷佻，正宜休养农务调。其地候暖收更饶，兹称早稻中稔邀（兹据奎林等奏：台湾北路淡水一厅、彰化一县雨泽调匀，早稻颇为芃茂。即中路之嘉义、南路之凤山，虽雨水少缺，尚有内山水源可资灌溉，复于四月二十一日南北两路均报得雨；早稻正当结实之时，更资饱绽。现在陆续登场，据各属分晰禀报：除台湾一县土性浮松、向不种稻外，其余全部一厅三县匀算收成，确有八分；米价平减，地方极为宁谧）；旸雨时若协气昭，闾阎安堵盗贼消。幸哉南顾慰远翘，此方望雨仍心焦。  

台湾提督哈当阿、道员杨廷理奏报早稻收成八分有余，诗以志慰（癸丑）  

一厅三县属郄广，早稻八成报有余（台湾南北两路今春自栽插早禾以后，旸雨应时，禾苗畅发。兹据哈当阿等奏：本年节候较早，各处早稻俱已成熟，陆续刈获登场；除台湾县土性浮松、向不种早稻外，其淡水一厅及凤山、嘉义、彰化三县通计收成，共八、九分有余。现在米价平减，市野恬熙等语）；鱼米乡仍资内地（台湾一地，内称鱼米之乡，岁获丰收；内地漳、泉一带，每年资其拨运接济），闾阎风久靖安居（该处自逆匪林爽文等就擒之后，数年以来，闾阎安居乐业；元气久复，绥靖如常）。抚兹海宴年丰彼，益切戒盈畏满予。北塞南瀛幸时若（今岁各直省麦收多在八、九分以上，迩日巡幸避暑山庄，历览塞外农田，亦极芃茂。自北及南，雨旸幸俱时若，寸衷益增感惕），惕然方寸敢舒如！  

赵翼  

翼，字耘松，号瓯北；清江苏阳和人。乾隆间，官至贵西兵备道。台湾林爽文事变，尝佐闽浙总督李侍尧幕。着「皇朝武功纪盛」一书，内有「平定台湾述略」篇（见「文丛」第二一三种「海滨大事记」所收），记林变事。另有「瓯北诗集」，亦有颇系台事之作；连横「台湾诗乘」已录有若干首。  

李钦斋制府以兵事入闽，邀余同行，赋呈  

忽随使节别江村，为扫闽南瘴务昏；朝倚重臣威海国，我惭退士入军门！笔无草檄新才思，刀有征蛮旧血痕。莫笑挂冠翻入幕，报师恩即报君恩。  

十载  

十载江湖稳钓舟，忽参戎幕佐军筹；人疑白首何轻出？我为青山未遍游。野店客魂鸡腷膊，殊方蛮语鸟軥辀。凭添一卷「闽南草」，翠壁题名处处留。  

海上望台湾  

极目沧溟浪接天，中藏掌大一山川；当年曾比田横岛（旧为「海逆」郑成功所据），今日重烦杨仆船。飓力吼来风有母，妖氛扫去水无仙（用孙恩事）。临流远想熊津督，曾破周留定海■〈王延〉。  

闻官兵屡捷志喜  

绝徼兵戈望凯旋，将坛别筑选亲贤；龙骧飞渡无停晷，骠骑承恩正少年。过海地非头痛国，翘关人有肉飞仙；先声早落么■〈麻外骨内〉胆，神策军来一抵千。  

西南北已武功皆，岂意东溟起瘴霾！戎索疆纔恢玉垒，职方地肯弃珠崖？兵收裨海蓬瀛岛，星贯穹霄毕昂街。从此万方清宴奏，岂徒韩笔记平淮！  

吊汤纬堂殉难凤山  

一官海外正班春，伏葬无端起劫尘！绝徼岩疆城守责，名场词客阵亡身！民皆相率登陴哭，贼亦群惊按剑瞋（挺剑杀贼而死）。定有他年乐社祭，传芭曲里送迎神！  

讼堂闲处富吟笺，不以才传以节传；宦远似飘罗剎国，魂妇好附贾胡船。生前诗有题襟集（君集近人句，作诗话数卷），身后家无负郭田。漫读「孝经」堪退贼，可怜儿死父尸边（长君荀业从死）！  

海上  

极目苍茫水接空，兵氛遥指海天东；人油作炬燃宵黑，鱼眼如星射浪红。炎徼无材非瘴疠，战场有鬼是英雄。纷纷伏莽何时定？翘望征南矍铄翁。  

军中擒逆首林爽文槛送过泉纪事  

木笼装囚语啾唧，兵卫簇成片云黑；不须露布曳长缣，夹道争看海东贼。海东贼本一细民，岂读兵书习部勒；半夜无端啸廷戈，杀吏攻城血流赤。是时鼎沸虽披猖，猝起犹堪灭朝食。后先航海诸宿将，持重养威示不测。隔海调兵动几旬，兵添一万贼添亿。孤城遂困重围中，糠籺俱空煮履革；倘非庙算决大举，绝岛妖氛几时熄！即今就缚入槛车，不过圈牢一豚腯；若论经岁军赀费，十两黄金一两骨。  

台湾俘囚络绎械送内地，再作凯歌  

海风恬，海波阔；帆樯络绎执俘归，口目睢呿贼犹活。初疑海外人，琵琶之腿碌碡身；齿可嚼铁碎，手能舒钩伸。谁知入搜狝，狺狺一群犬！吴歪头、陈吊眼，尔勇伊何面徒腼！当时若早勤搜爬，咀尔不摇牙，踢尔不用靴。胡为养成洛妪肚，大于宋公鼓；羽檄经年始就擒，已费庙谟遣龙武！呜呼！一鸡何用牛刀割，不是牛刀割不得；朝端应有黑头公，世上乃无白头贼。  

军事将蒇，余归有日矣；诗以志喜  

久作华阳陶隐居，岂期老出治军书！廉颇已自三遗矢，冯妇何堪再下车！乡梦迢迢千里外，尘踪碌碌一年余。稍欣奏凯期将近，计日归寻旧草庐。  

无端伏莽报兴戎，一片虫沙小劫中。作贼岂闻头到白，驱民已遍血流红。时平吏醉笙歌月，事起兵寒草木风。至此始知龚渤海，卖刀买犊是奇功。  

也是尘劳债未偿，为酬知己一番忙；卿曾经事韩文约，我决不为陈自强！幕下使材论履屐，灯前握算调刍粮。尚凭文馆恩私地，兼报当年食太仓。  

本为游山附羽翰，久留军府最无端；肯从殷铁还干禄，翻似刘绵尚恋官。万斛楼船兵渡海，两甄浮鼓将登坛；天教倦客归朝速，一战先闻定百蛮。  

七十自述  

烽火争传海上洲，故人邀我作闽游；也因国事来焦额，岂必边功自出头！人命死生三寸笔，军储盈缩五更筹。谁知大戟长枪里，薄有书生一得谋（台湾用兵，佐李钦斋幕府一年）！  

陈寿祺  

寿祺，字恭甫，号左海；清福建闽县人。历官翰林院编修，晚号隐屏山人。着「左海文集」、「绛跗草堂诗集」等书，有「海外纪事诗」八首及「平定台湾恭纪」六首已见连横撰「台湾诗乘」（「文丛」第六四种）。  

平定台湾为郭参军庭筠上嘉勇公福大将军一百韵  

盛代瑶阶舞，肤功奏帝妫；圣谟宜日域，使节卷星旗。紫极神威播，彤庭庶绩熙。南车凭庙略，左钺拱天仪。凤诒分矢，鸾声动约軧。珪璋方召命，冠佩鄂褒姿。智聚文渊米，心同谢傅棋。铺敦骧万马，谭笑却千罴。绝徼通澎澳，安澜达海陲；谁令斗蛮触，辄拟舞冯夷？鹿耳霓旌去，鲲身雾柁随；深宫推毂日，高屋建瓴时。干楯丁男集，刀铤戊校持；城犹严夜■〈鼓上金下〉，农未聚春菑。神武申纲纪，屏藩尽翼为；崆峒元帅下，肝胆至尊知。大野驱鵰鹗，高台宿虎貔；蜀、黔、荆、越旅，柱石爪牙资。铜马勋名远，琅峤道里迟；笔挥诸葛驿，筹运子房帷。横海飞楼橹，连宵解绋纚；青冥捩雁隼，白日踏蛟螭。按舳相摇簸，穷溟自渺弥；波涛仗忠信，呵护拜灵祗（参军纪录云：『崇武登舟凡百余舳，二昼夜同抵鹿港』）。策受鸾书谕，军申鹿港期（上命由鹿港进师）；大邦威赫赫，建卒驾骙骙。早破封狼胆，应扬义鹘眉；赤囊征远近，丹障望■〈阝夷〉。五骑从天降，双骖逐日驰；士讙三箭定，学识一枪麾（公令副将军海公先侦贼于彰化之八卦山，仅挟五骑行；射殪贼三人，擒二人以归。明日复往，杀数人；贼退二十余里）。大甲先攻取，元长入险巇（公令领队舒某入大甲，期会攻大里杙，而自由鹿港发元长以援诸罗）。横云张壁垒，却月镇藩篱；鸟阵何须步，龙韬总得宜。蔗园森刃矟，竹栅拥軿辎（先是，台湾贼多伏于蔗园、竹围之内，分遣巴图鲁率鸟枪手分御之）；背水成方伏，依崖布翼箕。钲鞞陈鹤列，步伐整鱼丽；万灶呜鞘静，千山画角吹。威弧天外指，步帐月中移。卷席觇高阜，焚巢失旧逵（屯兵埤林，焚贼庄数十所）；牛栏空摄鼠，虎竹又分追（先至牛栏溪，有贼二万余人）。二角腾朱勒，中坚控紫丝；将军弦百步，都护戟双枝。电影穿晴昊，星铓耀赫曦；■〈肙欠〉 山擐魏甲，欱野扫吴■〈金方隹〉。战气鼓余勇，军声将万雌；前锋秦菫父，后拒狄虒弥。部曲山难撼，竹营众不疲；诸生从奋击，下吏效偏裨（元长有诸生以义兵三千至，公令庭筠率之行）。大埔奋残竖，诸罗拯老羸（贼奔大埔，师遂进援诸罗——诸罗，今奉诏改嘉义）；三朝晋馆榖，万户蔡城炊（诸罗围解，公遣义民取榖于贼庄，二日间得万余石而民始得食）。蚁穴通诸道，狐踪辨两歧；登台过杙毂，大里列金铍（兵至亭台庄，改为登台庄，遂攻大里杙）。截水银钩伏，周玉弩披；牙璋遵誓戒，铁胫走崎岖（公令诸路兵伏隘口，贼追至尽起，贼弃械遁）。鼓舞操全胜，持循受抚绥；影从元凯旅，云集仲华师。刀佩思龚遂，壶餐擢赵衰；雕题尊阙巩，聂耳率灵鉟（公知贼魁必入生番，乃召诸社丁、通事奖励之。淡水徐同知领北社生番诸营，公赏之遍，且宣明朝廷德意；由是，生番至者数十地）。集集方移阵，言言尚守陴；重碉守毒虺，列砦吼灵夔（师至集集埔，贼垒石头城于浊水溪；海公率师渡溪，飞炮击之，石头城陷）。戢翼多翘足，枯鳞讵振鬐；旋看捣■〈鵕，兔代鸟〉窟，不假易牛皮。草檄初欢捧，长缨竞请羁；从叨颁白撰，争效报丹墀（庭筠侦知林贼家属匿水社生番通事杜孚家，请于公，召其业户偕义民往晓之，遂以林贼家属献于军。是役也，立功者咸被赏赍）。更逐投林狖，穷搜带箭麋；天梯飞鸟渡，雪磴入云危。剑拂青霜动，弓捎赤月垂；五丁开巇嵲，六甲挟魅魑（公遣诸将攻水社、埔社，而林贼已逸于朴子犁；海公率师缘绝壁上，行五昼夜追及之。是役，战死且病者万余人）。顷刻拖狂兕，联翩射恶鸱；虫沙皆自化，螳斧亦何搘（戊申正月四日，擒林贼等七人。二十八日，擒蔡贼等数十头目。二十九日，擒庄贼等数十人。余党皆先后就缚）！瘴雨消丹巇，蛮云散绿湄；军需罢屝屦，民用固斨锜。鹭岛沈烟出，鸡笼隔雾窥；三貂恢海甸，五虎拓坤维（北路三貂者为吴沙所据殆数十年，淡水徐同知谕降其众。台山之脉，自福州五虎门蜿蜓渡海而东）。见说蓬莱水，仍通太液池；神州厘白阜，荒域引黄支。翕辟风霆肃，荣枯两露滋。常瞻五辰抚，深轸一人思；上赏班车服，殊勋勒鼎彝。主恩同策命，臣度尽谦撝；并受藏沼贶，兼敷祝网慈。穷檐表忠义，旰食问疮痍。大泽龙蛇远，空山雀鼠饥；蠲除安井屋，荡涤抚茕嫠。麦陇霜前筑，瓜庐两后治；四郊花满县，几处雪翻匙（公请以善后事宜归徐巡抚办理；诏免五十二年至五十四年钱粮杂税，赐粤民「褒忠」额、流民「旌义」额。又请给庄民苦盖银，借以耔种，发食平粜；恩无不至）。战鹢乘春转，灵虬蹑景骑；锦衣闻繂■〈纟蔡〉，羽卫互褵褷。朱鹭暄金鼓，青鸢曳翠蕤；还同用杕劳，归正采蘩祁。已奉韩安节，仍敦却榖诗；干城真可倚，葑菲必无遗。自赴从戎役，虚陪记室司；愧无班、传笔，学草阮、陈词。况顾银鱼袋，安知白马祠！宁图油幕坐，先荷轼缇施。铃阁难参画，珠钤独握奇；官留周服不，颂比鲁爰斯。下濑三秋舸，摩崖百丈碑；即今图卫、霍，长此辅轩、羲。  

代题王明府履吉「海运图」  

男儿须破万里浪，许国亡躯心始壮。忆昔梦蚁暄台阳，君来捧檄资馈饷；白羽谈兵碧海东，朱旗飘粟青天上。五虎门前决漭开，中流击楫飞高唱。鲸呿鳌作不复知，箕伯阳侯两相抗；帆倾船侧更斫桅，虽有篙师安可搒！唇焦舌敝经七朝，偶得霪霖满盆盎；得非海外挽天河，一洗龙腥秋水涨！入险谁知出险难，暗礁剑戟森相向；譬如坏木遭斤斨，性命鸿毛纔一晌。苍茫不晓天地心，忠信终与幽明谅；蓦然沧波臂剑来，一叶风樯吹五两。渔舟转运护军储，却达邻疆为陈状。独蒙宽诏悯贤劳，幸免军书干奏当。是时完海皆安澜，绝岛秋涛息纤旷；始从震迭识皇威，乃信怀柔有神相。漳南昨日同牵丝，百里雷封需保障；已看荐剡列贤良，岂有微文速官谤！即今奔走觐天颜，定邀恩遇拜仙仗。濒行示我经海图，回首风波默惆怅！王郎脱剑休徘徊，意气感激犹跌宕。鞴鹰自是离风尘，塞马何须论得丧！留取艰危旧日心，阊阖排云纵此廷。  

题吴西林赞府「赤嵌从军图」  

豪游一掷班生笔，东指榑桑看日出；楼船夜渡婆娑洋，绝岛蛟鼍詟驱叱。幕府亲临抚悍漂，斗蜗战蚁空焚燋；红毛城阔旌旗肃，白玉山亭彗孛消。王粲从戎经岁月，枚皋驰檄常时发；谭笑曾吟蛮府鱼，衣裳莫怪参军鹘。即今海外静风涛，回首营门厕掾曹；忼慨谁磨荀洛盾，勋名应赠吕虔刀。  

「海上受降图」朱芝圃太守属题  

重臣绥抚总戎机，海上风云在指挥。直向潢池收赤子，讙传楼槛卷红旗。呼来鱼鳖桥能驾，射尽鲸鲵水不飞。莽莽虎门天际碧，榑桑初日照崔巍。  

十年战鼓怒潮闻，竟报降城筑海濆；帝念蛟龙知改恶，谁言鸟鼠不同群？櫜弓定后烦帏幄，卖剑归来乐耕耘。独有同袍老兵卒，至今垂泣李将军（谓壮烈伯李忠烈公）。  

虎竹春行卷赤帷，■〈艹佳〉苻释警狗生麾；太平共此二千石，一纸贤于十万师。臧厥下车真解散，寇恂遮道愿追随。多公「安不忘危」戒，敢恃淮阳可卧治！  

## 台湾诗钞卷四  

阮元  

孙尔准  

查元鼎  

王衢  

陈维英  

杨浚  

阮元  

元，字伯元，号艺台；清江苏仪征人。嘉庆中，尝两任浙江巡抚，督饬李长庚等攻剿浙、闽、粤「海盗」蔡牵等各帮甚力。着有「揅经室集」，有诗。  

戊辰五月办贼至宁波，为前提督壮烈伯李忠毅公建昭忠祠，哭祭之  

粤海、闽天接燧烽，大星如斗坠残冬；一生精气乘箕尾，百战功名称鼎钟。死后人知真尽节，生前帝许得崇封。至尊震悼廷臣哭，早有孤忠动九重。  

谁遣孙恩剩一船，非公追不到南天（公击牵于粤海，喉间被炮，薨；后蔡牵惟剩单舸，逃入安南海中）。远探蛟穴五千里，苦历鲸波二十年；隔岁过门皆不入（公连年在海不归；即归，亦但在镇海修船备粮，未尝一返家署），乘潮澈夜每无眠。雅之若与牢之合，早见澎、台缚水仙。  

六载相依作弟兄，节楼风雨共筹兵（元乙丑以忧去浙后，总督每掣公肘，致有粤洋之变）；手中曾击千舟盗（公与元所共击灭、攻散——如水澳、凤尾、补网、卖油、七都等帮，前后不下千艘），海上如连万里城。绝吭原知关气数，寄牙早已断归情（公在洋，封所落齿寄夫人；以身许国，恐无归榇也）。谁怜伯道终无子，好与殷勤待馆甥（公无亲子，袭侯者，族也。其女婿同知陈大琮从公久，知盗情；余奏留浙江，补宁波同知）！  

甬上重来特建祠，旧时部曲竟依谁！铃辕风冷将军树（余来甬上，寓提督虚署中），泮水苔深叔子碑（公捐修府学，曾自撰碑文）。如此致身真不恨，为何赍志也休疑！麦城久合关家谶，彷佛英风满庙旗（公出师时，祷于宁波关帝庙；得签诗，有「到头不利吾家事，留得声名万古传」句）。  

八月十五日，浙江提督邱公良功会福建提督王得禄于宁波普陀洋；十七日，先追及蔡牵于台州鱼山洋，击之。十八日，复会击之于温州黑水洋，沈其船，牵及妻子皆死于海；诗以志慰  

八月温、台急水师，孙恩海上族全夷；定知故帅神灵在（谓温州总兵胡公振声、提督壮烈伯李忠毅公），看尔长鲸就戮时（蔡逆灭于温州，敬见「御制春胜联句」诗注）！  

孙尔准  

尔准，字平叔；清江苏金匮人。道光三年，任福建巡抚；五年，擢闽浙总督。当四年初，尝渡台巡阅；至六年中，又曾率兵入台敉平地方事变。着有「泰云堂诗集」。  

台阳杂咏  

关门非雁塞（关渡门，在淡水东），沙碛似龙堆；甲壤田畴辟，针盘市舶来。云容晴后满，山■〈腃，黑代卩〉雨中开（晴霁，则诸山烟霭苍茫；若山光透露，即为雨之征）。梦蜨（明季李茂春园名）无寻处，名园付劫灰。  

蟒甲船刳木（刳木为船，名蟒甲），龙香剂割涎；焚轮风有火，沸井水无烟。硐户征蚝饟，山居讼蛎田。沿流频唤渡，九十九溪边。  

风节欣无节（风草春生无节，则是岁无台风），霜筠怯走鞭（竹皆丛生，笋不出丛外）；玉香花媚晚，金缀菊迎年。湖采螺纹石，番通马剑钱。忽看方物集，新返荷兰船。  

拱鼠曾名曲，蹲鸥藉作粮；潮鱼惊海熟（鱼随潮大上，名曰「海熟」），火鹿悯番荒（鹿为猎火惊散，名曰「番荒」）。檨捣蓬莱酱（「样」字始见于郑樵「通志」，俗名番蒜；用糖■〈穴上奄下〉之，曰「蓬莱酱」），椰倾沆瀣浆（椰子大如瓜，剖之，有清液可碗许，名曰「椰酒」）。病来烦米卦（俗尚巫；病，辄延客子师携撮米占之，曰「米卦」），三保有遗姜（相传明三保太监至台所植姜，可疗百病）。  

佛髻波罗蜜，仙肤优钵昙。苓抽芳薏苦，蕉剥露牙甘。南凤三杯粟（三杯粟，产凤山县），西螺五寸柑（西螺产柑极佳）。问谁能编织？名状漏嵇含。  

方法唐僧授（唐大历中，邹和尚始制蔗糖），凝冰滤蔗浆；输租连蔀屋，擅利走帆樯。味压嵰山雪，光欺宋井霜。缘知雩都县，何减木奴乡。  

渐习殊方俗，何辞过海门！吉凶占雀语（荜雀番名在，每出猎，听雀语以占吉凶），更鼓听鸠鸣（白鸠能知气候，名「知更鸟」）；铁树珊瑚细，金茎蛱蝶轻（铁树花如珊瑚，金茎花俗名金丝蝴蝶；二花番女多簪之）。邮亭欣远眺，云脚画新晴（云脚，画家绘水石，其下横染一丝如界者是也。虽浓云叆叇，有脚可见必不雨）。  

到来时令异，何处问神功？稻熟三春早，蝉鸣二月中；夏占帆鲎雨，秋试纸鸢风。叹息吾行远，真看地轴穷！  

查元鼎  

元鼎子小白；清浙江海宁人。咸丰初，游幕台湾，遂居竹堑。有「草草草堂吟草」（已残），新竹陈朝龙作「小引」（见本书「附录」）。  

杂咏（二十首录二）  

桂林无杂树，兰丛多棘荆；秋菊寄篱下，独全高隐名。  

白傅谪江州，琵琶泣同调；我亦有乡亲，钱塘苏小小。  

澎湖竹枝词  

闻道珊瑚海底生，从兹石亦得「文」名；宝光好遣蛟龙护，错采浑疑鬼斧成。  

司更笼赠白班鸠，服軏驱将乌悖牛；岛峙海中三十六，不生草木尽平头。  

寒窗摇曳一灯青，卷地风声澈夜听；百尺涛头飞作雨，扑帘犹是带龙腥。  

日日风号日日晴，打头破屋读书声；蔡家进士官江右，李孝廉崇太白名。  

玲珑石筑矮回墙，檐下窗开尺许长；能避狂风能避暑，家家鱼蟹作糇粮。  

乌云乱挽影婆娑，生小渔家惯踏波；浓粉轻脂浑不识，鬓边扑得浪花多。  

钓罢归来月未斜，凌波微步笑渔娃；莲花出水红犹湿，忙把鲜鳞换地瓜。  

一笑低头倚钓篷，阿侬家住屿西东；往来何必乘风便，潮信朝朝暮暮通。  

和郭云裳茂才（襄锦）见赠元韵  

浮家瀛海外，作计太无聊；西浙萦归梦，东风阻客桡！鸿飞留雪印，仙侣倩诗招。隗始金台筑，琴音惜尾焦！  

嬉春三十首（并序）（录四）  

凌空结撰，别具体裁；客邸消愁，雨窗遣兴。仿飞卿之丽句，记庄子之寓言。是空是色，疑真疑假；阅者自能领会，作者懒更推敲。  

闲情题砚北，韵事记瀛东：茶品双枪碧，词传一叶红；雪鸿留爪印，云雁寄心同。艳体评群艳，游仙入梦中。  

多病应怜我，缄愁更忆渠：入春寒若此，作客意何如！湖海频羇迹，功名误读书。蹉跎人易老，又值落花初！  

鲲鱼掣溟海，驽马恋残刍；岛佛原非佛，侏儒更误儒！赠行盘谷序，招隐辋川图。家本西湖住，烟波旧钓徒。  

客窗寒料峭，春燕话呢喃；艳句伤心咏，相思刻骨欃。野花遍红紫，海雨杂腥咸；莫负湖山景，乘风好挂帆！  

癸丑元日试笔  

苏轼、牛僧儒，命皆摩蝎戹；右军序兰亭，选楼轶其迹。光阴过客过，我今年半百；非知伯玉非，枉寻而直尺。海外作豪游，举家同泛宅；长守太常斋，骨相管城瘠。癸尊一例倾，丑阴自古积；吉利书王正，院宇春风窄。老母倚闾望，负米非良策；合唱「大刀环」，欢承菽水适。  

王小泉（衢）权头围贰尹，寄诗代柬，依韵答之。  

琴瑟不专一，哀乐音自殊；车笠本忘形，聚散意何如？生平性忤俗，惟君鉴区区；譬彼拱璧珍，瑕岂能掩瑜！清风拂箓竹，绿水映红蕖；南北千万里，萍水得相于。磨盾草飞檄，昔曾温陵俱。鲸牙掣瀛海，骥足展天衢；目下无余子，心中不薄予。何期文字戹，快捷方式争奔趋！魑魅谀钟馗，梅鹤招林逋；隐偶分朝市，名何损及厨！香草寄美人，杖藜怒唱喁；小青怜照影，洛神赋子虚。三载清漳游，一任牛马呼；场频逐傀儡，姿还叹柳蒲！重访子云阁，穷回墨翟车；怀偕吟兴减，年随豪气徂。迹久羁南国，梦飞绕西湖；风雨来故人，要路谪伧夫。藻华摅虀白，盐酸别梅诸；芝兰道义交，交亲迹肯疏？绨袍贻范叔，顾我同悲愉！意气倾肺腑，鬓毛惊头颅。蜀锦浣冰雪，汉书秘葫芦；膻慕旋磨蚁，光驰过隙驹。臂复攘搏虎，哺莫报慈乌！帆开退飞鹢，栈恋秃尾驴。举家同泛宅，海外事饥驱；道路日以远，猗欤其那欤！枯槎乘张骞，一毛拔杨朱；载怀短主簿，各滞天一隅。偶然弄柔翰，艳体禁豪麤；嫫母不忘饰，犀心不医愚。傲骨支嶙峋，空教鬼揶揄；管城无肉相，此论非虚诬。平子四愁咏，刘毅儋石无；与君复同调，清贫乐有余。竹溪我适至，瓜代君方图；我纔驻行脚，君又理军需。哀鸿嗸澎岛，刍粟挽征途；使君心似佛，报国竭愚驽。挂席拾海月，调瑟得名姝。甫奏瀛东绩，高翔兰北凫；芸仍舍田芸，腴比砚北腴。相逢下车揖，相思藉以舒；须眉犹畴昔，寒温叙喔嚅。饮君以村酿，饫君以园蔬！心赏慵拙咏，韵斗大、小苏。自君渡兰冈，剩此昂藏躯。霁云五色开，得君尺一书：上言长相思，下慰离群居；烟云满卷帙，一一探骊珠。清已颂棠封，庭更有悬鱼；盐铁见经济，论不同迂拘。但忧齐氓溺，不愁陶径芜；期月而已可，富教加庶乎。马援诫子侄，赤黑在所濡；收其放心放，免为污下污。烦君涤旧染，烦君雕朽株；答君琼瑶赠，书到麦秋初。邮筒频往来，慎勿吝琪琚！喜君晋头衔，不为不虞誉；正音遗雅乐，东郭逃滥竽。赋罢再叹意，明月满阶除；努力加餐饭，麟兮吁嗟吁！  

作书寄九弟有淦  

池塘春梦海天宽，无限离情下笔难。半壁东南犹战斗，一家儿女幸团乐。不因酒债衣常典，聊寄梅花句亦酸。知是客愁牵两地，加餐努力报平安！  

五十初度（四首录三）  

富春江上客星孤，故国田园久已芜；欲报劬劳因负米，谁怜辛苦引群雏！鳌牵瀛海心原壮，书上秦庭计太迂！纵是晚非知伯玉，发添斑白叹头颅！  

身世浑如不系舟，绝裾温峤悔遨游！功名误尽文章贱，富贵交贻妻妾羞。蝶梦方酣争得鹿，鹊巢初筑让鸣鸠。穷途赖有英豪气，高卧元龙百尺楼。  

菊英介寿晋芳樽，篱下秋光一样繁；出岫云情离客意，始衰镜影画诗魂。其何能淑身将隐，无易由言舌莫扪！敢道艾年当服政，寻常显晦不须论。  

挽台湾令高南卿司马（鸿飞）（四首录一）  

飒飒逞英姿，萧萧鬓雪丝。贼刚擒巨丑，律恨失偏师！碧血鏖兵处，丹心贯日时！魂归瀛海外，拟赋「大招」辞！  

挽凤山令王仲甫司马（廷干）（四首录二）  

海国衡才院，班荆话旧交；诸生东鲁重，豪气北冥包。鸿治悬心镜，龙文读手钞；新诗题小草，月下费推敲。  

秩增新治谱，国本古诸罗。画品传摩诘，书名负永和。翠披阿阁凤，绿绕讼庭莎。比及三年别，悲听「薤露」歌！  

题马云伯贰尹（克惇）「课诗汇编」  

诗筒传驿使，情胜陇头梅。金惯披沙拣，珠曾入选来。抡元悭桂籍，作吏往蓬莱。同是饥驱客，相怜磊落才！  

杨辅山司马（承泽）招赴兰山，阻雨鸡笼  

灵鼍击鼓夜支更，淅淅淋淋一片声；南国雄开东海胜，奇峰峭挟怒涛迸。可怜浩劫成焦土（自竹堑迤北至鸡笼各处，大小村庐皆漳、泉分类，焚烧殆尽；新庄尤甚。吴逆戕官，贼营扎住三貂。余膺聘爽鸠，将穿贼窟而往平之），已转熙春兆太平。应是名山乞奇策，故教风雨阻行程。  

小雨初晴，泛舟之兰冈  

本来人是地行仙，露宿风餐不计年。旭日初升收宿雨，吟鞭已发又乘船；客游海外山环海，槎泛天边水接天。指点兰城烟树际，名崇杨后与王前。  

龟山  

此山擘自巨灵神，谪向瀛东大海滨！愧我泥涂犹跋涉，羡他潇洒出风尘。畴曾衍范偕龙马，道叹乘桴乞凤麟。但得十朋占或锡，波涛险处稳藏身。  

佛手  

兜罗香结印，合掌向人天；不作完花散，应参一指禅。幻形休扼腕，摩顶或伸拳。栽植菩提树，芬芳证大千。  

除夕  

今夕是何夕？岁月堂堂去；五十一年中，名利曾何据？作客瀛海东，谁毁复谁誉！春风拂疏窗，玉律回羲驭；云卷玉山明，冲霄万丈曙。努力岁华新，吉祥听谶语。  

异闻吟（有引）（录二首）  

商船来台，传言贼由广德窜入浙江安吉县，分扰余杭，猝陷武林！仓卒之间，延及海昌，罗中丞、刘方伯、叶观察死之。贼攻旗营，将军固守；焚劫之灾，尤为惨目。仆家住浙杭，客游瀛峤；故乡多难，根触于怀，以诗当哭。日日闻东粤南京之变、江右析津之危，连类及之。乐天云：「但自高声歌，庶几天听卑」；今与古有同情也。作「异闻吟」。  

半壁东南陷贼锋，妖由衅作十年中；同文大抵皆和峤，殉妾居然有石崇。南郭滥竽偏受赏，东山高卧亦论功！自来怪事休称怪，殷浩常书咄咄空。  

湖山渺渺海茫茫，遥倚瀛堂望故乡。下榻岂无徐孺子，干城赖有段文昌。天涯涕泪悲南国，烽火精魂吊北邙。弱弟投簪缘奉母，应怜康乐梦池塘！  

答杨又溪贰尹（可大）  

君富为世用，我本不求知；作客来瀛屿，相逢读好诗。时艰心益壮，语伟格多奇；啸傲凌沧海，休嫌出处迟！  

时见妖氛炽，逢人杀似麻；将军观壁上，老母各天涯。榻喜陈蕃下，途穷阮籍嗟！吴山吊明月，曾照旧繁华？  

题李镜湖少尹（应春）吟稿（录一首）  

捧檄征兵到海外，扁舟一叶御长风；风涛天与开胸臆，从此挥毫句益工。  

将军行  

将军银印大如斗，统制东南江左右；日费军糈数万金，连营千里长相守。相守于今已十年，不教训练不屯田；百万貔貅江上列，旌旗日色相新鲜。巨寇从来称狡猾，将军好武不好杀；一旦鼓鼙动地来，兵刃未拔营先拔。张皇六师竞奔走，借问「吾头犹在否」？将军退守姑苏台，骂贼睢阳功不朽。长蛇封豕咨吞吴，飞来海外征兵符；三千师旅仓皇募，六月重洋泛舳舻。爷娘妻子走相送，喃喃番语声哀恸！威尊命贱备戎行，耀武无非乌合众。闻道将军忌异才，营前驱策皆驽骀；贼来破阵如破竹，天下雄兵安在哉？半壁东南数千里，剿何艰鸡失何易！况令贼势更猖狂，军前谁许同生死！子胥江作怒潮声，细柳营成垓下营；父老江东咸属望，诸君何以答升平？  

王衢  

衢，字小泉；曾任宜兰头围县丞。  

寄查小白  

幽兰无浓馥，古梅香自殊；譬彼君子交，忘形本淡如。此意君能谅，以此明区区。与君相见时，双江识瑾瑜。我方抱绿绮，君正赋红蕖；苔岑欣契合，诗酒日相于。看山必与偕，判花必与俱；彼此正年壮，相期到云衢。分襟三载后，榕市剧愁予。忽报元度来，真长已先趋；掀髯各大笑，有如偿夙逋。竟夕畅谈论，雉酒出郇厨；遂唱清才曲，漏尽尚喁喁。从此续良觌，追寻日无虚；我过君狂喜，君至我欢呼。萍聚无几时，秋风吹菰蒲！我泛使者槎，君登幕府车；一别五、六载，堂堂岁月徂。前年得喜信，闻君客澎湖；相思不相见，隔水问樵夫。新诗贻我读，迟答旷居诸；情思抑何切，形迹抑何疏！往岁过竹堑，握手心始愉；讶君成藩鬓，老我愧头颅。君犹压金线，我犹画葫芦；三千六百日，如何似隙驹！君有白发亲，心惊反哺乌；我似黄杨戹，心怵旋磨驴。重累各一身，都因八口驱；落魄复相同，岂亦共命欤！近墨故长黑，恶紫安得朱！试看古来人，为君举一隅：王粲不得志，志大才岂粗？杜钦不迁官，官卑知亦愚。悠悠流俗口，何事不揶揄！曾参不杀人，无母谁辨诬！古人贵知己，得一可不孤。我自渡海来，豪兴日以无。家园万里外，年纪五十余：将为身家计，鸡肋何所图？将为功名计，蜗角何所需？非不早见机，滞我是长途。营巢愁客燕，伏枥叹疲驽；身似升平将，心如薄命姝。往岁饥不择，乃飞海上凫；但为升斗谋，本不计丰腴。地僻心能静，身闲气少舒；有足免趑趄，有口免嗫嚅。敲诗估村酒，开园撷晚蔬；虽无超然台，寻乐学髯苏。与世百无补，闲煞七尺躯；正苦无侪伴，得君一纸书。并遣惠连来，似怜我索居；君言门下客，我视掌中珠。所媿冷衙斋，无车亦无鱼；草草具一榻，情真貌不拘。劝令勤学业，日久免荒芜！余谓尔有暇，何不学诗乎？顾我非丹青，教其自染濡；聊以慰幽寂，抑亦免邪污。二月花乱飞，山中人守株；思君何所寄，新诗脱稿初。我亦将碔砆，换君之琼琚；乞君加针砭，幸勿加浮誉！明知下里歌，筝琶杂笙竽；其如秒虫呤，结习不能除！临风兼颂祷，祷罢一长吁！  

和查小白「佛手」韵  

何因成佛果，花雨散诸天？指点菩提树，心参解脱禅。慈云现孤掌，明月印空拳；一握摩挲相，真香护大千。  

陈维英  

维英，字硕之，号迂谷；清淡水人。咸丰中，曾任闽县教谕。回籍后，掌教仰山、学海两书院。晚筑太古巢，与诗友啸卧其间。着有「偷闲录」五卷。  

监国夫人诗  

按夫人，陈永华女也；嫁郑经长子克■〈臧上土下〉。经在厦门，令■〈臧上土下〉在台监国，才能刚断。冯锡范诸奸忌之；经卒，与经弟聪、明、智、柔等谋易位，谮■〈臧上土下〉乃螟蛉子，不堪嗣位。谋于董国太，赚入杀之，立经次子克塽——锡范婿也。夫人闻变，急诣国太曰：『若果螟蛉子，不堪承继，何不早遣归家？不然，尚可为兵民，何故杀之！叩首长号，请收敛。奉饭三日，从容投缳而死。予嘉其节，故志之。  

三朝茶饭了生因，烈女传中第一人；尺组捐躯原死义，殉夫无恨恨奸臣！  

一品夫人诗  

按「台湾外记」：傅为霖谋叛郑事泄，扳陷怀安侯沈瑞；瑞妻，郑斌女也。将灭沈族，斌乞赦女；克塽许之，即舆归。夫人问何事？告之故；夫人毅然曰：『儿虽父母所生，但今日之身乃沈门之身，非父母所得爱惜也。生为沈家妇，死为沈家鬼足矣；莫爱儿以贻笑』！即转身出。父母泣留，不从；遂舆回。及家，瑞与弟珽俱已赐勒死，祖母金氏亦自缢；夫人号泣曰：『太太先行，媳妇即来矣』！继而抄其家，发配家属。瑞之妹、大姊、三姑娘于氏、崔氏俱自缢，夫人市板悉敛之；遂绝粒，奉饭三日，从容自缢。后姚启圣重题请封一品夫人，都统张梦吉差防御张国柱搬诸柩入京，择地安葬焉。  

父母虽生嫁即休，沈恩须向沈家酬；能知尽节便为孝，何事临行苦死留！  

三朝奉饭毕残生，苟活何如死更荣！陈氏曾殉监国难，同时奇节冠东瀛。  

奸谋■〈言翁〉訿今何在？一品头衔万古名；毕竟殉身缘底事？沈家冤案不须明！  

鸾章一旦下东都，油壁香车离海隅；未审长安明月夜，贞魂犹恋故乡无？  

癸丑八月八日，会匪激成分类，蔓延百里；诚可哀也  

遏抑多方恼煞予，奈天降祸莫驱除！泉漳、闽粤分偏合（旧泉、漳分类；兹则同安属泉而附漳，晋、南、惠安属闽而附粤），翁婿、舅甥亲亦疏（论籍故也）。  

构兵秦、楚十三年（辛酉晋、同分类，距今十三年矣），今日干戈更蔓延；涂炭生灵灰屋宇，万民双泪一声「天」！  

癸丑之变，兄弟俱死于难  

裹革沙场未几时，来收尔骨不胜悲！封成马鬣兄兼弟，地唱蚌珠怪且奇。饮恨难消龙目井，洗冤空对虎形陂！寒斋独坐孤灯下，和泪挥毫暗写诗。  

九月十九日，朱丹园太守造庐商办止斗事，并嘱代撰文以祭厉燮理阴阳，地方渐靖  

忽传北海五骢驱，太守由来是姓朱；促膝蜗庐甘下问，关心鸿野苦哀呼。厉坛故鬼连新鬼，文苑小巫见大巫。费尽精神流尽泪，旱苗渐向雨中苏。  

擒戆虎行  

小丑威名浪假借，啸聚绿林据彰化；谁添之翼凶咥人？罟擭森罗罪不赦。去年咆哮半线城，负隅走险无敢撄；鸡翁寝皮而遇害，围猎久劳吴子兵。鼠辈狐群恃其猛，眈眈逐逐逞又逞；无知妄想称山君，驯扰百般死不省。一桂难为鸭母王，爽文逐鹿终败亡；陈办鸱张复继起，豺狼当道难屈指。此尤卓卓戆中雄，藐尔跳梁等豚豕。名超虎观来孝公，堂堂豸史筹帷中；羽翼三千奋鹅鹳，爪牙十万飞罴熊。逢逢喧天振鼍鼓，直探虎穴擒戆虎。卞庄打虎说当年，袒裼暴虎叔于田；晋人冯妇善搏虎，纷纷俱以伏虎传。而今摇尾甘授首，深山难作逋逃薮；笑尔蚩蚩枉胁从，画虎不成反类狗！  

谒马仰山书院纪事  

拓土开疆廿载营，版图初入我初生；杨公始建鳣堂逈，朱子重修鹿洞成。学海共源怀梓里，仰山对崎表兰城；席前地接文昌府，门下天生武库英。枉坐虎皮谈易竭，自惭马骨相难精；额增月课辛勤校，指摘雷同子细评。养士贵无寒士气，衡人故不得人情；苞苴屏却青毡冷，苜蓿烹来白水清。教重身心轻翰墨，儒先经术后科名；恐荒豚犬三余业，忍唱骊歌一曲声。东道攀舆行且止，北郊张乐送如迎；苍苍云树百回首，槐市风光梦寝萦。  

题太古巢  

山中甲子不知年，梦入华胥一枕边；壤土原无盘古墓，枯枝独辟有巢天。两仪石上搜遗迹，八卦潭前隐散仙；自笑草庐开混沌，结绳坐对屋三椽！  

杨浚  

浚，字雪沧；寄籍福建侯官。清同治八年，淡水同知陈培桂延修「淡水厅志」。着有「冠悔堂诗文集」。连横「台湾诗乘」（「文丛」第六四种）已辑其诗若干首。  

和林小铭舍人「赠行」原韵，兼示子逸茂才并寄子恂庶常沪上（二首录一）  

七度看云海，劳劳又远行；遍舟吾见惯，尊酒汝多情！有约青山在，新渐白发生。西风作人语，底似不平声！  

九月十四日游台阳，十六日抵安平，家楚荣镇军在元招驻署中，夜淡有感  

双作卢敖汗漫游，雄风相送海山头；衣冠衮衮成嚣市，椰竹萧萧近暮秋。且寻穷荒寻礼乐，敢将长揖傲公侯！年来我已然犀倦，为语支祈不用愁！  

十月二日，家敬堂总戎钾南邀同安平观水战  

我闻在昔昆明池，鱼龙起舞扬旌旗；天子教士习水战，驱使河伯如婴儿。又闻三千水犀甲，钱塘酣斗何爽飒！金牛出没迭雪幢，至今江上谈兵法。吾家威武称楼船，将军横海多象贤；邀我安平同拭目，此事道隔三十年。一朝训练百废举，火光轰烈波心炬；冯夷慑伏支祈愁，桓桓罴虎艨艟旅。夹岸观者如堵墙，都卢妙技登牙樯；盘旋百戏不一足，疾风西下如鸟翔。更入水中列鹅鸜，重开一幅麦鳞幔。高台鼙鼓正三挝，喊声直欲干霄汉。归来慰问忘衣寒，持杯劳酒三军欢；书生长揖参末座，纪述大笔回紫澜。军容从此留图画，赤嵌城头明月挂；障川一柱立东溟，知有七鲲中流拜。  

严怀谷司马同年成仪招饮赋赠  

长沙光禄称吾师，贡登玉室罗瑰奇；十年读「礼」惭局伏，更得左右相携持。叩门访友道衷曲，邀我杖书陪天禄；延陵季子及周侯，日夕下上云龙逐。一朝衔命驰秦关，羽书飞捷歌「刀环」；人生壮游须万里，来看海外三神山。凤凰山下逢严助，怀人历历洞庭树；多君樽酒特地开，纵谈如读元虚赋。千秋文字归鼎钟，公也大笔扶苍穹；吉金乐石拱搜讨，掎摭星宿昌黎功。嗟余风尘把臂晚，忽忽又载扁舟返；侧闻途民鼓腹歌，万家都饱芋田饭！  

澎湖吊古歌  

河山半壁足千古，海上孱玉留片土；三十六屿邸苑开，蛎滩咫尺生风雨。忆昔千艘金、厦来，七年监国胡为哉？将军骑鲸去不返，空令赋手歌「大哀」！扁舟块肉今已矣，大难孤注称天子；自古蛟龙失水愁，岂知燕雀处堂喜！一封降表落中原，萧萧椰竹谁招魂！丁字门前挂明月，忽闻岙树吼饥猨。同时更有五妃泣，桂子山荒断碑立；玉鱼寂寞尚人间，西流一角看日入。吁嗟乎！田横穿冢五百人，至令绝岛争嶙峋；桑田三浅无复道，付与渔郎来问津。  

游宝藏岩寺  

平畴万顷绕修篁，一水冷泠下夕阳；不问名山有丝竹，尽收大块作文章。息机羡汝闻清梵，厚福何人占上方！自笑袖中东海小，且携拳石入诗囊！  

题邱子春「景山采芝图」  

祖州一角跨东海，三十童女紫芝采；人间异种苦搜求，岂知徐福偏舟在！耕烟■〈周刂〉月飞九天，二十四茎生琼田；茅君一笑授颜色，眉宇爽气盈大千。昆仑山下重回首，东方顽仙是吾友；襟裾如水上鸿堤，与子大酌浮邱酒。珊瑚在手葳蕤红，「长生」一曲歌玲珑；君乐荷锄汧谷宅，我怀承盖甘泉宫。牧龙旧梦复无道，四十年来风日好；相期葆此金石姿，三田聚宝多瑶草！  

欧阳文忠公生日，绘像祀于郑稼田观察如梁之竹西亭  

醉翁亭上文章伯，七百年来无此客！泉香酒洌溪鱼肥，山川一一都生色。我从海外遥称觞，图公容貌如生觌；竹西位置非偶然，主人乃公之远戚。当年遗表借海神，爪痕宛在泷冈石；瀛壖解事读奇文，妇孺犹能师画荻。公也相逢笑口开，天生书剑吾侪役；故人范、韩不得意，西谣一曲嗟何益！蓬山旧侣有小宋，袖中七论驱戎狄；橡灼双行且著书，与公风月谈今夕。  

郑稼田观察获紫芝于竹坑山，作长歌赠之  

牧龙忽忽四十载，一梦乃在昆仑山；珊瑚夜光出空谷，别有明月非人间。主人示我以红玉，祖洲仿佛相登攀；岂真卯星方坠地，变幻能作茅君颜！当世文章不易露，天生异颖宁等闲！此即方壶佳丽地，其中龙虎仙所寰。芝田税驾歌一曲，吾令帝阍开九关；集英殿上华盖转，通德门前书带环。惭愧寓公仍草草，辟蠹日检书中简；三十六茎倘在手，不愁双鬓成霜菅！  

自庚寅洎庚午四十一年，惟今岁闰十月；两度生辰，适寓北郭园  

名园两度笑衔杯，四十年来第一回；天下即今半耆旧，他乡重见好楼台。猪肝累主多惭色，马齿加人不草才；赢得裨仙文字福，欲从脉望问胚胎。  

秦云蓟树凤凰山（丁卯之年在秦、戊辰之年在都，己巳而在凤山），北辙南帆指顾间。浮海著书容我拙，韬弓挂壁笑人闲！千门夜气看星斗，百战名场付触蛮；敢分中年丝竹乐，东山情性尚痴顽。  

潜园观菊  

天涯海角久离家，四度秋风鬓欲华；一事不曾愁客邸，借人亭馆看黄花。  

除夕祀长恩  

同治庚午客游艋川，纂修「淡水厅志」甫成，闻十一月二十五夜祝融扇虐，吾家仅隔一垣，回风者三，卷帙喜独无恙；遂忽忽买舟，于醉司命前一日抵里。除夕陈酒以答神眷，并志一律。  

未贺参元失火书，多君呵护喜何如！频年琴剑惭奔走，此夕杯盘慰起居！入抱不曾辜万轴，感时长与惜三余；海天一笑吾何幸，徐福归舟正岁除！  

延平王祠再生梅  

同治己巳游台阳，谒王祠，甚隘。洎甲戌沈幼丹制军莅办海防，奏请追祀报可，予谥「忠节」；因拓土重修。近闻掘地得枯梅，俄而发花；洵足异也。  

赤嵌城头月，何知地下根？大难成硕果，未敢出降旌！奇局天重创，原心帝有言。蛰龙能饮露，应感再生恩。  

寄林巽甫观察维让  

除夕枋桥夜，相邀共守岁；连云看筑场，猫迎兼虎祭。别后感书来，累多伤时势；结轖仗义衷，忽恸卜式逝！  

寄林时甫通副维源  

订交四十载，两世比纪、群；沧海隔千甲，坌岭恩暮云。合室饱白粲，更感汝殷勤！狂澜回既倒，银台看策勋。  

怀旧（选五首）  

郑稼田观察如梁  

旅食北郭园，款真弟兄；茅龙更三椽，西山爽气迎。东瀛论门地，乐善协公评；多功能寡过，可以慰平生。  

施云舫舍人士洽洁  

海东拥一砚，皋比亦足豪！时哉易白头，逝水看滔滔。春明强别后，九梁日思题糕。少年当努力，为底名山逃！  

王香洲茂才衡之  

王香洲一家父子兄排行皆「之」字，右军家法。咸丰癸丑赴兴化陷贼，中刀劈额，仆而苏；洎冬，忽以疾卒。同时为林小潭方伯所罗致者：诏安谢管樵颖苏以画名，甲子发乱死于万松关；晋江粘树之熙光，善琴。  

羲、献家风一字排，购书入市日为怀；画义我更思摩诘，琴录今难遇伯喈！  

李汝洲三尹观涛  

予己巳、庚午应台阳修志总纂之聘，阅一十五月；君时在淡水，尚能述予往事。  

沧海横流一棹还，狂歌曾识旧时颜；鬓丝禅榻茶烟后，腰鼓重烦说对山。  

陈镜河舍人澄清  

同治壬戌举人，戊辰与予同到阁里，居厦门。君本淡水籍。  

药阶旧侣渐凋零，待漏曾同数晓星；早脱朝衣成小隐，田园生计付东溟。  

送陈省三舍人望增归台湾  

同是凤凰池上客，客中相送又重阳；疏星淡月觚桡梦，执手他乡话旧章。  

沧海横流百事非，腥风吹水上人衣；鱼龙变幻天何极，独棹扁舟看落晖。  

近事因君唤奈何，犬声吠影一何多！饱时饥饭须先辨，时宰无炊杀老坡！  

三辅皇图梦似烟，短衣匹马感当年；海东耆旧如相讯，末路英雄一领毡。  

赠吴霁轩军门光亮  

百丈楼船梦枕戈，将军下濑七鲲过；醇醪共饮思公瑾，薏苡何伤谤伏波！缓带羡能文字乐，连床喜得弟兄多。京华冠盖如相讯，为语南中有牧、颇。  

寄吴霁轩军台阳  

畏途早唱慎风波，其奈中流荡漾何！竟累平原弹铗好，最伤乐毅谤书多！雨云世态真如土，石火人情一剎那；终有天王明圣在，扁舟何必办渔蓑！  

百战功成汗马劳，牙幢西折等鸿毛；栋梁共惜清时弃，薏米原难俗议逃。大海潆洄存一柱，秋风顦顇感同袍！新从幕府读诗句，尚为丹青数鄂褒。  

赠陈悦樵处士（二首录一）  

将门之子书能读，博物贤于张茂先；助我添修「耆旧传」，蓬莱三浅话当年。  

## 台湾诗钞卷五  

林豪  

林豪  

豪，字卓人，号次逋，清福建同安金门人。同、光之际，数游台湾，尝主于竹堑潜园，并两度掌教澎湖文石书院；着「东瀛纪事」（「文丛」第八种）并修「澎湖厅志」（「文丛」第一六四种）。所遗「诵清堂诗钞」，内有「台阳草」二卷与「澎海草」一卷。  

谒鲁王墓  

王讳以海，字巨川，洪武十世孙也。福藩既败，王起兵浙东，称监国。兵败，航海；窜金门。薨，葬于啸卧亭下。「明史」以为郑成功沈王于海，误也。墓前有古坑湖，去墓数十武；有石镌「汉影云根」四字，王手笔也。墓久湮没；道光间，里人林树梅访于荒榛乱石中，旁引诸书以证之；请于周芸皋观察立石镌记，自捐市廛生息为清明祭费焉。  

图王争统迹全芜，公子多情访海隅；故国残山余落日，墓门终古俯平湖。沈江史笔留疑案，酹酒春风属后儒；「汉影云根」摩旧刻，苍茫烟树只啼乌。  

金门耆旧诗（十二首录三）  

卢牧洲中丞  

中丞讳若腾，字闲之。崇祯庚辰进士，观政兵部；出为宁台绍道，有惠政，民称「卢菩萨」。唐王时，巡抚浙东，加兵部尚书佥都御史衔。鼎革后，屏居里门；晚适澎湖，卒。临终遗命，题其墓曰「有明自许先生」，殆以见志云。着有「与畊堂值笔」、「留庵诗文集」、「方舆互考」若干卷；里人林树梅搜其遗诗「岛噫集」六十余首、「岛居随录」二卷刊之。  

中丞生不辰，孑然一遗老；窜身草泽中，颜色日枯槁。正气作河山，噫声留海岛；自许采薇翁，黄、农入怀抱。  

爵帅邱刚勇公  

公讳良功，赐谥「刚勇」。嘉庆间，官浙江提督。追海寇蔡牵至黑水深洋，以钩搭牵坐船；大战移时，两船■〈舟皮〉舨皆损坏，而闽帮王提军始到。牵因铅药已尽，遂投海死。论功，王封二等子而公仅得三等男。浙抚阮文达公以书劝公自陈，将为代奏；公覆书逊谢力辞焉，阮公益贤之（事详阮公弟梅叔太史亨「瀛舟笔谈」）。  

公帅水犀军，鏖战黑海浪；谁与歼水仙，后来反居上。屏居大树下，疆臣服其让；遗泽及后贤，勋劳犹歌诵（谨按：公子联恩，官河南总兵；与捻匪转战河、洛间，贼畏之，号「邱老虎」。豫抚因礼薄，弹之。公愤甚，乃奋不顾身，日日血战；至杀虎桥，逆首张落刑设伏围公数重，力战死之。事闻，赐专祠，谥「武烈」。贼平，上命大臣以少牢二，分头祭告僧王及邱公之祠；时论荣之）。  

林瘦云公子  

公子讳树梅；父官水师副总兵，幼随父巡洋，所至港■〈氵义〉夷险，辄随手记录。长，从周芸皋观察、高雨农孝廉学为诗、古文辞。平生好游山水。尝再渡台湾，佐凤山令曹瑾治埤头水利，民尸祝焉。防海之役，刘制军荐其才于朝，不就。著述甚富，多留心经济之言；「啸云山人诗文抄」二十余卷，已刊行。临终，吟云：『归来化作孤山鹤，犹守梅花影数枝』；掷笔而逝。  

卓荦将门子，掉头谢朝班；孤鹤去不归，白云在空山。素心托流水，诗卷留人间；梅花几度开，夫君何日还（谨按：林文忠公晚年尝延瘦云至省垣，密询防海之策；瘦云即席为诗云：『到处有遗爱，归来无剩金』。文忠公笑曰：『若无剩金，则此酒何从取给乎』！乃改之云：『到处饶遗爱，归来寡剩金』；人以为两字师云）？  

富春江怀周芸皋先生  

先生讳凯，富阳人。道光间，由编修出守襄阳；历官兴泉永道。所至，有惠政。能诗、工书画，晚治古文；着有「内自讼斋诗文集」。尝延先人入署，撰「金厦二岛志」，刊行于世。先君子遂执贽门下，传受诗、古文学；小子所闻，其余绪也。先生驻厦六年，迁台澎提学道。自绘「富春江捞虾翁图」以见志；图今藏金门吕姓处。豪生也晚，未获追随杖履；而渊源所自，极不能忘。今过富春，忆图中之风景、想先生之旧游，率尔成吟，以志景仰云。富春江冷蒹葭暮，打桨欲行屡回顾。腹痛为忆捞虾翁，因风欲寄平生慕。翁昔珥笔从承明，一麾出守襄阳城；堕泪碑前旧游处，感恩父老泪犹倾。种桑时说养蚕式，男则劝耕女劝织；插遍高阳树万条，何殊召伯甘棠植！备兵移节鹭门来，岛屿风清瘴雾开；金、厦云烟图自写，玉屏桃李手亲栽。先人橐笔蒙罗致，为搜文献修新志；却值论文把酒时，曾言当日著书意。两岛岩疆控海邦，防海安能未雨置；留与后来贤有司，展卷了然资为治。六载春风拂海边，一朝视学海东天。回首故山风味好，钓台隔断雨和烟：何时江上摇轻桨？何处鱼虾堪举网。南国莺花薄宦愁，西风鲈菜归思长；且绘江声纸上闻，聊当宗生卧游想。归田有愿几时闲，王事驰驱未得还；化鹤人归图尚在，堂堂古月落人间。我昔披图生慨慕，指点童时钓游处；循吏风流迹尚新，文字论交神恍遇。此邦风景故依然，此日停舟雨满天；图上之人如可作，愿从蓑笠钓江边！  

将之东瀛杂别  

十年梦作玉山游，今日来看徼外秋；破浪未消宗子志，渡江谁是祖生流？关心烽火添乡思，入眼莺花搅客愁；欲跅扶桑作椽笔，挂帆应指海东头。  

舟入八里坌口  

轻舟不系便随萍，八里坌前望杳冥；雪压■〈山屯〉山千仞白，潮分官渡一条青。野烟似榖藏孤寺，瘴雨如珠落小舲。廖泬海邦风景暮，几行雁阵下渔汀。  

鸡笼头渡口晚眺，是先长兄杀贼殉难处  

散步立江皋，颓波衔落日；望望雁行稀，中肠惨以郁。缅昔癸丑年，孙、卢漏网逸；连■〈舟宗〉入鸡笼，势若风雨疾。伯也戍海邦，独执琱戈出；系楫奋中流，风云生呵叱。跅贼搴其旗，贼血满船溢。贾勇万贼中，不令一贼失；贼气为之夺，贼魂为之栗。岸上观者谁，贺兰乃相嫉；坐令丑徒千，蚁附兄舟一。矢尽鼓亦衰，头断膝难屈。毅魄作胥涛，怒气千秋屹；对此悲无端，涕下如丝密。  

招魂曲（有引）  

淡北自丁巳、戊午间连年分类械斗，死亡者以万计。事平，里人为道场于艋舺龙山寺，超荐亡魂。时阴雨连日，天色愁惨；余感之，为此诗也。  

君不见龙山寺口白旛浮，香坛烟绕风飕飕？是日阴霾匝地气凄惨，新鬼故鬼声啁啾。不知妻哭夫兮、父哭子，但闻哭声震天天为愁。去年蛮触苦相怒，忽地烽烟不知故；朝驱子弟寻仇家，暮挺干戈逢狭路。生灵刈尽村为墟，碧血消沈万骨枯；化作虫沙归未得，魂招何处徒嗟吁！嗟吁魂兮归来些，莫向沙场犹醉卧！忏悔应悲杀业偿，皈依且礼空王座。空王座下众生愁，汝曹任侠夫谁尤！何不荷戈去杀贼，死为忠义犹千秋！  

挽家龙江镇军  

公讳向荣，同安人；任台澎挂印总兵官。同治元年三月戴逆滋事，公统兵进剿，解嘉义之围；转战进驻斗六门，粮尽为贼所困，与胞弟生员向皋暨副将王国忠等俱殉难。  

斗大孤城卷暮埃，将星惨淡坠江隈；出师岂作生还想，入阵先寻死所来！枵腹登陴天为泪，裹疮杀贼气如雷。二难他日标青史，合取王罴一例陪。  

遣闷二十二韵  

海邦汗漫游，南北游将遍；亲故音书稀，家山望眼倦。匆匆两度春，忽忽一闪电；面目足风尘，登临挟笔砚。青磷闪战场，败瓦堆空县，烽火矗中宵，莺花满芳甸。鲲身沙欲沈，鹿耳浪如练；游览感沧桑，去来语海燕。城抽竹万竿，郡瞰波三面；旅梦逐鸥回，乡音听莺啭。身卧瘴烟闲，心随蛮俗便；摸金校尉多，注瓦文字贱。世路珠九曲，人情钢百炼；邯郸卒争雄，邹鲁风谁羡！得句声亦雌，吹箫调易变；远抛犵鸟乡，空把归鸿恋。赤日午熏熏，黑云生片片；雨中煽炎风，空际飞火箭。枯坐烘炉间，渴想清霜咽；安得绿蚁浮，特把朱明饯。诗魔苦相缠，墨汁聊复溅；一服清凉散，中心空眷眷。  

赤嵌城怀古二首  

骑鲸大将卷牙旗，十丈戈船破浪时；黑海有灵浮窟宅，红毛无地长蛟螭。天涯杜宇归何处？岛上田横奉者谁？太息「采薇」歌罢后，五妃墓下草离离。  

五花战阵下楼船，八罩潮回涌碧泉；海国莺花开世界，荒陬岛屿靖烽烟。祭文慷慨称「穷士」，降表凄凉识戴天；不是将军饶侠概，入都能免子胥鞭？  

五妃墓  

海外无遗土，闺中有五人；一坏埋艳骨，九死殉孤臣。环佩芳魂杳，蘼芜故径春；妾心同古井，浩浩白于银（近墓有井，味甚清洌）。  

初十日次嘉义县二首  

苍然岩邑背斜阳，遥指茅椽且卸装；月影窥人当户小，雨声催客出城忙。濠边白骨新堆冢，门外青磷旧战场；太息三年兵燹后，颓垣败瓦极苍凉！  

去岁红巾似猬张，登埤饮血气逾扬；一军愿作睢阳雀，九死羞牵郑伯羊。自誓王罴城是冢，更怜许远马为粮（副将王国忠守城数月，后从林镇；斗六门之溃，骂贼被害。邑人许山，竭家财济军；垂尽，其媳出私赀继之）。我瞻雉堞钦迟久，此地千年草亦香。  

同年陈迂谷中翰斋头观袁笋陔师遗墨感赋  

朔风凛烈吹孤灯，灯前展卷邀高朋；墨痕无恙人已矣，我来摩抚情难胜。几行断句堪追忆，大节崚崚表畴昔。昔年珥笔侍先皇，孤立独将心表赤。干戈海内几时休，身膺厚禄孰分忧；老臣夜半观天象，太白星高近女牛。愿清左右收时望，指佞触邪意气壮；活民每辟谀臣谋，修省频将封事上。鲸波滚滚海中来，满目蛮烟卷暮埃；竭力鬓毛清似雪，愤时心血涌如雷。可怜恩遇何由补，赍志九原依圣主！平时能济弟子贫，身后谁知廉吏苦？迂谷舍人人中英，曾从立雪归春明；手持遗墨示吾党，纸上拂拂生气生。诗中为过诸葛里，山东道侧碑记清；吾师楚产祖两浙，贤者所处两地争。凛凛歧途戒误走，想见壁立将天擎；终以鞠躬积劳瘁，武侯可作谁弟兄！鲰生愧荷春风植，一拜未能况报德；剩有残膏世上稀，珍重吾徒宜宝惜！欲赋「招魂」曲未高，悲秋宋玉偶濡毫；吟成和泪掷江水，千年应卷海门涛。  

闻雪村都转连战皆捷，遂复彰化；喜作四首  

洗尽儒生陋，鏖兵当壮游。雅军三面出，虎负一朝收；马上挥毫壮，囊中得句遒。平淮如勒石，「靖海」媲前侯。  

去岁传兵日，烺烟大甲昏；谁能挥袂起，誓与此城存？贼已投鞭想，人疑卧榻吞；非君筹战守，举国已狼奔。  

「戆虎」凶顽极，潢池不恃不？盗兵空自大，膏斧却谁仇！昔漫凭城固，今应入穴愁；飞蓬焱炎火，灰烬讵曾留！  

兵岂从天降，刀光带雪挥；敌惊重险失，民虑我公归。露布欣遥递，霜戈矫若飞！国人望慈父，额手庆恩威。  

和雪村都转「书叹」之作，即步元韵四首  

登陴慷慨一儒生，曾作磺溪万里城；大义淋漓联众志，小心筹划着威声。时危不有空拳奋，事至谁将一矢迎！蟊贼甫衰蜚语集，那禁壮士愤难平！  

立马军前正黑头，鲸鲵戮尽念方休！蔓滋青犊方萦虑，棘集苍蝇更隐忧！已是尸居难共济，况堪肉食竞陈谋！妒功人众成功少，今古真同貉一邱！  

搔首问天天不知，悲歌跅地志难移；中流直欲层涛挽，大厦犹思一木支。避世岂真心已稿，感时未免泪如丝！中原义士颇闻否，有客伤今正锁眉？  

酌君醇酒为君歌，千载佥壬奈命何！愿托诗人投有昊，终将砥拄定颓波。抽身倘作无怀氏，举目谁当曳落河？愿遣牢愁恢素抱，苍生悬望未蹉跎！  

初到潜园，呈主人雪村都转  

我闻海上蓬瀛称仙山，山中奇峰碧水何回环。帝嫌岛上风景太寥落，特遣名手为山开孱颜。玉京仙人旧是玉皇吏，手跅扶桑作管光斒斓；是造五凤高楼之巨手，何况一泉一石指顾间。果然云窗雾阁起平地，五步、十步迷离难跻攀。有如蚁穿盘中珠九曲，步步豁人心目弯复弯；又如史公文字、公孙剑，处处将收故纵往复还。倒卷银河之水从天舄，灌注名花奇草流潺潺：或荡沙棠随流去荡漾，柳堤竹岸梅坞知几湾；或弄玉箫银管发清响，惊起山精木客鸣青鸾。偶然唱到人间可哀曲，先生怃然拊髀泪一潸。当今狐妖鼠辈塞天地，桃源之人何独看花闲！鲰地而起遂殪负嵎虎，天帝含笑遥将王简颁；其乘轺车一出视人世，芟尽天荆地棘医时艰。鲰生岛上一介垂钓客，幸为前马执鞭将骥扳。园中花勿伤离草勿恨，人生聚散原如水上鹇；行当澄清宇内遂初服，然后归饮花下将园关。  

读雪村都转「军中八咏」奉题  

策马沙场壮此行，宝刀光里涌诗情；笔锋直扫■〈艹佳〉苻胆，墨汁长挥草木兵。慷慨勒崖酬壮志，淋漓磨盾仰才名；披观檄草兼诗草，如听军中伐鼓声。  

寄怀雪村方伯  

不见逋仙近半年，啸台矫首眼将穿。名园花事繁逾昔，谢女诗才妙胜前。篱畔定萦游客梦，囊中应满看山篇。秋英万木含霜久，待赏芳尊句共联。  

过大甲溪二首  

溪中十余里多石；山水骤至，触石濆浪尤险。山后皆生番社，唯溪口可通往来。溪门寥阔，不能造桥梁，又难于渡筏；故行人苦之。  

沙鸟斜阳外，苍茫何处津！众流争赴海，乱石远随人。十里堆晴雪，千层迭细鳞；当年秦帝怒，鞭到尚嶙峋。  

不辨溪南北，身围万石中；沙飞千涧雪，潮涌一江风。古树低于屋，歧途转似蓬；笋舆何处驻？指点向丹枫。  

途次哭义首罗冠英三十四韵  

冠英小名阿察，淡南内山粤人；与廖登凤、廖细元，俱为番社所信服。戴逆滋事，冠英首先起兵，从秋司马办贼；至中途而秋君偾事，冠英孤军陷贼中，用奇计得脱。适竹堑林雪村观察奉檄总办团练军务，使张司马驻兵翁仔社以防贼，为大甲声援；冠英与二廖实始终左右之。中间再解大甲之围，平四张犁贼巢，克葫芦墩、东大墩，收复东巡司地方及彰化县城；前后数十战，皆身先士卒。论者谓逆贼倡乱以来，血战之功，冠英为最。今戴、林二逆已平，唯陈逆哑狗弄尚拒小埔心未下。冠英奉曾镇军檄，率兵急攻，入其阻隘，为飞炮所中，殒于阵；然贼亦挫衄。越十日余，而陈逆伏诛。呜呼！戴逆之乱，其甘心为桀犬者无论矣；即持两端观望、唯利是从者，随在比比也。余未识冠英之为人，殆古所谓「慷慨烈丈夫」者耶！何其明顺逆之分，奋不顾身如此也！既哭之以诗，并为叙其梗概；使荷戈之士闻之，或有感而兴起者乎！时同治甲子四月，识于赤嵌郡城旅次。半夜颓云落，双行客泪俱！草茅能报国，章组愧全躯！瀛海啼妖鸟，汉池射短狐；红巾纷若蚁，墨绶散如乌。柱孰中流砥，声闻攘臂呼；扬徽初誓众，跅地独前驱。慷慨挥蛇剑，从容捋虎须；跳梁锋在炽，转战势尤孤。出险还磨盾，同仇更执殳；腰横金鈚矢，敌避黑云都。大甲烽频警，重申令未孚；辅车原互应，犄角每相需。堑北开官局，张巡奉火符；兵咸疑草木，志矢卫枌榆。驰檄纔筹划，投鞭屡觊觎；趯靴全力搏，卧榻有心图。君也空拳奋，群看倍道趋；山头飞霹雳，马上落于菟。乘胜方搜穴，狂奔敢负嵎；四犁清孽种，一鼓扫萑苻。饮血军心锐，登埤众志扶；论功先屈指，扪体少完肤。去岁城池复，群凶次第俘；井蛙犹自大，桀犬尚稽诛。鹿挺篱间触，鱼游釜内枯；相持久糜饷，贾勇独援枹。后劲方高垒，先登已入郛；那知奔瘈狗，竟尔殒良驹！热血膏青草，忠魂守碧芜；纳刀光弼侣，裹革伏波徒。惨淡元归葬，沙场哭载途；死当为厉鬼，气早夺群奴。未食天家俸，畴安身后孥！悲歌怀壮士，笔底涕痕濡！  

淡水迎神曲  

淡水同知曹公士桂，云南举人；积劳卒于任，相传为竹堑城隍。  

竹城一夜吹灵风，风马云车来长空；清晨士女迎祠下，迎者为谁乃曹公。曹公自昔来守此，以身殉官一载耳；城中是夕哭公时，梦里老僧传公止。喧言公作一方神，万民破涕成一喜；饮食必祭如事生，黄童白叟趋若水。想见公德在民心，民心时时有公留至今；不忍死公那忍去，在左在右彷佛闻公音。绣像千丝锦，写状千黄金；不惜绣公写公抒诚忱。诚忱感天天亦许，使公仍作一城主；借寇还从地下来，脱靴转向祠中聚。由来天心合民心，何幸世世子孙永得奉慈父。而况公心爱民天早知，平生惜未竟设施！斯民饥饱在公抱，斯地老幼皆公儿。生则驱蝗捍贼往往救其死，何况为神尤易为欲为！有如朱邑尝作桐乡长，一坏遗命无他移；公神栖此夫何疑！我闻赤嵌当年陈无已，庙食一方传别史（相传郑氏时，长史陈永华没为郡城城隍）。由来聪明正直每为神，如公至今何尝死！神之来兮灵旗飘，神之往兮灵车遥；迎神送神兮神昭昭，善为福兮灾为消！  

逐疫行（同治丙寅在淡水作）  

炎风煽地如炉烘，妖云十丈垂天红；祝融炽炭旱魃舞，阳亢阴死蒸蕴隆。十里、五里成焦土，五月、六月悲三农；疫鬼跳梁舞而出，白昼攫人入其窟。十旬大索天亦惊，一城哭声气愁郁；有司曰噫无他策，谕令尔民且逐疫。狞狞闯出丈六躯，眈眈四目射妖蜮；连宵鼓角喧通冲，欲荡么魔禳此疾。疫鬼愀然语有司：『公今误矣逐何为！溯公下车清和节，可有甘雨车前随？公心为炉汤沸鼎，煅炼成狱张炎威。摸金校尉虎而冠，张牙舞爪如鹰饥：或摧凤翅晒赤日，或肆狼餐剜膏脂；或入瓮中醉其骨，或纳一网敲其皮。或头为焦或额烂，大者剥肤小噬肌。累累犴狱如束湿，无辜吁天天岂知！未免闾左蓄怨毒，上干天怒灾乃施。吾曹戾气所酝酿，乘时为厉应奔驰。随公一气为消长，气焰所趋不可医。君不见南交吏酷珠尽徙，东海妇冤天不雨？蝗蝻入境市有虎，毋乃感召由天鼠！古来青祥黑眚为咎征，鸡祸犬祸随所取；山妖水怪有由，吾曹与公问谁使？公无杜陵忠爱之胸襟，纵诵子章髑髅能止灾不侵？误读「周官」效安石，欲遣方相禳氛祲；执盾扬戈直戏耳，抱薪救火灾愈深。而况吾曹纵敛手，未必公能舍此现婆心！区区小民何足惜，饱公之囊果吾腹；天若爱民不遣公，吾曹为祸公岂福！不然公如两袖清风清，吾曹逝矣何庸逐』！有司曰噫无他策，此曹鸱张何能斥！欲解苍生命倒悬，安得青天一声鸣霹雳！  

闻警（时粤寇李世贤窃踞漳州，金、厦等处戒严）  

羽檄惊传出浙河，故乡烽燧近如何？围城尽作王罴冢，入阵谁挥狐父戈！狗已丧家犹吠影，鲸因漏网尚翻波；不堪闻雁沧江上，独对秋风洒泪多！  

书叹  

兵荒而后米珠腾，屠伯何堪杀气横！越地征输歌「白纻」，汉廷罗织贵苍鹰。千家破碎魂成市，四顾萧条血满城。安得道州勤抚字，「舂陵」一曲慰群情！  

奉题吴修轩先生「东溟草」  

两渡东溟著作新，扫除凡匠出清神；怀才何限遗平世，开卷悠然见古人。弟妹天涯余别泪，干戈海峤滞吟身；凄凉怕听乡关曲，我亦瀛壖浪迹频！  

丙寅除夕，嘉义陈七（榕士）、山左刘四（鲁生）、汀州戴三（筱林）同饮园中寓斋，率成二首  

蜡烛闻歌也泪流，谁家今夕会朋俦！屠苏酒热还拈柬，爆竹声多怕倚楼。梦里青山同岁杳，尊中绿鬓问谁留！如何岁岁求如愿，独坐萧斋咏四愁！  

座中谈笑尽英流，独让元龙据上头；安道琴弦弹古调，伯伦酒榼洗今愁。鲜堆冬笋香堪嚼，红擘年柑露未收一任岁移浑不觉，尽情取醉卧西楼。  

志局书怀示诸同事二首  

丁卯春，淡水严紫卿司马创修厅乘，招余入局总辑；并申请观察吴公，命刘苍石广文监办局事。时分任者为家雪村方伯、时宾广文，分校者为黄南□广文、陈迂谷同年两山长、苏子褒孝廉（衮荣）、浙东张揆卿茂才、余子和少尉（宽）、刘鲁生鹾尹诸君也。  

淡水征文献，于今二百年；风霜濡大笔，兵燹感遣编。扫榻高朋集，扶轮地主贤；干旌勤下问，礼意极殷拳。  

一代名山业，千秋俎豆开；烟云资润色，坛坫属清才。往事悲淘浪，高文压选台；相如消渴甚，附骥好追陪。  

送张揆卿归赴浙闱秋试  

论诗樽酒喜相邀，握手河梁意转饶；归思已随沧海月，雄文直压浙江潮。囊中赤嵌新吟草，梦里青山旧画桡；此去射鵰推妙技，春明相待莫辞遥！  

淡水志局杂吟五首  

同治丁卯春，家雪村方伯占梅与严紫卿司马倡修厅志，属余总辑；暇时与雪村偻举闺秀之可传者，各系短歌，用俟采风者览焉。  

围城雨  

美贞孝林氏之善祷也。氏为淡水余某幼媳，年十二，失所天；守贞养姑，至老不懈。所居大甲土城，城内无井，居民汲溪水以炊。同治壬戌，彰化戴潮春作乱，屡围大甲，绝我汲道。民心皇皇，共请林氏祷于城隍庙，天乃雨；反风，贼之迫附濠边放火者皆反烧，贼军遂大溃，围乃解。计两载以来，屡祷屡应，人以为神。  

城外万贼如潮发，城中万灶炊烟歇；贼饱民饥汲道绝，未死刀兵先死渴！异哉闺中林贞姑，行年八十颜犹朱；双行泪向神前洒，一阵雷将雨脚驱。满天大雨声如注，风力倒吹城头去：孤军乘势一当千，贼火反烧走且仆。从此孤城得瓦全，贞姑之力能回天；异哉贞姑挟何术，顷刻能操造化权！由来清德原如水，怀抱澄于万斛泉；君不见少妇呼天天震怒，一方三载成焦土，何况区区数点雨！  

负翁行  

劝孝也。道光六年，淡水闽、粤民分类械斗，中港闽庄为粤人焚毁，庄民纷纷逃难。闽人蔡开基妻黄氏，将负其幼儿及四百金以行；回见老翁在室，乃弃儿与金而负翁在逃。时中港溪水暴涨，多溺死；氏径渡无恙。行至竹堑城下，忽见幼儿立于侧；问谁摧之来，茫然不知。未几，其夫亦至。盖夫与弟自阵前战败奔回，见室人已逃，惟榻上金尚存；乃携以行。至此，适相值也。  

滚滚烽烟刮地起，四野尘昏哭不止；幼儿在抱翁在堂，丈夫出门妾守此。眼看室庐守不支，黄金盈箧去何之？黄金易得儿难得，回顾老翁方在侧；弃儿他日或有儿，弃翁来日空追忆；割得块肉心岂甘，忍把呱呱付之贼！贼氛已迫趾难停，老翁挥手促之行；谓『翁老矣不足惜，无为翁故不俱生』！少妇匆勿但摇首，负翁在背踉跄走；惊看雪浪阻当前，可奈青烽传背后。搴裳径渡若平途，回望随波十有九。竹垣城下且息肩，仓卒幸未遭贼手，故乡闾舍已无存，肠断幼儿堪觅否！忽见幼儿戏于前，问谁携汝心茫然。遥望负金行且止，夫偕弟至无后先；痛定各将离绪诉，一家团聚不知故。  

盆中金  

予全节也。节妇林氏纪姑，竹堑林景甫女。适贫士黄俊超，超屡试不售，赍志以殁；氏守节抚孤，浣衣渡日。而天成秀质，不假妆饰，容光照人；有恶少屡挑不从，继以赤金手镯掷其浣衣盆中，氏弃金不顾。是夕，少年复至家迫之；氏乃大呼「有贼」，携子哭诉于族人林绍贤。绍贤为斥逐恶少，并假闲室与居，月给薪米。氏自依绍贤家，外人罕见其面，寿至七十余岁。  

黄家有妇悲新寡，萧条四壁谁怜者！浣衣为活抚孤儿，乱头粗服自闲雅。玉井携来寡妇丝，错疑水畔出西施；谁掷盆中金数笏，狂生一见太情痴。妾心冷冷盆中水，妾志坚贞金莫比；何不持归遗细君，詈人从人随所使！井畔惊闻掷地声，太息痴儿心未死；暮夜无知欲何为，狂生枉自污行止。黄金虽多不能买妾心，盆中漫弃千黄金！其奈游蜂与狂蝶，求凰时托琴中音。卓哉吾宗长者世罕有，一枝许托意良厚；饶他白璧守终身，免使青蝇扰素守。  

剪舌哀  

哀贱妾之殉主也。中港黄氏鹤娘，归竹堑增贡生郑琨为妾。道光二十四年，琨卒。氏矢死以殉，其母防之谨；乃从容治丧，待卜葬毕，遂入内自剪其舌。夫侄奔救，见氏血痕满面；问『舌何在』？氏口不能言，唯以手指心而已；盖已断而自吞之矣。  

结发事君日君侧，一朝断绝泪沾臆；心如锥刺肠九回，泉路茫茫行不得。一枝金剪袖中藏，玉手携来泪两行；不裁连理带、不裁合欢裳，但剪寸舌犹寻常。舌根不断情难断，一段离愁话正长。  

牵衣哭  

嘉贞媛罗氏之殉义也。戴逆兄万兰早死，未婚妻罗氏望门守节，戴逆尤敬惮之。逆党既破彰化，以孔道大轿迎戴逆；罗氏长跪痛哭，牵裾力阻其行。迎者促行甚急，罗氏乃叩头求『勿杀人』，戴逆许诺而行。罗氏实时入内，投缳死（逆既入城，凡官吏逃入斋堂者得免。后来官兵为戴逆所得者，恒善视之；或得乘间脱归：皆罗氏一言之力云）。  

君不见污泥狱中出莲锷，粪壤堆里生灵芝？异哉罗家有贤媛，绮年能咏柏舟诗！长斋绣佛保白璧，亲族敬畏如严师。一朝家茁反风草，痛哭牵裾思力阻。奈彼篝火尽鸣狐，凭城势已同骑虎；虎背难下笋舆迎，迎者汹汹促之行。贤媛惨然但泥首，哀求『止杀免获丑；好生有愿遂毕生，杀气为厉君知否』？语毕回身自投缳，决然舍生白璧完；勿谓贼中乏奇节，成仁取义真贤媛。  

重修德政祠歌  

敬业堂前棠树老，祠祀即今犹草草。却因新政惠苍生，转溯前贤如赤保。保赤心诚数六公，立政不同心则同。薛公、袁公为最早，兴利除害传瀛东；信斋经营建雉堞，秋槎义渡施鸿功。后来二曹更表表，归去两袖余清风；就中馥堂尤可敬，廉明勤慎施异政：苞苴夜绝面凝冰，案牍朝披心映镜。共惊果决凛犹神，可惜薪劳徇以命！六公往矣民怀德，共议建祠报血食；朱邑、桐乡魄可依，令威华表心犹忆（相传曹馥堂先生为竹堑城隍）。崇祀千秋示后贤，建祠何惜鸠金钱；如何俎豆名空在，但附鳣堂耳舍边。巡台使者人中杰，下车一旦求贤哲；铮铮严公出吴门，求救水深与火热。恶木条条箨扫风，稗政一一汤沃雪；有谁憔悴咏鸿嗷，顿使雕枯苏鲋辙！鲋辙鸿嗷不复吟，我民尸祝尽铭心；买丝好继平原绣，写状应添少伯金。六公祠宇谋重建，酬德报功兼示劝。鲲海沙淘激浊流，鸡笼雾散开生面；■〈山屯〉山高高俯碧流，潮回官渡波如油。六公清名山嶪嶪，六公德泽水悠悠；山高水长深仰止，后之视今同一轨。愿将像铸续馨香，更刻口碑置祠里！  

咏台阳古迹十二首  

橘洞行（详「台南府志」）  

行行橘花洞，一路开橘花；花开自成村，四望无人家。流水落英去杳杳，石门香冷古烟霞；一声仙犬穿云出，古洞深锁惊栖鸦。樵客看花夕阳暮，便欲携家寻来路；回首仙山入暝烟，橘花开落春几度！  

暗礁行（见「府志」）  

海中异境无不有，春旦秋昏一年久；花明柳暗好鸟啼，月黑枫青山魈走。仙人境、鬼门关，仙鬼变幻一岛间；灵山未许红尘扳，莫讶浮槎去复还！  

五妃墓（明宁靖王朱术桂侍姬也。事详「府志」）  

君犒师，妾操臼；君灌园，妾剪韭。君何往乎辞庙行，妾何往乎随君走！为君扫蝼蚁，为操箕与帚；待君地下妾不朽，海角年年长相守。双梓墓，七姬墩；五出花开又古坟。大星欲坠小星共，何幸教化行闺门！留得一泓清似雪，墓门千载表贞魂（墓在台南郡治；傍有井，甚清洌）。  

梦蝶园（明举人李茂春隐处，在台南郡治）  

世界华胥耳，人生梦中身；梦中复占梦，疑梦复疑真。何当借得邯郸枕，好梦千春不肯醒！醒时栩栩，梦时蘧蘧；周耶？蝶耶？故我今吾。吾与我相忘，非周亦非蝶；春色忽相遭，看花复采叶。花花叶叶梦未还，惟我与吾相周旋。周旋只在华胥表，是周、是蝶都了了。梦亦非梦醒非醒，鸡虫鹿马凭扰扰。此中却有真吾存，故我今吾不须论。留得高风足千古，当前即是桃花源；君不见，梦蝶园？  

尚书亭（亭为陈清端公建，在台南郡治）  

大海浩浩波涛东，尚书一亭峙其中；尚书跨鹤不可见，干春亭上长春风。春风吹到梅花吐，犹记尚书此觅句；梅花品格尚书风，此是南国甘棠树。  

种金山（在台南府治。以上皆见「府志」）  

荒山满目悲荆棘，可堪海外春无色！红粉飘零绝岛来，春风春雨凭谁忆！风雨一江斜，伤春可忆家；且将腕底金条脱化为山中女儿花。身是南国红豆树，岛上怀人朝复暮；花落愁闻唤子规，花开犹自隐香雾。芳心未忍随轻尘，祇今隐约有花身；花身开落春无主，好为花诔吊残春。  

曹公圳（曹公讳瑾，河南解元；任凤山知县，兴埤头水利，民尸祀焉。见「林啸云文抄」）。  

淼淼圳上田，漪漪圳中水；乐此埤头民，犹说曹公美。曹公来，圳未作；圳未作兮曹公谋，圳既成兮曹公乐。为霖雨、为脂膏，千春此圳长姓曹。曹公之心圳中水，曹公之名比圳高。  

水火洞（在嘉义县；「邑志」所谓「水火同源」也）  

阎浮世界潮趋东，磅礴二气合辟中；大造为冶阴阳铜，炼云生水垆中烘。娲皇炽炭开神功，六丁伐鼓驱长虹；长虹卷水浮长空，阳开阴阖生鸿蒙。鞭雷闪电走赫冲，火星万点流天红；激射列宿凌苍穹，相摩相荡随罡风。一星飞坠化为石，偃蹇荒山归不得；阳精阴火犹潸然，日夜涓涓流不息。  

珠山谣  

海邦现出西子湖，四围列嶂如画图。珠山直可孤山拟，亭亭圆秀高出水。人言水底通海潮，不然海鱼胡至此！惜少君复来盘桓，特为胜地开孱颜。放鹤好从梅树下，探幽即是桃花源。我欲刺船珠屿去，小筑巢居林密处（按此地在嘉、彰两邑交界处。东行入内山为蒲水社，又东为日月潭；珠仔山在焉。潭外四山环抱，风景绝似西湖。道光间，馥堂先生曹司马士桂从刘制军韵珂巡历至此；曹公自为笔记，详载颠末云）。  

剑潭曲（在淡水八芝兰林保；「剑潭夜光」，为郡邑八景之一）  

打浆泛清波，孤寺烟际出；榜人为余言，有剑水中没。潭因剑得名，地志尚堪述；异哉何人铸青萍，长卧潭底无留名！天生神物不忍弃，中夜时见光芒生。即今四海无荆棘，高卧遐陬意亦得；薛烛已逝茂先遥，真赏何人为拂拭！会待雷雨作龙鸣，跅尽鲸鲵增气色；奇宝隐现自有时，剑兮锋铓还自惜！  

万军井（在澎湖妈宫澳）  

君不见井底鸣蛙公孙述，源塞泉枯天所疾；一朝时雨兴王师，如川方至滚滚出？澎岛海滨甘泉生，一时万灶皆欢声；乃知地道不爱宝，由来天意将洗兵。神鱼得水气自倍，枯鲋涸辙势已倾；不然飓风变幻谁能争！  

军门墓（明金门庐中丞若腾，号牧洲；避地至澎。卒，葬太武山上。著述甚富。详「厅志」）  

千山木石移难去，精卫心长谁汝助！凄风苦雨吹扁舟，流到东南天尽处。要荒绝岛望中华，美人揜袂悲无家。吁嗟魂兮归来些，故山薇蕨夕晖斜。春来秋去鹃啼咽，留得一坏埋热血；千载噫声激怒涛，潇潇铁立飞霜雪（先生有「岛噫诗集」）。  

喜晤里中族人，即送其旋粤  

但听乡音似到乡，海天一笑共倾觞；相看客舍秋光好，重话家山况味长。摇橹夕游元亮宅，餐英朝采左徒囊；深谈坐到三更后，露气侵衣夜色凉。  

说到萍踪一叹嗟，旧游如梦愿犹赊；马头尘起归途渺，梦裹波翻战鼓挝。珠市十年君负橐，瑶台万里我回槎；何时泛棹随东去，共访花田绝代花？  

喜晤周书莲  

五载音书每苦迟，海邦握手喜难支！相看华发成何事，怕说芸窗负夙期。故国知交余涕泪，浮云世局任推移。今年归计吾能决，应共衔杯坐小篱。  

送吴四（小帆）内渡  

名园聚首两年同，此别何堪岁又终；老我客中双鬓雪，催人海上一帆风。七鲲山色飞涛白，五虎潮头落照红；屈指来春重鼓棹，定持墨绶到瀛东。  

重到嵌城，寓同里蔡茂才家，感而赋此  

迢迢云海此倾觞，十载相看鬓欲霜；同向天涯话今昔，喜逢地主是家乡。鸿泥印在成陈迹，雁阵声残各断肠（余于甲子初夏到台郡，为茂才哲弟永勉题小照；阅今五载，而永勉已于去岁作古人矣。悲夫）！回首故山风味好，岁寒有约愿无忘！  

戊辰元旦即席作  

爆竹声阑万户春，年年如愿祝良辰；但求酒价随寒减，更望诗情与岁新。昨夜怀乡犹有泪，今朝索负始无人；强颜席上同谈笑，怕见杯中鬓似银。  

留别潜园二首  

小住名园几度春，依然面目溷风尘；江干鸥侣应怀我，市上猪肝久累人。问字青娥留后约，题诗白石证前因；相思树下相思泪，独对东风一怆神。  

问我何缘海外羁，世情此日太难奇！著书炎徼毫将秃，射策春明计已迟。客路惯冲千尺浪，行装嬴得几篇诗；马头一步一回顾，惆怅梅开客去时！  

旅次书怀示家诗宾广文  

杜鹃声里雨如丝，高卧天涯感岁时；卖赋长卿游兴倦，寻芳杜牧梦醒迟。知交零落余歌哭，生事浮沈易合离；幸有故人同话旧，小窗坐对为情移。  

重到彰化与雪村方伯话别，时漏将四下矣  

此别知何日，相看各失声；愁添千万绪，海隔十三更！文字知交泪，风波故国程；残灯何黯黯，怕照此时情！  

几载名园住，谈诗喜欲狂；千篇同检讨，只字替商量。愿饮泉明酒，休搜李贺囊！来春重鼓棹，有约那能忘（时雪村病体已剧，握手无言，泣数行下；余亦不知泪之何从也）！  

归舟口号  

曲罢匆匆尽数觞，酒徒远送更神伤（施上舍甘澍殷殷相送，及涯始返）！帆开转觉怀乡急，浪涌偏教索句忙；万里秋光摇健笔，满船诗草压归装。爪痕处处留题遍，一任傍人笑我狂！  

自澎湖买舟渡台湾  

客心如乱叶，又逐碧流东；弹指三春老，知交十载空。风尘寻旧梦，身世转孤蓬；浪迹重重认，依稀雪爪中。  

行止吾难定，中流任所之；潮声来莽莽，帆势去迟迟。踪迹尊前月，山川画里诗；沧桑无限思，嬴得鬓边丝。  

记取筹边议，推行自去年；犬牙增列戍，马腹握长鞭。地险分疆索，箐深辟瘴烟。老谋无急效，合让左思贤。  

寄怀余子和少尉  

故人幸无恙，十载葛裘更；芳讯几时得，离怀一水盈。世途愁按剑，吾道合躬耕；安得扶桑管，遗君作管城！  

别后真无似，劳劳似泛凫；朔风吹鬓短，海月照愁孤。偶对新吟榻，言怀旧酒徒。西瀛羁客地，为我挂帆无（闻君将有澎海之行）？  

台湾尚书亭梅花  

一树梅花几度开，尚书亭下此徘徊；种花人去春光老，无数寒潮卷地来！  

花落花开阅岁时，古香寂寂叶离披；何当一夜东风至，重见寒梅长旧枝？  

杜牧生迟独怆然，残碑冷落吊荒烟；我来搔首梅花下，不见陈遵二百年（亭为陈清端公所建）！  

重到台阳感赠  

又向仙源访旧游，春风吹梦入扁舟；桃花艳质犹无恙，争奈刘郎易白头！  

杜牧年来鬓已丝，少年队里百非宜；可人惟有梁间燕，故故低飞绕旧枝。  

回首东风一惘然，似曾相识意缠绵；多情明月天边在，两地相看十二年。  

玉漏沉沉夜色清，一灯如豆话前盟；无端诉出江州恨，泪滴青衫梦不成！  

如伊色艺溷风尘，我亦萍蓬感夙因；从此天涯有同调，可能俱是不如人。  

惆怅寻芳旧愿违，绮罗散尽燕莺飞；恰如丁令重来日，城郭人民半是非！  

话到凄凉我欲愁，华年如水不西流；人生离合杯中月，月解重圆奈感秋！  

武陵几度访前津，寂寂烟封洞口新；今日桃花重觌面，一枝也算客中春。  

将之澎湖书别  

未涤归时泪，旋深别后情；尘颜何日洗，雪印几番更！妻子殊悲喜，亲宾倏送迎；一帆风正好，乘兴便登程。  

闻说西瀛地，穷荒剧可怜：山童薪似桂，土薄海为田；蛋女波中出，鲛人水底眠。萧条卅六岛，何处访成连？  

一去三年久，归纔半载赊；在家原是客，作客便为家。鲈脍盘中美，珊枝海底夸；浪游成底事？览镜惜年华！  

重阳前二日，同澎湖诸生游太武山谒卢牧洲遗墓（讳若腾，金门人）  

西风烈烈吹海来，海波十丈喧晴雷；有客驱车过海涘，寂寞遗墟余一坏。一坏曾此埋忠骨，闻说首邱正旧穴；土人犹说庐军门，自是人心爱忠节。日暮狐狸不敢眠，想见荒坟血犹热；鬼神呵护百灵朝，万古罡风吹不消。魂归大海奔胥浪，气作山河壮胜朝。胜朝末造朝纲倒，先生立朝何矫矫！触邪意气见弹章（先生在兵部，有劾辅臣杨嗣昌、内臣田国兴等疏），活国奇谋留谏草。浙东半壁势难支，恸哭孤臣出视师。坏云惨惨迷残垒，落日萧萧卷义旗；七上援章粮不发，盘山关下战兵饥（隆武时，先生巡抚浙东，驻守温州；使其弟若骥扼守盘山关。粮尽，师遂溃）。钱塘潮落军飞渡，宿将劲兵散如骛；千金曾结贺君尧，一局残棋同力据。靖海营空水气腥，霞关兵撤闽事去；精卫心长可若何，剩水残山莽飞絮！年年航海欲何归，回头望断西陵树；海风瑟瑟吹扁舟，吹到东南天尽头。可怜清净无遗土，寂寂蓬蒿剩废邱！祇有丹心堪自许（先生遗命题其墓曰「有明自许先生之墓」），杜鹃声尽恨长留。留连海上云山好，潮去潮来何草草！年年蓬颗泣秋蛩，岁岁荒烟啼犵鸟；如助忠魂太息声，万古噫声托孤岛（先生有「岛噫诗集」）。我昔太武山前拜幽坟，女萝山鬼愁斜曛（公子饶研移柩归葬故乡，距北太武山十余里）；我今太武山中访遗碣，白日黄沙埋马鬣。两地精灵飒往还，海若、山魈气皆慑（公子既扶柩回籍，仍将旧圹筑成虚堆。后人利其吉兆，盗葬之，多不利）。此日沧桑感易生，此邦海气夜来腥；不如归去家乡好，桂旗兰楫纷相迎。吁嗟乎！昔悲公志把诗读，今抱遗书访孤躅；一掬寒泉未敢浇，再拜招魂歌此曲。此曲凄凉不忍听，隐隐灵涛起深谷；料得吟魂感不胜，秋坟夜夜哀音续。唱到伤心鸟亦啼，江花江草半凄迷；诗中满把千秋泪，掷付东流定向西。  

和梁再卿参军赠韵  

去年地主怅难亲，此日天涯话夙因；何幸枌乡栖凤羽，更从蓬岛识骚人（再卿尝从郭总戎金门镇军幕，时余客淡水，未及一晤；故云）！囊中风月吟情健，笔底波澜画意真。自笑钝根聊续尾，樗材合付灶间薪。  

碧珊瑚轩夜坐书怀  

漫拥皋比坐，迢迢夜色凉；故交悲异物，弟子话同乡（澎人，多原籍金门）。鸥侣来堪狎，鸦涂过亦忘；此邦珊网富，玉尺敢轻量！  

枯坐同禅榻，周围少比邻；旦评更甲乙，岁守类庚申。静里观心妙，闲中得趣真；莫言荒学久，索句每翻新。  

客至高谈久，盘餐不许奢；潮回鱼可买，市远酒难赊。架上催诗钵，门前问字车；相将俱不厌，藉此度年华。  

一枕回清梦，萧然万虑澄。苍蝇朝集砚，黠鼠夜窥灯；机息先忘我，心枯欲学僧。翻云将覆雨，自叹一无能！  

晨夕谁同数，闲吟首自搔。三间开讲幄，四壁撼狂涛；地僻山泉冷（澎岛泉味多咸，惟院中井水颇清冽），天空海月高。问奇谁载酒，道远驾车劳（澎地无肩舆，以耕牛驾车来往）？  

搜奇穷岛屿，放眼海天宽；白石清堪漱（西屿海滨出文石，作五采纹；圆润可玩，但易碎耳），朱霞薄可餐（「西屿落霞」，为台郡八景之一）。琴挥三迭易，珊网一枝难（相传西屿海底，有珊瑚树）；寂寂高山意，孤弦莫浪弹！  

老去豪情减，悠然托思深；青云浮世梦，白首故人心。宿草空杯酒，遗编剩断簪；何时重点校，海内证同音（台湾亡友吴修轩、林雪村诗稿零落，未付梓）！  

此境真难境，尘缘一扫除；地偏堪避热，家远懒裁书。鸥鹭邀清梦，风涛绕客居；碧云何处是，西望一唏嘘！  

与诸生蔡汝璧、黄卿云论文十首  

提笔先将俗见除，时时心与古人居；目中早结千秋想，腕底还空万卷书。扬氏虫雕怜琑屑，义山獭祭快芟锄。何尝有意为文字，纸上汪洋自有余。  

体制由来判古今，四诗、六义岂相侵；春华秋实原殊派，流水高山各赏音。但遇秦王堪击缶，未逢锺子莫弹琴！色丝五采须分辨，好把鸳鸯度绣针。  

骊珠颔下觅来劳，千里相悬在一毫；但使观书心似镜，何难导窾笔如刀！画龙墨妙睛须点，审鹄神空目岂逃！安得麻姑借长爪，免教痒处隔靴搔！  

美女开奁逞艳姿，自将花样见心思；浅深黛色开生面，浓淡妆痕问入时。斗巧连朝更凤髻，翻新几度织鸳丝；文人自擅工倕手，勿效东村强锁眉！  

崆峒剑气倚天横，直跅扶桑作管城；万丈遥空自挥洒，千行着纸尽飞鸣。鵰盘大野风尘暗，马下长坡草木惊；叹息虫吟和蚓窍，笔头缠死费平生。  

良将谈兵每自知，肯教负鼎冒阽危？大言漫恃横磨剑，小饮休夸倒接■〈罒上离下〉！背水功成终是幸，拔山力薄莫轻施！三枰两胜缘何故？孙子能军在用奇。  

斗筲漫诩物能容，墙面终怜耳目封！蜂酿百花香始重，鸡收千跖味纔浓。杜诗、韩笔非无本，马勃牛溲总有庸。愿聚精金与顽铁，千秋同付一垆镕！  

九转丹还岂易期，十寒一暴恐非宜！王郎腹里常存稿，杜老胸中每有诗。蒂落须从瓜熟后，渠成应待水流时；崎岖阅尽康庄见，此境方知乐不疲。  

击钵吟成信有不？终嫌急就语多浮。枚皋速藻何曾妙，充国行军岂故留！良玉三烧磨不玷，精钢百炼化为柔。京都十载谈何易，终古鸿文压选楼。  

耳目拘墟意气盈，白头牖下叹无成！蒲因节折长纔速，竹为心虚响始清。井底蛙窥天亦小，笼中鹤舞地难平。可知半世钻研苦，不及名流一夕评。  

客中感怀  

倦鸟方知返旧林，饥驱穷岛亦伤心！伯鸾梦阻齐眉案，司马囊虚卖赋金；无事看书聊遣日，有时得句懒成吟。敬通却扫平生愿，便学扶犁老圃寻。  

心绪中年与世忘，尚余结习在青箱；嫁衣自谢新花样，压线还搜旧锦囊。冯妇下车凭客笑，灌夫骂座让人狂；杜门著述原初志，其奈星星鬓已霜！  

己卯闰三月书别  

春色依依老，春心故故迟；东风犹惜别，南浦况将离！又泛红沟棹，来探碧海枝；故人谁待我，惆怅度芳时！  

澎海大风行  

大风匝月不肯止，白浪如山险莫比；贾航郄顾未敢前，连朝米价随潮起。向也买米那得钱，今也有钱苦无米；泛舟之役今所稀，何况箕伯来张威。千畦扫尽无余技，千帆阻绝行难期；长官有惠何所施，呜呼！长官之惠远莫致！大风且霾阴曀曀，妇孺踯躅啼路隅；仰视沉沉天欲醉，少焉空中盐撤矣。  

■〈卤戌〉雨叹  

噫嘻乎悲哉！狂风刮浪吹为台，麒麟之飓挟火来；青青草树变焦赤，四野得雨翻成灾。想是雨师经此土，下视闾阎泪如雨；县知今岁纵有秋，也把脂膏付苛虎。不如一夜扫而空，使尔狼吞气为阻；吁嗟乎！狼吞之气当愧沮，奈此哀鸿集何所！  

送澎湖蔡瑞堂别驾移任恒春八首  

朔风吹无端，吹成离别意；骇浪迢迢流，此别忽已至。山色带愁烟，江草含别泪；安得呼石尤，且把征帆系！  

西瀛斥卤地，生计靡所资；公部铜符至，慨然思远图。欲富以盐筴，欲教以诗书；惜乎用未竟，结念何由舒！  

吏治既不竞，胥徒恣奸利；公烛其根株，斧柯不轻畀。谓官当自做，百虑求一是；彰瘅因之明，休风此暂被。  

世变同颓波，士气日以下；豪右虎而冠，作横称健者。凛凛三尺法，棱棱无所假；为政有本源，但去其害马！  

文献百余载，旧稿芜不清；公曰此治谱，搜采而有征。如何创其始，不使任其成；掩卷三太息，颓波何时平？  

此地瘠苦区，公独怡然就；但愁草野饥，那计官吏瘦！来时冰一条，去日风雨袖；安得五色丝，愿学平原绣！  

鲰生一书痴，咫闻何足侈；多公大雅心，说项自娓娓！情移海上琴，涸苏辙中水；小草虽无言，寸心何能已！  

公来何其迟，公去何其速！区区父老心，骊歌因之托。愿公加餐饭，还为苍生福；不见岛中氓，「青天」日祷祝？  

喜雨，贺洪别驾其诰  

久凛条冰冷似秋，怀来万斛洒寒流；传家两袖清风在，解愠千重溽暑收。衣湿未妨归步缓，屣沾快踏滑泥柔；望公如岁公心慰，为有滂沱遍绿畴。  

想见神前请命时，片言乍发泪交垂：臣今无状天宜鉴，民也何辜旱可悲！念本临渊常惴惴，澍应下尺莫迟迟！通天台畔临风疏，早动苍穹召雨师。  

澎海奇石歌  

西瀛碧海奇所锺，琪花铁树森珠宫；红沟、黑沟郁光怪，棱棱石骨波涛舂。天生神物不久秘，物色谁向风尘中！大苏好奇世无两，超超物外结真赏；一朝沧海来搜寻，遗珠紫贝价皆长。崭然片石生瀛壖，携出市上争揶揄；君顾之笑摩挲久，袖中东海言非诬。澎人最喜称「文石」，目前玩好竞珍惜；惜哉年久骨不坚，徒有其华无其实！可怜此石差足尚，曾在晶宫永宝用；一从真识拂尘埃，玲拢骨格留圆相。朝朝碧水浸窗前，岁岁名葩开几上；阅尽世态更沧桑，肯与泥沙付淘浪！君今横海麾戈船，风波万里消风烟；已看海上安盘石，声价还将介节传。我饮君酒识君意，再拜石兄为题识；他时仗钺罗群材，相士当如此石矣。但取其瑜匿其瑕，未必一拳非国器；嵚崎盘郁不求知，勿使路侧长废弃！若歌攻玉向他山，定有瑰材不胫至；磨砻沙砾发光华，有时钟鼎堪位置。石乎尔今得所与，宠以席珍堪贺汝！必逢佳士亦心倾，惟有石交共千古。古来名物几废兴，千金万镒须品评；安得郁林船上客，更增「金石录」中名！  

新增澎湖四景，和鲍吉初别驾  

篝火宵渔  

绝岛潮回夜色清，满船风月钓竿轻；细鳞巨口谁分得，为有波心一点明。  

负箕晨牧  

一辈田头自负箕，争从牛后诱童儿；蠢然不解枯桐韵，也管人家灶下炊。  

短镵劚草  

泽畔离离露未干，短镵细细劚应难；天涯未必无香草，收拾筠笼仔细看。  

挝鼓驱鱼  

伐鼓声喧遏怒流，迢迢韵落海天秋；老渔雅有仁人意，故遣穷鳞识避钩。  

送周仲翁参军还台湾（时周君以勘灾查赈至澎湖）  

十载榕疆有治声，灾区历尽为苍生；救荒岂必无奇策（风灾下■〈卤戌〉雨后，当事不敢禀闻），履险由来仗寸诚。但使穷檐沾泽遍，不妨归棹载风清。使君只饮湖中水，莫怪僮奴怨「不情」！  

不矜傲骨不求知，雅量虚怀亦我师。舟载郁林装转重，书搜赤雅发应迟。文章妙在关当世，阅历深来易感时。安得刺船随棹往，水仙一曲把情移！  

壬辰季冬将之澎湖，留别里中亲友  

尊酒论文日，谈心有夙盟；那堪冬日暮，又逐片帆行。瓦注文章贱，饥驱离合轻；冲寒怜薄翼，霜雪满天横。  

未了平生债，还多文字缘；肱余三折在，名岂一书传！海外搜珊网，炎荒辟瘴烟；卬须良友意，望眼正殷拳。  

栖迟今五载，守拙掩柴扉；残蠹驱还集，饥鸿倦更飞。老妻忙压线，稚子屡牵衣；屈指临歧际，行程几日归！  

举举群材集，谈诗白社新；双丁方并驾，千里看超尘（谓家琴北、剑西昆仲）。刻楮嗤今我，含毫感旧因；疏麻如可赠，好寄一枝春！  

澎湖志局书感  

又逐孤鸿印雪来（时大雪连下三天，寒甚），故人握手喜追陪；百年文献沧桑换，绝徼山川瘴雾开。乱后知交悲宿草，去时童冠尽英才。剧怜残蠢干戈里，护得遗编出劫灰！  

重到澎湖有感  

仓卒青烽矗，家家去住穷；呼天声息竭，落地炮珠空。鸡犬干戈里，蟫鱼离乱中；瘠区谁可恃？呵护仗神功！  

方面谁专阃，先图阃内安；长驱凭豕突，要道枉虬蟠。地狭罹锋易，兵多铤险难；昨宵争饱掠，廛市火光残。  

拔剑从西顾，岩关峙水隈；险如重堑设，敌敢只轮回？堂奥千军拥，门庭四扇开；那堪虚牝掷，熟视炮船来！  

矫矫陈惊座，前驱气似云；空拳摧巨寇，大义激孤军。炮石身纷集，蚍蜉援不闻；如何观战者，壁上类乌群！  

送文石书院诸生赴省秋试，并呈潘司马  

文献多年迹欲陈，喜逢儒吏一番新；烟销岛屿锺灵秀，海长珊瑚蔚席珍。大雅风规欣接轸，中流月色映扶轮。蒸蒸士气经培植，合有英才起后尘。  

追随讲席数频年，此会重看玉笋联；马纵识途嗟老矣，骝将开道气昂然。虎门潮涌濡椽笔，鲲海秋高送客船。自昔棘闱辛苦地，及时努力望群贤！  

澎湖吊古歌  

鹭门老将昔传兵，十道戈船拜表行；横海百年开乐土，乘风一战下东瀛。瀛壖铁线环坚垒，更倚澎湖为唇齿。「大耳草鸡」能自强，「干头衔鼠」蹶然起；五传霸业奋要荒，百战血流成海水。海水群飞浪拍天，黑沟鲸首几吞船；已同建业夸天堑，不数卢循号水仙。建牙「赐姓」威名赫，壮岁星沈咸悼惜！宫闱喋血良臣亡，嗟哉天心真莫测！燕雀安知厦欲倾，惟有刘郎习战争；跨海远防蛇屿口，习流严列水犀兵；自谓金汤千里固，谁能飞渡越长城！罡风一夕卷海立，金钱豹子挥戈入（施琅得罪郑氏，匿厦门港乱石中；有老人云：『此金钱豹子逃难也』！见周凯「厦门志」）；鹅鹳声喧贝阙摇，飞天鼠落洪涛泣（澎军之善登桅者，跃入先锋船，为蓝理所斩）！军主矶头酒气骄，坐待大敌覆狂颷；那知成败关天意，殷殷雷鸣飓顿清！五花一阵势无敌，列焰满天飞霹雳；破肚将军破浪来，大呼突围如雨疾（蓝理腹中炮肠出，割旗尾裹之；闻琅被围，溃围救出。后入觐，上曰：『此破肚将军也』）。八罩泉甘士气腾，吼门潮涨岩疆失（国轩由吼门遁回台，遂主降）。从此东瀛不复支，鲲身一片出降旗；宿将健儿多解甲，谁能阻险且相持！「采薇」歌罢事毕矣，留得几茎头发耳；眼看军前尽乞生，五妃而外谁男子？王气将开海外洲，鼾声卧侧那能留！圣朝宽大真无外，归命还叨关内侯。君不见朝汉口成人向北，尉佗恭顺功不没？又不见巴蜀子阳吠井中，何如窦融累代恩不绝？宙合由来统一尊，忍使潢池敢逾越！而况华实蔽野擅膏腴，屏翰沿海锺文物！百年外物费经营，几度折笞劳挞伐；乃知山川向背自有时，巨镇依然峙溟渤。此地沧桑感废兴，夕阳故垒吊田横；惟有忠魂消未得，年年呜咽怒潮声。  

杨雪沧山长挽诗  

讲幄论文意气投，那知一别竟千秋！十年交谊推先觉，万里归来哭旧游。家有遗书堪寿世，手培寒畯尽英流；如君不愧皋皮拥，合把名山俎豆酬。  

绮岁文章噪帝京，迎门倒屣有公卿；凤凰池上陈书壮，鳷鹊楼前待漏清。一第蹉跎违素抱，万言慷慨为苍生；茂陵如欲求遗稿，半部还堪策治平。  

草檄从军向九边，短衣匹马历戎旃；矛头晓淅天山雪，盾鼻宵磨瀚海烟。紫塞西来随李广，黑沟东渡访成连；平生五岳游将遍，剩纪行踪草一编。  

老成凋谢怅如何，呤罢凭谁共琢磨！四海祇今知己少，九原还聚故人多。名师馨祀从今始，后进英才比昔过；更喜奇儿联玉笋，一经教泽未蹉跎。  

丁未仲秋将之南杂别四首（录一）  

平生数游踪，双凫困长路；七上赴春官，燕北无所遇。西行吊淮阴，海东又几度；真赏逢吾宗，地志成两部（家雪村方伯荐余于严紫卿司马，聘修「淡水志」。后又主讲文石书院，蔡瑞堂别驾嘱辑「澎湖厅志」。二书已刊行）。嗟余足迹多，天南未举步；此行扩见闻，努力及迟暮！  

## 台湾诗钞卷六  

张景祈  

陈衍  

李振唐  

陈宝琛  

张景祈  

景祈，字蘩甫；清浙江钱塘人。光绪间，尝宰淡水。有「揅雅堂集」。  

台湾纪事诗  

台湾抚番开山之议，创于沈文肃公；嗣后诸大吏相继成之，生番次第就抚，台北设立郡县，繁盛侔于内地；朝命督、抚岁一巡视，屹然为瀛壖奥府：非但如郑氏建国，囿于一隅也。偶阅近人台湾杂诗，病其摭拾琐屑，未见其大；因另赋八章以纪之。  

塞天箐木绝人寰，帝力经营列百蛮；自昔嵎夷曾建宅，尚余盘古未开山。朝廷郑重珠崖议，瀛海周遭赤县环。独怪严霜飞暑路，八同关外振师还（光绪元年六月，吴霁轩镇军开路至八同关，严霜积岭，士皆衣皮）！  

洪涛山立鹿门开，澳市风腥蜑户来；楼阁幻成蛟唇气，兵戈横扫髑髅台（生番嗜杀，取髑髅为饰玩，多者为胜）。惯从番舶征环宝，谁向昆池验劫灰！莫讶赵佗轻敌汉，擎天孤柱亦雄才。  

衡波楼橹下澎湖，衔璧降王出国都；绝域漫夸天设险，灵山忽见海呈图。修罗好战今何有？穷徼开荒古亦无。从此冠裳被殊俗，不缘吾道叹乘桴！  

天教鳌足奠沧溟，海若东来尽效灵；气泄金银穷地脉，志搜神怪补图经。鸡番也解输賨布，雉堞争看建屋瓴。持节那堪回首望，中原一发万山青！  

怪雨盲风海外多，拊循百洞待天戈；屯田有策师充国，辟瘴无方疗伏波。但使投戈驯巨鳄，底须蒙鼓斫灵鼍！诏书恻怛来穷岛，喜听芦笙四面歌！  

奥府由来擅海王，不因地方尽农桑；接天瘴雨桄榔暗，绕郭鳞塍薯芋香。漫说丰穰占鹿社，休矜货贝出龙堂！愿教佩带移牛犊，棨戟何劳岁渡洋（漳、泉与粤籍互分气类，动至械斗）！  

琅峤苍茫接大瀛，全疆锁钥上游争；穵庐散结千村寨，战舰分驰十道兵。地结诸夷成互市，天生一岛作长城。防边早建忧时策，莫倚旃裘帐下盟（元年日本窥伺台城，和议成，始去）！  

忆从闽海逐浮鸥，仰愧元珠浊水求！蛮语未参宣武幕，月明空吊庾公楼（余初来闽，丁中丞自台檄调，命佐戎幕；因事不果。今中丞已归道山，不胜凄感）！谈瀛有客搜奇句，破浪何年补壮游？应笑张骞多凿空，欲将邹衍问神州！  

台疆杂感  

基隆形势逊安平，使节偏屯北府兵；筹海十年成铸错，东溟从此失金城（安平险隘，基隆夷旷；建省台北，诚为失计）！  

井邑初开尽废田，狮球通道集人烟；而今还作青芜国，屈指沧桑几变迁（台北初建时，圈民田为城；自狮球岭开铁路，迁居始众，仅十年耳）！  

皇仁偃武恤疮痍，岂把珠崖弃若遗！穷发一隅怀汉德，鱼龙队里树旌旗。  

虎符龙章镇全洋，帐下儿曹似将狼；未见寇锋临战垒，忽惊刃血溅公堂（唐中丞犒赏卒伍，中军周某干没过半；乱弁李文彪杀之，遂统其军）！  

岛国新更自建旄，登坛拜印励同袍；煌煌露布书犹湿，一夕扁舟驾海涛（自割台后，台民请为民主国，以巡抚为大总统；不十日而事溃矣）！  

劫夺残阳事可哀，军储百万委蒿莱；摸金校尉知多少，不斩楼兰一级来！  

大旗日落将星孤，半壁支持仗寄奴；犹道越南雄略在，鸦军齐作黑云都（刘渊亭军门驻守台南，寸筹莫展。前在安南抵御法夷，号「黑旗军」；今仍其名）。  

绝岛尘生动鼓鼙，闭关难得一丸泥；鸡番亦惧刀兵劫，越险争防大甲溪（倭人既破新竹，进攻台南各县；传闻生番助刘军扼守大甲溪）。  

昔年作尹海东头，宫阙金银发隐忧；眼见蛟龙营窟宅，从今域外问谁收（余宰淡水时，曾赋「水调歌头」云：『本是蛟龙窟宅，认是金银宫阙；好战几时休』！竟成谶语）？  

投荒厌乱湿青衫，时事阽危口欲缄；差喜故人无恙在，身经破冢得归帆（署台湾道陈仲英、凤山县俞东生两同年内渡）！  

陈衍  

衍字叔伊，号石遗；清福建侯官人。光绪十二年秋九月，应台湾巡抚刘铭传之招，东渡参戎幕；留台年余即去。在台所作诗，连横「台湾诗乘」已录数首。  

晚渡狮球岭，放舟至水返脚，乘月肩舆抵稻江  

栖栖辞亲爱，念念乍凄恻；已乘浮海桴，入此瘴雾国。戒徒遂逾岭，陡矗艰登陟；狡夷沦陷地，仅此限其阈。海壖瘴疠重，天意会杀贼！放溜买轻舟，石濑下转侧；地浊水气腥，山恶月色黑。停舟水返脚，沮洳不堪息；带月遂宵征，去去将何即！命俦罕吾侣，投止乏素识；重增惘惘怀，知有怏怏色。平生出门游，逸兴脱羁勒；一为稻梁计，蹭蹬无纵翼。兹邦夙云陋，云胡就偪仄！三复远游言，一苇杭犹得。  

寄兰生大湖营次  

辞君东海游，离思鬒发变；君复投笔来，隔岁此相见。官斋一握手，程期去如箭；赤嵌山万里，瘴雾浓于淀。昨来有报书，感叹意眷眷；不嗟从军苦，所嗟隔异县！君抱仲宣弱，我怀马卿倦；如何稻梁谋，无复蓬蒿恋？  

少小不努力，长大复贫贱；各有白发亲，来日去如箭。白云视苍茫，岁晏谓相见；相见复如何？车马行饥驱。君看「梁父吟」，南阳有田庐。  

寄故山兄弟  

赤嵌山上无杜鹃，雁行不到东溟天；修椽来寄似社燕，漂摇渡海空复年！罡风惨淡自北极，翻铩健翮凌云偏。嘤鸣出谷意良厚，图南六月且毋然！离巢反哺四千里，躅踯歧路难为延。栖栖嗷嗷三绕树，择木择地谁能全？刺天万峰一鸟道，亦跋险阻瞻櫜鞬。归来自笑成何事？妆点一卷游山编。仰天醉歌「猛虎行」，白云飞鸟相回旋。将雏唤妇复何取？移民移粟惟所便。山中荆树亦良悴，能餐竹实皆神仙。秋风会当萧萧起，故乡倘有鲈鱼鲜。  

九日寄丹曾甥二首  

他乡无赖强登高，故国园林忆听涛；偕弟读书真一乐，携家负米笑徒劳。难除积习空投笔，未必封侯想大刀。为报京华书札到，近来老阮不能豪。  

风雨朝来尚满城，海天愁思不分明。明年此会知何处？老子胡床剧有情（近移居一楼，面南，入望甚旷）。恶竹万竿刚得地，好山一逻未知名。柳州游记、东坡论（爱苍来书云），孤负经年海外行。  

哭刘绍庭二首  

海外闻君死，填膺倍觉悲！罪言今已矣，天问欲何辞！不信修文乐，因知负米危（君掌教福宁书院）；囱囱才小别，人世断交期！  

悼叹闻吾党，东阳语最真。少孤能力学，薄宦益清贫。遗稿知谁付？连墙我独亲。蓬蒿归去日，三径更何人！  

送何研孙同年省亲扬州  

官梅诗兴动扬州，巢父东游悔掉头！怪汝登仙人竞妒，秋来何日不扁舟！  

孔璋行矣首重搔，信宿渔人已太劳；昨日满城风雨急，刘公宾客枉诗豪。  

日暮河梁挥手难，江湖秋水正漫漫；乘潮容易传书去，怕被江南子布看！  

得爱苍京师书郄寄  

长安行乐地，矫首见浮云；慨然念旧游，沈吟复为君。十日十一诣，真长于许询；粲粲诸门子，酒酣气益振。大风轩然来，波澜起嶙峋。逡巡出帝都，江海无纵鳞。去去日以远，蛮府效参军；黾勉就羁栖，忽忽冬复春。曾从万山来，毒雾所蒸熏；蔽亏恶木阴，纷骇鸟兽群。周王马不到，谢公屐不闻。长揖谢吾子，才薄休云云！  

题「刘壮肃奏议」后（己酉）  

蜡炬谈兵幕府秋，刘虞残客老田畴；可怜谁卖卢龙塞，桑海茫茫万事休！  

威名北府似牢之，淝水能驱百万师；别有骑驴湖上意，秦淮桃叶渡江时。  

万里封疆久寂寥，筹边谁复李文饶！休言将帅思鼙鼓，台阁于今亦续貂。  

李振唐  

振唐，清江西南城人。光绪十二年，宦游台湾。着有「宜秋馆诗词」二卷。  

言游台北，留别同人  

万里长风事壮游，天涯何处觅封侯！地经吴、越群山尽，人到沧溟百感休。共道巨公今御李，敢云王粲暂依刘！雪泥那复东西计，不独辞家易感秋。  

丁亥除夕（时客宜兰县署）  

缚裤长征岁序移，三貂岭外客心驰；元龙豪气三千丈，张翰思乡十二时。椒酒黄鸡供异地，蛮云瘴雨阻归期；四千里外重回首，惆怅香山岁尽时！  

上刘省三爵帅  

妇孺皆能识姓名，生平威德冠寰瀛；及身自足传千古，革面交传震八纮。黑白力为持大局，东南从此有长城。兰风竹雨含濡遍，凿齿雕题尽向诚。  

盗弄潢池可若何，羲轮曾返鲁阳戈；修名日懋丹心老，故垒春深白骨多。四海苍生皆衽席，一车赤帜斩蛟鼍。至今薄海安耕凿，柱石勋名已遍歌。  

沧海无波圣运昌，跳梁何事逞鸱张！雄心持节筹闽峤，壮志纡谟奠海邦。无奈形情同鬼蜮，况当兵甲是仓皇。民心国体深维系，谈笑从容靖佛郎。  

泛海曾从赤嵌来，得瞻鼎力扩全台；火车路远风轮疾，银电光分夜市开。骏业岂惟酬素志，鸡林久已播诗才；鲰生得仰龙门度，献策深惭属菲材！  

台湾竹枝词  

冬残草尚绿成围，广漠风中试袷衣；笑客莫惊春太早，秧针田内正初肥。  

四时景物总芳菲，夹岸人家隐翠微；赭色风帆青布袜，槟榔雨里掉船归。  

斑鸠声里叫春晴，绿水如环抱画城；闲步夕阳林上路，家家迭鼓赛延平。  

瓜皮艇子水如油，蜑妇山花插满头；日日江边嬉水罢，一生不识别离愁。  

陈宝琛  

宝琛，字伯潜，号弢庵，又号橘隐；清福建闽侯人。光绪十年，尝会办南洋防务。有「沧趣楼诗集」。  

杨勇悫公家居所临阁帖，芝仙观察以一纸见贻，感旧赋谢  

瘴云六月山煁烘，我初谒公沧海东；茅檐竹椽拄刀戟，台飓夜卷如飞蓬（公之援台，法舶扼海道，易服乘渔舟夜渡。明年事定，犹屯军八都山中）。其秋把晤榕叶底，坐叹铸错哀藏弓（时争台狱不得直）！湘江一卧遂契阔，闻鼙又见边烽红。峭帆微服炮满耳，年时手障鲲身雄；山川百战付竖子，天胡此醉神其恫！陔余弄笔累千纸，敛抑奇崛何冲融！左书、彭画足正气，鼎足晤对江楼中。赋诗报君愧衰惫，努力忠孝承门风。  

冬日，同易实甫兵备（顺鼎）、沈小沂舍人（兆祉）游邻霄台  

病夫一楼卧，佳客千里至；顿令山泽间，坐挹湖海气。登高望远水，摩石审题字；觥觥朱、赵贤，陵谷风不坠。党禁一影泡，湖山载遗惠。闲云恋听水，误捉上方置；拱把惜才难，菜魔，钿洒学伪。易子昔乘桴，不忍珠崖弃（实甫割台后犹潜渡，冀饷刘军）；沈侯近觇国，亲顿扶桑辔。君看七聚落，斗绝积雕瘵；绸缪贵及时，帷幄且小试。倘回鸡壑姿，因君讯贤帅（二君方客督幕）。  

## 台湾诗钞卷七  

郑如兰  

林维朝  

杨克彰  

郑如兰  

如兰，字香谷、号芝田；清淡水竹堑人。有「偏远堂吟草」二卷（序跋见「附录」——施士洁序前见「后苏龛合集」）。  

送别  

将星光映客星明，海上楼船策太平。万里封侯班定远，一行作吏谢宣城。摇鞭春试章台马，出谷声迁上苑莺。量取东瀛千尺水，汪伦送别有余情。  

自吟拙作，因有所感怀，用香山原韵  

人生贵适意，安用妄营为！汲泉品佳茗，兴到便吟诗；诗成不雕琢，一任人嘲嗤。或题招隐句，或裁游仙词；时时自吟咏，悠悠寄所思。所思在古人，古今不同时；韦、柳与元、白，夙昔梦见之。虫鸟鸣天籁，春秋各有司；问我何为者？我亦不自知。  

题家毓臣广文（鹏云）吟稿  

踪迹半天下，烟云一卷中；马群空冀北，鸿爪遍江东。山贼呼灵运，诗人画放翁。乘槎来海上，光射斗牛宫。  

赠叶瑞西广文（萍香），用维丞韵（二首录一）  

挟策无从伏阙陈，扶风绛帐且相亲；得逢桑梓联知己，何幸宫墙近圣人（署邻学宫）！醉饱山珍香齿颊（曾承招饮），搜罗海箓健精神。羡君家学渊源在，知有骅骝步后尘！  

送黄淦亭广文（如许）之任彰化，用前韵（二首录一）  

错落珠玑一一陈，开函雒诵恍身亲；门前雪立追前哲，坐上风来忆故人。叔度何时重觌面，文通此日更伤神！官卑犹足尊吾道，况有幽斋避俗尘。  

夜谈，和水田韵（二首录一）  

从来学校仗儒官，诗骨休嫌瘦与寒！此去青毡须爱惜，何时绛帐再盘桓？栋梁志大材无负，苜蓿香清禄岂干！记取吾家三绝技，广文珍重古衣冠（水田时将司铎台湾）！  

维丞过读拙作，以诗见赠，依韵奉答（二首录一）  

前人托迹海之东，留得勋名在此中。我正班荆逢伍子，君真举案似梁鸿（君笃伉俪）。熏莸器异原难合，泾、渭流分自不同。古调独弹谁一顾？何期青眼有吟翁！  

酬施澐舫中翰（士洁）游北郭园和维丞见赠韵（二首录一）  

三绝家风愧郑虔，翩翩羡尔独青年；东瀛岛上无余子，北郭园中别有天。山馆不妨娱岁月，海疆何幸靖烽烟！清谈竟日浑闲事，好叙今生未了缘。  

鲁惠泉内史以巧月十七日招饮敝园，时值悬弧，赠诗和韵  

敢云此地绝嚣尘，洒落如君信可人；啸傲园林过盛夏，唱酬歌曲拟阳春。山斋径辟三三曲，海屋筹添一一频。千里神交原夙契，岂惟杯酒日相亲！  

稼田兄于北郭园东添建一堂，额为「述榖」；盖不忘先伯父通奉公遗训也。  

时上元甲子落成，和吟社诸公韵  

三弓构就别翻新，敢诩庐山面目真！榖述重铭先世训，堂成恰值上元春。地欣负郭田连陌，园喜留宾境绝尘。彩笔一题光万丈，和歌应自笑巴人。  

赠方樾庭司马（祖荫）（二首录一）  

自传家训作官箴，海外随身鹤与琴；花县讼庭余草色，竹城市里遍棠阴。下车雅澹孚黔首，挥尘清谈惬素心。邑有五公堪继美，一时政绩动讴吟。  

遣兴，步子丹侄倩韵  

一树繁花对古坟，匆匆瞥眼过秋分。海疆自昔娱清晏，时事如今懒见闻。梦里身名随逝水，尘中富贵等浮云。老来却反「离骚」意，不特人云我亦云。  

题无何有斋  

不贪利禄不趋时，何有何无任所之；此即南华真宰地，漆园梦蝶究谁知！  

林维朝  

维朝，字德卿，号翰堂，别署怡园主人；嘉义人。着有「怡园吟草」二卷，未刊。  

吊延平郡王  

星殒东南杰士亡，残棋一局着扶桑；空余十万横磨剑，遗恨还同宋岳王！  

未成浴日补天功，瀛岛犹留霸气雄；一缕英雄长不泯，安平海上起悲风！  

台湾杂咏  

开辟洪荒海外天，延平勋业尚巍然；低徊无限沧桑感，霸气消沈二百年！  

斗山妃子祠长在，竹沪王孙冢尚存；不改千秋亡国恨，声声杜宇总销魂。  

玉山  

突兀涌灵山，可望不可即；屹立万山中，三峰巨灵擘。凌空日月摩，拔地尘寰隔；终岁雪融融，绝顶云羃羃。雾鬓与烟鬟，微茫难认得；晴冬有时现，剎那仍隐匿。或云岩岫上，茫茫皆玉白；野番不识宝，弃之良可惜！因此玉山名，啧啧称自昔；至竟是也非？令人费猜臆。洎乎近年间，方来探险客；庐山面目觇，用袪世人惑。山势高若何？依然渺难测；但觉立峰头，星辰手可摘。扶桑第一峰，富士难匹敌；上达九重天，旋得嘉名锡。一自经品题，山灵愈生色；五岳剧崔巍，声称同藉藉。何时鸟道开，一印雪鸿迹？振衣万仞冈，瞰尽神州峄。  

杨克彰  

克彰，字信夫；清淡水佳腊庄人。光绪中，任台南府学训导，嗣升苗栗县学教谕；越数年，调台湾县学。  

感慕别母  

十载羁宦身，经年别慈母；问安藉双鱼，奉侍赖子妇。母氏多圣善，爱我情独厚；念我微露沾，勖哉慎操守！奈何岁乙未，汉家珠崖负！人心皆恐惧，纷纷皆避纣。母子难俱逃，东望徒回首！感叹每涕零，莫赎百年咎！方悔不如农，犹得耕陇亩；但知寂水欢，不作牛马走。母容常彷佛，元音如出口；中视蒙母来，顾盼呼「某某」。誓将奉母归，晨夕随左右；儿读母必怡，母然儿放否？缅怀倚闾时，寸心复何有！  

林鹤年  

林鹤年  

鹤年，字氅云，号铁林；清福建安溪人，寄籍淡水。光绪中，尝榷办台湾茶厘。乙未变起西渡厦门以居。着有「福雅堂诗钞」，内「东海集」为专咏在台之作；其它各集，亦间有及于台湾人物与史事。连横「台湾诗乘」已就「东海集」，辑录若干首。  

台北晤蔡醒甫  

东瀛游客鬓飘萧，诗酒风流话六朝。鹭岛帆樯通水寨，龙台裙屐半云霄。榕阴海燕营新垒，柳曲春莺锁旧桥。一样九年前夜月，隔江灯火岸初潮。  

左侯相檄方伯沈吉田师冒险援台，舟次厦门；余倡集渔团，约吴春波军门护吾师所部湘军飞渡澎湖沟（师名应奎，后署台湾巡抚）  

鱼龙夜啸答潮音，垂老苍茫海上琴；忧乐早存天下想，艰危何负秀才心（余幼时赴郡试，受师知。师以秀才辟帅幕，膺保荐；不一年，权署郡守。时发逆初平）！  

客中书感，寄刘少彭丈、郭宾石同年并示六弟、十一弟，兼申台北之约  

添饭加衣海上书，天涯风雨慰何如！虀盐情旧怀萧寺，莼脍秋深忆故庐；宦本无心奚论薄，交原古谊不妨疏。故山猿鹤如相问，舒卷闲云任太虚。  

秋花亭馆目萧森，竹箨松鳞解作林；家室麤完儿女愿，田园娱老弟兄心。千金朽骨空怜骏，半爨焦桐始辨琴。呼马呼牛吾亦应，早从弦外觅知音。  

不折花枝折柳枝，黄河秋老白云词；风怀如旧情难遣，皮骨空存恨可知！破浪乘风非少日，卖浆屠狗仗明时。朝来万里涛头望，目极澄江寄所思。  

卖卜桥边识马周，鸢肩五十记平头；扶余倘祚虬髯汉，款段差从马少游。万卷藏书千日酒，五湖归计一扁舟。寒潭剑气冲牛斗，卧看星文百尺楼（台北剑潭）。  

东渡遇洪荫之（熙）有赠  

郭、秦同舟日，髯苏出狱年；天涯仍是客，胜侣尚如仙。风定涛还响，烟销月再圆。凭阑观海意，谁为障东川？  

荆州纔识面，此愿慰生平；海上盟鸥鹭，筵边语燕莺。嫉蛾群诼息，磨蝎命宫成。卿月中宵迥，何愁贯索明（邵筱帅力为营救）！  

一览九州岛尽，知交海外难；流亡图郑侠，鸡犬恋刘安（前从郑子衡、刘履臣处通讯）。盘错奇才出，汪涵雅量宽。珊瑚撑底纹，犹自贡心丹。  

同渡澎湖漈，乘风破浪游。十年人健在，一砚祖贻谋（稚存太史曾孙）。指顾风云盛，回环岛屿浮；图经如可借，重与泛欧州。  

开春连句，陪唐方伯官园燕集有呈  

澜回高障百川东，天使旬宣物望隆；犹有闲情到诗酒，万家康乐岁时丰。  

牡丹诗社试新茶（是日余馈新开牡丹，公谓可名「牡丹诗社」），燕寝凝香静不哗；丝竹后堂陪末座，彭宣原属旧通家。  

诗牌斗罢响诗钟（诗钟为诗牌变格），刻烛传香兴未慵；宾客梁园尽骚雅，欢颜千万庇词宗。  

东坡笠屐杖头钱，传遍江南燕子笺；酒社相逢半诗吏，惜阴权借养花天。  

酝酿能开富贵春（院中牡丹待开），金铃香护展芳辰；百花魁首滋培远，乡国榕门有替人（令婿刘伯崇新得殿选）。  

征南人说旧筹边（公出使越南，着「请缨日记」），诗律申严壁垒坚；屠罢鲸鲵闲袖手，登坛犹记马文渊。  

华省翩翩五凤翔，满园桃李宴芬芳；文昌杂录登科记，佳话新传遍玉堂。  

共祝慈云覆海东，板舆天眷日初红；欧阳门下酬恩地，画荻亲传语「教忠」。  

吏部文章信有光，翱翔李、杜冠三唐；他邦他日征文献（公近修「台湾省志」），江汉朝宗接混茫。  

风静重瀛海不波，渡江梅柳正笙歌；宵来不禁金吾钥，有约霓裳咏大罗（连夕约同方雨亭、周松荪两太史联诗）。  

唐方伯邀同刘履臣、罗星伯、王进之、方雨亭、周松荪、翁安宇、郭宾石、王贡南、郑星帆、家仲良诸同人联诗钟  

紫薇花里晓闻钟，夜半传笺兴尚浓；摩垒潜师攻背水，登坛飞将礼中峰。相看扬臂围诗虎，但豁双拳困酒龙。好拂笼纱旧尘壁，木兰斋饮悔前踪。  

征南旧部壮长城，诗律严于百炼兵。高会直方金谷盛，群仙重聚玉堂清。一声震撼千军肃，五字推敲七步成。响答钧天鳌背月，是谁沧海掣长鲸？  

台北再赠洪荫之  

命宫磨蝎道心坚，薏苡、明珠谤偶然；纵酒未离名士气，栽花聊当美人缘。休论世上无余子，始信人间有漏仙。福养心源书养性，澄怀能契静中天。  

茶榷感事  

积雨翻成曀曀阴，海红拂槛影萧森。英雄漫作欺人语，勤俭终成弃妇吟。老大浮梁原错计，悲歌燕市有遗音。谁令肝腑戈矛起，惭愧平生取友心！  

不信安刘是灭刘，白云苍狗总浮沤；先机邵子多神数（邵中丞），痛哭唐衢有泪流（唐方伯）。浪说太阿曾倒柄，可闻仙侣悔同舟？旁人啧啧诗清甚，持较梅花恐未修。  

与家时甫太仆话旧  

倦鸟知还认故林，戟门长揖遂初心。根深葛藟思寻斧，爨尾桐焦枉辨琴。一木支持撑广厦，异苔生长契同岑。崖州独下酬恩泪，八月孤寒合铸金。  

赠陈仲英廉访（文騄）  

湖山风月海山云，管领清时旧有闻（由扬州量移台北）；意气元龙高百尺，文章司马抗千军。苍生自昔怀霖雨，赤嵌如今靖海氛。时事艰难重回首，陇书何负北山文！  

曾缔元方识季方，未容诗酒次公狂。能传祖砚光家乘，独守儒毡耻宦囊。明月一麾仙岛莅，清风两袖御屏扬。萧萧椰竹千村雨，行部歌春正早秧。  

香稻柴门扫落红，归来门卷款青骢；仰瞻嵩岳尊名在，跌宕江山愧寓公！海国图经星拱北（修「台湾志」），瀛寰车辙水朝东（扩火车路）。将军尺地容长揖，低首龙门不负桐。  

琴爨焦余附赏音，放翁团扇独沈吟（公赠诗扇）；得逢伯乐终昂骥，讵羡王良解获禽！一曲「沧浪」童子咏，万年梁栋匠人心。玉堂老凤留衣钵，福被东瀛惠士林。  

台北七夕书感，调许豫生（贞干）  

西风一雨阵风凉，甲洗天河夜有霜（豫生提调全台团防）；但祝绣軿连夕降，眼中儿女识汾阳（兼调郭宾石）！  

早岁才名薄柳州，乞将余巧到楼头（豫生前科新得第）；年来坊锦翻花样，揽尽蛛丝万斛愁。  

鸳鸯曾许度金针，枉费文人一夕心；香案祇今怀旧吏，不司符录但清吟。  

星辉云锦掞天章，万丈光芒气吐长；八代起衰韩吏部，喜闻驱鳄胜驱羊。  

味青斋以「乌衣镜影」见贻并系四律，戏酬十绝句  

香稻柴门水隔津，画图省识唤「真真」；凭君一指天龙树，难向拈花索解人！  

江城月落正霜钟，灯影南楼午梦慵；油壁香车松柏路，一帆天远话吴淞。  

蝶移花影过东墙，忏尽尘心戒尽香；我亦沾泥同落絮，断无消息到王昌。  

西风瘦煞卷帘人，分到寒香惬趣真！寄语柴桑肯来就，问花谁主更谁宾？  

翠袖偎寒鹤守梅，镜中花影自徘徊；此身合把黄金铸，一纸人情薄秀才。  

袖角裙边半着诗，风流还似蒋盘漪；国初诸老承平会，江汉春游感盛时。  

鼙鼓渔阳阅岁华，天涯游子正辞家；伤心白傅离亭句，还向浮梁讯落花。  

妙明心镜意珠圆，解语花开忿独蠲（宝珠事）；低首杜兰香一拜，最难消受是尘缘。  

翻教一线隔情天，丈室维摩合咒莲；枉说皈依受黄教（黄莲初比部），色心长缚野狐禅。  

铁汁同参戒行台，鬓丝禅榻未香灰；虀盐老去冰心在，不着天花悟本来。  

与豫生夜话  

无多邱壑傲华荣，庾、谢当年费较评（谢鲲答庾亮语：『一邱一壑，自谓过之』）；江月山风谁管领，一池吹绉不干卿！  

螳臂争余蜗角名，蜉蝣撼树尚丁丁；南柯一觉成蕉鹿，有酒何妨作步兵。  

乞得天孙贵寿无？蒙聋装就学胡涂；不教下马逢回纥，谁识汾阳是武夫（郭宾石）！  

倦看北固感萧梁，时事何堪劫后伤！写就「郁离经」一卷，大名诸葛并南阳（台人呼刘小彭丈为「小诸葛」）。  

苍兕频呼竟渡河，回车一雨洗琱戈；凤麟独下天骄拜，不数登坛马伏波（刘渊帅连日过访，畅谈戎机）。  

天诏恩留奉使槎，鲲身鹿耳浪淘沙；貔貅万灶欢腾夜，卜式输财愿毁家（家时帅）。  

雨夜江楼独坐，柬陈仲英廉访兼眛豫生  

椰竹风潇潇，秋江愁怒潮；连旬盼晴霁，枯坐长无聊。掉头望山海，使我忘昏朝；云忙鸦骛乱，雨战蛟龙骄。江村瞑烟树，远戍沈寒谯；帆樯泊■〈氵义〉港，灯火出河桥。漠漠鹭田寂，茫茫雉堞遥：浅深米家画，泼墨明诗寮。检书消永昼，看剑话深宵。安得素心人，笠屐相过招；茶半香初圆，静坐忘清寥！  

静云弟以余贱辰不家聚者二十载，今岁觞余于台北；为诗作答，并呈刘小彭丈、许豫生、郭宾石、黄声甫诸老  

阿兄今日笑开眉，海外欢逢晋一卮。廿载家园添岁序，七旬老母庆期颐。陆机入洛依人日，季子多金慰嫂时。秋圃黄花论晚节，与君长此醉东篱。  

重话艰难缔造年，杯分让水更廉泉；服畴忍忘先人力，肯构还欣后起贤。但愿家肥身自瘠，敢夸性定节弥坚！张华励志今犹昔，聊补蹉跎自乐天。  

德聚星光照海州，渡江名士盛觥筹。长途逆旅羁羊叔，中岁功名负马周！揽镜氋■〈戎毛〉惭舞鹤，忘机活泼狎翔鸥。彭城风雨联床旧，黄杖还应寿子由。  

干戈满地策筹边，予季商量尚慎旃；老骥昂头羞伏枥，游龙掉尾看腾渊。布衣昆弟多行乐，海国宾朋亦雅缘。莱采欢联依昼锦（弟晋衔，锡一品封），春晖长祝报恩年。  

与豫生同影行乐图，各题四首  

原无我相无人相，知是前身是后身；状出灵台心一片，庐山面目本来真。  

脑满肠肥现宰官，打包行脚旧单寒；瓣香妙证参同契，色色空空自在观。  

时局艰难语尚雄，出尘鹰隼健摩空；诗勋共策麒麟阁，飒爽英姿愧鄂公！  

肝胆如今合向谁，笑谭浑忆旧须眉？信陵寂寂平原盛，多谢金闺补绣丝！  

豫生将归，连夕过寓斋言别  

缔缘沧海怅萍浮，话别忘机狎野鸥；半榻茶烟清爱夜，一帘花雨澹宜秋。异乡加饭相谆劝，中岁编诗仗去留。同是天涯叹劳燕，那堪天际问归舟！  

豫生航海南归，戏为长句送之  

海风扬尘振林谷，蟒甲番童解刳木；临崖招手涉大川，目送飞鸿渐于陆。东山瓜苦雨既零，赤舄公归毋乃速！火轮飙转扶桑东，鬼伯崛起驱鸿蒙；地雷轰天撼山岳，海军跳啸鸣沙虫。五百田横誓荒岛，手斫蛟鼍宵起舞；毁家纾难卜式贤，万牛椎尽千军犒（家时甫督办全台团练，兵事多赖君赞画）。帅幕军谘真人许，伏虎降龙等蛇鼠；指挥羽扇定三军，十万降番编义旅（生番归顺，愿效前驱）。七鲲环列红毛城，充国训农如训兵；屯田我亦供下走（余捐赀开大甲水圳，灌田数顷），甲溪万顷浮东瀛。他年共食太平福，凤山之凤鹿门鹿；归昌鸣盛挺险驯，万家春雨编椰竹。重开洛社身还健，海上桃花照清浅；绿杨移荫旧田头，双飞试认谁家燕！  

刘渊亭副帅（永福）奉诏防台，林时甫星使连旬招陪板桥园燕集，酒酣述旧并示戎机，索余长句奉纪  

越国奇男子，中邦此伟人；鼓鼙思将帅，驺盖拥军民。劲草因风起，倾葵向日频。鸭江宵告捷，鸡屿晓扬尘；电掣方传线，云开合荡轮。两河收散卒，三楚哭庭臣（高丽）；羽箭天山外，楼船瘴海滨。扶桑妖日闪，重译鬼方驯（各国尚存公议）。地轴旋鲲鹿，天骄识凤麟；汾阳瞻福泽，潞国见精神。本色英雄语，匡时柱石身；亚洲传盛会，毘舍证前因。故国思刘表，名园访季伦；通虔心款款，投分语津津：异姓联昆友，亡形到主宾。不淫能富贵（生平无二色），大勇本慈仁。时事忧虞、虢，雄风起越、秦；三宣崇令甲（越南封三宣提督），六国耀冠绅。北海罗群彦，南交盛百珍；推襟情憬憬，赠缟礼彬彬。侠异甘兴霸，高同贺季真；锦帆张海寨，芳鉴乞湖春。旧梦从头说，余怀握手申；江湖容落拓，雷雨识艰辛。子弟雄边散，宾僚故主亲；受降刑白马，有道礼黄巾。黑海旌旗蔽，红河部曲屯；风云扬大树，波浪激潜鳞。义旅储英杰，豪交广贱贫；艰危方借寇，保障尚思巡。未分珠崖弃，能教玉垒新。凤山扬鼓角，貂岭辟荆榛；艋舺军容盛，獞猺礼数循。板桥宾馆接，竹堑土风询；卜式忧时日，刘安访道辰。图经搜地主，袍泽励同寅；前席功筹箸，监河义指囷。红毛城矗磊，赤嵌地峨岷；鹅鹳千军合，貔貅万灶均。「佛郎机」巧捷，「克虏卜」精纯。练胆逾肩臂（公生平服膺戚少保「练胆胜于练臂」一语），攻心辅齿唇；片言崇九鼎，一线挽千钧。宿恨曾衔石，忘雠致厝薪；诚能通铁石，气不识金银。功狗劳鞭策（公出入必以猎犬护随），潜龙自屈伸；老饶姜桂性（分馈神桂），晚结竹梅邻（罗浮卜邻）。下马争罗拜，椎牲奉祀禋。「义良」垂豹略（越南封义良男），忠厚诞麟振（三公子）。画像开黄阁，褒章荷紫宸；田横仗孤岛，福海祚吾闽！  

乙未台北立春日得句  

太平帖子写「宜春」，岛国晴虹万象新；我亦焚香上苍祝：海天如镜不扬尘（元旦、立春均晴明，恒占乐岁）。  

海门百鹿韶光转，瀛岛三貂淑气先；一样牡丹春富贵，修来香国便迎年。  

瑞室团圞景物华，渡江梅柳自清嘉；嬉春吉语来蓬巷，走马迎看小苑花。  

江村爆竹水云喧，淮蔡宵平宴上元；为祝甘泉报书捷，满天灯火夺昆仑（辽东严备）。  

送赖云芝观察转粮淞沪  

我为苍生祝，匡时出大儒；有恩皆雨露，无梦不江湖。白傅霓裳感，苏卿汉节图。雄边慎筹策，注掷未全孤。  

挽粟飞刍檄，书云布露勋；大江茶马市，故国酒诗群（粤、沪通津）。击楫迎桃渡（携眷偕行），闻铃隔栈云（讹传天马西狩）。请缨雄弱冠，如见旧终军。  

誓志田横岛，兵销海蜃红；佃渔资劲旅（家时甫太仆集佃户自成义旅兼招渔团），子弟教和衷（家荫堂方伯、静云六弟训练乡兵）。去国怀张翰，屯边属潞公；同舟如可济，澜挽障瀛东。  

开府重瀛壮，欧阳学海宗（唐灌阳中丞）；群公慰霖望（刘渊亭诸公），诸将亦云从。我愧氋■〈戎毛〉鹤，君为上下龙；渡江梅柳盛，风劲岁寒松。  

晚渡  

忍赋「公无渡」，沧江慰寂寥；橹声人语隔，灯影水光摇。塔涌波侵岸，帆低雨涨桥。醉余闲补网，风露正初潮。  

家太仆维源抚垦全台兼拜团防大臣之命，奏派松年弟以浙江道员提调全台义师兼前敌营务处；台事亟，灌阳中丞复有后路粮台之命。为诗勖之，兼寄荫堂统领  

予侮方思雨未阴，两河忠义抗辽、金；弦高事去悲秦贾（时余主榷商），神武朝来集羽林（诏催内渡）。忠孝两完惭子职（六弟预嘱），安危孤注谅臣心。陆沈忍令珠崖弃，卖塞奇章种祸深！  

寄挽台北刘履尘通守（鼎）  

满地干戈动鼓鼙，沧桑时局不胜悲！山河涕泪田横岛，家国流离杜甫诗。俯仰人间生趣绝，飘零海上旋魂羁（君藁葬台北东门外，茶厘局丁林生、张处知其处）！夜光剑气冲牛斗，波影寒潭月坠时。  

平生心契课潜虚，香海罗浮共结庐；出世情怀半仙佛，浪游踪迹混樵渔。诙谐狐兔聪明误，脱略公卿礼数疏。惆怅中原诗绝笔，凄凉胜读万言书（君病笃，迁居予园养痾，犹作「乙未海疆感事全韵诗」数十律，台北一时传诵。姬人谓其每夕哦诗，泪渍重衾，咯血升许，以是不起。海防事初起，君于灌阳中丞前慷慨言事；及知事不济，日惟狂歌痛哭。卒前一月，犹以高丽笺写此诗呈中丞并赠予。予赆以五百金，劝其避乱上海；君搥床摇首曰：『时局至此，生复何为』！竟以闰五月初六日卒；予归其孥于岭海）！  

寄刘渊亭副帅兼呈灌阳中丞  

牖户绸缪未雨阴，东山瓜苦独行吟；头颅拚以传关塞，肝胆终当照古今。黑海旌旗星斗上，红河壁垒雾云深。金牌反报黄龙捷，杯酒重开万古心。  

咏「宋史」，寄时帅  

时帅痛孤岛无援，遵旨内渡，不以孤愤贻国忧，言之辄太息，因托咏史以见慰。嗤之者或疑为解嘲扬雄，怜之者定许为罪言杜牧；伤心千古，夫复何言！  

金牌谁道效愚忠，诏泣黄龙痛两宫；生入玉门原是死，天教南北限英雄（传闻邓公世昌、左公宝贵殉难甚烈）！  

立马吴山怅夕曛，一声桴鼓愤钗裙（仅留一姬随侍）；千秋洒泪黄天荡，忍说湖山属使君！  

丁酉四月初七日，厦口东望台、澎，泣而有赋（乙未四月初八日订和约，准两年后改隶日本）  

海上燕云涕泪多，擎天无力奈天河！仓皇赤壁谁诸葛？还我珠崖望伏波！祖逖临江空击楫，鲁阳挥日竟沈戈！鲲身、鹿耳屠龙会，匹马中原志未磨！  

台北避乱，初寄孥于厦门，再迁鳌江——为郑延平王故里地；患时疫。余内渡，次江口，谒延平王庙；携眷仍住厦门（八首录六）  

海山苍莽水泱泱，二百年来旧战场；赐姓延平有遗庙，草堂诸葛尚南阳。  

望断燕云十六州，书生涕泪海天愁；重瀛缔造披榛昧，同抱东南半壁忧。  

瓣香遥祝大江东，十万楼船尚借风；起舞有惭刘越石，曾从杯酒识英雄（刘渊亭副帅）。  

遥从海上望中原，一发扶桑正晓暾；谁信黄金能化鲤，十洲云现记东藩（王开台时，金矿亦盛，内山生番率头目进金鲤鱼）。  

甚矣吾衰感梦周，白云黄鹤去悠悠；墓门一恸延陵剑，同是天涯悔壮游（东石旧友周芸轩静甫、琴轩省吾同时狙谢）！  

只轮飞转「海东云」，难把图经借使君（乡人避疫，多迁徙）；笑与渔郎话秦劫，桑麻鸡犬要平分。  

厦门鼓浪屿卜居（四首录二）  

海曙楼台正晓莺，千章乔木与云平；烟霞澹宕林亭美，岛屿萦回水石明。好约寓公同赁庑（台湾宦绅多内渡），不妨海客共谈瀛。袖东万里川澜感，闲倚天河颂镜清。  

小住江湖不系舟，无风波处便勾留；每谈广厦惭多士（时茶榷初散，倚余食指尚百余家），重访青门傍故侯（家时帅假归，同寓岛上）。姜被夙联花萼荫（六弟同寓庐），楹书差胜稻梁谋；添茆未雨牵萝补，闲向诗情悟道修。  

访家时甫太仆白石草堂  

沧桑卅六沈荒岛，海上燕云泪未干；世乱多财知聚散，天涯回首话悲欢。高曾遗榘仍敦朴，子弟能文胜叙官。今日舣槎傍南斗，绿杨移荫两家看。  

偕时甫太仆登万松关吊家刚愍宫保（名文察，官福建水师提督）、谢管樵军谘，兼寄家荫堂方伯  

零落人间老画师（谢君善画），十年帅幕燕巢危。书生一旅临关夜，半榻松风读旧碑（谢君殉节前夕，犹手搨林文穆万松关碑寄先观察）。  

敬亭老去昆生逝，歌板秦淮旧酒场；扇底桃花侯雪苑，飘零海上策勤王（谢君久客太仆板桥园）。  

椎牲酹酒万松关，云马风车尚往还；问讯枌榆旧行辈，那堪时事话家山！  

营门盘柳绿毵毵，一线天留古蔚岚；十丈燕然表忠记，千秋名附左宁南（关门巨石刻左文襄「平漳纪功碑」）！  

登楼王粲尚冬烘，琴剑飘萧渡海东；曾记儿时摩顶语。出群骐骥阵云空（余弱岁由粤返闽，初谒宫保条陈时事；谬许知兵，檄招募亲勇）。  

谋国如家老冏卿，雄边子弟志澄清；大难一语忠魂慰，小范如今富甲兵（哲嗣荫堂方伯久统义营）。  

题卢留庵中丞遗集  

我从海上访留庵，一卷残诗秘石函；踏遍麻鞵家万里，白头垂泪赋江南。  

夕阳芳草渡金门，同忝旌忠末代孙（余先世心景公殉明难，黄忠端序遗诗）；鹿耳鲲身劳怅望，珠崖重弃不堪论（奉旨内渡后访金门，卢镇军成金已作古）！  

石斋响寂复斋沈，耆旧犹存正始音；岛国飘零余海印，爨桐焦尽惜孤琴。  

杜鹃西拜鲁王坟，「汉影云根」（鲁王摩崖）月二分；残壁摩挲旧酬唱，海天行脚最怜君！  

赠杨雪沧山长（浚），即以奉别  

贱子象勺年，游粤辞故乡；口沬■〈艹縻〉芜吟，心仪冠悔堂。吾家老香溪，诵说音琅琅。道公有奇行，发为古文章；金石寿英词（精汉隶），李、杜谁颉颃！我生扶桑东，昕夕远相望。长乃还温陵，值公走伊凉；杖策出关外，书剑事戎行；气得江山助，文律弥清苍。论战如论文，拥篲诸侯王；有时借箸筹，直乃张子房。堂堂淮西碑，语陋段文昌；一言拂袖去，白发嗟为郎！手焚后谏草（甲戌疏陈时事，归辟后谏草堂），热血空填腔。台、澎警倭夷，鲸鳄愁乡邦；出佐李开府，筹海先江防。建策卫枌榆，抗论发髯张；只今乡父老，流涕望帆樯！我时竹马迎，焚香拜道旁；炯然嵩洛姿，大漠惊鸾凰。何期六、七载，教铎来遐方！野乘扫稗篇（拟修「鹭江志」不果），树撼群儿狂。引胆鹿洞规，自惭学殖荒；一脉衍道南，临风怀紫阳（主紫阳讲席）。桃李发新阴，旧学重讨商。辱贻秦、汉碑，文字生吉祥（蒙隶书焦廷寿「利得十倍」四字见贻）；利市谢襕衫，十倍鸡为偿。闭门注茶经，茗战夸旗枪。秋江枫荻情，残客倦浮梁（时寓茗战亭；予山居，累世业茶）。闻公剥啄来，江流倒清觞；横海赋楼船，浩叹兴望洋（同作「铁甲船议」）。同此抱忧时，生长惟海疆；谁与从乘桴，我或他人强。相见在性情，猥以形迹忘；聚散原有时，感深故意长。江草绿未歇，下里催琴装。南溟有鲲鹏，仰视天翱翔；白鹭守空江，泫然心自伤！岸边杨柳风，憔悴多秋霜；霜枝不堪折，欲语摧愁肠。拾取东篱花，期公晚节香！  

重赴台北，和周心畬（希祖）「赠别」原韵，兼寄六弟  

不斩娄阑誓不归，楼船十万愿多违；卖书买剑平生事，垂老翻为退鹢飞。  

一挥且壮鲁阳戈，天半朱霞晚景多；未分骊龙终睡饱，十年曾向禹门过。  

旧栖梅鹤屋三间，云纵无心出岫难；敢说苍生聊慰望，不能霖雨且还山（台北亦置有田宅）。  

淮南鸡犬亦登仙，得失由来怕问天；为计消闲何处好，大江风月不论钱！  

英雄淘尽水朝东，风雨关河感慨同；到底倒骑驴背稳，纵然失路此山中。  

绮罗春里谢铅华，压线年年恨转赊；尽有双蛾斗眉月，洛阳门对女如花（心畬近居对门）。  

三貂雪霁水边城，只隔潮鸡一水程；好放双轮碾东海，天教沙线界沧溟。  

杯酒能消万古愁，苍茫云影一沙鸥；凭栏高唱「江东去」，此是平生最壮游。  

和同年方雨亭太史见赠原韵  

笑踏金鳌顶上来（朝考第一），龙门詄荡倚天开；霓裳旧队先鸿唱，云路初梯展骥才。师友渊源参学案（校宝师遗集），文章光焰贯星台。同舟郭泰犹仙侣（郭宾石同年同寓台北），清浅蓬莱笑举杯。  

赠易实甫观察  

部州五大奇男子，一代诗才变雅多；晋室褒忠刘越石（君东瀛激扬刘渊帅），崖门吊古易秋河。辨奸着论存清议，正气扶轮独浩歌。目极燕云空涕泪，手攀遗柏诵蒿莪（君欲殉母，自号哭盦）！  

题邱仙根水部（逢甲）「文信国潮阳和平里蚝墩遗碣诗」后  

海东卅六沈荒岛，持较燕云涕泪多；他日褒忠蓍旧传，两朝诗字壮山河。  

气留星岳炳乾坤，扛鼎龙文笔力存；剩有蚝珠照沧海，可无疑义谢公墩？  

十年乡梦卖鱼湾（湾在龙岩信国公待渡处），一旅勤王待渡还；天为陆、张留后死，不随风雨驻崖山。  

「成仁取义」语和平，一样丹心照汗青；补拓「指南」前后录（信国公在狱着），千秋衣带共留铭。  

海上飘零使节槎，田横弧岛尽虫沙（君乙未在台统义师，余亦佐家太仆督办义团）；两河忠义难忘宋，垂泪中原问岳家。  

激扬忠谠属师儒，道济韩潮信士夫（近掌教潮阳）；我亦从君分一席，天涯重写访碑图。  

平原子弟语旌忠，残石摩挲气吐虹；横剑萧萧闾里侠，又添佳话到文公。  

谚传驱鳄更驱蚝（俗传蚝不敢蚀碑字），唐、宋文章继楚骚；配食韩祠秋荐菊，后堂丝竹状元豪（台人称邱君有状元才）。  

## 台湾诗钞卷九  

梁成枬  

黄遵宪  

梁成枬  

成枬，字子嘉，号钝庵；清广东三水人。光绪割台前后，尝两度游台。连横辑有「梁钝庵诗稿」（未刊），「序」及「书后」见「雅堂文集」（「文丛」第二○八种）。其中有「隘丁行」、「耕山行」二诗，已见连氏「台湾诗乘」（「文丛」第六四种）。  

钓龙台歌  

闽越王，安在哉？我来访古钓龙台。王台夫人寝殿开，寂寥常对古时梅。南台万屋瓦鳞鳞，当时海水未扬尘。王欲钓龙垂巨纶，谁缗之绳王夫人。钓龙囚在钓台井，井水千年碧逾冷；铁索锁龙波澜静，虎骨投龙雷雨猛。南越赵佗自椎髻，汉贤、我贤争较计；翻然高筑朝汉台，台成左纛犹称帝。此台无事且百年，歌舞欢娱汉六世。呜呼！楚、汉斗智斗力时，王为功狗出偏师；高天鸟尽免走死，王有材力将何施！钓龙一事盖儿戏，驯狮伏象王能为。方今瀛海长蛟螭，夺我南溟作饮池！奋鬣欲入王阶墀，王能磔死其皮。如王真是奇男儿，王与夫人知不知？  

大湖感事  

瓮盎堆人鲊，刀枪市鹿茸；贼难三箭定，山以一丸封。搏象应全力，从禽欲发踪；和番何草草，牛酒赏群凶？  

旧种禾麻地，黄茅飒飒秋；狝猴攀树啸，蛟鲤见人羞。当径蛇生足，呼冤鬼戴头。数弓来拓土，落日不胜愁！  

水长流吏  

罗拜纷纷大小酋，建牙今在水长流；书名应署诸蛮长，划地公为小国侯。官职新加唐印绶，版图当入汉春秋。但令边徼无烽火，万迭青山足卧游。  

丙申三月初九夜有感  

尝胆君臣计若何？匆勿又是一年过。暮春三月今逾朔，去岁兹辰正议和。莫倚神灵趋铁马，会看荆棘没铜驼！腐儒一饱虽无策，偻目伤心自纵歌！  

阿罩雾理主人残书  

儒术今当厄，人言可废书；市中云有虎，门下叹无鱼！幸得残编在，应同敝裤储。蠹鱼轻拂拭，嗜好颇同余。  

重午日入山由苗栗至大湖  

溪行有深湍，山行无寸土；当暑践炎石，似鱼游热釜。对岭见深林，林深防猛虎；杀人饮其血，手把髑髅舞。  

由大湖至罩兰，经八分林、校栗林各处，畏途也。  

肩舆入深菁，蓬蒿四围合；尽日不逢人，山风惊飒飒。崔危猿跳啸，林密鸟呼答。佃屋半倾欹，逃亡两、三腊。  

七月七日再入大湖作  

客行惨淡无颜色，十年枉用开山力。巨蛇不拔山不摧，山瘴如烟山树黑；五、六月间蒸暑湿，大湖痞鬼家家入。饥鼠清宵绕案行，怪枭白昼当门立。瘴疠犹可，生番杀我！民为彼兽，山为彼囿；既择其肥，亦食其瘦。肥男瘦男为彼噬，鬼必搏膺诉天帝，坏门陷厕为大厉；不然或在彼膏肓，彼无医和那得制！岂知带血挟人头，况使骨肉成寇仇！鬼不仇番、仇骨肉，骨肉吞声惟暗哭。鬼家不敢招魂祭，或恐魂引凶番至；生为肉兮死为伥，闻所未闻真骇异！民视番，猛于官；官奉番，骄于子。番屠民，如屠豕；官闻知，惟充耳。山水毒淫乃如彼，豺虎纵横复如此；居民皇皇走折趾：「先先入山可已矣」！  

台中县房里、大甲两溪  

鸟嘴尖山（山名从俗称）何崿崿、白龙两缕排空落；卷尽泥沙入海波，弥迤盈眸石珞珞。千年水石恣击搏，水飞石立相为虐：有时水强挟石走，风雨声中猛虎作；有时石强水波怒，龙蛇拗触势尤恶。有时敌石潜师退，分道并侵争夺掠；飞沫怒流震万霆，巧乎有道难容脚。昔年乙酉初临渊、九、十月交水始涸：舟人捩柁舟如驶，急睨岸人抛缆索；岸人齐力身手好，一声邪许无前却。水推之行人力挽，不尔船同鱼纵壑。劳生何啻百经过，今日孤云竟何托！藤县中丞真好事，驻军大甲为筹度；谬谓投鞭足断流，岂知铸铁空成错！人谋不遂鬼谋空，徒峙神祠称锁钥。今年丁酉我重游，日本工师事绳削；积木高齐火焰山，一溪一溪成略钥。真从枕席过鲜水，差拟复道萦剑阁。万事始知难见巧，余生所见今非昨。寄书南北两飞鸿：行路虽艰难亦乐。  

佃客  

佃客结茅庵，邻家屋两三。快牛过子弟，健妇抵丁男。鸡犬■〈思〉簩竹，鱼虾钴钿潭。逃亡今略尽，寥落我何堪！  

南湖至大湖，风雨阻归者四日  

风雨挟山浮，千溪水乱流；势危防败屋，身寄欲沈舟。里舍同交尽，薪蒭独客愁。等闲为旅寓，何必厌勾留！  

南湖西行经九份、鹿湖各山，纪之以诗  

鬼啸与狨啼，青天蜀道危；云扶张臂石，雨益恶声溪。野屋家家树，山田步步梯。劳薪劳不息，悔不事幽栖！  

南湖五六里人家  

山中别有天，天上落飞泉；屋后千章木，门前几亩田。不贪何祸福，无患即神仙。试与停骖问，宁知魏、晋年！  

九份为南湖山背，鸟道丛菁，过之懔栗  

枉用飞泉注，无田可种苗。火沈樟脑鳌，风入苎麻寮。木石依山鬼，烟尘出洞獠。忽闻林密处，斧响有人樵。  

鹿湖山外人烟渐密  

逃空喜足音，飞鸟欲投林。午树垂云幕，秋秧出水针。我思谋野获，今悔入山深；口腹兹生累，徒为越鸟吟！  

新开庄  

剪棘诛茅旧筑堂，堂前潋滟水平塘；李衡奴婢三千橘，诸葛生涯八百桑。茧足连年歌兕虎，磨牙尽日走豺狼。伤心今作无家别，我比新庄是故乡。  

赠田庐生  

先生学书兼学剑，左手钩镡右铅椠；先生学剑且学诗，哦诗惊起帐下儿。学书学剑皆无用，惟有诗篇常讽诵。诵诗满腹不疗贫，肘后青囊足活人。葫芦墩市气落落，口自吟诗身卖药；诗味清新药味恶，置炭似冰燃不着。近市田中有故庐，卖药归来又读书；心氛世垢静扫除，白日晶晶照太虚。昔者韩康卖药为沈冥，徒有女子知姓名；今君卖药价不二，女子学诗求执贽。嵚崎历落不逢时，华发萧萧红粉师；男不封侯女不嫁，英雄末路足悲咤！  

草髯书来，黑江松岛游历全岛，将枉道过存；赋诗以待  

南州八月暑云蒸，问俗三台策短藤。使鲁无鸠思集雁，殴丛有雀畏飞鹰。昆冈枉令焚炎火，渤海何人理乱绳！愿采家烝秋实意，登高作赋未为能。  

虎口营生自笑愚，求田问舍入南湖；膏肓泉石成真隐，倨强蛮夷号老夫。辽左管宁容作客，秦中随会未归孥。翠裾金辔何时过，勿诮空山斗酒无！  

同人议钝翁主办广泰成垦事  

亦知覆水苦难水，借箸聊为画一筹。有主青山如尔愿，无情白发上人头。莫疑枳棘栖鸾凤，好为儿孙作马牛！今日蚕丛犹待辟，不妨卧共少文游。  

太平林钝翁葺茅高卧处，今为虎穴矣  

为恋田庐寄此身，田庐何意久沈沦！苦思骨肉愁无梦，自失山林老更贫。倦马嘶声空识路，饥鹰侧翅紧随人。祇疑误入桃源里，未许渔舟再问津。  

田家春日  

正月播嘉种，初苗铺幂历；分秧二月间，水深泥滑汩。三月蓐田草，妻儿共筋力。野人岂知书，莫辨阴阳历；计日不无闲，荷锄欣有适。新茶又出市，入郭探时值；寄声谢邻老，社酒不遑吃！  

牛衣曝前檐，鸡栅树后圃；菜花如雪白，沤田成沃土。田功少宽暇，人事又劳苦；输租入富家，输税入官府。闻有孟家女，力足支门户；夭桃叶正繁，媒妁凭邻姥。燕燕亦归来，双飞入衡宇。  

东邻常闭门，远作殊方客；西邻为盗取，束缚求金帛。春阳有偏照，不得事阡陌；禾黍十亩田，桑榆一区宅。刺桐吐花红，新竹苞粉白。娇女马头蚕，小儿牛背笛。客来具鸡黍，浊酒娱今夕。  

过此春风节，徙家及鸡狗；我田非筐箧，胡可挈而走！播获自高、曾，小人敢不守！清明告诸墓，易世能知否？身是晋陶潜，宅边仍五柳。今春较阴寒，丰歉卜邻叟。盘饤落花生，寿以番薯酒。  

答幼春问讯之作  

三叉河上望模糊，隐隐云端见大湖；草木不随人鲊腐，林菁时听鬼车呼。有如白水辞微禄，直为青山误老人。愁愧双鱼劳问讯，长贫今较一锥无。  

秋霜入鬓已堪怜，旧事思量更黯然：父子纪、群交再世，主宾瑜、策话同年。毛锥无用垂疏秃，羽扇非时合弃捐，谁料不谈阿堵客，老来偏欲乞囊钱。  

乞食茫然任所之，言词既拙计工诗；屈原泽畔吟多苦，庾信江南赋甚悲。归路渴思双马角，鬻身贱值五羊皮。不知七十虞奚老，尚有他时富贵为？  

年过方知畏后生，波澜才思令人惊；常闻温峤呼英物，未怪文渊爱客卿。新法祖龙方蔑士，诸儒孔鲋尚谈经。琴书不惜相持赠，望汝文章更老成！  

赋答洪弃生  

风尘已足伤，况滞非吾土；儒衣干酒肉，去入谁家宇？越人贵文字，始悔用章甫；曰归归不得，不归殆犹愈。潢池跳蛙黾，堂户守豺虎；薄命值时危，我生何泰苦！溺人且将笑，与子试论古。起喜迄倚那，世已千秋数；尔时操觚家，当有着韵谱。不然周女士，歌词振宫羽；庙朝十五风，曾无一逾矩！或云是天籁，天籁固为主。军容有步伐，持戟不失伍；舞行有缀兆，秉翟不失武。大义炳毛、郑，遗文见齐、鲁。自从四声作，束缚音低窳；我欲识元音，伥如无相瞽。「说文」论形义，笺传详训诂；精心事考索，十中或得五。有时口去箝，倔强得媚妩；格格或在喉，不茹先且吐。以诗娱日夜，遂忘贫且寠；赤手入太仓，觊能分斗庾。时命安足计，狂者自进取。聊布区区怀，以报洪兴祖。  

红头屿木盘、木船、泥盌歌  

木盘三尺谁所斲？其制不雕复不琢。老髯好事作盘铭，铭字中央周四角。刳木为舟长尺咫，黑白二文皆两已；土簋土型分始见，混沌胚胎拙无比。老髯摩挲向予语：南溟之南番所处；火烧屿与红头屿，有如东西列两序。火烧屿有汉人至，舶来或载漳、泉器；红屿诸夷但闭关，汉人不入昆明地。葡萄酒，淡芭菰；大瀛人，以为娱：口腹同嗜彼独无，干戈揖让何多事？结绳制字胡为乎，寄译象鞮皆不用，指天扪腹声呜呜。我闻有虞制器始用漆，日本漆师称第一。舟楫之用济不通，火轮奇妙逾神工。汝、定、哥窑纷制作，洋瓮缕采黄金错。金车玉辂本椎轮，茹毛得饱思猩唇；玉杯象箸莫太息，郄怪先为火化人！髯乎莫笑红屿器朴拙，太朴不完生诡谲；弧弓收威震炮车，九州岛四海皆流血。何如民物尚得古人意，规矩高曾良不啻。反本复始当有时，愿君宝此勿轻弃！  

春柳  

不折章台柳，丝丝望转迷；晓烟芳草路，流水落花溪。青眼公看喜，蛮腰女舞低；枝轻难受露，絮薄未沾泥。夫婿无侯相，公孙有字题；服章占李相，眉妩斗张妻。白马双骖别，黄两个啼；春云人渭北，朝雨客关西。丽映桃千树，寒依菜一畦；祇应怜弱植，谁种向金闺？  

春雨书怀，寄草场君  

谁似先生兴不休，雨中独往剑潭游。荷兰人启争棋局，艋舺番疑采宝舟。有志能延明日月，无功谁着「晋阳秋」！思今吊古情何极，点滴声声更益愁！  

苏鲁躬耕念昔年，细烟疏雨叱乌犍。参军幕职开蛮府，使者官衔署「稻田」。春树低迷无故旧，沧桑阅历即神仙。兼旬霢霂兴农事，愿就邦君再受廛。  

滑滑泥深屐齿拖，偶从巡抚旧庭过；燕归陌上无相识，鹤语辽东可奈何！故国伤心生黍麦，新亭举目异山河。闭门独听潇潇雨，门外凄清雀可罗。  

屐响车声近市喧，最宜雨住板桥园；楼台罨画浑疑梦，桃李阴沈更不言。马齿又增人愈老，猪肝为累道非尊。谁怜七十侯赢窘，晚入豪家贵相门！  

蝗旱相仍创造艰，弥闻幕府苦愁颜。雨声恰及春归日，寒气遥看雪积山。郑盗取人当少止，秦人避世正思还。请君译与名王语：广厦须开十万间！  

二月十八日  

频年落拓在天涯，吾道艰难莫怨嗟！骨肉无多妻作弟，关山远别客为家；欲如橘老终藏橘，试问茶神学种茶。屈计生涯赢几许，霜毛一半近来加。  

霜晓漫题  

日出霜华碧瓦烟，敝袍畏立晓风前。富非吾分独奢望，老喜人称「尚少年」。久客浑忘长去国，不官自算始归田。苦无公子千金赠，辜负平生鲁仲连！  

居蛮甚贫，闻家又为贼掠，悯然有作  

荒谷犬嗥声，深疑鬼夜行；岩云笼树湿，山烧入窗明。故物青毡尽，新愁白发生。便归无所益，群盗正纵横。  

春风一首自叹即送归人  

春风昼夜吹，曾不入枯枝？亭长逼妻日，将军遇尉时。异香还左僻，蹇命及亲知。即事堪凄断，伤心更别离！  

赠洪弃生  

二百年文献，伊谁拟杜、韩？渊源师友绝，著作古今难。可叹洪兴祖，徒为管幼安！蔚然章甫服，未许裸人看。  

裸壤原无论，衣冠识者谁？高歌惊下里，长焰谤群儿。怀抱民生痛，文章乐府奇。长官虚问俗，死罪敢言之！  

如生为弃朕，朕亦弃生为；无路陈三策，思京赋「五噫」。愁怀形比块，恸哭血成诗；苦语声酸鼻，长吟「猛虎词」。  

雨过新竹，闻郑君毓臣将赴厦门  

江户山川彩笔收，挂帆又作厦门游。弄风燕马何思越，识巷温人尚入周；诗义毛笺多岁月，家风餬口自春秋。雨情蛩蟨原难别，天意重教苦雨留。  

答王友竹兼呈香谷主政、毓臣上舍  

诗、骚出自秦火余，毋乃古文奇字书。汉造、魏制五言盛，八分、小篆当无殊。七言歌行势奔放，何异草书夸雄壮！六朝、初唐束声律，干禄字书下愈况。能者不随俗点画，宁费黄金买断石？要令体势入古妙，斯、邕虽死神不隔。诗家操翰尚摹拟，康乐、文通颇屈指；譬如欧、褚写「兰亭」，纵未夺真亦得似。兴酣落笔声摩空，我与古人何必同；天马飞驰脱羁靮，岂外初时行步工！工倕旋指弃规矩，蛇珠荆玉群相诩；祇知紫色眩儿童，试问宗门谁父祖？笔纵字大我犹笑，临池水黑人称妙；愧余白首志不衰，况汝黑头年尚少。王郎诗思卓不群，弄笔颇知书八分；投我「四香楼近集」，欲令迂拙张我军。我不知诗仅识字，笔势词源法不二；颂不忘规学赠言，古来良医三折臂。  

徐莘田见示■〈女宅〉红女史遗诗并纵论东洋大局，赋寄  

东海神驹性不羁，美人黄土怆悲余；在天在地相思愿，疑雨疑云绝妙词。周鼎重轻何用问，楚弓得失岂能知！凭君且隐鸡笼市，乞食吹箫和竹枝。  

淡水眺望，呈陈淑程道兄  

分疆鼎峙各西东，一水依然两地通。大海潮回烟焰黑，内山雨过浪花红。曾无艋舺招人渡，尚有輶轩问土风。惟见买茶他国客，来如春燕去如鸿。  

破画（鹿苑吟社课题）  

不见完时见缺时，断缣残素欲何为？河山破碎谁司责，人物雕零事可知！云散风流王粲恨，天倾地陷屈平悲。补空当月丹青手，欲赠如椽笔一枝。  

残稿  

古锦囊空喜见君，偏师亦足壮吾军；尚留声价三分重，未等诗书一炬焚。死后长卿封禅草，生前瑕叔战场文。早知灰劫应藏腹，勿任词人醉墨熏！  

约人游日本久不来，赋日本一首  

未到吾能梦见之，神山缥渺海迷离。求童男女开仙国，得好江山助我诗。萧飒鬓毛为客久，屯邅骨相上官迟。宣尼有说应三复，君子何心陋九夷！  

因欲游日本，遣妾回粤，待同游者仍不来，次前韵  

蛮腰素口笑辞之，勿向人前哭别离；童女三千吾有妾，达夫五十老娱诗。归犹缓缓卿何恋，来怪姗姗尔犹迟！袱被恐因私顾婢，乘桴或自畏居夷。  

束装有感  

块磊仍非酒可浇，咤闻喝落厦门潮。圣人西海还东海，大局南朝与北朝；衣服一均从赵改，诗书何罪继秦烧！毛锥我亦嫌无用，入市先求八尺刀。  

黄遵宪  

遵宪，字公度；清广东嘉应州人。着「人境庐诗草」。有「台湾行」一首咏乙未割台事，已见连横「台湾诗乘」（「文丛」第六四种）。  

岁暮怀人诗（录一首）  

赤嵌城高海色黄，乍销兵气变文光；他年番社编文苑，初祖开山天破荒（邱仙根工部）。  

乙未二月二十七日公祭沈文肃公祠  

管弦合沓钟鼓喧，左炉右鼎腾香烟；翩然被发乘云下，知公未遂神龙蟠。凭阑东望大江去，旁通闽海百由延；增城赤嵌矗孤岛，下有膏沃千良田；柘浆茶荈作银气，红尘四合城郭阗。生番杀人食人肉，侧有饿虎贪垂涎。当时倭奴轶我界，公统王师居中权；大官媕娿主和议，公唾谓不值一钱。侧闻近者议输币，乃竭水衡倾铜山；南门管钥东流柱，摇摇竟如风旌悬。流求两属忽改县，举族北辕王东迁。公言尺寸不许让，兴灭继绝兼保藩；毡裘大长议分岛，公尚摇手谓不然！岂期舐糠遂及米，神州亦竟污腥膻！巍峨巨舰古未有，凿破混沌成方圆；「考工」作记智述物，云房石栈相钩连。后来汉帜成一队，椎轮筚路推公先；病中呢喃造铁甲，欲聚众铁城三边。东沟一战炮雷震，轰轰洞击七札穿；人船兵甲各糜化，虫沙万数鱼鳖千。威海刘岛据坚要，漆城孰上池难填；蝝息蜷伏不敢出，如引铁锁封喉咽。天骄横肆地险失，坐令蚍蚁咸无援。曹蜍李志奄奄气，仰求敌国垂哀怜！言为众生乞生命，手书降表黄龙笺。恐公闻此气山涌，妄语诡公船犹全；就中邓、林二死士，躬蹈烈火沉重渊。愿公遣使携葆羽，垂手接引援上天；金戈铁马英灵在，倘藉兵力旋坤干！吁嗟公去十六载，今日何月、时何年？捧觞再拜席未散，又闻奔命囊书传（是日闻澎湖之警）！  

## 台湾诗钞卷十  

吴汤兴  

钱振锽  

吴汤兴  

汤兴，字绍文；清苗栗铜锣湾人，廪生。光绪乙未抗日之役，以统领名义筹饷募勇，奋力抵御。后退至彰化，战殁。  

闻道（七首录一）  

闻道神龙片甲残，海天北望泪潸潸；书生杀敌浑无事，再与倭儿战一番。  

钱振锽  

振锽，字名山；里居不详。  

吊简大狮  

痛绝英雄洒血时，海潮山涌泣蛟螭；他年国史传忠义，莫忘台湾简大狮！  

## 台湾诗钞卷十一  

吴德功  

郑鹏云  

吴德功  

德功，字汝龙，号立轩；清季彰化人。着「戴案纪略」、「施案纪略」（「文丛」第四七种合编二书为「戴施两案纪略」）及「瑞桃斋诗稿」、「瑞桃斋文稿」等。  

程太守命定军寨沿址植竹以作外郭  

卦峰势崔巍，定寨壮基址。昔遭戴逆乱，垣墙尽倾圯。嗣逢傅大令，率众修壁垒；糜费功未成，砖石旋折毁。此地关要害，与城相唇齿；下望雉堞明，俯瞰宫室美。太守谋画深，命我重经理。栽竹环外郭，形胜周逦迤；山麓筑炮台，连环互觕犄。山顶建兵栅，金锁悬鼎峙；保障镇岩疆，捍卫守桑梓。居高以御下，筹防函谷比。吩咐拾遗骸，分别细迁徙。斩棘更披荆，植篁固吾圉；环绕万千竿，弥缝实足恃。胜日好栽培，为邦慎终始。后来密荫生，蔽芾甘棠拟；咸称太守贤，庶民歌乐只。  

游白沙庄，遇故人话时事有感  

一带白沙庄，槟榔树成宅；结屋傍山隈，种蕉补篱隙。入望半晴阴，溪壑漾寒碧。夹道列平畴，鸣泉咽危石。万个竹摇声，四时花耀色：天然画图开，好鸟频唤客。胜景引人入，个中真意得。回忆童稚时，遭乱避斯域；今日履重经，村农半相识。入门叙寒暄，设筵备酒食。自言戴逆乱，官军来建栅；险要负山隅，形势恃路仄。累次遭兵锋，营垒坚如壁；众志共成城，百战难攻克。客岁奸民变，围城遽潜迹；大帅赫然怒，追戡小丑馘。居民鸟兽散，惊心而动魄；赎罪议输金，抽厘等逋索。沧桑迭变迁，形势异今昔。向在武陵源，避乱逃锋镝；今为逋逃薮，满目生荆棘。地脉何荒凉，民气何狼籍！时事谈始终，仰天长叹息；西岭夕阳斜，归途天渐黑。  

庚寅六月大雨，二八圳崩坏；程太守发帑开浚，民赖以安  

庚寅六月天，狂雨猛破块；电闪兼雷轰，浊浪涌淜湃；绣壤石相错，平畴帆可挂；地裂与山崩，万流同一派。大溪断鱼梁，深山流鹿砦；洪水泛滥来，一望靡涯际。沿海积尸横，居民多被害；桑田变沧海，圳道尽塴坏；庐舍遭漂泊，村农甚矣惫。彰邑三圳道，悉隶台湾界；截流断水源，负嵎肆狡狯；禾苗尽枯槁，呼号控官廨；饥民鲜粮食，胥役迫税□；田园尽荒芜，卖田无处卖。太守发帑金，严催辟沟浍；善政入人深，引领望风拜。  

过大甲溪  

大甲溪险巇，狂波时沸腾。遇雨涛矗起，遭风涨还生；日夜声奔吼，地裂山亦崩。溪腹隐怪石，崎岖乱纵横；前事频覆辙，望洋恒震惊。盛涨势弥漫，途人苦莫名。忆昔岑宫保，环视心怦怦；传集一万夫，督率费经营。溪水分二道，势似两鱼形；限期周一月，桥梁庆落成。讵知水浩淼，依然道难行！我乘肩舆至，巨浪激石鸣。就深呼舟子，渡我彼岸登；就浅呼野老，扶舆翼而行。甚矣溪危恶，耳目未所经。何时重疏沦，奠定俾坦平！  

新竹坐火轮车往台北  

崔巍龟仑岭，上有观音寺。石径甚崎岖，行者难纵辔；兼以十八溪，径仄曲且邃。筑造轮车路，沿山削破碎；疫症时流行，兵弁多病毙。开辟三年中，死者难计数。移山等愚公，凝神而壹志；峰峦俱削平，驰驱无阻碍。新竹抵省垣，辰发午即至；俨似费长房，妙术能缩地。旋转能自如，水气通火气；水火交相用，系易占既济。逐电迅追风，敏捷胜奔骥；举重若提轻，便捷兼爽利。但恐山谷崩，失足防蹶踬；冀望贤长官，筹划策周备！  

游福州东门外耿王庄有感  

精忠旧王府，基址半芜荒；故园余薜荔，旧宅剩柘桑。回思荣耀时，开府镇闽疆；带兵十余佐（国初，每佐兵二千），自大比夜郎。督府如疣赘，参谒列堂皇（「胜武记」：『总督福建范承谟，每日参谒』）。当其小腆变，海滨起欃枪；三藩约同叛，方命肆跳梁。天子赫然怒，削爵抄田庄。昔日馆娃地，今为鞠草场；后作桑绵局，前为丞相堂。吁嗟！丞相之威权，赫濯不如王。丞相祠堂兮，即王之故宫；人生争晚节，何须论兴亡、得失与穷通！  

埔社汉人村  

埔社有乡村，汉人数十户。自言开台时，随军辟疆土；数姓结比邻，养育广生聚。出作而入息，学稼兼学圃；登山较田猎，麀鹿欣麌麌：鸟兽肉盈厨，稻梁积仓庾。茅屋结数椽，可以蔽风雨。缓急本相通，人无患贫窭。花开自识春，日中能知午。婚姻两姓联，循规亦蹈矩。读书弗仕进，居家不商贾。春社饮宴会，收获迓田祖；酿酒乐酣醉，足蹈且手舞。虽有野番狂，幸无催科苦；子弟自防闲，约束免官府。结习既成风，免受外人侮。较密桃花源，问津鲜渔父；浑浑与噩噩，此风如太古。  

陈仲英太守番挖赈济  

霜风吹海立，漫天阴曀曀；四野无青草，数里皆赤地。村民乏粮食，颠倒甚矣惫；匪惟鲜膏梁，并亦靡粗粝。适口河所资？三餐惟大菜。老者转沟壑，少者远别离；田园尽荒芜，催科乏王税。太守悯其穷，拨帑为调剂；赈粥易发米，议赈兼议贷。给予籽种本，庶免饥来岁。官绅合办理，管吁核实计。村民届赈期，遐迩纷纷至；妇稚携筐来，班白路负戴。胪欢遍海滨，穷民受其赐。  

癸巳乡试，遇风泊舟不行  

试罢归家急，携朋共买舟；乡关千里远，风雨一天秋。笥箧堆船积，波涛阻客留；高堂殷盼望，何日卜刀头！  

波罗蜜  

佳种波罗蜜，花香子更香；累累含瑞露，颗颗结繁霜。品较菩提润，纹同佛髻青；西来传异果，妙号载梵经。  

石花  

一种澎湖石，非春亦作花；脱苞形磊落，吐萼势槎枒。光怪添新样，嶙峋发怒葩。沧波银笋浴，西屿映流霞。  

铁珊瑚  

铁树生苍古，槎枒数尺高；枝柯盘柱砥，骨干类珊瑚。屈曲又文笔，崚嶒击唾壶。陶镕逢世用，沧海网遗珠。  

竹蔗  

蔗圃千畦植，村农利溥长。节多如竹秀，叶密似葭苍；揭揭风吹响，湛湛露酿浆。待当秋九月，处处献新糖。  

海上观潮歌  

浩淼沧溟接霄汉，潋滟光浮无崖岸；迤延八裔亘五洲，朝潮夕汐势弥漫。淜湃汪洋声咤叱，鲸波鳌浪千重溢；电掣雷轰动地来，掀动蜃楼翻鲛室。势驰万马肆奔放，声撼群龙酣击抗；沧瀛无数雪花堆，陆离光怪难名状。忽然飓风雄呼翕，白练翻空势转急；前波怒激后波起，银山高拥黑海立。洋洋洒洒观者乐，俯视江河如沟壑；波澜壮阔大文章，韩潮、苏海胸开拓。  

九十九峰歌  

火焰山高冲牛斗，中列奇峰九十九。丹崖赤嶂错落排，疑是巨灵细分剖。玲珑众笏碧参天，天梯石栈凌云烟。东升朝日穿山出，槎枒木梳空际悬。一峰未尽一峰起，山光烁烁难迫视。巉岩罗列锦屏开，屴崱高撑玉笋峙。高低树木郁参差，峰容点缀景争奇。松柏樟楠皆挺秀，继长增高势弥危。嶙峋怪石悬崖立，伛偻罄折向人揖。夕阳返照光回射，俯压培塿何岌岌！噫嘻宇内多名山，我台得此真奇观。何当声数化蛮貊，携笻直上云之间。  

村妇叹  

乡村之妇一何苦！纤纤弱手兼数技。沤苎、沤麻靡明晦，鸡鸣报晓整衣起。踉跄三五行成群，不施脂粉不簪珥；腰束犊鼻头罩巾，手带糇粮鸡种籽。蓬鬓垢容无颜色，奇形怪状似大傀。行不数武过沙溪，脱却弓鞋涉溪水；缠足忽然又跣足，方便不如赤脚婢。度阡越陌勤经营，种瓜杀草弗停止。天际夕阳坠西岭，沿途采薪归乡里；入门洗手作羹汤，老姑一声唤喂豕。村妇闻言浩然叹，世间多少儿女子：富贵妇女娇藏屋，寸步金莲生珠履；且闻生女作门楣，——不作门楣斯亦已。胡为我生独不辰，操磨一世直到死！  

哭醒甫老夫子（四首录一）  

洒落高才久著名，倡持风雅渡东瀛（客岁先生开荔谱吟社，幕友张君赠「四六」一篇，有「倡持风雅」句）；芸编独秉千秋笔（公着「东瀛集」十卷，皆有论；去年遭风，沉没海中），荔社空余月旦评（公阄诗会，名曰「荔谱吟社」）。八卷新诗经手订（公着「龙江诗话」八卷），一团和气共心倾。苍天曷不延眉寿，衣钵留传与后生！  

敬步朱邑侯树翁原韵  

驰驱皇路檄频催，息讼平争宝鉴开；自昔绥猷成骏烈，至今留泽泯鸿哀。渡横北斗人同济，院建「明新」俗化呆。姓氏昭彰传妇孺，何时再借寇君来！  

宦途世态尽炎凉，介节如公懔雪霜；制锦操刀■〈强，口代弓〉罕虎，持筹催酤陋宏羊。诗文获赏深铭佩，利弊论伸感肺肠（公下车，考观风，蒙取超等。卷中有「利弊论」，今皆施行）。难怪当时诸父老，攀辕遮道走仓忙。  

翔翱鸾凤上青云，燕雀争喧未许闻；献策阙廷方贾谊，请缨长路比终军。精金经炼常呈粹，美玉何辜亦被焚；案牍如山谁剖断，赖公排解难兼纷。  

胸中饱德厌膏梁，富贵浮云付渺茫。除暑人怀彭邑柳，思君世植广陵棠。政垂北路军民喜，诗咏东郊草木香（公东郊迎春，与江老师联吟唱和；因到学署，老师出其稿相示，私和一首，末云：『如今更普菁莪化，姓氏祠前次第荣』。公去年入禄位，更成诗谶矣）。禄位长生今已进，三公堂作四公堂。  

马尾停泊（福州）  

棘围试罢束行装，马港停舟感慨长：高塔势穷千里目，大江曲似九回肠；幼丹创画余船厂，孤拔猖狂作战场。往返廿年今昔异，睠怀旧理辄心伤！  

明延平王  

雄心誓与国存亡，蹇蹇精忠气激昂；诸葛一生终辅汉，沙陀三世永称唐。招徕频却天朝诏，拓辟来开盘古荒。堪叹骑鲸人去后，朱家苗裔孰扶匡！  

楼船航海渡东宁，战退红毛辟赤城；击揖渡江同祖逖，屏居绝岛效田横。偏安计屯期存祀，弱冠兴师独请缨。太息孤忠难遂志，一生心事付沧瀛！  

挽程挺生观察老夫子（二首录一）  

台中布化已三年，善政风流谱管弦：发帑疏开三圳道（庚寅大雨，彰邑三圳皆坏，二八圳犹甚；公发帑三千筑之），轻徭斟酌「一条鞭」（刘爵帅以「一条鞭」清赋不公，公按田之肥瘠减则）；丰裁峻厉官箴肃，疑狱平反善类全（施九缎围城一案，牵连教官周长庚等）。回忆临行告新尹，爱民心事尚拳拳。  

台湾竹枝词  

荷兰恃险据东瀛，鹿耳鲲身涨忽生；战退红毛开赤嵌，至今尸祝郑延平。  

乾坤东港水东流，世界婆娑万派收；见说台山风景异，溪潮西去不回头。  

数椽茅屋自成家，遍地丛生不识花；守夜无烦刁斗警，村村都树竹篱笆。  

缚藤编竹系溪边，敷遍涂泥作陌阡；何必千年纔换劫，霎时沧海变桑田。  

莲开冬月菊迎年，风物云何此变迁？可是东瀛天气暖，唐花不及此娟娟。  

家中妇女坐兰房，不识机丝报七襄；少小娇娘闲寂寞，戏将罗袜绣鸳鸯。  

春茶初熟采绵延，侬在山坡郎在巅；香叶盈筐归去晚，笑将玉臂倚郎肩。  

槟榔佳种产台湾，荖叶蛎灰和食殷；十五女郎欣咀嚼，红潮上颊醉酡颜。  

衣裳红紫妙新裁，赘婿多年笑口开；闻道夫回频蹙额，怕郎归去不归来。  

小西门外女当家，大西门外女卖花；卖花笑煞当家苦，香味消时月影斜。  

喜鹊纷纷绕树栖，台阳惯听此禽啼；而今地气由南转，逐队飞鸣过虎溪。  

番社竹枝词  

番社男女织耕匀，风俗无分富与贫；今尚结绳追上古，无怀氏民、葛天民。  

番女怀春笑口开，汉郎晤对喜天来；相邀携手同归去，不用冰人只自媒。  

社番邻近惯相仇，画界分疆自结俦；偕老百年鸾凤侣，不愁夫婿觅封侯。  

土番嗜斗性难回，秋夏相交杀气开；可巧社裔趋避熟，春来夏去不逢灾。  

货物偕来有易无，金钱珠玉本难输；社丁狡黠多谋利，垄断居奇贱丈夫。  

和戎五利计筹深，其奈顽番类兽禽；反复难平锋镝事，要他不叛在「攻心」。  

开元寺  

台阳城北郑家园，树木阴森鸟雀喧；策士谋臣同憩息，祇今建寺号「开元」。  

割台有感  

军书旁午割全台，数日奇闻遍九垓；约议马关权相定，敕交燕埠使臣来。西清谏士图恢复，东土遗民欲挽回；太息淡江花锦地，尸横遍野哭声哀！  

台乱有感  

兵戈巨变起瀛东，拥立藩王志岂同！保险守分南北郡，调兵势隔马牛风。中朝将相唯和解，寰海编氓敢怨恫！锦绣江山成决裂，何堪回首问苍穹！  

乙未八月有感  

陆沈犹未睹神州，海外干戈动不休；正朔于今更凤历，蓬瀛从此判鸿沟。心伤禾黍频增感，变起沧桑孰解忧！太息中朝和议定，难将覆水挽回收！  

乙未之冬，合家寄寓甘井外甥林水生家；因入城一行，爰赋五古十韵  

出城已半载，束装回故里；十室九无人，存者惟妇女。兵燹兼疫疠，辗转沟壑死；妇兮哭其夫，母兮哭其子。霜风添悲酸，草木为萎蘼；门巷甚萧条，垣墉都倾圮。衣冠非旧制，第宅易新主；满目睹凄凉，疮痍何时起！生者不得归，死来长已矣；四野多哀鸿，嗷嗷叹靡止！  

番社  

凿齿文身地，彬彬俗化良；狉獉皆礼乐，鳞介亦冠裳。俗尚都新制，形容变旧装；可怜愚蠢甚，十室九空囊！  

线西  

闻道欃枪起，惊惶避线西；曾经三匝绕，始借一枝栖。久客悲戎马，深更梦鼓鼙。东方容易白，满树鸟声啼。  

送杨吉臣兄赴东京五古二十韵  

三策陈「治安」，汉廷传贾谊；千古称奇人，企慕形梦寐。君负磊落才，卓荦晚成器。闻说谒东京，呈材等天骥；鲸鱼扬长鬐，鹏鸟舒大翅。直言效长沙，慷慨谈时事。睹此蚩蚩民，辛苦已尝备；兵燹连疫疠，饥馑两洊至。大旱望云霓，恩膏期遍播；冀君请民命，生灵庶有裨！自顾老病身，俯仰抱惭愧；蒿目悲时艰，遭逢老壮志。又闻东海岛，花锦名胜地；山川与古迹，奇景呈佳致。海上涌神山，徐福扬舫去；三百童男女，养育广生聚。经载史册中，曾否真也未？君今履其境，阅历勿忘记！画图袖归来，足补齐谐志；赠我作卧游，玩赏豁胸次！  

小春有感（四首录二）  

丁酉之春，台湾县知事村上义雄迭遣通译三谷到家延访，委以嘱托之任；爰作七律四首以辞之。  

纡尊降贵盛容仪，赏识风尘欲絷维；延聘频烦通译使，挽推迭费役场司。官资嘱托优崇极，士赍绅章宠锡施。下问蒭荛能不耻，草茅葑菲采无遗。  

驰驱应召志虽伸，其奈庭闱有老亲！愿奉寿椿终百岁，聊当寸草报三春。幸逢龚遂为贤守，且许游岩作散人。驽拙病躯何补救，奚烦延揽费殷勤！  

登定军寨有感  

定军山上寨，圆顶屹雄峙；巍峨建雉堞，护卫保桑梓。世变辄遭乱，垣抒尽倾圮。回忆乙未秋，黑旗树营垒；徐、吴闻鸡舞，慷慨励将士（徐骧、吴汤兴二士把守）。大军天上来（日军从后山包抄），铳声响聒耳；弹丸如雨粒，傅城集如蚁。兵勇鸟兽散，蝥弧旗树起。登高试一望，窥见室家美。逃军无斗志，阻险奚足恃！春秋逢佳日，拾级足重履；满目尽草莱，残基藤废址。青山依旧青，丁壮沟洫死！  

庚戌杨焕彩君菊花会  

人各有所嗜，君独有花癖；庭前遍黄英，秋深呈佳色。当其盛开时，清芬扑鼻息；折柬招官绅，肆筵而设席。宾朋恒满座，杯盘多浪籍。杨君真娴雅，好花兼好客；觥筹既交错，时事谈竟夕。中原今战征，神州罹锋镝；创立新政府，旧邦思鼎革。回忆八旗军，百战能攻克。往年何威武，天下称无敌；此日何凌夷，遍地生荆棘！运会实使然，蓍龟亦莫测！把盏深咨叹，共浮一大白。  

爱玉冻歌  

台湾罾门溪边，有薜蔾绕藤树上，结实累累，垂浸该弯。适有樵夫汲水饮之，凉沁心脾。采归榨浆陈市上，令女爱玉卖之；人因呼曰「爱玉冻」云。  

惟台、嘉之炎烈兮，近热带之中央；恨无方以辟暑兮，能消夏而生凉！聊薄言以采采兮，恒满贮夫筐筐；似罂粟之椭员兮，子密缀而中藏。劳纤手以揉擦兮，流玉液与琼浆。明亮恍惚水晶兮，寒冷不让冰霜；色欲同夫琥珀兮，料须配以鹅黄。饮渴人于暑路兮，散无异夫清凉；藉爱女以命名兮，留齿颊而芬芳。洵瀛东之特产兮，爰作歌以播扬。  

郑鹏云  

鹏云，字毓臣；新竹人，清台北府廪生。尝与同邑陈朝龙纂修「新竹县志」，并辑有「师友风义录」（序见本书「附录」）。  

丁酉孟秋感怀七律  

踏遍槐黄迹已陈，江湖落拓一闲身；功名有分三生定，时事如棋一局新。五度秋风曾老我，二分明月正怀人（谓吴澄秋、陈子潜诸广文均归籍应试）。瀛东多少观光客，桂籍留题亦宿因（谓嘉义黄采侯孝廉鸿藻）。  

太平岩在鹭门之东，相传为先世延平郡王读书处，外镌有「石笑」二字；书此  

志感  

石不能言笑口开，读书深处有莓苔；草鸡莫问当年事，鲲海骑鲸去不回！  

和周亦香广文赠句原韵  

诗成珠玉句惊奇，别馆清樽唱和时；衣带鲲洋唯一水，春潮有信负归期。  

留园雅集席上即事（二首录一）  

东望瀛壖百感哀，骚坛韵事话文开；名园宴会群英集，料有新诗继「福台」（谨按张鹭洲（湄）「瀛壖百咏」末章云：『福台新咏萃群英，绝调音稀孰继声』！自注：『「东宁诗」一名「福台新咏」，四明沈光文、宛陵韩又琦、关中赵行可、会稽陈元图、无锡郑廷桂、榕城林亦丹、吴蕖、轮山杨宗城、螺阳王际慧前后唱和之作』。文开，光文字）！  

舟过平户，吊前明延平郡王  

已从金、厦据双门，还要骑鲸到七鲲；能使红毛归故物，敢将赤手抗中原。英风飒爽飞鸾岛（飞鸾岛，在平户延平郡王所生地），旧雨凄凉梦蝶园。三百年来明养士，如君纔算报君恩！  

## 台湾诗钞卷十二  

洪繻  

洪繻  

繻，本名攀桂，学名一枝，字月樵；清光绪乙未台湾沦日后，改名繻，字弃生；彰化人。着有「寄鹤斋诗集」、「古文集」、「骈文集」、「诗话」、「八洲游记」、「诗草」、「中东战纪」及「瀛海偕亡记」等书，都百余卷。民国十年，尝作大陆之游，乃选诗文集中无碍当轴之篇什辑成「寄鹤斋诗矕」及「文矕」各若干卷镌赠故国同好。「瀛海偕亡记」已刊列「文丛」第五九种，书末并就「诗矕」选诗二百三十三首作为「附录」。  

蒿目行  

岁在戊子月在酉，地上欃枪天篲帚；社鼠野孤哀嗷嗷，一队健儿负梃走。蛮烟细民无异志，只因新令掊克苟。新令之条行者谁？刘公铭传来抚守；自请住台过十年，剪除荆榛使财阜。去岁剿番剿不成，遂向民间增税亩。一方当园十数弓，丈量比前长八、九。累锱积铢算不遗，官乃与民争利薮；不为朝廷培本根，斲丧元气焉能久！区区弹丸何足言，坐视皇朝伤高厚；农夫商贾不聊生，纷纷痛心又疾首！浙东计亩为公田，南或呼箕北呼斗。传说昨日已打城，无乃跳梁成刍狗！揭竿作旗抢地呼，背负耰锄击土缶。肉食无心为苍生，脧削依然故见狃；古人不畜聚敛臣，此言真堪铭鼎卣。赤城千里如金瓯，无故寻端欲碎剖；不知祸水何时平？老范甲兵胸岂有！九重高远未曾知，万民泪落秋风柳！  

催科役  

门前咆哮鸣，屋后锒铛声；父老不敢出门视，催科到处鸡犬惊。催科狰狞如虎狼，催科震怒如雷霆；不为尔曹贿赂至，菽粟岂能生公厅！前者催科归业户，业户自知辛苦情；今者催科归我曹，我曹惟有醉饱行。某月某日下新令，新供、旧供火速清；老农闻此语，方知前日是太平。  

门丁谣  

我公在何处？我公在县厅。我公不解事，解事有门丁（一解）。能令我公嘉，能令我公怒；指挥不待公，我公殊不恶（二解）！我公下村乡，门丁能攘羊；鸾刀取其血，血是民汁浆（三解）。我公到城市，门丁能作豸；有角不触邪，触取巨象齿（四解）。公若欲催科，门丁张网罗；役夫且慢发，役夫货几何（五解）！公若欲谳狱，门丁几番促；促公复迟公，门包几车粟（六解）。门丁能作福，门丁能作威；小民一身肉，俱为门丁肥（七解）。我公能作官，门丁与有分；我公欲和事，请向门丁问（八解）！人生多得钱，不过作好官；我公钱如水，门丁钱如山（九解）。门丁利如锥，我公明如镜；门丁与我公，与钱同一命（十解）。门丁存善念，有时欲改恶；待公官休日，门丁恶不作（十一解）。我言告门丁，门丁仔细听！人间无刑书，天上有雷霆（十二解）！  

汛地兵  

斄牛不执鼠，虽大亦何为！驽马在厩中，虽多亦徒糜。养兵千百头，缓急供驱驰；在野为守望，在城为守陴。爱身不爱国，戴弁等行尸；居恒犹惴惴，何论危急时！深夜闻盗贼，剽掠在城池；女墙群酣睡，起立如醉痴。声东而击西，子行姑迟迟；自维为狐兔，何敢斗熊貔！秦人与胡越，肥瘠两不知。明朝在市井，哮阚威风施。  

海关吏  

陆行畏虎水畏波，恶知波向平地多！平地风波险而高，关吏时时张网罗；不论千艘与万艘，扬帆鼓棹逋逃。风晴浪静不得去，关吏悉索如老饕；溪壑填盈开一面，行人舟子唤奈何！昨日无风今鸣涛，千丈性命系于毛；地棘天荆无所往，嗟哉！漫山蔽海以为牢。  

鹿港卡  

津头整布帆，好风正东南；舟人不敢过，验船者二、三。偏隅一黑子，津吏亦眈眈。鹿港非隩区，征商有余馋；由斯观天下，遍榷何以堪！我到鹿津头，偶问鹿津吏：关津不惮繁，尔身有何利？自言利涉途，官一吏三、四；温饱在于斯，余乃为公事。乃知民之艰，半多吏所置；朝廷征其一，吏胥征其二。叹息古人贤，利薮在乎吏；一歌何易于，朝廷广恩意。  

卖儿翁  

男者奴、女者婢，田园稼穑生荆杞；昨日催科到闾里，求此不生死不死。老妻典尽御寒衣，老农卖尽耕春耜；今日家中已无余，所未尽者惟有子。欲别泣涟洏，欲往何处依；皤皤双白发，何日再生儿；出门得温饱，胜在家中饥；养子已无期，生儿复几时！旁人闻之心骨悲，老翁吞声前致辞：吾台前日经乐土，不知何人造崄巇！量尽田园增尽赋，地无膏腴民无脂。人事天灾一齐下，哀鸿嗷嗷何所之？重以役胥如貙虎，削脧不得须臾迟。我愿君心光明烛，烛尽逃亡田家屋；蜂虿不得生其毒，民虽頳尾无鱼肉。呜呼！此语天地为之哭。  

纪灾行  

庚寅岁六月，上天雨泽竭；一夜风霆声，万山草木拔。老龙奋横威，牙爪纷冲抉；磅礴气所至，屋瓦狂飞发。不知从何来，水潦万丈决；田庐所居人，一夕为鱼鳖。地上山忽奔，井田随破裂。哀哀天弗闻，苍生受颠越！□□□□□，不自今伊始；去年新令行，诛求苦无已。鲂鱼頳尾逃，平地皆祸水；灾害一时生，天其显者耳。我欲告苍天，请论数与理；理数不可知，天怒有时止。  

绿林豪  

北风萧萧暮色黄，绿林豪客结成行；腰横宝剑手长枪，明火杀人胆气强。来往跳梁何所忌，入室胠箧又探囊。县令闻之无所问，此辈出入已寻常。此辇亦是游侠客，激而为之无所惜；饥饿驱人到于斯，何以削脧犹未息！雨露云霓不得施，田畔长苗即蟊贼。今日作赋胜作官，坐收物力不知艰；不稼不穑无所事，财帛货贿高于山。  

溪边田  

流沙澌澌云漠漠，朝为青田暮为壑；海外沧桑倏变迁，溪居莫道田家乐！昨朝来时看绿禾，今日来时看素波；老农负犁何处去？田在溪中万顷多。溪边家家学耕作，春刈秋收岁岁过；农夫最爱千年业，安得天上枯黄河！溪头未归村犬吠，家中早已到催科。老农闻之长叹息，欲罢不能行不得；晚涨三篙流潺潺，仰视苍天无日色。  

海边耕  

大造茫茫谁真宰？东为青田西为海。海畔沙漠不见人，老农耕之筋力殆；拨沙拔茅锄作园，耕时十旬九旬餧。夏畦冒雨种地瓜，秋天霜冷枯根芽；荷锄负锸视地脉，不见瓜成但见沙。陇头莳植生活计，有时种豆落生花；花开花落不结子，野人满地空梳爬。海滨卤壤为经纪，渔在山头樵在水；我嗟海滨人，如在荆棘里！  

台湾官府纪事  

前车载囊橐，后车载妻孥；壮丁夹道旁，布地黄金铺。江山方鼎沸，官府争首途；国事彼何知，鼠窜保头颅。何来庾吴郡，载去飞舳舻！始知朝庙上，多此误国徒。可怜海外民，日日望来苏！去者已如鲫，在者亦犹驽；行旌出郊野，阻截逢狗屠。千夫拥锹锸，一夫起啸呼；官长将焉往？进退局辕驹。轿有七宝笥，箧有一箪珠；匍匐献营垒，四出调兵符。护卫过城甸，胜似供军需；官守弃陷阱，生死脱崎岖。海峤三千里，谁能为负嵎！  

澎湖失守纪事  

杀气阴风北斗高，轰轰雷电殷海涛（澎湖炮声震及台湾）；仰首但见天周遭，哄耳群惊海煎熬。千里逝水闻滔滔，出地霹雳讙蛟鳌；电音驿至报胜仗，明朝溃卒随波逃（澎湖失守之越日，抚军电信有「我军极勇，倭人已遁」语。又越日，而澎败卒至）。依稀败耗人未信，溃卒登岸如猬毛；市中咆哮虎怒号，战阵驱来羊一牢。呜呼义军同日死，陈涛之罪千秋指；今日战士望风奔，保全首领走而已。争诧西洋炮火神，中国炮火日日新；军不训练弃与敌，城垒有炮奈无人！岁未、月卯、日庚午，蓬莱海岱生烟尘；春风吹浪作号泣，鲸鲵小丑抉龙鳞。汉廷元老筹妙策，议和遣使出天津。  

停战遣使纪事  

汉武射蛟临海岱，海水沸起蛟龙背；昆明习战战士多，楼船百万皆鹳鹅。海战虽失陆战兴，大冶堇山可铸兵；又况燕云森壮士，一朝众志自成城。君不见范阳鼙鼓动地来，李、郭壁垒风云开；金人马足中原播，宗、岳、韩、刘一战破？国家练军祸乱秋，志士义旗有同仇；升平安坐谈韬略，临时或付流水流。田单即墨犹保燕，长城万里夫何忧！堪恨停战沮士气，楚人之鬼越人禨；百万锋铓忽藏韬，战士坐甲空歔欷！闻道使者出东洋，无从得见东倭王；丧邦辱国此为甚，丛神土偶盈庙堂。更闻上相欲亲使，包羞忍耻成何事！帷幄画虎付虚空，肉袒牵羊甘跋踬。积重如今竟难回，几时疆土可重恢？沧海日到榑桑暗，阳河晞发心为灰！  

割地议和纪事  

万里金瓯浑不缺，谁道千钧系一发！艰危一旅可重兴，何为遽把皇图割！今日以和保都城，恃和狎敌鼎且倾。胜败兵家有常事，数败一胜势可争；今日未尝为血战，激使好战谁敢轻！犬戎在昔陷西京，宣王亲整六师征。我朝三辅奠盘石，山海关外兵连营；大帅养重不励士，坐使越甲吾君鸣。下国尚耻城下盟，大国上相亲行成！重重海陆失岩阻，战守无计和无名；公孙用刺真下策，裴相不死非尊荣。辽阳自曩锺元气，台屿于今成蓬瀛；一朝蹙国数千里，奥蔽尽撤将焉撑！嗟予头埋足又蹶，叩阍无从效曹翙；眼见岛夷竟得天，心痛中华长失岁！沈沦身世付伧荒，分裂乾坤销猛锐；仓海君无博浪锥，衔石今后同精卫！  

台湾沦陷纪哀  

天倾西北度，地缺东南方；蛟龙激海水，沦没蓬莱乡。熬波沸巨浪，白日黯无光；山俏牵木魅，土怪鞭石梁。颠簸王母阙，震坼禹皇疆；洪水湮部洲，燹火及昆冈。嗟哉武陵客，坱■〈土莽〉失康庄；避秦无源路，仰首望苍苍！天心方有醉，西眷弥不遑。玄枵淫岁纪，敦首赐扶桑；戈船起海岱，毒弩横汪洋。寄托不得人，措置纷乖张；射人空射马，擒贼不擒王：不能捣巢穴，坐守任跳踉。平日糜巨亿，海军等木僵；柄政三十年，陆守复彷徨！纷纷交涉事，议和绝不刚。何为多设施，铁路亘遐荒！大敌不敢战，乃受小敌创！如许弹丸地，中国屈输将；峨峨冲车轮，当路避螳螂。叹我生此邦，眼泪作饭浆；感时辄呜唈，事事结中肠。复遭此世变，台海如沸汤。输币兼割地，皇上费周章；听为民主国，大总统曰「唐」。玉人镌印绶，戎仆制旗常；欢迎动郊野，宣耀照城阊：覆舟得援溺，黔首喜欲狂！逃遁先有人，万民阻行囊；推戴大抚帅，中流恃宝航：磨戈思一战，同泽赋三良。黑旗兼栋军，曩岁经战场；人心乃叵测，林氏首徜徉！国恩不奋报，梓里不筹防；敌氛来海上，引兵竟归藏！无才哥舒翰，中夜起皇皇：敌骑犹在边，唤渡觅洋商；托辞将督战，脱身沧海旁。马厩冲烟火，无主乱兵攘；居民不得安，招敌入城厢；迟之逾三日，始见东兵行。弹枪前队仗，炮子后筐箱；马蹄行郭索，剑佩带锒铛。头有髡发冠，腰无下体裳；皁袍长至地，犹存古时装。纠纷穿阛阓，住宿占民房。杀戮幸不甚，老稚得踉跄；成群争趋海，流离事堪伤！叹息唐抚军，始末未交锋；敌得长驱进，拉朽施利铓！谁料大厦倾，乃逢一木当；香山、苗栗间，义民起如蝗。鏖战不得前，敌马徒披猖；自言海上来，未遭此颉颃！倡之者为谁？义士吴、徐、姜。用矛赴齐师，争推为徐骧；绍祖亦悍斗，视死如阳阳；吴君（汤兴）能统率，亦未易低昂；村妇佐磨刀，耕农自裹粮。力抗已兼旬，太守来共襄；可恨县令李，掣肘不为倡！无米巧妇炊，有沙道济量；揭竿御坚炮，无成亦足强。五月迨流火，雷电破斧戕；彼族添新兵，犀利何可尝！刘帅（永福）援军至，迟缓徒奔忙。囊土填决河，无益于河湟；叹息台中郡，一旦同淜滂。城下多死人，村间多痍疮；乌鸦早暮飞，啄肉啼悲吭！月黑鬼磷出，天暗飓台扬；维时正上弦，暴雨继恒旸：我在沧桑内，变化托痴佯。七月月几望，敌兵忽不扬。游骑将南进，伏甲起深篁；使之铩羽回，顿觉不翱翔。可惜空弮搏，难当百炼钢；逾月聚兵往，民众见驱狼！所叹刘光世，晚节不昭彰；战守两茫然，坐镇见民望！为时固云久，赴敌未慨慷。传闻于道路，今已去敖仓；巍巍赤嵌城，一带失保障。可怜海外民，戴汉心未忘；凶耗虽耳熟，疑信不求详。昨日海关处，新令悬惶惶：赋税将重征，不及恤流亡。今春多灾异，天上分玄黄；不出旬日间，澎湖受兵殃（己未二月二十日，台地咸见天分玄黄二色；二十七而澎失）。为时甫半年，黑劫换红羊；蹂躏二千里，犹未收欃枪。嗟我中华产，长鬣对艅艎！儒冠皆扫地、表海空泱泱！千秋伦物国，一旦化狼■〈月荒〉；譬如五彩凤，俯首九头鸧。末世多如斯、晋、宋已蜩螗！愁思无由写，日日登北邙；举目见蓬蒿，涕泗如逝湟。哀哉乱世内，默默谋为臧！  

洋兵行  

鲸鲵出尾闾，鼋鼍鸣海峤。雨淫山鬼啼，风凄木精啸；杀气干云霄，白日昏不照。三三五五群，佩铳横剑鞘；军帽小筩圆，复帛双股绕；靴袖束紧身，时或长衣掉。其黧而贱蠢，裸形露两窍；呜呜满街衢，酣醺一狂嚣：是为东洋人，但觉兵威耀。当其整队行，兵气肃无声；惟闻马蹄铁，郭郭来重轻。背负一糇囊，腰缠一革縢；木箱駞炮子，稻草覆釜甑。炮车转轮至，殷地时轰轰；进退无金鼓，指点非旗旌。笼鹅又牵牛，路上掠牺牲；入京索民居，居房折户闳。偶闯入人家，携取两手盈；大者胠囊箧，小者及罍■〈缶拜〉。俘杀非王意，将令失章程。台民不堪扰，或思属英夷；英夷岂吾类，转劣倭文情！倭人处处是：黄色白肤理；岛居有婆娘，貌近中华美。照影在图中，纤纤裹素指；兵人携在身，戏欲配汉子。前朝有往来，最敬中邦士；今丁国势弱，侮吾此为始。祸胎谁养成？依稀傅相李！  

追述去冬时事  

时十一月岁乙未，台山北海如波沸。遗民义气薄云霄，欲转汉天回汉地；骤似雄风吹雨来，复似怒潮挟沙至：重重夜突台北城，惊杀倭兵失梦寐。城头半夜起狼烟，城外连天列象燧；倭酋持枪尽欲狂，倭卒寻刀起如醉。越日彼族元□夫，不成拜贺不就次；电达全台皆戒严，火急三军齐结驷。延城驱出领袖人，束以羁绁防生事；是乃逢迎趋利徒，岂有才情能树帜！狐疑鼠窜空怔营，惟时外间尚无意。彼族杀气犹未降，压阵冲锋出大帅；天使遗民成国殇，二、三首雄中炮踬。雄徒四散登于山，可哀良善遭斩劓；冬风惨惨吹哭声，阴雨凄凄飘肉■〈骨比〉。平民庐舍数千家，灰烬之中无位置；逃亡耕夫诈诱归，复以一坑除芒刺。是时我正丧所生，倚门夜注皋鱼泪；闻之意惨心复摧，不能哀吟亦酸鼻。年来衔石不能填，叹息海天出魍魅！呜呼七哀兮，哀不尽风云气！  

闻斗六一带被毁有感  

皇天降灾殃，发自倭人手；非彼能横行，天假为篲帚。雨膏二百年，时数丁阳九。或逢贪酷官，或遭跳梁丑；潢池有沸汤，小民受其咎：循环逾十秋，中辄生厄纽。曩岁刘公（铭传）来，台海经击掊；纷糅及山川，削脧穷林薮。一波未能平，一声狂鲸吼；汪洋日出方，突如来祸首。疆臣无瑰材，海天遭碎剖；烽火遍全台，间时燎薪槱。去冬台北城，忽有群雄纠；聚沙不成团，焚如付乌有。首从咸远扬，伤哉村童叟！兹夏斗六门，亦复空抖擞；彼族好扰人，乱丝益生绺。闻说据在山，巉岩鬼神守；彼族佩枪登，伤仆如坠缶。失利无如何，余怒及耕耦；旁近几十村，村村焚成黝。吾民居此间，如指在械杻；所望天好生，意外能运肘：俯提出妇孩，倒悬解耆耇！吾民饥渴深，时时瞻箕斗。骤雨不崇朝，暴雨不恒久；上天多变迁；云头灭苍狗。岂有爱憎心，此薄而彼厚！不过昏眚侵，太阳暂蒙垢。真人驱天骄，名王系组绶；献俘阙庙前，函头在左右。未知我今生，得此遭逢否？  

老妇哀  

出门逢老妇，白发蓬压眉。倭兵蹴之行，哀哀泣路歧；乞食不得饱，眼泪垂作糜！问妇何所苦？呜咽不成辞：有室无可归，残年丧子儿；一家八、九人，遭杀不胜悲。大者能扶耜，小者仅知饥。爱女倚房居，刺绣手牵丝；大妇在炊下，淅米肉如脂。一夕闻兵来，悚息泪交颐；聚泣共吞声，忽有兵人窥。闯入掠衣饰，索钱勒藏赀。刀枪交股下，大者死阶犀；回头视幼子，身首已分肌。女妇骇啼走，并命于一时。缕陈不及终，哭声已涟洏；更端问老妇，摇首不闻知。旁人纷纷说，甲乙亦如斯。甲家益酷死，馈倭为倭欺。遗下数顷田，芜秽草参差；复存数间屋，入夜栖鸢鸱。东家绝炊火，西舍游鹿麋；亦自倭人宿，连甍卧豺罴；破壁系鞍马，折门煮牺牲。行人不敢过，迂路且鞭笞。世衰人物贱，不死皆便宜；翘首望苍天，言之有余噫！叹息百年上，深赆朝四夷；民物皆丰贵，鸡犬亦雍熙。草野无知觉，听我吟哀诗。  

兵火之后，旧时街衢但存瓦砾；感赋  

惊天蓦地起兵戎，闾左繁华瞬息空；喧路鹳鹅同上蔡，失家鸡犬异新丰！蔓烟无复炊烟绿，烽火犹疑燹火红。旧日楼台何处认，乱堆残瓦夕阳中！  

过兵燹地  

五胡人马六朝书，赤壁青山半火余；一发中原无望处，年来天似小穹庐！  

见无家人  

黝尽楼台赭尽山，青青长有一天环；红颜白发齐流泪，卧在官郊野水湾。  

闻人话北部警事感作  

昔日大坪聚建儿，沿山沿海驱岛夷；风声鹤唳八公兵，篝火狐鸣五丈旗。义旗一扬一再起，三载东洋惊祸水；岛民虽被作牛羊，敌兵有时成蝼蚁。自从孤旅不可撑，梅子坑里为秦坑；敌人眼中无铁屑，酷毒暴政尽施行。粒粟寸丝难苟活，千家万家遭剥夺；十羊真有九人牧，一鸡长遭百刀割。环山蔽海无所逃，釜中燥蟹箝巨螯；残喘偷生不容喙，医疮剜肉竟焚膏！沧海横流时一泄，涓涓忽洒苌弘血。去冬北部鬼雄呼，四十人把倭人杀。一时视死如同归，五人之豪颜佩韦；况有同心数十辈，千秋义冢高巍巍。昔人愿近要离墓，如君之徒堪比数；恨予读书身手弱，闻风空式怒蛙怒！  

绿林豪  

东洋兵气森如霜，破敌无声如虎狼；一拳海上黑丸地，地窄不足供回翔。数辈弹压有余势，狰狞恶貌惊洪荒；谁知绿林多豪客，小丑不量出跳梁！昼在山场夜城郭，凌空蔽日如飞蝗；一指障目无泰山，劫夺民居穿营房。洋兵瑟缩不敢出，有如猛虎畏群羊；四围鸣炮声汹汹，两傍列炬光煌煌。小寇由来过大敌，正正旗鼓阵堂堂；入室横行无所惧，往复倒橐又翻囊。委蛇欲退不遽退，辄向营头鸣数枪；行人复说太坪山，白日出劫洋兵行。初谓一吼噤万窍，谁知满身生烂疮；南北烟尘复四起，兵且难在况善良！呜呼绿林客，恨不为国出宣力！  

闻日军搜山感赋  

乾坤长肃杀，海上战争多；番队日鸣炮，山民夜枕戈。炎昆糅玉石，覆卵扫巢窠。世界今如此，苍生且奈何！  

闻难民逃居山内感赋  

瘴雾杳层层，逃荒有客登。箐开今日路，崖断古时藤；穴树同林狖，穿岩比石鲮。天荆与地棘，何处汝飞腾？  

囚人哀  

惨惨新竹城，凄凄苗栗路；阴风四面来，颓云千里布。警吏夜缚人，如狼驱走兔；三五同一牢，百十同一捕。骈首就死期，悲情谁得诉！亦有为鬼雄，一瞑绝不顾。可叹「瓜蔓抄」，荆棘在跬步；毙木作标枝，生涯付草露！贷死有轻条，犴门长禁锢；仰首海东天，覆盆日为暮。长此黑漆乡，黡然不求寤；微尘一张眦，时时堪恐怖。逝者长可哀，存者一何慕！海山有鲸蜺，京观封无数；悲风散毅魂，何处五人墓？  

见台湾保甲连坐法感题  

商鞅死后无罪魁，今见东邦炀死灰；秦法每甘骈戮尽，苗刑又见罚锾来。朱儒处处埋坑坎，乌鬼家家养祸胎（人语朱儒，陆诗句也。乌鬼，杜诗注：一作姜神，一作豕也。盖放牛羊豕于路者，亦立有罚锾法）。竟岛拚将人物敝，鸡栖连栅不须哀！  

援道殍志感  

茕茕有老妇，委作道旁餧。无名登尺册（此地最忌无籍名之人），收容同有罪；保甲连坐条，斯言非汝绐。闻汝丈夫子，身材亦磊磈；避乱逢倭兵，竟作刀边醢！老妇无所依，流离成冗猥；身体罹残疾，病容日腲腇。视之怀为伤，赠之以货贿。茫茫天地间，转轮为苦海；沈溺彼何人，悲声有余欸！济物须乐施，厚费宜无悔；常持此寸心，聊以补真宰。  

大扫除  

壬寅夏四月，「土匪」大扫除；号令一朝下，万室为邱墟。当其设甘饵，信誓说降初；始作周、郑质，继藏盟府书：长待以不死，山泽任樵渔。服从一以久，杀机起籧篨；南北及中央，同日入周阹。一时敦杯酒，万口为臡葅。一、二勇决夫，枪火伏衣裾；作势与之敌，反噬不踌躇：木毙人亦摽，虽死异羊猪。余悉骈首戮，载出薄笨车。妇孺从流移，人弃室亦潴。南投、斗六间、杀气惨不舒；阴风扑人面，磷火遍里闾。哀哉归顺徒，不得求为鱼！  

剧新百一诗  

新政言难罄，聊为举一隅；岂能鱼漏网，长觉雉离孕。天地空亭毒，江山等弃繻；闾阎虚盖藏，郊邑伏■〈艹佳〉苻。律例繁兼猛，生谋有若无；千方图需索，百末责均输。抑勒将刑迫，吹求藉势驱；削脧吞弱肉，征榷尽锱铢。铸鼎欺编户，怀琛罪匹夫；明征同寇夺，暗取似穿窬。豢吏专苛敛，供军厉急需：虞衡山作贡，盐府海为枯；酒务重重酤，糖园处处租。一朝开市里，万井变官途。金币难三品，权量锢五都。风云惊发号，雷火骇严符；暮令朝旋改，前科后顿殊。衣冠皆獶杂，逻视总貔貙；侦伺穷幽隐，公私肆觊觎。死亡因细薄，陷溺在须臾；日日遭鞭挞，家家苦役徒。深文真刻酷，善政益模糊。检疫寒侵骨，焚尸痛切肤；牛羊登册籍，鸡犬禁逃逋。灾害伊谁恤？烦冤底处呼？秉威官长暴，立宪下民愚。黑界盆中戴，黎先机上屠；锄夷虽苟免，波累惨追捕。连坐商鞅重，坑降白起麤；杀机深北鄙，种类落东胡。耆旧沦舆皁，农工比隶奴；低徊思曩昔，彷佛隔黄、虞！  

叩阍辞  

海外之民同戴天，覆盆在顶天悬悬；天所覆载无颇偏，何为此地民颠连！乙、丙之际烽燧然，丁、戊之交民孔瘨。天魔对人舞跰跹，鱼羊食人血湔湔；杀人如篦如草菅，民居此间如拘孪：足如茧缚手如卷，如肉如醢在刀边。如獐如麋虎狼前，虎则咆哮狼流涎；耳雷鼻火涎如泉，磨牙抉爪为戈鋋。罗剎鬼国黑风旋，人肉为粮膏为餐；一餐未饱万骨攒，肩髀高于火焰山。浑沌无窍亦镵镌，况为血气何能全！不角不爪堪一叹，天骄肆虐群生孱；人类尽为异类残，何有飞走及彋彋！杀机所逞毒■〈雨上漫下〉■〈雨上漫下〉，蒸为疫疠及黄瘅；纷纷跕跕堕鸟鸢，死或僵仆病迍邅，病者死者郊遂迁。不然须遭鞭与挞，重则系缧年复年。或鸩而死即方便，讳死讳病泪涟涟！人间万户如禁烟，疫所不及亦苦旃；防病骈将无病牵，瓜蔓之抄果蔓延。我且翘首一问天：天纵彼暴何为焉？岂为气数天无权！古有大劫经三千，劫灰未满无可填，须将人类劫中煎。但是为劫何矫虔，祇将一岛付炎燀？东西之海何平平，中央一土独倒颠。文物之邦辱腥膻，伦类之祖一线绵；未知冥冥夫何言，高高下下皆陶甄。生人机械亦戋戋，天岂无力为转圜？何为坐视巨喙专！山有罴貙野有豻，狰狞头角行瞒跚。避地欲到天门难，仰空呼吁天阊关！  

入市书所见  

荔支上市新桃红，绿竹雨过笋坼丛；村家争趁挑菜节，街店初度卖鱼风。杖头挂钱拟沽酒，酒楼近在市门东。入市■〈敝〉■〈薛〉纔数步，捞虾卖浆如走兔；碎裂粥鼓折饧箫，蚝筐满地钱满路。蓬头乱发捉向官，皤叟啼哭黄童怖；青春白昼此何为，官役执鞭处处怒？旁人嘶声向我云：沿途贩卖例罚布；鞭扑尚觉施小惩，重则科条须禁锢。市上有门门有亭，小贩须从此中停；牟利之夫蝇头聚，公徒敛钱一一经。此钱为汝谋卫生（日本法：市上所敛税，谓为卫生费），民愚不知自犯刑。日斜市远无人过，肉味蝼漏鱼郁腥。我闻此故三叹息，营求锱铢比盗贼。年来斗米贵如珠，一寸之丝当尺璧；斥牛出犊充赋租，质子典衣供悉索。朝卖芋拳夕卖瓜，穿巷入街行蹜踖。天阴雀冻乌毕逋，空仓日日走饥鼯；门前门后锒铛呼，临江谁有千头奴？节食缩衣犹不足，可复酒家唤当炉？  

洋关行  

海风琅琅海天高，西油东布千百舠；载以宝筏三五篙，未到鹿门皆逋逃。关吏狞狞如鬼号，背上火枪腰铁刀；下水挽筏牵上岸，充作公货饶尔曹。商人瞠视两眼如巨鳌，泣诉不可得，关吏瞋尔言啰嘈：吮尔皮血监尔膏，东头有虎千百牢！  

田野即事（三首录一）  

官吏日扣门，敲扑驱种蔗。糖税归国家，糖利归会社；农户绝饔飧，啼饥穷日夜。农夫剧苦辛，为农难为稼；蔗田虽有收，贱估不论价。昨来大雨风，蔗苗况如赭；徙倚到东皋，嗷嗷盈四野。去年雨烂苗，今年风残稻；陂塘处处干，水租征更早。野田璺如龟，无禾亦无草；农夫畏出门，坐饿成枯槁。妇孺啼于床，牛羊号于皋；粒米贵如珠，况乃乏刍藁！荷鉏何处施？悠悠望有昊！  

田亩叹  

勺水不得濡，复欲征水租；水租犹尚可，地租急追呼。水租为公用，地租为国帑；厉行籍没法，不比偿宿逋。窃叹商鞅家，无此聚敛徒！丁户计口收，房屋亦征输；入市复算缗，锥末及锱铢：削脧将到骨，未止占剥肤。茫茫沧海桑，何日变膏腴！损失泣万家，我亩良区区（去年造铁路，所捐台湾田亩以亿万计）。  

斗米叹  

斗米易钱钱一囊，台湾未闻此奇荒；闻之自古疑荒唐，不意年来屡屡尝。今年米价尤殊昂，一斗二升银煌煌；市中之米作珠量，食米之人膏粱肠。贫民得米为米浆，升杓在手千金装；又有无米无可望，朝朝采藿登首阳。旱潦之后草色黄，茹草不得为寇攘；明火杀人取所藏，比于倭人尤堂皇。劫夺孰与税敛强，时或放火烧民房；亦习洋氛效薄凉，暴政焚杀皆寻常。盗为饥驱情可伤，况有道殣无劻勷；算及锱铢添税章，民不得食泪汪汪。房捐市税何得偿？说增一倍告四方；人人争欲望苍苍，望天或雨钱与粮！无肉可敷眼前疮，无水可苏頳尾鲂；呜呼！无米孰为指太仓？  

哀鸿篇  

闻说云林地，今年遭屠杀；垂翅落机中，破脑不得脱。家室既摧残，脂膏亦剥割；造化岂不仁，生物付夭阏！哀哀群羽毛，振振难为活；凌空思奋发，樊笼终有括。中或失其群，饥鸣徒嘎嘎；被絷啼向人，相视犹胡越！  

更有澎湖路，沧桑海忽枯；三十六峰屿，一旦焦为卢。水■〈卤戌〉不得雨，即雨草不苏；鸿雁来何为？泽中徒叫呼！岂有食可谋，更无田可芜；注年海为耕，无食且饱鱼。嗟哉鱼不得，啼血催胸臆；造物不孳生，吾为汝恻恻！  

恻恻复恻恻，鸠形兼菜色。城狐杂社鼠，日攒太仓食。太仓日以盈，狐鼠日以生；哀鸿自嗷嗷，岂有利爪争！西风满地来，四野闻悲声。昔日随阳鸟，今日刀俎鲭；罗网多杀机，天地为阴坑！我闻造化心，孵育靡不宁；五雀与六燕，安有滋重轻！闻我哀鸿诗，应为心怦怦。  

估客行  

曾闻海上蓬莱山，珊瑚之树翡翠环；贸易往往得奇货，千艘万舶任去还。今日来时非畴昔，蝄蜽攫人惊远客；牵船上岸不敢行，千金万宝皆一掷。坵墟惨淡何市阛，轻行辄罚千百锾。去家复苦远，居此复苦艰；误入蓬莱山上山，无乃南峤鬼门关！  

剿番行  

台湾前清归顺之番，已过三分之二；所未归顺余番，佐久间总督请以五年平之——今其季也。议院因其未成功，不许再展年限；故今年锐欲攻击中路诸番。台湾以中路入埔里社之山为最广，而库鲁句番者——日本所谓太鲁阁番，又处深山之深，故其施工较难；而军民之困如此。  

山獠穷居深山中，亘古不与秦人通；重重迭嶂云烟阻，渺渺危峦霜雪封。生聚虽如三僰众，杀锋未似五溪凶；如何下策用火攻，西海直侵东海东！不比牂河下庄蹻，岂同巴蜀通唐蒙！忆昔汉家天子诏，划将瓯脱为边徼；侏儒有语安耕猎，烽燧无熇封岭峤。南北輴蛮虽棱威，中央靡莫未原燎；长与深林养鹿茸，何事将军夸■〈票鸟〉鹞！乃今穷兵踏■〈乔亢〉■〈虚亢〉，炮火所飞狐狸叫。重崖阴阴无日曜，滚滚溪流石陡峭；暑寒不时风■〈穴上叫下〉窱，冰块纷纷随潦漂。役夫闻道身虺隤，兵士重毡镜远眺；酒保技师收厚利，台人号哭倭人笑！台人久作釜中鱼，生番、孰番奚安居！耕地一蹂无秸粒，山庐一火无籧篨；番人逃窜成猿狙，山中来往随豪猪。可怜千炮深箐溜，顿使三危众骨葅！回视番巢万蚁垤，一朝如蚁遭扫穴；白石苔封苦役骸，青山瀑泻藤猺血。花莲港与合欢山，两军遥举互包截；东西战队未双连，南北挽输劳九折。寄言番妇莫冤啼，嗟我周黎亦靡孑！  

大讨伐  

丙午方隆冬，生番大讨伐；迭嶂摩青天，连营一齐发。白日照深箐，朔风响林樾；烈火焚高邱，炮声夜未歇。凿齿与雕题，相逢即驰突。其俗本狉榛，其人如鹰鹘；抚之曾几时，屠之起仓猝。始为垦荒来，辟土不容忽；遂使瓯脱间，亦走东洋卒。平野多草莱，何用入穷窟！师劳久无功，万山掷枯骨。狞树蛇蛰蟠，怪石鬼面凸；谷暗丛木呼，径险古苔滑。生番何处栖？腥风动溟渤；呦呦麋鹿哀，莽莽狐兔没。长坑无所施，群峰立峍崒。  

地震行  

今年二月二十三日，天甫黎明，地忽大震。罹其灾者，嘉义地方最惨，斗六地方次之。嘉义、斗六之间，山中裂六、七里，深亦如之；溪水为沸。嘉义城及所属梅仔庄、打猫庄、新港庄，屋无一存，地为邱墟。  

维岁丙午月刚卯，天柱倾颓地轴挠；星辰易位山川崩，五行二气同纷搅。日月未悬天未开，大造莽莽飞黄埃；巨灵怒劈太华来，坤舆斮破声如雷。六鳌断足化万能，娲皇一见心为哀。哀哉，城郭阛阓为蒿莱，血肉肤躯为废骸！高岸深谷何所有？不见人烟唯阴霾。初如大块抟抔土，神工鬼伯擂地鼓（凡地震之初，地必如春雷之鸣。地鼓，出「广舆记」）；人寰簸荡无立锥，海水翻腾有飞弩；惊心下界多游魂，转瞬九渊欲沈羽。陷落诸罗十万家，人物邱陵尽泥沙。四海龙战玄黄血，千山龟坼纵横叉；不信乾坤又灰烬，可怜髑髅皆齿牙！哭夫、哭子、哭父母，惨淡往来鲁国髽；岂知蓬莱昔翻覆，神山久已沈大陆！地上龙蛇多杀机，民间鸡犬争觳觫。虽有孑遗半死生，阿鼻牛首怒狰狞；暂偷食息鱼游釜，终见漂流蚁满城。天心如此已可叹，何为此遭益糜烂？当今有几虮虱臣，浩劫无穷倮虫患；欲排阊阖向天公，天关沉沉漫复漫！俯视罗山斗六门，山飞山走坤维断。  

后地震行  

此追述甲辰十月之震，区域皆在嘉义斗六地方。前年死四百余人，今年死千三百余人，伤者甚众。  

忆昨甲辰冬十月，千里江山系一发；高岸为谷深为陵，蓬莱沉没金银阙。城郭人民半已非，淘淘江山空四围。无头无目刑天舞，一手一足商羊飞；堆积残骸成京观，哀我遗黎何所归！疮痍满地今未已，干柱坤维复倾圮；共工巨颅撼不周，竖亥大步移方里。诸罗斗六百里间，天崩地塌雷霆起；至今日月尚摇摇（大震至今已二十四日，尚时时作震），石破天惊震不止。洪荒欲沌复欲分，寥廓不流亦不峙；颠簸晦明动星辰，城市如悬虚空里。震后赤日行曈曈，雷师为暴驱霻霳；幕天席地十万家，哀哀哭泣洪流中（大震越日，复大雨）！重黎祝融复交病，翻覆阴阳纷七政；赤乌冲维热焰张，烛龙炎井火珠迸（震后又有火灾，斗六焚最甚）。闻道天上杀机流，一空十日烧九州岛；地上杀机在洪水，■〈穴上夬下〉■〈穴上矞下〉方壶沈丹邱。天弢天械无可逃，胡倾大地添狴牢！岂其万物成刍狗，无复四维联巨鳌？呜呼！东瀛今已沦大壑，细者沙虫大猿鹤；世界大千输一粟，窃叹陆沈天地酷！  

役夫行  

役夫之征遍全台，南北尽处由海输送于花莲港，以挽辎重入山；近中各处由陆输送于埔里社而挽辎重入合欢山，或兼凿路。自今年（甲寅）四月始，不数日而迭输人夫。每番，一甲数人行；其不能行者，敛金以赀行者。每一夫行，百货取具；各甲必费数十金。多有死者——盖剿番之累如此。  

瘴气蒸成万峰赤，悬崖洒遍猩红色；深箐万古无人行，只今道路开荆棘。路在千山万山中，壑深无底涵虚中；藤萝尚带洪荒气，炮火横施开凿工。开凿未已驱人上，征夫前泣后夫望；手足作车尻作轮，狞雨盲风催转饷。热气烁人成乳饴，冷气中人成僵尸，毒湿渍人为腐脾；天惊地塌雷霆起，复有破石堕空糜躯肌。昔日中华全盛时，讨番役人人不知；黄金布地士争赴，岂与今日驱人依熊罴！兵卒三千夫十万，中央南北搜罗遍；弱者输赀壮输身，迭番践更急于电。闻道溪中产水晶，复企山中生金英；可怜膏血换空地，一寸茸茸原野万骨撑！长林一过无日暖，危峰再去有冰块；五月穿裘困雪山，万夫痛涕至天晦。问渠于此何不逃？渠言无处匿蓬蒿；商鞅保甲诛连坐，惠卿手实吹毫毛。呜呼！闾阎何事求安堵？此间法比连环弩；吉网罗钳匪所思，虎苛蛇欺不堪睹！相逢尽觉无人形，山头日作青磷青；莫怨灾星散平地，试看炮雨穿林冥！  

役夫叹  

生作路旁尘，死作岩下土；白日惨不温，照见役夫苦。役夫来自东，见山两眼红，茧足万山中。役夫来自西，有足自行地，未尝越山溪。役夫来自北，呜呜复唧唧；城人入深山，如鱼落罟罭。役夫来自南，南热寒不堪；入山逢阴雨，僵绝六有三。山途况险恶，溪深石崿崿；肩头负重担，未行足已弱。长官图勋阶，民番填沟壑；只有役夫苦，谁识从军乐！西人驱向东，东人驱向西；饥暍受鞭扑，不异犬与鸡。毒疠中人身，仆地烂如泥；一死无消息，望绝母与妻。来时敛金钱，比闾供行李；死者不求生，生者且困死。骨积空山坑，泪满浊溪水；奈何辟番疆，使我至于此？他日青山碑，忍以赤血纪！  

咏蔗糖  

炎洲孳大利，豫樟及蔗浆；豫樟煎作脑，蔗浆煎作糖。樟脑灿玉华，糖屑莹玄霜；余润及五洲，饶裕在千箱。一入虏官手，搜剔无粒藏。樟脑供官费，私贩严律章；蔗糖加酷例，一担九输将。宾筵失旨甘，画饼充饥肠。粔敉蜜饵间，渴慕馓餦餭；枣杏瓜棣生，无处向饴饧。美洲传异种，空闻一丈长；熬蒸出膏液，未敷税吏尝。鬼机代人力，漏卮永无当（近以机械炼糖，民仍不支）。子虚赋云梦（「子虚赋」诸蔗，即甘蔗），嘉味满潇湘；客至阙甘饮，谁嗜盐茶姜。甜流（古水名）不涌地，玄圃空温汤；赤沙冱丽冰，梅冶滋不祥（赤沙及冰霜，皆糖名）。  

次韵梁任甫与林家诗  

海民旧狎庚桑子，沧桑今作祝宗豕；中有风尘肮脏人，埋头插脚颜常泚。鳌沈已断地六维，鹑滛竟周星一纪；仰叩苍苍阗不闻，独行踽踽歌靡恃！勃苏复楚有未能，狐庸事吴不屑以；将与轩皇备应龙，岂为蚩尤作工倕（作上声）！况他雨泽不霈施，使人炎火长秉畀。虞侯何此守薪蒸，崦嵫且遍征砺砥；哀嗷鸿雁无泽逃，取子鸱鸮有室毁？箝余蟹足汝戏嬉，攘我牛田彼疆理。警吏穿房长肆威，催科闯户且攘臂。籍没田园不可堪（供赋，民本不敢后。自督府有没田之令，民尚未知；偶有稍后期到者，吏即不收，将该田发官卖），扰伤市狱更已矣（余前有「入市书所见」诗可考。市如此，狱可知）。保甲横施何足言，殴挞乱加尤莫比！法律神明中外同，独至台湾法妄抵。此间言论不自由，口尚须缄况敢指！阜财无处挹南熏，噍杀时来惊北鄙；曩年屠戮焚山林，至今遍地生荆杞！偶陈一二足心酸，欲说万千难口使；有时种树实摇根，恰似从禽辄破觜。我与蜣苏判熏莸，彼于燕虱殊悲喜！方正海宇正纷争，衣裳溷在干戈里；芦中有士徒激昂，朝右无人空诺唯！方望十载或转移，不图两纪犹如此！孰填冤石拔愚山？孰洒神灰止祸水？东海裨海既已枯，西北漏天岂无圯！不能轩舞愧庞然，每有跳梁输蕞尔（原「耳」字复，古亦有之；此用东坡次正辅韵改「■〈石亚〉」作「桠」字之例）；朝鲜已入不羹封，越裳殆绝庭坚祀！矧兹海岛土一拳，流沙墨水同司彘！汉家既任珠崖沦，扶余岂易虬髯起！中土著鞭让人先，伊川被发哀吾始！我生十载早埋尘，再坠劫中心早死；既睹时艰足蒿目，每闻时事辄塞耳。有怀中夜即抚膺，如跛寻履眇寻视；能将东学心求真，岂觉西方法独美！汉、唐再世威万方，汤、武一朝兴百里；莫嗤邹衍幻天谈，不见种、蠡湔国耻？闻君有志欲兴华，君倘能行世能俟！要知外学有金沙，须待吾人抉渣滓！翘首东望海泱泱，富士山头峰齿齿；一、二畸人时往来，扶桑气到南溟紫。我在柴桑采菊英，时哦「楚骚」搴泽芷；门内无声地无尘，壁上有图床有史。安得复遇素心人，闲把「南华」谈畏垒！  

雅棠发刊「诗荟」，赋此以贺  

汉上题襟后，凭君继唱酬；文章新月旦，词藻古风流。淮海虹桥会，乾坤汐社秋。诗坛春笋似，珊网赖宏收！  

喜施梅樵见过  

春风满庭除，故人深夜至。明日落空阶，霜痕白在地；剪烛话骚诗，殷勤不能寐。君今居近村，远与红尘避；松风与鸟声，日以悦心志。因之翰墨间，飘飘具高致；五色纷满前，古音粲然备。平生三数子，惟君得高寄。褰涉鹿溪水，去来溪水清；蓬门隔墟市，回车望高城。青山二、三里，流泉四、五声；相约载酒行，晚鸩听春晴。  

送悦秋先生归唐二首  

看破荣华似舜华，壮心时亦一悲嗟；有怀杜坦为伧楚，无望张骞拥汉槎。劫后逢君仙岛客，楼头怀旧故侯家。何从再作河梁会？遥指中原起暮霞。  

蓬岛逢君又送君，差堪臭味不莸熏；愧无居士鸡林赋，漫有邹生裨海文。犹得故交心似水，再瞻前辈气如云；倘能御李同车去，故国江山即梓枌。  

感事  

忆昔中原汉道恢，宸游直过琅琊台；海西白狄占星至，关上青牛望气来；益地图从王母送，受降城向武皇开。祗今九叶恩前事，无复经纶草昧才！  

世界方今号共和，英雄才岂老瞒过！华夷獶杂衣冠尽，人物萧条制作多。玉牒空移秦历数，金瓯谁补汉山河！可怜海外珠崖郡，付与东荒作逝波！  

## 台湾诗钞卷十三  

徐莘田  

章炳麟  

江祖着  

徐莘田  

莘田，号东海，又号撷红馆主，澳门人。光绪二十四年秋来台，寓基隆。  

番子沟泛舟  

鲤鱼风细拂轻艘，竹里人家吠小尨；「八」字兰桡「之」字水，青山如画入篷窗。  

基隆竹枝词  

日烘狮岭，射璀璨之文光；春蔼鲎江，绘升平之景色。水晶帘外，醉坠珊鞭；云母屏前，狂飞玉盏。念浮生之若梦，对酒当歌；喜胜友之如云，挥毫落纸。抚二月烟花之景，「写美人香草」之诗：此「基隆竹枝词」所由作也。  

仆十年作客，逐微末于锥刀；千里依人，叹飘零于书剑！旅箧别无长物，奚囊剩有新诗。每当剪烛西窗，亦复寻香北里。念彼魂迷鸦片，说来湿透青衫；争似痕染燕支，归来醉扶红袖。因乘吟兴，历溯游踪。挹贾女之麝兰，温香扑鼻；感故人之鸡黍，雅意殷拳。自从问柳于章台，无异司花于阆苑；是以人呼「浪子」，众笑风魔。恋彼美之柔情，乐不思蜀；搜此邦之实事，语岂荒唐！爰重葑菲，欲灾梨枣。呕此数升心血，敢希声价于鸡林；怜余七尺须眉，未画功名于麟阁！身如萍梗，浪迹堪悲；词唱「竹枝」，风流自赏。总以经营阿堵，砚田几致荒芜；更教坠落情天，香国遂传名字。能使左环、右燕，短笺求彩笔之挥；更教西子、南威，高烛喜红妆之照。安得金铃十万，遍护系香；愧无锦绣千重，难偿奢愿！恨欢娱之草草，当局多迷；叹世界之花花，散场甚易！忆桃花于人面，崔护重来；悟柳絮于前身，秋娘老去！管弦销歇，已非昔日繁荣；脂粉飘零，无复旧时丰韵！然而秦淮商女，犹唱「后庭」；天宝宫人，亦谈前事。当劳燕东西之日，正戎马倥偬之时。黯黯白云，洞绝刘晨之迹；萧萧红叶，沟无顾况之诗。想风景于当年，亦复谁能遣此；惜韶光于此日，不禁感慨系之！  

今者，玉山之吟社重开，环海之名流沓至。吐漫天之珠唾，光炫陆离；听掷地之金声，才超七步。以骚坛之宿彦，写本地之风光；必能巨细无遗、雅俗共赏者矣。仆适因公暇，忆前时裙屐之游；□□□□，备他日輶轩之采。窃疑「春秋」之笔，寓褒贬于廿八字中；妄将月旦之评，括风俗于卅二首里。敬求斧削，诸君勿惜墨如金；倘荷琢磨，小子再抛砖引玉！伏祈哂政，勿诮小巫；谨撰骈词，以呈大雅。除夕张筵兽炭煨，金钱准备绕炉来；顾郎得似双方箸，暮暮朝朝凑一堆！  

台俗：妓院于除夕作围炉之会，炽炭筵上，遍招所欢。来者必以金钱绕炉，始许入席；争多较胜，以博朱颜一笑。其意，盖明示「有钱则亲热」也。  

两扇朱门八字开，浓妆深坐复徘徊；忽惊厅署三声炮，争看迎春太守来。  

元宵彻夜月华澄，闻说金狮此地经；唤起邻家诸姊妹，倚门排坐看龙灯。  

邻家人散寂无哗，福德街前月已斜；夜静怕逢罗汉脚，与郎携手缓归家。  

台人呼无赖之徒曰「罗汉脚」。  

鸦片迷魂倍可怜，绳床竹枕日长眠；年来痼癖深如许，费尽红闺买笑钱。  

情郎病骨日恹恹，药石无灵势倍添；急倩师公解符法，典钗深夜检妆奁。  

昔台地邪法盛行，生死之权操于师公。凡与人有怨者，以重利嗾师公；则所怨者病死，其后身上必现符。符作蝌蚪形，或红、或黑；其符，有锁喉、穿心、截脑、闭口等名。惟以厚利求师公解之，多获再生。师公多僧道之流，台人亦有习其术者。昔年基隆分府方太尊祖荫曾示禁查办，其风稍息矣。  

跳童袒卧铁钉床，斫脑穿腮血满腔；金鼓喧阗人逐队，神舆颠倒戏街坊。  

台俗：游神赛会，必有跳童相随；刀斫锥刺，略无痛苦。神座以四人升舁，或二人舁之；右推左扶，东倒西歪：云是神力所为，虽壮夫莫御。闽人信神，一何可笑！  

城隍娶妇事真奇，彼妄言之此听之；安得西门豹重出，严惩巫觋破群疑！  

海滨新泊圣王船，约伴烧金一念虔；未识喃喃诉何事，桃花泛出粉腮边。  

圣王船甚小，自来自去，能越重洋；闽人奉之弥谨。台人拜神曰「烧金」。  

点点啼红染绛绡，中元普度把魂招；后哥那解咱心事，浊酒三杯带泪浇。  

中元一届，热闹异常，杀牲不可以数计。习俗相沿，牢不可破。妇因夫死再赘，则呼夫为「后哥」；咱，即「我们」二字。  

贪眠慵起理妆残，一任春汤冷玉盘；几度推衾呼不醒，故装浓睡待郎看。  

入门便把藁碪轻，不恋亲夫恋契兄；莫怪红颜多薄幸，杨花水性本生成。  

台妓呼所欢曰「契兄」。  

但求生女莫生儿，生女可为钱树枝；歌舞教成能接客，全家活计靠蛾眉。  

情郎夜出打茶围，脚曳拖鞋膊搭衣；无奈睡魔迷倦眼，双门虚掩待他归。  

夫婿偏将野鹜怜，闺中少妇等匏悬；青春那肯甘岑寂，又抱琵琶过别船。  

圣王庙口敞坛场，铙钹声喧夜度亡。香火恩情如纸薄，空烧楮镪付冥乡。  

仙洞幽深别有天，崎岖一径入螺旋；游人多少留题咏，百尺苍崖姓字镌。  

洞在基隆海口，深数百步；中多蝙蝠。  

巍然拳石矗江隈，曾否仙人践足来？试上层台窥海迹，一泓碧水仅浮杯。  

石上有仙人足迹足跟；有水尺许，作碧色，隆冬不涸。  

义重桥下放兰桡，相约烧香到社寮；分付船家休缓桨，痴郎呆望已终朝。  

社寮，村名；在基隆海口。有圣庙。  

临流日日浣郎衣，贪看鸳鸯不忍归；安得君心如此鸟，百年交颈莫分飞！  

妈祖宫前夕照黄，闲从渡口数帆墙；欲知放港船多少，远看桅灯几点光。  

芙蓉脸晕睡容新，自把牙梳掠绿云；可爱情郎能解意，隔帘唤驻卖花人。  

云鬟乱绕插红花，侵晓提筐去采茶；郎欲问咱何处在，金包里内是儿家。  

绕膝无儿莫怨嗟，买来苗媳貌如花；他年嫁得阳城贾，三斛明珠换一娃。  

土俗：抚养女婴，呼为「苗媳」。未及笄，迫作皮肉生涯。迨欲壑盈时，秋娘老去，始令招赘富婿。衣钵相传，此生财之大道也；其如风俗何！  

双桨停桡漾碧流，蓼花红处网初收；侬家也去投香饵，尽有鱼儿上钓钩。  

统领扬兵夜渡河，大嵙崁内逞干戈；教郎莫去收樟脑，闻说生番出草多。  

生番杀人，呼为「出草」。  

狮球岭上气蒨葱，欲庇郎身孝地公；石磴萦回初遇雨，春泥湿透绣鞋红。  

台人呼拜土地神为「孝地公」。岭腰一穴深三百八十余步，火车出入，铁路在焉。上有土地祠，颇着灵感。  

傍山临水敞洋楼，漠漠平沙水国秋；为爱夕阳天气好，数声渔唱哨船头。  

哨船头，地名：即小基隆。  

「出海」腰缠格外丰，船来一度一情融；生疏试较初相识，两样温存各不同。  

台人呼船上总理为「出海」。  

上元佳节闹奇观，赵帅回銮阖境观；爆竹堆中同踊跃，人丛幻出石玄坛。  

正月十五日，各无赖奉赵元帅神像巡游街市。所在商店，皆备爆竹数箱。纷掷神座；声如雷动，烟焰迷天。各无赖跳舞于火光中，遍身如漆；否则，众揶揄之。盖以是卜此店之盛衰兴替云。  

锡口初来新妇娃，芳心解爱少人家；背人暗说藏春处：「门对青山多种茶」。  

枕边终日语軥辀，说尽离情百种愁；明日探亲台北去，愿郎送到火车头。  

章炳麟  

炳麟，字太炎；浙江余姚人。尝于清光绪二十四年来台，主「台湾日日新报」。与日人不洽，翌年离去。「台湾诗荟」录其诗十二首，惟仅有三首为寓台之作，连横并有跋语。  

寄梁启超  

秦风号长杨，白日忽西匿；南山不可居，啾啾鸣大特。狂走上城隅，城隅无栖翼；中原竟赤地，幽人求未得。昔我行东越，道至安知穷。洒泪思共和，共和在海东；谁令诵「诗」、「礼」，发冢成奇功？今我行江汉，候骑盈山邱；借问杖节谁？云是刘荆州。绝甘属朝贤，木瓜为尔酬；至竟盂盘书，文采获田侯。去去不复顾，迷阳当我路；河图日以远，鸱枭日以怒。安得起槁骨，掺祛共驰步！驰步不可东，驰步不可西；驰步不可南，驰步不可北。鉴皇穹黎庶，均平无九服；顾我齐州产，宁能忘禹域！击石一微秩，志屈逃海滨；商容冯马徒，志在诛纣、辛。怀哉殷、周人，大泽岂无人！  

饯岁（玉山吟社课题席上分韵）  

不作彭殇念，吾犹恋楕球；短长看日夜，身世等蜉蝣。残鬓睢阳恨，余生逝水浮；青阳东国早，春又满蛉洲。  

玉山吟社席上即事  

唾壶击破转心惊，弹指苍茫景物更；满地江湖吾尚在，棋枰声里俟河清！  

（附）连雅堂跋语  

太炎先生当代大儒；少读其文，心怀私淑。而诗绝少，为录十有二首（按前录三首，为太炎寓台之作。余从略），以饷读者；皆元音也。曩游燕京，曾谒先生于旅邸。时袁氏专国，惎间正人；幽诸龙树寺中，后移钱粮胡同。不佞每往请益，先生据案高谈，如瓶泻水，滔滔不绝。其后将归，乃以幅素求书；先生则书其诗曰：『蓑墙葺屋小于巢，胡地平居渐二毛；松柏岂容生部娄，年年重九不登高』！呜呼！中原俶扰，大道晦冥。愿先生善保玉体，俾寿而康，以发扬文运；此则不佞之所祷也。海云千里，无任依依！（雅堂识）  

江祖着  

祖着，字宣甫；里居未详。  

舟抵基隆，喜晤张纯甫  

扁舟拂晓抵东瀛，喜遇知交笑语倾；海上盘桓怀旧侣，天涯邂逅数离情。不堪回首风尘老，无限惊心岁月更；一别适才经四载，人间似已隔三生！  

## 台湾诗钞卷十四  

梁启超  

梁令娴  

梁启超  

启超，初字卓如，后改任公，别署饮冰室主人；广东新会人。清宣统三年春，尝游台湾。在台成诗八十九首、词十二首，原拟辑之曰「海桑吟」。惜无定本流传，仅于「饮冰室合集」（中华书局印行）所收「诗」与「词」及「游台湾书牍」中见其七十余首。其中有经荣县赵熙（字香宋，号尧生）所点窜，在台并有不完全之抄本存留。连横编「台湾诗荟」尝有「海桑吟」之辑，但与「饮冰室合集」本稍有出入，显已有所删略矣。  

赠台湾逸民林献堂兼简其从子幼春  

林侯嵚奇将门子，今作老农友鹿豕；穷秋访我双涛园，自陈所历泪如泚。自从汉家弃珠崖，茕茕视息既逾纪；天地无情失覆载，父母义绝畴怙恃！逝将去汝靡所逃，谓他人昆莫我以。前年府令筑铁路，料地考工集输倕；连畦千里没入官，区区券直不余畀。去年大尹修市政，涤荡秽瑕道如砥；井堙木刊遍穷邑，老屋十家九家毁。此邦炎燠土宜蔗，家家树艺得生理；一从制糖会社兴，攘取吾羭紾诸臂。虎威狐假尚有然，泽竭鱼劳可知矣！近师王、吕作保甲，百室为闾闾十比；一人犯科十人坐，知而不讦法同抵。偪仄过于束湿薪，螮蝀横空孰敢指！颇闻彼都盛学术，横舍如林塞县鄙；今宅新邑亦何有，博士倚席堂生杞！偶募学僮肄「假名」，取备象鞮服驱使；闻政、讲武皆有禁，所畏群雏生爪觜。居恒凛烈作鹯逐，或亦噢咻市狙喜。吁嗟僇民不可说，尽日踽行荆棘里；为鬼为蜮避无所，呼牛呼马应俱唯。羲苗、轩裔彼何人？海枯石烂今如此！我闻憯怆不能终，相对泻泪如铅水；林侯林侯且莫悲，君看天柱行崩圮！孑遗久视谁能期，万方同患君先耳；殷顽箕子已为奴，夏胤淳维复不祀。只今中原一块肉，手足剥落成人彘；豺狼在邑人命微，蛇龙走陆地机起；彼昏日醉更何知，我在靡乐今方始。箧中亦有龟手药，能活邦国出九死！予音哓哓哀且号，听我藐藐如充耳。有时孤愤结中肠，逝将一瞑不复视。阆风■〈纟枼〉马忽反顾，膴膴吾土吁信美！谁能太上竟忘情，况行正半九十里。丈夫未死未可料，万一还能振物耻！假如不就陈力列，立言亦当百世俟！安能坐令千圣心，遽及余生堕泥滓！以兹勖君还自绳，君当收涕启粲齿。河梁十月水清浅，雾峰（君所居曰雾峰庄）远接蓬莱紫；行将买棹从君游，更接清谭挹兰芷。颇闻阿咸最秀拔，磊磊罗胸皆文史；为言置酒无算爵，待我相与浇块垒！  

辛亥二月二十四日，偕荷庵及女儿令娴乘「笠户丸」游台湾，二十八日，抵溪笼山舟中杂兴我生去住本悠悠，偏是逢春爱远游；历劫有心还惜别，樱花深处是并州（首途时，双涛园繁樱正作花；娴儿以辜负一年花事为憾）。  

明知此是伤心地，亦到维舟首重回；十七年中多少事，春帆楼下晚涛哀（二十五日，舟泊马关）！  

天风浩浩引飞舲，睡起樯钟报几程；天末虹随残雨霁，波间鸥带夕阳明。  

万丈霞标散雾珠。海中涌出日如盂；骄儿拍手勤相问：「得似罗浮日观无」（与娴儿观日出）（按：「台湾诗荟」末两句作「娇儿问似罗浮否？一片乡心动鹧鹄」）？  

天淡云闲清昼同，弹碁蹴跑各能雄；闲心欲取春灯谜。领略苏家舶趠风（舟客为种种娱戏）。  

沧波一去情何极！白鸟频来意似阑（按：「诗荟」「阑」作「闲」）。却指海云红尽处，招人应是浙东山（二十七日，舟掠温、台界而南）。  

汉家故是负珠崖，覆水东流岂复西！我遇龟年无可诉，听谈天宝祗伤凄（舟中有台湾遗民，谈亡台时事颇详）！  

迢递西南有好风，故人相望意何穷！不劳青鸟传消息，早有灵犀一点通（未至台湾前一日，林献堂以无线电报祝海行安善）（按：「诗荟」末二句作「劳生不被天公妒，默默灵犀一点通」）。  

东海波光入酒卮，樯乌吉语报朝曦；而翁载得愁千斛，化作兹游一段奇（二十八日，为娴儿生日）。  

番番鱼鸟似相亲，满眼云山绿向人；前路欲寻泷吏问，惜非吾土忽伤神（望鸡笼）！  

台北故城毁矣，留其四门  

清角吹寒日又昏，井干烽橹也（按：「诗荟」作「了」）无痕；客心冷似秦时月，遥夜还临丽正门（按：「诗荟」「丽正门」作「景福门」）。  

台北节署，刘壮肃所营，今为日本总督府矣  

几处榱题敝（按：「诗荟」误「敞」）旧椽，断碑陊剥草成烟；伤心最有韩南涧，凝碧池头听管弦。  

拆屋行  

麻衣病嫠血濡足，负携八雏路旁哭；穷腊惨栗天雨霜，身无完裙居无屋。自言近市有数椽，太翁所构垂百年；中停双槥未满七，府帖疾下如奔弦。节度爱民修市政，要使比户成殷阗；袖出图样指且画，克期改作无迁延！悬丝十命但恃粥，力单弗任惟哀怜！吏言称贷岂无路，敢以巧语干大权！不然官家为汝办，率比傍舍还租钱。出门十步九回顾，月黑风凄何处路？祇愁又作「流民」看，明朝捉收官里去（彼中凡无业游民，皆拘作苦工）。市中华屋连如云，哀丝豪竹何纷纷！游人争说市政好，不见街头屋主人。  

三月三日，遗老百余辈设欢迎会于台北故城之荟芳楼，敬赋长句奉谢  

侧身天地远无归，王粲生涯似落晖（按：「游台湾书牍」此两句作「远游王粲漫怀归，却踏天涯访落晖」）；花鸟向人成脉脉，海云终古自飞飞。尊前相见难啼笑，华表归来有是非！万死一询诸父老，岂缘汉节始沾衣（按：「书牍」末两句作「料得隔江诸父老，不缘汉节始沾衣」）！  

忆附公交车昔上书，罪言犹及徙薪初；珠崖一掷谁当惜，精卫千年愿总虚！曹社鬼谋成永叹，楚人天授欲何如？最怜有限哀时泪，更洒昆明劫火余！  

闲气神奇表大瀛，伏波横海旧知名；南来蛇鸟延平垒，北向云山壮肃城。万里好风回舶趠，百年丽日照春耕。谁言莺老花飞后，赢得胥涛日夜声！  

劫灰经眼尘尘改，华发侵颠日日新；破碎山河谁料得，艰难兄弟自相亲！余生饮泪尝（按：「诗荟」作「当」）杯酒，对面长歌哭古人。留取他年搜野史，高楼风雨纪残春。  

栎社诸贤见招  

大道风吹海气腥，道旁荠麦长青青；水云意外空明处，一角人间野史亭。  

中散养生惟中酒，东坡畏事好吟诗；将心写入江潭泪，消得天荒地老时！  

天涯所至饶斤斧，可有名山养弃材？政恐风低云断处，十围远籁作声哀！  

清时我亦成樗散，分作神州袖手人；凭语沙边旧鸥鹭，倘容占席暂相亲！  

游台湾，追怀刘壮肃公  

忆昨甲申之秋方用兵，南斗骚屑桴鼓鸣；海隔倒悬待霖雨，诏起将军巡边庭。将军功成狎文忠（按：「诗荟」「忠」作「史」），高躅久谢尘轩樱；国家多难敢自逸，笑揖猿鹤颷南征。半天波赤驰长鲸，魑魅甘人（按：「诗荟」作「魈魑甘入」）白昼行；百年骄虏翫处女，将军飞下万灵惊（按：「诗荟」「灵」作「人」）。鸡笼一战气先王，沪尾设险畴能婴！其时马江已失利，黑云漠漠愁孤城；忍饥犯瘴五千士，尽与将军同死生。手提百城还天子，异事惊倒汉公卿！朅来海气千里平（按：「诗荟」「气」作「云」），杲杲红日照屯耕；桑麻满地长儿女，举子往往刘其名。将军谋深忧曲突，谓是脆单前可惩；酒泉、乐浪宜置郡，用绝天骄扬汉旌。凿山冶铁作驰道，俯海列炮屯坚营；宅中议设都护府，坐控南北如建瓴。料民度地正疆（按：「诗荟」误「疆」）界，以利庸调防兼并。郑渠邺漳随地有，下邑亦满弦歌声。平蛮直穷鸢堕（按：「诗荟」作「尽」）处，要使鹿豕驯王灵。吁谟事事准官礼，边功区区卑李程。中朝大官玩厝火，枋鷃岂喻鹏徙溟！司农出纳吝铢寸，齐威恤邻空典型！轮台已闻罢边议，况乃盈耳来青蝇。将军受事亦六稔，谓糜顶踵酬阙廷；轩车一去留不得，藤蔓啼莺空复情。大潜山下白云横（公有「大潜山房文集」。按：「诗荟」「文」作「诗」），下有寒湫蛟可罾；手种菜甲日已长，有时南望微抚膺。任尚岂省班超策，辛汤（按：「诗荟」作「张汤」）或妒充国能；长城已坏他岂惜，雨抛锁甲苔卧枪。夜（按：「诗荟」作「梦」）来风恶鼍涎腥，上相出莅城下盟；燕云投赠自古有，珠崖弃捐谁输赢！可怜将军卧大床（按：「诗荟」作「榻」），眼中憧憧百鬼狞，噩梦惊起月堕（按：「诗荟」作「坠」）海，鹿耳、鲲身山自青。滔滔沈恨閟九京，鸱夷不返余涛形；泾原更安得一范，西凉空复说三朋！祇今劫火又灰冷，东方千骑来轻盈；黠虏窃踵将军武，竟有竖子名能成！山河锦绣亦增旧，独惜花鸟长凋零！吁嗟乎！汉家何代无奇英，陈汤无命逢匡衡！贾生得放既云幸，晁错效忠行当烹！及其摧折已略尽，九牧所至如罄瓶；一朝有事与人遇，乃若持筳。（按：「诗荟」作「莛」撼大楹。君不见将军呕心六载功不就，翻以资敌成永宁？天地生才亦匪易，怅望古今徒竛竮！  

斗六吏  

警吏阵斗六，数百如合围；借问此何者？买地劳有司。赫赫糖会社，云是富国基；种蔗当得由，官价有程期。小人数亩田，死父之所遗；世守亦百稔，饘粥恒于斯；愿弘一面仁，贷此八口饥！欲语吏先嗔，安取闲言辞！府令即天语，岂天乃可违！众雏各有命，何不食肉糜！出券督画诺，肘后吏执持；拇印失烂熳，甘结某何谁！昔买百缗强，今卖不半之；便愿不取直，方命还见笞。一日买十甲，一月千甲奇。入冬北风起，饿殍阆路歧；会社大烟突，骄作竹筒吹。  

垦田令  

府帖昨夜下，言将理原隰；自今限名田，人毋过十甲。闻官方讨番，境土日安集；垦作宜待人，官宁视畚锸！官云汝母国，齿稠苦地陿；每每此原田，将以世其业。旧田不汝追，帝赍已稠迭；安得非分求，无厌若冯铗！贵人于于来，生事须长鬣；汝能勤四体，自足丐余汁。吁嗟讨番军，巨万费楮帖；借问安所出，甿隶与蚕妾。旧田卖已空，新田取难袭；鬻身与官家，救死倘犹及！悠悠彼何人，哀哀此束湿！  

公学校  

道周逢群童，人言是学生；借问何学级？所学何课程？此问有良校，贵人育其英；岛民贱不齿，安得抗颜行！别有号「公学」，不以中、小名；学年六或四，入者吾隶萌。所授何读本？新编「三字经」；他科皆视此，自郐宁足评！莫云斯学陋，履之如登瀛；学涂尽于斯，更进安所营！贵人拳我辈，本以服使令；岂闻扰牛马，乃待书在楹！汉氏厉学官，自取坏长城；秦皇百世雄，谈笑事焚坑。  

辛亥清明后一日，同荷庵及林痴仙、献堂、幼春、陈槐庭夜宴于雾峰之莱园，女儿令娴侍焉；以「主称会面难，一举累十觞」为韵，分得「难」字、「累」字  

此日足可惜，来日更大难；但对素心人，何必怀百端！广庭春月白，芳草清露漙；江山不改旧，天宇自高寒。兹游虽（按：「诗荟」作「信」）多感，美襟良亦殚；思逐花前发，愁借酒杯宽。主人知余意，谈燕到更阑；人生几清明，明旦成古欢！  

平居（按：「诗荟」作「生」）飞动意，阅世成止水；有如挂壁弨，屡张复旋（按：「诗荟」作「屡」）弛。居夷久矣陋，远交得数子；逃虚闻足音，安得不欢喜；但念所托邦，臲■〈臬兀〉若棋累；昔痛雏不育，今忧室将毁！不见汉珠崖，吾土亦信美：艰难岂足道，一弃若敝屣！悠悠我之思，行迈正靡靡；俛仰对新亭，劳歌吾其已！  

次韵酬林痴仙见赠  

十年魂梦断中州，一往沈冥得此游；历劫此身成落瓠，浮天无岸有虚舟。过江人物仍王、谢，望眼山川接越瓯。且莫秋风怨迟暮，夕阳正在海西头（按：「诗荟」末二句作「相对莫生迟暮感，夕阳犹在海西头」）。  

赠林幼春  

南阮、北阮多畸士，我识仲容殊绝伦；才气犹堪绝大漠，生涯谁遣卧漳滨（君方病肺）！呕心词赋歌当哭，沈恨江山久更新。我本哀时最萧瑟，亦逢庾信一沾巾！  

献堂继尊甫兵部公之志，筑莱园以奉重闱太夫人；余游台，余余于园之五桂楼，敬赋  

周余重见老莱衣，稍喜先畴愿不违；满眼云山随宴坐，百年花鸟答春晖。沧桑牢落供诗健，丛桂招邀有梦归。我亦敝庐三亩在，可怜游子老征騑！  

莱园杂咏  

人物自是徐孺子，莱林不数何将军；稍喜兹游得奇绝，莱园占尽月三分。  

娟娟华月雾峰头，泛泛风光五桂楼；传语王孙应好住，海隅景物胜中州（五桂楼）。  

久分生涯托涧薖，虀盐送老意如何？奇情未合销磨尽，风雨中宵一啸歌（考盘轩）。  

一湾流水接红墙，自憩圆阴纳午凉；遗老若知天宝恨，新词休唱荔支香（荔支岛。上有歌台）。  

小亭隐几到黄昏，瘦竹高花净不喧；最是夕阳无限好，残红苍莽接中原（夕佳亭）。  

溪纱浣罢月华明，荇带蒲衣各有情；我识蓝田千涧水（按：「诗荟」作「我识蓬莱清浅水」，任公亲题原迹亦同），出山原似在山清（捣衣涧）。  

一池春水干谁事，丈人对此能息机；高柳吹（按「诗荟」误「出」）绵鸭稳睡，荔支作花鱼正肥（小习池）。  

春烟漠漠雨翛翛（按：「诗荟」作「潇潇」，任公亲题原迹作「萧萧」），劫后逢春爱寂寥；谁遣蜀魂啼不了，泪痕红上木棉桥（木棉桥）。  

澹雾笼溪月上陂，晓来春已满南枝；君家故事吾能记，可似孤山鹤返时（万梅崦）？  

绵绵列岫烟如织，暖暧（按：「诗荟」作「暖暖」）平畴翠欲流；好是扶笻千步磴，依稀风景似扬州（千步磴）。  

望月峰头白露滋，南飞乌鹊怨无枝；不知消瘦姮（按「诗荟」误「嫦」）娥影，入夜还能似旧时（望月峰）按：「诗荟」作「还得娟娟似旧时」，任公亲题原迹亦同）？  

鸾吪凤靡送年华（按：「诗荟」作「蓬莱一水送年华」），颇识吾生信有涯；惆怅无因成小隐（按：「诗荟」作「待得桑田可留命」），卖书犹欲问东家。  

桂园曲  

明故宁靖王朱术桂，以永历十八年奉诏入台监郑军；延平王待以宗藩礼，三世不衰。克塽降，王义不辱，集诸妃王氏、袁氏、荷姑、梅姑、秀姐，诏之曰：『孤不德，将全发肤以见先帝、先王于地下；若辈可自为计』！佥泣对曰：『王死国、妾死王，义一也』。遂笄服骈缢于堂。遗民哀焉，合葬诸台南郡治南门外之桂子山，号五妃墓；即墓立庙，享祀弗替。越二百二十八年，新会梁启起游台湾，以道远未能谒也，述其事以作歌。时清明后五日也（按：「诗荟」无「郡治南门外」及「即墓之庙」九字）。  

莺老花飞桂子山，天高月冷闻佩（按：「诗荟」作「佩」）环；人寻法曲凄凉后，地接蓬莱缥缈间。忆侍王孙窜荆棘，珊瑚宝玦还颜色；万里依刘落日黄，五湖从范烟波碧。九州岛南尽有桃源，华表归（按：「诗荟」作「飞」）来一鹤尊。高帝神灵仍日月，五溪云物自山川。陌上条桑衣鬓绿，卖珠呼婢修萝屋（王自垦田百余甲于万年县之竹沪，督诸妃躬课耕桑，岁入辄以犒军士）；归来分耦迭添香，好伴君王夜深读。诏言万事共悠悠，劫后相依一散愁；天荒地老存三恪，裙布钗荆占一丘。黑风一夜吹沧海，朱颜未换雕阑改；虎臣执梃传车忙，龙种攀髯弓剑在。金环翟茀拜堂皇，王死官家妾死王；翠澜永閟千年井，素练纷飞六月霜。昨夜香销灯自炧，蜀魂红遍苍梧野；吹彻参差不见人，云旗袅袅灵来下（按：「诗荟」「昨夜」以下四句作「满目衣冠笼腐鼠，如此江山在儿女；合门尽节九京香，万古大明一坏土」）。百年南雪蚀冬青，灵物深深护碧城；遗老久忘刘氏腊，秋磷犹作鲍家声！我来再换红羊劫，景阳冷尽龙鸾血；雨湿清明有梦归，海枯碣石凭谁说！天涯尽处晚涛哀，刮骨酸风起夜台；莫唱灵均遗褋曲，九疑帝子不归来！  

台湾杂诗  

千古伤心地，畏人成薄游；山河老旧影，花鸟入深愁。入境今何世，吾生淹此留！无家更安往，随意弄扁舟。  

九点齐烟外，苍茫别有天；下田犹再熟，甘果不论钱。处处泉通脉，村村花欲然。岁时不改旧，信是汉山川。  

故老犹能说，神功缔造深；废兴三国志，战伐百年心。几凿张骞孔，仍来陆贾金。早知成覆水，休诵「白头吟」！  

台湾先后为荷兰、西班牙、法兰西三国所陷，我族卒光复之。日本人足迹，前固未一履台土也。使郑氏能保其世，台湾或不知有今日乎（按：「诗无」列「日本人足迹，前固未一覆台地也」句）！  

桓桓刘壮肃，六载驻戎轩；千里通驰道，三关巩旧屯。即今非我有，持此欲谁论！多事当时月，还临景福门。  

刘壮肃治台六年，规模宏远，经画周备。后此日本治绩，率袭其旧而光大之耳。鸡笼至新竹间铁路二百二十余里，即壮肃旧物。其它新辟容辀之道，尚数百里。鸡笼、沪尾、澎湖诸炮台，皆壮肃手建。台北省城，亦壮肃所营；今毁矣，犹留四门以为饰。景福门，即其一也；余频过其下。  

幽寻殊未已，言访北投泉；大壑阴阴转，清流曲曲传（按：「诗荟」此两句作「曲路阴回壑，清流碧喷烟」）。玉（按：「诗荟」误「上」）膏温弱荇，溪色澹霏烟。苦忆华清梦，无憀闭合眠（按：「诗荟」此两句作「苦忆汤山渌，明陵在眼前」）。  

北投山，距台北府治二十里；有温泉，景殊幽邃。沿溪数里，喷烟若霏雾。温流中，水藻、游鱼生焉（按：「诗荟」无「温流中，水藻、游鱼生焉」句）。  

荡荡台中府，当年第一州；桑麻随地有，城郭入天浮。江晚鱼龙寂，霜飞草木秋。斜阳残堞在，莫上大墩头！  

刘壮肃本拟建台中为省治，筑城工未蒇而去任。今城亦毁，移城门一角于大墩头公园。  

晓破千峰雾，迢迢爆竹声；重为万里客，又过一清明。舍馆传新火，儿童报晚晴（按：「诗荟」作「家山界晚晴」）。故山路几许（按：此句「诗荟」作「坟墓路几许」），南望涕纵横！  

清明日，客务峰庄之莱园。  

台南南郭路，胜迹郑王祠；肃肃海天晚，沉沉故国悲；檐花驯鸟雀，壁影护龙螭。落日怀名世，回风欲满旗！  

郑延平王祠，在台南府南门外（按：「诗荟」「外」作「内」）；日人改称「开山神社」。  

三百年前事，重重入眼明；天开一柱观，月照受降城。胡虏到今日，儿童识大名。孰非轩、顼裔，哀此乞廛氓！  

赤嵌城，俗称王城，在安平之海隅；荷兰人所筑也。据旧志：方、广二百七十六丈，高三丈有奇。郑延平克荷兰，受降于此；今圮矣。受降时仪式，日本人犹传以图画；吾曾见之按「诗荟」无据旧志方、广、高语）！  

五妃从死地，竹泪满南州；铜辇成千古，冬青共一丘（按：此句「诗荟」作「天香聚一丘」）。佩环青冢月，兰芷渚宫秋。愁绝思公子，灵旗肯少留（按：后四句「诗荟」作「遗民占庙食，秀骨补天愁。远望煤山树，棠花不尽秋」）！  

明隆武时，以宁靖王朱术桂督郑成功军。永历十八年，王遂入居台，郑氏事以王礼。克塽降，王佩印绶殉国，五妃王氏、袁氏、荷姑、梅姑、秀姊从死。台人既葬王于竹沪之元妃旧园，复在台南府南门外之桂子山合葬五妃，即地建庙焉（按：「诗荟」后段稍有出入）。  

鹿耳山形壮，鲲身海气麤；重关常北向，众水总南趋。事去劳精卫，年深失湛卢（按：「诗荟」误「庐」）。东风最无赖，绿到海桑无？  

七鲲身及鹿耳门，皆台湾八景之一，观涛称奇极。郑延平进取时，荷兰人沈舟塞鹿耳；一夜水骤涨，郑军飞渡，荷人诧为从天而下也。  

曾闻民主国，奄忽落人间；即事真如戏，呼天亦苦艰。薜萝哀楚鬼，禾黍泣殷顽！暗记留蚕纸，愁来一洗颜。  

故老有以台湾为民主国之钞币及邮政局券相赠者。  

西北涛头起，故人曾独来；徙薪谋议苦，横海壮心摧。碧血随（按：「诗荟」作「垂」）青史，名山托古哀。欲寻旧綦迹，溽雨长莓苔（按：「诗荟」此两句作「履綦寻后死，溽雨泣莓苔」）。  

死友谭壮飞于甲午前后曾两渡台，欲有所建树；不得志而归。其所著「仁学」，初题曰「台湾人所著书」（按：「诗荟」「书」作「者」）。  

闻道平蛮使，追逋竟未休；网张隘勇线，器漆社番头。弱肉宜强食，谁怜祇自尤（按：「诗荟」作「由」）！物情如可翫，不独惜蒙鸠。  

日人顷方锐意犁扫生番，广张所谓「隘勇线」者，蹙之于丛菁中；战略与名称，皆袭刘壮肃之旧也。今殆廓清无孑遗矣。吾游博物馆，见药渍生番头累累然。  

暂掩新亭泪，相倾北海尊；春归万梅岭，地辟一莱园。鱼鸟忘宾主，杉松长子孙；不逢催课吏，或恐是桃源！  

莱园在雾峰之麓万梅崦下，逸民林献堂所筑，以颐养重闱者；极山水林木之胜。余兹行，献堂实先后之；连舆接席，备极挚渥，馆余于莱园者旬日，为遍题池馆而去。献堂为刚愍公从子，与诸昆并好学能文，使人生「故家乔木」之感也。  

零落中州集，苍茫野史亭；看花成圹埌（按：「诗荟」误「泄」），耽酒得沈冥。一梦风吹海，无言月过庭。只愁弦绝处，俛仰失湘灵！  

沧桑后，遗老侘傺无所适，相率以诗自晦。所至有诗社，莱园吟社之外，汐社、栎社、竹社、南社等，其最着也（按：「诗荟」无「汐社」，又「竹社」作「瀛社」）。  

惨绿相思树，殷红踯躅花；能消几风雨，取次送年华。北首天将压，南来日又斜；金仙行处断（按：「诗荟」「金仙」作「铜仙」），铅泪满天涯！  

猩猩木  

处处猩猩花欲然，烂（按：「诗荟」作「烟」）霞烘出艳阳天；人间能得几红泪，留取家山染杜鹃？  

相思树  

终日思君君不知，长门买赋更无期（按：「诗荟」作「一边心事岂相思」）；山山绿遍相思树，正是江南草长时（按：「诗荟」作「长愿君心化树枝」）。  

台湾竹枝词  

晚凉步墟落，辄闻男女相从而歌；译其辞意，恻恻然若不胜「谷风」、「小弁」之怨者。乃掇拾成什，为遗黎写哀云尔。  

郎家住（按：「诗荟」误「在」，下句亦同）在三重浦（按：「诗荟」作「埔」），妾家住在白石湖；路头相望无几步，郎试回头见妾无（首二句，直用原文）？  

韭菜花开心一枝，花正黄时叶正肥；愿郎摘花连叶摘，到死心头不肯离（首句，直用原文）！  

相思树底说相思，思郎恨郎郎不知（按：「诗荟」此句作「情叶情根深似伊」）；树头结（按：「诗荟」「结」作「能」）得相思子，可是郎行思妾时（全岛所至植相思树。按：末句「诗荟」作「问子相思知不知」）？  

手握（按：「诗荟」「握」作「跨」）柴刀入柴山，柴心未断做柴攀；郎自薄情出手易，柴枝离树何时还（首二句，直用原文）！  

郎搥大鼓妾打锣，稽首天西妈祖婆；今生够受相思苦，乞取他生无折磨（台人最迷信所谓「天上圣母」者，亦称为妈祖婆，谓其神来自福建；每岁三月，迎赛若狂。按：「诗荟」末句诗作「还乞相思来世多」）！  

绿阴阴处打槟榔，蘸得蒟酱待（按：「诗荟」作「持」）劝郎；愿郎到口莫嫌涩，个中甘苦郎细尝！  

芋（按：「诗荟」误「芊」）芒花开直胜笔，梧桐揃尾西照日；郎如雾里向阳花，妾似风前出头叶（首二句，直用原文）。  

教郎早来郎恰晚，教郎大步郎宽宽；满拟待郎十年好，五年未满愁心肝（全首皆用原文，点窜数字）！  

蕉叶长大难遮阳，蔗花虽好不禁霜；蕉肥蔗老有人食，欲寄郎行愁路长（首句，用原文）！  

郎行赠妾猩猩木，妾赠郎行蝴蝶兰；猩红血泪有时尽，蝶翅低垂那得干！  

（附）词十二首  

八声甘州（郑延平王祠堂，用梦窗游灵岩韵）  

甚九州岛尽处起悲风，汉军落前星；剩百年花鸟，种愁荒砌，嗁血空城！夜半灵来灵去，海气挟蛟腥；似诉兴亡恨，铃语声声。今日红羊又换，算学仙辽鹤，有梦都醒；对斜阳无语，弹泪满冬青！渐东流夜潮去急，荡旧时明月下寒汀。凭谁问：閟重重恨，树靡东平？  

暗香（延平王祠古梅，相传王时物也）  

东风正恶，算几回，吹老南枝残萼。水浅月黄，长是先春自开落！二百年前旧梦，早冷却栖香罗幙；但剩得片片倩魂，和雪渡溪彴。依约，共瘦削，便撩乱乡愁，驿使难托。鸾笺罢写，闲杀何郎旧池阁。休摘苔枝碎玉，怕中有归来辽鹤，万一向寒夜里，伴人寂寞！  

高阳台（题台湾逸民某画兰）  

紫甲颦烟，素心泫露，等闲消得黄昏。幽谷年年，孤芳谁共温存？多情应解思公子，渺予怀，可奈无言！最凄凉，月冷空庭，香返骚魂！秋人别有秋怀抱，将灵均遗佩，写人冰纨。雨叶风枝，古今无恨荒寒！凭君莫问移根地，怕着来总是愁痕！更销凝，象管抛余，泪满湘沅。  

西河（基隆怀古，用美成韵）  

沈恨地，百年战伐能记；层层劫烬閟重渊，潜虬不起？但看东海长红桑，蓬莱极目无际。耿长剑，谁更倚！虞泉坠日难系。鼓声断处月沉沉，浪淘故垒；返魂槎客若重来，酬君清泪铅水。夕阳一霎见蜃市，又罡风，吹堕千里。欲问人间何世？看寒流涌出，汉家明月，消瘦姮娥山河里。  

念奴娇（基隆留别，用玉田韵）  

司勋伤别，况天涯春尽，番番风雨！行也安归留不得，渡断似闻铃语。西北云深，东南地坼，万恨凭谁补？扁舟去后，残蟾应恋江树。为问枝上啼红，千山鹃老，颜色能如故。草草东流村壁字，平地几回今古！碧涨量愁，玉珰缄泪，影事君看取。落潮今夜，酒醒梦坠何处？  

蝶恋花（感春，游台湾作）  

倚遍黄昏人瘦削，愁对阴阴，旧日闲池阁。记得燕来（按「书牍」作「燕子不来」）风动幕，是谁偷觑秋千索？一雨做成新梦恶，梦里罗衾，恰似郎情薄。早识护铃成漫约，余英悔不春前落！  

别路屏山天样远，苦怨斑驩，不放人留恋。波底题红流（按：「书牍」作「余」）片片，凭君量取愁深浅！恨雨颦烟朝暮卷，便到春回，憔悴羞重见！何况梦中时鸟变，东风已共游丝倦。  

江上琵琶声最苦，不分娉婷，错嫁浮梁贾。昨夜梦云迷远浦，推篷又是愁风雨！休问飞红谁是主？纔堕天涯，半晌成今古。一角池萍风约住，前身谁信枝头絮！  

岁月堂堂人草草，数尽花风，冰尽（按：「书牍」作「冷透」）春怀抱。镇日西园莺不到，断红零粉谁知道！多事庭芜青未了，和月和烟，牵惹闲烦恼！谁遣南云音信杳，一年又见吴蚕老。  

依约年时携手处，谢却梨花，添却廉纤雨。雨底蜀魂啼不住，无聊祇劝人归去！划地漫天花作絮，饶得归来，狼藉春谁主！誓待（按：「书牍」作「解惜」）相思能几度？轻身愿化相思树。  

莫怨江潭摇落久，似说年时（按：「书牍」作「来」），此恨人人有。欲驻朱颜宜倩酒，镜中争与花俱瘦。雨横风狂今夕又，前夜啼痕，还耐思量否？愁绝流红潮断后，情怀无计同禁受！  

浣溪沙（台湾归舟晚望）  

老地荒天閟古哀，海门落日浪崔嵬，凭舷切莫首重回！费泪山河和梦远，雕年风雨挟愁来，不成抛却又徘徊！  

梁令娴  

令娴，启超女。清宣统三年，随父游台湾。  

侍大人游台湾，集雾峰庄林氏莱园，分韵得「举」字  

生小寄他邦，故国劳延伫。远游得尊亲，肯辞山河阻！矧乃贤主人，延客启别墅；中厨办丰膳，斗酒呼童煮。自愧非徐孺，乃逢陈仲举！暮春花正繁，浓阴酿初暑；鹅鸭不相喧，莺燕自为侣。有时作劳歌，主客益激楚；信美吾山川，奈何伤离黍！回首望故乡，相去复几许！  
