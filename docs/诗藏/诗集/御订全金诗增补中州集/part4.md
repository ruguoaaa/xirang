---
title: 第4部分
index: true
icon: editor
order: 4
category:
  - 诗藏
  - 诗集
  - 御订全金诗增补中州集
tag:
  - 钦定四库全书
  - 集部八
  - 总集类
  - 郭元釪
  - 清
---

## 御订全金诗增补中州集卷三十一  

王右司渥【`一十一首　补一首`】  

渥字仲泽以字行兴定二年进士调管州司候不赴寿州防御使邦献商州防御使国器武胜节度庭玉爱其才连辟三府经歴官在军中凡十年举宁陵令未赴丁太夫人忧庐墓三年服除复授宁陵正大七年朝廷与宋人议和择可为行人者仲泽以才选凡再至扬州制司宋人爱其才有中州豪士之目使还以宁陵课最迁一官入为尚书省掾三月即授太学助教充枢密院经歴官八年院废权右司郎中中牟失利不知所终仲泽博通经史有文采善谈论工书法妙于琴事诗其专门之学人物楚楚若素宦于朝吏事则与冀京父相上下其辨博又屏山所许天下谈士三人之一也尝与予行内乡山  

中马上赋诗云霜风十月余千山锦峥嵘又九日在颍上见寄云茫茫襄城野嵗晏多风埃野田半已荒草虫鸣更哀西风吹白云大隗安在哉七圣之所迷而我胡为来我本林野人初无经世材失身鞍马间坐令双鬓催安得元紫芝共举重阳杯诗成西北望九山郁崔嵬此诗脱遗处不复能记忆读之尚可以见斯人胸怀之髣髴【`仲泽颍上诗不才被弃翻为福拙计无营却似高是处青山可埋骨谁家白酒不消忧夕阳转屋挂林影急雨坏桥喧水声人喜传之`】  

补归潜志王渥仲泽后名仲泽太原人家世贵显少游太学有词赋声屡中高选南渡后擢第为时帅鄂屯邦献完颜锡里所知故多在兵间后辟令宁陵有治迹召为省掾因使宋至扬州应对华敏宋人重之回为太学助教充枢密院经歴官俄迁右司都事稍见信用天兴改元从持嘉喀齐喀提兵岀援武仙郑州西遇北兵大战殁于阵性明俊不羁博学无所不通长于谈论使人听之忘倦工尺牍字画遒美有晋人风作诗多有佳句其赠李道人云簿领沈迷嫌我俗云山放浪觉君贤又颍州西湖云破徐北客三年恨惭愧西湖二月春又过龙门云诗成一大笑浩浩洪波东  

颍亭  

三载西湖阻胜游颍亭聊喜散羇愁九山西络烟霞去一水南吞涧壑流賔主唱酬空翠琰干戈横絶自沧洲怱怱匹马从军去惭愧烟波万里鸥  

有寄  

十年铁马暗京华客子飘零处处家征鴈久疎河朔信小梅重见汝南花栖栖活计依檐雀冉冉年光赴壑蛇旧雨故人应念我不来聮句夜煎茶  

寄京父  

忆昔相从在寝丘城南城北纵欢游杏花聮句香随马野水添杯浪拍舟邂逅又成三月别飘零合负一春愁汝阳淮甸经行徧应有新诗为我留  

餐秀轩  

秋风防日摇霜樾秋色南山两竒絶野人窓户终日开要看千秋秦岭雪层崖深谷相吐吞落日白鹿东南奔野花双墖古兰若楼观缥缈烟霞昬玉山生玉人不识草木四时空好色辋川旧与蓝桥通细水至今流石室一川黄叶长安秋望望不见令人愁书生不是济时具收得闲身成此游主人开筵留客醉山雨多情湿征袂明朝骑马上七盘回首山家但空翠  

游蓝田  

甲申之秋月建戍我行商岭正落木山英似与行子期拨雾披云到山腹古潭千丈照锦峰下有蛰龙上栖鹄高风吹雪已多时熊耳双尖寒欲缩新乗一水岀龙涡惊见千峯遮槲南山秀拔北山雄剑防森然对羣玉﨑岖直过蓝田西始见商山真面目悟真峡口忽中断天末脩眉画浓绿此峡何年得此名曽有金仙构华屋西岩石室悬细水万斛琼珠输辋谷行人尚说有七盘瘦马已愁疲百曲风门放眼望秦川扰扰更嗟尘界局去年游骑渡葭芦万里横行如鬼速灞陵原下马饮血太华峰头虎择肉今年九月未防秋始见登场有新谷一鞭暮指古招提疎雨有情留客宿主人闻客喜相接罇酒笑谈如昔夙蹇予懒散本真性临水登山此生足一行作吏志益违十载从军双鬓秃官家后日铸五兵便拟买牛耕白鹿  

送裕之还嵩山  

高怀不受簿书侵清颍鸥盟欲重寻老去宦情如我薄闲来道念见君深对牀夜雨他年梦满马西风此日心嵩顶胜游谁得共如闻仙驭待知音【`末句用古仙人诗语`】  

古仙人辞今附于此  

梦入云山宫阙幽鸑鷟同侣鸳凤流桂月竟夜光不收世俗扰扰成嚣湫醉飞星驭鞭金虬八仙浪迹追真游玉筌蹄二十秋摩霄注壑须人求觅剑如或笑刻舟阳燧非无甪绮俦元鼎以来虚昆丘东井徒劳冠带脩松飡竹饮度蜃楼崧顶坐啸垂直钩秪应惭愧刘幽州【`知音者无惜留迹`】  

兴定庚辰夏六月望予与元好问赵郡李献能同游玉华谷又将歴崧前诸刹因憩于少姨庙元周行廊庑得古仙人词于壁间然其首章直屋漏雨为所漫剥殆不可辨乃磴木石而上拂拭泛涤迫视者久之始可完读观其体则柏梁事则终始二汉字画在钟王之间东井又元鼎所都幽州必贤宗子虞也夫眷眷不忘幽州者非吾田畴尚谁欤田复所事之讐却曹瞒之赏衰俗波荡中挺挺有烈丈夫风气其死而不忘葢无疑其能道此语亦无疑观者不应以文体古今之变而疑仙语也噫仙山灵岳宜有闳衍博大之真人往来乎其间而世人莫之识也予三人者乃今见之夫岂偶然哉再拜留迹以附知音者末浑源雷渊题此诗为仙语无疑然直谓田畴则似亦未安屏山李纯甫题  

游丹霞下院同裕之鼎玉分得留字  

霜落丰山白水收嵗华全在竹园头赋诗鞍马惭真赏载酒林泉阻胜游野色自随人意逺夕阳应为鸟声留仙源回首旌旗隔一笛西风唤客愁【`丹霞下寺土人以竹园头名之`】  

驿口桥看白莲  

阴阴乔木障晴晖的的氷渠照碧漪秋暑困人仍御扇晚风生竹却添衣百年蓬鬓闗心切千里莼羮与愿违杖屦频来约他日不妨先筑钓鱼矶  

防城县斋  

谷雨连朝没麦场官粮未入长官忙堦庭有雨青蛙闹牢户无人白日长  

三门津  

层崖摩苍穹四月号阴风大河三门险神禹万世功他山亦崔嵬砥柱独尊雄雷霆日鬬击悍暴愁天公刘侯智有余始令舟楫通仍余石上穴飞栈曾连空遥瞻白玉枝挺直丹灶中仙公去不返此事真防防沿崖访古迹怪幻尤难穷独喜兵火余岿然岀新宫当时疏凿意四海要防同谁知千嵗后筑垒防啸凶诗成一大笑浩浩洪波东  

被檄再至扬州制司驿亭有题诗讥予和事不成者云来往二年无一事青山也解笑行人因为解嘲  

二年奔走道途间知被青山笑往还只向江南南岸老行人应更笑青山  

开福寺  

翠林深处欵招提冉冉春风入鼓鼙云献好山青入座雨添新涨绿平堤树头树底见花发山后山前闻鸟啼踏月归来闻好语儿童争唱白铜鞮  

冀都事禹锡【`二首　补一首`】  

禹锡字京父龙山人崇庆二年进士调洮丘簿与县令者不相能及令以赃败疑京父发之乃赂遗权贵诬京父以賔客依托之事坐废十年朝臣荐其才者积十数人终为铨曹所碍居襄邑部使者起之摄旁近诸县所至有父母之爱农司治许昌又为主事区处餽饷上下千余里不露声迹而条画次第皆具虽凌杂米盐若不足经意者问之即应如指诸掌一时吏如康伯禄李钦止诸人多自以为不及也正大中当路诸公极力辨其被诬乃得以常调守扶风丞召补省掾不就归德奏充知事及城被攻京父为经歴官守御之策一府倚重之车驾至授左右司都事兼应奉翰林文字古纳之变家人劝京父羸服免祸不从人有自外至者京父问贼入禁中否曰禁中贼满矣乃自投水中在京师时希颜仲泽钦叔京父相得甚欢升堂拜亲有昆弟之义而不肖徒以文字之故得厠诸公间希长予六嵗泽长四嵗钦与京少予二嵗希没于正大辛夘之八月年四十八泽没于明年之七月年四十七钦没于其年十一月年四十一嵗京没于又明年之三月年四十二葢不二三年而五人者惟不肖在耳今日录诸君子诗感念平昔不觉流涕之被面也  

补归潜志冀禹锡京父惠州龙山人幼聪敏絶伦年十九擢大兴魁入太学有声弱冠登高第时雷希颜宋飞卿皆同榜号为得人京父入仕以能称遇事风生老吏莫及初主洮丘簿以年少喜交游饮酒遂为其令所乘坐废再调考柘二城皆主簿又以治闻由前过终不得京官朝士屡荐之为当途者所沮居闲日与诸公宴游蒙昭雪得扶风丞因客睢阳为行枢宻院辟为都事末帝东迁擢为应奉翰林文字充尚书省都事富察古纳之变与宰相李蹊同见杀年四十三京父少年作诗锻錬甚工写画亦劲健可喜其赠先子诗有云忠策万言忧国献好诗千首课儿抄又哭先子云大才自古无高位吾道何人主后盟又醉乡广大寛留地仕路﨑岖小作程散文亦精致尝作余先子哀词雷丈希颜善之  

僧房  

上方楼观裌衣寒霜后川原眼界寛我是禅房未归客阿师休作长官看  

赠雷御史兼及松庵冯丈  

平生疾恶如风手力振台纲事所难人道千钧羞射防我怜众喣解漂山明时士论知无负晚嵗交盟岂易寒见説嵩前茹芝老白云倚杖待君还  

闻诛高琪诏下寄聂元吉  

开函喜读故人书四海穷愁一豁无见説帝廷能殛鲧逆知天意欲亡吴两宫日月开明诏万国衣冠入坦途莫向新亭更垂泪中兴岂止一夷吾  

兰泉张建【`二十三首`】  

建字吉甫蒲城人明昌初举才行授綘州教官召为宫教应奉翰林文字以老乞身道陵爱其淳素不欲令去左右眷眷久之超同知华州防御使事仍赐诗有从今昼锦莲峰下三乐休夸荣啓期之句士林荣之吉甫自号兰泉老人有集行于世其论诗云作诗不论长篇短韵须要词理具足不欠不余如荷上洒水散为露珠大者如豆小者如粟细者如尘一一看之无不圆成始为尽善吉甫诗虽不能尽如所言然亦未为无所得也  

拟古十首  

飞云何冉冉高与日月齐中有两仙人盛服持玉圭我欲从之游天险不可跻邈焉望不及短日西山西客从岳顶来贻我松粉黄为言服之久身轻欲飞翔我尝淡无味我嗅寂无香还君三太息世好方膏粱枯桑依頽垣摧折生理微剥我枝间叶备君身上衣叶尽谁复顾栖鸟亦来稀君看牡丹丛日日笙歌围青青河濵栁柯叶柔且妍一从智巧萌戕贼为桮棬器成岂不佳天质失自然争如河堤上濯濯披春烟石泉何清泠中有九节蒲蒲性本孤洁不受滓秽污一移入城市生意寄泥淤翠叶日焦卷不霜而自枯寄言守静者勿涉奔竞途  

庭前兰蕙窠三年种不成门外旱蒺藜一旦还自生苐恐伤我足锄去根与萌如何一雨后走蔓复纵横有客曵长裾袖刺谒高闳低头拜阍者始得通姓名主人果厚眷开宴海陆幷顾必承彼颜语必顺彼情不如茅檐下饱我藜藿羮  

菶菶峄山桐一树十二枝枝分十二律所指各不移胡为师襄子独谓东南竒一律不可阙一枝不可遗谁能以此意説似典乐夔  

美人何荧荧颜若苕之英絶世而独立一顾倾人城三星正当户俟我亦在庭之子无良媒不敢犯露行丘中有一士颜貎清且癯緼袍仅蔽体蔬饭不满盂时出蓬荜门鼓腹歌黄虞不知何所得矫首望八区  

山中  

林樱堕红珠打着琴上弦山人时一笑爱此声琅然  

韩信庙  

一檄风驰万垒降当时意趣已难量既能归汉识真主何必下齐求假王将幄深严岩树碧门旌摇曵岭云黄我诗责备春秋法胜把君侯美处扬  

送张子玉  

渭水玻璃碧秦山剑防明秋光如我瘦行色兴君清蝉嘒西风栁鸦翻落日城归舟幸无物且莫苦贪程  

棃花  

蠧树枝高茁朶稠嫩苞开破雪搓毬碎粘粉紫须齐吐润卷丹黄叶半抽月影晓窓留好梦雨声深院鎻清愁琼胞已实香犹在散入长安卖酒楼【`长安酒家有棃花楼`】  

答华阴宋先觉  

云台清境忆当年诗笔逢君厌老拳后防邈如千里逺壮怀不似十年前风帘摇曵桥南酒烟树溟蒙渭北天咫尺灵山飞不到梦魂长绕玉峰莲  

送贺彦淳还南邠  

玉峰明灭暮云边黙计归程约半千襁负尚怜灵照幼家贫頼有孟光贤临岐泪眼三年别夹路风槐六月天伫立望君西去逺夕阳村落起孤烟  

山村风雨图  

雨昬山店望未见风伞檐张不开莫讶披图便成句为曾行到此中来【`吉甫又尝有诗云风卷旱尘搀马过云移凉影趂人行其写目前之景甚与山村风雨诗相似今附于此`】  

赋胡直之溪桥莲塘二首【`仿渔父词体`】  

溪桥脚下水平分桥柱萍粘浪打痕天向晚日搀昬两簇青烟断岸村  

拂拂轻风漾翠澜珠玑新扑小荷盘塘水涨岸痕漫草阁临流五月寒  

杂诗二首  

瓦缾担山泉石鼎煑岩菊燎以松桂枝清芬满茅屋踏雪寻梅花雪梅同一色不是暗香来梅花寻不得  

俊师定庵  

渟石上泉照我良是我轻风一荡激真态互掀簸乃知求慧性非戒定未可道人此名庵千劫付一坐海月自澄明天花任飞妥吾生剧萍梗万里信漂堕湛然摩尼珠坐受昬尘裹何时陪逺公同社事香火  

送王主簿还乡  

笑君习气只书生薄有归装亦自清瘦仆担诗双笼重羸牛引轭一车轻长亭已过那知逺别酒犹多未忍倾记取明年断肠处玉棃花底月三更  

张瓒【`一首`】  

瓒字器之河中人才气超迈时辈少见其比年未二十以乡试魁陜西河东不幸早逝张吉甫吊之云惜哉器之真丈夫少年读徧天下书一事不成死于途苗而不秀有矣夫秀而不实有矣夫其为名流所嗟惜如此  

游栖岩寺  

林表招人白塔明竹间兰芷石泉清惠崇水墨西轩景烟带平芜水带城  

毛宫教麾【`七首`】  

麾字牧达平阳人大定十六年举学行特赐进士出身授校书郎入教宫掖歴太常博士终于同知沁州军州事有平水集行于世  

无题  

小颦对起石州山杨栁分青入髻鬟乍识春风眼如鹘为谁无语独凭阑  

游河西孙氏园  

亭榭依山水乱鸣已如罨画障中行照溪芳树红云合迎客幽禽翠羽轻豪气未饶金谷友醉魂如到锦官城犹惭归骑怱怱去不得持杯待月明  

魏城马南瑞以异香见贻且索诗为赋二首  

梅心兰甲类元同气压荀家百和功借润更烦纎手玉出云初试博山铜崇朝日下亭亭葢三月花间细细风我有因缘在香火鼻端消息为君通  

二卉真香岂复加便宜编谱入雄夸留残一防蔷薇水幻岀诸天薝卜花佩带正垂金钿小薰炉孤起翠云斜金笼甲帐豪华事惭愧桑枢瓮牖家  

新春雪与韩府推  

春到千门气自嘉更教飞雪助年华六街官栁枝枝絮一夜江梅树树花况是纵吟多伴侣直须烂醉作生涯埽庭迎客东风里幕府风流有故家  

和思达兄杏花  

碎剪明霞役化工晓园香散暖烟中羞逢栁眼三眠白分得桃腮一笑红上苑繁华迷故国曲江顦顇老春风欲传此恨花无语强对芳时作醉翁  

春赏  

润入梅天雨乍晴唤回春意有新莺云霞照眼青山近罗绮吹香白昼明翠勺银罂沽酒市暖风迟日卖花声人人共喜华胥世何用遨头羡锦城  

朱宫教澜【`三首`】  

澜字巨观霖堂先生之子学问该洽能世其家大定二十八年进士时年已六十意气不少衰歴诸王文学应奉翰林文字终于待制党赵推挽之力为多以尝入教宫掖故集中多宫词  

寒食不岀  

地偏无客过吾庐寒食清明入燕居骥子捧瓯仍腊茗孟光举案只春蔬蝇沾香篆浑伤字蜂蹙瓶花半堕书习气未除还自笑却将佳节付三余  

黄筌雀蝶  

饥雀喧争蛱蝶孤锦官城阙见丘墟老筌妙意谁知解丹粉图中有谏书  

宫词  

太液芙蓉上下天秋波澹澹白生烟采莲宫女分花了笑把兰篙学刺船  

## 御订全金诗增补中州集卷三十二  

姑汾漫士王琢【`六首`】  

琢字器之平阳人与毛牧达同时相友善天性孝友为乡里所称酷嗜读书往往手自钞写家素贫乏而能以刚介自持未尝有所丐贷时命不偶年四十五以病卒士论惜之有姑汾漫士集行于世所着中圣人赋今世少有能到者诗好押强韵务以驰骋为工七月十五夜看月云歴树有惊鹊悄邻无吠尨对雨云春雨薄如梦晓云闲似愁秋霖云窓寒知气重人静觉泥深骤雨云雹防散氷弹电光飞火绳春阴云庭澹棃花月楼寒燕子风久雨云练挂遮檐直麻悬到地齐此类甚多  

附元好问十七史蒙求序安平李瀚撰防求二千余言李华作序李良荐于朝葢在当时已甚  

重之迄今数百年之间孩幼入学人挟此册少长则遂讲授之宋王逢原复有十七史防求与李瀚并传及诗家以次韵相夸尚以防求韵语也故姑汾王琢又有次韵防求出焉评者谓次韵是近世人之弊以志之所之而求合他人律度迁就傅防何所不有唯施之赋物咏史举古人征事之例迁就傅防或当听其然是则韵语次韵为有据矣  

元夜雪  

宝灯楼阁澹连云转盼俄惊糁玉尘游伎行歌俱失意蔬畦麦垅自知春良宵不肯平平过造物应夸着着新独有中天端正月一樽梅影属闲人  

和张仲宗雪诗不用体物诸字  

天心应卜嵗岀此当佳占舞巧穿幽隙堆寒压短檐闲门谁拥篲醉馆自开帘比兴非无物诗人正避嫌  

同漕使赵中宪对雪  

投隙穿窗苦见侵向无湘酎若为禁花多不入贫家眼嵗好方知造化心跃马共思追兎迹抱戈谁与置羊斟新诗与雪争竒峭拥褐空斋得细吟【`又一诗南华梦好初飞蝶阆苑春闲又落花似胜前诗恨终篇不能完好耳`】  

癸酉嵗大热  

似动不动云蒸空欲雨未雨天无风时时日脚蹴云破一射万土红炉中纎絺挂体剧重铠大屋仅可为樊笼积冰为丘坐自溃轻箑况得微凉通山林亦闻有暍死城市偪侧宜无容吾生于热亦屡度此热尽可幷前镕虽然一气播常令顿作骇异疑非公曾闻天南有祝融出入毒雾骑双龙自从鼎去昧神怪无乃煽处行心胸手摇斗柄酌炎海力逐熛怒乘离宫喜为郁蒸怒为火流烁金石干河洪炽昌自欲弄朱夏骄蹇未肯官炎农霞烟灼灼燥昬晓鸟兽喘喘茫西东此而不制满三伏遂恐百物随枯蓬太白之兵攒万峰银河之浪滔无穷可洗虐焰夷奸凶我欲呼愬烦神功眈眈九虎天闗重  

辛未九月二十一日雪  

防日西郊雾连宵北牖风菊花犹泛酒雪片忽填空草树秋容失河闗晓气蒙听初疑落叶仰不辨高鸿烂漫三冬意凭陵百圃功披裘赴鸡黍埽径惜篱丛岂料英巧来争白帝雄剪裁浑草草飞舞太怱怱秪作干时令非闗兆嵗丰冬雷怪相似春雹冷应同安得蛟龙蛰何由翳霭通日华夝赤壁天色湛青铜尚有登临兴宁无赋咏工烟霞狂坐啸一发醉颜红  

雨夕感寓  

漠漠初灯后森森细防飘繁声入遥夜冷簟恍秋宵起欲吟相和吁无客可招何曾洗兵马但觉漏薪荛雷电初无预炎蒸遂不骄泻檐锵未歇欹枕兀无聊涧已山输潦堤应水没桥长林倦今夕孤鸟撼惊条似我纒忧戚因贫堕寂寥避人犹虺蜴择宿等鹪鹩共世难曹祢无才匹管萧苦心还自笑末俗本多嚣未老愁摧鬓长饥带賸腰牀寒少陵被饮陋子渊瓢射策初游汉潜山敢傲尧盐车竟垂耳风鹢忌干霄一室元空埽千钟岂易要芳兰逼憔悴斥鷃失逍遥字对诸生识诗烦众手雕搜求劳肾胃戛撃谢咸韶旧弄新弦掩穷途拙目摇争为壮夫篆只使古风浇血指甘时巧包羞怆道消优游能卒嵗三四尽论朝故幔幽霖透长檠暗烬挑不辞墙岀菌傥见谷抽苖餍饫贪夫腹翻腾乐嵗謡晴楼交燕雀凉树沸蝉蜩坐快虹蜺岀忧无萍梗漂浩歌弥激烈兴在海门潮  

吕中孚【`九首`】  

中孚字信臣冀州南宫人孝友纯至迄今为乡人所称累举不第以诗文自娱有清漳集行于世其赋红叶云张园多古木萧寺半斜阳先君子甚爱之  

小景  

青芜平野四围山山郭依依紫翠间村逺路长人去少一竿斜日酒旗闲  

春月  

栁塘漠漠暗啼鸦一镜晴飞玉有华好是夜防人不寐半庭寒影在棃花  

水声  

长陂千顷碧淙淙浪卷秋风过石矼记得夜来愁听处一灯明灭照寒窓  

雪  

随风拂拂玉花飘入夜寒窓更寂寥炉火已残灯未烬一帘疎竹白萧萧  

送李嘉甫信都令耘甫之弟  

溪水碧于草溪边送客行写诗传别意把酒听歌声去路青天逺归心白羽轻樽前折杨栁一一是离情  

写怀  

秦川西去逺不意过漳川归梦三千里羇愁二十年谋生空白髪行路若青天余事休相问淹留只醉眠  

棃花  

等待清明得得芳团枝晴雪暖生香洗妆自有风流态却笑红深睡海棠  

集句  

骚人吟罢起乡愁百感中来不自由一种人间太平日满衣尘土避公侯  

栁  

风外丝丝袅绿烟轻花初破不成绵却嫌官路逢寒食恼乱离愁似去年  

王元节【`三首`】  

元节字子元州人祖山甫辽户部侍郎父诩海陵朝左司员外郎子元壻于南山翁传其赋学第进士雅尚气节不能从俗俯仰故仕不达既罢密州观察判官即闲居乡里以诗酒自娱号遯斋老人年五十余卒弟元德亦第进士有能名于时终于南京路提刑使  

青冢  

环佩魂归青冢月琵琶声断黑山秋汉家多少征西将泉下相逢也合羞  

与党世杰军判丁亭防饮  

望断西州万里家又将新火试新茶青油幕下成何事两见常山山杏花  

古镇道中  

秀拔诸峰镇海墩海天水气两昬昬鸥飞翠竹白沙地人宿黄鱼紫蟹村向背云山行处路浅深潮浦涨来痕同游幸有能诗客不倦跻攀到石门  

李端甫【`一首`】  

端甫字济夫同州人第进士【`中王内恕及人榜`】仕为平定州军事判官工于诗有虎迹未干溪水近樵声相答岭云深之句子实字师白死于壬辰之乱  

太白扇头  

岩冰涧雪谪仙才碧海骑鲸望不回今日霜纨见遗像飘然疑自月中来  

杨泽州庭秀【`二首　补一首`】  

庭秀字德懋华州人大定中进士学诗于兰泉张吉甫有渴心晓梦江湖濶醉眼春风草木低之句泰和三年刺泽州致仕后闲居乡里坐为杨珪诖误被法士论寃惜之  

成皋道中  

瘦马成皋道阻长峥嵘冰雪老年光九闗欲上虎豹怒三迳未归松菊荒嵩少云烟聊驻马汉唐宫殿两亡羊郑南岭下梅花发千里相思空断肠  

李简之莲池集句  

一月衰顔防笑开生前相遇且衔杯莲塘十里花如锦有底忙时不肯来  

松岭谒卫公祠  

深居太行巅绕郭山如带西南古松岭杰岀羣峰外巉巉耸熊耳隐隐负鼇背小楼不垂帘倚栏日相对春风遇休沐俗累谢机械寸心渴登临老气鼓衰惫阴崖冰磴滑凌涧鸟道隘瘦藤盘絶顶清境豁眼界卫公庙貌存英气凛如在法轮灵迹古殿阁啓防绘祖灯相继续劫火不可坏盘亭接天坛胸次何芥蔕苍流防清沚缘络分枝翠峦卧浮云幽壑产珍怪松风噎笙磬岩溜响环佩此来真胜游所适了无碍不作白头吟且偿行脚债可唤千金儿漫写垂堂戒  

孙省元镇【`一首`】  

镇字安常绛州人高才博学尝中省试魁承安二年五赴廷试赐第以陜令致仕年八十四卒有注东坡乐府歴代登科记行于世弟宁州刺史锜字安世潘原令铉字安道同榜擢第乡人荣之号三桂孙氏安常孙诜思美军府叅佐安世孙处谦志全安道孙蔚今俱在  

许氏双桂堂  

许家二桂聮翩秀孙氏三枝次第春盛事若将相比竝输君堂上拜双亲  

张着【`二首　补一首`】  

着字仲扬永安人泰和五年以诗名召见应制称防特恩授监御府诗画  

九日  

雨沐天容霁欲流好山夸翠出墙头黄花憔悴东篱晚一段陶家冷淡秋  

雨后  

西风无意卷纎云埽尽千峰雨脚痕一片秋光清似水家家空翠满柴门  

紫泉亭  

西风禾黍乱苍黄满眼秋山冷翠长一片白云携雨去人家篱落半斜阳  

景覃【`一首`】  

覃字伯仁华阴人年十八有赋声大定初三赴廉试后以病不就举博极羣书有举问者立诵数百言不休又从而讲説之为人诚实乐易不修威仪隐居西阳里以种树为业落托嗜酒醉则浩歌日以为常作诗有功乐府亦可传予同年进士王元礼尝从之学说伯仁老不废书有劝以养目力者曰吾辈非读书则无所用心要当死而后已耳晚年于易有所得年七十终于家自号渭濵野叟有集传闗中  

感事  

兰芳切禁当门种李苦何伤竝道生自古英雄足猜忌莫教身外有浮名  

段继昌【`五首`】  

继昌字子新白水人自号适安居士喜作诗与华阴景伯仁相友善家甚贫而世间事皆不以挂口有以钱遗之者必尽送酒家名酒曰黄娇葢闗中人谓儿女为阿娇子新以酒比之故云一日天苦寒人有遗之酒者饮不尽而醉夜半忽惊起以衣衾覆酒缸僵卧榻上人为言酒自不冰先生将不为寒所病乎子新笑曰人病尚可酒病不可疗也其好饮如此临终辞乡里托以他适明日卧于党氏园亭大石上视之已逝矣伯仁吊之云适安居士旧知闻廓达灵根厌世纷辞罢亲朋便归去一筹今日又输君  

棃花  

一林轻素媚春光透骨浓熏百和香消得太真吹玉笛小庭人散月如霜  

一溪  

一溪流水走青蛇春在江边渔父家竹外寒梅看欲尽清香移入小桃花  

春早二首  

鱼儿水泛鸭头绿野马尘飞羊角风西崦山家篱落背杏梢初见一分红  

断冰销尽荻芽尖冻垅苏来白荠添防片野云飞不去晚风吹作雨纎纎  

读纪信传  

鹿走中原两虎争荥阳围解事堪惊当时拔剑论功者矢口何人説纪生  

附蒲城志金进士六人继昌其一曾任御史  

岳行甫【`二首`】  

行甫字仁老鄜州洛川人在闗中最有诗名泰和初有以仁老时病诗达之道陵者道陵大加赏异授以官不就士论高之旧所传沾泥栁絮燕衔去鎻月棃花鸎唤开本前人诗又苦无佳致世俗识真者少悮谓仁老所作乃閧传之曾见仁老诗百余篇佳句甚多续当就秦中好事家搜访之  

谢人惠二小漆冠  

规制新翻出杜郎最宜闺子夜烧香不争寳髻峩宫样自与霓裳配道装细拢翠鬟云易满浅衔牙栉月难藏水衡双寄非无意要买杨枝恼孟光  

立春日  

银线青丝翠椀堆争牛击鼓欲惊雷翻风鬬巧春头胜漉雪浮香腊尾杯迎暖梢梢金着栁逗寒叶叶粉飘梅不成一事人空老半百光阴又七回  

迂斋周驰【`二首`】  

驰字仲才济南人经学岀于醇德先生王广道赋学出于泰山李时亨至于党赵又其忘年友也资性古雅而以襟量见称大定中住太学屡以策论魁天下私试亦频中监元家素饶财乡人强以子弟从之学所得束脩皆散诸生之贫者贞祐之兵济南陷不肻降携二孙赴井死乡人葬之宅后之夀乐堂辽东人吴子英尝从仲才学能记其所着亚父撞玉斗赋及他文数篇  

箸诗【`章庙御题限红字韵`】  

矢束形何短筹分色尽红騈头斯効力失偶竟何功比数盘盂侧经营指掌中蒸豚挑项脔汤饼拌油葱正使遭馋口何尝废直躬上前如许借犹足沃渊衷  

防子【`私盍反攱起也`】  

勿以微才弃安危任不轻谁怜一片小能使四才平几案由吾正盘盂免尔倾何当遇夷坦沈黙更无营【`此诗王仲泽所传或以为仲泽作也以其与周仲才诗意相近姑附于此以俟更攷`】  

刘太常铎【`七首`】  

铎字文仲冀州枣强人承安五年进士元光二年入为太常博士正大初改兵部员外郎以武昌军节度副使致仕癸巳嵗病殁于京师自号栁溪先生有集传于家武成王著作序言文仲生未能言已识百余字及授学頴悟过人为人诚实少许可不徇流俗不慕荣利葢实录云子敏中字庭干亦学诗今居洛中  

三阳述怀  

蚁穴吾犹梦蜗庐此仅容一川青霭合半岭白云封地僻宜藏拙官闲足养慵只慙无补报潦倒不归农  

即事【`亦在三阳时作`】  

地与中州迥民余上古淳峡长深束渭路险曲通秦烟栁千家晓风花百里春一官如自择闲处着闲身  

渑池驿舎用范极之郎中韵  

惯从鞍马作生涯宿处依依认是家炉火相看衣袖暖盘飡未办驿厨哗淹留嵗月头如雪汨没风尘眼更花永夜如何得消遣新诗吟罢自煎茶  

春日  

翠微深处防人家风飏轻烟雨压沙寒勒野桃开较晚向阳才有两三花  

所见  

纶竿老子绿蓑衣细雨斜风一钓矶正是邻家社醅熟栁条穿得锦鳞归  

读李训郑注传二首  

谁教阉宦作权臣肃代优游到敬文三子谋疎谁不道泄机也合罪刘蕡  

棊医入侍本防猜偶失机权亦可哀陈窦至今佳传在莫从成败论人材  

## 御订全金诗增补中州集卷三十三  

李扶风节【`二首`】  

节字正臣泾州人吕造榜进士以诗名闗中资性滑稽谈笑有味而临事以干局称歴威戎扶风令初名守节哀宗即位去守字哀宗知其名谓侍臣言吾不欲人避上一字李守节何故避之良久曰臣子敬君避之亦可正臣有诗云棓头打岀和籴米丁口签来自愿军读之则时政可知矣  

渔父  

举世从谁话独醒短蓑轻篛寄余生半篙春水世尘远一笛晚风山雨晴稚乳满船生事简鱼鰕到市利源轻旁人莫怪机心少曾与沧洲白鸟盟  

有感  

乱离何事最堪伤孝子陵前段氏庄铸铁作门贻鬼笑  

堆金齐斗买天亡春风草满藏书壁落日狐鸣打麦场惆怅贤郎一丘土过车腹痛独难忘  

刘勲【`一十三首　补一首`】  

勲字少宣本出洛阳元魏迁洛阳二十万家实云中故其父祖而上为云中人至少宣客居济南乐其风土遂占籍焉少日住太学与兄谯庭老俱有声塲屋间南渡后专于诗学往往为人所传其先世本衣冠家风流蕴借都无科举气见于文字者亦然尝有诗云万里风沙怜病客防年刁斗厌寒更人怜直道违时好自喜闲身与世轻击筑漫流燕客泪佩兰谁识楚臣心济南云午风襟袖知秋早甲夜阑干得月多又云船行着色屏风里人在回文锦字中百和薰香风过处万盘珠落雨来时此类甚多少宣长于尺牍落笔皆有可观其乐府如暮鵶庭院春阴淡之句尤可喜也  

补归潜志刘勲少宣云中人初名讷字辩老与其兄汉老俱工诗幼随官居济南二十余载后南渡居陈数与余先子唱酬为人俊爽滑稽每樽爼间一谈一笑可喜科举连蹇竟不第年五十余陷阵死平生诗甚多大防尖新长于对属其上先人云南山有后传能赋北阙无人继敢言送余赴试云文章四海名父子孝友一门佳弟兄又赠王清卿云长拖酒债杜工部新有诗声侯校书赠马元章云曾着麻鞋见天子敢将道服衬朝衣又画马末云神物世间寻不见五陵春色草萋萋仲兄谯字庭老亦好古作诗不凡  

读张仲扬诗因题其上  

布衣一日见明君俄有诗名四海闻枫落吴江真好句不须多示郑参军  

偶作  

将军马跃五挝鼓客子车行三唱鸡白发书生无伎俩满窓红日醉如泥  

杜善甫乞炭  

笔口酸嘶解説穷寒炉随手变春红因君大笑涪翁拙费尽竒香得马通  

呈吕陈州唐卿  

警盗何烦鼓夜挝丽谯清昼卷高牙春回和气一千里雪与丰年十万家逋赋稍寛新得帖军书不至早休衙新年载酒须行乐次第东风绕郡花  

秋凉  

桃笙乘势献微凉纨扇无功送暑光老病不嫌风露冷莫教添作鬓边霜  

爱诗李道人嵩阳归隐图  

脱却儒冠已自闲更令家事勿相闗百钱便挂青藜杖不看先生纸上山  

元夜阴晦  

逐逐雕鞍趁画轮年芳乐事一番新芙蓉城暖东风夜杨栁楼深笑语春两鬓愁添新白雪十年梦到软红尘空庭不见梅花月寂寞春阴最恼人  

伤曹吉甫之死  

官职虽低首不低争教有志竟空赍向人指画将何语卧壁糊涂不解题小女绕牀犹戏剧老兵伏地亦悲啼春风系马庭前树只想东斋醉似泥  

同赵宜之赋棃花月  

雪树生香淡月边相媒相合鬬清妍空庭冷落秋千影虚度良宵亦可怜  

不寐  

酪奴作祟搅秋眠追咎前非四十年一夜虫声相计防倂催白髪到愁边  

戏郑秀才  

张老豆新频见饷郑家米凿不须赊客来粥熟吾能办要与齐奴鬬咄嗟  

春日  

粉蝶耽香梦正迷黄蜂和蜜计何痴小轩无事谁如我卧看杨花防砚池  

答仲和  

此身安处苦难寻常羡归鸦易满林望远真成广武叹得书空作洛生吟逢人放适村村酒感物悲哀嵗嵗心想得济南花正好抱城春水一篙深  

絶句  

车毂春雷震屋山马蹄乱雹响柴闗何时得个茅庵子不在车尘马足间  

李澥【`四首`】  

澥字公渡相人少从王内翰子端学诗能行书工画山水就所长论之诗为长性寛缓笑谈有味居京师十五年日游贵人之门所至以上客延之善处世不为人所忌嫉雅有前辈典刑累举不第年六十余卒于通许陈留之间  

补归潜志李澥公渡相州人王黄华门生也自号六峰居士工诗及字画皆得法连蹇科场竟不第至六十余病终时人言公渡赋不如诗诗不如字字不如画兴定末与余同试开封中选公渡甚喜有诗呈余先子后云姓名偶脱孙山外文字幸为坡老知谁念三生李方叔欲将残喘寄鑪锤先子和答云瓶有储粮髩有丝蹉跎嵗晚坐书痴辋川画隐王摩诘锦里诗穷杜拾遗应举尚陪新进士主文多是旧相知春闱看决鱼龙阵未必尖锥胜钝锤士林相传以为笑谈  

漫书  

胸怀平日窓八达伎俩只今六藏唯有闲情如老菊寒花自信晚来香  

二老雪行图  

雪明万仞邺西山杖屦平生防往还满眼京尘空对画何时真似两翁闲  

秘书张监墨梅图【`张南人`】  

眼中只有梅千树不挂世间蜂蝶花十载江南春梦断至今清影在君家  

灯下梅影  

丁年夜坐眼如鱼老矣而今不读书墙角短檠还有用瓦瓶相对一枝疎  

秦畧【`一十三首`】  

畧字简夫陵川人父事轲有诗名工作大字简夫少举进士不中即以诗为业诗尚雕刻而不欲见斧凿痕故颇有自得之趣悼亡一首高岀时辈殆荆公所谓看似寻常最竒崛成如容易却艰难者耶年六十七卒临终留诗云躯殻羇栖宅儿孙邂逅恩云山最佳处随意着诗魂简夫自号西溪老人有集行于世子彦容为黄冠师今在平阳  

拳秀峰  

平滑石之俗其俗资磨砻磊丑石之秀其秀在丑中正如古丈夫貎寝气质雄又如圣人心孔窍虚明通大都一拳许含蓄华与嵩大巧本如拙足见造化功好处元更多摹写不易工君其善调防抵击防儿童  

雪行  

匹马东来冰雪天苍山手冷堕吟鞭烟中髣髴闻鸡犬不觉人家到眼前  

鸟影过寒塘  

着眼分明莫作疑从来形影本同归不应水底青天上更有飞禽仰面飞  

悼亡  

自古生离足感伤争教死别便相忘荒陂何处坟三尺老眼他乡泪数行多事春风吹梦散无情寒月照更长还家恰是新寒食忍见堂空纸挂墙  

元日  

新厯从头数残冬与我违不知垂老至但觉拜人稀汲水泥融井看书暖入帏多情墙外栁新绿已依依  

赠赵宜之  

年时见君行路难喜于长安新得官日来见君邻妇哭惊似蓝田寻得玉爱官爱玉乐有涯爱君之诗无尽期古人骨冷不复作主张骚雅非君谁  

白髪  

临水时自照照我须与眉须眉何所似恰似纯白丝从兹一白后宁有再黑时譬如花落地不复还故枝殷勤语须眉听我自解诗幼小痴读书既壮多忧思自苦有冰蘗自润无膏脂劳生到今日汝白将何辞  

同希颜裕之赋乐真竹拂子  

觅个龟毛抵死难直教击碎钓鱼竿世人不用生分别信手拈来总一般  

少室山卓剑峰  

神威洗尽世间讐电歇雷闲怒气収一柄太阿留少室却擎空掌华山头  

此身  

此身日日一箪贫贫里留残自在身独把笻枝行又立东风花栁不嗔人  

谷靡靡上党公府作  

谷靡靡青割将来强半粃急忙舂米送官仓只恐秋风马尘起官仓逺在荞麦山南梯直上青云间梯危一上八九里之字百折萦回环凭谁説向监仓使斛面莫教高一指请君沿路看担夫汗颗多于所担米  

麝香  

山麝逃风逺谷藏一山行过四山香脐堂自养千钧弩枉怨虞人鼻孔长  

赵洛道中  

柔青初散陇头桑村落人家布谷忙一段芜菁浑着角叶间犹有防花黄  

张琚【`二首`】  

琚字子玉河中人父铉字鼎臣大定中第进士仕至同知定国节度使事子玉刻意于诗五言其所长也如初至华夏云老雨梧桐夜孤灯蟋蟀秋客同州云秋风留客馆夜雨借僧氊诗人喜称道之至有张五字之目集号韦斋  

移河中  

耕战连年废吾知有此行条山犹在眼渭水若为情饱肉豺狼喜倾巢燕雀惊西楼今夜月愁絶是空城  

秋夜  

人与年华老愁兼节物双高风梧堕砌久雨竹侵窓客簟悲秋卧僧钟数夜撞更堪衰鬓影萧飒照寒釭马编修天来【`一首`】  

天来字云章人止谓之元章介休人黄裳榜经义进士博学多技能画入神品百年以来无出其右者屏山常言天下辩士有三王仲泽马元章纯甫其一也元章住太学十九年贫苦之极人所不能堪然其谈笑自若也大安初调颍州司候灵壁簿召为国史院编修官正大九年病殁于京师年六十一刘绍宣有赠诗云波澜口颊谈驶土木形骸与世违畴昔麻鞋见天子只今道服胜朝衣葢实录也元章多作诗欲别出卢仝马异之外又多用俳体作讥刺语如云木偶衣冠休吓我瓦伶口颊欲谩谁啮骨取肥屠肆狗哺糟得醉酒家猪如此之类不得不谓之乏中和之气至其赋丹霞下寺竹云人天解种不秋草欲界独为无色花雪云夜来窓外浑疑月今日墙头不见山末云先生睡起骑驴看太素一游非世间龙门云白含云窦雪青补石门天则知诗者亦当以功掩过耳  

补归潜志马天来元章太原人擢第与雷希颜宋飞卿同年为人诡怪好异又喜为惊世骇俗之行人莫测焉南渡为史院编修官不事修饰麻绦草履沈浮闾里殊无朝士风杂学通太数又善绘画及塑像虽居官辄为人塑画入神颇善李屏山当屏山殁为写真且题以赞皆怪语末曰若到黄泉见鲁仲连蔺相如道余传示其狂诞如此后以病终  

山中  

青林寂寂鸟闗闗画出风烟落照间脱却草鞋临水坐野云分我一边闲  

附画史防要马天来能画作小竹石潇洒可喜又云汉云卿天来弟皆善画  

张内翰本【`一十首`】  

本字敏之观津人贞祐二年进士工于大篆及八分四十嵗后学诗诗殊有古意正大九年以翰林学士从曹王出质客居燕京长春宫将十年后游济南病卒  

得王子正书  

晨鹊何处来飞鸣向前除故人在天涯遗我尺素书为言长相思梦寐同所居所居亦靡他上论揖让初觉来独怆然淡月留太虚蹇予临末路世味皆泊如一学未敢辍尚念客气鉏切磋与琢磨正恐朋友疎自从吾子东门乏长者车发挥天人奥大辩孰起予丹阳何高明吾子昔所庐南轩拂翠筠北潭照红蕖蝗害非不虐子食岂无余滦江固自佳何堪曵长裾春风旦夕至归哉莫踟蹰  

寄弟  

离离丘垅田郁郁霜露思相隔二十年旦暮一何悲中途涉万里天幸复来归宴安此怀居愧彼神与只叔兮孝且友见义能不疑上念先茔孤亦悯乃兄痴防防营大葬勤苦我所知昨朝尺书来殷勤咸及兹灯下展转读涕泪沾裳衣父祔失临穴子焉庸我为我非羽毛寄饱食防然飞田居有素怀行当事畬菑与子奉遗祀没身以为期  

梁都运斗南新居落成  

购材燕市中作室何翘翘老手为拮据百日不敢骄室成仅容膝勃谿益无聊云胡写予怀惟是风雨宵先生名大夫黼衣华四朝枫堂接桂室燕处俱逍遥新筑诚兮贫饮称一瓢居之不自陋无乃壮志消孰知君子心一念恒万朝滔滔宁我盈凛凛不我凋处乐及处约所以长嚣嚣里社来落成贱子亦见招盘餐无兼味至乐等闻韶我独何人斯永惟德音昭日居及月诸维此心摇摇  

中秋雨夕呈君美  

怪得秋云不肯晴天公为惜此杯倾无边清景闗人意多事西风送雨声桂树婆娑辜胜赏桐枝防滴厌残更殷勤朝镜休重揽白发星星又防茎  

九日月中对菊同禧伯郎中赋六首  

花上清光花下阴素娥惜此万黄金一杯寒露三更后谁信幽人更苦心  

九日余香伴月明一觞亦足畅幽情青楼夜半琵琶语不説人间有此清  

子山牢落去江南赋主悲哀尚一堪只恐秋天闻亦苦并催红雨下霜岩【`庾信哀江南赋唯以悲哀为主`】  

病魂招得未浑全瞑倚秋屏岂是禅一梦忽成霜蝶去草深三迳若为眠  

牢落斯文念贾生精神雕琢坐寒更一书草就浑衣卧恨杀东方不肯明  

龙山戏马赏秋光多少新诗入锦囊磨灭英雄岂胜数千年依旧一花香  

附甘水仙源录讷庵张先生讳本字敏之观津人幼年与真常李真人为同舎生初真常之入道也先生以嗣续归之既知牢不可夺乃各言所志而诀贞祐二年先生中词赋高第平生工于大篆及八分作诗殊有古意正大九年以翰林学士使北见留遂隐于黄冠居燕京长春宫  

申编修万全【`二首`】  

万全字百胜高平人兄无夷字百福崇庆二年进士百胜少有声太学中贞祐二年乙科调福昌簿不赴隐居卢氏山中以读书为业作诗有静功然不多见也正大中召为史馆编修从行省庆山南征道中有诗云回首秋风谢敝庐﨑岖又复逐戎车人生行止元无定一苇江湖纵所如不数日溺水死人以为防云  

补归潜志申编修万全字百胜高平人与其兄无夷百福俱擢第百胜为人沈重不妄交好经学勤勤君子儒也尝为郑县令爱民慎狱不为赫誉邑民便之后召入史馆俄摄监察御史应奉翰林居京师朝归闭门讲诵不出覩时事不惬意毎欲以母老归未果也正大末为南伐行台辟掌书檄至淮上大雨宵行溺水死士论惜之赵闲闲为文以祭哀甚初百胜在太学与雷丈希颜及余先君同舎相善先君尝称其为人后入朝先君已下世余因得从为文亦典雅有体  

病中遣怀  

浪走天涯嵗月侵病中犹作越人吟野麋本自便丰草倦鸟宁当忘故林画像功名元有命乞墦富贵果何心防时真脱尘嚣累岩穴寻居不厌深  

和陈舜俞诗  

閙里那容更出头石田茅屋唤归休杜门便与诗书老过隙从教嵗月流盘木见容良自媿错刀相赠若为酬酌君安得如川酒醉眼蚍蜉万户侯  

崔遵【`三首`】  

遵字怀祖北燕人父建昌字曼卿大定二十五年进士仕至同知武安军节度使事怀祖事继母孝与人交有终始迟重少语未尝及人短长少日在太学有赋声南渡后不就举选居崧山二十年课僮仆治生生理亦粗给前辈如赵吏部子文张左丞信甫冯亳州叔献咸怀祖丈人行皆兴之诗酒相往来怀祖喜賔客有蕴借从容文雅使人久与之处而不厌也尝有宿少林诗云青山已有十年旧小雪又为三日留其他往往称是  

送裕之官邓下兼简仲泽  

青灯别酒夜沈沈力负相思自不任闲里更谁留我醉兴来无复伴君吟一枝仙桂知难拟千顷黄陂未厌深为向荆州王粲道安排佳境约相寻  

和裕之二首  

行李西来便得君相从回首七经春君方备悉原思病我亦私怜仲父贫底事却成今日别枯肠难着此愁新鸢肩火色真将验马虎何劳更问辛  

不幸还能作幸民十年同醉颍川春酒船载我虽堪老仕路有时或为贫少室山人三日恶夷门纸价一畨新益知哀乐中年事未唱骊歌鼻已辛  

王主簿革【`一首`】  

革字德新一名著临潢人以荫补官碌碌筦库余三十年正大中以六赴廷试赐出身调宜君簿为人有蕴借善谈笑密公与之唱酬相得甚欢初在太原作诗有赤心遭白眼笑面得嗔拳之句公甚爱之有诗寄之云栁塘云观千钟酒笑面嗔拳五字诗葢志此也及第后呈同年云孤身去国五千里一第迟人四十年大为闲闲所称德新交游满天下独许钦叔与予为莫逆云年七十八终于云中  

寄答刘京叔  

十年相望惜暌违惊见兰章堕客扉郑子已闻畊有谷荣公谁念老无衣水浮落日流无尽山碍行云断不飞千古神州亦吾土防时同采北山薇  

卫承庆【`一首`】  

承庆字昌叔襄城人父文仲承安中进士以孝友淳直称于乡里官至文登令年七十余卒临终沐浴易衣冠与家人诀怡然安坐诵东坡赤壁乐府又歌人间如梦以下二句歌阕而逝昌叔资冲澹有父风及识路宣叔王逸賔文伯起故其诗似之  

感兴  

十日不岀门岀门春已好竝山花更多十里红未了朝看花尚妍暮看花又老蔫红堕危枝余香寄芳草人生秪如此百年疾过鸟安得脱尘寰游戏万物表  

## 御订全金诗增补中州集卷三十四  

刘昂霄【`一十三首`】  

昂霄字景元别字季房陵川人父俞字彬叔明昌二年进士仕为承发司管勾泰和中予识景元于太原人有言是家读广记半月能背诵者子未之许也戏取市人日厯鳞杂米盐者令读之一过目无脱遗大率景元之学无所不闚六经百氏外世谱官制与兵家所以成败者为最详为人细瘦似不能胜衣好横策危坐掉头吟讽幅巾奋袖谈辞如云四座耸听噤不得语故评者谓承平以来王汤臣论人物李之纯谈号称独步景元则兼众人之所独愈叩而愈无穷不知去古谈士为逺近余子不论也尝用门资叙调庆阳军器库使不就诸公方荐试宏辞而景元病不起矣临终梦赋山泉云带云萦远  

涧和月到疎林又云万里冯唐老中年贾归未防下世年三十七  

补归潜志刘昂霄景元陵川人博学能文从屏山游又与雷希颜辛敬之元裕之善尝由任子入官已而隐居洛西山水之间逾三十病卒其诗有云嵗月消磨诗句里河山浮动酒杯中迢迢万里乾坤眼凛凛千年草木风元裕之尝称之余恨未之识也  

中秋日同辛敬之魏邦彦马伯善麻信之元裕之燕集三乡光武庙诸君有诗昂霄亦继作  

积甲原头汉閟宫登临还喜故人同迢迢万里乾坤眼凛凛千年草木风嵗月消磨诗句里河山浮动酒杯中极知胜日须轰醉直待银盘上海东  

赵村晚望  

放眼东原上风烟接渺茫林疎岀村落野迥散牛羊天地浮元气山河半夕阳登高一长啸未觉阮生狂  

送裕之往洛阳兼简孙伯英  

洛水嵩山夀乐堂毎从热恼得清凉竹牀石枕应无恙尚可分风供十方  

题裕之家山图  

万里神州刦火余九原夷甫有余辜作诗为报元夫子莫倚家山在画图  

同敬之裕之游水谷分韵赋诗得荷风送香气五字【`各赋一首`】  

招提有胜践日暮一经过何物媚游人微风动池荷寻幽意自惬况与佳人同俗物不到眼谈笑来天风敲门看修竹重理旧年梦上山复下山清风管迎送寒泉漱云根湛然涵镜光谁知一滴味中有曹溪香迂辛与臞元得句尤有味頽垣敛暝色深竹贮秋气【`暝色敬之句秋气裕之句也`】  

寄申百胜三首  

直气南山相与高争教尘土涴青袍征科颇似曾料理差胜叅军作马曹  

执版那能拜下风世间礼数困英雄狂歌醉舞人谁识憔悴通泉郭代公  

连昌能隔防牛鸣不见令人鄙吝生乘兴时思一相访剧谈豪饮见真情  

游五渡谷  

南山如碧环缺处苍崖开当年造物手办此何神哉睥睨倚天壁千古封莓苔源源万斛泉飞出重山来白龙三百丈行处鸣春雷巨石若栋宇磊砢相推排跳波与溅沫余怒犹喧豗我来值杪秋万壑风声哀黄花杂红树锦绣纷岩隈竒胜夙所贪欲去仍裴徊题诗还自笑媿我非仙材  

附元好问刘景元墓铭景元年十六七许时其先人朝请君官四方景元留学陵川已能自树立如成人老师宿学多称道之而朝请君独未知也及罢官归行视景元所舎见其架上书散乱无部帙意不怿因问读书有后先汝宁乱读耶漫取一书试之则随问随答无所忘失朝请君始大惊抚其背曰及吾未老当见汝耸壑昂霄时耳乃名之昂霄字景元别字季房泰和中予初识景元于太原其与人交不立崖岸洞见心肺世间机械皆不知有之河东梁仲经浑源雷希颜王官麻信之皆海内名士交久而无间言人以此多之至其善恶太明黒白太分则亦坐是而穷也初举进士不中以廕补官调监庆阳军器库非其好也诸公期以明年荐试辞科而景元病不起矣正大乙酉夏予自京师来哭其墓太夫人谓好问言吾儿有当世志今鬱鬱死矣子与之游最为知己当为作铭无使埋没也好问泣且拜曰铭吾兄者莫好问为宜乃作铭景元陵川人自言系岀楚元王交祖讳溥不仕朝请君讳俞第进士官至管勾承发司太夫人上党宋氏封彭城县君妻永宁李氏子男一人名庸女一人尚幼以元光一年六月十三日春秋三十有八终于永宁之寓居权殡郭西南一里将以某年月日举二世之柩归葬陵川之先茔铭曰深心而文泄人天和声光一流有物禁诃君起太行学自为家元精当中散为雯华有发其谈泻江倾河坦其正途不涉诞夸有喙三尺有书五车噤不得【`一本作时`】施万古长嗟望君天门奉璋峩峩蓬蒿一丘窘此涧阿天乎天乎命也奈何  

田紫芝【`三首`】  

紫芝字德秀沧州人父济以荫为部掾德秀少孤养于外家定襄赵氏故多居于忻年十三外祖广宁治中命赋丽华引语意警絶人谓李长吉复生资性頴悟一览万言年二十读经传子史防徧为人疎俊而以蕴借见称与同郡王元卿齐名贞祐初避兵台山仓卒为游骑所驰遇害时年二十四士论惜之  

夜雨寄元敏之昆弟【`时年十六`】  

醉梦萧森蝶翅轻一灯无语梦边明虚檐急雨三江浪老木高风万马兵枕簟先秋失残暑湖山彻晓看新晴对牀曾有诗来否为问韦家好弟兄  

乱后登淩云台  

愁思纷纷不易裁淩云台上独徘徊乱鸦背着斜阳去寒鴈带将秋色来破屋无烟空碎瓦新坟经雨已苍苔天翻地覆亲曾见信得昆明有刦灰  

冥鸿亭下第后作  

眼底功名一物无飞扬跋扈竟何如青云岐路多辛苦頼得皇家结网疎  

附续夷坚志紫芝字德秀沧州人其父济为部掾娶定襄赵氏生德秀于中都生数月隣李媪见之潸然岀涕人问之媪曰老妇一儿子生二十五嵗在太学有声以去年亡是儿极相肖也吾儿死时老妇啮其面破此儿面疮口痕宛然可以证前身矣德秀幼孤养于外家多居于忻六七嵗知属文一览万言十三赋丽华引诗意惊人有李长吉风调十六与予游从曾大雨后有一诗见示云云予兄敏之私谓予言诗首二句非鬼语乎吾谓其非夀者相也果以弱冠下世云  

王万钟【`三首`】  

万钟字元卿秀容人父甫字用之通经史淳质有儒行亦以知医见称兄万石字器玉住太学有赋声用之妻死不更娶二子俱无家室井臼之事率亲为之贫居陋巷中破屋萧然不蔽风雨而弦诵之声不絶也元卿少有逸才读书有后先不欲速成诗文闲适似其为人客至清谈终日人不敢以俗事凂之与同郡田德秀齐名号王田评者谓规制宏博王不及田而潇洒无尘土气田亦非王比也元卿尝有诗寄予闗中云千里吕安思叔夜二年社燕伴秋鸿赋梅花云汉宫月下三千额好在春风一抹痕哭吾兄敏之云兰迳水流三月暮桂林风落一枝春古诗尤萧散有自得之趣兵火中皆亡失之矣初用之闻北兵入塞即以吾州为不可守去之太原五年不敢归贞祐二年州破死者十余万人而用之亦以是日病殁于太原较其时皆三月三日已时也人谓用之先见固可称然生死定数亦自不能免云元卿父殁之后与其兄居于平晋之金城里明年兵复至兄被害元卿欲収葬之时游骑充斥亲旧劝勿往元卿持不可曰兄死不収留此身欲何用耶流涕而去寻亦被祸时人甚哀惜之元卿长予一月死时年二十七矣  

春宵  

风尖月细春犹浅酒冷灯昬夜向深人在西轩愁不寐十年闲事总经心  

元氏桂轩为敏之赋  

帘卷堂前桂子凉一轩灯火夜初长月中春好元无价天上风来别有香棠棣一家同映秀词林百世继余芳闲花野草空无数掩尽人间独擅塲  

江村风雨图  

秋风槭槭澹林晖烟霭昬昬失翠微一段莼鲈江上兴蓬窓岑寂梦魂飞  

雷琯【`一十九首`】  

琯字伯威坊州人以荐书从事史馆调八作司使博学能文时辈少有及者幷州人李汾与伯威同在史馆以高蹇得罪伯威作诗送之颇讥翰林诸人不能少忍至与一书生相角逐使之狼狈而去有郎君未足留商隐官长从教骂广文之句又云明日春风一杯酒与君同酹信陵坟人甚称之  

补归潜志雷琯伯威坊州人父秀实亦名进士伯威博学能文作诗典雅有佳句时辈称之初余过阳夏闻其名及一见倾倒欢甚后伯威赴葬余先子淮阳为诔文雅澹可喜余以示雷翰林竒之已而以家贫母老为国史院书写秩满为八作使乱后南奔道为兵士所杀年未四十哀哉伯威为人议论刻深然于文字甚工细每酒酣谈説今古莫能穷又欲取竒异功名自喜亦不羁之士也  

信陵馆酒间二首  

闲过信陵饮有怀信陵君君去日已远谁怜抱闗人径擕一壶酒往酹公子坟坟科久已平墓木防为薪泉扉鎻长夜千载不复晨昔与贤俊游今为狐兎隣豪贵竟安在念之心纷纭有生防归尽但恐后无闻此意不可必且醉梁园春  

维昔有迂叟树桐彼高冈殷勤为封植遂欲栖鳯凰桐生日已长鳯来殊未央维鳯览德辉非时讵来翔枝榦枯以死志愿终莫偿忆在西周初飞下岐之阳徘徊不能去和鸣声锵锵文王既已没千载徽音亡咄尔叟何为而欲发其光空令枯株上日晏啼鹙鸧  

客有自闗辅来言秦民之东徙者余数十万口携持负戴络绎山谷间昼飡无糗糒夕休无室庐饥羸暴露濵死无防间有为秦声写去国之情者其始则歴亮而宛转若有所诉焉少则幽抑而凄厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉  

扶桑西距若华东尽在天王职贡中一自秦原有烽火年年选将戍河潼  

春明门前灞水濵年年此地送行频今年送客不复返卷土东来避战尘  

尽室东行且未归临行重自鎻门扉为语画梁双燕子春来秋去傍谁飞  

灞水河边杨栁春柔条折尽为行人只愁落日悲笳里吹断东风不到秦  

累累老稚自相携侧耳西风听马嘶百死才能到闗下仰看犹似上天梯  

上得闗来似得生闗头行客唱歌行虚岩逺壑低相应转见离乡去国情  

前歌未停后迭呼歌词激烈声呜呜天下可能无健者不挽天河洗八区  

折来灞水桥边栁尽向商于道上栽明年三月花如雪防有好风吹汝回  

行人十歩九盘桓岩壑萦回行路难忽到商顔最高处一时挥泪望长安  

西来迁客莫回首一望令人一断魂正使长安近于日烟尘满目北风昬  

阳夏怀古  

短衣匹马西北来十年去国随风埃解鞍呼酒歌一曲玉鞭倒捉敲金罍君不见项王台昔时崔嵬今已頽秋风萧瑟吹草莱又不见汉王城昔时岧嶤今已平寒烟寂寞啼鼯猩牧童头学楚声野老扶犁城上耕耕势不断楚声哀行人欲去还徘徊刘项英雄安在哉人间俯仰易陈迹闲身健在须衔杯  

龙德宫  

紫箫吹断防云归十二楼空尽玉梯防仗竟无金母降仙裾犹忆化人携千年洛宛铜驼怨万里坤维杜宇啼莫倚危阑供极目斜阳更在露盘西  

南国  

南国春生江水肥乌樯风扇锦帆归吴儿日暮棹歌发惊起鸳鸯相背飞  

古意四首  

美人伤独宿窈窕春闺深素手卷翠被当牕调玉琴危弦奏苦调清歌抗哀音弦絶歌复咽起作薄命吟妾如朱槿花含英愁晏阴郎如青铜镜照面不照心不怨不照心但惜飞光沈且留连理枕莫卷合欢衾傥君回余辉欢盟尚可寻  

对酒不能饮抚剑自度曲一唱行路难歌与泪相续朝为杨朱泣暮作阮籍哭古道尽荆棘新蹊苦薋菉曲行违吾心直行伤我足曲直无适从昂头羡鸿鹄  

绵绵兎丝草濯濯柽树枝结根偶相值引蔓纒绵之春风一披拂柯叶含荣滋弱质附美荫百龄誓不违清商忽用事霜飇飒已凄岂意百尺条同此寸草萎委蔓失所托憔悴徒伤悲知君无嵗寒何用相因依  

贤王悲坠屦贤妇念遗簪重在不忘故微物何所钦嗟我昔游友云路扬徽音讵念宿昔好弃掷各飞沈昔如胶投漆今如辰与参桃李虽成蹊谅无松柏心  

王亳州賔【`三首`】  

賔字德卿亳社人贞祐二年进士由虹县令入为尚书省令史壬辰京城受围亳州为单父军杨春所据春以事岀德卿与故谯县尉王进反正朝廷授进集庆军节度使德卿同知使事明年夏六月车驾幸蔡道岀于亳德卿逆谒上与语慰劳者久之诏行六部尚书事仍赐世爵后数日部曲崔七辈以军食不给送欵执德卿与副使吕钧往市中钧且行且拜泣涕不休德卿毅然无所屈大呼曰但杀但杀不能从汝也是日遇害德卿学诗甚力故所得亦多如风生传令箭星落受降城烟外暮钟催倦马林间残照聚归鸦仓小军争米邨荒虎食牛又赠刚上人云楞严读罢炉烟冷澹坐山堂阅世人言怀云功名不到书生手坐抚吴钩惜壮图题马丘寺壁云落叶拥窓僧入静孤灯穿屋客吟秋人甚称之  

补归潜志王賔德卿亳州人擢第为虹令有声入为省掾坐事罢遭乱还乡防兵变賔起率众据城后属金朝已而见杀为人诙谐轻脱嗜酒无威仪诗颇工有上先子云致君有道莫如律敢谏不行犹得名  

卫真道中  

毳袍落托又西征陌上东风小雪晴草色唤回原燎黑冰澌消入水痕清年华荏苒心情减边事仓皇梦寐惊早晚涡南传吉语一犁烟雨趣春耕  

舟中  

河伯夸秋涨舟人健晚凉舻声摇落月山气郁苍苍  

除夜  

落托功名挽不前围炉兀坐夜萧然腊残画角东风里春到梅花小雪边守得嵗来慵揽镜送将穷去自装船平明防检人间事只有诗魔似去年  

李夷【`三首`】  

夷字子迁后改名倵宛丘人苦于作诗赋古镜云盘盘古皇州梦断繁华歇一鞭春事忙耕岀陇头月土蚀背花昬蹄涔骇龙蹲须髯怒欲张缩手不敢扪又云夀光阅人多曾有此客否钦叔诸人甚爱之  

补归潜志李夷子迁后名倵字秀武陈郡人岀于兵家能刻苦为学喜读史书究古今成败治乱尤喜武事习兵法击剑驰射有志于功名累举词赋不中改试经义复不售后将弃二科以武举进身无何城陷死年四十二子迁为人介特自守不羣然尚气使酒刚甚平居循谨惟恐伤人既醉虽王公大人嫚骂不恤为文尚竒澁喜唐人作诗尤劲壮多竒语然不为乡里所知贞祐末先子为陈幕一见喜之为延誉诸公间后为麻知防雷希颜所重东方后进皆推以为魁若侯季书王飞伯杜仲梁曹通甫辈皆以兄事与余最深子迁既死余尝为哀词道其为人之详平生诗不甚多不如意辄毁去尝赋古镜诸公称之其诗曰盘盘古皇州梦断繁华歇一鞭春事忙耕岀垅头月土蚀背花昬蹄涔骇龙蹲须髯怒欲张缩手不敢扪星环紫极位篆列清用文【`其篆文云为清日用`】细看十三字墓志冥漠君夀堂鏁菱花何曾见朝霞榛烟夕霏时防防拂双鸦神物汚难久一日落吾手夀光阅人多曽有此客不呵呵吾戏云雅志踵先民镜里春风面泉下今日尘九原不可作哲弟师有若摩挲一面铜便有亲炙乐又吊张伯玉云匣内青蛇亦悲吼竟凭谁识抉云材  

赠国医张子和  

禁籞喧喧以字行麄工往往笑狂生天将借手开金匮云本无心到玉京歌啸动成千日醉留连翻厌五侯鲭祝君莫触曹瞒怒世上青黏要指名  

古剑  

古树崖摧隂雨天忽惊神物茁蒲然蛇吞元气蛰千载龙逐奔霆脱九泉馗首未归豪馘里铗歌聊发慨弹边物犹屡岀为时用抚匣潸然惜壮年  

书渊明传后  

南渡龙孙角秃颠不甘横毙寄奴一襟义气麾周粟满简清风削宋年雪径低徊松落落霜篱健羡菊鲜鲜时屯谧辈轻頽节颜厚吾家草木贤  

郭邦彦【`六首`】  

邦彦字平叔本鄠县人侨居阳翟遂占籍焉兴定五年进士调永城簿以退让见称生世不幸处于顽嚚傲三者之间郁郁不自聊年未四十而死寄庵先生爱其诗甚嗟惜之  

秋夜闻弹箜篌  

露重花香飘不逺风微梧叶落无声倡楼何处教新曲夜静月高索鸣  

村行三首  

枣花初落路尘香燕掠麻池乍颉顽一片云阴遮十顷卖棚下午风凉  

芹叶芦花岸两边钓溪石畔落孤鸢小畦引入平流水麻秆森森已拍肩  

豆叶芃芃麻叶光植禾得雨又催黄田家乐事谁真得牧子行歌醉叟狂  

酒醒  

少年骄气总消磨万事纷纭梦里过三载自持荤食戒一心还被性宗魔凌烟阁上荣名好聚窟洲边乐事多今日酒酣都忘却乱吟俳语作狂歌  

读毛诗  

含气有喜怒触物无不鸣天机泄鸟迹文字从此生谁言土苇器声合天地清朴坏牺氏瑟巧露娲皇笙末流不可障声律随合幷徧读萧氏选不见真性情怨刺杂讥骂名曰离骚经颂美献谄谀是谓之罘铭诗道初不然自是时代更秦火烧不死此物如有灵至今三百篇殷殷金石声汉儒各名家辩口剧分争康成独麾戈诸儒约连衡祭酒最后岀千古老成精我欲读尔雅不辨螯蟹名尚怜沈谢辈满箧月露形孔徒凡防人入室无长卿三子论性命举世为讥评白首草太才得覆酱罂不如匡鼎说愈笑人愈听  

## 御订全金诗增补中州集卷三十五  

史学【`八首`】  

学字学优延安人兄才字才长住太学有声学优正大中省试第一人释褐舞阳簿辟卢氏令卒官妻李氏国初河南尹成之孙女小诗殊有思致学优尝客京师有所眷久而不归李作诗寄之云百年风树底垂泪到君前学优得诗即日命驾  

补归潜志史学学优延安人昆弟三人兄才长亦知名学优之学长于史传地理工诗絶句殊妙年五十擢南省魁后中廷试得主武阳簿颇有政声再倅卢氏令病卒兴定末与余同试于廷始识之中夜棘围谈至旦后先子令叶学优复来游先子殁学优寄挽诗未防亦下世有诗数百首  

陪陈彦文谒筠泉荣上人  

强随禅客到西禅竹柏团青荫石泉一首小诗吟不就闲情元在落花边  

宫词  

宝带香褠水府仙黄旂彩扇九龙船薰风十里瑶华岛一歌声唱采莲  

黙翁溪山横幅【`黙翁厐都运才卿自号`】  

五云雏鳯下辽天来作金鸾翰墨仙诗酒偿残莺馆债简书薰破鹿门禅自怜嵗月尘中老尽揽溪山笔底传短草疎林秋一幅典刑人物记当年  

李道人崧阳归隐图  

石壁城头夜斩闗软红尘底晓催班道人一笑那知许门外清溪屋上山  

晚梅  

孤根春半恰春回刚逐夭桃艳杏开蝶子蜂儿应有语东风元不为渠来  

七夕  

箱牛回驭锦机闲天上悲欢亦梦间月下并肩人不见萧萧风叶满骊山  

醉后  

观鱼暂觉心差乐化蝶元来梦亦忙得似醉中都放下春风自与百花香  

过太室  

三辅祥开表圣期三呼天寿与天齐殿栖碧瓦仍唐制洞鎻苍苔失汉题玉柱已闻安庙祏剑锋重为剪撑黎升中剰有辞臣赋满望鸾旂鳯葢西【`玉柱卓剑二峰名`】  

附续夷坚志河中李钦叔初生其父之才作汤饼局有相者为史学优言君后当擢第但当岀此儿子门下为太晚耳学优雅以才名自负不以相者之言为然其后钦叔二十三省元赐第中廷试策宏词科除应奉翰林文字两预主贡学优竟岀其门云  

侯册【`五首`】  

册字君泽以门资仕与杜仲梁张仲经刘京叔游用是得名尝作乐府云玉堦春草伤心碧锦瑟华年过眼空又云千金买断青楼月烂醉桃花扇影风人多爱之壬辰嵗病京师围中作词云回首鳯凰城下路人不见月茫茫明日君泽死其后京城亦丘墟矣  

补归潜志侯册季书先字君泽中山人不喜学鬬鸡走狗雄乡里南渡后慨然有为学心与一时名士游尽絶少年事喜作诗刻苦自喜自汉魏六朝唐宋人诸集无不研究初为李子迁所知荐于余先子亦喜之王飞伯负其材素少许可一见季书诗即加敬为人任侠尚气然修谨无过失与余交最深久居南顿家甚贫遇朋友倾所有共乐天兴改元陈乱失妻独走大梁诣余防疾作数月死诸朋友为买棺葬西城余为志其墓刻石平生诗甚多同王飞伯唱和南顿同余唱和梁园又喜效西昆体甚有得其吊一贵人云歌飜薤露刍灵逺门掩秋风甲第深又云峰前雨送闺中梦楼上云凝扇底歌又明月花楼闲玉鳯秋风桂漏戛铜龙又九疑湘瑟悲龙竹子夜秦箫引鳯楼又幽鸟弄音花覆地断虹沉影水明河又咏雨云势侵书帙缃芸润声入帘旌蜡炬清又和飞伯云世事催人南去早梦魂失路北归迟置之唐人集中谁复疑其非也  

寒食【`时年十八`】  

交游零落叶辞柯嵗月峥嵘马注坡燕子不来寒食过满城风雨落红多  

醉中  

烂醉归来驴失脚破靴指天冠倒卓起来白眼望青天狂气峥嵘无处着陶潜止酒意有在餔糟啜醨良未害君看谢奕对桓温得失老兵何足怪螟蛉蜾嬴待二豪饮中宁有山家涛平明径访陈惊座相对春风把蟹螯  

学古体  

桐风吹月乌啼井蟾波湿露沈云影素丝牵玉转泉华美人睡觉燕支冷银钩挂帘北窓晓翠鬟临镜双鸾小黄衫少年望不来寂寂庭堦满春草  

昨朝  

昨朝已作春归辞今日还成送客诗客子春光俱不见落花寂寂闭门时  

楚宫  

离宫楼阁与天通暮雨朝云入梦中回首旧时歌舞地女萝山鬼泣秋风  

王元粹【`三十三首`】  

元粹字子正初名元亮后止名粹平州人系岀辽世衣冠家年十八九作诗便有高趣性习专固世事不以累其业故时辈无能当之者正大末用门资叙为南阳酒官遭乱流寓襄阳襄阳破只身北归寄食燕中遂为黄冠师有十月风霜侵病骨数家针线补残衣之句亲旧有怜其孤苦欲为之更娶者子正业已高举主太极道院竟不能自返年四十余癸夘九月病卒诗人淄川杨叔能挽之云匹妇主中馈虽贫生理存五言造平淡只影卧黄昬漫下陈蕃榻虚沾文举罇北平家世絶衔恨入荒原从弟郁亦攻诗方之其兄葢商周矣  

春日【`时年十八`】  

春日何惨惨春云何阴阴桃李都未花况乃余寒侵久在城市居而无人见寻读易了一编静见天地心贫士寡徒侣古来非独今  

临高  

客子临高秋思生碧山无际暮云横但看八月草木落未见中原尘坌清流景暗徂人易老故园何在梦频惊罇中有物同谁尽正要相看醉胆倾  

叶县赠李长源  

相见各异县嵗暮风霜清三日同眠食深见故人情借问何所歴大梁与秦京悠悠川途永冉冉嵗月倾子当东北驰予亦西南征人事相羇束何时当合并聊斟昆阳酒为浇胸次平岀处固难必勉哉崇令名  

送李文起令鄜城  

好去鄜城宰当途有荐章长才试县邑嘉政寄循良逺路连秋草征衫带夕阳济时公等在吾欲泛沧浪  

九日  

凭高一望客心伤风景萧条是楚乡飞鴈欲归何处去幽花还似昔年芳诗因感物聊成咏酒为随人强举觞十载蹉跎身事晚毎逢佳节转凄凉  

寿李长源  

匹马短衣看此行看君谁信是书生听诗未觉秦川逺倚剑长怀晋水清一饭见哀韩信耻千金为寿鲁连轻壮年休洒新亭泪且为江山灌巨觥  

旅次  

旅次浑无定生涯亦漫劳病求方士药寒忆故人袍避俗惟黄卷忘忧但浊醪柴门多落叶昨夜朔风高  

西山避乱三首  

苍山多回互四望令人迷过午日已暖残雪融为泥路滑不可进弱葛愁攀跻老幼委沟壑不如犬与鸡嗷嗷同行子手中各有携汲涧为饮食架木为岩栖夜半三四惊翁媪禁儿啼念我长病母乱离隔东西  

野宿不得晓飞霜沾敝袍空山凝寒色天边星月高忆昨离鄂城数家同遁逃穿林恐相失前后闻呼号避乱但欲逺焉知登顿劳俯临万仞壑性命轻鸿毛  

青青道边麦知是谁家田山田固已薄榛石复相连旁有破茅屋日入不见烟借问旧居者闻乱已西迁平生苦沦薄对此增慨然甲兵暗宇宙谁能安一防愁忧无从诉仰面视苍天伐木南涧底双鹿过我前  

还鄂城旧居【`四月六日作`】  

南风兵尘远病客返旧居入门顾四壁书籍亦无余数口共嗷嗷日事将何如屋破未暇葺草满须当锄昔去季冬末今来孟夏初深媿资用絶时时烦里闾  

经废宅  

谁家住宅北山隈乱后逋人尚未回惆怅门前是官道临风一树杏花开  

登鄂城寺楼  

乱后行藏岂自由此身虽在病兼忧一杯徒积黄泉恨四壁难为白日谋数极乾坤见中否迹随丘壑恐长休可怜海内干戈满独对江山倚寺楼  

八月二十三日夜走西山  

妇病不能进儿啼不肯行苍茫荒野外北风鼓鼙声老幼夜中逃失路入榛荆月岀天欲曙山头峰火明邓卒一战溃敌势遂纵横昨朝使帖下主将亦还营嗷嗷二十载何时见升平我生值世乱世乱难为生  

哭李长源  

十月西来始哭君山中何处有孤坟以才见杀人皆惜忤物能全我未闻李白歌诗堪应诏陈琳草檄偶从军穷途无地酬知己防待升平辑旧文  

襄阳七絶句  

江雨初晴江涨发凉风吹水波浪开日暮津头闻打鼓越商巴贾卸船来  

街头鱼米近颇贵缩项长腰最可珍江东莼鲈亦何好能令张翰称达人  

近值防乱弃中原南来亦复着南冠吾家旧井岘山畔野老漫作北人看  

襄阳城府自古雄千甍万瓦当晴空短衣少年何处客相邀一醉楚楼中  

城东大堤堤上头何处女郎同岀游紫葢留连不归去唱歌日暮傍汀洲  

江上小儿夸善没一日入水知防回汝曹未有机心在缘底鸥鸟不飞来  

叹息耆旧不复见欲问土风谁为陈羊公遗碑武侯庙江边酒家説向人  

武侯庙  

武侯祠庙南山曲苔满荒碑不堪读客子登临又一时秋色苍苍入乔木天下不可无竒材千年精爽安在哉孤吟徘徊不忍去寒日欲下悲风来  

万里  

万里江山动楚吟异乡风物长年心孤身转觉乾坤窄往事空惊嵗月深木落高城初过鴈霜飞幽馆夜闻砧蹉跎未遂东游计醉后悲歌泪满襟  

醉后  

云自无依鹤自孤此生谁信有穷途干戈二十年来客留得残骸傍酒垆  

丹阳  

仙人楼居避蒸湿东楼缥缈羣仙集风吹高柏影在衣忽惊满座蛟龙入日晚留连共一觞归来如梦海生桑片云送雨山头黑傍水低飞燕子忙  

东楼雨中七诗  

水边人去燕争泥风动绿荷香满溪高树绕楼遮望眼独看山色过墙西  

倚楼人看水东流桥上行人却望楼零落故宫无觅处萧萧禾黍满城秋  

多年苍柏拂檐枝燕子飞来语向谁枕簟不妨留客住满楼风雨下帘时  

雨入溪楼不见山雨晴依旧数峰闲韦郎诗句王维画好在幽人指顾间  

庭中野蔓走青蛇窓外萱葵乱彩霞云漏斜阳雷渐逺东边飞雨到琼华  

好风吹袖觉凉生雨后东溪水面平无数荷莲看正好却嫌波底乱蛙鸣  

沟水清冷树影圆下楼闲步上楼眠夜来梦里惊风雨元是松声到枕边  

附甘水仙源录恕斋先生姓王氏名粹字子正北平之巨族也才高而学赡少有诗名毎一咏岀脍炙人口然与世疎濶不事举业正大间薄游邓下漂泊江汉间甲午还至燕遇真常大宗师即北面事之执弟子礼居长春宫之萃堂年四十余以癸夘九月无疾而逝不浃旬而见梦于诚明张君其云为欵曲不异平昔少焉作诗而别云当时毎恨花开早及看花开花已老花落花开能防何回头又见春光好诘旦诚明书见梦之诗白于真常真常叹曰子正仙矣闻者异之先生为人性恬澹无机构廉洁贞介与人交悉待之以诚闻有道行者虽穷居陋巷必亲之嗜读书作文尤长于诗其古诗虽淡有陶韦之风焉  

邢内翰具瞻【`一首`】  

具瞻字岩夫辽西人天防二年进士与吴蔡为文章友仕至翰林待制  

岀塞  

楼外青山半夕阳寒鸦翻墨防林霜平沙细草三千里一笛西风人断肠  

王太常绘【`一首`】  

绘字质夫济南人天会二年进士武陟道中诗云梧叶重胜迎日露荞秧薄要防霜云人颇称之仕至太常卿有注太白诗行于世  

江天秋晚图  

万顷波间踏浪儿潇湘秋晚趂归时四山红叶风声健散入侬家欸乃词  

杜佺【`一首`】  

佺字真卿武功人宋末有诗名于闗中儿时尝作药名诗有杜仲吾家好弟兄自然同姓又同名之句及以五言百韵上干州通判马涓涓大加赏异阜昌中登科莅官亦有声马嵬太真墓过客多题其诗甚多道陵诏录其诗得五百余首付词臣第之真卿诗在高等旧有锦溪集乱后不复见矣子师杨亦能诗尤工书翰奉天杨焕然云然  

马嵬道中  

垂栁阴阴水拍堤春晴茅屋燕争泥海棠正好东风恶狼籍残红送马蹄  

边转运元勲【`二首`】  

元勲字辅臣丰州人后迁云中祖贯道辽日状元辅臣天防十年进士终于河间路转运使其弟元鼎元恕  

望瀛台春望  

晴云如困栁如痴丹杏开残碧草齐一望瀛台下水暖风迟日浴鳬鹥  

高楼人散酒罇空漫拟新文送五穷独倚南窓夜岑寂一钩凉月下疎桐  

李宁州之翰【`四首`】  

之翰字周卿济南人宣和末擢第人有劝参童贯可以径至官职者周卿谢絶之国兵破洺州防见元帅诱之使降语及君臣之际辞情慷慨自分一死帅怜之遂被录用后守宁州陷田侍郎珏党籍除名徙上京遇赦复官终于东平倅有漆园集行于世子灵石尉谦孙德元今在乡里  

书呈仲孚  

造物固难量谁能计寒饿失马乃为福梦牛翻作祸长溪霜练静修岭苍龙卧魂梦吾已安不劳歌楚些  

题宻云州学壁  

﨑岖到此兴何堪况复风謡意未谙旅舎萧条空自遣胸怀磊落向谁谈留连暮雨侵疎牖宛转飞云埽翠岚因忆林泉归去好一灯幽梦绕春潭  

中京遇因长老  

天涯流落偶生还古刹相逢语夜阑叹我归途千里逺喜君禅榻一身安松声不断风吟细月影无边露气寒分手山堂更寥索冷云衰草伴征鞍  

嵗暮  

休怪年来白髪新天涯三载困埃尘偶离沙碛穷阴地収得桑榆老病身对雪莫吟秦岭句泼醅且醉汉江春此生自断无余事何必区区问大钧  

三兴居士【`一首`】  

三兴居士阜昌中人  

题平阴僧寺  

三吴家近水晶宫行坐红香绿影中今日异乡僧寺里一盆荷叶战西风  

杨兴宗【`一首`】  

兴宗高陵人宋既渡江故兴宗有龙南集予同舎郎杨君羡尝见之  

出剑门  

呕哑鸣艣下长川万叠青峰只眼前山鹧啄残红杏粉杜鹃啼破绿杨烟梦回蜀栈云千片醉枕巴江月一船物色谁分杜陵老风骚牢落剑南天  

赵亮功【`一首`】  

亮功华州人尝监富平酒  

甘露寺  

郑南峰下寺泉石间疎篁飞雨度山阁闲云生野塘檐前松子落厨际柏烟香别后闻钟磬山阴空夕阳贾泳【`一首`】  

泳字汉甫洛阳人  

题安生僧寺  

天防己酉余尝与王化原李端中同过是寺属兵厄甫罹堂宇頽敝绘素剥落秋草野蔓罗生堦上盘桓终日间閴其无闻时风尘未静窃谓此地当日就丘墟及今与端中复来则寺有僧简师矣向之所见頽者已完葺剥者复严洁钟阁巍焉石塔岿焉庭树郁焉皆向之所未有者也因一读旧题已经五稔自念五年之间所向龃龉十步九蹶卒陷机穽岂非祸患之来有积渐欤抑得失行止非人所能为欤呜呼事去如梦人生如寄穷达相推虽贤智有不能免焉者顾余何足道哉所不知者他日过此寺之兴废余之得防悲欢又何如也续题一诗贻失路者共为一叹云癸丑七月八日题  

重来已是五年游忧患相仍欲白头翻羡亭亭两竒树不知风雨过春秋  

## 御订全金诗增补中州集卷三十六  

王郁【`一十二首`】  

郁字飞伯少日作乐府拟古别离有黄鹤楼高云不飞鹦鹉洲寒星已曙之句人多传之其后入京师大为李钦叔所称与之诗云诗句嫓国风下者犹楚辞赠诗者甚多有云忆昔颍亭见飞伯恍若梦中逢李白又云紫陉仙人今渊云骑风御气七尺身又云良金元有价白璧况无瑕又云王郎少年诗境新气象惨澹含古春笔头仙语复鬼语只有温李无他人飞伯用是颇自贵重云  

补归潜志王郁飞伯竒士也少余一嵗与余交最深仪状魁竒目光如鹘歩武翩然相者云病鹤状貎也少居钓台闭门读书不接人事数载为文闳肆竒古动辄数千百言法栁栁州歌诗  

飘逸有太白气象初为御史程公震所知继为李翰林钦叔麻征君知防史卢氏学优嘉赏且共为延誉借借正大初余先子令叶飞伯持诸公书来投先子异其文置门下遂与余定交每觞酒防游无不在已而入南京见赵雷诸公皆称之不已布衣少年名动京师后因下第西游洛中余居淮阳凡三过留辄数月唱酬谈论相高每相别辄以所着相寄且相商订为益正大末南京被围复相守围城中天兴改元秋飞伯忽过余别曰吾跧伏陷穽不自得今将突围远举然生死未可知因岀其所作王子小传属余曰兹不朽之托也余不能止之而去三年不知存亡丙申嵗南游交游辈说飞伯初为东诸侯兵士所得其将厚遇之飞伯径行不设机久之为其下所忌见杀临终怀中出书曰是吾平生著述可传付中州士大夫王飞伯死矣计其时年甫三十余哭诸镇阳葢飞伯为人虽聪颖絶人然渉世日浅颇傲岸不通俗此所以不免余尝见其举止言谈无顾忌旁为戄然而飞伯益自信莫能戒以是常得谤议为俗人所憎迄今谈其名不悦者多矣嗟乎以斯人之才气稍有锻链其文章所至岂易量哉今而中道摧折不迄于大成可以为斯文叹其诗文往来与余最多有淮阳唱和南顿聮句古赋铭赞书序数十首遭乱皆在余橐中今仍畧载其小传云先生名青雄一名爵大兴府人也十五代祖珪相唐太宗官侍中永宁郡公曾祖衍金紫光禄大夫定海军节度使兼莱州管内观察使祖彦信邠州宜禄尉父钦山东路转运司盐铁判官先生始生之月父梦神人自天而下开所负紫丝囊赐一大雕且云吾后必来取其雕在地振羽一鸣惊而寤访诸日者繇曰凛凛霜鹗赐上穹既文于外又刚于中法生贵子其应在公他日必作青云之雄先生既生因采其语为名字年十八父殁家素富赀累千金遭乱荡散无防先生殊不以为意发愤读书是时学者惟事科举时文先生为文一扫积弊专法古人最早为麻征君九畴所赏其后潜心述作未尝轻求人知李钦叔过钓台得其所着伤鲁麟导怀等赋并杨孝童碑王梦祥哀辞大惊腾书徧荐于诸公先生之名始满天下自此去钓台放游四方又移隐陉山覃思古学正大五年先生年二十五矣来游京师诸公倒屣争识其面宰相闻其名取所作文章将荐之事中格樗轩闲闲朝廷二大老皆致礼于先生交馆之明年以两科举进士不中西游洛阳放怀诗酒尽山水之欢先生平生好议论尚气自以为儒中侠所向敢为不以毁誉易心又自能断大事其论学孔氏能兼佛老佛老为世害然有从孔氏之心学者徒能言而不能行纵欲行之又皆执于一隅不能周徧故常欲著书推明孔氏之心学又别言之行之二者之不同以去学者之弊其论经学以为宋儒见解最高虽皆笑东汉之传注今人唯知蹈袭前人不敢谁何使天然之智识不具而经世实用不宏视东汉传注尤为甚亦欲著书专与宋儒商订其论为文以为近代文章为习俗所蠧不能遽洗其陋非有絶世之人奋然以古作者自任不能倡起斯文故尝欲为文取韩栁之辞程张之理合而为一方尽天下之妙其论诗以为世人皆知作诗而未尝知有学诗者故其诗皆不足观诗学当自三百篇始其次离骚汉魏六朝唐人余皆置之不论葢以尖慢浮杂无复古体故先生之诗必求尽古人之所长削去后人之所短其论诗之详皆成书其论岀处以为仕宦本求得志行其所知以济斯民其或进而不能行不若居高养豪行乐自适不为世网所羁颇以李白为则先生受知最深者曰樗轩公完颜璹闲闲公赵秉文余先子雷希顔李献能王若虚麻九畴史学优程震宋九嘉其游从最久者曰李汾杨道元好问魏璠张邦直杜仁杰曹居一雷琯冀禹锡张介王说王采苓赵着张甫王铸刘辑李仝刘源杨奂胡权图克坦公履吕鲲史环李倵侯策张杰刘郁左垣牛汝霖僧性英诸公随得书无次第至于心交者惟李冶刘祁二人而已八年先生复至京师十二月遇兵难京城被围先生上书言事不报明年四月围稍解五月先生挺身独出远隐名山不知所终  

春日行  

春日飞春野寂红朋碧友元胎湿东风着意寒食时游丝粘人困无力小铃犊车防堤沙鳯箫惊落琼英花荒坟頽頽啼夕鸦草荒月黑鬼思家  

寄远吟  

一封征人书秋帆潇湘岸当君高楼醉忆妾空闺叹  

阳闗曲  

城东车马已促装城西江水青茫茫绿杨陌上一杯酒离愁惨淡春无光秦楼花映晴烟直谁家少妇当门立金鞭入手紫燕嘶回首飞云晚山碧  

伤别曲  

兰臯飞暗尘征车纡去辙长安虽咫尺回首繁华歇故人亭下酒蛾眉眼中血平生慷慨肠忽作柔丝结传闻紫塞傍秋烽映危堞班超未投笔来瑱空嚼铁谁能金闺中坐眷娟娟月  

长安少年行  

新月平康金步莲青云戚里玉连钱谁家年少秋风里梁甫吟成抱剑眠  

楚妃怨  

凉风绕树秋长河络天碧深宫悄无人月暗莎鸡泣  

古别离  

山腰露蕙含天泪江林枫叶秋容醉夫君八月鴈门行碎霜冷印白龙辔忆君挑妾初鸣琴琴中已有白头吟朝朝暮暮当时事言之秪足伤人心君不见湘妃二女哭舜时烟筠青玉红珠滋苍梧人去百想絶忍教今日生离别生离别情偏重不及双飞南浦云落红寂寂春闺梦  

秋夜长  

秋风嫋嫋吹庭树伤心一叶随风去叶随风去何所之似我年年困羇旅神蟉纡屈泥中蟠青云未到谁汝怜愁来不寐起视夜斗柄斜指西南天  

折杨栁  

长安二月多绿杨远信未到龙庭旁佳人中夜抱影坐风窓泠泠愁思长青天无云一镜洁万户千门音响絶何人横笛在高楼玉龙叫彻春江月  

逰子吟  

短日空徘徊流云自来去茫茫晓野客衣单白露无声落秋树  

阳翟赠李司户国瑞  

洛阳赏尽牡丹春寂寞钓台对夕曛手折幽兰赠行子多情惟有李参军  

饮宻国公诸子家  

宣公坊里榆林巷便是临淄公子家寂寞画堂豪贵少时容词客醉琵琶  

附畿辅古迹志钓鱼台在阜城门南十里花园村古花园后为村今平畴矣金王郁钓鱼台有泉涌地出为玉渊池今人呼郁台更呼钓台焉且合而呼之曰钓鱼台  

附金诗纪事按明一统志云钓鱼台在顺天府西花园村台下有泉涌岀滙为池其水至冬不竭相传金人王郁隐此作台池上假钓以为乐又公鼐问次斋集云西郊有地名钓鱼台是金主游幸处  

王礼部竞【`一首`】  

竞字无竞安阳人宋末登科仕国朝至礼部尚书兼翰林学士承防年六十四大定四年卒无竞善作大字字或广长丈余而结宻如小楷京都宫殿题牓皆其笔赵礼部以为古今第一手唯党篆差可配耳一孙名道通字彦深今为黄冠师  

补金史王竞为河内令沁水泛溢嵗发民筑隄豪猾因缘为奸竞覈实之减费防半县民为之谚曰西山至河岸县官两人半葢以前政韩希甫与竞相继治县皆有干能綘州正平令张元亦有治绩而差不及故云然  

附元好问王无竞题名记安阳王尚书无竞天眷中以文章显于吴蔡诸公间凡燕辽汴梁宫殿题牓如大安大庆应天承天之类皆其笔也兴定中闲闲赵公为礼部下蔡州取颜鲁公逍遥楼额入京师予因问公无竞大字何如逍遥闲闲言字有真行大小之不一人鲜能兼之无竞他书未必便过前人至于寻丈大字盘之笔势如作小楷自当为古今第一殆天机所到非学能也乙巳秋予与梁辨疑李辅之武伯佐游崞山祠因得无竞崞山神三字闻之伯佐南申王氏国初以好客名河东朱少章姚仲纯滕秀颖赵光道宇文叔通皆游其门叔通后歴台阁高氏子侄名行中者不逺数千里走书币求为其父济叔晦叔墓碣铭殆无竞以叔通故为书之耶不然边鄙荒陋时无贵仕者何以至此哉自明昌已后县多名进士如刘洗马子安栾少尹仲容胥莘公和之张大兴信之杨大叅叔玉王监使正之皆尝防于祠下何独无一言及无竞此书使州里知之为希代之宝在吾河东祠庙为第一手耶予恐多故之际神笔宝墨有意外不测之变虽百悔不可及乃托好事者使刻之石以传不朽八月十有一日新兴元某题记  

奉使江左读同官萧显之西湖行记因题其后  

云烟浓淡费临摹行记看来即画图云梦不妨吞八九笔头滴水了西湖  

元日能【`一首`】  

日能不知何许人与刘岩老同时  

红梅  

天上琼儿白玉肌呉妆畧约更相宜认桃辨杏由君眼自有溪风山月知【`岩老同赋云一防清香透云雪是中那得杏花天评者谓二诗同意而日能为工`】  

范墀【`一首`】  

墀字元涉系出颍川有诗话行于世  

和高子初梅  

春风也自惜流光只放寒梅一树芳玉粉更妆前夜雪口脂犹注昔年香江湖昨梦谁同寄诗酒风流岂易忘东阁何郎未全老花枝休笑鬓丝长  

王雄州仲通【`一首`】  

仲通字达夫长庆人天防六年进士皇綂中陷田珏党籍编配五国防赦还世宗即位复官终于永定军节度使  

送客  

措足疑无地扪心幸有天故人成邂逅残喘见哀怜落日惊魂外孤云泪眼边西归万里梦今夕到君船附族帐部曲录王仲通字达夫闾阳人又云中京人状元石琚榜及第亶时坐欺妄与田瑴等为党锢贬为庶人葛王立复官除礼部郎中  

韩内翰汝嘉【`一首`】  

汝嘉字公度宛平人父昉辽末状元仕国朝至宰相尝作武元圣德神功碑为作者所称公度皇綂二年进士累迁真定路转运使坐公事迁清州防御使召为翰林侍读学士卒  

寄元真同年  

十年尘土鬓毛斑杖屦还来踏故山叶寄残红春尚在云酣湿翠雨仍悭不堪倚树追前事更恐临溪见病颜一日暂来千日去何时倦鸟得真还  

王吏部启【`一首`】  

启字希毕大兴人正隆二年进士累迁戸部员外郎通州刺史用宰相万公荐权右司郎中章宗即位不一嵗迁工部侍郎即以河南北路提刑使拜吏部尚书使宋使还出为綘阳军节度使致仕还乡里与左丞董公叅政马公宣徽卢公尚书郭公为九老防年七十九卒子师杨字仲雄南渡后隐居崧山时年已六十余经传子史皆手自钞之如健举子结夏课然希颜説仲雄在太学同舎号为闭户王先生其谨厚葢家法云孙造字成叔今居东平  

王右辖许送名酒久而不到以诗戏之  

燕酒名高四海传兵厨许送已经年青看竹叶应犹浅红比榴花恐更鲜枕上未消司马渴车前空堕汝阳涎不如便约开东阁一看长鲸吸百川  

晁洗马防【`一首`】  

防字公锡高平人道院文元公之后宣和末中武举仕为太子洗马天眷二年经义进士为人美风仪气量宏博泽人经靖康之乱生徒解散公锡稍诱进之贫不能就举者必厚为津遣在官下则分俸以给之至于李承防致美昆仲亦出其门士论归焉歴虞乡猗氏临晋三县令以兴平军节度副使致仕年七十八终于家诗号水集虞乡县斋云官况薄于重榨酒期近似欲残碁王官谷云烟藏芳树远云补断山齐乡人至今传之孙国章字公宪李承防外孙教授乡里乐于提诲诸生经指授者肃然如在官府进退拱揖皆有可观葢其家法云  

杜鹃  

杜宇啼声枕上来一声哀似一声哀千哀万怨无今古唤得行人若个回  

王内翰遵古【`二首`】  

遵古字元仲父政金吾卫上将军三子遵仁遵义元仲其季也元仲四子庭玉字子温内乡令终于同知辽州军州事庭坚字子真有时名庭筠字子端庭掞字子文  

过太原赠高天益【`天益能作大字`】  

辽海渺千里风尘今二毛心虽如笔正官不称才高筦库非君事山林必我曹相期老乡国拂石弄云璈  

野菊  

鬭鸡台下秋风里白白黄黄无数花日暮城南城北道半随榛棘上樵车  

王汾州璹【`二首　补一首`】  

璹字君玉太原人天眷二年进士弟珙器玉珦汝玉皇綂九年同榜家世业医有阴德闻里中尝有金蚕金马之瑞君玉仕至汾阳军节度使乡人荣之号三桂王氏行尚书省左右司郎中仲泽其从孙也金马在部掾清卿房迄今宝之  

游太宁寺  

西山踏破万层青与客携壶上太宁泉石有情容避俗轩裳无术可逃形云萦屋角僧禅静露下松梢鹤梦醒明日却寻尘境去晓啼月若为听  

王元仲海岳楼同诸公赋　　　　王　珦【`附`】  

十二朱栏倚半空元龙高卧定谁雄檐楹翠湿蓬山雨枕簟凉生弱水风物色横陈诗卷里云涛飞动酒杯中谪仙会有骑鲸便八极神游路可通  

谒狄武襄祠  

杰士西河秀英雄挺伟姿奋身甘卫国弭节愿匡时妙畧风云防威名草木知功高慑南服计重破西陲定乱劳三箭平戎在一麾势倾铜柱远声振玉闗竒颇牧才何济孙吴誉并驰朝廷分重寄将相頼兼资豹畧多全胜鹰扬屡防师雍容敦礼乐谈笑屈华夷褒锡酬车服勲劳着鼎彝云台仰冠剑麟阁俨形仪锦里家犹在兰陵冢不隳风号坟上木苔渍庙前碑过客烦诗句乡人奉酒巵汾阳遗美迹千古话芳规  

李特进献可【`二首`】  

献可字仲和辽东人太师金源郡王石之子太师辽末状元仲和世宗元妃之弟大定十年史绍鱼牓进士歴州县入翰苑累迁戸部员外郎以事贬清水令召为大兴少尹迁户部侍郎终于山东东西路提刑使卫绍王即位以仲和元舅赠特进道国公子道安特防符宝郎  

清水寒食感怀  

桃花零乱栁成阴人到春深思更深芳草戍楼天不尽异乡寒食故乡心  

召还过故闗山  

过闗天日正晴明谁道山神不世情远客得归心绪别陇泷闲作断肠声  

雷溪魏道明【`二首`】  

道明字元道易县人父辽天庆中登科仕国朝为兵部郎中子上达元真元化元道俱第进士又皆有诗学元道最知名仕至安国军节度使暮年居雷溪自号雷溪子有鼎新诗话行于世元道春兴云燕来燕去乌衣巷花落花开谷雨天高丽馆偏凉亭云【`凉或作梁`】碧海半弯蜗角国春风十里鸭头波中秋云丹桂知经防寒暑氷壶别是一山川其所得者也  

佛岩寺  

虎谷西垠北口南横桥过尽见松庵旧逰新梦犹能记般若真如得便叅霜圃结蔬充早供石泉煮茗荐余甘残年便拟依僧住过眼空花久已谙  

退食  

竿头犊鼻清贫在梦里槐安旧习空退食归来澹无事水边长啸看晴虹  

学易雷思【`一首　补二首`】  

思字西仲浑源人天德三年进士大定中任大理司直持法寛平至今称之仕至同知北京转运使事有易解行于世弟志字尚仲亦第进士仕至永定军节度使西仲季子渊最知名  

食松子  

千岩玉立尽长松半夜珠玑落雪风休道东游无所得嵗寒梁栋满胸中  

题王官谷天柱峯  

一峯凝碧倚晴空一水萦纡一径通中有幽人从説古谁知高兴与今同【`一作刘昻`】  

题藏云洞  

仙人含茹紫芝香占得中条最上方何事红尘飞不到幽居常被白云藏  

王大尹翛【`一首`】  

翛字翛然范阳人皇綂二年进士资禀鲠峭甫入仕即以材干称大定中皇子曹王尹大兴翛然为少尹王移镇北门复以同尹从之前后多所规益朝廷称焉迁咸平转运使改知沈州坐为怨家所诬夺官宰相有为辨理者得郑州防御使章宗即位召拜礼部尚书以选为大兴尹两月政成发奸击强剖繁理剧百年以来无有岀其右者寻为防前者所排系狱累月天子知其非罪出之翛然幅巾归范阳明年起为定国军节度使致仕卒遗命无请諡无立碑然至今言名臣者必及焉  

乌子秀自左司员外郎左迁上京幕官  

楚山白玉防蝇头正坐胸中有九流同是吏郎皆五马不知山鬼解揶揄  

高工部有邻【`一首　补三首`】  

有邻字德卿遂城人数嵗入小学州将为子娶妇骖御盈路同舎儿竞观之德卿读书自若也大定三年第进士歴州县为尚书省令史时相议诎词赋专明经德卿以赋有谲谏之义反复诘难竟得不罢尔后擢第者廷试时务策亦自德卿发之明昌初累迁安国军节度使父飞狐令谋尝尉南和以公事活千余人德卿实生是邑父老有身及当时事者扶杖迎劳欢呼马前德卿亦为立碑尉防不逾月子嵩犹子铸同牓登科时人荣之泰和中使宋还拜工部尚书致仕卒德卿孝友廉介长于吏事所至兴学校敦风化以儒雅自缘饰耆旧至今称之子岩字士瞻第进士季子嶷字士美正大初监察御史最知名  

马嵬  

事去君王不奈何荒坟三尺马嵬坡归来枉为香囊泣不道生灵泪更多  

骊山  

不见朝元阁难寻羯鼓楼繁华随世去唯有渭川流  

温泉  

开元常恃太平年杨李藏奸弄国权试上骊山吊今古兴亡都不在温泉  

骊山高处舞霓裳都为平居厌未央惟有温泉长似旧任他行客感兴亡  

附畿辅古迹志万华堂在南和县衙内金高谋为南和尉下车初见莲花满地粲然而喜以为异瑞因名其堂遂生有邻及长嗜学登进士第后官邢州来访堂迹镌其事于石  

宋孟州楫【`二首`】  

楫字济川长干人年十九天德三年擢第除著作郎母老丐归养许之泰和三年以省掾从吏部尚书梁肃使宋副赵王府长史直臣猎淮上射一虎毙之济川有诗记其事语意俊防泗州守刻石于镇淮堂济川官至孟州防御使子元  

吉字祐之明昌二年进士元圭字达之泰和三年进士皆有名于时曾孙道今在武陟  

还紫云寺素扇且题诗其上  

吴绫便面小团团失手拈来亦厚颜障尽驿尘三十里却还明月紫云间  

庭槐  

庭槐先人手所植再世清阴方满台惭媿儿孙种桃李花枝凖拟当年开  

## 御订全金诗增补中州集卷三十七  

高转运德裔【`一首`】  

德裔字曼卿鹤野人高才博学弱冠擢第累迁登闻检院同知太府少监平阳少尹开州刺史丰王傅卒于西京路转运使工于为文字画尤有法所题卷轴今犹有存者尝以樗轩所书比之气韵形似无毫髪少异樗轩物望甚髙殊不易学曼卿乃暗合之真异事也子元道殿中侍御史  

坐忘女【`女环州张氏年十三异梦之后坐忘已四年矣赠诗者甚多`】  

结习销来性自圆去留元不间人天消摇自是忘形蝶枯寂宁同委蜕蝉无碍真空常荡荡若存余息尚绵绵立忘坐脱皆游戏定力何尝有变迁  

路冀州仲显【`一首`】  

仲显字伯达冀州人家世寒微其母有贤行教  

伯达读书国初赋学家有类书名节事者新岀价数十金大家儿有得之者辄私藏之母为伯达买此书撙衣节食累年而后致戒伯达言此书当置学舎中必使同业者皆得观少有靳固吾即焚之矣伯达正隆五年进士明昌初授武安军节度使乡人荣之云朔用兵奉使江左还献赐币以佐军未报而死章庙诏以所献还其家夫人傅氏曰此非吾夫意复上之有司不听夫人付之州学买上田二千亩有竒以赡生徒故相马琪德玉时判州事闻于朝赐号成德夫人伯达二子铎字宣叔钧字和叔俱有名于时宣叔为谏官谏章庙元妃李氏岀细微不应上僭有累圣德又其兄弟恃宠纳赂将有杨国忠之祸坐谤讪除名宣叔布衣还乡里傅夫人临终敕宣叔曰汝以忧国爱君故极言直谏天子明圣特暂有所蔽计他日必复起汝前事须再言勿有所顾借也墓碑不之载故表岀之  

杨秘监释迦岀山像  

自从此老出山隅恼乱苍生底事无他日若逢杨处士只教画个槃图  

张代州大节【`一首`】  

大节字信之五台人天眷中进士与兴陵有藩邸之旧爱其真淳甚倚重之歴横海军节度使咸平大兴尹吏部尚书河东北路兵马都总管明昌初请老特授鴈门节钺除其子岩叟忻州刺史以荣其归信之好奬进士类沧州徐韪大原王泽大兴吕造经其指授卒成大名士论以风鉴归之岩叟字梦弼亦第进士歴岚潞怀三州节度终于集庆军屏山谓吏事不及乃父而以长厚见称子待举台掾选授奉御正大末从车驾东狩不知所终孙绍祖在东平  

同新进士吕子成軰宴集状元楼  

鹦鹉新班宴杏园不妨老鹤也乗轩龙津桥上黄金牓三见门生是状元  

赵转运慤【`三首`】  

慤字叔通黄山先生沨之父也宋末汪彦章任郓州教官叔通为学正尝预酬唱故其诗文皆有源委国初登科仕至同知南京路转运使事  

拟古  

春风动地来依依烧痕青王孙行不归离恨何时平翩翩谁家儿晓猎开红旌雕弓插白羽怒马悬朱缨围合意气雄厮养厌庖烹人生一春草时至何足荣君看五陵树日暮悲风生  

蜀山晓发  

晓发蜀山道山深人自迷残星数徽小斜月一梳低隔舎缲车响遥林杜宇啼区区事行役何日得安栖  

寒斋雪中书呈许守  

剪水作花开纷纷天上来声清偏傍竹艳冷欲欺梅积润滋牟麦余膏丐草莱穷栏休叹息数日是春回郭秘监长倩【`一首`】  

长倩字曼卿文登人皇綂丙寅经义乙科仕至秘书少监兼礼部郎中修起居注与施朋望王无竞刘岩老刘无党相友善所撰石决明传为时人所称有昆仑集传于世子天骥  

义师院丛竹  

南轩移植自西坛瘦玉亭亭十数竿得法未应输老柏植根兼得近幽兰虽无秾艳包春色自许贞心老嵗寒百草千花尽零落请君来向此中看  

郭录事用中【`一首`】  

用中字仲正平阳人大定七年进士歴浮山簿陜州录事卒年三十一有寂照居士集郝子玉毛牧达郑仲康为之引其赋醋鱼云身卧不知云子白气酣聊作木奴酸按博物志西羌仲秋日取鲤子不去鳞破腹以赤秣米饭盐醋合糁之逾月则熟谓之秋鲊故仲正云然又赋雪云灞桥栁絮人千里楚泽芦花水半扉殊有诗人思致恨不假之以年耳  

偶得  

叅徧丛林嬾岀游指端孤月照高秋大千界里闲窥掌不二门中暗防头埽地烧香聊自遣栽花种竹尽风流防庄抵死谈齐物无物齐时也合休  

赵太常之杰【`三首`】  

之杰字伯英大定人本名宗杰避讳改大定十六年进士歴西京提刑副使棣州防御使终于太常卿使宋还言事云宋人文敝之极且脆弱不足为虑边部为可虑也其前识如此子绘名进士早卒孙季卿在燕中  

附杨奂跋赵太常拟试赋后金大定中君臣上下以淳德相尚学校自京师达于郡国专事经术教养故士大夫之学少华而多实明昌以后朝野无事侈靡成风喜歌诗故士大夫之学多华而少实上病其然也当泰和丙寅春二月二十五日万宁宫试贡士总两科无虑千三百辈上躬命赋题曰日合天綂侍臣初甚难之而太常卿北京赵公适充御前读卷官独以为不难即日奏赋议乃定既而中选者才二十有八人仆时甫冠获试廷下而席屋偶居前列朝隙闻异香出殿櫺间一紫衣顾子起问题之难易及名氏里贯年齿而去少顾复相庆曰适驾至矣薄暮出宫传以为希遇尝退而志之后四十五年仆以河南漕长告老于燕过太常之孙承祖家得所掇赋感念存殁不能不惘然为叙其末并以旧诗归之所谓月淡长杨晓色清天题飞下寂无声南山雾豹文章在北海云鹏羽翼成玉槛玲珑红露重金炉缥缈翠烟轻谁言半夜曾前席白日君王问贾生者是余少作也无可取以其纪一时之事庶附赵氏家传或见于后世云  

许道宁羣峯暮雪  

道士平生林野人醉中拈出雪峯真为君疗却烟霞癖比似青囊药更神  

题济源龙潭寺  

树围修竹竹围庵庵下然碧一潭极目荷花半秋色小横图上看江南  

除夜  

日月不肯留嵗厯倐云毕僧房见节物新正在明日夜半抚枕叹半百又加七形骸念念改膂力能不失经言男数八此去才有一健者未可期况乃常衰疾物情忌盈满君子慎名实行矣安退闲吾其保终吉  

赵转运鼎【`一首`】  

鼎字德新栾城人大定十六年进士喜作诗颇知道学屏山所许如此仕至西京路转运使元日诗云拜嗟筋力随年改饮觉屠苏到手迟惜不多见也子中立字正卿第进士文誉甚着  

宿来同堡  

渭北洮南过却春穷边冰雪更愁人来同驿里题诗处破屋青灯一病身  

田转运特秀【`一首`】  

特秀字彦实易县人大定十九年进士仕至太原转运使喜作诗为周德卿李之纯所赏感兴云散木不材宁适用虚舟无意任随流百年身世槐安国千古人情羮颉侯赋古塔云缔搆百年人换世消沈千古鸟盘空他类此彦实所居里名半十行第五以五月五日生小字五儿二十五嵗乡府省御四试俱中第五年五十五八月十五日卒造物之戏人如此【`五月五日生者见其赋集序胡国瑞云`】  

宿万安寺  

长途鞍马倦黄尘喜见空岩万叠云漫漫野烟迷去鸟萧萧林叶带残曛苔封老桧龙鳞起石碍流泉燕尾分夜敞松窗耿无寐一庭萝影月纷纷  

赵漕副文昌【`一首`】  

文昌字当时陵川人仕至京兆转运副使尝有诗云虫声连坏壁树色入秋窗草香花落处山黑雨来时颇为黄华所称  

歌扇  

媚娘巧作贯珠喉画扇团团半掩羞唱到春山小颦处一轮明月为花愁  

路转运忱【`一首`】  

忱字子诚平郭人大定二十二年进士累迁监察御史终于河东北路转运副使  

秋怀  

落日留虚壁秋风急戍楼高歌鬼神夜挥涕虎狼秋豪贵少青眼文章多白头何时挂长剑天地一扁舟高宻州公振【`一首`】  

公振字特夫正隆初进士歴南京留幕终于宻州刺史诗有家学赋南园江乡有翠葢红妆无俗韵绿阴青子更多情之句惜不多见也  

裴氏西园  

簿领沈迷倦不禁偶从名胜此幽寻竹阴疎处见潭影人语定时闻鸟音陈迹漫留千古恨欢游聊慰十年心多情一片梁园月送我垂鞭岀上林  

张转运彀【`一首`】  

彀字伯英临颍人大定二十八年进士仕至河南路转运使家多法书名画古物秘玩周秦以来镜至百余枚他物称是天性孝友与人交极诚款古所谓博雅君子者伯英可以当之弟瑴字伯玉美风仪善谈论气质豪爽在之纯希颜伯仲间举进士有声场屋及再上不中即拂衣去尝自言丈夫子娶非尚主官不徒步至宰相不屑可也宰相李公仲修适之皆与之游从不敢以布衣诸生处之家既贵显厚于奉养击鲜为具賔客日满门穷昼竟夜卒以乐死尝赋雪云樵屐双鳬嬾渔蓑一猬拳醉后云日日饮燕市人人识张胡西山晚来好饮酒不下驴赋画石云腹非经笥口不肉食胸中止有磊磊落落百千万之怪石兴来茹噎快一吐将军便欲闗弓射气毋忽破碎物怪纷狼籍有时醉狂头插笔写尽人间雪色壁其颠放如此  

补归潜志张运使彀字伯英许州人少擢第以谨愿纯厚著名尝为监察御史言奸臣赫舎哩执中事士论壮之后以母防归居许之西城有园圃号小斜川花木泉石隐然一佳处公日在其间行吟坐啸客至一觞一咏尽欢襟韵翛然君子儒也寻判隰州刺史召为户部郎中同知河南府迁平阳路转运使卒公莅官以廉俸禄未尝妄糜布衣蔬食泊如也性友爱弟瑴才高相与甚懽所蓄称其所用独好收古人器物所在购求藏古镜尤多其様制不可徧识字画劲古有颜平原风诗学黄鲁直格尝赠余先子诗云丘垤孰与南山尊公卿皆出山翁门遗文人共师夫子阴德天教有是孙问礼庭中新有桂忘忧堂下旧多萱人间乐事君兼有歌我新诗侑夀樽此斜川时事也赴隰州被召时又寄诗有句云溪口急流裁燕尾山腰世路转羊肠到郡莅官才九日过家上冢正垂杨  

石淙【`天后离宫在崧山曲河即东坡为韩子华赋诗处也`】  

颍水洗余高士耳是非犹恐汚人牛区区武媚何为者水上摩崖纪宴游  

宗御史端修【`一首`】  

端修字平叔一字伯正汝州人大定二十二年进士卫绍王避世宗讳改宗为姬而天下止以宗平叔目之好学喜名节操履端劲慕司马温公之为人自为诸生时见者必悚然敬之明昌中自省掾拜监察御史车驾东狩是嵗大寒人有冻死者平叔谏止之元妃兄弟李喜儿辈干预朝政平叔上书以逺小人为言道陵知其为喜儿发诏喜儿就问卿欲朕逺小人小人为谁其以姓名对平叔奏小人正李喜儿兄弟耳喜儿以闻李氐兄弟皆被切责竟以许直贬官平叔自守愈笃是是非非议论一出于正大为朝廷所知降诏褒谕以全州节度副使卒官平叔妻死不更娶洁居二十年士论高之永宁游彦哲调汝州司候将之官问为政平叔言为政不难治心养气而已彦哲不领明日复来云夏初入官且临先生乡郡请问从政而先生乃以治心养气为言思之不能得愿终教之平叔曰子宁不知此耶治心则心正心正则不私养气则气平气平则不暴不私不暴为政之术尽于此矣平叔墓碑及传闲闲公所作称其刚棱疾恶有铁面陈了翁之风人不以为过云侄孙汝作正大末保山棚有功入守汝州力尽城复陷兵人欲降之不屈而死  

漫书  

冷面宜教冷眼看只慙索米向长安阴崖何限枯松树望见屏帏尽牡丹  

附赵秉文举道斋记余七嵗知读书十有七举进士二十有七与吾姬伯正父同登大定二十五年进士第厥后余调安塞主簿迁邯郸唐山令是时年少气鋭急簿书称賔客舞智以自私攘名以自尊葢无非为利之学而吾伯正父心平气和以抚循其下养孤兄弟之子如其所生年四十余防其配遂不复娶若将终身焉及任监察御史危言谠论濵死而不顾是其果有大过人者岂真有道者耶他日余问道于伯正父伯正父曰余何知道余但日食二升米终嵗制一緼袍日旦入局了吾职不敢欺賔客庆吊之外课子孙读书而已余何知道在他人乃寻常日用事而伯正父行之乃有超然不可及者非有道者能之乎  

张戸部翰【`五首`】  

翰字林卿秀容人大定二十八年进士为人有蕴借如素宦然累迁监察御史翰林直学士贞祐初户部侍郎车驾南渡出为河平军节度使召拜户部尚书草创之际经费空竭虽米盐细物皆倚之而办予尝见于户曹邠州一书生言时事相与诘难凡数十条率不思而对虽反复计度者亦自不能到信通济之良材也宣宗旦暮相之防卒年五十五弟翛字飞卿承安五年进士同知河东北路兵马都总管事犹子天彞字仲常黄裳牓登科子天任字西美近侍局副使死于宋州之变  

赠石德固  

西湖之月清无尘橘中之乐犹避秦向来所见止此耳渠亦岂是真知津如君眼孔如许大万事付之尘甑堕儿能诗书又肯播着脚世间看踏破青巾玉带桃李花日斜空望紫云车布衣谁识隐君子一马隤然何处家  

再过回公寺  

山州风土极边头二十年中复此游青鬓已随人事改碧溪犹绕寺门流轻寒剪剪侵駞褐小雪霏霏入蜃楼为问劳生防时了不成长抱异乡愁  

万宁宫朝回  

宿雨初收变晓凉宫槐恰得防花黄鹊传喜语留鞘尾泉打空山辊鞠场已觉云林非俗境更从衣袖得天香太平朝野欢娱在不到莲塘有底忙  

奉使高丽过平州馆  

昨日龙泉已自竒一峰寒翠压檐低兼幷未似平州馆屋上层峦屋下溪  

金郊驿  

山馆萧然尔许清二更枕簟觉秋生西窓大好吟诗处听了松声又雨声  

李好复【`二首`】  

好复字仲通安喜人明昌二年进士榆次令有能声入为警廵使尝以事缚一防卫道陵有投防之喻出为歴城令终于滑州刺史  

邵智夫同游南城  

园林晴昼蔚如烟林外支流尽水田落日趁墟人已散鹭鸶飞上渡头船  

雨中与客饮  

门外平桥一水分数声渔唱隔溪闻暖风落絮飘香雪小雨沾花湿梦云酿具未甘名长物诗坛聊欲张吾军相逢莫惜通宵饮明日闲身不属君  

杨秘监邦基【`一首`】  

邦基字德懋大定中进士仕至秘书监礼部尚书文笔字画有前辈风调世独以其画比李伯时云  

墨梅  

粉蝶如知合断魂啼妆先自怨黄昬花光笔底春风老寂寞岭南烟雨痕  

附金史本传邦基字德懋华阴人父绹宋末为易州州佐宗望伐宋蔡靖以燕山降易州即日来附绹被杀邦基年十余嵗匿僧舎中得免既长好学天眷二年登进士第调滦州军事判官迁太原交城令以廉为河东第一召为礼部主事大定初除刑部郎中改太府少监知登闻检院为秘书少监迁翰林直学士再迁秘书监兼左谏议大夫修起居注中都警巡使出为同知西京留守事徙山东东路转运使永定军节度使大定二十一年卒邦基能属文善画山水人物尤以画名当世云  

附金诗纪事案中州集以邦基为大定中进士而史复云天眷二年登第相去防四十年不应悬絶乃尔且名氏相同皆曾官秘书监官礼部皆善画定非二人史叙其歴官始末甚详恐中州集所称官礼部尚书即史所称主事之误大约当以史为断也且燕山降金事在宋宣和七年即金之天防三年也是时邦基年已十余嵗若至大定中始举进士则年逾六十亦未必晚  

达如此  

## 御订全金诗增补中州集卷三十八  

吕陈州子羽【`四首`】  

子羽字唐卿大兴人大定末进士仕至陈州防御使元光末为酷吏所诬以乏军兴系狱比赦至唐卿自缢死朝臣有辨其寃者诏复官希颜为制辞云毁誉之来在仁贤而不免是非之论至久逺而乃公人谓唐卿于此语为无媿屏山故人外传吕氏自国朝以来父子昆弟凡中第者六人以六桂名其堂贞干字周卿尤自刻苦酷嗜文书着碣石志数十万言皆近代以来事迹幽隐谲怪诙谐嘲评无所不有在史馆论正綂独异众人谓国家止当承辽大忤章庙防谪西京运幕量移北京致仕自号虎谷道人晚年感末疾又号吕跛子自作传以见志闲闲公亦以为笃志君子也弟士安字晋卿卿云字祥卿  

子鉴字德昭皆名士  

补归潜志吕陈州子羽字唐卿大兴人少为名进士擢第南渡为左司郎中坐事免官后同知开封府迁陈州防御使时军旅数兴户口逃窜公因以实闻于朝而小人李焕以为不忧国失军储下吏当死公耻之缢于太康驿后朝廷知其无罪复其官公入仕以能称读书为文有士大夫风致死非其罪天下伤之  

广平道中  

风色着黧面霜华侵老须昬埃埋故驿积雪缟修途冻岫新诗句寒林古画图夜寒孤月上天地一氷壶  

宿章义广胜寺  

小邑本无事我来劳简书路长频问马人静厌烹鱼钟冷僧防外灯残客梦余此心谁领防松月夜窓虚  

至日  

嵗晏多风雪官闲深屋庐小诗穷则变美酒数斯疏未草归田赋空翻引睡书窓明添眼力已觉日光舒  

李白醉归图  

春风醉袖玉山頽落魄长安酒肆回忙煞中官寻不得沉香亭北牡丹开  

赵盐部文昌【`一首`】  

文昌字公权平阳人明昌二年进士仕至辽东路盐使博学好持论周常山甚爱之子观字维道从事史院资谨厚不忤于物闲闲许其字画进进不已可到古人云  

军中寄亲旧  

军中从事鬓丝垂把钓江湖与愿违红叶闗河为客久黄花时节寄书稀霜天不尽孤云逺秋意无聊一鴈飞乡社故人应念我岂知南望更依依  

韩内翰玉【`二首`】  

玉字温甫其先相人五世祖继宁仕石晋为行军司马从出帝北迁居析津曾孙知白仕辽为中书令孚为中书门下平章事赐田盘山遂为渔阳人曾祖锡字难老仕国朝以济南尹致仕温甫明昌五年经义词赋两科进士入翰林为应奉应制一日百篇文不加防又作元勲传称防道陵叹曰勲臣何幸得此家作传耶泰和中建言开通州路水漕渠船运至都陞两阶授同知陜州东路转运使事大安三年都城受围夏人连陷邠泾陜西安抚司檄温甫以鳯翔总管判官为都綂府募军旬月得万人籍秦州场买马官香及鳯翔冒买马七百宝鸡埋没官铁他州郡弓弩数千以给军出屯华亭与夏人战败之获牛马千余时夏兵五万方围平凉又战于北原夏人疑大军至是夜解去当路者忌其功驿奏温甫与夏冦有谋朝廷疑之使使者授温甫河平军节度副使且觇其军先是华州李公直以都城隔絶谋举兵入援而温甫恃其军为可用亦欲为勤王之举乃传檄州郡云事推其本祸有所基始自贼臣贪容奸赂继缘二帅贪锢威权既止夏台之师旋致防河之败又云齐魏以高垒为能坚蒲綘以穿空为得计裹粮坐费尽膏血于生民弃甲复来竭资储于国计要权力而望形势连嵗月而守妻孥又云命令不至京师奈何盼盼四集之师悬悬半嵗之上人谁无死有臣子之当然事至于今忍君亲之弗顾勿谓百年身后虚名一听史臣只如今日目前何颜以居人世公直一军行有日矣将佐违约国朝人有不从者辄以军法从事京兆綂军便谓公直据华州反遣都统杨珪袭取之皆置极刑公直曾为书约温甫温甫不预知其书乃为安抚所得【`公直书三一与京兆宣抚一与温甫一与杨珪故京兆军得因书袭华州`】及使者觇温甫军且疑预公直之谋即实其罪温甫赴官道出华州被囚死于郡学临终书二诗壁间士论寃之温甫先赋怪松云昻藏殊未展伛偻旋自缩惜尔云外姿耐此胯下辱又云木高众必摧地厚敢不局河中皆泛泛涧底自郁郁未防被祸人以为防云子不疑字居之小字锦郎以父死非罪誓不禄仕丙申之夏过予冠氏出其父临命时手书云此去防路吾心皎然刚直之气必不下沈儿可无虑世乱时艰努力自防幽明虽异宁不见尔予为之恻然补归潜志韩府判玉字温甫燕人少读书尚气节擢第入翰林为应奉文字后为鳯翔府判官大安中兆兵围燕都夏人连陷边城陜西帅府檄温甫为都统募军得万人出屯华亭与夏人战败之而温甫毅然有勤王志因移檄闗中言词忠壮闻者感动其檄中有云人谁无死有臣子之当然事至于今忍君亲之弗顾勿谓百年身后虚名一听史臣只如今日目前何颜以居人世王侯将相宁有种乎富贵功名当自致耳或诬温甫以有异志收鞫死狱中士大夫愤惜  

临终二诗  

客自朝那戍东过古郑原衰年防凶运竒祸发流言白骨将为土青蝇且在樊仰呼天外恨沈思地中寃母防半途鬼儿孤千里魂此心终不灭有路诉天阍  

天下无双士军中有一韩才名两相累世道一何难旅次穷冬暮囚孤永夜寒身亡家亦破巢覆卵宁完矍铄鞍仍在惊呼铗屡弹丈夫忠义耳何必涕汍澜  

王都运扩【`一首`】  

扩字充之永平人明昌五年进士累迁同知德州防御使事山东饥诏驰驿赴官且以赈贷事付之时棣州饥尤甚而不在发粟之数充之擅开仓救之朝廷不之罪也泰和七年夏旱充之以监察御史受诏审寃因为同列言往时审寃一切以末减为事至杀人者之罪亦贳岀之地下之寃当谁理之乎使还言剏设三司不便大畧言三司之设特以刻剥为事大定间一曹望之为户部天下仓廪府库皆实百姓无愁怨之声存乎其人不在改官称也今三司官皆户部旧员掾属亦户曹旧吏岂有愚于户部而智于三司者乞复户部之旧无骇民听可也崇庆初迁河东北路按察佥事上书言时病四一将不知兵二兵不可用三事不素定四用人违其长贞祐二年太原受兵充之之功为多最后权陜西西路转运使行六部尚书前政太原乔世权子实燕人赵伯成子文号为称职充之表表自见虽处细务亦有法掾属奔走从事无敢后者评者谓子实寛缓欲为不忍欺子文慎宻欲为不能欺皆未必能然独王公之不敢欺为有徴云年六十三致仕卒子元庆字善甫归德行六部郎中次子元亨  

题神霄宫清心轩  

纷纷百虑自心生方寸清来百虑平未了此心私自笑更忧时世欲澄清  

赵吏部伯成【`三首`】  

伯成字子文宛平人明昌五年经义词赋两科进士博通书传有真积之力性沈厚言必中理从在太学日人以赵骨鲠目之累迁侍御史拜中丞陜西西路转运使静难军节度使哀宗即位召为吏部尚书坐为飞语所中罢官卒于崧山中潞人宋文之説其临终甚明了也  

蜡梅二首  

冻蕾含香蜡防匀古来幽谷有佳人诗家只怨和羮晚不道红梅别是春  

冷艳疎香寂寞濵欲持何物向时人东风自是清狂手办作竹篱茅舎春  

元弟以所业见投赋诗为赠  

耆旧隔存殁为君重叹嗟人门得嵇绍文赋见张华夙有凌云笔方乘犯斗槎忘年即吾友未可论通家梁录事仲新【`一首`】  

仲新字良辅朝城人明昌五年进士初试仙掌承露诗主司以为擅场用是知名卒于许州录事  

江天暮雪图  

南雪不到地霏霏满竹楼沙河灯市里春在木绵裘卢待制元【`一首`】  

元字子达玉田人父啓臣字云叔第进士仕宦不达自号浭水先生和赵元发刘师鲁葛藤韵云乳生长角鏖汤结厚冰木终成假佛发不碍真僧莫认指为月须明火是灯拈花微笑处防意更谁能子达幼而敏惠年未二十试于长安为策论魁擢第后又中策魁明昌初章庙设宏词科命公卿举所知子达与郭黻周询张复亨就试凡七日并中选遂入翰苑累迁至待制二兄长庸弟曾名进士又俱擢高第时人以燕山窦氏比之屏山故人外传云尔子安字希谢翔字仲升仲升正大末登科  

闲咏  

天近苍龙阙居连白马堂松声得邻舎山色岀宫墙巷陋轮蹄少庭闲日月长九衢红雾里亦有白云乡太常卿舒穆噜世勣【`一首`】  

世勣字晋卿承安中进士终于礼部尚书子嵩字企隆应奉翰林文字父子皆死蔡州之难补归潜志舒穆噜翰林世勣字晋卿契丹人少有词赋声擢第读书为文有体致南渡为左司郎中坐事免久之为礼部侍郎司农太常卿翰林侍讲学士从末帝东征至蔡州城陷死有子嵩企隆  

纸鸢  

鸱鸢雕鹗谁雌雄假手成形本自同果物戏人人戏物为风乗我我乗风扶摇漫拟层霄上高下都归半纸中儿辈呶呶方伫目岂知天外有防鸿  

范滑州中【`一首`】  

中字极之大兴人承安中进士累官京西路司农少卿滑州刺史好贤乐善有前辈风流贞祐中高琪当国専以威刑肃物士大夫被捃摭者笞辱与徒等医家以酒下地龙散投以蜡丸则受杖者失痛觉此方大行于时极之有戏云嚼蜡谁知味最长一杯卯酒地龙香年来纸价长安贵不重新诗重药方时人传以为笑极之嗜读书一以资于诗诗亦往往可传壬辰卒于京师年五十七  

赠韶山退堂聪和尚  

郎当舞袖少年场线索机闗似郭郎今日棚前闲袖手却教鼓笛看人忙  

赵礼部思文【`六首`】  

思文字廷玉永平人明昌五年进士贞祐中陷没都城间闗南渡遂为朝廷所知歴虢州刺史汝州防御使金安集庆两军节度使召拜礼部尚书壬辰卒官为人诚实乐易自少日有君子长者之目南狩以后赵吏部子文杨礼部之美赵礼部周臣陈司谏正叔与廷玉皆完人终始无玷缺者也弟廷珪同榜登科三子敬叔介叔才叔今居乡里  

补归潜志赵尚书思文字廷玉中山人与其弟廷秀廷直皆进士公少擢第为省掾从完颜福兴守燕都福兴死奔诣南京行宫擢侍御史岀为汝州防御使迁集庆军节度所在镇静吏民頼之公暇以诗酒为乐好吹笛多着乐章为人传诵南渡后士大夫有典郡之荣者不及也正大末召为礼部尚书卒为侍御时与余先子同台为礼部时余始一识也为人寛厚有君子之风  

试院中呈同官崔伯善李顺之  

睡起松阴鸟雀哗忽惊霜果堕檐牙简书廹促全疎酒眼力眵昬只费茶不学道人飡柏叶却随举子踏槐花提衡文字非吾事崔李风流有故家  

侯相浪溪嵗寒堂  

静中台榭隔红尘水色山光日日新不用沿溪种松竹主人元是嵗寒人  

捕蝗感草虫有作二首  

虽是形模不苦争汝能伤稼我能鸣谁知竟有长平祸玉石填来共一坑  

草虫悲咽不能言乱逐螟蝗瘗古原水底痴龙正贪睡瓮中蝎虎更衔寃【`二诗疑围城中作观者可以意推之`】  

嵩山承天谷又云逍遥谷  

烟霞直上逍遥谷路转山腰咫尺迷已觉洞天分圣境更疑石磴是仙梯霜添红叶黄花好天与金壶玉柱齐【`两峯名`】醉倚西风正南望暮云烟草一时低  

吊同年杨礼部之美  

海内文章选人中道德师争教衰病足不到鳯皇池李坊州芳【`一首`】  

芳字执刚大兴人承安二年进士歴干坊两州刺史同知都转运使事为人敬贤下士欵曲周至闻人一善极口称道士论以此归之又精于吏事累以廉能进秩正大末致仕殁于洛阳之难  

留别  

禄食媿逾量智困念归愚符竹恒为累幸及引年初驱马国西门初服返田庐金闺富才彦絶足駚高衢眷我谢朝迹冠葢宠归途归途岂不荣顾瞻亦踟蹰煌煌丹山鳯览德萃清都行人得栖止老鹤青天孤石楼俯清伊旁有幽人居傥逢经过便山水足相娱  

## 御订全金诗增补中州集卷三十九  

刘鄠县昂【`三首`】  

昂字次霄济南人承安五年进士调鄠县令刘光甫曾为同官称次霄高材博学诗时有佳句云  

补归潜志刘昂次霄济南人有才誉以先曽有刘之昂故号小刘之昻泰和南征作乐章一阕上平西为时所传其词云虿铓举螗臂展敢盟寒视洞庭彭蠡狂澜天兵小试万蹄一饮楚江干捷书飞上九重天春满长安舜明文唐日月周礼乐汉衣冠洗五川烟瘴江山全蜀下也劔闗何用一泥丸有人传信日边来都防先还终邹平令  

零口早行  

马上兀残梦沈沈天向晨行云如妬月古道不逢人野  

旷耕声逺山高露气新哦诗无好语聊尔一吟呻  

读三国志二首  

虎视鲸吞卒未休一时人物尽风流妇翁正得黄承彦儿子当如孙仲谋乳臭嗣君真寄坐齿寒邻国莫分忧阿瞒狐媚无多罪谁作桓文得到头  

泣汉遗黎血未干繁昌新筑受终坛天球宝鼎私臧获坎井防堂局鳯鸾地易主賔穷赤壁势成螳雀事乌丸陈言衮衮令人厌枉就输棋覆旧盘  

锦峰王仲元【`三首`】  

仲元字清卿平阴人承安中进士以能书名天下歴京兆转运司幕官子公茂今在云中补归潜志王府判仲元字清卿东平人广道先生之侄也工书法赵黄山自号锦峰老人卒于京兆幕  

附杨奂锦峰王先生墓表先生姓王氏讳仲元字清卿家平阴广道先生之犹子明道先生之子世以儒道着一时名公钜人若党怀英赵沨皆师尊之先生举进士有声承安五年四举推恩资高雅清苦寡言笑无杂賔尝知阿干县宪司以简静闻退食拥琴书不出正襟危坐似与世相忘也遇防心者虽对谈竟日未闻渉贵游可喜事人信其为古君子也而书名尤重小楷介欧虞间用荐者召应奉翰林文字同进士入玉堂自先生始改陜西东路转运司盐铁判官适书蓝田山碑饮玉浆偶得疾卒于官舎贞祐四年也卒之日家无余赀藁葬城南鴈塔之阴隣永平王尚书扩墓经兵寺宇废荡荆棘埋没迷所在后三十八年尚书子元卿至审其墓西十五步初元卿许并负而东既而恐亲族零落无可归甲寅五月九日奉天杨奂感念平素防长安邳邦用杨天德来献臣同德张琚高唐赵安世柝津张儆燕南毛居仁耿都陈殳云中孟攀鳞太华郭时中鄠郊范文炳平陆贠择加以衣衾藏之故穴葢有待也  

雪中同周臣内翰赋  

天上瑞花散不收温温叶气浃皇州横溪月澹梅宜腊平野风闲麦有秋清兴雅高东武会孤吟谁似灞陵游西山玉立三千丈好句都输赵倚楼  

雪  

初稀时拂拂稍密自纷纷老树晓迷月瘦峯寒帖云色从空际得声向静中闻客枕清无梦哦诗彻夜分  

赠青柯坪隐者  

太华神明观青柯小有天大哉霄壤内无此弟昆贤齐物三千行栖云二百年初平初起后又得两臞仙卢宜阳洵【`一首`】  

洵字仁甫高平人李承防致美见所作上梁文勉使就举六十一嵗吕造牓登科歴河南府教授河阳丞宜阳令致仕后居伊阳年八十三卒仁甫有诗学以巩原及赤壁图诗著名招饮云南园仙杏猩红破北渚官醪玉液醇已约尊前成二老全胜月下作三人  

白沟  

白沙清浅不容舟辽宋封疆限此沟到了山河无定主碧波依旧只东流  

刁泾州白【`三首`】  

白字晋卿信都人吕造牓乙科歴泾州幕官入补省掾卒作诗极致力乐府尤有风调今散失不复见矣  

渭水  

渭水秋天白骊山晚照红行人迷古道老马识新丰霜雪满归鬓乾坤犹转蓬愁来成独酌醉袖障西风  

物质  

物质方圆定营营止自疲鹤鳬伤断续鹏鷃失高卑巧宦多成拙徐行未必迟可怜筝上鴈来往听人移  

送花  

纵横诗酒少年曾老矣追懽谢不能种出好花无用处东邻乞与坐禅僧  

刘户部光谦【`一首`】  

光谦字达卿沈州人父泽字润之为部掾断狱有阴德刘之昂与之酬唱其诗有云侯门旧説炎如火陋巷今犹冷似氷半夜杯盘长袖舞白头书册短檠灯用是人不敢以府史待之达卿泰和三年进士资干局处事详雅为朝廷所知累官司农少卿病疮许州宣宗勅国医诊视之卒年五十六好问为举子时识于登封相得甚欢罇酒谈笑有味使人不能忘也  

寄陈正叔雷希颜  

东南形胜古徐州人物休评第防流落落陈雷天下士故应连榻卧黄楼  

毛提举端卿【`一首`】  

端卿字飞卿彭城人父矩桓州军事判官殁王事飞卿二十嵗始知读书游学齐鲁间备极囏苦饥冻疾病不以废业凡十年以经义魁东平泰和三年擢第累迁提举货司户部员外郎性刚明疾恶过甚坐与监察御史相可否为所中伤降郑州司候改孟津丞将复用矣防卒子思适今居东平  

题崞县郝子玉此君轩  

桂林名姓一枝新万竹青青德有邻渭上风烟分别泒山阳诗酒属闲人心期已到冰霜窟眼界不知花栁尘萱背从今看辉映嫩香新粉四时春  

康司农锡【`一首`】  

锡字伯禄宁晋人其祖尝与兄弟分财他田宅无所问止取南中生口十余人纵为民而已以故家独贫父奕为里胥性纯笃县令尝倚之以纳贿及令为御史所劾奕自念言直则令被罪终世不齿渠官长而我以事证之何以立于世乃自缢而死令竟以无迹可寻获免伯禄既养于外祖田氏田氏见伯禄骨骼异他儿谓当有望使之应童子举饮食卧起躬自调防备极劳苦得解赴都一日日暮行茭苇中惧为同行所遗至背负伯禄而行及长师柏乡王翰周辅束脩不能备周辅与诸公共赒给之黄裳榜擢第歴栎阳簿警巡判官辟彭原令补省掾考满迁开封府判官拜监察御史言宰相侯摰师安石非相材提防近侍局宗室安之声势焰焰请托公行不可使久在禁近朝议伟之选授右司都事京南路司农丞破上蔡诸县羣不逞把持之尝以河中治中充行六部郎中从军城陷投水死伯禄孝于母友于其弟有恩义于朋友从政则死心以奉公为民古所谓公家之利知无不为者惟伯禄为然同年生如雷希颜冀京父宋飞卿之等名士数十人世以比唐日龙虎榜至论气质尚以伯禄为称首云  

补归潜志康司农锡字伯禄赵州人与雷希颜冀京父同年进士正大初由省掾拜监察御史上章言防检完顔萨哈勒与赫舎哩约赫德大恣横不法时二人权势赫然伯禄皆不屑士论称焉后为河南路司农少卿再授河中帅府经歴官北兵陷河中率帅兵南奔济河船败死为人重厚有为颇读书尝赋打毬诗云高飞远走偶然尔坎止流行恣所之余先子云亦有理也  

按部南阳有赠  

鲁山佳政霑邻邑白水欢谣见路人县务清谈君自了农郊夙驾我何勤星河直上冰轮转桃李前头玉树春海宇疲民望他日草堂那得遽移文  

张戸部德直【`一首`】  

德直字伯直平阳人叔祖邦彦字彦才张楫榜登科以当川令致仕有松堂集行于世尝有诗云青山淡淡水溶溶尽出苍只防化工无限烧痕浑绿染可怜高木待春风父廸禄字仲英明昌初进士歴岐山上党二县令卒于省掾伯直贞祐三年进士释褐新平簿辟蓝田令秩满父老诣行台留再任去之日为立生祠移沔池通许召补省掾选授右警巡使终于同知武胜军节度使事子城今居永宁  

叔能见过  

度岭千峰濶沿溪一径微山寒花发晚村迥客来稀强饮酬佳节悲歌送夕晖平生爱欢聚衰病与心违冯辰【`一首`】  

辰字驾之临潼人贞祐三年进士辟泾阳令九嵗知作诗  

雨后【`时年十三`】  

东风花外锦鸠啼唤起西山雨一犁绿满蔬畦人不到桔槔闲立夕阳低  

王世昌【`二首`】  

世昌字庆长宁州人贞祐三年同进士出身以信都丞致仕  

过华州  

拔地三峰冷翠微落崖飞瀑喷珠玑吟鞭落托骑驴过战刃韬藏牧马归十丈玉莲秋不谢半楞掌月昼还飞地灵人杰无遗逸未分蟠螭老布衣  

方城东寺海棠  

苦苣如针草有芒桃花轻薄絮颠狂少陵例有诗沾丐只枉无言到海棠  

李宜阳过庭【`一首`】  

过庭字庭训武亭人贞祐二年进士歴宜阳永宁荥阳三县令所去见思入为右曹掾断狱寛平当妖贼李亨首坐所诖误数百人皆从轻法正大中擢右三部司正终于昌武军节度副使少日从太原王正之学故诗文皆有可观人初与交者皆不能合久之知其为淳质长厚人也壬寅四月暴卒于东平子萼字华甫  

读公孙传  

古来好客数平津我道真龙未必真一个仲舒容不得不知开閤为何人  

田锡【`二首`】  

锡字永锡宛平人兴定五年进士调新蔡主簿闲居南阳骥立山下资豪爽自少日有声场屋间作诗甚多吊苏坟一篇有英灵还却眉山秀依旧东风草木天之句世哄传之  

补归潜志田永锡义州人叔思敬耀卿名进士永锡少有诗声其过东坡墓云冨贵一场春夜梦文章万斛冷云泉英灵还却眉山秀依旧春风草木天为人传诵兴定末同余试南京擢第遭乱南奔在江淮间病卒  

牧牛图  

干戈扰扰徧中州挽粟车行似水流何日承平如画里短蓑长笛一川秋  

故县别业  

九折驱车梦易惊一防老计喜初成园蔬不借将军地宅劵何劳宰相名山入平檐供逺翠水环钓石得深清漫郎聱叟琦玗子谁悟他生与此生  

张介【`一首`】  

介字介夫彭城人正大元年经义第一人歴巩谷熟二县令幼有赋声为人有蕴借尝赠诗人杨叔能末章云我贫自救如沃焦君来过我亦何聊为君欲写贫士叹才思殊减荒村谣杨初以荒村謡得名故云  

读天宝遗事  

不但昨非今亦非上皇骑马泪沾衣曲江死后无忠谏却忆词人秋鴈飞  

厐汉【`一首`】  

汉字茂平晋人正大末年进士沈毅有志节待次内乡北山兵乱遇害  

终南谿  

冷云低压万长杨十防秋阴鎻北堂门外兵尘涨秦楚水边烟景似湖湘荷翻山雨僧窓晚竹泛溪风客枕凉早晚初平遂真隐绕陂闲牧石头羊  

宋景萧【`二首`】  

景萧字望之济川族孙正大六年进士辟令泰安未赴遭乱望之于刘景为外兄故其诗颇获沾丐尝有荒山销尽古今魂之句诗家称焉  

河阳望河朔感遇一首  

南来边报日骎骎思禹亭高泪满襟野烧为谁留白草荒城空自隔疎林鴈声不断天连水山色无情古又今离合兴亡只如此往年争识少陵心  

春雪用上官明之韵  

啑啑春虫閙扑窓地炉茶鼎蚓声长诗中有味清于酒只欠冰梢数防香  

李警院天翼【`三首`】  

天翼字辅之固安人贞祐二年进士歴荥阳长社开封三县令所在有治声迁右警巡使汴梁既下侨寓聊城落薄失次无以为资辟济南漕司从事方凿圆枘了不与世合众口媒孽竟罹非命辅之材具甚美且有志于学与人交欵曲周密久而愈厚死之日天下识与不识皆为流涕予谓天道悠逺良不可知而天理之在人心者亦自不冺也  

还家三首  

幽花杂草满城头华屋唯残土一丘乡社旧人何处在语音强半是陈州  

牡丹树下影堂前防醉春风谷雨天二十六年浑一梦堂空树老我华颠  

殊音异服不相亲独倚荒城泪满襟秪有青山淡相对似怜我是此乡人  

刘神童防【`一首`】  

微字伯祥益都人七嵗能文道陵召入宫赋鳯凰来仪二首称防赐经童出身系籍太学后登贞祐二年第  

春栁应制得城字  

翠细圆匀绿线轻着行排立弄新晴更看三月春风里散作飞花满鳯城  

附金史选举志明昌元年益都府神童子刘住儿年十一嵗能诗赋诵大小六经所书行草颇有法孝行夙成乞依宋童子李淑赐出身且加以恩诏上召至内殿试鳯凰来仪鱼在藻诗又令赋旱诗上嘉之赐本科岀身给钱粟官舎令肄业太学  

附庄靖集王翼字辅之性頴悟勤于学七嵗常从师行有诵杜牧之华清宫诗后师举似歴歴能道之师颇竒焉八嵗能属文既长日记千言应进士举因感疾遂留意于医尤精于易占无不应于秀老德老二人处悟禅理太原公处精术数诵古今才人诗得句法自着有古律诗三百余篇长短句二百首  

附金莲正宗记张神童马丹阳诗云海上文章第一儒重阳曾向醉中扶古今多少修真者应比先生一个无  

郭宣道【`一首`】  

宣道字德明邢州人系出衣冠家人物楚楚而有老成之风贞祐中客南阳名士定兴张履坦之罢邓州观察闲居此县之石桥见德明爱之招致门下饮食教督委曲周备遂有声场屋间正大末没兵中  

送同舎张耀卿补掾中台  

摩云头角看昂藏意外升沈岂易量取士皆知有科举进身初不在文章闗心鴈塔功名晚试手乌台嵗月忙此去一官先有路独怜灯火夜窓凉  

张仲宣【`二首`】  

仲宣字利夫相州人举进士有声子柔字子友今在林虑  

下第  

主司头脑旧冬烘更著书郎骨相穷晓赋得官何足道直须遮马困吴融  

戯题石鹿蜂猴画卷  

横槊将军马足尘判花学士笔头春功名果属丹青手造物如何戏得人  

胡汲【`一首`】  

汲字直卿卫州人少有赋声与新郑傅伯祥吕鹏举相友善貌寝陋而滑稽无穷时命不偶竟穷悴而死  

失题  

休笑参军靴不袜莫嗟门客食无鱼燕鸿来去端谁使鹏鷃逍遥本自如潦倒渊明三径菊荒唐惠子五车书古人淡里求真味身外纷华不羡渠  

王修龄【`一首`】  

修龄字绍先同州人诗有得意好花开早落唤愁芳草烧还生闲闲爱而戏之目为痴仙人  

黄叶行送祖唐臣归柘县  

送君黄叶山黄叶纷不埽上有萧萧之风树下有漫漫之衰草山中黄叶行复青髀肉一消人自老酒尽意不尽执手临古道古道连延走锦襄锦襄日暮浮云翔一灯孤馆相思处寒鴈一声秋夜长  

## 御订全金诗增补中州集卷四十  

张参议澄【`四首`】  

澄字之纯别字仲经本出辽东乌舎族国初迁之隆安祖黄县府君移官洛水因家焉之纯早孤能自树立避地洛西率资无旬日计而泰然以闭户读书为业尝从辛敬之赵宜之讲学故诗文皆有律度兵后居东平诗名籍甚如云齐客计穷思蹈海杞人痴絶漫忧天坏壁粘蜗艰国歩荒池漂蚁失军容此类甚多  

附元好问张仲经诗集序仲经出龙山贵族少日随宦济南从名士刘少宣问学客居永寜永寜有赵宜之辛敬之刘景其人皆天下之选而仲经师友之故蚤以诗文见称及子官西南仲经偕杜仲梁麻信之高信卿康仲寜挈家就子内乡时刘内翰光甫方解邓州倅日得相从  

文字间仲经之所成就又非洛西时比矣北渡后薄游东平谒见行台严公一见即被赏识待以师宾之礼授馆于长清之别墅积十余年得致力文史以诗为专门之学此其出处之大畧也今观其诗在永宁赋幽居云寒尽阴崖草有芽竹梢残雪堕氷花号空老木风才定倒影荒山日又斜天地悠悠常作客干戈扰扰漫思家烟村寂寞无人语独倚寒藤数暮鸦其落笔不凡类如此及来内乡尝阻雨板桥张主簿草堂同赋浙江观涨诗仲经云一雨天地来涛声破清晓光甫大加赏叹以为有前人风调是年出居县西南白鹿原名所居为行斋取素贫贱行乎贫贱之义行斋之南有菊水湍流喷薄景气古澹阳崖回抱緑莎盈尺腊月红梅盛开诸公借草而坐嘉肴防酒啸咏弥日仲经有诗云寒客逺峯犹带雪暖私幽圃已多花仲梁虽有暖散春泉百汊流之句亦自以为不及也其余如次韵见及云长松偃蹇千年物病鹤摧頽万里心春思云一春常作客连日苦多风野树凄迷緑檐花暗澹红愁随诗卷积囊与酒樽空巢燕如相识频来草舍中书事云故国三年梦新愁两鬓蓬泪从南望尽涂自北来穷破牖蝇烘日枯梢鹊爱风怅然掻白首逺目过归鸿赠贠善卿云诗材虽满腹家具少于车珍珠泉感旧云红槿有情依坏砌緑莎随意上寒防秋兴云坏壁粘蜗艰国步荒池漂蚁失军容秋日云寒花矜晚色病叶怯秋声忆永寜旧游寄魏内翰云上阁寺高迎晚翠游家楼小簇春红独脚云洛岸潇潇雨送春老爱青山悟静縁问路前村犬吠人病枕偏宜夜雨声林深鹿近人年衰与杖宜云出祗园雨亦香又如风琴一首回军謡四首清明日陪诸公防集东园一首病中一首移居学东坡八首再到方山絶句书陶诗后集句往往传在人口内相文献杨公有言文章天地中和之气太过为荒唐不及为灭裂仲经所得雍容和缓道所欲言者而止其亦得中和之气者欤为人资禀乐易恬于进取进退容止皆有蕴借可观与人交重然诺敦分义终始可以保任使之束带立朝当言责之重岂得轻负所学忘礼谏之义乎忧世既切惠养是其所长赵张三王钩距之吏奋髯抵几砉砉俊快保其羞而不为至于德让君子之风良有望焉自丙午以后参幕府军事当贤侯拥篲之敬得寸行寸谓当见之一日未一试而病不起矣其孤梦符持橘轩诗集求子编次感念平昔不觉出涕因题其后呜呼有言可述学者之能事有子可传人道之大本吾仲经言可述矣子可传矣顾虽赍志下泉其亦可以少慰矣夫甲寅冬至日诗友河东元某裕之题  

积雨  

积雨生顽痹新晴意自怡幽花依小径野蔓媚疎篱髪少从梳懒年衰与杖宜腐儒慙用拙粝食复何辞  

和林秋日感怀寄张文御史二首  

塞草枯黄秋未残北风裘褐日生寒田园正忆遂初赋氷雪莫吟行路难囊颖露锥徒自苦蒯缑有剑秪空弹南窓明暖无尘到慙愧高人老鹖冠  

别家六见月牙新万里风霜老病身块坐氊庐心悄悄逺怀茅屋梦频频田无取终成谤市虎相传久是眞乡国归程应岁暮火炉煨栗话情亲  

辊马圗  

飞堑乗城力亦优不应伏枥便垂头而今世上无良乐兀兀黄尘辊得休  

白贲【`一首`】  

贲汴人自号决夀老自上世以来至其孙渊俱以经学显  

客有求观予孝经传者感而赋诗  

古人文莹理后人但工文文工理愈暗纸札何纷纷君看六艺学天葩吐竒芬诗书分体制礼乐造乾坤千岐更万辙要以一理存如何臻至理当从践履论跋涉经险阻钻研阅寒温孝弟作先锋道德严中军仰观及俯察万象入见闻不劳施斧凿笔下生烟云高以君唐虞下以觉斯民君如不我鄙时来对炉熏  

王内翰枢【`一首`】  

枢字子慎良乡人辽日登科仕国朝直史馆  

三河道中  

十载归来对故山山光依旧白云闲不须更读元通偈始信人间是梦间  

睡轩赵晦【`一首`】  

晦字光道管城人宋末代州法曹秀容主簿汴京破后不复仕自号睡轩居士子洵子都大定二十年进士眞定路总管判官孙纲三赴廷试以防补官终于永夀令曽孙居礼之让今在燕中  

暮春  

压枝梅子半青黄叶底残红雨褪香翠钿舞风榆落荚緑鍼浮水稻抽秧酒浓犹觉春酲困睡美方便午梦长苦被啼莺诉花老挥毫聊作送春忙  

浚水王世赏【`四首`】  

世赏字彦功汴人与尹无忌王逸宾赵文孺相周旋明昌中保举才能德行赐出身释褐巩州教授终于鹿邑簿有浚水老人集传于世  

立春后十日登楼  

今日登楼眼风烟倍觉新溪梅初破萼屋雪半融银鴈外天逾碧鸥边水自春儿曹应见笑吟望独伤神  

春雪  

只谓春天暖寜知雪霰飞龙蛇且深蛰花栁不胜威淰淰凌风细纷纷带雨稀谁当问穹昊生杀果何机  

探梅  

候得南枝破玉腮心顔今日为君开细看苔迳无行迹先赏应输我独来  

称善斋  

宦途驰逐只堪羞何意须封万户侯平日少游眞可念絶胜辛苦驻壶头  

南湖靖天民【`一首`】  

天民字达卿防阳人其父国初官原武因而家焉少日尝两魁乡试自望者不碌碌所与交如厐才卿杨茂才刘之昂王逸宾皆一时名士晚年买田南湖葺亭圃植竹树以诗酒为事自号南湖老人年七十九卒子文炜德昭从孙颙子昻  

西子放棹圗  

髻鬟萧飒苎萝秋千古香溪水自流呉越兵争竟何得风流输与五湖舟  

附遗山集南湖先生原武人年二十许时曽以乡试两冠郑州然其资倜傥所以自望者甚高终不乐为举子计即弃去学击刺当正隆征南颇欲驰逐戎行间既而大定诏书下兵各罢归先生抱利器而无所试乃浮湛里社以诗酒自娱买田南湖之上筑亭种树徜洋乎其间尽置家事日与賔客酣饮歌馆棊槊穷日夕不少休家故饶财又好施与其赴人之急犹疾痛之在已故人尤以此归之所与游如临洺王逸宾游宗之大定刘之昂其人皆天下名士至论人物必曰靖达卿今日之竒男子也先生生于天防初歴大定明昌泰和优游于太平和乐之世者五十年大安兵兴乃下世平生喜作诗乐府尤有蕴借观西子放棹诗可见也尝雪中骑青骡行京水道中作长诗卒章有安得西都画史吮笔出新意写作南湖老子雪景乘骡图之句其子文炜北渡后来东平始以先生之意追画此圗求仆赋诗文炜质直好义读书作文有声时軰中观其子可以想见先生之为人故为道其事幷以致懐贤之思云  

东臯桑之维【`一首`】  

之维字之才恩州人蔡丞相伯坚之子壻也以乐府著称有东臯集传于世  

白发  

白发近年见十中三两茎半因愁儹出多为病添成梳里有时落镊余还又生老知无可避何处是功名步元举【`一首`】  

元举关中人  

下第过榆次  

栖迟零落未归人已坐无成更坐贫意气敢论题柱客晨昬多负倚门亲囊空渐觉钱余贯衣敝翻饶虱满身遥望秦关独惆怅一天风雨落花春  

冯文叔【`一首`】  

文叔辽东人  

客舍  

秃襟短褐破书囊十五年来客异乡生事穽中揺虎尾穷途天上转羊肠三朝不遇冯唐老半夜悲歌甯戚狂独倚牛车望辽海西风尘土鬓苍苍  

张庭玉【`一首`】  

庭玉字子荣易县人能日赋百篇有集行于世  

即事  

乌鸢绕树山棃熟蝴蝶穿花木槿开赤脚城中借书去苍头原上负薪来  

宗道【`一首`】  

道字云叟山阴人以足疾不仕有诗云家藏千卷富身得一生闲茅屋经年补柴门尽日关其自处可见  

宝岩僧舍  

寂寂钟鱼柏满轩午风轻飏煮茶烟西堂竟日无人到只许山人借榻眠  

鲜于溥【`三首`】  

溥字彦仁宋文臣子骏之后高祖淳淳之子孝标标之子夀吉夀吉之子坦皆擢进士第而仕亦达彦仁坦之子以门资仕终于栎阳令济源盘谷天壤佳处坦父子居其间饮酒赋诗翛然尘垢之外至今人以高士目之弟彦鲁子忠厚今居乡里  

鲁村道中  

小桥沙路已堪圗更着衰翁跨蹇驴暮霭似催寒日短秋容仍带逺林疎雕盘平野黄榆落兔走横冈白草枯渐喜闲身逺朝市一年强半在村墟  

春日仿旧诗体  

年老逢春莫等闲逢春能得几回看插花尽要花枝满把酒休辞酒琖干好向酒边留舞袖不妨花外驻吟鞍闲身健在须行乐燕语莺啼春又残  

早发  

灯前梦断家千里马上诗成月一痕晨粥未烹官路逺隔林烟火是渔村  

史士举【`二首`】  

士举字仲升荥泽人汉功臣肇之后高祖所赐铁券故在其大父官济源乐其山水因家焉父神山令激石琚榜进士仲升以荫补官歴铜鞮三川两县令初任京兆録事以岁旱擅开仓赈贫身往太一湫祷雨寻获嘉澍用是得名为人雅重知义理裦衣缓带逍遥山水间宛然一老书生也贞祐之乱避于太行保聚失守老幼皆出降仲升义不受辱投絶涧而死年七十九孙庭玉字德秀今居山阳  

超化  

石根寒溜迸珠玑寻丈惊看雪浪飞我是玉川烟水客暂来盘礴亦忘归  

晋祠  

小桥流水竹萧森竹里人家一径深只欠东风小篱落梅花疎淡月笼阴  

## 御订全金诗增补中州集卷四十一  

王敏夫【`二首`】  

敏夫五台人作诗工于赋物甚为赵宜之所称鴈门前軰中有许蜕子迁以武皇庙诗著名又酒渴后四句云眼底恨无云梦泽胸中疑有沃焦山南窓花影三竿日指防银瓶照病顔有集传河东往往称此倪民望字具瞻屛山所谓倪侯头如笔其锋不可当者有种松诗云种松莫种栁种栁莫种松坚脆非所计雅俗寜与同可是种松无隙地却教憔悴栁阴中张韶九成寄朔州茍辅臣云陈雷胶漆轻余子楚汉风云属少年李忠直卿赋雪云不将栁絮春风比好作棃花夜月看至于苏吉莘老李鹏翼冲霄与具瞻之子仲仪诗文多可传防乱之后惜不能记忆之矣  

同东岩元先生论诗  

林逋仙去几多年惊见梅花第二篇千岁氷霜松骨瘦九秋风露鹤声圎腾辉定出连城上得趣知从太古前邂逅茅斋话终夕只疑人世改桑田  

李氏友云楼  

雾羃烟迷十二栏壶觞招我一跻攀黄帘卷起湘川竹分得西州数防山  

王利賔【`一首`】  

利賔字茂实襄城人朴直纯素作诗有古意似其为人然亦未尝以示人也家与卫昌叔隣居而不相往来计平生所友惟不肖而已子一日过襄城知茂实病就卧内候之乃见壁间所黏五言古诗十数首窜改重叠往往可传然后知茂实所以交予者特以诗故耳渠既不言予亦无从知之惜登时不誊写今忘之矣  

题扇头  

轻纱画竹雀柄短不盈握暑气正凭陵清风一何邈孙益【`一首`】  

益字德裕秀容人尝从先大夫学诗  

送张安中还云中【`名保极云朔名士`】  

相送还相送临分手重分骅骝欣得路鸿鴈惜离羣木落黄华路城低紫塞云中秋月正好千里漫思君张瓛【`一首`】  

瓛字君玉大名朝城人嗜作诗年已老而刻苦殊未减为人谨愿有礼见称诸公间卒年六十八子镛鎭今居乡里  

送侯道士  

十年走南北黄尘污人衣翩翩夜啼鸟一枝无可依问君何所如鳬舄东南飞恨我不得往失脚穽与机从君知不能一笑人间非何水无蒲鱼何山无蕨薇终当拂衣去往叩云山扉  

徐好问【`一首`】  

好问字裕之永寜人  

龙门  

疏凿而来道路通行人万古翠微中南山山寺题诗满一字何尝到禹功  

吕大鹏【`一首`】  

大鹏字鹏举宻县人自言宋名相申公之裔宣宗频岁南伐鹏举作诗欲以撼主兵者云逢掖无由挂铁衣剑花生涩马空肥灯前草就平南策一夜江神涕泣归其以气岸自许皆此类也  

夏日【`北渡后作`】  

旋移石枕拂藤牀细洒槐阴趂晚凉大地嗷嗷困炉鼎老天不肯下残阳  

高永【`一首`】  

永字信卿出于盘阳大族父元字善长教信卿作举子读书畧通即弃之去为人不顾细谨有幽幷豪侠之风賔客入门则尽家所有者为具不为明日计人以此爱之贞祐初避兵太原与李长源居于广平寺有盗穴墙而入长源性恇怯闻骚窣声噤不敢语盗尽挈信卿所有而去长源徐曰緑林之子至矣于是信卿生理大狼狈南渡居嵩州出入屛山之门其学遂进初名防字舜卿又名揆屛山改焉眞定王之竒士衡攻杂学屛山目为怪魁王从之内翰为赋善哭诗奉圣马饵升公敢为大言著书十万言号北新子大畧以谈兵为主且曰古人兵法非不尽但未有北新子五十里火雨耳信卿皆与之游故其诗豪宕谲怪不为法度所窘有氷柱雪车风调观咀龙篇及大雨后见寄可槩见矣正大壬辰病殁于京师年四十六  

补归潜志高永信卿渔阳人倜戃尚气轻财好交游颇读书喜谈兵文辞豪放长于论事尝从屛山游与李长源元裕之杜仲梁李稚川相善屡举不第家甚贫正大末余居淮阳信卿持诸公书来谒因为定交留月余西去未几同在南京被围尝上书言事不报以病死自号应庵  

防贾天升所藏段志寜山水  

苍壁云气涌长松风雨寒湍流劈山出玉虹饮溪湾胸中无云梦笔底无江山想见破墨初布袖蛟龙蟠壮观骇心魄万象本自闲寒斋静相对逺意空追攀  

孙邦杰【`一首`】  

邦杰字伯英雄州容城人曽祖坚国初有功官至陇州刺史伯英少日住太学有时名所与游皆名士兴定初知世将乱弃家为黄冠师附元好问孙伯英墓铭伯英在太学时所与游皆一时名士故相程公日新判河南伯英居门下甚爱重之贞祐初中原受兵朝廷隔絶府治中高廷玉献臣接纳竒士号为衣冠龙门大尹复兴惎之防有为飞语者云治中结客将据河以反遂为尹所构凡所与往来者如雷渊希顔王之竒士衡辛愿敬之俱陷大狱危有一纲之祸伯英出入府寺人为出死力者多故得先事遁去防赦乃归贞祐丙子子自太原南渡故人刘昂霄景爱伯英介予与之交因得过其家登夀乐堂饮酒赋诗樽俎间谈笑有味使人久而不厌伯英时年四十许困名塲已久重为世故之所摧折稍取庄周列御冦之书读之视世味葢漠然矣子意其本出将家气甚高已折节为书生束以诗礼优柔餍饫偶以蕴借见名其郁郁不能平者时一发见如缚虎之急一怒故在世已乱天下事无可为思得毁裂冠冕投窜山海以高蹇自便日暮途逺倒行而逆施之古人或为抱关或仕执翿或亡从博徒卖浆者游其画皆出于无聊赖之至耳非本志也又明年客有来崧山者云伯英真为黄冠师矣正大庚寅十月十九日殁于亳之太清宫春秋五十有一因即其地之始祖坚国初以军功赠龙虎卫上将军陇州刺史祖楫武畧将军鲁山令父钧武义将军昌州盐使司判官室刘氏前殁子璋壻同郡王好礼伯英初名邦杰后改天和孙氏雄州容城人居雒阳四世矣铭曰马逸覂驾犊健破车霸畧所贪世议之拘我足天衢彼责守闾我材明堂彼求侏儒蚩蚩之与曹而昧昧之与居俱腐草木孰别以区千百载而下或有攓蓬而问者又焉知其轻世肆志自放于方之外以耗壮心而老岁月欤  

烧笋  

煨柮旧闻山谷语劝畊还忆大苏诗传将火候无多诀留得天真又一竒未放锦防开束缚已看玉版证茶毘白麻初拜惊烧尾见此应慙富贵痴  

曹用之【`一首`】  

用之归德人幼有赋声屡中甲乙诗亦有功尝戏作鬼仙语云浏浏竹间雨荧荧窓下灯相逢不相顾含泪过巴陵诗有本事中山杨正卿能道所以然真人作鬼语也  

忆旧  

花鸟巡檐唤晓晴唤来和气满春城春风二十年前客煮酒青梅也后生  

赵达夫【`二首`】  

达夫太原人性嗜读书而不事科举南渡后居缑氏山中安贫守分故终世穷悴壬辰之兵遇害  

红梅  

西湖句好已成尘蜡防都能几许春乞与琼儿薄梳洗才情留待月中人  

柳  

杨栁搀春不耐秋十分憔悴尽风流水边沙际风烟冷收拾残阳付暮愁  

邢安国【`二首`】  

安国字仲祥沁州武乡人少日有赋声四十岁后即不应科举以诗酒自娱避乱客泌阳十余年后北归备极艰苦其见于诗者如此往时李长源传仲祥栁花一诗渠甚爱之今以丹崖集校之与传者不同当是长源曽与商畧之耶  

杨花  

细防轻团转复飘隋家堤岸坝陵桥非绵非絮寒无用如雪如霜暖不消狂惹客衣知有恨巧寻禅榻故相撩陂塘回首浮萍满依旧春风摆翠条  

过唐州西李口  

白沙翠竹溪上村渔家卖鱼唤行人西风吹皱一溪水水光日影金鳞鳞  

张温【`一首`】  

温字元佐上党人祖仲容字才翁宋末登科仕至屯田员外郎以好士名天下致仕后有诗云病身衰退谢明朝北洞闲眠昼寂寥十亩晚禾烟冉冉一林修竹雨潇潇黒花遮眼秋不落白雪扑头春未消世事悠悠吾老矣一壶浊酒且逍遥至今为乡里所传元佐泰和六年李演牓乙科登第诗乐府俱有名于时  

感怀一首  

弥月不出门出门沙涨东风昬老树摆撼轰雷奔鬼物叫啸山前村侨居客子惊心魂归来绕屋寻兰荪兰荪落索灵苗髠主人醉倒老瓦盆衣袖半带淋漓痕芸芸萧艾同归根天生天杀何怨恩糟牀与翁共清浑絶胜被髪叫帝阍  

马舜卿【`一首`】  

舜卿名肩龙以字行宛平人先世辽大族有知兴中府者故又号兴中马氏祖大中国初登科节度全锦两州父成谊字宜之张楫牓登科京兆路统军司判官舜卿在太学有赋声宣宗初人有告宗室从坦杀人从坦字履道一时贤将帅处猜嫌之地人以为必死而不敢言其寃舜卿以太学生上书大畧谓从坦有将帅材方今人物无有出其右者臣一介书生无用于世愿代从坦死留为天子将兵书奏诏问汝与从坦交分厚耶舜卿对臣知有从坦从坦未尝识臣从坦寃人不敢言臣以死保之宣宗感悟赦从坦授舜卿东平録事委行台试验宰相侯莘公与之语不契留数月罢归将渡河与排岸官纷竞筐中搜得军马粮料名数及利害事目疑其奸人之侦伺者系归德狱根勘适从坦至立命出之正大四年冬薄游鳯翔德顺州将爱申以书招舜卿舜卿欲往鳯翔总管以敌兵势甚张吾城可恃德顺不可守劝勿往舜卿曰爱申平生未尝识我一见为知己我知德顺不可守我往必死然以知己故不得不死也乃举行槖付族父明之为死别冐险而去既至不数日受围城中义兵七八千而已州将假舜卿鳯翔总管判官守御一以委之凡受攻百日食尽乃陷军中募生致之不知所终时年五十三诏赠某官配食褒中庙舜卿年少时过襄垣题诗酒家壁辞气纵横时軰少有及者如云玉鞭再过长安道人面依前似花好殷勤劝我棃花春要看罇前玉山倒他语类此  

防州道中  

山腰薄雪朝暾未放阳和入烧痕一片长安世情月棃花院落几黄昬  

## 御订全金诗增补中州集卷四十二  

郝天挺【`一首　补五首`】  

天挺字晋卿陵川人家世儒素伯父子飏有诗名号东轩老人先生少日有赋声早衰多疾厌于名塲遂不复就举贞祐之兵避于河南往来淇卫间为人有崖岸耿耿自信寜落薄而死终不一傍富儿之门年五十七卒于舞阳临终浩歌自得不以死生为意其平日自处为可见矣好问十四五先人令陵川时从先生学举业先生教之曰今人赋学以速售为功六经百氏分磔缀缉外或篇题句读之不知幸而得之不免为庸人况一败涂地者乎又曰读书不为艺文选官不为利养唯通人能之又曰今世仕宦多用贪墨败官皆苦于饥冻不能自坚者耳男子生世不耐饥寒则虽小事不能成子试以吾言  

求之先生工于诗时命好问属和或言令之子欲就科举诗非所急将无徒费日力耶先生曰君自不知所以教之作诗正欲渠不为举子耳子思温字和之孙经字伯常今居顺天  

附元好问郝先生墓铭泰和初先人调官中都某甫成童学举业先人思所以引而致之者谋诸亲旧间皆曰濩泽风土完厚人质直而尚义在宋有国时俊造軰出见于黄鲁直季父亷行县之诗风俗既成益久益盛迄今带经而鉏者四野相望虽闾巷细民亦能道古今晓文理为子求师莫此州为宜于是先人乃就陵川令之选时乡先生郝君方聚子弟秀民教授县庠先生习于礼义之俗出于贤父兄教养之旧且尝以太学生游公卿间阅人既多虑事亦审故其容止可观而话言皆可传州里老成宿德多自以为不及也某既从之学先生尝教之曰学者贵其有受学之器器者何慈与孝也今汝有志矣器如之何又曰今人学词赋以速售为功六经百氏分裂补缀外或篇题句读之不知幸而得之且不免为庸人况一败涂地者乎先人既罢官某留事先生又二年然后归先生殁于成臯其子思温归葬乡里以书抵某言吾子往年赴吊成臯曽以墓铭为请今卒事矣愿有以慰不肖孤之心某谢不敢当六七年之间思温之请益坚辛丑之秋又属其外兄牛元伟来致辞曰先子生无一命之爵殁无十金之产赍志下泉有识兴叹授业得如吾子者且不能一言半辞以见于后世其命也矣某再拜曰仆有罪乃叙而铭之先生讳天挺字晋卿先世有自太原迁上党者宋末又迁陵川遂为陵川人曽祖讳元祖讳璋考讳升以选择为县功曹至先生之伯父东轩先生始宦学蔚为闻人先生少日举进士预春官氏荐书便能出诸公之右多疾早衰厌于名塲遂不就选以某年月日遘疾春秋五十有七终于寓舍前娶同县张氏继室高平司氏子男一人即思温也女一人嫁进士侯公佐男孙三人曰经曰恒曰彞经最知名女孙一人弟天禔从弟天祐犹子思忠皆有声塲屋间铭曰笃于其资诚于其思行可以士矩政可以吏师奉璋峩峩其谁曰我私畀镃基而夺之时操利器而莫施穷巷抱书涅而不缁曵履商讴长与世辞寜以一寒暑往来之蹔槩细人而怨咨良璞含光平价不赀弃掷泥涂识者涕洏孰物之尸孰命之司吾欲问之有如先生者而至于斯有如先生者而止于斯  

送门生赴省闱  

青出于蓝青愈青小年塲屋便驰声未饶徐淑早求举却笑陆机迟得名嗟我再衰空喜君初筮已峥嵘此行占取鼇头稳平地烟霄属后生  

题麻姑坛  

路入云关仙境佳琼田瑶草带烟霞贮经洞古无遗检养药炉存失旧砂青鸟不传金母信紫鸾应返玉皇家岩扉不掩春长在开尽碧桃千树花  

莲花菊  

十丈花开玉井遥翻成丛菊老秋标寒枝白日尘无防冻蘂经霜瓣不凋依径香生妃子步绕篱嫩比六郎娇双歌一曲渊明醉辜负扁舟冷画桥  

游石壁有呈二首  

廊庙雍容四十秋旱为霖雨济为舟五朝宠遇已黄髪六诏归来方黑头后部风雷诗鼔吹前途山水酒觥筹试看絶壁秋云句知是承平宰相游  

絶壁秋容胜荒坛冷气清野僧留客饮山乌背人鸣已极登临兴无穷今古情浩歌一樽酒四海共升平  

题宣圣庙  

金碧煌煌梵刹雄元楼观五云中如何万代纲常祖释奠今无数亩宫  

附青鞋踏雪志汾州学宫门右有石嵌壁中乃金郝天挺募建文庙疏其文伏以下书絶句一首即接谨疏字  

附陵川文集郝天祐字贤卿陵川人贞祐初隐居鲁山作古文歌诗尤玩意书法尝以为正书当以篆意为本而钟王书之经也顔坡书之传也其余则诸子百家耳故其笔势庄重秀劲能作丈余楷草尝言大字虽大而小小字虽小而大正书须有草意草书须有正笔其论书如此  

附李诩戒庵老人漫笔唐诗鼓吹旧云郝天挺注金又有一郝天挺两山墨谈亦考之不审  

溪南诗老辛愿【`二十首`】  

愿字敬之福昌人其大父自鳯翔来居县西南女几山下以力田为业敬之自号女几野人年二十五始知读书取白氏讽谏集自试一日便能背诵乃聚书环堵中读之书至伊训诗至河广颇若有所省欲罢不能因更致力焉音义有不通者搜访百至必通而后已有一事阙十年者由是博极羣书于三传为尤精至于内典亦称该洽杜诗韩笔未尝一日去其手作文有纲目不乱诗律深严而有自得之趣性野逸不脩威仪贵人延客敬之麻衣草履足胫赤露坦然于其闲剧谈豪饮旁若无人高献臣为河南治中闻其名引为上客及献臣为府尹所诬敬之亦被讯掠几被一网之祸自是人以敬之之名为讳絶不与友不二三年生事大狼狈田五六十亩岁入不足一牛屡为追胥所夺竟卖之以为食众雏嗷嗷张口待哺雅负高气不能从俗俯仰迫以饥冻又不得不与世接其枯槁憔悴流离顿踣往往见之于诗元光初予与李钦叔在孟津敬之自女几来为之留数日其行也钦叔为设馔备极丰腆敬之放箸而叹曰平生饱食有数每见吾二弟必得美食明日道路中又当与老饥相抗去矣防有一日辛老子僵卧栁泉韩城之间以天地为棺椁日月为含襚狐狸亦可蝼蚁亦可耳予二人为之恻然敬之佳句极多如自怜心似鲁连子人道面如裴晋公万事直须称好好百年端欲付休休院静寛留月窓虚细度云浪翻鱼出浦花动鸟移枝之类恨不能悉记耳【`木栖云吟窓醉几秋风晚只许幽人个里知三乡光武庙云方山青绕一川斜到其处知为工也`】予尝论敬之士之有所立必借国家教养父兄渊源师友讲习三者备而后可喻如世之美妇多出于膏腴甲族薰醲含浸之下闾阎间非无名色一旦作公夫人则举步羞涩曽大家婢不如其理然也故作新人材言教育也独学无友言讲习也生长见闻言父兄也至于传记所载西子乃苎萝山采薪氏之女越君臣教之容止七日而纳之王遂能惑夫差倾呉国岂常理也哉敬之落落自拔耿耿自信百穷而不悯百辱而不沮任道致逺若将死而后己者三十年亦可谓难矣南渡以来诗学为盛后生軰一弄笔墨岸然以风雅自名高自标置转相贩卖少遭指擿终死为敌一时主文盟者又皆泛爱多可坐受愚弄不为裁抑且以激昂张大之语从臾之至比为曹刘沈谢者肩摩而踵接李杜而下不论也敬之业专而心通敢以是非白黑自任每读刘赵雷李张杜王麻诸人之诗必为之探源委发凡例解络脉审音节辨清浊权轻重片善不掩微纇必指如老吏断狱文峻网宻丝毫不相贷如衲僧得正法眼徴诘开示几于截断众流人有难之者则曰我虽不解书晓书莫如我故始则人怒之骂之中而疑之已而信服之至论朋軰中有公鉴而无姑息者必以敬之为称首葢不本于教育不阶于讲习不出于父兄而卓然成就如此然则若吾敬之者真特立之士哉【`刘景赵宜之雷希顔李钦叔张仲经杜仲梁王仲泽麻知几`】  

补归潜志辛愿敬之河南人自号女几野人又号溪南诗老幼嗜书苦学坐环堵数年由是六经百家无不通贯喜作诗五言尤工人以为得少陵句法平生不为科举计且未尝至京师砉然中州一逸士也为人质苦不闲世事麻绦草履或倚杖读书市中人讶之亦不防尝谓王郁飞伯曰王侯将相世所共嗜者圣人有以得之亦不避得之不以道与夫居之不能行已之志是欲澡其身而伏于厠也此言他人难闻子宜保之此可见其志趣也贞祐初先子主长葛簿敬之素不识闻名来谒相得甚懽及别厚赠之归而买牛使其子躬耕以自给居女几山下往来长水永寜间惟以吟咏讲诵为事朝士大夫愿交而不得也正大中先子令叶复来游后归洛下病殁有诗数千首藏在竹槖中其佳句有云院静寛留月窓虚细度云又莺衔晚色啼深树燕掠春阴入短墙又波揺朗月浮金镜岭隔华星断玉绳又箕山颍水春风里唤起巢由共一杯又黄绮暂来为汉友巢由终不是唐臣真处士诗也  

附元好问杨叔能小亨集引贞祐南渡后诗学大行初亦未知适从溪南辛敬之淄川杨叔能以唐人为指归敬之旧有声河南叔能则未有知之者兴定末叔能与予防于京师遂见礼部闲闲公及杨吏部之美二公见其幽怀久不写及甘罗庙诗啧啧称叹以为今世少见其比及将往关中张左相信甫李右司之纯冯内翰子骏皆以长诗赠别闲闲作引谓其诗学退之此日足可惜颇能似之至比之金膏水碧物外自然竒寳景星丹鳯承平不时见之嘉瑞叔能用是名重天下今三十年然其客于楚于汉沔于燕赵魏齐鲁之闲行天下四方多矣而其穷亦极矣叔能天资澹泊寡于言笑俭素自守诗文似其为人其穷虽极其以诗为业者不变也其以唐人为指归者亦不变也今年其所譔小亨集成其子复见予镇州以集引为请予亦爱唐诗者唯爱之笃而求之深故似有所得尝试妄论之诗与文特言语之别称耳有所记述之谓文吟咏情性之谓诗其为言语则一也唐诗所以絶出于三百篇之后者知本焉尔矣何谓本诚是也古圣贤道德言语布在方册者多矣且以弗虑胡获弗为胡成无有作好无有作恶朴虽小天下莫敢臣较之与祈年孔夙方社不莫敬共明神宜无悔怒何异但篇题句读不同而已故由心而诚由诚而言由言而诗也三者相为一情动于中而形于言言发乎迩而见乎逺同声相应同气相求虽小夫贱妇孤臣孽子之感讽皆可以厚人伦美教化无他道也故曰不诚无物夫不诚故言无所主心口别为二物物我邈其千里漠然而往悠然而来人之听之若春风之过马耳其欲动天地感神鬼难矣其是之谓本唐人之诗其知本乎何温柔敦厚蔼然仁义之言之多也幽忧憔悴寒饥困惫一寓于诗而其阸穷而不悯遗佚而不怨者故在也至于伤谗疾恶不平之气不能自揜责之愈深其防愈婉怨之愈深其辞愈缓优柔餍饫使人涵泳于先王之泽情性之外不知有文字幸矣学者之得唐人为指归也初予学诗以十数条自警云无怨怼无谑浪无骜狠无崖异无狡狯无媕阿无傅防无笼络无衒鬻无矫饰无为坚白辨无为圣贤癫无为妾妇妬无为仇敌谤伤无为聋俗閧传无为瞽师皮相无为黥卒醉横无为防儿白捻无为田舍翁木强无为法家丑诋无为牙郎转贩无为市倡怨恩无为琵琶娘销魂韵词无为村夫子园防无为算沙憎困义学无为稠梗治条词无为天地一我今古一我无为薄恶所移无为正人端士所不道信斯言也予诗其庶几乎惟守之不固竟为有志者之所先今日读所谓小亨集者祗以増媿汗耳予既以如上语为集引又申之以种松之诗因为复言归而语乃翁吾老矣自为瓠壶之日久矣非夫子亦何以发予之狂言已酉秋八月初吉河东元某序  

乱后  

兵去人归日花开雪霁天川原荒宿草墟落动新烟困防鸣虚壁饥乌啄废田似闻人语乱县吏已催钱赠赵仲常【`名宪宜之从弟诗有黄尘衮衮时随脚华髪萧萧老压头之句`】  

赵子年虽小论诗乐最深秋风凡几首冬日更多吟老大吾无力文章尔用心荒山松竹底莫厌数相寻  

过崧山  

催老年光衮衮来好怀知欲向谁开箕山颍水春风里呼起巢由共一杯  

隆德故宫  

蛇分鹿死已无秦五十年来汉苑春问着流莺无一语栁条依旧拂墙新  

同赵长水泛舟  

洛水秦山晚自澄孤洲烟树緑相仍波揺朗月浮金镜岭隔华星断玉绳但觉转船惊白鸟岂烦挥翣怒青蝇风尘浩荡飘蓬里愧似林宗陪李膺  

山寒  

山寒春静早关门新月微光照短垣可恨暮云欺落景却将残霭助黄昬  

陋室  

陋室何妨似燕窠暮年终得返鱼蓑壶中日月时常好枕上功名不足多往古来今真夜旦高天厚地一罝罗鹿门幸有厐公乐牛角徒为戚歌  

乱后还三首  

兵戈为客苦思乡春暮还乡却自伤典籍散亡山阁冷松筠憔悴野园荒莺衔晚色啼深树燕掠春阴入短墙邻里也知归自逺竞将言语慰凄凉  

乱后还家春事空树头无处觅残红棠棃妥雪霑新雨杨栁飘绵飏晚风谈笑取官惊小子艰难为客媿衰翁残年得见休兵了收拾闲身守桂丛  

春来漂泊心情减老去艰危气力微芳草际天愁思逺干戈满地故人稀怀金跃马时何有问舍求田事已违粝食敝衣聊自足白头甘息汉阴机  

题游彦明林园三首  

先生未老厌儒冠筑屋栽篱守岁寒经史日长常满案鱼鰕溪近得供盘幽花入室无多种瘦竹关情只数竿潇洒逺辞车马迹求官何必近长安  

城郭繁华断往还林园幽閴养高闲花低暖蘂斜窥水竹亚晴梢巧避山罇俎岁时君得意风埃南北我何顔丹房药灶游心久不惜哀矜洗病孱  

不碍遥看冷翠微尽教丛竹暎窓扉篱根傍水鱼知乐屋角隣花马自归浊酒野芹安已久华轩高马到从稀人间回首皆堪鄙羡汝幽栖得所依  

赠刘庵主【`刘辽贵族`】  

蚤薄轩裳贵高防绮皓踪一嚢闾里药六尺水云笻午枕眠芳景晴檐望逺峰柴门常不掩应得野夫从  

函关  

双峰高耸大河旁自古函关一战塲紫气久无传道叟黄尘那有弃繻郎烟迷短草秋还緑露浥寒花晚更香共説河山雄百二不堪屈指算兴亡  

赠赵宜之二首  

夫子今词伯胡为逺帝京青云无辙迹白髪有柴荆鬼戏多年病人高四海名麟经方有缺无惜继丘明转徙家无地逢迎客有樽光阴连病枕天地一愚轩霜雪青松古风尘白壁温从渠投隙者衮衮向金门送裕之往许州酒间有请予歌渭城朝雨者因及之  

白酒留分袂青灯约对牀言诗真漫许知己重难忘爽气虚韩岳文星照许昌休歌渭城栁衰老易悲伤  

寄裕之  

青云一别阮家郎甚欲题诗逺寄将好句眼前常蹉过佳人心上不曽忘谁家秋月茅亭底何处春风锦瑟旁昌谷烟霞久寂寞欢游还肯到三乡  

山园  

岁暮山园懒再行兰衰菊悴颇关情青青多少无名草争向残阳暖处生  

## 御订全金诗增补中州集卷四十三  

李讲议汾【`二十五首　补一首`】  

汾字长源平晋人系出鴈门旷达不羁好以竒节自许避乱入关京兆尹子容爱其才招致门下留二年去之泾州谒张公信甫一见即以上客礼之自是游道日广然关中无一人敢与相轩轾者元光末用荐书得从事史馆旧例史院有监修宰相为之同修翰长至直学士兼之编修官专纂述之事若从事则职名谓之书写特钞书小史耳凡编修官得目録分受之纂述既定以藁授从事从事録洁本呈翰长平居无事则翰长及从事或列坐饮酒赋诗一预史事则有官长掾属之别长源素高亢不屑一世乃今以斗食故人以府史蓄之殊不自聊高张诸人率以新进入馆史家凡例或未能尽知就其所  

长且不满长源一笑故刋修之际长源在傍则蓄缩惨沮握笔不能下长源正襟危坐读太史公左丘明一篇或数百言音吐洪畅傍若无人既毕顾四坐漫为一语云看秉笔诸人积不平而雷李尤所切齿乃以嫚骂官长讼于有司然时论亦有不直雷李者故证左相半逾年不能决右丞师公以伤风化为嫌遣东曹掾置酒和解之不得已乃罢寻入关明年驱数马来京师日以马价佐欢道逢怨家则画地大数而去又明年恒山公仙在邓之西山长源往説之署行尚书省讲议官既而恒山与参知政事实哩相异同颇谋自安惧长源言论欲除之遁之泌阳竟为所害长源孝友亷介过人者甚多寜寒饿而死终不作寒乞声向人人亦以此爱之平生以诗为专门之学其所得为尤多如洛阳才子怀三策长乐钟声又一年清镜功名两行泪浮云亲旧一囊钱烟波苍苍孟津渡旌旗歴歴河阳城长河不洗中原恨赵括元非上将才三辅楼台失归燕上林花木怨啼鹃空余一掬伤时泪暗堕昭陵石马前同軰作七言诗者皆不及也辛夘秋遇予襄城杯酒间诵关中往来诗十数首道其流离世故妻子凋防道涂万里奔走狼狈之意虽辞旨危苦而耿耿自信者故在郁郁不平者不能掩清壮磊落有幽并豪侠歌謡慷慨之气此诗兵火中散亡今就其少作予所能记忆者録之  

补归潜志李汾长源先名让字敬之太原人少游秦中喜读史书览古今成败治乱慨然有功名心工于诗专学唐人其妙处不减太白崔颢为人尚气跌宕不羁颇褊躁触之辄怒以是多为人所恶尝以书谒行台胥相国鼎胥未之礼也长源后投以书尽发胥过恶胥大怒然以其士人容之元光间游梁举进士不中能诗声一日动京师诸公辟为史院书写时赵闲闲为翰林雷希顔李钦叔皆在院长源少不下之诸公怒将逐去亦不屑寻以病目免归后入南京上书言时事不报出客唐邓防北兵入境恒山公武仙署为掌书记在军中金国亡长源劝仙归宋未防为仙麾下所杀年未四十哀哉平生诗甚多不自收集故往往散落其再过长安有云三辅楼台失归燕上林花木怨啼鹃空余一掬伤时泪暗堕昭陵石马前望少室云圭影静涵秋气老剑锋横倚斗杓寒夏夜云鸦衔暝色投林急萤曵余光入草深鹳崔楼云白鸟去边红树小断云横处碧山多乐府歌行尤雄峭可喜补归潜志南渡后士风甚薄一登仕籍视布衣诸生遽为两途至于徴逐游从辄相分别故布衣有事或数谒见在位者在位者相报复甚希甚者高居台阁旧交不得见故李长源愤其如此尝曰以区区一第傲天下士耶已第者闻之多怒至逐长源出史院又交讼于官士风如此可叹  

陜州  

黄河城下水澄澄送别秋风似洞庭李白形骸虽放浪并州豪杰未凋零十年道路双蓬鬓万里乾坤一草亭八月崤陵霜树老伤心休折栁条青  

州北  

州北光风艳绮罗南来扈从北人多棃园法曲怀奴舞月窟新声倩女歌紫禁衣冠出金马青楼阡陌瞰铜驼薄游却忆开元日常逐春风醉两坡  

再过长安  

细栁斜连长乐坡故宫今日重经过一时人物存公论万里云山入浩歌白髪归来防人在青门依旧少年多自怜季子貂裘敝辛苦灯前读揣摩  

汴梁杂诗四首  

天津桥上晚凉天郁郁皇州动紫烟长乐觚棱青似染建章驰道直于弦犬牙磐石三千国圣子神孙亿万年一策治安经济了汉庭谁识贾生贤  

琪树明霞五鳯楼夷门自古帝王州衣冠繁防文昌府旌防森罗部曲侯美酒名讴陈广座凝笳咽鼓送华辀秦川王粲何为者憔悴嚣尘坐白头  

楼外风烟隔紫垣楼头客子动归魂飘萧蓬鬓惊秋色狼籍麻衣涴酒痕天堑波光揺落日太行山色照中原谁知沧海横流意独倚牛车哭孝孙  

寥落关山对月明客窓遥夜梦魂惊二年岐下音书絶八月河南风露清冉冉暮愁生草色迢迢秋思入虫声谁知广武英雄叹老却穷途阮步兵  

上清宫三首  

忆昔秋风从茂陵词臣忝预汉公卿瑶池宴罢西王母翠辇归来北斗城石马嘶残人事改劫灰飞尽海山平唯余太一池边月伴我骖鸾上玉京  

苍梧云气赤城霞绵络钧天帝子家仙掌高承九霄露霓旌遥驻五云车昆明火劫惊人世瀛海风涛撼客槎醉里忽逢王子晋玉笙吹落碧桃花  

千劫尘縁谢吏曹道山仙阙事游遨楼台缥渺沧溟濶宫殿森罗紫极高防代云孙接仙李千年王母醉蟠桃诗成便欲还山去犹待君王赐锦袍  

避乱陈仓南山回望三秦追怀淮阴侯信漫赋长句  

凭高四顾战尘昬鹑野山川自吐吞渭水波涛喧陇阪散关形势轧兴元旌旗日落黄云戍弓剑霜寒白草原一饭悠悠从漂母谁怜国士未酬恩  

雪中过虎牢  

萧萧行李戛弓刀踏雪行人过虎牢广武山川哀阮籍黄河襟带控成臯身经戎马心逾壮天入风霜气更豪横槊赋诗男子事征西谁为谢诸曹  

清明  

鸣珂振毂满重城春日绵绵老燕莺人在碧鸡坊外住澹随流水过清明  

下第  

学剑攻书漫自竒囬头三十六年非春风万里衡门下依旧并州一布衣  

磻溪  

封侯输与曲如钩冷坐磻溪到白头老妇厨中莫弹铗白鱼留待跃王舟  

感遇述史杂诗五首【`幷引`】  

正大庚寅予行年三十有九献赋明廷为有司所病遂有不遇时之叹皂衣斗食从事史馆以素非所好愈郁郁不得志卧病中僻居萧条尽日无来人缅惟先哲凡所以进退出处之际穷达荣辱之分立身行道建功立事关诸人事者窃有所感焉于是始自骚人屈平以来下逮汉晋隋唐诸公终之以逺祖鴈门武皇作为述史诗五十首以自慰其羇旅流落之怀述近代则恐涉时事故断自唐以下不论呜呼三百篇大扺皆圣贤感愤之所为作也余以愚忠谬信获讥于斯世久矣非敢示诸作者庶防后世有扬子云者出或能亮予之宿心是岁秋七月既望幷州人李汾引  

苏客卿秦  

游説诸侯获上卿贾人唇舌事纵横可怜一世痴儿女争羡腰间六印荣  

韩淮阴信  

仗剑淮阴去复还举头西望识龙顔堂堂竟握真王印未害男儿辱胯间  

叔孙奉常通  

秦时博士鲁诸生漏网骊山百丈阬邂逅刘郎习绵蕝便能弹压汉公卿  

马中令周  

脚踏长安陌上尘布衣西上欲谁亲君王不省常何策憔悴新丰一旅人  

逺祖鴈门武皇  

死心唐室正诸侯铁马南来隘九州当日三垂冈上意诸孙空抱腐儒羞  

拟张水部行路难  

洛阳行人心欲折半年西州信音絶弹筝峡口兵尘高半夜心悬陇山月君不见嗷嗷失羣鸟泪尽眼流血潼关昼闭汉使稀安得慰我生离别  

云溪晓泛圗  

晓景澹明月落影潭西丘晴川挂烟树光拂云河流枫林入行色关山生白头羡羡画中人忆我秦川游君帆渺何许傥下沧浪洲沧浪吾有约寄谢同盟鸥  

古月一篇为裕之赋  

古月天不收敌君三万秋天孙弄明镜光涌云间流忆昔放逐江南州金陵女儿歌櫂讴草裹乌纱巾散着紫绮裘酒酣把玉笛直欲扪参歴井骑斗牛醉中呼儿揺双舟吾欲乗流下石头起来茫茫视八极万里只有元丹丘丹丘子游人间风尘何为复往还玉华山人近招我九日朝帝苍梧山  

西归  

扰扰王城足是非不堪多病决然归只因有口谈时事防被无心触祸机日暮豺狼当路立天寒雕鹗傍人飞终南山色明如画何限春风笋蕨肥  

避乱西山作  

三月都门昼不开兵尘一夕卷风回也知周室三川在谁复秦庭七日哀鸦啄新丰下阳翟草衔寃血上琴台夷门一把平安火定逐恒山候骑来  

栁塘  

长安西望少城隈杨栁陂塘手自栽渭水波光揺草树终南山色入楼台平生事业书千卷浮世功名酒一杯我亦陆浑山下去拟寻佳处斸莓苔  

附鄠县志栁塘在鄠县终南山下紫阳杨先生奂隐居讲学于此门人百人植栁千株号曰栁塘中有清风阁紫阳泉李汾尝赋诗于此附咸寜志胭脂坡即翡翠坡或云与翡翠相接李长源诗所谓薄游却忆开元日常逐春风醉两坡也  

李户部献甫【`一十三首`】  

献甫字钦用钦叔从弟也兄钦止钦若皆中朝名胜家故将种而同时四进士人门之秀照暎一时钦用博通书传于左氏及地理之学为精为人有干局心所到则絶人逺甚故时人有精神满腹之目歴咸阳簿辟行台掾属正大初夏人请和朝廷以冯子骏往议钦用预行夏使有口辩冯善人无以折之往复之际至以岁币为言钦用不能平从旁进曰夏国与敝邑和好百年今虽易君臣之名而为兄弟之国使兄而输币寜有据耶曰兄弟且不论宋日曽与吾家二十五万匹典故具在君独不知耶金朝必欲修旧好非此例不可钦用作色曰使者尚忍言耶宋以岁币饵君家而赐之姓岸然以君父自居夏国君臣无一悟者诚谓使者当以为讳乃今公言之使者果能主此议以从赐姓之例敝邑虽岁捐五十万某请以身任之夏使语塞和议乃定使还朝廷録其功授庆阳总帅府经歴官寻辟长安令京兆行台所在供须之繁急于星火钦用所以处之者常若有余县民赖之以安入为尚书省掾壬辰之兵奏充行六部员外郎守备之策时相倚任之以功迁镇南军节度副使兼右警廵使车驾东廵死于蔡州之难时年四十所着诗书文号天倪集者留京师钦用死其家亦破非同年华阴王元礼购得之防有人琴俱亡之恨然则文字言语之传与否亦有数存于其间耶  

夏夜  

银河淡淡没疎星一阵凉从雨后生仰看浮云成独卧数围蛛纲络中庭  

九龙池春望  

五年外地看清明袖手低回过客亭谢絮楚萍无定着春光如我更飘零  

兴庆池书所见  

短短菰蒲刺水青翠萍开处鉴波明画船转过垂杨外水面风来闻乐声  

题黄华幽居圗  

层层佛屋贴山腰山下幽居胜午桥物外人家无税役闲中生理足渔樵鴈逾逺障凌空迥人与高秋共寂寥何处人间景如此便应归隐不须招  

长安行  

长安道无人行黄尘不起生榛荆高山有峰不复险大河有浪亦已平向来百二秦之形秪今百二秦之名我闻人固物乃固人不为力物乃倾将军誓守不誓战战士避死不避生杀人饱厌敌自去长安有道谁当行黄尘漫漫愁杀人但见蔽野鸡羣鸣河东游子泪如雨眼花落日迷秦城长安道无人行长安城中若为情  

别春辞  

东皇按辔来何迟人间二月才芳菲六十日春能防时不如意事常相随一声啼鴂花片飞把酒却与春别离春缓归听我歌滔滔岁月如流波贵忧孰与贱乐多吾寜不欲列华鼎驰鸣珂香屛倚妓荐绮罗人生赋分有定在谁能买愁费天和长安市上酒如海跨驴径上胭脂坡酒酣酣舞双婆娑春自来去如予何  

秋风怨  

疎星耿耿明天河夜凉翠幕生微波碧梧委叶傅金井一夕秋风将奈何春风令人和秋风感人悲妾愁自与秋风期秋风争管人别离灯灺垂红粉泥暗龟甲屛风云影乱络纬吊月啼不断莲漏压荷夜未半凉颷萧萧入疎竹枕底寒声碎琼玉敲愁撼睡睡不明花露盈盈鱼目秋风且莫吹念妾守空闺嫁狗随走鸡随飞九死莫作荡子妻郎薄幸妾薄命花自无言絮无定碧云暮合郎未归防度妆成掩明镜  

河上之役三首  

河堤一决岂天穷失在当年固白公谁与麻冈开故道暂教版籍见山东  

新筑河堤要策勲万人采净北壖薪青青好借曹州栁旧是中原一段春【`曹陷没已久`】  

万夫卷土障横流负土成山水未收明日落成真盛事谁能作赋拟黄楼  

围城  

碧树苍烟起暮云长安陌上断行人百年王气余飞观万里神州隔战尘身与孤云向双阙愁随落日到咸秦山河大地分明在莫为时危苦怆神  

骤雨  

龙战云鏖势未休鞭驱雷电走蛟虬望中雨脚横天落触处湍声卷地流梁苑楼台失炎暑汉家城阙动高秋若为借得天瓢去倒泻明河净九州  

资圣阁登眺同麻杜诸人赋  

高阁凌云眼界寛野烟碧树有无间天边孤鸟飞不尽陌上行人殊未还魏国防回时事改汴堤千古夕阳闲愁来重倚阑干望崧少西头是故山  

蘧然子赵滋【`一首`】  

滋字济甫本出冯翊其祖贞元间来为南京漕司户籍判官卒官下妻子不能归遂为汴人济甫少日出闾里间其晓音律善谈笑得之宣政故家遗俗者为多及长厌于游荡乃更折节取古人书读之学书学画学诗学论文立志既坚力到便有所得为人强记黙识不遗微隐唐以来名人诗文往往成诵如目前考论文义解析脉络殆若夙昔在文字间者画入能品诗学亦有功如黄石庙等作今代秉笔者或亦未可轻议闲闲赵公书法为今代第一手学者多仿之但得其形似而已济甫笔势飞动颇得公不传之妙宗室胙公文采风流照映一时而济甫以布衣从之游商畧法书名画胙公亦以真赏称焉隆德太一故宫楼观台沼门户道路花木水石悉能歴数之听者晓然如亲到其处至宋名贤所居第宅坊曲与其家行軰羣从孙息姻娅排比前后虽生长邻里不加详也尝徃长清一禅寺与僧谈僧言五传授圗大不易作济甫笑曰易与耳因索笔作图坐中他日以旧本证之不毫末差也丁酉岁殁于东州时年五十九附元好问蘧然子墓碣铭泰和以来天下以能书称者礼部闲闲赵公学者多仿之但得其形似而已南渡后始有蘧然子以蘧然子笔势飞动得公不传之妙故一时学公者皆不及而公亦有咄咄逼人之叹宗室胙国公文采风流照映一时而蘧然子乃得以布衣从之游与之商畧法书名画笔虚笔实之论独得于任南麓王黄华之后若有真赝则望而知之胙公亦以真赏称焉予官京师始用二公意交之而未欵也乱后予客冠氏蘧然子亦来东州每见之必连日竟夕而不忍去予居东州久将还太原行有日蘧然子闻之诵予诗文恨相见之晚而相从之不得久也为之泣数行下丁酉冬复来东州而蘧然子已下世数月矣其壻商挺孟卿为予言予已北归蘧然子为之饮食不美者数日家人軰问言元子得归在渠为可喜事而公为之损眠食何也蘧然子曰是岂儿軰所能知也哉他日孟卿示予蘧然子故书凡予所谈往往记之纸墨间予诗文则间亦记之也因窃为慨叹蘧然子平生交不茍合人与之言一不相入挟杖迳去不返顾其所以爱我者乃如此予愚谬不足比数何以得蘧然子如此哉天下爱予者三人李汾长源辛愿敬之李献甫钦用是三人者皆有天下重名然长源获死西山狱中敬之则被掠而北为非类所困折死于山阳钦用从死淮西时年未四十也予常以三人者之后当无有收众人之所弃曲相奬借如渠軰者晚节末路乃复有一蘧然子思欲与之隣屋相往来杯酒相乐就渠所谈如东京故事悉记録之曽不五六年而又若有物夺之而去者岂予赋分单薄善于招殃致凶所与游者皆为所延及邪不然何夺吾蘧然子之遽也蘧然子讳滋字济甫姓赵氏本出冯翊其大父天防贞元间来为汴梁户籍判官卒官下妻子不能归遂为汴人父讳青字汉卿蘧然子三男长某次某兵乱中所失小子尚幼二女次即孟卿所娶者蘧然子春秋五十有九以病终权葬于东平沂州门之外若干步庚子岁除日予实铭之其铭曰积之之深守之之坚传人之所不传兼人之所独专自防泥涂如蜕而仙文以表之慰彼下泉顾虽爱我岂以一言而敢私焉  

黄石庙  

狂豪击车代无人神石一砭志乃信吹嘘风云遮楚秦炎精炽然四百春一编尚悋续后尘江山有待终此身望望久愁横目民朝阳凄凄霜未休江燕竟来江北游山回鼎移海横流天风何时清九州草泥自古跧王侯神弃不防谁当羞割牲酾酒空千秋  

元格【`遗山父中州集作先大夫诗　四十三首`】  

乡先生权参知政事代郡杨公叔玉譔先人墓铭今畧载于此先生姓元氏字德明秀容人唐礼部侍郎次山之后自幼读书世俗鄙事终其身不挂口为人诚实乐易洞见肺腑虽童子以言欺之亦以为诚然也先大夫殁遗产无防先生布衣蔬食处之自若家人不敢以生理累之僮奴有窃拾东家之枣者立命还之贫人负债则往往令折券以贷之也累举不第放浪山水间未尝一日不饮酒赋诗春秋四十有八终于家先生作诗不事雕饰清美圆熟无山林枯槁之气居东山福田精舍首尾十五年东岩其自号也有集三卷藏于家铭曰贪夫徇财智士死名宇宙古今万辙混幷我机弗张我户弗扃天宇泰然物莫敢撄饮芳食菲岩岫杳防玉佩琼琚御风泠泠鲁山之醇次山之清阅世防传犹有典刑邈哉先生明昌承安间科举之学盛大夫士非赋不谈人知先生有声场屋间其以诗文为业则不知也先人捐馆后十年好问避兵南渡游道日广世始知有元东岩之诗杨尚书之美云彼美元夫子学道知观澜孔孟泽有余曽顔膏未残林观察显卿云文章变古名新体孝弟传家守旧规雷内翰希顔云诗句妙九州孝友化一川王右司仲泽云读书枫树林曵杖白石湾至今文彩余虎子仍斑斑李长源云衣冠巢许自高雅岩壑夔龙非弃捐余人不能悉记家集乱离已来凡三失之今所存者特吾益之兄及门生軰所记忆者耳小子不肖暗于事机不能高蹈逺引恋嫪升斗徼幸万一以取絷维之祸残息奄奄朝夕待尽诚惧微言将絶谨以古律诗四十首附之中州集之癸册庶防来者知百余年间作诗如先人而人或未之见其余抱一槩之操泯泯黙黙终老而无闻者岂胜计哉是又可为叹也【`德明名格本元郝经遗山墓志`】  

桃源行  

山中三月山桃开红霞烂漫无边涯【`音崖`】山家藏春藏不得落花流水人间来忆昔携家窜岩谷秦人半向长城哭回头尘土失咸阳缯弋徒劳羡鸿鹄冬裘夏葛存太朴小国寡民皆乐俗昼永垣篱鸡犬闲春晴门巷桑榆緑渔郎偶到本无心仙境何縁得重寻今日武陵图上看唯见云林深复深  

送德温同舍赴帘试  

太常侍祠水苍佩内相夜下金莲烛皇家结网未曽疎亦有佳人在空谷一从唐赋变辽律仰视折杨犹雅曲云台勲业一青衫被发操戈踵相属筋疲力涸仅乃得墨水一升凡防辱英雄俛首入彀中举世悉然非子独子家口众亲又老岁月旨甘须寸禄荐书闻説过南宫冷暖人情到僮仆我初与子偕计吏人后人前随碌碌不慙齐客售鼓瑟颇为荆人悲献玉一诗今日送君行万里秋风看鸿鹄功名前路知不免鸡黍后期良未卜锦标无用咤龙头帛书且当传鴈足  

雨后  

十日山中雨今朝见夕阳乾坤觉清旷草棘有辉光竹影揺残滴松声送晚凉南窓聊自适无用説羲皇  

览镜  

四十宜未老年年添鬓丝直教随牒去也是挂冠时台阁多新赋山林有逸诗悠然一罇酒满酌不须辞  

室人生朝  

新酒清浑共糟牀洗盏尝平时唯欲醉此日重难忘容服慙王霸山林得孟光白头翁与媪万事听诸郎  

太原古城惠明寺塔秋望  

西山万古壮陪京一日汾流入废城浩浩市声争晓集畇畇原隰但秋耕晋公老去诗仍在【`晋公晋阳官舍春日诗云白头官舍里今日又春风`】越石亡来恨未平千尺浮图暮烟底瓦盆浊酒为谁倾  

薄游同郝漕子玉赋  

全晋山河百战场登临歴歴见兴亡夷居厖杂尤堪叹霸气沈雄亦未量石瓮烟霞诗秀润骀祠风月酒淋浪书生不是功名具慙媿山翁问葛强  

山中秋夕  

黄卷存余习青灯共晚凉只知书味永不觉鬓丝长老桧千年物幽兰一国香平生陶靖节此夕邈相望  

寄宗人彦达【`交城人`】  

杯酒无縁接旧欢空将书尺问平安要君知我诗成处落日西风正倚防  

榴华  

山茶赤黄桃綘白戎葵米囊不入格庭中忽见安石榴叹息花中有真色生红一撮掌中看摹写虽工更觉难诗到黄州隔千里画家辛苦费铅丹  

过鳯凰山【`在鴈门`】  

凤凰闻説似天坛北去南来马上看想得松声满岩谷秋风无际海波寒  

瓶形岭早发【`在繁畤界`】  

海云萧瑟雪花干人在羊肠百八盘闲客不知名利苦见时应作画中看  

寒食再游福田寺  

春山寂寂掩禅扉复岭盘盘入翠微布韈青鞵供胜践粥鱼斋鼔荐机日烘幽径緑烟暖风定晓枝红雨稀曽是西山读书客不应啼鸟也催归  

家园假山  

八尺飞来峰苍然立于独细看甲乙字疑是平泉族山非一草石见石山亦足便恐东岫云来我檐下宿今朝凿盆池明朝种松菊自笑住山人何时返岩谷  

同侯子晋赋鴈  

沈沈江浦云浩浩朔漠雪微生防寒暑翅老飞欲折楼中见新过夕照送明灭欹枕数声来疎窓耿残月悲鸣或天性南北随所惬谁念孤旅人年年为愁絶  

寒林圗为侯子晋赋  

川光茫茫风景暮一雪无情天地素长安闭门千万家亦有行人踏长路新丰烟火灞桥水画史工作荒寒趣雪中故事知防何偏识诗翁忍寒处君不见淮西城下鵞鹳鸣官军夜斫呉家营只如党家麤俗亦不恶银烛金荷天未明拈出新诗三十韵蹇驴席帽可怜生【`雪诗三十韵见坡集`】  

赠答彦文相过之什【`程太原人`】  

剥啄谁叩门开门得吾友握手一大笑慰我离羣久之子富才具事业可力取瞻望青松姿衰迟愧蒲栁金闺满鸳鹭什伯自为偶寂寞林野人过从但邻叟盘飡无兼味笋蕨才适口穷达俱偶然相逢且杯酒  

枕上  

往时见白髪谈笑轻岁月谁谓明镜里萧萧不胜镊山林蹉跎久世虑初未絶触物重兴怀忽忽不自惬遭逢有竒耦才用随巧拙如何杜陵叟自比稷与契茫茫抚尘编何时卒吾业  

秋暮王氏园亭  

细径云林底危亭涧水湄秋先陨黄叶寒未老红葵嚼句幽禽答寻花晚蝶随无人共幽兴思与野僧期  

六言  

北阙三台五省东山万壑千岩琹书中有真味风月外无多谈  

山园棃叶有青红相半者戏作一诗  

霜轻霜重偶然中一叶虽殊万叶同不信世间闲草木解随儿女作青红  

诗  

少有吟诗癖吟来欲白头科名不肯换家事防曽忧含咀将谁语研摩若自讐百年闲伎俩直到死时休  

罇酒  

土灰论逺计木石笑浮生但有一罇酒何须千载名  

忆山中二絶句  

东寺留连饮张园烂漫游儿童望归路一日防登楼秋色山中好山翁醉不回不知篱下菊霜后防丛开  

山中雨后  

绕屋湍声转临崖老树摧雷轰一雨去云擘两山开  

遣兴  

张翰一杯酒林逋千首诗性惟便自适材敢论时施狡兎从三窟鹪鹩分一枝青山有佳色只似往年时  

发冀州留别恩禅师  

诗拙非同社情亲本故乡共知成逺别且复暂相将池古莲花净窓深桧叶香何时重携酒来宿赞公房  

贵公子咏  

高堂红烛鼓声齐舞遍纎腰月未西一曲纒头一双锦骅骝空自惜障泥  

莲叶观音恩禅师所藏同路宣叔赋  

瑞相分明一叶中华严性海共圆通补陀自有丹青变画史区区可得工  

谢张使君梦弼餽春肉  

牙猪肋厚一尺玉盐花入深蒸脱骨韭芽蓼甲春满盘走送茅斋慰幽独山人食贫才一粥防被艾生嘲苜蓿食前方丈非素怀颇忆悬貆绕高屋呼来邻叟共一饱为説使君方继肉饥民待哺今防家无策赞君慙此腹区区一肉见歌咏説食书生良未足却愁今夕梦寐间有物踏破园蔬緑  

仙鸡诗【`并序`】  

繁畤义兴镇酒家韩氏子畜一鸡以善鬬雄其乡一日敌家以药饲鸡使不知痛求与韩鸡对韩鸡鬬久果被伤口下颔不收垂死矣一卖药道人过其门曰我能活此韩欣然使疗之里中诸儿随看者一二十辈皆使向壁立道人以鸡置笼中探手良久若摩抚然者已而取瓢水噀之置瓢笼上即出门儿曹怪其久不还窃视之鸡喙已复生矣道人布袍草冠腋下悬青囊落魄嗜酒夜宿寺阁上韩氏子与里中人奔走求之幷所卧草荐不在矣是时明昌七年仲规弟为此镇酒官予亦在焉作仙鸡诗以记之  

老雄健鬬夸擅塲韩郎抱归神色伤岂知黠儿出徼幸毒手一发不得防毳衣散洒尚可养利嘴一哆何由张青囊道人何许来自言救药吾有方垂髯噀水濯残血半喙随手生新黄筠笼半开闻腷膊草冠己往徒惊忙神仙世有寜虚荒惜哉诡激不可量世人鸷勇天且劓况于物也资强梁敷荣枯枿变金石未若与世鍼膏肓何须变化示狡狯知君办作淮南王蓬莱东望云茫茫爱而不见心为狂刀圭不愿换凡骨且欲共醉无何乡  

灯下读林和靖诗  

落叶落复落清霜今防番疎灯照茅屋山月入頽垣老爱寒花淡幽嫌宿鸟喧卷中林处士相对两忘言  

观西岩张永淳画鴈  

惨淡经营下笔难画成不似卷中看知君连夜江湖梦折苇萧萧沙水寒  

从赵敷道覔石榴  

仙人囊中五色露得种昔与蒲桃俱猩猩染花开五月已觉秋实悬庭除张园一酸齿欲裂君家两株蜜不如竹马儿童厌棃栗緑囊聊为剥红珠  

雪行  

五更驴背满靴霜残雪离离草树荒身在景中无句冩错教人比孟襄阳  

龙眠画马  

骊黄求马世皆然灭没存亡自一天当日盐车人不识只今空向画中传  

岁暮  

蓛蓛霜力劲沈沈山气防北风半夜起吹动一天星  

送张冀州致政还都【`状元行简之父`】  

一札恩书下紫宸东门祖道画圗新路人也解贤疏傅河内犹思借寇恂父子文章千载事田园松菊自由身玉京才过棃花节灵沼行春莫厌频【`用宋退傅张公闲游灵沼探春回故事`】  

春雪  

防日韶华雪更侵龙公试手本无心寒留整整斜斜态暖入融融泄泄阴着栁直疑香絮重拥堦还似落花深前头桃李应无恙剩破相如买赋金  

楸树  

道边楸树老龙形社酒浇来渐有灵只恐等闲风雨夜怒随雷电上青防  

七夕  

天河唯有鹊桥通万劫欢縁一瞬中惆怅五更仙驭逺寂寥云幄掩秋风  

观柘枝伎  

腰鼓声干揭画梁防云檠出柘枝娘帘间飞燕时窥影鉴里惊鸾易断肠轻细不妨重晕锦回旋还恐碎明珰杖头白雨催花急拂散春风两袖香  

附续夷坚志先人宰陵川泰和甲子元夕县学烧灯有以杏棣棠枯枝为翦防花者灯罢家僮乞之供于县署佛屋中四月上七夜先夫人焚诵次乃见杏棠皆作花真赝相间先人防宾示之以为文字之祥为赋瑞花诗予年始十五矣附遗山集先东岩君生平爱凤山【`凤凰山在鴈门`】然竟不一到故诗有凤凰闻説似天坛北去南来马上看想得松声满岩谷秋风无际海波寒之句予二十许时自燕都试乃与客登南楼亡友苏莘老阎德润张九成王仲容軰説山中道人所居有松风轩层檐高栋半出空际长松满涧谷如云幢烟盖植立防楯之下山空夜寂石上闻坠露声使人耿耿不寐  

附明一统志系舟山在太原府城东北九十里禹治水系舟此山故名有石如环轴曰系舟嵬元好问父德明读书其下赵秉文改曰读书山好问诗从此晋阳方志上系舟山是读书山又云系舟南北暮云平落日滹沱一线明  

附金诗纪事案中州集载杨叔玉墓铭云先生姓元氏字德明好问不敢名父故云尔金史传中不为详着漫从中州集所载亦以字书失实甚矣山西旧志中每有金人元格诗始知德明名格也  

元好古【`五首`】  

敏之讳好古性识頴悟读书能强记务为无所不窥年二十就科举时先东岩君已捐馆太夫人年在喜惧望其立门户为甚切及再上不中意殊不自聊又娶妇不谐日致恶语遂以狷介得疾尝作望月诗有莫怪更深仍坐待宻云或有暂开时之句人或言诗境不开广非佳语也叹曰吾得年不永境趣能开广否未防没于北兵之祸年三十一  

中秋无月  

佳辰无物慰相思玩赏空吟昨夜诗莫怪更深仍坐待宻云或有暂开时  

读裕之弟诗藁有鸎声栁巷深之句漫题三诗其后  

阿翁醉语戏儿痴説着蝉诗也道竒呉下阿防非向日新篇争遣九泉知  

鸎藏深树只闻声不着诗家画不成慙愧阿兄无好语五言城下把降旌  

传家诗学在诸郎剖腹留书死敢忘【`先人临终有剖腹留诗之语`】背上锦囊三箭在直须千古説穿杨  

题江村风雨图  

渡口舟横水拍空墨云倾雨树号风江山不到红尘眼半幅烟绡想像中  

## 御订全金诗增补中州集卷四十四  

鹤鸣老人李俊民一【`共七百零九首以下已借刻顾嗣立所録元百家诗初选中`】补俊民字用章别号鹤鸣老人唐韩王元嘉之后家于泽州少通程氏之学金承安中以经义举进士第一应奉翰林文字未几弃官教授南迁后隐于嵩山元世祖在藩邸刘秉忠盛称之以安军召见延访无虚日遽乞还山卒赐諡庄静先生【`集作庄靖`】世祖尝曰朕求贤三十年惟得窦汉卿及李俊民二人泽守段正卿刻其遗集十卷长平李仲绅王特升序之谓自筮仕后防搜隐索四十余年虽片言只字亦必有据刘瀛云先生诗格律清新似东坡句法竒杰似山谷集句圆转脉络贯穿半山老人之体也雄篇钜章奔腾放逸昌黎公之亚也盖为当时所推重如此先生尝自书登科记后曰余阅承安庚申登  

科记三十三人革命后独与高平赵楠庭干二人在一日邂逅于乡邑哽咽道旧壬寅五月庭干复挈家之燕京感慨忍泪书五十六字寄之试将小録问同年风采依稀堕目前三十一人今鬼録与君虽在各华颠君还携幼去燕然我向荒山学种田千里暮鸿行断处碧云容易作愁天是时蔡州失守已十年矣故云  

毛晋卿肖山堂  

悠然林下客世事颇能料闲中意自适身外名肻钓卜居山之阳初为识者笑势将陵岱华气欲吞嵩少方寻愿谷归稍近孙台啸微茫数烟岫巉絶对云峤为我増双明未必在逺眺始虽如面友久得乃心照恐随有力去或被移文诮已见成膏肓百计莫可疗一时烟霞语慎勿骇廊庙咄哉肖山堂所以警不肖  

毋应之饷黍  

忆昔周室衰周人咏黍离君今饷我黍为赋黍离诗厥初艺黍时饭牛使牛肥八月黍未获健儿驱牛归健儿不满欲我民还买犊今秋犊未大又被健儿逐健儿皆饱肉我民食不足食不足尚可鬻子输官粟  

游碧落【`并序`】  

壬寅重午日陪郡侯段正卿暨王用亨刘汉臣济之君祥仲寛姚子昻张唐臣禄卿平阳赵君玉王润之同行  

浮云翳炎景长夏惬幽事相陪林下友共造金碧地清流潄寒玉老树耸苍翠何人开山祖妙处发天秘悠悠歳月深剥落磨崖字遨头兴不浅有酒留客醉幽鸟背人飞不惯闻鼓吹抵暮出山门溪风送归骑  

郭显道美人图  

君不见昭阳殿里蓬莱人终惹渔阳邉马尘又不见吴宫夜夜乌栖曲竟使姑苏走麋鹿移人大抵物之尤防乱未免天公愁虽然丹青不解语冷眼指作乡温柔试问人间何处有画师恐是倾国手却怜当日毛延寿故写巫山女麤丑【`杜诗谁道巫山女麤丑何得此有昭君邨`】  

宣差射虎【`十二月初九日`】  

北原风劲霜草枯草间出没藏于菟眈眈来此被谁驱不妨邂逅冯妇车将军胆气勇有余手中笑撚金仆姑等闲如射兔与狐两眼错莫精光无深山大泽失所居或撩汝头编汝须可怜肉食无逺图伎俩不及黔之驴  

羣防为耗而猫不捕  

欺人防辈争出头夜行如市昼不休渴时欲竭满河饮饥后共觅太仓偷有时凭社窃所贵亦为忌器不忍投某氏终贻子神祸祐甫恨不猫职修受畜于人要除害祭有八蜡礼颇优近怜衔蝉在我侧何故肉食无逺谋眈眈雄相猛于虎不肯捕捉分人忧纵令同乳不同气一旦反目恩为讐君不见唐家拔宅鸡犬上升去彼防独堕天不收【`唐公昉师李八百得其神丹遂举家舁天鸡犬皆去唯防空中自堕肠出一月三易其肠今山下有拖肠防束广防所谓唐防`】  

埽晴妇【`并序`】  

世俗为埽晴妇者盖假双理之手导隂阳之和使民间免干溢之患也感其事而赋之  

卷袖搴裳手持帚挂向隂空便摇手前推后却不辞劳欲动不动谁掣肘偶人相对木与土神女但夸朝复暮龙公不作本分事中闲多少闲云雨见説周人忧旱母宁知东海无寃妇慇懃更倩封家姨一时断送龙回首  

姚子昻画马  

雄姿卓立开天骨腾踏万里如神速可怜不遇九方臯空使时人指为鹿自从大奴守天育无由更骋追风足中原一战收乾坤白发将军髀生肉  

苴履  

待诏门前东郭趾蓝闗路上仙人迹雪花纷披盖地白东家不借借不得虽然近市屦亦无以故为新即有余同行留我木上座补过仰渠金十奴一生能着屐几两用心犹在阮孚上不须更觅下邳侯山林此计成长往【`时守下邳`】  

筹堂寻梅  

萧疎篱落谁家圃寻芳信逐游蜂去眼前荆棘少人行马蹏直到香来处怕愁贪睡独开迟瘦损春寒鹤膝枝可是东君若留客斜风细雨不堪诗  

防楼【`并序`】  

高平县防楼闻之旧矣今始亲见议者犹谓高下侈丽不及向者三分之一因感而赋之  

层层华构高且崇万防纠结塡青红何人下手夺天巧都入意匠经营中书契以来未省见异事惊倒百歳翁郢斤般斧莫敢近却立屏息惭无功寒窓戛戛鸣机妇积年杼柚一日空山川谓可锦绣裹尘土尽皆罗绮封前者攀辕后者挽奔车径欲趋灵宫三年送迎礼虽旧人事不与天时同方当炎属行夏令权势大抵归祝融神之于人无厚薄盖以至诚能感通豚蹏豆酒道傍祝所获神赐亦已丰闾阎疾若还知否我为大夫歌大东【`享炎帝闰年`】  

上九里谷与济之君祥仲寛李德方朱寿之姚子昻  

太行巍巍形势尊造物设险雄中原巨灵一朝擘石裂连峯忽断开山门侵云直上几千尺挂壁一径愁攀援十歩囘头五歩坐栗栗汗出如浆翻清风掖至最高顶下视寰海尘埃昬天坛咫尺若有待顾我不往惭食言世间好处岂不爱脚力虽尽心长存为君试写逺游兴夜半月出清吟魂【`与祁定之约游天坛不果`】  

游济源【`并序`】  

庚子春季与刘济之君祥仲寛仲美姚子昻秦懿夫马子温李德方深之伯英朱寿之下太行抵覃怀望方口临沇水二十三日丁亥郡侯段正卿因西山鎭辖囘自析城来赴期值雨留宿奉仙观翌日已丑天霁具牲酒币帛谒清源王庙礼毕防友人郭伯玉李庆之王天益史德秀王辅卿赫舎哩仲杰完顔寿之方外士祁定之郭道正元明道部将段玉等大饮于裴公亭用麾下鼓吹以乐賔薄暮极欢而罢故赋之纪一时之胜游也  

元戎小队闲登临悠悠旌斾穿山林太行南下路险涩不惮着脚穷幽寻清源祭秩世所重乔木掩映灵宫深是时方口雨初过天风破晓开微隂入门为问庙见礼白发黄冠通古今且言享诚非享物那在与俗占浮沉鞠躬执简黙有祷脯酒纵薄神所歆几年愿违莫能遂至此始得偿初心防检图经叹禹迹山青水緑无知音竹根醉倒客星散夜听波底蛟龙吟  

河桥成【`并序`】  

桥成有日必有佳句写河上逍遥之兴赠子荣及督役杨成之  

预积他山木重新两岸隄龙依天上卧虹傍水心低不假鞭秦石何劳立蜀犀落成应有日谁向柱先题  

乙未冬至  

已应黄宫律初生复卦阳道随天在北愁与日俱长节物惊时换年光有底忙浮云多变态试与问何祥  

元夜有感  

春城行欲遍百感到愁边市冷犹灯火人稀尚管弦梅从今夜落柑忆旧时传归去西窓月无情照不眠  

游青莲  

行处春风恶山中胜槩藏渐佳如蔗尾薄险似羊肠翠揖双峯角清临一水堂夜长僧睡少为我话兴亡  

过云中  

把酒不成醉出门行路难客愁千里破归梦五更残三仕有何喜一生常鲜欢恨无南去鴈为我报平安  

宿海防寺二首【`同孙讲师明上人赵叔寳刘巨济夜酌`】  

佛堂光未放桑下唤难囘是处皆堪歇何山不可开泉因龙吐出经自衔来径向黄沙过寻僧问劫灰青山云水窟杖锡几时来竹待香严击松经道者栽西江无水吸震旦忽花开三笑图中友同倾破戒杯  

九里谷  

九曲羊肠路千层剑防山行钩藤蔓刺坐印石花斑树发三春暮云归万壑间相陪林下屐虽倦不知还  

独坐  

地偏无俗客日在掩柴扉暑退闲蒲扇凉生换葛衣风高云散影露下月扬辉独据胡牀坐心清即道机  

乙亥过河  

一身长道路四海尚风尘昔作依刘客今为去鲁人渡河年在亥乞酒歳非申别后山中友相逢话又新  

过星轺  

古道开天险危峯防地形连营南北戍过客短长亭野烧惊山鬼边云掩将星何人弄羌管哀怨不堪听  

用赵之美留别韵四首  

把酒离筵且莫辞坐中葛暂相依花从识后常含笑鸟自还时想倦飞往事微茫春梦断故人牢落晓星稀天涯白发禁愁得好在西山不早归  

长短亭中送别时问君东去复何依今宵明月三人共来日红尘一骑飞倾盖莫嫌相见晚断弦惟恨赏音稀天涯尽道还家好笑我虽归似不归  

为君不惜送行诗但恨蒹葭失所依流水尽朝东海去孤云只向太行飞仕途氷炭收心早客路参商见面稀一曲阳闗歌未彻声声头上听催归  

遥指东山去恨迟争如莲幕早来依须知宋鹢犹能退有底齐禽尚不飞洛下书生怜我少燕南壮士似君稀主人好客厌厌醉正要髠留肯放归  

赴山阳【`寄君祥济之仲寛子昻`】  

立马西风不忍行往囘只是片时程一年又作半年客百里有如千里情落日寒林山下路淡烟疎竹水边城愿君把酒休惆怅四海由来皆弟兄  

白文举王百一索句送行  

世事纷纷乱似麻不堪愁里度年华伤心城郭来家鹤过眼光隂赴壑蛇弹铗歌中成老境班荆话后各天涯何时造物归眞宰却覩人间第一花  

承二公宠和复用元韵二首  

脱却朝衫着纻麻残年犹复梦京华世情共指鹿为马天意反教龙作蛇白髪不公人易老青山有素恨无涯那禁送别东郊外满目离离溅泪花  

有客衡从説萟麻要教身后见西华若为养得能言鸭未解除他引睡蛇归去稍知闲气味荒唐犹种老生涯眼前浮世凭谁问独倚东风看落花  

和东庵孔安道韵  

拟结闲中一草堂此心安处即吾乡须知见在身为患见説长生药有方老去看书徒引睡愁来得句不成章从前习气都除尽待与高人论坐忘  

和子荣  

暂使彭宣到后堂安昌只以醉为乡浮云世事日千变流水生涯天一方老子兴虽如庾亮故人恩不减苏章能消几两寻山屐囘首狐丘本未忘  

筹堂寿日二首  

此生但觉醉乡寛【`王绩`】谁谓螭犹北海蟠【`王猛`】处处相迎皆倒屣【`王符`】人人共喜欲弹冠【`王阳`】州应向日悬刀梦【`王濬`】山试今朝拄笏看【`王子猷`】仙驭未来缑氏鹤月明吹彻玉笙寒【`王乔`】  

乌衣歴歴是名家人物于今比晋多俗论不侵挥麈话【`王衍`】壮怀多付缺壶歌【`王大将军`】虽无金埒堪调马【`王济`】赖有黄庭可换鹅【`王羲之`】见説长江欲飞渡【`王濬`】那须氷合望滹沱【`王霸`】  

用子荣河桥送别韵  

河桥把酒不成欢正是离人去住间公道几时饶白发世情今日看青山娟娟明月无家对惨惨孤云待我还惭愧殷勤花里鸟一声声送出阳闗  

承徐子贤贾仲常张伯英宠和复用韵  

天涯杯酒强追欢白发光隂转首间独夜梦魂千里月暮年心事数重山囘肠都为愁将断行脚犹疑债未还傥得一廛休老地柴门今后定牢闗  

宿邨舍四首  

别后曾无一日欢风流都在落花间眼青羞对门前柳头白相惊雪里山华表鹤来犹是客乌衣燕去不知还森森庭院荒荆棘虎豹窥人夜撼闗  

握手亲情有底欢疎篱茅舍两三间尚怜作者千年调那肻分人一半山安得意如张翰适凭谁放取浩然还得君斗酒须防客不怕重门更着闗【`坡云重门着闗不为君正恐恶客来仇饷`】  

怀抱何曾得少欢春愁飞上两眉间一瓢漫酌独清水几屐能穷无尽山见説酒兵常日备【`江谘议酒犹兵也可千日不用不可一日不备酒可千日不饮不可一饮不醉`】未知诗债几时还须防别后将军槊不待寻盟辄斩闗  

三两残杯不尽欢强陪年少贵游间客中未必常为客山上那堪复有山鹤发都从愁里变貂裘直待醉时还一朝却入厐公市惊倒城门老抱闗【`坡云城门抱闗卒怪我此重游`】  

悯董用之  

怪底年来懒下帷似嫌牓尾姓名题一枝自谓乌难借百里谁知鳯肻栖颇讶生前徒强项未应老后不然脐试将防检平时友大半佳城在马蹏  

悼筹堂  

霞鞍金辔紫丝绦玉带红靴织翠袍赳赳少年眞手臂津津玉气见眉毫不愁造化功难补可惜秋山势自高那免牛车身后患一塲春梦亦徒劳  

送赵庆之赴邠州  

且莫悤悤数去程一壶别酒为君倾三年簿领妨行乐十里溪山管送迎湓浦芦花风里恨渭城柳色雨中情三峯无复同州看休着新诗笑不平  

和子搢来韵  

新年桃李似无情囘首繁华一梦惊防检青氊非故物等闲倾盖昧平生雨中燕子还留客风里杨花欲送行试听东流桥下水向人时作断肠声  

和河上修桥二首  

日日相陪杖屦游往来林下亦风流云间隐隐堆螺髻雨后鳞鳞涨鸭头休恨临津【`临津河`】经始晚且看利渉【`河桥名`】落成秋寻常公事闲中了诗债如何尚不酬  

落魄天涯颇倦游片防归去得安流几年无事夸犀首一旦封侯看虎头飞将正当南渡日拾遗还是北征秋龙钟不称凌烟像只有山林志可酬  

壬寅九日同史正之刘济之君祥仲寛姚子昻东城小酌寄锦堂王君玉  

兴来落笔任横斜坐上朋樽续续加貌似叶红皆被酒头如雪白也簪花金风渐急秋将暮玊树相依客尽嘉酩酊入城扶不去临街下马是谁家  

和子荣悼恒山韵  

功名人比汉淮隂猛虎俄因犬辈擒星落旄头兵似火云屯细柳士如林岂期虞虢乖唇齿漫倚良平作腹心洒尽英雄忧国泪变风那得不伤今【`恒山谓恒山公武仙其次首云唐家外望归藩鎭汉室中兴仰羽林又刚忠公一首云断头那肻降朱泚血指谁思灭贺兰皆为汴京之乱言之也`】  

送别曹汉卿  

马上功名奈老何出门无地不风波凭谁试着囘天力有客空挥却日戈青眼乍惊行处少赤心常笑话中多愁人近亦无肠断又听离筵送别歌  

暮春和端甫韵【`并序`】  

暮春索诗且以不能陪郊外之游为恨  

雨夕风朝乐事妨老来犹自为花忙春光一歳只三月樽酒百年能几塲辛苦衙蜂输蜜课等闲巢燕得泥香如何复共遨头醉待把银瓶指防尝  

调祁定之  

风埃满面发蓬垂欲学乔松久逺期浮世几塲漂杵血流年一局烂柯棊不须玉女引巢父那在神官邀退之果待吹嘘送天上人间事了未为迟  

和述怀二首  

簪履三千气压齐寒林那羡一枝栖坐中有客鹏将赋门外何人鳯欲题酤酒未尝防恶犬着鞭寜复待荒鸡夕阳休凭栏干望今日长安不在西  

拟将齐物物难齐惟有山林迹可栖身望鳯池惭不到名登鴈塔愧先题未能忘旧归家鹤长是思鸣失旦鸡天为东周道垂防肻生夫子在闗西  

答子荣  

行藏事拙且乘流游徧人间老即休多汗愈肤三伏暑渐衰潘鬓一时秋风高势欲欺茅屋雨急声疑在竹楼今世宦情何处好但忧无蟹有监州  

即事  

铁马长驱汗血流眼前戈甲几时休谁能宰似陈平社那免悲如宋玊秋漠漠微凉风里殿萧萧残夜水边楼千邨万落荒荆棘何止山东二百州  

寛张文玘  

怪来久不造龙门依旧相逢一笑温任把锦囊嘲李贺休将布鼓诧王尊事随势过心犹骇言与时违舌可吞谁为书生肻推毂绨袍且念故人恩  

读五代史  

破却千金筑一台折冲阃外望人才中原山岳河分断塞上牛羊草引来西海正惊天狗堕北人忽拥帝羓囘犹怜仙掌英灵在谁把潼闗闭不开  

索和长平诸诗友送行韵信笔奉呈君玊闰之资客中一笑  

汉厦非无论道氊自惭老去鬓皤然闲愁似海藏皮里往事如风过耳边几度班荆谁与话一朝倾盖总相怜柴门近日多来客火速移牀待孝先  

昨晚防降临无以为待早赴院谢闻已长往何行之速也因去人寄达少慰客中未伸之志耳  

书生掉舌岂其时手底青编亦倦披铁锁尚沈江漠漠铜駞又没草离离隂山路上明妃曲天寳年中杜甫诗古往今来几兴废白头恨见太平迟  

送郡侯段正卿北行二首  

征途万里朔风寒过尽隂山复有山嵗既在于辰巳后星多客向斗牛间漫漫积雪无冬夏劫劫飞鸿自往还若到龙庭试囘首太行一片白云闲  

猎猎霜风堕指寒一鞭行色抵天山马嘶衰草孤烟外鴈没长空落照间入塞尽穿氊帐过去乡须待锦衣还功名大抵黄粱梦薄有田园便好闲  

杜门  

近来人事颇相乖独坐何曾得好怀犬吠为连酤酒市鸡鸣长傍读书斋门终待学张家塞闼恐难当哙等排恶客就中多气岸时时下马系堂阶  

巾秋  

露下天街一气凉月明不复被云妨正当金帝行秋令疑是银河洗夜光鲛室影寒珠有泪蟾宫风散桂飘香席间醉客忙归去独共三人尽此觞  

代乐仲和张温甫处督米  

未必书生气尽寒食常不足为居闲清于孺子沧浪水瘦似诗人饭颗山欲向田文弹铗去恐因丘嫂颉羮还闻君自有江湖量肻为枯鱼少破悭  

和王季文襄阳变后二首  

逐鹿中原未识眞指踪元自有谋臣虞全不念唇亡国楚恐难当舌在人拔剑挽囘牛斗气举鞭蹙起汉江尘相逢空洒英雄泪谁是荆州一角麟  

天命须分伪与眞衙蜂战蚁尽君臣蛟龙不是池中物燕雀休嗤垄上人衣不能胜嵇绍血扇无可奈庾公尘自从绝笔春秋后谁复伤时为泣麟  

一字题示商君祥【`并序`】  

余年三十有九遭甲戍之变乙亥秋七月南迈时侄谦甫主河南福昌簿迎至西山侨居防事之东斋小学师商君祥投诗索和顷刻间往囘数十纸谦甫曰一鼔作气未可敌姑坚垒以待侄壻郭鸿渐曰可以单师挫其鋭乃出百字题请赋以酬之遂信笔而书殊无意义付其徒孙男乐山示之三日不报谦甫笑曰五言长城不复敢攻也君祥于是携酒来乞盟大防所友极欢而罢  

云  

旱魃将为虐从龙便出山人间三尺雨命驾早知还  

雨  

晚有来苏意忧深望歳人一犂虽美满犹恨不当春  

尘  

不忧悬榻室可奈污人风踏破青鞵底犹疑是輭红  

春  

来莫愁春迟去莫怨春忙春不随人老谁教汝断肠  

梅  

未报江南信先开雪里邨要看花上月立马待黄昬  

松  

郁郁愁无地青青独有心疑从大夫后倾盖到如今  

竹  

潇洒能医俗檀栾看上番我宁负此腹忍使箨龙寃  

蜂  

弄晴沾落絮带雨防园花有课常输蜜无春不到衙  

僧  

貌与松俱瘦心将絮共沾一庵空寂地香火读楞严  

渔  

一声歌欸乃万顷国烟波螯蟹中间醉蓑衣拜浪婆  

樵  

云外山将遍人间日易斜不知棊换世柯烂未还家  

砚  

端溪温润石价重百车渠一滴潭水蝇头万卷书  

香  

小炷博山鼎半残心字灰游蜂何处客应为百花来  

隐  

孔负二宜去嵇知七不堪青山休老地佳处是终南  

寿  

灰如恋阙心雪似穷经首问年今几何看饮屠酥酒  

行  

水笑杯犹渡山惊锡尚飞垂垂瓶鉢老何处未来归  

住  

俗尚家灵运谁堪社逺公空山云不出愁杀渡溪风  

饮  

竹叶杯中醁金钗坐上春浅斟低唱境犹道是麤人  

啸  

成瑨风生坐孙登月满台东皋今寂寞元亮早归来  

愁  

解使囘肠断能催两鬓秋天涯未归客容易上眉头  

十六日夜戏书  

贪作【`臧祚切`】梅花梦都忘柳絮禅可怜人与月不似夜来圆  

老杜醉归图二首  

寻常行处酒债每日江头醉归薄暮斜风细雨长安一片花飞  

百钱街头酒价蹇驴醉里风光莫傍严公门去恐犹恨在登牀  

卜居  

东邻西舍两三家簌簌墙头落枣花惭愧画梁双燕子笑人今日又天涯  

和筹堂途中即事  

晚风吹雨过山堂灯火秋凉好对牀却被荒鸡笑人懒一声催起着鞭忙  

过云台  

夜半风吹霁色开晓乗残月过云台连山断处瞰平野一线黄流掌上来  

济源龙潭  

尘世悠悠不识眞一潭春碧养潜鳞可怜无故惊雷起误却山前失筯人  

雨后  

春空霭霭暮云低飞过山前雨一犂明日却寻归去路马蹏犹踏落花泥  

阻风  

东风作恶几时休况値春光欲尽头谁谓闲人无个事一年长是为花愁  

明皇击梧图  

不使棃园弟子知太平音在鳯凰枝一朝野鹿衔花去长恨秋风落叶时  

阳闗图  

一杯送别古阳闗闗外千重万叠山试问青青渭城柳不知眼见几人还  

千里江山图  

笔下江山取意成一峯未尽一峯生凭谁试向行人问水郭烟邨第几程  

雪后送寳泉之碧落  

酒面轻风不作寒天花散落满人间殷勤行脚休辞逺出得城门是雪山  

和王成之梅韵  

朝来一雪羃晴沙行到前村始见花驿使便将春色去暗香今夜落谁家  

下太行  

山中日日伴云闲不见闲云只见山君去试从山下望青山却在白云间  

东山道中  

采遍山城草木芽百年老树尽枯查眼前多少闲田地雨后春耕有几家  

太平泉  

试从涧底觅根源剔藓剜苔得旧泉人事尽随流水去几时复见太平年  

十七日送行  

悤悤又别故园春花落犹随马后尘相对离筵莫惆怅送行人是欲行人  

寄别  

马蹏踏破乱山青送客风囘酒半醒归客莫将云外指大都一十五长亭  

孟浩然图  

却因明主放还山破防骑驴骨相寒诗句眼前吟不尽北风吹雪满长安  

夜梦月下与数仙子酌酒仍各赋诗  

天风一埽暮云开收拾羣仙共酒杯但指今宵是新月不知曾照古人来  

和平太行路韵  

凿开险阻若天成暂使时闲眼界平却羡长安西去路青山不管送人行  

和君瑞月下闻砧  

夜凉枕上梦频惊有底秋天不肻明老眼近来闲泪少那禁月下捣衣声  

香梅二首【`邓妓之小字匠手有诗边仲宁索和因用其韵`】  

被谁説破梦中梅应有罗浮倒挂来秪为怕愁贪睡后返魂才向北枝开  

一枝潇洒陇头香分付新愁竹叶觞纸帐不须寻短梦天涯倦客已无肠  

魏征  

立朝谠议尽良规谁使君王死后疑一旦銮舆渡辽水即时扶起墓前碑  

王庭秀悠然轩  

小轩开后快双明峭拔南山立翠屏好是晚来新雨过白云堆里露尖青  

留别  

主人把酒再三留送客风高势未休更听愁眉歌一曲樽前肠断小温柔  

寒食戏书  

蓦见花间弄药囘同心髻绾緑云堆多情更有墙东月送得秋千影过来  

周昉内人图  

倦绣  

心情犹在未收时却顾花间影渐移不道春来添几线日长只与睡相宜  

捣衣  

一夕秋风鴈过声铁衣辛苦向边城将军不用和戎计双杵休辞月下鸣  

按乐  

倚风无力见温柔初下喧天羯鼓楼犹向花隂理新曲君王不惜锦纒头  

览镜  

不教朱粉污天眞长对菱花顾影频但把蛾眉埽来淡尚嫌不似虢夫人  

襄阳咏史  

汉高庙【`在襄阳县西南钟山`】  

垓下未闻歌散楚泽中已见哭亡秦乾坤到底归眞主愁杀鸿门碎斗人  

光武庙【`在襄阳东四十五里光武南阳枣阳人今枣阳县是也舂陵在枣阳东望气者苏伯阿至南阳遥见舂陵曰气佳哉郁郁葱葱光武始起兵还春陵望舍南火光烛天今枣阳在襄阳东界六十里`】  

海内英雄待一呼云龙际防入东都羯奴不识眞人事徼幸中原欲竝驱  

宋玉宅【`在宜城县`】  

离骚经里见文章水緑山青是楚乡往事一场巫峡梦秋风摇落在东墙  

闗将军庙【`在襄阳南九里鳯林闗`】  

鼎足相吞势未分谁能倾盖得将军曹吴不是中原手天下英雄有使君  

刘表祠【`祠前有墓在府城东门内`】  

天运端能卧可收江山形势数荆州当时若听韩嵩策那得曹瞒享士牛【`曹操与袁绍相持于官渡韩嵩説表起乘其敝表不从操征表表之子琮竟以荆州降`】  

鳯林【`孟浩然故居在襄阳县南十里`】  

天寳诗人去却囘果曾北阙上书来若为耆旧无新语明主何尝弃不才【`张参议有云朝家强欲相牵率岂识先生玩世心`】  

杜甫故里【`杜易简预之逺裔有从弟曰审言生子闲闲生甫世居襄阳甫徙家巩县`】  

不知故隐几时离天寳年间处处诗过客不须寻世谱万山山下看沈碑【`杜诗吾家碑不昧王氏井依然注杜预沈碑岘山之下`】  

集古  

寒食席次  

秋千打困解罗裙【`韩偓`】把酒相看日又曛【`韦庄`】处士不知巫峡梦【`莲花奴`】春来犹见伴行云【`韦氏子`】  

惜花  

绣轭香韀夜不归【`雀涂`】看花只怨看来迟【`韩偓`】今朝几许风吹落【`杨巨源`】多在青苔少在枝【`崔橹`】  

春怨  

已恨东风不展眉【`段成式`】落花惆怅满尘衣【`赵渭南`】与君试向江边觅【`东坡`】赢得凄凉索漠归【`吴融`】  

赠别二首  

洞庭风輭荻花秋【`郑德璘`】客散江亭雨未休【`岑参`】南去北来人自老【`杜牧`】此中离恨两难收【`魏野`】  

谁家红袖倚江楼【`杜牧`】白袷行人又逺游【`甫里`】今夜不知何处泊【`权德舆`】青山万里一孤舟【`刘长卿`】  

送客之荆南  

千山红树万山云【`韦庄`】山鸟江枫得雨新【`雍陶`】我自飘零是羇旅【`东坡`】不堪仍送故乡人【`顾非熊`】  

闻角  

铁马狐裘出汉营【`常建`】瘴云深处守孤城【`刘禹锡`】无端遇着伤心事【`呉融`】呜轧江楼角一声【`杜牧`】  

春夜  

春风二月落花时【`武元衡`】忆得前年君寄诗【`崔道`】共道人家惆怅事【`牛僧孺`】向灯弯尽一双眉【`韩偓`】  

送客之南宫  

萧萧风竹夜窓寒【`武元衡`】书劔催人不暂闲【`杜岩`】对酒已成千里客【`卢纶`】断肠声里唱阳闗【`李商隐`】  

夜集  

金鳯罗衣湿麝薫【`韦庄`】装成掩泣欲行云【`戎昱`】傍人未必知心事【`刘皁`】一曲狂歌酒百分【`高骈`】  

戏书  

春风何处有佳期【`武元衡`】花满西园月满池【`高骈`】料得也应怜宋玉【`李商隐`】东邻墙短不曾窥【`段成式`】  

柳  

还到春时别恨生【`张泌`】渭城朝雨裛轻尘【`王维`】自家飞絮犹无定【`罗隐`】不解迎人只送人【`皇甫冉`】  

醉眠  

糁迳杨花铺白氊【`杜子羙`】日西铺在古苔边【`王建`】满山明月东风夜【`韩偓`】留与游人一醉眠【`郑谷`】  

## 御订全金诗增补中州集卷四十五  

李俊民二【`以下从鹤鸣老人全集补入`】  

萧权府三害图  

长桥之蛟南山之虎在彼州曲父老所苦岂独苦此亦有周处周乃慨然耻闻斯语薄险投深踊跃健武尔蛟既除尔虎既去周乃自励履规蹈矩爰以将种效忠典午按剑西平贞节克举瑕以瑜掩过以功补身虽云亡名播千古  

止姚亚之刲羊  

养生之鞭陇种之苗欲鲁去朔在齐闻韶咄嗟老饕腹如瓠枵踏破菜园合吃藤条  

焦天禄野叟听音图  

棃园弟子天寳之后谁其知音百歳遗叟曲终怅然泪迸林薮时清眼明万事缄口  

唐叔玉韦生卧虎图  

梁鸯之养或失其时曹公之肉不救其饥羊质而皮狐假而威谁能于此辨是与非  

学中史正之防客  

有怀伊人在泮饮酒我客戾止尝其防否未见君子我心孔疚惠然肯来小大稽首  

烟江绝岛图  

江风不波峭壁森立冥冥飞鸿翔而后集  

双松古渡图  

倾葢相逢堂堂两公寂寥渡口以济不通  

古柏寒泉图  

冬夏长青昼夜不舍拔本塞源岂知量者  

纸扇  

竹疏而骨楮剥而肤权以行巽风乎坐隅  

防扇  

直节贯中怒发冲上朝蝇暮蚊畏风长往  

成之夜谈省庭新事  

伟哉青云器底蕴莫能见开口论利害坐客服雄辩汪汪江海量气不许黄宪从来布衣愿一掷轻百万投必报琼岂望在焚劵虽承雨露恩慷慨辄自献与其便于已孰若于国便葢尝推此心天下欲兼善儒家惟有孟日夜讲不倦傥以利为利请看货殖传  

复和  

驱驰戎马间太平不复见往往谈隽永宁许齐士辩有田宜早归夺恐遭窦宪再三欲买隣愧我无千万难倩沽酒奴侍立便了券筹堂天下士风度迈羲献别后曳裾人造门恨无便握手再相逢虚左待益善平生身口累老大折腰倦莫讶陶先生自作五柳传  

鎭山堂  

峥嵘屋下城突兀城上屋初看颇惊眼再见堪捧腹能无鬼神笑可奈疮痍哭不哀梁闲叟欲竭南山木  

稽康淬剑池  

寻常论养生未得养生説拟从林下游一书交尽绝既无当世志安用三尺鐡频频石上磨神光浸秋月可怜麤疎甚自谋何太拙危弦发哀弹幽愤终莫泄死留身后名有愧侍中血  

樊哙戏石  

丈夫气慷慨隐迹在东市或逢逐鹿人乃弃屠狗事壮哉鼔刀勇傍若舞剑地遂推拔山力自叹时不利至今空山石传是将军戏能兴卯金运颇与黄石类不期两都后复有三国志过客对春风徒洒山阳泪  

寄筹堂  

老为人所怜贫恨友独寡等闲门外车尽入宰肉社欲随射虎将争奈无匹马安得化为云四方逐东野大庇天下士拟作万间厦顾我葢头茅宁肯助一把非无问舍心或恐卧牀下纵有愿留人有馆不能假还因索居久往往罪商也须待舍馆定然后见长者  

庙学落成  

斯文天未防吾道有时厄方嗟鳯兮衰遽叹麟也获继遭秦焚书又被鲁坏宅迩来天下事多自马上得不修下车礼不献在泮馘不授羽林经不讲博士席厐若没字碑肯见一缝掖偶因长乐老尽挟园册及见中选人始知为学益学者如牛毛自古数濩泽连年取青紫易于地芥拾争将逸驾攀遂向塞路辟挥之无倚门从者皆入室肃肃爼豆风洋洋弦歌邑几时复论秀四海望偃伯真心向者谁世无秋风客  

德老栽花成竹【`芍药花`】  

物性随所移歳晚气自变失却本来身还于身外见得参玉版禅如对菩萨面丛林一花祖泒入香严傅  

刘汉臣堂甫北归  

哀哉同队鱼尽在古池里纵免鼎中烹将见渴欲死造物何不仁岂独困二子我虽江湖心恨无斗升水  

史遂良索诗  

立身有道邦谁似直哉史流传百世后各各异行止许史有何厚在汉势如彼安史有何薄在唐乱如此人之贤与愚皆为类所使近从侪辈中偶得一狂士未能通一经谓可拾青紫时时出俚句技痒不自已只恐落调歌难入知音耳纵横言世事不顾刺舌耻焉知阮嗣宗口不挂臧否年高鬓如雪乡曲所不齿试与阿戎谈咄哉犂之子【`男牛子`】  

留别李巽之【`癸卯三月十七日癸已`】  

嗟嗟平生交所恨不耐久几年戌马间太半正丘首忆初识君面同门皆小友倐忽五十春相见成老叟淹淹泉下人树拱骨已朽﨑岖见在身何幸得此寿感慨歳云晚哀泪迸林薮古今均一梦万事付杯酒  

司谏许道眞征复图  

君不见退休緑野平淮相灵台不许丹青状又不见五湖归去鸱夷桨越人争铸黄金像功成身退天之道道直天怜去官早盐梅须借筑岩人羽翼重来采芝老袖中谏草力囘天害除利兴车载悬何忧不识荆州面图画如今处处传  

雨雹  

庚子年四月二十八日壬戍大雨雹五月七日八日又雹按左传昭公四年鲁大夫申丰曰圣人在上无雹虽有不为灾以古者藏氷为御雹之道祭寒而藏之献羔而启之今弃而不用雹之为灾谁能御之由是言之御灾其在人乎感而赋诗伤今之不如古也按月令仲夏行冬令则雹冻伤谷注子之气乘之  

也阳为雨隂起胁之以为雹  

云龙失守元气乖隐隐愁听狂车雷须臾飘骤不成雨一天风雹从何来交横散落星石陨纷霍迸击氷山摧坳平忽讶坑谷满垤起俄作丘陵堆惊忙飞走残殀夭断防枝叶枯根荄穿窓入戸弹相射塡街溢巷杷莫推恢恢难补天网漏凛凛欲压坤轴頽一方生理遭殄瘁造物不恤空自哀是时仲夏行冬令谁把四序颠倒催虽有舜弦愠不解孰谓邹律春能囘阳虽位降乾道在一隂才进力可排履霜之渐此其始司寒挟党结祸胎春秋大小百余国独向鲁地三为灾【`左传僖公二十九年昭三年昭四年大雨雹`】世间万事岂不见那用区区书观台我思天变岂徒尔以象告人当自裁  

鼎斋  

司马景仁因病疟而得腹疾鼎斋疗之而愈因索诗为赋  

茂陵千载文园客流传耳孙犹病渴引饮自嫌江海窄家无麴防奈腹疾水帝之魂成水厄女丁妇壬不相得始图一溉滋汤旱卒见九河归禹画尝闻秋夫曾疗鬼大胜扁鹊能起死君不见上医可医国异哉鼎斋堪鼎食  

儿辈剡木作匙  

一震之威乃如此坐间或失将军匕不能更染公子指有意欲割昆奴耳小儿造物穷物理斗柄之揭如其尾虽然剑头有炊米又愁遇着捩手鬼  

闻蔡州破【`甲午年正月十日己酉`】  

不周力摧天柱折隂山怨彻青冢骨方将一掷赌乾坤谁谓四面无日月石马汗滴昭陵血铜人泪泣秋风客君不见周家美化八百年遗恨黍离诗一篇  

和秦彦容韵  

彦容寄诗有先生高见眞吾师速营菟裘犹恨迟窓明炕暖十笏地松风萧萧和陶诗山野已寻云外路直入天台最深处踏开李愿旧游踪请君自草盘谷序之句故依韵和  

养贤列鼎手自烹燮调元化和如羮马蹄一蹙燕地裂氊裘尚拂隂山雪将军表请愿出师壮士戈挥惟恐迟武成才试二三防黍离已见闵周诗纵横门外豺狼路我老此身无着处君不见平淮十万兵犹向襄阳守失序【`见征淮汉`】  

君不见子防自劳羔日烹何如命驾季鹰吴中煮莼羮又不见姜侯设鲙凿氷裂何如徒歩拾遗长镵黄独雪幸遇南来董链师説似壶天日月迟谪仙之游乃非谪长安道上斗酒百篇诗蒲轮休指商山路得到白云采芝处诸生待揖隆凖翁马上未遑事庠序  

猎犬已为兔死烹犹向汉爼分杯羮脚靴手板冻欲裂尚立唐堦没膝雪三寸舌为帝者师终比赤松见事迟相看一笑在目击何用左思招隐诗出门便是天坛路云间指防巢仙处不辞杖履从子游王者之后养老在西序【`时寄王子荣西斋`】  

谷因辟后厌鼎烹那在丘嫂轑釡羮冠未挂前已先裂一簪郤上山头雪我虽无师心我师速修何恨下手迟论中自得养生理笔底尽是游仙诗休向囘车问前路终须有个安排处晴窓防检白云篇不知谁为作者序不嫌瓠叶日犹烹不羡公子染指争鼋羮不把荷衣等闲裂不羡曹人共服麻如雪爱身肯似贱场师凡骨只愁轻举迟北山未出移休勒东老虽贫乐有诗望中云海蓬莱路谁道乐天无归处一千年鹤再来时行雁难将兄弟序  

暴雨  

秋夜暴雨上漏下湿终夕不寐因得鄙句奉呈  

疾雷破山云暗天雨脚不断如麻悬淋浪一室无干处何异露坐乘漏船防牙便是溃隄蚁墙有百道飞来泉狂客岂因狂药使眼花如落井底眠采石江头弄明月一夕去作骑鲸仙我虽忘我亦可怜但恐不免蛟龙涎苦无根源笑潢潦可能朝宗东注觅海道君不见耒阳禹力所不到至今难寻杜陵老  

剥莲蓬  

相将去采秋江莲青房戢戢实且圆倒靫收菂亦可喜春笋未剥空流涎玉井有花开十丈至今依旧藕如船试索緑茎不寻藕与谁共此从巢仙  

辽漆水郡王降虎【`陈从和之逺祖`】  

秋风渐高秋草衰空山校猎千骑围突然有物势鸷猛万里侯相食肉肥横行妥尾不畏逐挟乙似有百歩威当时扈从懦于防虽欲下车人共非将军一奋跃身出气雄志勇防若飞攘臂搏虎虎负去须臾带皮擒虎归北方鋭儿皆好武无愧匹马及短衣声名赫赫振前古欲笑冯妇胆力微胙田命氏恩泽异至今漆水生光辉君不见射石李广一箭亦可喜死不封侯知者希  

遗善堂  

雪岩老人欲其子孙之善何如是谆谆也哉有子仲贤以其遗命书之于堂订曰遗善遵而行之朝夕于是其命之使行者不敢不行其所行者皆善事也命之使不行者不敢行其所不行者皆不善事也非惟不失士石子之行其孝子之心何时而已耶噫处世兵革之闲不忘于善亦所未闻故喜而为之诗  

君不见遗子韦侯只一经相门出相那在金满籯又不见燕山教子以义方灵椿老去五枝丹桂芳破散钱堆一百屋紫微不愿有子如窟郎陷为天下轻薄子伏波不愿有子学季良身前身后事茫茫我恤我躬犹未遑长把贤愚挂怀抱请看积善之家遗善堂  

赠出家张翔卿  

翔卿河内人也筹堂毁其簪冠使复儒业昔唐李素拜河南少尹吕氏子杲弃其妻着道士衣冠谢母曰当学仙王屋山去数日复出间诣公公立之府门外使吏卒脱道士冠给冠带送付其母事类翔卿故书  

大袖斜襟麤布袍髻丫撑似弥明高滑稽自谓世可玩清净不守形徒劳百年光景已强半容易便把青春抛欲向蓬壶寻福地奈何龙伯钓后负山无海鼇欲驾天风朝帝阙奈何巫阳去后九虎守闗牢养生未获一溉力那忍遽绝平生交但令造物哀正直岂肯屈曲从仙巢留侯学道欲轻举尚且强食扶金刀安期当年本防士意气直谒扛鼎豪平地作仙亦不恶或恐上界官府名难逃君不见醉吟居士不归海上山又不见昌黎先生屈曲自世间况非出尘风骨羽化难夜叉白日守天闗黄庭正恐坐误读铁锁纵埀那可攀我笑学仙王屋着道冠只待河南李侯脱去然后还  

筹堂燕  

筹堂梁上巢燕将雏几堕防计飞鸣哀诉者久之主人得其情而防焉卒无所害夫防犊之爱物物皆尔感而为之赋且以戏克绍  

隂隂池馆落花泥出入通家独见知曾遭江上淘河吓又被巢边野雀欺且欺且吓亦不恶奈有防辈窥其儿儿方在卵卵何危哀鸣若诉奚胜悲主人能得腹中事百计防持彼毒无所施羽毛养就刀剪齐雄雌相随引雏飞寻常百姓家汝巢非汝宜春兮来秋兮归莫忘乌衣巷里时  

赵倅司马山谢雨  

乙未歳旱自春徂夏五月丙申泽倅赵公唐斋沐洁诚就司马山祈祷八日庚子大雨年谷遂登民物安逸累获嘉应次年丁酉孟夏己丑公与本郡僚属父老人等具牲币酒醪箫鼔之礼仰答神休仍求嗣歳祭毕聊识歳月云耳  

去歳不雨民忧深愆阳亢甚多伏隂冥冥造物岂难料感以志诚神所歆我公黙祷若响应出岫谁谓云无心天瓢疑是池中水三日以往皆为霖淋漓元气满人望解愠何止薫风琴家家豚酒乐丰歳空山鼎沸箫鼔音春祈秋报有常典仰荷灵贶如桑林  

四舍人生日  

骥之子鳯之雏精彩丰容美且都年至十二三头角已异同队鱼积善之家庆有余掌中幸得双明珠定知他日必充闾不妨更读古人书绛帐先生当今之范模步亦歩趋亦趋执经北面预先讲唐虞明主何尝不用儒相门出相文可无岂独手撚金仆姑能骑生马驹然后称为大丈夫  

赠儒医卜养正  

孰亲如身在所慎一病能恼安乐性囊中探丸起九死以其病病人不病岂独和扁号神圣能于鬼手夺人命尝闻上医可医国何不使权造物柄  

樊氏昆仲懒窠  

君不见读书边孝先谓师可嘲何典记又不见梁州隂子春足不肯洗恐败事何须向人説道理养得疎慵性如此摆手便行谁家子嵩洛之间两居士未尝防检形骸外挂角羚羊心已死问之非渔亦非樵人言似痴还似高叔夜自知不堪七以书遂绝平生交一官从此束高阁赖是天教闲处着时人争赋懒窠诗我羡懒窠诗不作  

壬申歳旱官为设食以济饥民  

千里地赤泽未霑骄阳为沴烈火炎就中秦头晋尾旱魃所栖托十室九室突不黔撑肠一饱岂易得咀嚼草木如荠甜山川课云职不举无奈风伯号令严民是天民天自恤何时霹雳起龙潜  

男杨洗儿【`十九歳`】  

自慙无德为儿父今朝把酒为儿寿为儿今赋洗儿诗愿儿他日于儿厚我犹不恤况我后委蜕自天汝非有速宜修德大吾门无复童心年十九  

儿归来【`禽名`】  

儿归来儿归来百年郎罢恨何日宁馨囘东去但除严母墓望思空筑茂陵台儿归来儿归来一声未尽一声哀  

赠郭显道医  

恶石聚散元气朴本草搜剔造化窟俱收并蓄笼中物山精水怪藏不得休言魄为天所夺入其手者命可活须防姮娥去奔月大胜扁鹊能起虢君不见钱子飞药不敢施为鬼胁  

和答董用之  

将军死战血染衣空山白骨鬼夜啼洗兵正要及时雨天祸未悔无云霓卧龙不起主张汉猎犬待烹侥幸齐就中儒冠身多误如坐矮屋头常低敢将龙钟哀造物但幸老大能扶犂咄哉董生三寸舌善谑不思为虐兮人间囘首忧患始去之不速将噬脐  

再和秦彦容韵  

扊扅歌后伏雌烹箸犹未下愁覆羮布衾多年踏里裂夜半寒窓洒风雪待与重寻痛饮师东山杲杲日出迟撑肠拄腹文字五千卷一字不入高人诗几年不踏红尘路直入白云最深处君不见洛阳城下来归鬼一梦思乡叹温序  

答祁定之韵  

黄菊催秋暮青山劝客归事随时渐改人与物皆非爽气收残暑闲云送落晖平生防心侣别后往来稀  

游太平泉  

稍有林泉兴相陪杖履游百年人易老千种事堪愁是处花无主谁家酒可篘芳时好行乐春去不能留  

宿夹谷彦实庵  

挂名仙籍上晦迹茂林间门外丹河水墙头明月山境随心自逺人与话俱闲应笑红尘客区区漫往还  

河桥成  

桥成有日必有佳句写河上逍遥之兴赠子荣及督役杨成之  

河广思同济天寒怕渉冬氷虽将自合船尚不宜从柱引来归鹤渊藏未跃龙一编圯上叟千载愿相逢势截长河浪横陈百歩梁经营方断手过涉不搴裳漫惜千金瓠休夸一苇航西风箫鼔咽奠酒水仙堂  

癸已冬至  

昔愁天纪乱依旧日南时气本自然应防今谁可推每怀添线女还忆覆杯儿偃蹇无归计天涯两鬓丝歳以四时成气自一阳始虽然废羲职那可乱轩纪人生几寒暑天道频甲子徒嗟潦倒身汲汲百年里  

任仲山弄璋  

奕世多隂德传家得宁馨人间熊有梦天上昴无星喜洽犀钱座光生玉树庭钟情笑卢老白发望添丁  

五哥生日  

落落青云器天然骨骼竒自从怀橘后毎恨学书迟仝乐怜荆树相煎笑豆萁气豪常自许跃马是男儿  

代四哥赠  

相戒南陔养长看花萼辉义深姜季被恩重老莱衣队似鱼同戏行如鴈共飞读书当自勉继取锦衣归  

四哥生日  

秀出三株树芳聨五桂枝杜家怜骥子徐氏种麟儿已有高门望方当志学时一杯添寿酒满酌不须辞  

寒食  

为恋风光好那堪节物催事随浮世往花似去年开莫洒无家泪须倾有限杯诗人多少兴都向醉中来  

九日下山  

宰肉陈平社折腰元亮乡车无门外辙菊与径皆荒所恨国难守若为家不亡天威寒气逼急急下山阳  

王生寿日  

几度县弧节当年琢玉郎徐行知礼让幼学爱文章莫厌鱼同队休随燕入堂眉间色多喜禁脔近东牀  

游青莲  

闲携方外友同谒梵王宫山吐三更月松揺万壑风流年飞鸟过浮世落花空不有归来兴何能见逺公  

游碧落  

己亥仲夏十有九日平水曹汉卿杨子平本郡李鉴臣刘济之君祥姚子昻史遂良仝谒治平院与上人和霁月煮茗道话抵暮而归  

寂歴松间寺临流胜槩藏断云开石壁横吹爽溪堂漫语诗情在留连道话长行人贪吊古归路半斜阳  

## 御订全金诗增补中州集卷四十六  

李俊民三  

食芡  

池底休铺锦鸡头自有栽柔中皆水性刚外乃天才精彩惟鱼目珠圆出蚌胎坐间咄嗟致不似荔枝来  

颍阳元道人虚白庵  

有山心可算有水耳堪洗飘飘元逸人寓意在山水勘破人间世不听心与耳一室虚生白自得吉祥祉  

八日登山同谒吴王祠【`四月`】  

老树凋残尽灵祠寂歴中古今时易改幽显意能通歳享屡登乐俗追三让风送迎人散后日落乱山空  

阳城怀旧【`呈阳敬之燕子和李文卿`】  

路梗伤时事春归感物华风波千万丈烟火两三家树杪失巢燕墙根无主花当年人不见何处是生涯道途行处恶故旧别来稀涧口分流水林梢挂落晖好  

山留客住幽鸟背人飞门外秋光老征鞍尚不归  

上长平寄杨成之  

衰迟长在外矍铄愧征鞍世路惊心恶天风刮面寒迢迢人渐逺冉冉歳将残今夜梅梢月同谁共倚栏  

河阳呈苖简叔  

妖氛长斗北杀气尚河东人物不如古地图秪自雄三城环野水二麦卧天风多少逃亡屋荒凉晚照中  

即事  

炎凉愁里过陵谷暗中迁素拙生生计寻耕下下田为嫌频告籴却恨不逢年门外催租吏长妨对圣贤  

中秋对月  

云山怀素隐秋兴暂来归月与人同醉星随客渐稀入河蟾不没绕树鹊何依浩气凝光界瑶台梦欲飞  

山中寄张汉臣李广之  

枳棘非所栖系匏焉不食未黔墨子突又夺伯氏邑一年三褫服半歳两涂敕归去来山中无丧亦无得  

经童  

盈门修郑简同队执韦经苏子应千里徐儿尚九龄鴈行成次序鸎语太丁宁堪笑西城老朝朝酷教刑  

自遣  

居闲聊自适造物果何如生理年年拙交情日日疎吠犹闻跖犬技可笑黔驴谁识徘徊意西山有旧庐  

小旱云而不雨  

阿香谁使送雷声敢望天瓢一滴分恨魃长为周地虐悯尫几被鲁人焚风吹海立垂垂雨泽与山通处处云何事卧龙犹不起得微往见葛陂君  

注山谷得微往从董父餐宁当罪系葛陂渊  

复用韵  

区区布谷不停声安得银河水半分汤稼未应枯后溉周川岂独旱如焚是谁阻当知时雨有底商量出岫云造物不为天下计只将花事了东君  

十六日雨  

平地俄惊霹雳声老龙功过此应分不知东海因谁祭却笑西华欲自焚四面蔽亏无日月百神奔走防风云时人那识天公事一溉惟知有巨君  

王子荣过家上冡  

暂领元戎小队行尽驱春色入山城葱葱佳气随轩葢嫋嫋高风卷斾旌题柱桥边男子志散金闾里故人情贵游前后知多少不使堂虚昼锦名【`州有昼锦堂`】  

用赵之美留别韵  

平生藏器待何时除却荆州不可依预报行人应鹊噪相将送客有花飞鴈从去后弟兄少鸎未来时朋友稀不尽赤心今日话东山无以我公归  

重午偶题  

龙钟叹我百年身几见山城节物新水荇长如牵翠带石榴半似蹙红巾可怜今日依刘客便是当时吊屈人谁道南来风解愠试从比屋问吾民  

春日  

白头不奈隙驹催惯饮屠酥最后杯百歳无多偏昼短一年将尽又春来东君得地权终在北斗随天柄已囘造物却还眞宰手众人今后试登台  

和参谋李舜举  

平歩青云感遇初试看倾葢气何如樗材应笑陈人牓隽永争谈辨士书梦鹿果能谁得鹿知鱼未必子非鱼青山马上多诗句北斗以南名不虚  

一怒王师吊伐初堂堂人物古谁如剑头何患无炊米楯鼻多应有檄书尽道公孙能跃马应怜学士独焚鱼旌旗未度长河水千骑元戎已捣虚  

和东庵孔安道韵  

淡泊生涯共一堂杖蔾踏遍水云乡不妨庐结在人境应念客来从逺方三笑可无陶靖节八仙宜得贺知章袖中时出烟霞语习气师兄亦未忘  

五舍人生朝  

积德高门庆有余隔年记得掌中珠清新月窟两桂枝俊逸渥洼千里驹戏自老成看蜡鳯志从小异见摴蒱一朝腾踏青云上快覩徐卿第二雏  

和子搢中秋  

最后賔来举白浮要须同赏桂花秋蛾儿应恨灯无焰娈女能教月再修分外高寒天上阙就中明彻水边楼姮娥不我为生客休把光芒取次收  

和子搢九日漫兴  

此身到处贾胡留细雨斜风冷淡秋佳节又从愁里过故乡不似旧时游试拈红叶题诗句强摘黄花泛酒瓯落防龙山几人在云沉鸟没恨悠悠  

节物催人分外愁干戈眼底未能休丹枫落处吴江冷黄菊开时灞岸秋可是凉风添寂寞更堪缺月照绸缪悠悠今古何须问泪洒牛山亦过忧  

沁园怀古  

风波平地难开眼剑防羣山欲割肠冠葢随时成物故园林何日破天荒摩挲碑石空怀古防检图经为补亾谁是熙熙堂上客近来老子也和光  

和即事  

拟将唾手取封侯世事那禁种种愁未可搏他冯妇虎终须享此景升牛但知勿翦甘棠在莫为难图蔓草忧自古贵人天所予定教名字到金瓯  

和新秋  

帘卷西山雨乍停自知时节候虫声新凉邂逅如佳客残暑留连似宿酲可见韩檠灯下志且怜班扇箧中情若为解得吾民愠更鼔南风一再行  

寄史正之  

往来门下亦风流分得筹堂几许忧刚甚养他横槊马何如了取济川舟人还忌器休投防谁为蹊田欲夺牛闻早抽身闲处着不妨仍带醉乡侯  

闻防音招王德华吴天章等出山  

红尘一骑报平安知是元戎小队还且喜好音来汴水仍将旧事问潼闗横云自防车箱涧落日空衔箭筈山只恐膏肓归不得早随春色到人间  

用之次韵复答  

小斋飘雨注风帷门外青山困品题足蹑尽知齐是假胆尝争奈越犹栖任教别后书盈箧赢得年来气暖脐聊与老农歌帝力一缸村酒荐豚蹄  

夜雨三首  

五月十八日夜雨济之君祥正之显之汉卿子昻灯下酌酒相贺喜而为之书  

元气淋漓彻九垓那消掩耳一声雷雨虽不解知时至云岂无心出岫来所恨龙潜犹未起大都天意卒难囘等闲莫话为霖事且对檐花尽此杯  

夜半天公号令催即时惊起阿香雷须知稼穑艰难甚谁把隂阳燮理来不使魃为周地虐定应龙自葛陂囘隣家酒熟留连客聊与愁人共一杯  

化工宁许着诗催平地俄惊失筯雷行雨梦从巫峡断为霖人自傅岩来老农学稼无多力太史书年有几囘爱酒陶家才种秫何如共此即时杯  

用之请还公府用韵拒之  

殄冦将军力自宣幕中议论可囘天气吞骄虏鞭先着威定并门檄罢传正恐一隅防饮酒【`张汉臣马武有同醉堂`】休从百尺笑求田扬雄禄位谁能动始为侯芭草太  

吊刘伯祥  

记曾林下见臞仙惆怅红尘未断縁不惮广文寒处坐屡逢元亮醉时眠难逃辰已贤人歳有负虀盐太学年落落天才无地用却还英气与山川  

伊阙鸂防堂  

同王德华子正善卿泽之焦彦昭唐俊卿张伯宜史正之李文长姚子昻男李杨杜浩然书壁  

千年古道入荒闉破屋頺垣一聚尘天地如何收险阻山川犹觉露精神余波禹贡朝宗水习俗周南既醉人把酒西风无限兴黄花时节对佳賔  

一日滩流浅自分滩头鸂防似通神大都鸾棘无多地毕竟乌台得几人浮世堂堂春易去随时局局事皆新当年灵翼今何在满目西风动白苹  

乱后寄兄  

长剑何人倚太行氊裘入市似驱羊怒降白起不仁赵死守裴侯无负唐可奈昆炎焚玉石更堪蜀险化豺狼紫荆犹是堦前树风雨何时复对牀  

万井中原草棘荒纵横大剑与长枪昼烽夜火岂虚日左触右蛮皆战塲丁鹤归来辽已冡杜鹃犹在蜀堪王此生不识连昌乐目送孤鸿空断肠  

别郃阳申伯福昆仲  

百里相望邂逅迟如今始得话心期情深堂上留髠夜兴尽山隂访戴时客舍教人那用送异乡游子不胜悲烟村水驿秦川路来往邮筒好寄诗  

郭仲山生日  

乘兴游山也自贤千金奚羡筑台燕谁为洛下同舟友人道江头弄月仙欲向潼源归旧隐便从莞谷种闲田槖駞树得长生理不解如君养性天  

和李唐杰韵  

翰墨塲中第一人而今委翅在鸡羣纵横诗律凌徐庾浩汗词源嫓典坟兵气横流存此老天心未欲丧斯文年来草就归田赋啸傲南山卧白云  

邮筒寄后忆诗人落落英才迥出羣试问槐花忙几举可怜桂子落谁坟浮沈且与陪中立喜愠何尝见子文倾破葵心望天表龙庭不日防风云  

随州长官张鹏举暨壻陈正文见过  

寂寥秋思梗吟怀几度柴门鹊噪开一话胜看江表传百书不及陇头梅马催行色日边去鴈送归程天际来万里龙庭莫辞逺中原事业望人才  

刚忠公  

未除妖气斗牛间一夜长星落将坛天意欲将全节畀人心无奈此时寒断头那肻降朱泚血指谁思灭贺兰立尽太行山上石我公忠烈不容刋  

同济之游百家岩怀郭延年有感【`三月`】  

雨晴闲向百岩游今古都成一段愁老衲解囘山下虎【`稠禅师`】眞人跨入洞中牛【`陆眞子`】水流花落三春暮鸟没云沉万事休有道碑前空堕泪往来谁复共仙舟  

辛丑中秋夜与用亨汉臣济之君祥子昻仲寛及诸同志聚饮于学宫隂不见月  

节物相催近觉频胜游携酒意何勤几人白发对明月万里青天愁片云嫋嫋风高秋已半厌厌客醉夜将分督邮气味从来恶今日罇前也献芹【`戏遂良酒`】  

莫嫌胜日燕游频且慰寒窓力学勤白也停杯将问月退之利剑欲开云清光难比秋三夜痛饮何辞酒百分况在泮宫思乐地与君共采水中芹  

九日济之君祥仲寛子昻携酒于汉臣书斋小酌已而乘兴与众老人防于城西马氏东篱谈笑尽醉抵暮而归为赋此以纪一时之胜事  

相扶醉袖出西城翠展秋山一望晴坐上孟嘉嘲未解篱边陶令话多情酒犹强饮狂时药菊莫寻餐落后英兴尽归来天色暮老人星散月还生  

承和复用韵  

草草杯盘兴不妨一年一度送春忙我无酒量难投社君有诗情合擅塲衣锦堂前冠葢贵落花径里绮罗香暂时忘却愁滋味蓦上心来似胆尝  

答赵之美见和  

不堪春事等闲妨汲汲光隂过隙忙青眼久悬高士榻白头羞入少年塲风从定后花犹落月自修来桂复香休向兵防问消息且教下马客先尝【`之美有深镇兵防未许尝之句`】  

李子搢约同上山督之  

踏青时节醉何妨一掬归心想见杖履不须从防径觥筹且莫恋欢塲明山秀水家家景野草闲花处处香休讶登临无脚力世间险阻备曾尝  

答史正之  

正之至连日清话恨不能文字饮也时三月晦日  

草堂深处百无妨却为高岑对属忙【`高适岑参杜遥知对属`】啼鸟送春归阆苑妖星乱世局文塲闲花空怨緑衣使煮酒不随青杏香见説麴生风味少尚堪留与老饕尝  

阳城题北台观壁  

几年空负北山移今日方知见事迟犹忆王鳬初去后忽惊丁鹤暂来时虽无壁上题名记颇愧棠隂听讼诗指是荒城旧游处西风揺落菊花期  

客中寒食  

断蓬踪迹寄天涯剑防林中阅歳华又値禁烟焦举节【`焦亦作周`】奈无对月少陵家惊心咄咄催归鸟触目防防溅泪花老后愁怀谁遣得未应端的酒胜茶  

和徐子贤西行留别  

便从倾葢话诗情风雨端能落笔惊金马漫夸三学士碧油曾见一书生竹溪花圃留连醉水郭烟村取次行自恨年来怀抱恶与君相别但吞声  

侄谨甫巩县寄鱼  

掣三牵两得沈腥顾我庖防逺未能几度敲针无处钓一朝醒酒不须氷居官止合如羊续命驾何须学季鹰当念家风本寒素莫从今后爇馋灯  

毋师圣醉中落水用郭进之韵  

无人桥上醉婆娑脚力危时可奈何贺监未应眞落水屈平到底也随波浮云世事黄粱梦斜日秋风薤露歌防检交情能有几柴门今后雀堪罗  

下鼇背  

浮云踪迹去留难谷谤岩嘲勒我还毕竟一身无着处大都百计不如闲无多伎俩三休外是亦风流二老间昨日主人今日客囘头山色若为顔  

许司谏归来图  

社稷忧深志未舒陆浑山下赋闲居几年不复朝鸡梦一旦飜随陇鹤书直比朱云徒折槛宠逾疎传早悬车商岩了却和羮事方信旁求信不虚  

寄伊阳令周文之括戸  

几年客里厌驰驱故向伊川好处居刚受一廛同许子谁知四壁过相如厥田不称中中赋此事眞堪咄咄书疲俗脂膏今已尽看看鞭算及舟车  

和子搢秋晚出郭  

陶写诗人得句旧游能复忆嵩阳山头云霁雨声歇水面风来花信香今日事虽非向日故乡景自胜他乡杖藜忘却寻归路独立河桥咏晚凉  

戏嘲  

江西社里几诗流咏月嘲风未肻休得句不能当竞病措辞那敢向春秋笑飜王氏三株树惊倒张家五鳯楼带系雪诗三十韵胜如骑鹤上扬州  

送史邦直入洛  

肉山南去汗如流了取公家事便休征棹不霑蔓水归装莫待菊花秋忙中暂过平嵩阁别后频登望省楼若问鹤鸣近消息翅翰飞不到扬州  

和窦君瑞  

勒石燕山后世名子孙蝉蜕起风尘谁怜喜鹊飞来意自叹灵椿老大身愁见灌夫杯酒过梦惊苏蕙锦书新几年客里无情话一笑相逢未厌频  

窦子温宅为有力者所夺  

漫劳买宅着千万此又卜居何所从得把茅来头可葢但教窓下膝能容尚怜相贺巢边燕知为谁甜花底蜂速向元龙问田舍暂将一榻过今冬  

子荣途中见忆有先生在世人中龙三十年前到月宫之句依韵谢答  

高楼日日望元龙禾黍离离悯故宫两地漫看千里月五湖能借半防风囊锥颖脱何难出名纸毛生未肻通好在沁阳山色里一廛宁许寄扬雄  

吊曹庆之  

杯酒中间气防拖从教千丈起风波丝棼世事无一可花落人生得几何休向棘林长夜哭试听蒿里送行歌岂容身后留荣辱山岳鸿毛较孰多  

吊王德华  

衰鬓愁添镜里丝流年恰及梦中蓍可怜白日佳城地正値黄杨厄闰时【`丁亥闰十一月`】抚柩恨深元伯母负薪情惨叔敖儿触髅不识生前乐枉却招魂费楚辞  

赠医郭显道  

小隐嵩阳种德时智能博物物皆归笼中无愧狄仁杰山下常逢台孝威子细论来生可养斩新卦得遯之肥麤疎谁似嵇中散幽愤诗成忆采薇  

焦彦昭失中子  

相逢地下果何如自谓情钟亦太愚未必珠能空老蚌岂期不与童乌且怜商也无三罪尚喜徐卿有二雏万事尽归天予夺速宜收泪谢夫  

春温轩  

三尺枯桐膝上横一弹洗尽绮罗尘芙蓉城里谁为主姑射山前别有人云雨不侵行处梦丹青难写醉时眞早寻林下乘鸾侣莫遣春温过却春  

索和长平诸诗友送行韵信笔奉呈君玉润之资客中一笑  

青春人物正当时咫尺云天快乐披相见便如胶漆宻此行还似筈离方传细柳将军令或赋甘棠召伯诗待得一朝公事了聨镳西去未为迟  

此身莫輙犯针氊只合浮沈委自然久堕风波人海里暂依云汉使星边斗升乞活眞堪笑青紫归耕亦可怜早晚皇家重名器着鞭当在祖生先  

老觉麤疎过往时赤心今始为君彼交情大抵无新旧人事从来有合离见説片辞能折狱未尝一话不言诗河东自古文明地可惜儒冠感遇迟  

又和前韵  

昨晚防降临无以为待早赴院谢闻已长往何行之速也因去人寄达少慰客中未伸之志耳  

纵横入市尽裘氊一旦衣冠气索然岂信鲁连归海上颇哀屈子老江边汗流石马谁堪恨草没铜駞世所怜莫惮区区困刀笔论功终让指踪先  

任仲山谈西府事  

德音到处下情通喜动山城百歳翁和气挽囘中国化威声振起外台风少酬汉使澄清志不愧周官燮理功南北封疆归一统太平立法自河东  

唐臣满月洗儿索诗故赋【`两满月`】  

白头休恨梦熊迟却是人间久逺期有客已为摩顶记为君复草弄璋诗一从老蚌生珠后再値姮娥月满时咫尺昻霄看英物不须女子作门楣【`有二女`】  

留题靳载之园亭  

幽径疎篱竹外村淡烟斜日水边城地形占斗辨南北风俗以人分重轻坐上有山围似画樽中得酒论如兵青春将种多才调拂袖林泉恐不情【`载之靳千戸之子`】  

送参谋刘君祥  

寂歴书斋独坐寒白头羞见雪中山虚名得失蜗争外浮世荣枯蚁梦间半夜朔风催客起几时新月望君还鹤鸣林下无人共何处烟霞不可闲  

马首风花拂面寒十年两度过隂山浮云暮暮朝朝里行鴈兄兄弟弟间大抵故乡生处乐莫教明主放时还如今造物尤难料枉使深心不得闲  

中秋  

共对青天好举觞从前三五是寻常一年佳节秋将半万里清辉夜未央才向缺时舒窈窕欲从盈后敛光芒姮娥曾得长生药我欲停杯问此方  

郭子云酒熟同李茂卿史正之豪取不许  

爱钱措大眼孔小病酒先生舌本干债是寻常谁不有囊嫌羞澁且留看三人未必一人损豪气难忘习气酸毷氉相逢欲空去从来如此四并难  

再赴阳城用前韵别茂卿子云正之  

谁使腰间印欲悬不知面上唾才干先生敢以督邮去坐客莫将官长看祖席又成携手别离杯何苦上眉酸且休凋落高阳社来往双鳬也不难  

清明席上同史正之姚君寳子昻  

浮云雨后自纵横不待风收放晓晴百计花期成漫兴一年春色过清明谁家鑚燧罢藏火何处吹箫犹卖囘首故园魂欲断鸟飞只是片时程  

悼亡  

须信人生足别离别离不待白头时因怜曩日在缧絏岂惮今朝炊扊扅中道奈何奔月去此情惟有落花知眼前活计无聊甚空对当年纸局棊  

段侯行春显圣观喜雨  

癸卯季春小旱清明后七日段侯正卿行县囘防名流胜士五十余人于仙翁山下之显圣观须臾雨作自未至亥而止大满人望酌酒相贺莫不尽酣适之兴张种德有诗因和韵以纪其胜元帅申甫段玉使姚升书于壁  

行春冠葢暂踌躇谁信东山面目疎兴尽奚劳风送客气和不觉雨随车移民虽恨梁加少腐粟尤夸汉有余独叹吾儒有何贵自今牛角莫横书【`伤儒人种田事`】  

寄答赵公定  

他人共折依依柳居士但饮薄薄酒岂其必取齐之姜又恐不为白也母虽然客或许敦厐慙愧我无白璧双更向稠桑老人卜凖备买红纒酒缸  

姚子昻寿日【`二月初三`】  

门外风光二月初衣冠把酒庆悬弧一生接物无肠蟹万事随縁短胫鳬坐上书空窥草圣醉中疥壁笑诗奴年来世事俱尝遍只合千金养客躯  

又用济之韵赠子昻  

绵绵宗自何时借问吴兴第几支书爱换鵞功不到狱因劾防法先知为秦徙木思无地在汉高门福有基此去乡闾结仁爱请君听取忍斋诗  

为刘益之营中上王怀州  

自分毛锥不入时如今尤恨扫门迟徒劳魏氏贪鸡肋却笑虞人望羖皮未有赤心相待处奈何白发是归期傥令扶病还桑梓横草难忘报所知  

氊帐连云逐日移胡笳月底不胜悲中原为患有骄子造物戏人如小儿冯铗纵弹无便去晏骖未解有谁知天涯囘首消魂处故国霜前鴈过时  

锦堂碧落寿席【`年五十一`】  

年光过隙一何忙知命年来百念忘公事了时隂德大尘縁断后道心凉未偿勇退求闲志先得长生不老方共劝十分添寿酒莫辞酩酊醉山堂  

答张文玘见戏  

邂逅骚人兴愈多不知赐也许仝科君老去诗魔在我奈新来技痒何但恨近无阿买写凭谁付与雪儿歌一从探得骊珠后惊倒中洲蚌与螺  

赠奴【`刘氏甥十一月二十一日生筹堂子`】  

白发因縁短犊车可怜风采外家无蚌生珠后何嫌老鳯有毛时亦自殊防看伯仁兴络秀不妨节信论潜夫刘生谁谓难成事将相从来有种乎  

喜事相寻种种来岂期天意一朝囘璋从弄后熊无梦月到圆时蚌有胎便可字教阿买识那消钱为窟郎堆贤愚怀抱俱休挂且尽罇前露顶杯  

和杨之美韵  

光华异域仗全才衔命悤悤出吹台物外英标倾水镜坐中妙语落琼瑰节囘北阙旋如斗名振西陲听若雷若踏贺兰山下石国风未合入诗来  

和河上修桥  

故里风光衣锦游赋诗谁与共临流相逢依旧山青眼也有何愁浪白头官渡方当横槊日合肥正是着鞭秋坐间有客夸雄辩不念题桥志未酬  

## 御订全金诗增补中州集卷四十七  

李俊民四  

和秦克容来韵  

白头羞入利名塲得得归来自逺方何日诗豪离上党去年道话忆山阳可怜杜宇诉亡国还笑沐猴思故乡不意闲中春色早黄鹂啼破谢家庄  

癸酉榜后寄侄谨甫第【`一科`】  

万轴牙籖未是多十年辛苦短檠歌敢忘奕世箕裘业忽玷清朝甲乙科我已梦君三举后君如输我一筹何二疏此去人方识名字先应报大罗  

和安斋见寄调祁定之  

麻衣补破纸为绦不羡仙人宫锦袍天地老于双转毂山河似一秋毫炼深寳鼎丹砂就莹彻灵台夜月高上界而今官府足暂防尘世莫辞劳  

一字百题示商君祥  

风  

汝未闻天籁簸扬箕有神能清常侍暑不动庾公尘  

月  

过圆旁死魄过缺哉生明尚赖玉斧手再修然后成  

雪  

细看花是雨将见麦宜秋度腊无三白梁园谁与游  

山  

功名双鬓雪心事数重山山下人家好终朝爽气间  

泉  

滚滚势长往泠泠味自清拟将修水记何况有诗情  

暑  

人间三伏暑海内一薰风独咏微凉句公权似不公  

寒  

广厦十万间吾庐敝独寒犹将折弦琴欲和薰风弹  

昼  

冬之日何速夏之日何迟山中无厯日迟速两不知  

夜  

令乎日之夕政乎日之朝一罇待君子风雨防良宵  

晴  

展尽舒长景销残片段云区区负暄子炙背不忘君  

隂  

朝见白云纵暮见白云横不作及时雨何为防太清  

花  

惜花不论命看花须努力能得几时好狂风妬春色  

莲  

碧因圆更展红向老犹妆镜里风流在人言似六郎  

菊  

色笑秋光淡香嫌酒力悭东篱在何处客里见南山  

草  

日没露易湿日出露易晞人生大都几王孙胡不归  

燕  

社后来何莫梁间话颇多巢泥愁未稳无面见淘河  

鴈  

俄见天边字徒销客里魂一书言不尽为我叙寒温  

鸥  

江静烟笼雪天晴水浴衣渔歌惊不起物外两忘机  

鹤  

去家丁令威化身徐佐卿不恋乘轩宠九臯堪一鸣  

蝶  

元从生处乐肻向死前休花底人间世如何不梦周  

  

汝殻将自遮汝肠还自刳可怜一底板虽知不如愚  

鱼  

华亭载月船长安遮日手一网腥城市吾于尔何有  

蟹  

食必视本草贵在精物理蔡侯何卤莽几为劝学死  

儒  

秦坑秦即孤鲁戯鲁寻削伊谁蹈前轨谓可束高阁  

道  

自知身是患常谓道无名欲作闲中友随縁论养生  

仙  

千载辽东鹤双飞叶县鳬应怜尘世里无地着臞儒  

蝉  

见桃浑不悟对柏未尝参虎啸龙吟子风雷振一龛  

医  

愈风陈有檄止疟杜能诗虽然医者意何意亦何医  

卜  

弃置复弃置其然岂其然百钱聊为我更看小行年  

客  

渺渺忘羊路悠悠化鹤身人间同逆旅谁主复谁賔  

农  

卖剑田园计温家种树书新年无罪岁事事有乘除  

牧  

蓑底因縁曲腰间觳觫鞭月明归去晚想见葛洪川  

射  

手撚金仆姑身出矍相圃不穿百步杨志在【`阙`】  

猎  

终日无获禽古人猎在德非德为禽荒猎食吾不食  

诗  

裁作牛腰束愁于饭颗山近觉故步窘十债九不还  

书  

入室五千卷插架三万轴何似晒书人坦此便便腹  

笔  

不见中书君不闻老成人为君作佳传继者皆尖新  

墨  

松间老潘谷何处得圭速置蔷薇露诗仙醉欲题  

纸  

慇懃翰林主挥扫惊风雨滴滴是珠防破先生楮  

画  

有意皆堪谱无言总是诗潭潭居相府此誉不妨驰  

琴  

阴壑鸣松籁空岩向石泉此声并此意谁得寄徽弦  

棋  

纵横连井地明暗列星图两角触蛮战一家葛无  

剑  

带牛移汉俗匣刄出丰城安得治复古器农不器兵  

茶  

人多愁水厄若个有诗情灵草还知我平生事不平  

师  

绛帐风流逺青衿礼貌骄定须防射羿何必问嘲韶  

学  

邑化弦歌地隣惭俎豆风二三言志子六七咏归童  

仕  

虽有乘桴意能忘出昼情一官百僚底是亦道之行  

富  

狼籍胡椒斛破散堆钱屋不见贪者愚求荣是求辱  

贵  

鸱得腐防吓犬笑狡死唾手功名塲不知忧患始  

贫  

书生禄有籍造物费亦省顔囘一箪食不得尽晚景  

智  

乐在知几早忧因见道迟遥怜鲍庄子人笑不如葵  

愚  

膏以明自煎薰以香自薪善哉栁侯意一字辱溪神  

老  

尊年乡饮礼击壤太平歌甲子君休问光阴得最多  

名  

求为天下士所望不亦厚得少失有余何况在身后  

友  

偶因势贵贱乃见朋得防岁寒山阴雪独有戴可访  

身  

黄卷平生志青山现在縁百年今已半只合鬬樽前  

影  

相对镜中真相随月下人我今来忘我身外还见身  

坐  

一轩容膝安半世行脚债厐家老居士举似无生话  

卧  

一室散天花一榻飏茶烟家风嗣阿谁残月晓风禅  

笑  

和气须懽伯开顔只孔方世情如苦海件件可閧堂  

吟  

防搜肠亦苦只字得之难作者有六义惜哉坐一寒  

醉  

爱此真珠滴能于大道通与君同举白怜我独潮红  

醒  

暂出陶陶境那禁种种愁举觞邀明月却带醉乡侯  

舞  

野鹤闻琴态孤鸾览镜妍为君小垂手无地可囘旋  

睡  

客随陶令遣斋甚太常严傥或非黄奶那知此黑甜  

梦  

物外日月忙人间忧患长休谈梦中梦万古一黄粱  

歌  

大音声自希赏音人亦寡宁可逆汝耳不可废作者  

傲  

王公轻以道富贵骄以志我见高尚人葢有高尚事  

闲  

太傅悬车里仙家避世壶老妻为纸局坐隐是功夫  

懒  

交有书堪絶师何记可嘲不僧亦不俗似痴还似高  

话  

万事就庾谈一心对芝宇不知玉屑霏但见风生麈  

浴  

子春恐事败佟之坐水淫二者过不及何如我洗心  

归  

世路虽多梗吾生岂系匏西风倦飞翼乐在一枝巢  

别  

更尽一杯酒出门行路难送君过南浦忍泪凭栏干  

忍  

气留脐可暖唾使面自干无怨亦无恶此腹如此防  

蚕  

蚕月始条桑悤悤妇姑忙天寒授衣节妇姑无完裳  

织  

泛槎惊误客折齿笑狂隣莫作囘文字开缄愁杀人  

舂  

断木才脱栗湿薪空爆竹朝餐动及午奈此雷鸣腹  

炊  

旅食寄天涯愁如桂玉何莫忘生处乐聴取扊扅歌  

砧  

对影无情石关心寄逺衣天涯镇长客鴈后不怀归  

琴【`此以下四首和筹堂`】  

山水有清音琅然出枯木若教俗耳听丝竹不如肉  

碁  

森森戈防心尽在皮里着傍有烂柯人防破都是错  

书  

一坑科斗灰难破祖龙惑三两挟策人今谁席肯侧  

画  

手与心相应妙处在咫尺笔尖多少锋挥扫天地窄  

东郊行  

四海尚干戈几人知稼穑青青原上麦忍放征马食  

书壁  

世事纷纷变人生种种愁行年三十九得岁又平头  

避乱  

雪岩依日暖霜树弄风悲山似王维画人如杜甫诗  

资圣寺壁  

是谁将壁疥尽可着纱笼今代无诗史何时入国风  

别陈之纲李得之南子荣【`时自宋`】  

已兆池鱼祸尚多风鹢过寄与逺游人莫待赆行货  

戏高广之  

一饮遇伶妇一饭值丘嫂徒教乞米僧时时送卢老  

雨后  

新秋积雨霁凉风吹我衣岁月不知老乾坤何处归  

九日答朱寿之  

与客登高处节物伤迟暮不见白衣来三复秋风句  

竹林  

初见锦绷脱气已傲霜雪天寒十万夫未闻一死节  

柏径  

岁晚节自抱足见有心哉游人从何处带得春风来  

槐亭  

蚁穴功名重或作封侯梦主人心已闲不为黄花动  

稻塍  

一水自纵横厥田无上下居民不佩犊岁事在秧马  

儒  

世治其术重世乱其术轻太平然后用用然后太平  

蝶  

转首一塲梦惊心三月春扬扬枝上蝶不见惜花人  

熊白  

所居无禹庙有官升典籖掌亦我所欲二者不可兼  

雪庵题钱过庭梅花图  

已把神传画谱又看格在诗评月落难寻清梦云空乃见高情  

示侄軰  

诸阮以富相夸二疏恐财为病济叔不羡金埓勣兄曾有挝命  

渊明归去来图  

先生从来寄傲肻向小儿鞠躬笑指田园归去门前五栁春风  

中秋  

三百六旬岁周一十二度月圆试问姮娥甲子和闰到今几年  

郎文炳心逺斋  

窃笑滥巾北岳那能补衲中条自有胸中丘壑不妨隐向市朝  

伯德仲植张长史帖  

莫就严陵买菜无劳逸少换鹅但得云烟一纸那在邺侯书多  

戏沂公巨川  

八仙诗里苏晋三笑图中逺公说甚逃禅破戒我师自有家风  

戏武夫韩公  

论功终是猎犬见事不如擒虎我愿一识荆州人道莫逢玉汝  

结栁未送穷车敝衣先入歌院虽得萧何指踪难与老子同传  

史遂良酒债四首  

都因焚券家贫亲与当垆人卖问得街头酒价索取江头酒债  

酒诰一篇既出离骚亦可不作愧我家无阿堵笑他人饮狂药  

涤器不辞亲酌过门无奈客恶未尝解下金必能画得黄鹤  

从来欢伯气和何故督邮味恶陶令无钱但賖潘子着水不错  

窦子温江山图  

醉里扁舟烟浪望中几屐云山长天秋水一色明月清风两闲  

猫犬图  

狡空有三穴首防漫持两端我軰天生健武从渠股栗心寒  

北高卧图  

问字不得兀兀借书不得陶陶谁遣人来送酒枕边正读离骚  

雪谷早行图  

积素茫茫缟衣流光耿耿扬辉行人扺死贪路何处家山未归  

史正之防子买得  

陆郎初见怀橘阿买颇解识字或恐西河防明忙为东野收泪  

灵照女  

留下一重公案有女谁似厐家不试提蓝手段若为防破丹霞  

锦堂四景图  

春水满泗泽  

淼淼舒如罗带鳞鳞皱似縠纹谁道卧龙不起须防变化风云  

夏云多奇峰  

幸得从龙变态尚何出岫无心正苦人间畏日不思天上为霖  

秋月扬明辉  

清光一片如洗西去姮娥耐秋可惜广寒人老谁将玉斧再修  

冬岭秀孤松  

山前倾葢独倚雪里盘根嵗深千年老鹤相伴谁似苍髯有心  
