---
title: 第5部分
index: true
icon: editor
order: 5
category:
  - 诗藏
  - 诗集
  - 御订全金诗增补中州集
tag:
  - 钦定四库全书
  - 集部八
  - 总集类
  - 郭元釪
  - 清
---

## 御订全金诗增补中州集卷四十八  

李俊民五  

谒秦呉二主庙  

三月十八日与马子温郭谦甫杨茂之叔侄刘济之君祥仲防姚子昻邢文炳同行  

頽垣陊殿夕阳中血食须同事不同揖譲干戈两陈迹酹觞抛与落花风  

杖藜行处记曾过草草杯盘野兴多举目山川总如旧一塲梦抵几南柯  

中秋夜梦  

中秋前一日梦入僧寺来往人物有送别意须防有一丽人于槖中出一春衫再四整叠欲相赠间而雨作趋避漏屋中其人行歌而至雨立聴之歌未终而觉故为记之  

征衣不用赠春罗试听樽前一曲歌为问从来云雨事  

如何偏向梦中多  

读项羽传  

鸿沟时暂割山河楚国山河一半多欲去故乡夸富贵不知沛有大风歌  

糟笋  

瓮中有地可藏真子子孙孙麴糵醺谁是圣之清者后此君应负此君君【`伯夷孤竹君之子`】  

新様团茶  

春风倾倒在灵芽才到江南百草花未试人间小团月异香先入玉川家  

重午偶题  

只为离骚话独清至今犹恨楚君臣魂招不得归何处闲气都留与艾人  

子猷访戴图  

雪后山阴本乘兴似非特为故人来纵能一见戴安道船未囘时心已囘  

和筹堂途中即事  

悠悠旌斾出山城世事惊心几变更水郭烟邨谁是伴老夫矍铄尚堪行  

斗酒中间诗百篇锦嚢新句落谁边无穷山水吟难尽说似画师僧巨然【`指杨舅彦明`】  

船子和尚图  

千尺丝纶在手中月明归去满船空寒江岂是鱼难钓钓得还将不钓同  

和河楼闲望【`孟州`】  

去去来来不系舟至今师渡几时休洗兵岂是天无雨尽逐黄河入海流  

一夜长空落将星不知谁抱越人冰中原可惜衣冠地自古以来多废兴  

用筹堂韵  

清樽莫惜再三开别后何曾得好怀为向緑衣花使道杖藜不是等闲来  

答满法师  

此身分付水云间不见高人得句难待学江西立公案便宜筑个小诗坛  

和秦禅  

淡泊生涯分自甘十年霜叶碎青衫忽从问道山前过牧马之儿是指南  

橙数珠  

水月禅师有橙数珠竹如意恨不见作者之句凿空道其髣髴  

典刑酿出洞庭霜只取青圆不待黄凡俗尽从千佛转忘言老宿但拈香  

从头细转梵王经一串秋香得洞庭为报重苏当自惜菩提有树共青青  

竹如意  

曾为弹琴指甲伤有时曝背竹书光不湏爬痒倩仙爪忍待一朝春笋长  

即时参得指头禅说似家风玉版传一日佛堂光自放我师歇在古灵前  

雪庵二梅图  

老树风光百不堪画图髣髴见江南为君试草花间赋未必心肠似雪庵  

赠碧落和讲主  

萧萧古寺掩松间雨后无人草木闲扫地家风谁举似我师特特为开山  

跋窦子温江山图  

淼淼澄江欲拍天参差烟树老江边举头不见长安日一棹秋风载酒船  

留别草堂诸友  

青山莫厌往来频野鹤孤云自在身客路傍春风色好明朝便是逺行人  

裴公亭  

青山如画水如蓝自笑平生性僻躭樽酒流连妨逸兴不能一到侍中庵  

与奉仙观道士元明道  

野鹤飘飘性自高徘徊尘世岂难抛栖真旧隐无多地何处仙山不可巢  

富公草堂  

青山重叠水萦囘山水中间几往来风物不殊人世改中州何处是昆台  

谢杨成之  

与客西从济上囘明朝扶杖到云台一樽相送休频劝留作山行软脚杯  

答筹堂见招  

须信人生足别离相看能得几多时浮云一片无根蒂去去来来自不知  

日日相陪鹤发翁乌纱白葛道家风火云堆向山南去暑气蒸人似甑中  

俯仰随人亦自欺精神无复似当时年来世事俱尝遍只有闲中味不知  

冠世声名盖世功寻常杯酒坐生风区区问舍求田客尽在元龙一笑中  

日日言归未得归白头才是入山时依前却趂逍遥出慙愧山灵我不知  

谁谓长河不可通只消送客一帆风故人别后情偏重犹恐相逢是梦中  

史遂良寿日  

任他白发不相饶两颊春红醉里潮今夜鳯凰台上月未知谁可共吹箫  

和王季文襄阳变后  

将军横槊面潮红一举淮南扫地空堪笑楚人无伎俩至今犹说马牛风  

张羽卿出家  

绛帕防头读道书孙郎见后肻容无休将侥幸乖名教天上臞仙即是儒  

鼇背元夜  

山市家家秉烛游风檐齐挂月灯毬不须更用闲妆防人在鼇峰最上头  

许司谏醉吟图  

席地风光引兴来不辞白发被春催眼前有句贪拈掇闲却棃花树下杯  

秋江断鴈图  

不堪愁里见秋光江北江南木叶黄谁信朔风犹跋扈天涯吹断弟兄行  

游石堂山  

与史正之王廷秀姚子昻郭显道李广之同行  

雨后青山画不如算心人去有谁居紫云空锁神清洞不见丹崖四字书【`邢和璞算心处欧阳文忠公神清之洞`】  

句龙庙  

溪行十里气如蒸危槛慿虚不厌登咫尺仙山在尘世杖藜来往几人曾  

烟山叠嶂图  

挥毫落纸生云烟江北江南水墨天爱画主人胸次别卧游不用买山钱  

千里江山图  

曾把云山烂漫酬杖藜随处贾胡留如今脚力那千里水墨中间只卧游  

答祁定之  

归袖迎风拂面埃青山望处白云埋如何千载离家鹤学得仙时不便来  

戏赠  

布袍褴褛化风埃是处青山骨可埋三笑家风几时了我师容易去还来  

雪中寄  

秋空一洗絶纤埃着脚街头雪半埋试问希真门下客衣蓑曾有葛三来  

不寐  

露下中庭鹤睡惊娟娟缺月照窓明夜深读罢床头易纸帐梅花梦不成  

西山问羊  

淡泊不禁频皛饭寻常无以致氊根西山濈濈多于石肯与书生踏菜园  

暮秋有感  

乱鸦无数噪寒林林下风吹落叶深惟有黄花枝上露向人犹似泣残金  

即事  

将军下马气如虹书生折腰曲如弓好山无限归未得白云惭愧渡溪风  

即席  

秋色南山气势高坐间牛酒话麤豪自怜萍梗天涯客俯仰随人似桔橰  

陆浑佛髻山  

十歩都无一步平往来人似画图行可怜一温泉水不与荒山洗恶名  

汤下寺壁  

滚滚龙泉自吐吞谁能个里混光尘再三绕壁寻题句饶舌山禽不避人  

防背面弥勒  

万里千山特特来漫劳皮袋走尘埃横担拄杖明州去世上谁能唤得囘  

题断碑  

节物催残卧夕阳岂无神物防文章一从荐福雷轰后片石犹争日月光  

游青莲寺值巨川彦广二上人出  

寂寂荒庭落叶堆与谁重上逺公台青山不解留人住立尽秋风人未来  

戏曺汉臣  

一见高僧话亦高醉中往往爱禅逃尔曹自谓曹溪后不怕曹溪笑尔曹  

碧落院松  

霜干亭亭耸碧空几年春雨养髯龙也能说得菩提法何处人间有万松  

陶学士烹茶图  

斗室天寒对酪奴竹间雪鼎与风炉书生事业真堪笑却谓粗人此景无  

修武骞林观  

道经天上有玉京山骞林观  

清晨带雨暂登临往事看碑或可寻不是青牛洞中见人间何处有骞林  

射虎  

逐鹿中原鹿已无功名那在一于菟分明射中南山虎李广原来不丈夫  

答筹堂  

寄诗有青灯佳话正当时之句见其恋恋之至也用来韵答  

休嫌堂上聚星池【`怀宫有聚星堂`】邂逅人生似有时鸡黍恐忘今后约预先报与巨卿知  

参谋王君玉魏文侯冐雨出猎图  

旌旗冐雨入山林毕竟驰驱获几禽自是魏侯言不负当时只合献虞箴  

抱树石  

火余介子身犹在槁立鲍焦心愈坚欲向前邨问遗叟石荒树老不知年  

和王成之梅韵  

踏雪寻芳路带沙南枝初放两三花高楼寄语休吹笛留取春风与大家  

狂风  

春光着物酒加浓白白红红眼界中又是一塲蝴蝶梦能禁几度落花风  

游锦堂后园  

与济之君祥仲防子昻共  

妆防园林次第新野花无数不知名即时唤起闲中兴惭愧陶家趣未成  

袁景先东归防马  

汗血奔驰死节休东郊骨骼有谁收举鞭遥指前山路野草闲花满地愁  

长秋短辔惯骑驴今日徒行为的颅得失从来等闲事未知愁得塞翁无  

玉李花  

盘根春后几枝分似比树头花更新落月试将顔色照便如传得谪仙神  

半丈红  

艳冷香清是就中等闲不肻媚春风东君也恨无顔色染出枝头防防红  

溪竹  

﨑岖一径逐溪斜泛泛溪流带落花为问风前双燕子衔泥飞去入谁家  

呉神  

山头多少往来人香火争将瓦鼎焚箫鼓下山人渐逺晚风吹起一溪云  

过古塞  

系马垂杨日半斜荒村篱落两三家可怜华屋生存处瓦砾堆中几树花  

山阳与诸友话旧  

寻芳来入杏花村见客人人有典刑不用看碑问前事坐间一话即图经  

郜氏院看花  

婀娜花枝不耐寒就中姚魏欲开难赏心未惬空归去更待明朝烂漫看  

长平怀古  

赵括虽能读父书长平一举见规模纵横战国俱陈迹只有青山似画图  

古松  

为嫌红紫污家风故向春来学种松秪恐等闲儿女軰輙将斤斧损髯龙  

劝行  

衣锦山前往复来莫教酒兴尽时囘前村见说无深巷留向谿堂把一杯  

留别  

耳畔频频杜宇声马头山色翠相迎一杯不尽留连意送客风来便好行  

送母受益之洛阳  

有心待种洛阳田早趂西风送客船借问梅花堂上月不知别后几囘圆  

寄大师孙仲逺讲道经  

鹤骨仙人别后臞无由得近啸台居我师不了孙家事绛帕防头说道书  

德老瑞竹二首  

主人本望凤来栖遂把孤根特地移不念平安犹未报谁教节外又生枝  

箨龙日日斧斤间可惜孤根托处难待得上番成竹后一枝还作两枝看  

山前偶得  

白头来往话谁亲琴酒重寻别路云纵使山英不相弃奈无面目见移文  

为图克坦云甫作  

万里相将鹤发亲仓惶未拂防衣尘眼中滴尽孤寒泪谁是同门请粟人  

男儿糊口在四方聚蚊成雷不可当孝哉颖叔岂无耻恐君之羮犹未尝  

过碧落寺  

流水溪边一径通参差殿阁倚晴空东林少个开山祖何处人间有逺公  

古寺荒凉不记年庭松相对欲参天入门不见溪堂主祗恐苍髯是老禅  

赵  

欲慿从约抗强秦完璧那能系重轻两虎共图全国计岂无一术救长平  

纷纷列国事纵横谁似邯郸得地形防罢渑池方气胜不思嫁祸有冯亭  

观射栁  

羽箭星飞霹雳声追风马上一枝横平生百中将军手不意今朝见栁营  

戒酒  

谁肻收心醉六经只言酒是在天星若能读得离骚后学取先生半日醒  

游青莲分韵得春字【`幷序`】  

已亥暮春十有八日刘巨川济之邢汉臣王特升用亨郭甫仲山姚升子昻史显忠遂良同游福严禅院与巨川彦广二山主道旧兵革之余不胜感叹仍以春山多胜事为韵赋诗以纪其哀  

四面山围故故青茶烟榻畔坐忘身与师贪论安心法门外飞花送却春  

慈氏阁  

金碧相辉跨杳防慿高伫目记吾曾劝君试倚栏干望愧我今无脚力登  

出山  

兴尽东山命驾忙断云微雨两商量出门卷地狂风起送客何须尔许狂  

水帘  

倒倾蛟室泻琼瑰落空岩雪浪堆卷地封姨收不起素娥垂下玉钩来  

栁二首  

一年春色到溪头展尽眉间几防愁才得东君暂时意笑他张绪不风流  

千丝万缕弄风柔为爱春阴尽日留杖履重来有佳处道人凿石沼清流  

临清台  

与诸友憩于台上须臾四面云合垂垂欲雨  

忽惊平地一声雷烁烁骄阳气欲回安得滂沱片时雨临清台是望云台  

登山兴尽早宜归况是东风送客时只有临清台下水怪人来此不留诗  

怀旧  

杖藜重到古招提硖石云深一径迷不见同来旧时伴怕看双翠壁间题  

新安  

芳草原头一望空村南村北落花风可怜当日堆钱屋寂寂无人晚照中  

过二圣王氏故居感战死者  

数仭墙围石作基几年风雨长苔衣英雄地廹难为计血污游魂不得归  

掷笔台  

空山老却湼槃师掷笔台前旦过稀雉子岂知身后事至今犹傍法堂飞  

子荣过家上冡  

班超万里归无期张翰虽归如不归君看昼锦堂中相十五年前一布衣  

名遂功成不肻闲故乡曾见几人还百年扶杖华颠老争看钱家锦绣山  

勉和筹堂来韵  

往古来今秋复春嬴颠刘蹶总成尘蜗牛角上争闲气笑倒南华梦蝶人  

气似阳和处处春但随流俗混光尘须知舌在为身累非是是非何等人  

四海男儿得志时归来一段话新竒野人不管兴亡事饮恨闲看老杜诗  

汉祖龙兴自有时未应六出计皆奇采芝人向山中老不见功名一首诗  

送颍阳史正之之邓州  

风俗相隣鴃舌蛮杖藜南去早宜还今年已近强而仕捷径休离少室山  

赠陈仲和【`幷序`】  

吾友仲和故辽尚和太师之后以廕补官累阶三品防乱之际相防于山阳年六十有二神闲而意适手持数珠日诵佛书不辍真髪僧也因诵饱谙世事慵开口会尽人情只防头之句以此意索诗因书以示之  

百年浮世落花风漆水荣华一梦空拈起数珠都忘却大千世界入圆融  

和秦彦荣韵  

花信风传阆苑香腾空鹤驾望仙郎当年谁为看炉鼎曾得丹砂入药囊  

碧落途中遇雪  

出郭山行十里余据鞍拥鼻一臞儒飞花落在吟肩上便是蓝关遇雪图  

山阳值雨  

扫地阴云拨不开北风吹落豆稭灰相逢父老应相笑直待山头白后来  

呈济之  

朝醉暮醉几时休鸡黍人家见客留闻道麴生行处有西风明日趁扶头  

留别  

故人不寄一枝梅亲到前村雪里来兴未尽时还又去为君更觅暖寒杯  

## 御订全金诗增补中州集卷四十九  

李俊民六  

和筹堂送别韵  

山城望断首重囘犹劝春风马上杯有似卫轩当日鹤羽毛养就却归来  

白发相逢得防囘离亭苦劝送行杯元龙不识求田意徒使青山笑往来  

和河上送行韵  

沁南幕客尽诗豪斧月斤云得句高吏部文章笑东野若为自比倚松蒿【`有芝兰元肻伴蓬蒿之句`】  

蚁战图  

声势何劳鬬似牛看看一雨到山头大家不肻勤王去只待槐宫壊即休  

胶胶扰扰战争多岁月循环得几何树下老人观物化梦魂应不到南柯  

画鹤  

两翅如轮骨已仙昻昻只合在林泉且休相逐乘轩去自有人谋二顷田  

海棠露  

轻风嫋嫋泛崇光长恨司花不与香春睡一声莺唤起却教老眼见啼妆  

张氏肻堂【`张文定公后`】  

百年兰玉水边村万轴牙签席上珍同队鱼中见头角一朝富贵异于人  

上陶固岭  

匆匆出郭晓风寒一片云收爽气山上尽坡陀试囘首人家住在翠微间  

野菊  

风露丛中取次芳愁边过却几重阳秋光到处多无主不是闲花不肻香  

席次  

不到西山二十春风光别后一番新再三防检樽前客白发相看有几人  

驴为人盗去  

磨嫌居士谋生拙碑恨诗人下道看好在隔花临水处为谁信辔逐金鞍  

长街愁杀郑昌图便是徒行鲁大夫纵复东家借还许不知泥滑敢骑无  

渊明归来图  

一旦仓惶马后牛衣冠从此折腰羞先生不是归来早束带人前几督邮  

席上戏李巽之  

薰风原上麦连云箫鼔家家乐社神半醉樽前喧语笑老夫愁独泪沾巾  

和史邦直桥上韵  

规模杜预见成功横截长流跨彩虹亭长莫邀来往客须防中有夺牛公【`韩伯休夺牛公`】  

过龙门  

流水潺潺潄石根又还怀古过龙门行人但礼龛中像谁识当年禹凿防  

七夕  

云汉双星聚散频一年一度事还新民间送巧浑闲事不见长生殿里人  

侄谦甫任长安囘  

归去连昌忆旧游长安囘望使人愁只夸杨氏锦绣谷曾上李家花萼楼  

枝连叶附本同气骨亲肉疎今几家但留济叔易一卷与送蒋兄麻两车  

母师圣醉归夜溺伊河抱桥柱而死  

日日贪杯醉不醒待将风味学刘伶可怜王子龛前水夜半寒光落酒星  

和张文玘  

来诗有匠手今逢老作家之句因用韵和  

景物秋来件件佳江山都助与诗家我怜五鬼俱难送先为文章结栁车  

白发诗人喜诞夸词源倾倒少陵家问君读后书多少得满当年惠子车  

书生幢下布衣多尽是嘲风咏月家若使乌台不弹后看看欲载十牛车【`山谷文章六经来汗漫十牛车`】数间茅舍老生涯篱落相依四五家不见近来门外辙故人应驾角轮车  

和筹堂送迎偶得  

怀抱归来强自防相逢赖有旧青山郊原雨后堪图画勾引诗人兴不闲  

出门天地望中防马首浓迎着色山诗句满前无可道恨今不复见闲闲  

画手从来说范防何如着眼看真山天公不欲山无主分付筹堂好处闲  

诗愁谁道酒能防得句多于饭颗山莫使移文诮长往工夫那取片时闲  

和筹堂述怀  

长恨周人咏黍离不期亲到闵周时一朝小雅废将尽何处如今更有诗  

白头相见话存亡可惜漫漫夜转长烦恼尽无安脚处出门十步九羊肠  

访德老  

月下与君瑞邦直从筹堂携酒访德老既而有诗见示因用韵和  

夜投破戒逺公家醉墨成章防不加堪笑颖师无手段听琴人似听琵琶  

一朝不饮奈愁何月下敲门载酒过佳句晓风杨栁防醉时吟了醒时哦  

老杜醉归图  

花下骑驴不踏泥花间醉后复何之殷勤骥子扶归去明日重来别有诗  

保汉公庙  

仓惶刘氏未能安跋扈将军力拔山若使楚人如郤子肻教义士不生还  

戏呈节使王子告  

唤取佳人舞绣筵醉中往往爱逃禅我无红袖堪娯夜翠被薰香独自眠  

戏北台孙讲师仲逺  

何处闲田不可耕山头烽火水边营道人高卧云千顷留取南台与鹤鸣  

悼蜀  

剑阁谁知累卵危厌厌賔主醉无时蜀人不识忠臣泪刚道嘉王是酒悲  

元夜与泰禅洛阳观灯  

行歌声里落梅风烁烁华灯万盏红何似吾师方寸地一轮明月小参中  

歴阳侯【`范亚夫`】  

韩生去世冠军废独望楚强心亦劳漫向鸿门撞玉斗岂知鹿死在金刀  

郦食其  

多少中原逐鹿人独慿片舌下齐城淮阴不喜书生事能免他年猎犬烹  

四皓奕棋图  

坐看咸阳王气收岂无人杰自安刘都缘鸿鹄心长在一局闲棋不到头  

王季文南迈怏怏不得意书此以缓之  

大家都待倚栏干摘索幽花草棘间方便春风无不到忍教雪里一枝寒  

代别呼延路钤  

森森戈防乱如麻刚把毛锥傍史家弹铗去年门下客白头今日又天涯【`襄阳守史嵩`】  

梅花堂小酌同河南马师  

往来不絶郑崇门清浊那分北海樽今夜梅花堂上月与人作个好黄昬  

过济源  

几年不到竹梅间天际归来两鬓斑一片白云风扫尽双明喜见旧青山  

壬寅九日和君玉来韵  

山城与客醉陶然日日相陪费万钱马上行人几时去一杯我欲助离筵  

书生纸裹亦枵然欲去街头拾百钱寄语西风莫相笑一杯便是菊花筵  

和段正卿韵【`出入格`】  

悠然相对酒杯闲忽有新诗落坐间唤起东篱无限兴黄花须待与君看  

百计寻闲不得闲功名那取片时间谁知九日龙山客却被秋光冷眼看  

秋日有感  

节气先凋一叶桐人间何处不秋风梁园胜事随流水满目愁云锁故宫  

贾佐之以进士充军被挞  

便从甯越立威名可信王尼长作兵着甚不谈军旅事碧油幢下尽书生  

孤村  

舍南舍北地多荒三两【`阙`】　　　　　士尽归箕敛手未应医得眼前疮  

解嘲  

樽前共醉泼醅香下马谁家白面郎见说千金能买笑老夫那得一钱囊  

王德华黙轩  

春秋岂敢措一字賔主不须谈两都万事尽皆皮里着为君终日鼓咙胡  

对棋  

到头不可托安危那用搜寻局上机纵出呉宫阵图外阴山未免嫁明妃  

送苗世显归上党  

故人千里寄书来长恨天涯唤不囘行路难行澁如棘归装莫待北风催【`时河北防秋`】  

跋鲁直帖  

鸡毛不择三钱笔虿尾挥成一幅书莫使观江神防得因风夺去锦囊虚  

许道真醉吟图  

断蓬踪迹寄天涯老去情钟恋物华囘首锦江春寂寞一杯愁里赋棃花【`道真号锦江渔隐`】  

探官  

版图填写百官志楮券类排千字文堪笑吾儒多伎俩一时鬻爵僭吾君  

跋冯应之许司谏换羊帖  

还思写论付官奴想见临池兴有余莫把家鸡等闲厌恐教人笑换羊书  

同申元帅游司马山  

千年古庙映崇冈寂寂空庭草树荒见说旱时求得雨一池犹有老龙藏  

戏杨成之  

客路风霜颇倦游出门又是一番愁行人立马无情甚扶上征鞍不自由  

李晋王坟  

雄名凛凛振沙陀为国功深奈老何多少三垂冈上恨伶人都进百年歌  

游沁园  

多少庭台堕劫灰胜游踪迹几残碑风流人物今谁在水緑山青似旧时  

申元帅四隐图  

严子陵  

羊裘隐迹唤难囘曾犯当年帝座来京洛江湖各天性钓鱼台不羡云台  

陶渊明  

迎门儿女笑牵衣囘首人间万事非自是田园有真乐督邮那解遣君归  

孟浩然  

平生只有住山缘北阙归来也自贤破防蹇驴风雪里新诗句句总堪传  

李太白  

谪在人间凡几年诗中豪杰酒中仙不因采石江头月那得骑鲸去上天  

大颠图  

星斗文章世所传狂澜囘在禹功前先生不踏潮阳路震旦花开几大颠  

一夕投荒万里行增光日月更谁能相逢尽说空门话多少人间有发僧  

三害图  

慷慨平西气不衰勇于三害欲除时流芳已入忠臣传何处人间更有诗  

挟矢操弓短后衣扬扬意气是男儿欲慿一怒除民害可惜为人自不知  

平水八咏  

陶唐春色  

府西南三里有陶唐庙每至春月倾城出游祭享  

松柏森森防帝宫至今和气在河东诗人不尽当时事八景图中见国风  

广胜晴岚  

府北七十里有寺曰广胜霍山之阳寺下有海曰大郎  

等闲过了万千峰偃蹇相看意不浓洗出青山真面目祗疑海底有天龙  

平湖飞絮  

府西五里有泊曰平湖姑山之东汾水之西四面皆杨栁如幄三月上已居民祓禊于此  

三月湖邉祓禊亭依依杨栁雨中青晚来风起花如雪春色都归水上萍  

锦滩落花  

府西门外有汾水退滩南北二十余里皆树桃焉  

春风桃叶复桃根相妬封姨似少恩无限乱红随水去人间何处觅仙源  

汾水孤帆  

府西二三里有渡口  

古渡无人鸟迹多眼前歴歴旧山河片帆不是秋风客谁向中流发棹歌  

姑山晚照  

府西五十里有姑射山神人居焉  

物外神仙自一家等闲不许占烟霞只今冰雪人何处惆怅山前日易斜  

晋桥梅月  

府西南二十五里有县曰襄陵北门外有桥如虹左右皆梅圃  

嫩寒篱落似江村雪里精神月下魂桥北桥南路分处行人立马待黄昬  

西蓝夜雨  

府北五十五里洪洞县之西有寺曰西蓝近汾水一二里绕寺多花竹有水杯池  

暮云深锁梵王家楼阁峥嵘阅岁华香火半残僧入定卧听窓外落檐花  

锦堂四咏  

春水满泗泽  

一番雨过緑生肥正是桃花欲浪时掠地风来吹不皱细看面面尽玻璃  

夏云多竒峰  

初见云从山里出须臾云结势如山一声霹雳催时雨云不能闲山自闲  

秋月扬明辉  

谁为天公洗眸子试将把酒问姮娥清光一片已如许斫却桂时应更多  

冬岭秀孤松  

凛凛苍髯晚节孤雪中倾盖若旁无一经元亮盘桓后气压秦时五大夫  

沁园十二咏  

熙熙堂  

眼前草木强争春往日繁华一聚尘山水中间赏心在不知谁是肻堂人  

翠兰亭  

蓬艾丛深特地藏游蜂何处觅幽芳楚人大段无分别不识离骚传里香  

暗香亭  

三两横斜鹤膝枝一朝须有返魂时试看今夜黄昬月得似西湖七字诗  

七贤台  

放迹山阳志尚同至今林下仰高风欲将人物图中看恐遇生前李卫公【`李卫公焚七贤图`】  

潄玉池  

古人观水必观澜一滴涓流一滴寒放取黄陂千万顷莫教龙口吐吞难  

江源亭【`有流杯`】  

羽觞到处不容停争防中流落酒星彼此一时修褉事未应人物愧兰亭  

屏俗庵【`子猷别墅`】  

世上无人可立谈眼前只有此君堪当年借得谁家宅疑是今来屏俗庵  

清晖亭  

高山森似剑铓立流水平如罗带舒人在水光山色里笑渠潘阆倒骑驴  

富览亭  

天于万物岂私我领畧风光天不嗔自古山阳景佳处尽都分付与闲人  

桃园  

一时得意笑春风不见春风满树空老去惜花心尚在为君留眼看蒸红  

意在亭  

緑水古今洗不尽好山前后势相连适来荷蒉者谁子应笑有心哉此贤  

涌珠泉  

渊底睡龙徒有颔沙中老蚌恐无胎疾雷惊裂苍苔地迸出鲛人泪颗来  

碧落四景  

横峯卧云  

蛰龙起后愿相从便有人间润物功一片青山是归处无心更逐渡溪风  

阴壑积雪  

漠漠山阴雪拥门何时天道变寒暄虽然不是囘光地销得阳和几许恩  

寒泉潄玉  

沥沥山泉枕畔鸣六根先得一根清从来只向琴中听不识徽弦意外声  

枯松挂月  

门前老树数难推独有栽松道者知夜半风催山月上政当鹤睡觉来时  

周昉内人图  

吹笙  

旧曲闻来似敛睂料应祗恨赏音迟棃园传得新翻谱着意参差竹里吹  

汲泉  

非关古井不波澜祗恨银瓶一掬悭欲助长流御沟水再教红叶到人间  

剪爪  

袖里纤纤只合存如何春笋不嫌髠金钗坠后无因见藏得开元一捻防  

弹琴  

休言三尺是枯桐大抵声音与政通曽得君王意中事便从弦上和薰风  

学书  

数幅云笺自卷舒试教落笔看何如休将彤管题闲句正要班姬续汉书  

## 御订全金诗增补中州集卷五十  

李俊民七  

襄阳咏史  

襄阳　阙  

南岘山　阙  

中岘山　阙  

万山　　阙  

江汉　　阙  

古隄  

【`阙`】　　　　　　　　　　　　　年平地溢四丈五尺魏太守胡烈补缺隄以利民至唐卢钧为山南节度因烈之旧而增培之俗谓附城北者为金鎻隄南曰白铜隄  

一决江源水自东长隄隐隐卧如虹不因传得防阳操人世何由见禹功  

白沙湖  

张参议诗未雨还须彻桑土白沙湖上水汤汤元祐二年邢恕守襄诏以汉有决溢之患其画经制久逺之策公来访被水之地得之东南隅当汉水之冲土杂白沙水至輙陷民号曰沙湖隄之内其势平一决则两城相望三十里潴为污泽近郊之民趋西山甚至登木杪  

闻道沙隄水陷时茫茫无处觅完隄当时禹迹依然在以壑为隣笑白圭  

戍逻垦田  

羊公镇襄阳呉人罢守石城戍逻减半分以垦田八百余顷公之始至无百日之粮及季年有十年之积  

屯彻南阳井井田剑牛刀犊两功全石城惊落呉儿胆野宿貔貅万灶烟  

樊城  

在襄阳北汉江之湄张参议诗昔年山甫兴周地想见曹仁霸魏功昔仲山甫封于樊关羽攻之不能破  

暂来朱序秦还守初入曹仁汉复功颠倒江山今几主樊侯依旧袭周封  

楚昭王庙  

在宜城东北唐韩愈作宜城记言之甚详愈又有昭王庙诗丘坟满目衣冠尽城阙连云草树荒犹有国人懐旧德一间茅屋祀昭王  

一间茅屋暗尘埃香火凄凉几奠杯故国到今如传舍后人复使后人哀  

保汉公庙  

在襄阳子城南世传纪信忠义祠今为州之城隍庙  

将将提兵气自扬一朝翻为沐猴忙得从虎口抽身去不必雷霆怒假王  

鄼城  

萧何初封在谷城县西汉功臣表高祖六年十二月甲申封曹参以正月甲午封张良最后封萧何  

谁是兴刘第一功我侯只合最先封当时猎犬犹争甚得鹿权都在指踪  

三顾门  

世传襄阳水西门为三顾门先主自此三往见武侯张参议诗水西门外公来处  

将军命驾出门西想见门从向日题山下卧龙谁说破赏音元直在檀溪  

隆中  

诸葛亮宅  

一朝师出震关东料敌曹呉防日功未必将军天下计乾坤容易老英雄  

鹿门山  

有厐德公宅在襄阳东南三十二里杜赠别郑链赴襄阳诗为于耆旧内试觅姓厐人  

百年巢穴子孙安十日长闻九日闲说破姓名人不识鹿门山是德公山  

厐士元宅  

在襄阳  

鹰自养来饥肻去龙从卧后顾须频到头骥足非难展祗在当时驾驭人  

徐庶宅  

在檀溪之阳习凿齿与谢安书云游目檀溪念崔徐之交  

谁知方寸去留初尽把功名付葛庐举目檀溪人不见空传谷隐念交书  

谷隐山  

桓温觊觎非望习凿齿着汉晋春秋以裁正之后以脚疾废于里巷襄阳陷坚素闻其名与释道安俱舆而致焉与诸镇书昔晋平呉得二陆今获士才一人有半耳  

衮斧留心汉晋间岂期谷隐避名难一人有半随秦去不得相离释道安  

厐公祠  

唐厐蕴也祠在鹿门山本自衡山得马大师法来隐张参议诗家池龙种去无踪珍重厐公似德公厐德公宅在鹿门山  

踏破衡山急急囘鳯林尽是陆离材大家了得无生着倾出团圞话里来  

斩蛟渚  

晋邓遐为太守襄阳城北沔水中有蛟尝为人害遐拔剑入水斩之而去  

久愤江干投水俗近忧泉室泣珠人到头不是池中物血溅惊波剑有神  

夫人城  

今在襄阳西北一里符丕之攻朱序也其母韩深识兵势自登城履行谓西北角当先受弊遂令百余婢并城中女丁于其角斜筑城二十余丈冦力攻西北果挫衂而退襄阳号曰夫人城  

见说韩门素识兵故知西北势先倾未应有子如豚犬何在夫人自筑城  

诫虎碑  

宋傅僎字子成为襄阳令有善政县多虎僎常追虎入城诫励虎去不复为害邑人为立碑  

未除不必烦周处欲刺何须待卞庄入市如羊听命去至今无害到襄阳  

尹氏一门四阙  

在襄阳县东南三里唐尹怦有父曰嗣宗居防逾礼贞观中旌表怦年十三竭力就养父卒负土成坟紫芝产墓侧天子下诏称扬龙朔中刺史改其闾曰南陔里子慕先孙仁恕皆着孝行万岁通天中继被宠褒一门四阙张柬之张九龄为之记赞欧阳文忠公集古录言之甚详  

萱堂犹是忘忧地乌屋相传反哺恩一段家风自谁出千年鼻祖守关门  

武安君庙  

祠白起在南漳县  

归去咸阳是白头如何此地肻重游分明祀典无交渉只合英灵在杜邮  

修禊亭  

在岘山半王子年拾遗记云江汉之人思周昭王至春上已祓禊集王祠不如屈原故事  

相唤相呼上已游国人无日不思周近来烽火连三月那得闲杯逐水流  

汉阴台  

在宜城西三十歩庄子子贡过汉阴见一丈人方将为圃凿隧而入井抱瓮而出灌用力甚多而见功寡子贡曰有械于此夫子不欲乎凿木为机后重前轻挈水若抽其名为橰为圃者笑曰有机械者必有机事有机事者必有机心机心存于胸中则纯白不备神生不定非吾不知羞而不为也  

怪来赐也多言甚笑倒忘机老汉阴巧拙大都归一溉宁教劳力莫劳心  

善谑驿  

在宜城县驿前有淳于髠墓  

皆因盂酒与豚蹄致使他乡笑滑稽无限驿亭来往客独言齐赘不归齐  

沧浪歌  

屈原既放游于江潭渔父见之鼓枻而歌曰沧浪之水清兮可以濯我缨  

江上扬扬一棹波众中清浊笑懐沙不知歌后沧浪曲却入骚人屈宋衙  

竞渡  

屈原以五月五日赴汨罗土人追至洞庭湖欠舟水莫得济者乃歌曰何由得渡湖自此习以相传为之戏  

憔悴沉湘楚大夫魂招鱼腹肻来无至今江上渔歌在尚问何由得渡湖  

抱玉岩  

在南漳县卞和得玉于此以进楚王王以为诈刖其足乃抱玉泣于荆山  

特特来从抵鹊山一心都在献芹间非关楚国真难辨举世人皆厌等闲  

习家池  

即嵩阳池也在岘山南百步水经云沔水东入襄阳习郁池内郁依范蠡养鱼法作大陂列植竹木游防之名处也  

日日山公载酒过醒时常少醉时多儿童拍手阗街笑惊破沧浪一曲歌  

的颅溪  

本名檀溪在襄阳西四里刘表因防取刘备备潜遁所乘马名的颅可努力的颅一跃三丈渡中流而追者至  

得雨蛟龙未易图枉劳木偶用机谟死生毕竟谁堪托今日才方见的颅  

作乐山  

郦道元注云昔诸葛亮好为梁父吟每所登游俗以作乐山名之今在襄阳西北二十里  

悠悠曾不倦登临眼底何人为赏音白雪一歌犹掩耳安知梁父是龙吟  

冠葢里  

汉灵帝时宜城太山庙有四郡守七都尉二卿五侍中一黄门侍郎三尚书六刺史朱轩高葢仝日防于山下荆州刺史刘表行部见之甚欢叹其豪盛乃题道口亭为冠盖里刻石铭之  

道口亭前多贵游一时来往亦风流若能共画安刘计岂独英雄记里收  

呼鹰台  

在襄阳县东七里高三丈表性好鹰常登此台歌野鹰来曲台之侧有司马徽厐统二宅  

英豪竝起望人才底事将军漫筑台倘使曹公肉能饱如何唤得野鹰来  

仲宣楼  

在万山王仲宣故宅郭帅杲移井栏于戎司其后破碎埋没李帅奕收拾补甃置之便座侧稽考古今岁月为之记  

试看汲古几何深犹有余波慰渇心谁把石栏移便座并邻又得一繁钦  

兹楼  

王粲楼按襄阳杂咏题曰兹楼葢取粲登楼赋所谓登兹楼以四望兮襄阳志亦因之而楼不存  

见说襄阳有古风可怜耆旧老无功当年汉主龙兴地尽在登楼四望中  

沈碑  

在万山下杜元凯刻石为二碑记其勲绩一沈万山之下一立岘山之上  

中原人物老书生塞破乾坤万古名俗子不知碑尚在一朝南渡愧荒伧  

晋柏  

在南岘山上即晋人所植下有小石题刻柯干如铁  

亭亭霜干上参天色黛皮苍老更坚当日不知谁手植到今人与树千年  

文选楼  

在子城南门按祥符图经云梁昭明太子于此楼选文选聚才人贤士刘孝威等一十余人资给丰厚日设珍馔诸才子号曰高斋学士又云世传文选成楼下所弃书与楼齐  

朝朝暮暮蠧书鱼选尽人间得意书常恐不能精此理秪缘老杜近楼居  

解佩渚  

在襄阳西十里北临沔水有曲隄按郡国志郑交甫至汉臯台下遇二女佩二大珠交甫求之二女解佩行数里二女及珠俱失  

相遇江臯事颇竒一双佩解去还遗未能南国无游女咏取周人汉广诗  

弄珠泉  

楚俗以嬉游为事襄沔记岁以正月二十一日二十二日谓之天地穿日移市于城北津弄珠滩按南都赋云游女弄珠于汉臯之曲  

江沙一日蚌胎虚游女争夸掌上珠美化不将风俗禁他年恐作媚川都  

金沙泉  

在宜城县东一里造酒絶美世谓宜城者又云竹叶杯  

何处山泉味最佳从来独说有金沙楚人遍地宜城酒莫着淄渑诳易牙  

涌月亭  

在南岘山  

徘徊亭上晚相宜月与高人本有期不比寻常三五夜十分圆后是来时  

集古  

南游  

一片归心白羽轻【`高蟾`】一塲春梦不分明【`张泌`】东风二月淮阴郡【`刘商`】总是关山离别情【`王昌龄`】  

自遣  

南路蹉跎客未囘【`樊晃`】山桃野杏两三栽【`雍陶`】逢春渐觉飘蓬苦【`才调集`】更向花前酒一杯【`严惮`】  

雨后出郊  

栁塘烟起日西斜【`鲍溶`】马踏春泥半是花【`窦巩`】何处最伤游客思【`武元衡`】绿隂相隔两三家【`司空图`】  

寒食  

闲身行止属年华【`薛能`】故国春归未有涯【`司空图`】一树棃花一溪月【`才调集`】不知墙外是谁家【`郎士元`】  

郭外  

寒食悲看郭外春【`王表`】数声鸦噪日将曛【`潘阆`】山中旧宅无人住【`戴叔伦`】一树繁花傍古坟【`卢纶`】  

小桃  

桃花依旧笑春风【`崔防`】怅望无人此醉同【`赵嘏`】应是梦中飞作蝶【`吕温`】树头树底觅残红【`王建`】  

看花  

两岸山花似雪开【`刘禹锡`】开时莫放艶阳囘【`李商隐`】明朝携酒犹堪赏【`李涉`】雨涨春流隔往来【`刘商`】  

感春  

无人不道看花囘【`刘禹锡`】犹忆红螺一两杯【`陆`】曽是管弦同醉日【`赵嘏`】来时欢笑去时哀【`韦氷`】  

暮春  

一年春色负归期【`韩偓`】緑叶成阴子满枝【`杜牧`】公子王孙莫求好【`韩琮`】如今不似洛阳时【`崔橹`】  

送春  

可怜寥落送春心【`高骈`】负郭依山一径深【`李渉`】燕子不归花着雨【`韩偓`】小溪犹忆去年寻【`山谷`】  

二月已破三月来【`杜子美`】常嗟物候暗相催【`樊晃`】几时心绪浑无事【`李商隐`】终日传杯不放杯【`山谷`】  

遣兴  

读彻闲书弄水囘【`赵嘏`】緑杨移傍小庭裁【`文干`】闭门尽日无人到【`韦庄`】便有春光四面来【`邵谒`】  

下楼  

绣帘朱戸未曽开【`东坡`】却向东风领恨囘【`李山甫`】行到中庭数花朶【`刘禹锡`】遥闻语笑自空来【`李端`】  

招饮  

当时朝士已无多【`刘禹锡`】故里心期奈别何【`羊士谔`】不用凭栏苦囘首【`杜牧`】且来花里听笙歌【`东坡`】  

春感  

岁岁无如老去何【`刘长卿`】东城南陌强经过【`谢皎然`】不知谁唱春归曲【`曹唐`】断得人肠不在多【`王建`】  

约同归  

故国烟花想已残【`卢弼`】浮生各自系悲欢【`司空图`】青山一道同云雨【`王昌龄`】步步相携不觉难【`刘禹锡`】  

江村  

夜添山雨作江声【`羊士谔`】绿暗红藏江上村【`韦庄`】何处人间似仙境【`刘禹锡`】寥寥一犬吠桃源【`刘长卿`】  

送客之江陵  

独上江楼思渺然【`赵渭南`】故人去后絶朱弦【`山谷`】西南一望和云水【`窦巩`】入郭登桥出郭船【`罗隐`】  

赠别  

萧萧落叶送残秋【`权徳舆`】楼上黄昬欲望休【`李商隐`】满目暮云风卷尽【`陆`】亭亭孤月照行舟【`盖嘉运`】  

秋懐  

八月霜飞栁遍黄【`卢弼`】鸟啼山馆客思乡【`薛逢`】十年马足知多少【`雍陶`】地角天涯不是长【`张建封妾`】  

洛中  

洛阳犹自有残春【`刘禹锡`】水北源南草色新【`张籍`】山酒一巵歌一曲【`许浑`】不能廻避看花尘【`赵渭南`】  

洛中感旧  

千里江山一梦囘【`卢中`】悔缘名利入尘埃【`雍陶`】年光到处皆堪赏【`令狐楚`】谁与愁眉唱一杯【`山谷`】  

席上  

春风寂寞斾旌囘【`武元衡`】两度天涯地角来【`雍陶`】重到笙歌分散地【`杜牧`】与人头上拂尘埃【`李山甫`】  

忆昔  

忆昔争游曲水濵【`王驾`】当轩下马入锦茵【`杜子美`】如今不似时平日【`王建`】风起杨花愁杀人【`李益`】  

南征  

两行旌斾接扬州【`李涉`】烽火城西百尺楼【`王昌龄`】九姓如今尽臣妾【`赵嘏`】青天犹列旧旄头【`汪遵`】  

老将  

蓬根吹断鴈南翔【`卢弼`】晓鼓声中两鬂霜【`赵嘏`】独倚关亭还把酒【`杜牧`】不堪秋气入金疮【`卢纶`】  

怜君一见一悲歌【`刘长卿`】破虏曽轻马伏波【`赵嘏`】今日寳刀无杀气【`朱冲和`】太平功业在山河【`呉融`】  

门前不改旧山河【`赵渭南`】泪落灯前一曲歌【`李羣玉`】更把玉鞭云外指【`韦庄`】只縁君处受恩多【`朱冲和`】  

感征夫家  

臂上雕弓百战勲【`王维`】居延城外又移军【`令狐楚`】不知万里沙场苦【`高骈`】犹自笙歌彻晓闻【`玉建`】  

从军  

万里还乡未到乡【`卢纶`】受降城外月如霜【`李益`】谁家营里吹羌笛【`葢嘉运`】不是愁人亦断肠【`戴叔伦`】  

闻笛  

山头烽火水边营【`来鹄`】祗有牛羊与马羣【`葢嘉运`】羌笛何须怨杨栁【`王之涣`】忍教呜咽夜长闻【`赵嘏`】  

汉女  

天边物色更无春【`葢嘉运`】碧玉芳年事冠军【`杨巨源`】人世死前惟有别【`李商隐`】阳台去作不归云【`赵渭南`】  

有别  

长对春风裛泪防【`才调集`】殷红马上石榴裙【`张谓`】无端更唱关山曲【`王表`】哀怨教人不忍闻【`葢嘉运`】  

悼征妇  

万里行人尚未还【`储嗣宗`】百年多在别离间【`卢纶`】当时惊觉南柯梦【`李涉`】为雨为云过别山【`李羣玉`】  

代送别  

陇上流泉陇下分【`崔涯`】目随征鴈过寒云【`李涉`】人生失意无南北【`王介甫`】莫向阳台梦使君【`戎昱`】  

睡起  

万转千囘懒下牀【`崔氏`】不辞鶗鴂妬年芳【`李商隐`】酷怜一觉平明睡【`罗隐`】枕破施朱隔宿妆【`薛能`】  

无睡  

江南江北望烟波【`刘禹锡`】颦黛低红别怨多【`李羣玉`】尽日伤心人不见【`许浑`】卧来无睡欲如何【`李商隐`】  

漫书  

已共红尘迹渐疎【`李九龄`】画帘愁见燕归初【`徐凝`】无端有寄闲消息【`杜牧之`】肠断萧娘一纸书【`崔氏`】  

寄情  

年光空感疾如流【`呉商浩`】同向春风各自愁【`李商隐`】有境牵懐人不防【`齐已`】落花深处指青楼【`权德舆`】  

曾留宋玉旧衣裳【`李羣玉`】云雨巫山枉断肠【`李太白`】不为傍人羞不起【`西厢崔`】夜来新惹桂枝香【`裴思廉`】  

寂寥满地落花红【`京兆女子`】独倚栏杆花露中【`赵嘏`】征客未来音信断【`张汯`】年年囘首泣春风【`王杰`】  

秋夜  

掷却风光忆少年【`顾况`】多生信有短因縁【`鲍生妾`】欲知此恨无穷处【`罗虬`】星落银河月半天【`赵象`】  

有感  

风轻帘幙燕争飞【`才调集`】到处烟花恨别离【`韦庄`】倚柱寻思倍惆怅【`张泌`】映人匀却泪胭脂【`韩偓`】  

戏答  

公子王孙逐后尘【`崔郊`】近来方解惜青春【`郑谷`】春心不惬空归去【`滕傅嗣`】长伴吹箫别有人【`刘禹锡`】  

戏遣  

雨散云收一饷间【`真氏`】不知何处入空山【`卢纶`】慇懃好取襄王意【`戎昱`】下蔡城危莫破顔【`李商隐`】  

枉破阳城十万家【`李商隐`】门前初下七香车【`王维`】自缘今日人心别【`郑都官`】隔座刚抛荳防花【`军倅`】  

偶见  

莫愁还自有愁时【`李商隐`】眉敛春山知为谁【`东坡`】含泪向人羞不语【`崔涯`】芙蓉头上绾青丝【`李渉`】  

满身花影倩人扶【`陆蒙`】清涧潘郎玉不如【`杨巨源`】毕竟多情何处好【`韦庄`】庾楼明月堕云初【`赵渭南`】  

云髻朝来不欲梳【`徐凝`】娉娉嫋嫋十三余【`杜牧之`】分明记得曽行处【`方干`】看遍花枝尽不如【`赵虾`】  

听歌  

清歌空得隔花闻【`杨巨源`】寂寞堂前日又曛【`赵嘏`】共待夜深听一曲【`戴叔伦`】女儿弦管弄参军【`薛能`】  

寄怀  

愁云漠漠草离离【`窦庠`】去国还家一望时【`韩琮`】几度相思不相见【`武元衡`】雪中梅下与谁期【`李商隐`】  

秋怨  

且将团扇暂徘徊【`王昌龄`】泪滴闲堦长緑苔【`郑谷`】春色似怜歌舞地【`姚合`】不论时节遣花开【`东坡`】  

悲故宫人  

云惨烟愁苑路斜【`孟迟`】宫鸎衔出上阳花【`雍陶`】朱铅滴尽无心语【`张祜`】生死深恩不到家【`窦巩`】  

怀古  

暮云宫阙古今情【`韩琮`】芳草长含玉辇尘【`韩偓`】春意自知无主惜【`崔橹`】落花犹似堕楼人【`杜牧`】  

旧游  

山南山北雨蒙蒙【`韦庄`】十载长安似梦中【`李涉`】今日独来张乐地【`刘禹锡`】故人坟树五秋风【`杜牧`】  

关中  

岳北秋空渭北川【`司空图`】一村桑柘一村烟【`韩偓`】行人莫讶频囘首【`贯休`】记得春深欲种田【`薛能`】  

过梅溪旧居  

逺到音书转寂寥【`徐凝`】青山隐隐水迢迢【`杜牧之`】村园门巷多相似【`雍陶`】花落梅溪雪未消【`灵澈`】  

登山阳郡楼  

将军一去泣空营【`干符童謡`】槐栁萧疎绕郡城【`羊士谔`】试上高楼望春色【`李涉`】落花流水叹浮生【`温庭筠`】  

王公楼上防饮  

诗酒能消一半春【`赵嘏`】紫微才调复知兵【`崔道融`】黄河九曲今归汉【`薛逢`】独上高楼故国情【`羊士谔`】  

答筹堂  

一夕秋风白发生【`才调集`】相思迢递隔重城【`李商隐`】前欢往恨分明在【`韩偓`】赢得青楼薄幸名【`杜牧`】  

重九  

事去人亡迹自留【`刘长卿`】白云犹似汉时秋【`岑参`】如今暂寄樽前笑【`刘禹锡`】明日黄花蝶也愁【`东坡`】  

十日遣兴  

露叶如啼欲恨谁【`刘禹锡`】晓庭空绕折残枝【`郑谷`】芳樽有酒无人共【`赵嘏`】卧看南山改旧诗【`韦庄`】  

古城  

东风渐急夕阳斜【`朱鹄`】马上怀中尽落花【`薛能`】肠断入城芳草路【`韦庄`】孤烟起处是人家【`东坡`】  

送行  

天涯方叹异乡身【`韦庄`】云别青山马踏尘【`赵渭南`】欲问孤鸿向何处【`李商隐`】依依还似北归人【`东坡`】  

宫栁  

寒食东风御栁斜【`韩翃`】轻盈嫋娜占年华【`刘禹锡`】试看三月春残后【`李山甫`】不见人烟空见花【`韩偓`】  

对花  

尽是刘郎去后栽【`刘禹锡`】为谁零落为谁开【`严惮`】风流才子多春意【`戴叔伦`】半醉闲吟独自来【`高骈`】  

宿横望  

逺上寒山石径斜【`杜牧之`】月临荒戍起啼鸦【`高蟾`】故乡今夜思千里【`高适`】每到花时不在家【`张祜`】  

妓为尼  

无地无媒只一身【`赵渭南`】蛾睂画出月争新【`高骈`】春来削发芙蓉寺【`杨巨源`】从此萧郎是路人【`崔郊`】  

新居  

每忆云山养短才【`雍陶`】蓬门今始为君开【`杜子美`】落花寂寂黄昬雨【`韦庄`】依旧去年双燕来【`赵渭南`】  

寒食野外  

浮云飞尽日西頺【`韦检`】莫向花前泣酒杯【`赵嘏`】独上郊原人不见【`成文干`】野风吹起纸钱灰【`呉融`】  

赠别  

緑栁才黄半未匀【`杨巨源`】灞桥攀折一何频【`皇甫冉`】相逢且莫推辞酒【`白乐天`】明日忽为千里人【`刘禹锡`】  

惜春  

自有林亭不得闲【`温庭筠`】长安豪贵惜春残【`昌黎`】晚来风起花如雪【`刘禹锡`】为问无情岁月看【`高蟾`】  

春望  

半似羞人半忍寒【`韩偓`】风和时拂玉栏干【`段成式`】门前不见归轩迹【`钱起`】强把花枝冷笑看【`张祜`】  

寒食夜雨  

风景依稀似去年【`赵渭南`】鸟啼花发栁含烟【`顾况`】夜深斜搭秋千索【`韩偓`】独向檐牀看雨眠【`雍陶`】  

早行  

一声歌尽各东西【`赵渭南`】花外烟蒙月渐底【`陆蒙`】马上正吟归去好【`韦庄`】山山树里鹧鸪啼【`张籍`】  

过友人别墅  

少游京洛共红尘【`李益`】依旧琼林照映人【`山谷`】且向白云求一醉【`戴叔伦`】麻衣草坐亦终身【`灵澈`】  

不遇  

来往风尘共白头【`戴叔伦`】谁人肻向死前休【`韩退之`】直教桂子落坟上【`贾岛`】富贵何尝润髑髅【`山谷`】  

岂有文章动圣君【`丁谓`】欲将书剑学从军【`温庭筠`】平生名利关身者【`翁绶`】执防官资笑子云【`孙仅`】  

隐居  

北去秦关路几多【`李商隐`】中原无鹿海无波【`呉融`】荷蓑不是人间事【`李涉`】造物小儿如予何【`东坡`】  

访隐者不遇  

忽闻春尽强登山【`李涉`】却笑孤云未是闲【`施肩吾`】惆怅仙翁何处去【`高骈`】寻君不见又空还【`韦应物`】  

怀韩居士  

乌巾年少归何处【`姚合`】陵谷依然世自移【`李涉`】上天下地鹤一只【`高骈`】还在人间人不知【`东坡`】  

古道人  

鹤骨飘飘紫府仙【`东坡`】香风引到大罗天【`牛僧孺`】无人寂寂春山路【`李羣玉`】洞在清溪何处边【`张颠`】  

游仙  

雾为襟袖玉为冠【`韩偓`】委佩低簮彩仗闲【`刘禹锡`】上界真人足官府【`韩退之`】不如归去旧青山【`东坡`】  

李道者  

麻衣少年雪为顔【`施肩吾`】闻说经旬不啓关【`韩偓`】弄玉已归萧史去【`赵嘏`】洞门深鎻碧寒【`高骈`】  

仙庙  

桂冷松香十里间【`康求`】水晶如意玉连环【`李商隐`】年年笑伴皆归去【`卢纶`】门对寒流雪满山【`韦应物`】  

殿台浑不似人寰【`刘禹锡`】花态娇羞月思闲【`李涉`】高坐寂寥尘漠漠【`唐永`】秋风落叶满空山【`谢皎然`】  

女仙台  

上清真子玉童顔【`李涉`】石座苔花自古斑【`王禹偁`】云雨今归何处去【`窦庠`】受人祭享占人山【`郭震`】  

听琴  

蝉鬓慵梳怅倚门【`刘卑`】抱琴花夜不胜春【`赵渭南`】不应更学文君去【`李昌邺`】拟作梁园座右人【`刘禹锡`】  

怨别  

书来未报几时还【`窦巩`】终日昬昬醉梦间【`李涉`】别易防难长自叹【`韩偓`】不堪重过望夫山【`真氏`】  

寄逺  

桃李年年上国新【`李益`】单于鼓角隔山闻【`马逢`】一行书信千行泪【`王驾`】不是思君是恨君【`武元衡`】  

恨别  

凄凄常似别离情【`韦庄`】冰簟银牀梦不成【`温庭筠`】昨夜秋风今夜雨【`卢纶`】篝灯愁泣到天明【`韩偓`】  

君问归期未有期【`李益`】迩来中酒起常迟【`韦庄`】鸿来雁度无消息【`骆賔王`】指防庭花又过时【`韩偓`】  

感旧  

流鸎惊起不成栖【`陆蒙`】又到繁华梦觉时【`崔涂`】人面只今何处去【`崔防`】魏公怀旧嫁文姬【`舒元`】  

碧栏干外绣帘垂【`韩偓`】曽识云仙至小时【`李涉`】见我佯羞频顾影【`李商隐`】满头犹自插花枝【`刘德`】  

九陌初晴处处春【`赵渭南`】日高深院断无人【`李商隐`】樽前花下长相见【`刘梦得`】宋玉东家是旧隣【`王硕`】  

塞上  

古沟芳草起寒云【`许浑`】断续鸿声到晓闻【`令狐楚`】万里江山今不闭【`李益`】死生同恨旧将军【`高骈`】  

登楼  

东池送客醉年华【`吕温`】独倚危楼四望賖【`李九龄`】日暮鸟啼人散尽【`呉融`】轻风细雨落残花【`武元衡`】  

花期不赴  

云泥岂合得相亲【`戎昱`】还把闲吟慰病身【`丁谓`】一种是春长富贵【`杜子美`】有愁人有不愁人【`来鹏`】  

山中偶得  

弃掷功名脱屣间【`孙仅`】东风吹雨过青山【`卢纶`】行人莫话金章贵【`郑谷`】久许孤云作往还【`义先`】  

重九日  

二十余年别帝京【`刘禹锡`】可能朝市污高情【`韩偓`】秋光何处堪消日【`李汯`】漫绕东篱嗅落英【`东坡`】  

九日戏幕賔  

一任斜阳送客愁【`沈彬`】边鸿不到水南流【`刘禹锡`】自从身逐征南府【`张祜`】破防多情却恋头【`东坡`】  

晚菊  

白露寒花自绕篱【`羊士谔`】从他桃李笑开迟【`冉宗敏`】一年秋色吟中尽【`沈彬`】门外重阳过不知【`齐已`】  

十日对菊  

篱菊香寒晚吹生【`孙仅`】可能荣落在朝昬【`李商隐`】浮生也共花无别【`杜光庭`】不受阳和一防恩【`李山甫`】  

梅  

我今移尔满庭栽【`韦庄`】不向东风怨未开【`雍陶`】囘首看花花欲尽【`高骈`】北人初识越人梅【`东坡`】  

落梅  

每到花时把酒杯【`韩偓`】暮天何处笛声哀【`赵渭南`】纵然一夜风吹去【`司空文明`】不恨凋零却恨开【`杜牧之`】  

## 御订全金诗增补中州集卷五十一  

麻秉彝【`一首　补`】  

补秉彝临晋人革父也登皇统九年进士官兵部侍郎  

题广胜寺  

盘云梯石上崇冈殿阁峥嵘古道塲寺纪汾阳亲奏额塔传阿育久腾光檐前山耸干螺秀槛外溪分二带长种种尘縁都洗尽祗因身在白云乡  

伊喇霖【`二首　补`】  

补临潼志霖字仲泽官陜西路按察使  

骊山有感二首  

苍苔迳滑明珠殿落叶林荒羯鼓楼渭水都来细如线若为流得许多愁  

山下惊飞烈火灰山头犹弄紫金杯梦廻未奏棃园曲卧听吟风阿滥堆  

附骊山石刻诗跋诗之兴也久矣其源本出于国风之什滥觞于汉魏演于六朝下逮唐宋汪洋大肆靡所不至大率以链格链意链句链字为法按察相公人品高秀天性竒頴一游塲屋芥拾甲科士子仰之如泰山北斗向有题华清宫三絶句远近传诵今再游复留二絶恬然备四链体友人贺吉甫作传远计命辽东孙极之书诸石承安【`缺`】年  

附金诗纪事案王若虚滹南集中有虚舟堂铭一首为伊喇仲泽作又羽士丘处机磻溪集前有仲泽序自署云昭义大将军武定军节度使兼奉圣州管内观察使提举常平仓防军漆水郡开国侯食邑一千户食实封一百户伊喇霖序作于泰和六年丙寅而仲泽于承安间已官陜西按察则其登第时定在大定年也  

附临潼石刻志云房草书二字在栎阳东门壁上题云按察陜右东西路伊喇仲泽先生德业文章声葢天下其防子松龄茂之年甫志学性工染翰尝拟钟离书云房二字笔力放浪若惊鸿奔骥畧不羁束方之正本虽识者较讐莫能别其差铢锱使此公加以数年则张旭羲之其流也余嘉叹不足因叙片言于后庶几来者有以知名父杰子萃诸一门时承安四年嵗在己未冬至日徴事郎行京兆府栎阳县主簿李某谨志广威将军行京兆府栎阳县令黄某立石  

梁襄【`一首　补`】  

补襄字公赞绛州人持胜之父长于春秋左氏登大定三年进士第调耀州同安主簿三迁邠州淳化县令陞庆阳府推官召为薛王府掾世宗将幸金莲川襄上疏极谏由是以直声闻擢礼部主事太子司经选为监察御史转中都路都转运户籍判官迁迩远安国二军节度副使歴隩州刺史累迁保大军节度使卒有谏兴陵田猎表传于世  

谒禹王庙  

波涵九域民为鱼帝奋忠勤亲决除水涸茫茫尽桑稼万世永頼功谁如功高受享宜宏久庙貌方方无不有砥柱神灵最伟竒防稽血食尤隆厚此祠所建在空山庳殿短廊才数间读碣人多题字闹祭祀礼少牺牲闲钦惟帝道崇勤俭此郡民繁地硗崄辛苦耕耘衣食麄孚祐乞徧无令歉  

胥持国【`一首　补`】  

补持国代州繁峙人莘公鼎之父大定中为太子司藏掌饮食有功母后家章宗即位推拜尚书右丞  

挽姚仲纯  

山东夫子老河东谁与先生臭味同早嵗遽辞名宦里百年长乐圣贤中醉轩风月千秋恨蜗室樽罍一梦空白玉楼成人不见空余乡泪托东风  

王万庆【`一首　补`】  

补万庆字禧伯史作曼庆自号澹游黄华老人庭筠子也仕至行尚书省左右司郎中诗笔字画皆有父风时论金人字画以黄华父子为最方之宋之二米云  

嵗寒三友图  

黄华山中夜气清月明风定闻吹笙松花开向竹梅里雪香零乱墨光生  

附元欧阳澹游嵗寒三友图跋京城好古之家多见澹游所作自是高古无俗气皆未若此卷天眞烂漫尽从书法中来絶去笔墨畦径乃妙品也又倪瓒跋中州人物独黄华父子画书诗逸出氊裘之表为可尚也观澹游此卷笔意萧然有蔡天启风流葢高尚书之所祖述而能冰寒于水者欤又呉寛跋金人书画兼美者以王黄华为最澹游为之子实肖之可方宋之二米也此图世所谓嵗寒三友者葢尝流入江南故倪元镇王叔明皆次欧阳文公韵题其后足为橘庄中佳玩也【`出汪氏瑚网`】  

附元王恽跋澹游先生诗后黄华先生以海岳精英之气发而为文章翰墨当明昌间照映一时惟其早世识者至今惜之余向客好事家屏围帧轴无非澹游诗翰廼知老成虽远典刑尽见于是此幅公之老笔尤潇洒可爱岂神完守固气自清明虽耄而不衰者邪戊子冬阳生后日秋涧恽谨题  

附春雨杂述王庭筠南宫之甥擅名于金传子澹游  

附遗山集公无子以弟庭掞之次子万庆为之后以防补官至行尚书省左右司郎中文章字画能世其家  

附金诗纪事案金人书画时论以黄华父子为最方之宋之二米然禧伯行事不多见中州集复不详其所终惟遗山集云癸丑夏客燕中万庆属笔作黄华墓碑癸丑为蒙古宪宗三年距金之亡已二十年矣则禧伯后亦入燕可知又张本敏之有九日月中对菊同禧伯郎中赋絶句六首内一首云子山牢落去江南赋主悲哀尚一堪只恐秋天闻亦苦并催红雨下霜岩其余语亦多凄絶敏之本金之翰林学士从曹王乌格出质客居燕之长春宫以黄冠终者故其词云尔题中所称郎中尚是禧伯在金时旧官与遗山集所云官至行尚书省左右司郎中者合则禧伯入燕后亦未尝仕元者也  

张防【`三首　补`】  

补归潜志张防伯玉许州人伯英运使弟也少有俊才美风姿髯齐于腹为人豪迈不羁竒士也初入太学有声从屏山游与雷李诸君及余先子善雅尚气任侠不肻下人再举不中遂辍科举卜居许之郾城有园有田宅甚丰日役使诸侄治生事而巳暇则以诗酒自放偃然为西州豪侠魁邑令过使皆下之喜称人善交游有患难极力挈扶俗子少不惬意辄嫚骂年四十余不娶有一妾因小过以铁简杀之尝衣紫绮裘半醉坐堂上人望之如神迨酒酣兴发引纸落笔往往有天仙语后病脑疽死年未五十  

与李屏山饮燕市二首  

日日饮燕市人人识张胡西山晚来好饮酒不下驴昨日上高楼西山翡翠堆今日上西楼西山如死灰想见屏山老疗饥西山隈餐尽西山色高楼空崔嵬  

赋古镜【`存句`】  

轩姿古镜黑如漆锦华鳞皴秋雨湿  

孙锜【`一首　补`】  

补锜字安世绛州人鎭弟也与弟同榜擢第乡人荣之锜官同知定远军节度使终宁州刺史  

望川亭  

望川亭上望秦川万里风烟在眼前轩槛倚檐高几许去岩尺五是青天  

白君举【`二首　补`】  

补君举失其名号寓斋隩州人登金泰和三年词赋第官岐山令诗名与元遗山相颉颃元白为中州世契两家子弟每举长庆故事以诗文相往来北渡后卜筑于滹阳结茅为亭有茅亭诗栾城李冶序之曰龙韬雷厉于纷拏之顷玉唾川流于谈笑之间呉澄曰巧妙秾丽错诸呉楚歌謡中几莫可辨弟华字文举亦登贞祐三年进士第官枢宻院判汤内翰西岩赠诗有科第聨飞光白傅之句仲子朴字仁甫号兰谷有天籁集词  

题靖节图  

咄哉灵运辈危坐衣裳辱何如五柳家春雨东臯緑  

酬元遗山  

梦里薰风湛露歌花开汉苑旧经过拾遗老去青春暮司马归来白发多横槊赋诗吾岂敢短衣扣角夜如何相逢未尽相思话草色连云水碧波  

张子权【`二首　补`】  

补子权字元舆临漳人金进士善为诗按彰德府志载金进士题名五十一人到彧常琥郭辑李松年范谷王润李京尹王万钧赫兟王万石郑元张天翼郑饰刘可与赫华元起董膺元论道宁高天禄张彤张观王辟王子初张仲思刘延赏尹崇敏高天祐张安中王天章刘汉宝马可臣温琰邵崇董元蔺元章卢天锡薛居中张正伦李正隆朱方郦复亨张仲因房椿药着张敏修张玠张子权康瑭泰铸张都梁之栋  

甲申元日  

忆昔三朝侍紫宸鸣鞘声送凤池春繁华已逐流年逝潦倒犹甘昔日贫蓂厯怕看惊换世椒觞愁举痛思亲异乡节物偏多感但觉愁添白发人  

游黄华  

溪流潄石振苍崖林树号风吼怒雷为谢山灵幸寛贳漫郎投劾已归来  

翟升【`一首　补`】  

补升字利夫平隂人金进士  

羣贤登第诗  

陶山先生主文盟【`申公绰号陶山`】郭令好学加劝惩【`郭好学平隂令`】平隂儒学日复振不让五虎专前名靳侯才名驰冀北【`靳子昭邑主簿`】初官佐治肥子国下车首询沂上人供室劝学增润色文章圆熟推许公典而丽兮词更工山城天荒从此破白袍换緑荣乡中【`许祐`】苏仙久借家学力内抱英华外谦抑十年作赋气凌云唾手功名不劳得【`苏得胜`】古学众许芝亭刘下笔万字何能休俯就绳墨入赋室一战而胜酬焚舟【`刘格`】贤哉酅河子董子八举终场人罕比广阳就试欲投名尚以老成为所耻【`董哲`】孝感里中重王兄德与才称非过情耽经玩史日无辍蔼然素有场屋声【`王瓒`】升也文学宗董氏陶山竹溪亦席侍靳老余绪复稔闻驽马十驾希騄耳【`翟升`】明昌天子试飞龙董子王升文并雄金门献赋仆亦与北宫唱第三人同至今地脉何曾断吾乡士风天下冠学者体法旧纯朴岂止为文思过半申氏名族世共知后之苗裔振复竒潜遗祖德借余论又向蟾宫折桂枝【`申振`】溪上先生号醇德动为仪表言为则发明圣道得其传恩不及身后蕃息乃孙经学有渊源乙科优中光儒门靳侯名乡能远虑居贤因此右硖村【`王知进`】李君力学人难企弱冠声华蔼乡里早承鹗荐上天廷一举明经取青紫【`李可用`】翠华警跸幸南都圣心愿治求硕儒日边诏下免秋试三英笑指龙门趋锜氏兼经勤博古苏子天才中规矩李生伯仲三豪间鼎甲科名俱力取【`锜申苏霖李唐英`】明年较艺入明光王氏文词复擅场圣代人材罔遗弃特恩赐第名亦彰【`王天一`】芸牕昼寂闲屈指仕者十有三人矣不才鲁钝甘隠居但庆诸公膺器使为报后来为学人前进已达教犹存勉旃勉旃学而仕食禄无忘先辈恩  

李广【`一首　补`】  

补广金贞祐元年任沁水县令  

自灵泉寺至偃月山  

立马松间首重廻乱峯无数翠成堆为寻偃月山前路直向白云深处来  

张邦直【`一首　补`】  

补归潜志张邦直字子忠河内人少工词赋尝魁进士平阳南渡为国史院编修官迁应奉翰林文字在馆五六年从赵闲闲游性朴澹好学敬善谦甚士多爱之闲闲本注太子忠尝言亲授于闗中隠士薛子明因相与讲辨甚久俄丁母艰出馆居南京从学者甚众束脩唯以市书恶衣粝食虽仕宦如贫士也同年如雷宋诸人皆以声名意气相豪子忠独恬退以学自乐正大初余先子入翰林子忠从之游先子殁与余善从南京被围阙食余遇之富城西敝衣褴褛可怜已而闻鬻卜天街值一回鹘问卜子忠以文语应之为回鹘所殴北渡将还乡道病死哀哉  

挽刘云卿  

桃李双鳬舄风霜一豸冠才华惊世易勲业到头难白日空金马青天下玉棺传家有贤子文或似欧韩雷仲泽【`雷一作　二首　补震`】  

补仲泽蒲城人官按察使  

蒲城马上偶得二首  

冷落襟风杯月﨑岖马足车尘林下何曾一见直教羡杀闲人  

空有满衣尘土曾无葢世名勲忽认青山影里有人卧月眠云  

杨用道【`一首　补`】  

补用道长山人仕至中奉大夫  

题懐范楼  

十载希文此屈蟠天衢一旦遂高抟古人直许到防契当世独能并富韩事与陶朱终古焕名将长白倚天寒不但东坡为流涕遗编我亦涕汍澜  

杨容【`一首　补`】  

补杨容济南人  

范文正公祠  

萧何太白皆星精豪杰不待文王兴陶朱异姓在髫龀当时范氏濯尘缨我名终自异凡品肻使没世无声名山东读书至卿相暮年去作山西将国恩未报归不得林猿涧鹤空惆怅山中旧隠当依然惟有白云封繐帐迄今东齐人物少空谷不闻虚皦皦少微无光山色死令人痛哭长山道  

石玠【`一首　补`】  

补玠字子坚猗氏人官绛州节度使  

绛州道中送乡人  

有泪欲不洒恐伤眞性情有泪欲狂洒又非丈夫行展转意如何屈曲肠寸萦西山万丈高泼泼当前迎山灵知别难向我相慰明吾子乃王使年质方妙英为朝廷耳目作稷契公卿望霖雨天下求舟楫苍生轺车一相过河岳需澄清今当此别离何足为重轻君不见大禹当年任治水八载于外惟经营又不见班超万里思封侯至今边塞咸推称古来贤圣尽如此丈夫勲业岂偶成俛首闻至言再拜谢山灵感激少自奋离思即清平去去西边深致力期与杰士同光声  

杨鹏【`一首　补`】  

补金史姬汝作传详议官杨鹏字飞卿能诗附相学斋杂抄紫罗凡凡道人杨鹏字飞卿一名云鹏少梁人南渡后终于东平有陶然集行世  

送元遗山  

三馆才名天下闻乱来俗议漫纷纭两朝文笔谁争长一代诗人独数君南浦春深愁送别西山晚翠约平分何时并坐龙潭上野水添杯看白云  

附元好问陶然集序贞祐南渡后诗学为盛洛西辛敬之淄川杨叔能太原李长源龙坊雷伯威北平王子正之等不啻十数人号称专门就诸人中其死生于诗者少梁杨飞卿一人而已李内翰钦叔工篇翰而飞卿从之游初得树古叶黄早僧闲头白迟之句大为钦叔所推激从是游道日广而学亦大进客居束平将二十年有诗近二千首号陶然集所赋青梅瑞莲缾声雪意或多至十余首或病飞卿追琢功夫太过者予释之曰诗之极致可以动天地感鬼神故传之师本之经眞积之力乆而有不能复古者自匪我愆期子无良媒自伯之东首如飞蓬爱而不见掻首踟蹰既见复闗载笑载言之什观之皆以小夫贱妇满心而发肆口而成见取于采诗之官而圣人删诗亦不敢尽废后世虽传之师本之经眞积力久而不能至焉者何古今难易不相侔之如是耶葢秦以前民俗醇厚去先王之泽未远质胜则野故矢口成文不害为合理使今世小夫贱妇满心而发肆口而成适足以汚简牍尚可辱采诗官之求取耶故文字以来诗为难魏晋以来复古为难唐以来合规矩凖绳尤难古律歌行篇章操引吟咏讴謡辞调怨叹诗之目既广而诗评诗品诗説诗式亦不可胜读大槩以脱弃凡近澡雪尘翳驱驾声势破碎阵敌囚锁怪变轩豁幽秘笼络今古移夺造化为工钝滞僻涩浅露浮躁狂纵淫靡诡诞琐碎陈腐为病毫发无遗憾老去渐于诗律细佳句法如何新诗改罢自长吟语不惊人死不休杜少陵语也好句似仙堪换骨陈言如贼莫经心薛许昌语也乾坤有清气散入诗人脾千人万人中一人两人知贯休师语也看似防常最竒崛成如容易却艰难半山翁语也诗律伤严近寡恩唐子西语也子西又言吾于他文不至蹇涩惟作诗极艰苦悲吟累日仅自成篇初读时未见可羞处姑置之后数日取读便觉瑕衅百出辄复悲吟累日反复改定比之前作稍有加焉后数日复取读疵病复出凡如此数四乃敢示人然终不能工李贺母谓贺必呕出心乃已非过论也今就子美而下论之后世果以诗为专门之学求追配古人欲不死生于诗其可已乎  

卢庸【`一首　补`】  

补金史卢庸字子宪蓟州丰润人大定二十八年进士调唐州军士判官再调定平县令史除南京转运副使改中都户籍判官察廉迁礼部主事累官凤翔治中大安三年改干州刺史入为吏部郎中至宁元年改陜西按察副使夏人犯边庸缮治平凉城池储积刍粟团结土兵为备十一月夏人围平凉庸矢尽人寡取夏兵射城上箭以济急用出府库赏有功者平凉頼以完进官四阶迁按察转运使未几改定海军节度使以病致仕兴定三年卒  

登嵩山絶顶抵宿卢岩  

飞梁挂壁虹霓落列嶂遥连翡翠鲜岩树溪禽尽相嫪一春踏徧万峯巓  

孔彦舟【`补`】  

补金史彦舟字巨济相州林虑人亡命为盗后为宋招捉使走之齐从刘麟伐宋齐国废从宗弼取河南累官工兵部尚书河南尹封广平郡王正隆例降金紫光禄大夫改南京留守  

南行口号【`存句`】  

苦被杜鹃频唤着参差兵马过衡阳  

附三朝北盟防编彦舟在潭州屡败于马友乃退去欲向南行因作口号有云云之句  

## 御订全金诗增补中州集卷五十二  

杜仁杰【`二十四首　补`】  

补杜仁杰字仲梁一字善夫济南长清人与遗山善元时累徴不起子元素任福建闽海道廉访使以子贵赠翰林承防资善大夫諡文穆  

和信之板桥路中  

岸风折枯藤野日明远烧山晚云烟深游子悲险峭平生文字僻所歴入吟啸急景不贷人佳处领其要木杪来江光中途憇逍遥佳人在空谷尺素昔见招徒老黄尘中愧尔渔与樵永懐梁甫吟日暮风萧萧  

禹城道中  

自发醯鸡覆蓬心得少瘳乾坤一尺棰今古几全牛嵗月怜丹灶云山笑白头此生眞欲老何地不菟裘  

病中枕上  

忽忽卧几月遂成疎懒名却因久病后更觉万缘轻月  

落牕影动夜寒灯晕生狸奴似相慰分坐守残更  

送信云父  

居士身轻日秋天木落时山青云冉冉川白草离离渉世心将破懐人髩已丝相逢琴酒乐应怪久违期  

病中忆坦夫兄  

共脱壬辰乱他乡见愈亲论才惟有子知已更无人避世相看老通家未拟贫竹林平日约早晚得为隣  

从军  

野濶牛羊小天低草树平呉疆连晋境汉卒杂蕃兵月合围城晕风酣战阵声中原良苦地上古错经营  

雨中寄高无尘  

久客饶孤闷连隂动浃旬行云应已倦细雨亦伤贫飘泊嗟吾道饥寒任此身人家酒应熟谁为问南隣  

雪后书事  

雪罢山原浄日晴风景新一川花气午万壑水声春天地开华国闗河失战尘无边春色里惆怅独行人  

至日  

松竹浣花里桑麻杜曲田苍茫辞蜀地辛苦见秦天死去谁怜汝生还事偶然但甘终垅亩待聘岂前贤  

宿金线泉  

官舍値淫雨客衣惊早秋泄云迷灌木行潦带清流蛛网翻新霁蝉声咽暮愁古今何限事白首对沧洲  

中秋夜宿普照寺喜周卿至  

久客厌孤寂跫然闻子来夜凉风缩瑟云破月徘徊旧事休重説新诗且细裁几年无此夕独欠两三杯  

无题  

老泪河源竭忧端泰华齐苦吟知有恨细写却无题事与孤鸿北身携片影西催归烟树外不用向人啼  

沧浪亭观雨  

萧萧北风吹北牕浪浪秋雨泻秋江痴蝇不飞集枯几饥防屡出翻空缸杂花叶底开无数佳木门前立自双散地自知心地远赏音谁解足音跫  

病中呈裕之  

十载犹能复笑谈归来重覔读书龛耒阳白酒君应具勾漏丹砂我自惭民讼几何消自苦【`一作古`】山城虽小得穷探也知清俭难持久好趂秋风醉菊潭  

自遣  

少日襟懐悔自豪暮年志节讵须高敢将议论轻疑孟闲得工夫细和陶酒尽枯肠还磊礧诗成白发转刁骚皇天汲汲诚何意也共人生一体劳  

畚锸家园手自操虽无多景足偿劳十年种竹翻嫌宻一日栽松恨不高是处求田消二顷尚谁有梦到三刀得名身后良痴计尽拟浮沉付浊醪  

读史偶书  

杨彪不着鹿皮冠元亮还书甲子年此去乱离何日定向来名节几人全中原消息苍茫外故里山河涕泪边六国帝秦天暂醉鲁连休死海东壖  

延津待渡寄仲温参议  

一望河干一慨然战尘如雾水如天要知别后思君处长在孤城落日边  

夜宿郓城  

残月和灯照敝帷踈风乗隙入征衣恰逢远客思归日正是家人説梦时  

长门怨  

天上神仙也别离人间那得鎭相随不须贵买临卭赋只想君王未见时  

鲁郊  

六十衰翁更莫闲好将华发映青山穆生自合寻归计不在区区醴酒间  

解嘲  

江气防防江雨飞潜夫四月着冬衣野荼谢蔷薇发山鹧鸪啼杜宇归青髩渐随愁共减素心长与慢相违四方糊口非吾事自识飘零有是非  

发黄有感  

飘萧中年发既少何用白苍黄未甚丝明知不更黑妻孥恐生悲劝我课鉏摘眷然抚镜镊青山堕虚席附山东志仁杰字仲梁济南长清人才宏学博元时屡徴不起  

附遗山集南渡后李长源七言律诗清壮顿挫能动揺人心高处往往不减唐人麻知几七言长韵天随子所谓陵轹波涛穿穴险固囚鏁怪异破碎陈敌者皆畧有之然长源失在无穰茹知几病在少持择诗家亦以此为恨仲梁材地有余而持择功夫胜其余或亦有不逮二子者絶长补短大槩一流人也今二子亡矣仲梁气鋭而笔健业专而心精他日所至当于古人中求之不特如退之之于李元賔也  

金全【`一首　补`】  

补全字里阙官知府  

吊王若虚  

才名滚滚满皇州不羡生封万户侯凤沼数番承上语玉堂终日近天逰泰山已坠将何仰梁木新摧叹不休几度追思犹未已西风吹草一天秋  

王术【`一首　补`】  

补术字里阙官刺史  

题呉莘老万卷堂  

呉生祖父皆贤明清选幽居殊世俗碧水晴岚灿户庭白云宿雾封林麓好收书史贮新堂岂羡珠玑夸润屋文字本为子孙藏子孙能勤文字熟撑肠各有五千卷揷架更盈一万轴尺璧非宝竞寸隂五经何多扪便腹简编不失鎭时习灯火稍亲兼夜读敏厥修兮就有功学而优则期干禄况宜养志无辞劳又欲分金赒不足责报吾闻如执劵盍为高门待华毂  

刘仲游【`四首　补`】  

补仲游字里阙官京兆同尹  

华清宫  

唐家【`一作宗`】帝业艰难致终笑明皇学始皇不戒前车成后辙华清宫殿胜阿房  

温泉  

赐浴华清宠幸殊温泉水滑洗凝酥至今西蜀逢冬月尚画杨妃出浴图  

干陵二首  

冬苑花开瑞气殊唐朝周号漫窥图聪明终悟梁公谏宗庙明禋不祔姑  

处分昭陵牢固帖宣和秘阁至今藏外人岂计图家事还笏空悲褚遂良  

高逸【`二首　补`】  

补高逸字里阙官临晋县令  

游延祚寺留题  

已向灵峯得胜逰更来延祚少迟留高槐叶宻晴无日广厦檐深气似秋嘉果摘将聊自食新诗吟就与谁酬一瓶一鉢能随分休把身心妄处求  

招提深静少炎曦衰病无堪气力微一叶未闻庭下落断云已见垅头飞斋余鸟鹊争残啄讲罢松杉转夕晖坐羡僧家偏省事令人心地乐皈依  

陈君可【`一首　补`】  

补归潜志君可永宁人  

梅影【`一作曹之谦`】  

隔牕疑是李夫人【`疑是一作浑似`】江月多情为返魂不似丹青旧顔色【`不似丹青一作宛是依依`】十分【`一作向人`】憔悴立黄昬  

邬元章【`一首　补`】  

补元章介休人  

题南华观  

试拈眞理问南华生死元如觉梦何昼夜曽停觉梦否古今还续死生麽潼山嵗嵗生春草睢水年年有緑波子逝于今已千嵗觉时何少睡时多  

齐希谦【`一首　补`】  

补希谦赵闲闲友也归潜志闲闲作城南访道图诸公皆有诗希谦亦题其后  

题赵闲闲城南访道图  

亿劫梦中夸识解一生纸上作风波到今不敢抽身去毕竟城南有甚麽  

张圣予【`一首　补`】  

补圣予爵里无考见续夷坚志  

赋古松  

蟠根蹙足怪虬藏平顶摩云翠葢张不怕雪霜侵玉瘦却愁雷雨化龙骧异材讵肻资梁栋灵梦还能避斧斨万古天风吹不老岱宗山色共苍苍  

梅泽【`一首　补`】  

补泽长安县人  

望终南山诗  

明月一樽酒清风万卷书南山山下地终欲卜隣居刘方叔【`一首　补`】  

补方叔临潼县人  

华清宫  

废宇倾垣不复新开元辇道尽荆榛惟余一温汤水长与行人洗路尘  

惠吉【`二首　补`】  

补吉临潼人  

华清宫  

开元已在太平基天宝何縁遽致衰应是用人终始异温泉呜咽漫含悲  

骊山  

唐祚方当七叶兴侈心一动事华清峯峦花木千重秀楼阁云霄万丈平赐浴但闻专宠幸信谗不复用贤明直教兵震渔阳地破碎霓裳羯鼔声  

胡光谦【`二首　补`】  

补光谦河中人  

游延祚寺用前人韵  

精蓝并构每攀逰接翠连香为少留墙外果悬红带日堂前松偃老经秋羡君利禄身非恋笑我云山志未酬欲学高眠林下客万縁销尽更何求  

路入西郊背晓曦给孤园近景霏微光揺三界金绳动声飏双林玉磬飞龙过山隂拖翠霭僧眠溪影弄寒晖羣公已约开莲社只恐陶潜未肻依  

附金史章宗本纪明昌三年四月尚书省奏提刑司察举涿州进士刘器博博州进士张安行河中府胡光谦光谦年虽八十三尚可任用勅刘器博张安行特赐同进士出身光谦召赴阙秋七月丁亥光谦至阙命学士院以杂文试之称防上曰朕欲亲问之八月辛亥特赐光谦明昌二年进士第三甲及第授将仕郎太常寺奉礼郎官制旧设是职未尝除人以光谦德行才能故特授之  

李中立【`一首　补`】  

补中立字里无考  

题凌云台  

山围平野四囘环天迥台高眼界寛云漏残阳明远岫涛翻急雨涨前滩一川胜趣四时好千里雄风三伏寒谁见凌云清絶处夜凉空翠湿阑干  

翟钦甫【`一首　补`】  

补宋赵溍养疴漫笔翟钦甫金人也众饮清庵钦甫偶至众不之识俾赋清庵诗钦甫故拙起句众皆大笑及赋毕众失色愧谢延之上座  

清庵  

为问清庵何以清霜天明月照蓬瀛广寒宫里琴三弄白玉楼头笛一声金井玉壶秋水冷石田茅屋暮云平夜来一枕逰仙梦十二瑶台独自行  

附尧山堂外纪翟钦甫金初人  

郑辉【`一首　补`】  

补绛州志潞公轩在翼城县宋文彦博知翼城时建河亭后改今名金翼城县丞郑辉有潞公轩即席继和刘巨济秀才韵云云  

潞公轩即席继和刘巨济秀才  

万壑奔腾滙一湾构堂其上称吟观欲同叶令飞鳬近肯作陶轩容膝安心静自当凭棐几气清不必饰雕栏徒夸海上蓬瀛远始觉壶中天地寛山势东南揷云碧人家高下似星攒拟追潞国悠哉乐【`此中父老言潞公宰此邑优游自乐殊不以簿书介意`】盍念清河作者难【`县署皆张仲温所修`】繁暑远人如酷吏清凉生掖胜仙丹沿流花圃眞堪赏解愠丝弦谁复弹窗转雄风来座上雨踈雌蜺挂林端休思酒社凋零伴【`余与前令尹王公美屡防于此今则无复旧日矣`】且作诗人冷淡欢我辈三年穷胜趣此中五月亦轻寒民安讼息无余事醉卧眞须向夜阑  

雷发【`一首　补`】  

附山西志雷发有退藏斋诗云云  

退藏斋诗  

陋室何堪陋巷居退藏天亦隠斯庐看山破费工夫外一炷清香玩易书  

蔺世一【`一首　补`】  

附麟逰志蔺世一失其字麟逰人金进士其游永阳园诗云云  

游永阳园诗  

嵗久仙游观园新五年过基惟呉生施买地费家货栽惟王子勤花木逾万个共胜永阳名千古无令破又添长春亭白云为戍逻瞰临渺空濶緑浄不可唾沟塍如刻镂堆绣最堪播瑞槐龙蛇活怪石虎狼卧夜风一河喧晨钟两崖和人生欢有几事往悲岂那欲压市尘嚣且来取静坐愿书梁上牌勿使尘泥涴  

张旻【`二首　补`】  

附顺天志金张旻有题天坛诗  

题天坛二首  

亲传君命下丹墀渡水穿云入翠微王母洞投龙简日翩翩鹤驾彩云飞  

皇都别后陟天坛坛上焚香祝万安喜遇仙灯昭瑞应不妨良夜倚防看  

刘仲杰【`一首　补`】  

附濵州志仲杰字时彦山东濵州人大定间任郾城令歴清河令迁太常博士有陶山寺诗  

登陶山寺  

遗迹千年事恐诬幽栖谁信为陶朱不知古寺东山洞曾与西施共隠无  

程自修【`一首　补`】  

补谷音洛阳程自修字忘吾性孝友读书城东门翰林元裕之上其言行除礼部郎中自修闻之弃家南去其独坐诗甚佳  

独坐  

终南在吾目秋色远接应谁招天外翠来作牕中靓娟娟初画眉盈盈独临镜云去物象空月出心源莹我欲往从之有客夸防径洗耳复洗耳松风入清听  

王浍【`二首　补`】  

补谷音辽东王浍字元佐博学醇行州刺史迎为师教授弟子百余贞祐中就拜宣抚辽东宰相屡书请浍之镇浍不应浮海遯去其感遇诗云云  

感遇二首  

迅景走北陆高木交翔风众情悦妖冶岂云惠其终万事无不有流转大化中古来论成败咄咄鱼为龙牛车窜下国势异情则同征诛继揖譲桓桓汤武功彼美二三子一笑清酤空  

光风荡繁囿丹緑缀柔柯游子去万里空闺敛翠蛾行云落江水酒尽不成歌鸡飞与狗走妾命独奈何国医张子和【`三首　补`】  

补归潜志张子和睢州考城人初名从正精于医贯穿难素之学歴歴在口其法宗刘守眞宗素药多用寒凉然起疾救死多取效士大夫称焉为人放诞无威仪颇读书作诗嗜酒久居陈游余先子门后召入太医院旋告去隠然名重东州麻知几九畴与之善子和论説其术因为文之有六门三法之目特行于世防子和知几相继死迄今其书有焉  

补赵秉文遗太医张子和书夫天有六气以生寒暑燥湿风火故医家欲治寒则必以热药欲治热则必以寒药二者则不可以偏废往时呉楚之人喜温药初虞世论之详矣本朝大定间河间刘守眞者号精于素问多用凉药以矫一时之施之于膏粱之族饮食厚而腠理宻颇得其效而昧者用之至于杀人者多矣如太医张子和其人者其术亦有足多者子和尝以炮附子七枚以糖卷饼饵而食之佐以古人蒸熨之法以起人痓病用意防矣论者以为喜用凉药未必然也然医者人之司命不可不慎书医説以遗之  

防亭  

学剑攻书两不成年来踪迹愈如萍而今防水无鱼钓収拾纶竿海上行  

酷嗜医经五十年野芹曾献紫宸前而今憔悴西山下更比文章不値钱  

齿豁头童六十三迩来衰病百无堪旧逰马上行人老不似当初过汝南  

附许州志张从正子和兴定中召补太医居无何辞去乃与麻知几辈日逰防水之上讲明奥义辨析理遂以平日闻见及尝试效者辑为一书凡十四卷名曰儒门事亲  

王翰林彪【`一首　补`】  

补归潜志王翰林彪字武叔大兴人贞祐五年经义魁也为文颇驰骋波澜性踈放嗜酒不拘细事初对廷策宣宗喜其文以为似古人特授太子副司经国史院编修官进司经末帝在东宫颇见知后入翰林为应奉迁修撰出为平凉府治中入为待制出刺荆州未赴南京被围执之服絶粒药俄饮酒被药死  

赋吕唐卿海藏斋  

虚白云中含世界软红尘底寄虚舟只应乌帽红尘底相见苍烟白鹭洲  

史懐【`补`】  

补归潜志史懐季山陈郡人少游宕不羁然有才思年既壮乃折节为学与名士李子迁侯季书王飞伯游作诗甚有功尝作古镜诗甚工  

冬日即事【`存句`】  

檐雪日高晴滴雨野烟风定暖生云  

刘琢【`补`】  

补归潜志刘琢伯成中山人刻苦力学事母教弟以孝友闻朋友居邓州人甚重之正大初举进士南京余始与相识俄下第归久之河南乱闻在武仙军人中仙使使宋回为所杀哀哉  

存句  

呉蚕丝就方成茧楚柳绵飞又作萍  

## 御订全金诗增补中州集卷五十三  

异人  

拟栩王中立【`六首`】  

中立字汤臣岢岚人博学强记问无不知少日治易有声塲屋间家豪于财賔客日满门所以待之者备极丰腆其自奉则日食淡汤饼一杯而已年四十防妻遂不更娶亦不就举选斋居一室枯淡如衲僧如是三四年乃出时人觉其谈吐高濶诗笔字画皆超絶若有物附之者问之不言也闲闲赵公知平定先生往谒之与之诗云寄语闲闲傲阆仙枉将诗酒汚天全黄尘遮断来时路不到蓬莱五百年因言唐世士大夫五百人皆仙人谪降中有为世味所着迷而不反者如公与我皆是也一日来都下馆于闲闲公家中秋夜饮酒赋诗且就公索墨水一盘  

公如言与之明旦不告而去壁间留龟鹤二字广长一丈而墨水具在不知以何物书之也朝士来观者车马塡咽都下竞传王先生仙去矣久之先生从外至问二字以何物书之不答题诗其旁云天地之间一古儒醒来不记醉中书旁人错比神仙字只恐神仙字不如先生平生诗甚多有醉袖舞嫌天地窄诗情狂压海山平之句他亦称此人有问世外事者亦一二言之好作擘窠大字往往瞑目为之笔意纵放势若飞动闲闲公甚爱之屏山尝见先生商畧前代人物引先儒论议数十条在目前使人人自相诘难然后以已意断之以为辨博中第一流人也临终预尅死期如言而逝州将石伦葬之忻州时年五十六予尝从先生学问作诗究竟当如何先生举秦少游春雨诗云有情芍药含春泪无力蔷薇卧晚枝此诗非不工若以退之芭蕉叶大栀子肥之句校之则春雨为妇人语矣破却工夫何至学妇人先生晚年易名云鹤自号拟栩云  

中秋  

素丸东溟来飞上玻璃盆聊挥五轮手拨去万里隂印透山河影照开天地心人世有昬晓我未尝古今【`屏山所传作素丸青溟来聊舒五轮指`】  

杂诗四首  

华山宫殿白云封不见当年打睡翁贪看终南山色好不知红日下前峯  

独跨苍虬下太清春风万里月华明因君感激为君説凿破天机我也惊  

云叶粼粼皱碧空笙箫递响入天风忽惊风浪耳边急不觉形神来世中  

此生休更问浮名名利区区不暂停我有一丸天上药用时还解济苍生  

题裕之乐府后  

常恨小山无后身元郎乐府更清新红裙婢子那能晓送与凌烟阁上人  

王予可【`七首`】  

予可字南云吉州人父本军校南云亦尝籍年三十许大病后忽发狂久之能把笔作诗文及説世外恍惚事南渡后居上蔡遂平郾城之间在郾城为最久遇文士则称大成将军于佛前则谛摩龙什于道则驺天俊于贵游则威锦堂主人为人躯干雄伟貌亦竒古戴青葛巾项后垂双带状若牛耳一金镂环在顶额之间两颊以青湼之指为翠靥衣长不能掩胫故时人有哨腿王之目落魄嗜酒每入城市人争以酒食遗之夜宿土室中夏月或尸秽在旁蛆虫狼籍不防也人与之纸落笔数百言或诗或文散漫碎杂无句读无首尾多六经中语及韵学家古文竒字字或峭劲遇宋讳亦时避之人或问以故事其应如响诸所引书皆世所未见谈説之际稍若有条贯则又以诞幻语乱之麻知几张伯玉与之游最狎其所作诗以百分为率可晓者才二三耳题崧山石淙云石裂雯华渍月秋葢石淙之石皆状若湖玉其高有五六十尺者石之文如虫蚀木如太古篆籀竒峭秀润一一在潭水中亲到其处知诗为工也蔡州北悬壶观仙榆云壶树苔波月渍皴醉后云一壶天地醉眠小宫体云万叠云山飞小鴈射虎首句云风色偃貂裘即阁笔自戏云此虎来矣乐府云唾尖绒舌淡红甜又自戏云欲下犂舌狱耶和太伯宫词云金盆水不暖翠雀啄晴苔又云凤蹴瑶华散龙衔桂子香西云一片冷裁潭底月六湾斜卷陇头云烹茶云帘卷緑隂花外月玉山冰雪醉扶翁凌霄花云啼鸟倒衔金羽舞惊蛇斜傍玉帘飞威锦堂乐府云凤环捧席带香屏鲸杯倚伎和云卷【`屛疑作凭`】此类尚多人亦多赠南云诗者李子迁云石鼎夜联诗笔健布囊春醉酒钱麄真南云传神诗也壬辰兵乱为顺天军将领所得知其名窃议欲挈之北归馆于州之瑞云观南云明日见将领自言云我不能住君家瑞云观也不数日病卒后复有见之淮上者  

补归潜志王赤腿不知其名字年齿人以其衣短号哨腿王或云名予可字南云河东人防尝为卒不详居郾蔡间以乞食为事衣皮衣露膝长叹好插花额上系一铜片如月人问之皆有説又时时自言为天帝所召有某仙某神在焉所食何物皆诞诡莫可测然善歌诗有求之者索韵立成字亦怪异在郾城凡寺观楼阁及名家屋壁书其诗殆遍往往有竒丽语如天仙有梦梅云鼎铸陶钧政格新横斜踈影慰骚魂婴香枕簟黄昬月懋棣东风笑谷春又经闲璈几虚云锁杯卷江山枕岛楼却忆西岩旧宫殿半横星斗下瀛洲又题石潭云石裂雯华浸月秋又松隂滚碎阑干角其他多僻怪不可晓问之则曰出天上何书书名亦不可晓或云为鬼物所凭麻知几独重之李子迁赠诗云肮脏风仪古丈夫鹤袍铁面防髭须人间春色向头剰天上月明当额孤石鼎夜联诗句健布囊春醉酒钱麄危楼试倚街头月应见潜飞入玉壶索诗求韵立书辞亦不可晓后因病卒  

宫词  

水曲朱门漪漾漫一帘花雨月波寒金闺背衬鸳鸯冷春困秋千立画竿  

南园湖石  

翠雀衔云堕翠芜砥峯倒影卧平湖飞花不到穿帘月高倚晴天一剑孤  

驯鹤图【`张伯玉家画慎宫人徐行以手整钗一鹤后随谓之驯鹤图伯玉请赋诗钦叔常苦其作诗多不用韵限以钗来苔三字`】  

寝处妆铅未卷钗孤云花带月边来六宫帘幕金鸾冷露湿晨烟啄翠苔  

杂诗二首  

白露沙滩浸緑湄小舟舣岸尚依稀山回屏曲江连树春锁人家深处归  

暗悲秋色素团团一雨飘零飚霁寒天浄长空烟敛处彩虹金挂树头山  

宫体二首  

红叶铺霜撼御阶绣莲尘蹴衬罗鞋袖沾鸎翅调簧语堕却衔翘入鬓钗  

骄马金笼借草归翠鸾屏曲染红霏凭栏山色春风里唤得莺儿燕子飞  

附升庵集金国仙人王予可诗词多用雯华字见中州集元好问诗石裂雯华渍月秋又宝宫寺联云七重宝树围金界十色雯华拥画梁雯文也又石文似云亦曰雯华古三坟书日云赤雯月云素雯  

附蜀都杂钞金王予可南云咏西云一片冷裁潭底月六湾斜卷陇头云又在元世祖前矣  

照了居士王彧【`四首`】  

彧字子文洺州人承安中进士资刚决不可犯为尚书省掾知管差除与郎官相可否即弃官去往来登封卢氏山中改名知非字无咎自号照了居士居山中二十年布衣蔬食井臼自亲时人哀苦之而知非处之自若也少日为文工于四六诗亦有功和二宋落花韵四首云曽见娇窥宋玉墙忽惊遗梦到延凉聚尘非分侵凌玉流水无情断送香锦韈漫抛终隔面防灰虽吐若为肠苍苔碧草无穷恨木石痴儿亦自伤可人未厌出隣墙回首空残翠幕凉好事只传懐梦草殊乡谁致返魂香尘凝燕子慵开眼烟暗马嵬空断肠秾李绛桃俱异物为歌薤露写余伤緑影浮空只自伤赏心死着未能忘琼枝不解留春色银烛空存照夜妆肺腑已传蜂蜜尽肌膏仍与燕泥香情知青帝回车日合有祥风老退房繁华终竟合凋伤献笑萦懐忍遽忘露压不禁昬泪脸风披无奈醉愁妆芳菲顿减园林趣狼籍空余陌路香却忆班姬浪辛苦一生都得几专房既学佛作决定歌禅家以为证道新丰之后无有及者初出京有诗云亲踈俱穏人伦了防嫁齐成俗意周一笔尽钩尘债断都无亏欠大家休休休休爱着何时是彻头风息浪平人已渡笑携明月下孤舟崧山中云撒手宁论万丈崖脚跟未肯防尘埃东君也自魔君数故着青红眼底来来何迟去何早二五不多十不少一声柄木徧虚空谁识堂堂真照了又赠安居士国宝云不招措大嗔不唤王子文不惹禅和笑不名王照了他人怕人嫌照了要人嫌人人有面树有皮努力方便勤妆严妆严也由贤不然也由贤鼻孔莫遣他人穿又答国宝云幻人谁拙复谁能游戏何妨傀儡棚凡事不堪君莫怪侬家面目得人憎又云忽然识破虚空我六合纵横更有谁正大壬辰参知政事宗室实哩行台洛阳以知非有重名力致之使参议台事城陷不知所终子升卿有赋声早卒补归潜志王彧子文洺州人少擢第南渡为省掾睹时政将乱一旦弃妻子径入嵩山剪发为头陀自号照了居士改名知非字无咎居达摩庵苦行自修朝廷初疑焉遣使廉之知其非矫伪乃止当世号王隠居名甚高后十余年忽下山归其家复与妻子如旧妻死更娶又为洛阳行省参议遭乱不知所终殁嗟乎有始有终者难矣哉  

禅颂三首  

昧已全抛大事忧为渠刚揽等闲愁桑榆晚景无多子针芥人身岂易投  

闲日搆来忙日用此生迷却再生休鼻头捩转从今始看作回程火里牛  

吾身非我底为情説着尘劳特地惊五九尽时山更好涧泉云鸟自春声  

又颂  

放下情懐触处安生涯取取没多般褐衣褴褛聊遮赤短髪鬅鬠底用冠一榻省縁资困歇二匙随分了饥餐也知苦涩人人笑烈日初心不敢谩【`贞祐末行台都尉南征武经进士李申之于盱眙左右司郎中刘光讲达卿润文官李献能钦叔爱其才辩欲活之以避嫌不敢也乃托以问事机令军中羁管之申之作诗赠主囚者云一饭感君无地报寸心许国只天知明朝定作长淮鬼马革仍烦为裹尸又云胸中万古横钟阜一死鸿毛断不移又献书都尉云金国嵗嵗南侵计所得不能一二州而军力折耗殆尽今嵗此举亦曾虑及有议其后何以御之乎为公计者不若以南军大举敛兵而退虽屡出无功得全师而返犹可自救不然师老食殚困顿于坚城之下防间一行则公受祸不久矣某军败而死固其所也乞于盱眙城下责以不降之罪以一死见处使人人见之则都尉亦于名教有功书上之明日申之谋遁归不果乃杀之钦叔説其临刑回面南向欣然就戮甚嗟惜之予谓申之胸中万古横钟阜与王知非烈日初心不敢谩皆烈丈夫语故附见于此`】  

无事道人董文甫【`八首`】  

文甫字国华潞人承安中进士为人淳质恬于世味于心学有所得人知尊敬之而不知其所以得也子安仁亦学道父子尝闲居宝丰闭户不出以习静为业朝夕不继晏如也国华歴金昌府判官礼部员外郎昌武军节度副使正大中以公事至杞县自知死期作书与家人及同官又作诗贻杞县令佐诗毕掷笔于地以扇障面而逝有和太白山明和尚牧牛图诗刻石于洛阳其引云夫人有等差教分顿渐上根之人一闻十悟不落阶级中智而下必由渐进此人牛次第不得不立心性动静徼妙有无学者所宜谛观也以人牧牛是动而有制从有以观其徼者也进进而不已则渐至于回首驯服从无以观其妙者也有入于无徼及于妙固善矣又不知静而无碍之为愈也静而无碍又不知两忘双冺之入神也若夫人牛两忘明月独照恍然俱失所在当是时也吾将离形去智神亦无功同于大通与道为一则向之人牛亦筌蹄中一微尘耳吾儒所谓尽心尽性者无外于是因借明和尚韵再下一转语防心者必能知之诗不録  

补归潜志董治中文甫字国华潞州人第进士南渡尝为大理司直后为河南府治中卒自号无事老人为人淳谨笃实学道有得其学参取佛老二家不喜高远竒异循循常道临终预知死期斋浴而逝时人异之兴定初余先子居防淮阳公乗传过焉谈道竟夕余时为童子窃听牕下葢其于六经论孟诸书凡一章一句皆深思而有得必以力行为事不徒诵説而已既去先子大称之后于郝文国才处得所着一编皆论道之文迄今藏余家其子安仁传其学亦谨厚人也  

秋夜  

见即如无炉上雪淡而有味水中盐齐行定慧千灯焰浄识乾坤一镜奁  

昼眠  

庄周先我复天真化蝶飞来管领春我亦庄周周亦蝶不知若个是真身  

审是堂  

按剑人人骇夜光蜀鸡合道胜鸾凰飞蛾可是无分别直道油灯是太阳  

文中子续经  

纷纷述作史才雄听似秋来百草虫不是春雷轰蛰窟蚓蛇防得化成龙【`予尝以王氏六经为问先生云王氏六经以权道设教虽孔子亦然但后人不能知之耳因以此诗见示`】  

临终诗四首  

无情防主没钱僧送上城南无事人检尽传灯无尽録更无公案这畨新  

生有地死有处万牛不能移一步一轮明月印天心此是渠侬住处住  

白髪三千丈红尘六十年只今无见在虚费草鞋钱今古一轮月分明印碧霄门门蟾影到处处桂香飘不起眼中晕何劳指上标真空浑照破归去杖头挑隠德  

薛继先【`一首　附三首`】  

继先字曼卿猗氏人少日三赴廷试南渡后隠居洛西山中课童子学事母孝与人交谦逊和雅所居人化之子纯孝字方叔有父风客有诈为曼卿书就方叔取物者曼卿年已老状貎如少壮人客不知其为曼卿而以为方叔也而与之书曼卿如书所取物付之虽其家人亦不以与知也监察御史石玠子坚行部过曼卿曼卿避不之见或言君何无乡曲情耶曼卿曰君未之思耳凡今时政未必皆善石御史一有所劾则必谓自我发之同恶相庇他日并邻里有受祸者其畏慎类此正大末司农卿杨慥叔玉丞康锡伯禄荐曼卿与汴人高仲振武陟宋可武清张潜磁阳曹珏大名王汝梅隠操不减古人朝廷议授以官以兵乱不果曼卿喜作诗工于赋物如松化石云瘦见千年傲霜骨链成一片补天心时人称焉壬辰之乱病殁于宜阳仲振字正之系出辽东其兄领开封镇兵正之防就举选年四十后即以家业付其兄挈妻子居嵩山于书无不读而以易皇极书为业安贫乐道不入城市山野小人亦知敬之王汝梅张潜从之学三人行山谷间人望正之风袖翩然如欲仙而未举也张王説正之尝遇异人教之养生呼吸吐纳日以为常灵气时至安坐不动而骨节戛戛有声恍惚中时与真灵接对所谈皆世外事既不以语人故无得而传潜字仲升有志节慕荆轲聂政之为人三十嵗乃折节读书太学诸人高其行义有张古人之目客嵩山从正之学易五十嵗始娶妻妻鲁山孙氏亦有贤行夫妇相敬如賔负薪拾穗行歌自得大用与之同业而生理优赡怜高张之贫时有餽饷皆谢不受乡里为仲升劚田熟仲升约中分之以偿其勤众不忍但小摘而去仲升亦弃不收众如约然后取食之尝行道中拾得一斧夫妇计度移时乃持归就访其主归之所居寺庄有兄弟分财致诤者其弟指仲升所居曰我家如此独不畏张先生笑人耶天兴之兵避于少室絶顶时世已乱冦敚暴横无复人理仲升不甘与之处闭口不食七日而死妇随亦投絶涧中汝梅字大用律学出身伊阳簿秩满遂不出性嗜读书动有礼法生徒以法理就学者兼以经学授之后生辈服其教无敢为非义者可字予之贞祐之兵其姑嫁大姓稾氏夫与子皆兵死而赀产独在姑以白金五十笏遗予之予之受不辞一日姑得稾之踈属立为后挈之省外家予之置酒防乡邻且谓姑言姑往时遗可以金可以稾氏无子故受之姑今有子矣此金稾氏物非姑物也我何名取之因呼妻子舁金出归之稾氏乡里用是重之大兵再驻山阳军中有闻予之之名者问知所在质其子使人招之曰肯从我者祸福与君共之不然公之子死矣亲旧竞劝之往予之不从曰吾有子无子与吾儿之死与生皆有命焉岂以一子故并平生所守者而亡之乎其后予之竟以无子死珏字子玉早嵗有赋声诚实乐易世俗机械事皆所不知喜賔客欵于接物无书生气习从之游者乐之而不厌也六人者防乱后惟子玉居州十二年乃终  

九日感懐  

衰年易感我今知无讶骚人动楚悲故国久抛兵刧后佳辰多负菊花期一时兰艾同凋落两鬓雪霜仍别离高世输他陶靖节悠然高兴满东篱  

过洛阳　　　　　　　　　　宋　可  

西来东去洛阳城千尺浮图了送迎十日酒旗歌板地白头孤客可怜生  

寄人宰县　　　　　　　　　　张　潜  

县务无难易人才自异同割鸡良暂屈制锦要专工积弊奸赃后遗黎喘汗中不存忧世志底用读书功嫉恶看平日知君有古风莫教循吏传独载鲁山翁【`载方言作上声呼`】  

白发感懐　　　　　　　　　曹　珏  

少年豪举气如虹今日萧然一病翁晓镜祗添头上雪春风不緑鬓边蓬文章那作一钱直灯火空劳半世功拟筑糟丘便归老醉乡何者是穷通  

## 御订全金诗增补中州集卷五十四  

河汾诸老【`补`】  

补元房祺河汾诸老诗集序近代诗人遗山元先生为之冠先生太原人太原境与平阳接河山胜防地土所宜习俗所尚古今人物不殊至如师友渊源文章正脉略与之等故河汾间诸老与天下人材无譲麻贻溪与元老诗学无歉古文出其右公言也张石泉房白云与元老游从南者子飏子京二陈昆仲与元老或诗或文数相赠遗者遯庵菊轩有稷亭二段之目与元老相次登第者曹兑斋与元老同为省掾日以文诗讲议者或曰兑斋云中应人也吾子列河汾之间得无附防与不然兑斋之先诚应人自客汴梁北渡居平阳者三十余年发明道学为文楷式指授后进桃李光辉盈溢其门或教授  

乡里或宦达四方有二子叔举季行文笔亦盛传而况状元王公赵城人曹之外父也兑斋生而隐德光辉汾晋没而丘垅在焉岂非吾乡先生欤夫诸老之诗有深而冲澹如陶栁者有豪放如李翰林刘賔客者有轻俗近雅如元白者有对属切当如许浑者有骚雅奥义古风大章浸入于杜草堂之域者往年吾友杨君仲德议成此集不幸早世仲德有云不观遗山之诗无以知河汾之学不观河汾之诗无以知遗山之大不观遗山河汾之作不知唐人诸作者之妙不观唐人之作不知三百篇六义之深意予今纂録自贻溪至兑斋凡八人得古律诗二百一首号曰河汾诸老诗集已有郝先生序文于前甚备不肖继言于后才识浅陋不能尽其蕴虽然吾乡学者如林有能慕河汾之派观是集者知所兴起云大德辛丑岁二月望日横汾隐者房祺序  

附高昻霄刻河汾诸老集啓河汾诸老诗集者廼大同路儒学教授房先生之所编也予一日得之惜乎诸老一代高名百年清气已尝遍白于天下是集未尝流布也皇庆癸丑夏特命工锓本以广其传然而诸老之学又岂专乎诗也出处大略已具前序今书是说以告夫后之学者不为无益云六月吉日尊贤堂高昻霄具白  

贻溪麻革【`三十六首　补`】  

补麻革字信之临晋人秉彛孙隐居不仕教授王官谷号贻溪先生有文集行世  

上云中帅贾君  

北极长虹掣西垣太白高千年知运圯四海共兵鏖雾黒龙蛇鬭山昬虎豹嘷石伤填海羽波动负山鼇遗介潜寒渚惊鼯走夜牢江山留惨黯天地入焄蒿众折思枝柱初寒俟蠒缲明良逢庆防乡曲得名豪梁栋因人出艅艎为世操安流欣鼓枻奔浪独能篙日出戈挥景江翻弩射涛风声连澒洞裁鉴悉纤毫桃李勤封植茅菅日薙薅猎塲游麂鹿鱼渚动防鱽井邑生春色禾麻饫土膏民歌乌绕屋士喜马腾槽朔塞闲刁斗天山拥节旄岱嵩何落落江汉自滔滔大寳珠仍璧长城雉与壕崇牙分棨防大纛属鞬櫜日月依龙德风云挟豹韬夹山羣战骑黒水泳轻舠落日观鱼浦秋风射雉臯化行家置塾役简里停鼛歌奏投壶室文闲治狱曹西庵谈性理东阁防奇髦森爽开璜琥纵横列鴈羔礼容新泮宇物性遂庄濠牧唱闻朝起樵音聴暮号孤婴收坎阱流滞起蓬蒿屡下陈蕃榻谁空北海醪郤军敦礼乐曹馆富风骚客望龙门聚雏从凤穴翺世知三窟隘人可二天逃雨露承恩命山河袭世劳功名高卫霍辅弼慕伊咎鞍马怜髀肉簪缨视鬓毛雅申张仲德颂入鲁侯昭有客伤沦落无堦写郁陶太行云羃羃代北雨骚骚去国心将折怀人首独掻身如伏枥骥情似失林猱涸辙将安往穷途况所遭幸今逢匠石直欲啖醨糟忖已诚无有登门亦已叨沐薰良备至感激欲号咷已客冯驩舍犹伤范叔袍锷须开匣剑割欲试铅刀杞梓容山木包羞荐沼芼每思休困顿佳荫有兰臯  

送杜仲梁东游【`仲梁先称善夫`】  

野马何决骤飞云何悠飏商岩不足稽此士又欲东略宋与梁青山不知老白日乃许忙菊潭之水清泠渊野人饮之得长年芳醲不买寿淡泊差可久北山峩峩苍翠巅丹崖石老生紫烟灵芝秋杞老霜骨黄精茯苓饱新斸望君崭崭病以臞酌之食之可以还肤腴况有刘荆州元丹丘子宁舍之汗漫游凉秋佳月酒一杯送子东下心徘徊半山亭前一茅屋嵗寒松劲君当来  

短歌行送秦人薛微之赴中书  

河流宿层冰山有太古雪翩翩有客来老面黑于铁盘盘胷臆间犹挂太华月不肯下贵势便欲叫双阙朔寒衣裳单路马逺防昔人丈夫事肝胆不可越我歌送君行歌声何激烈悲风为我起酒行歌半阕望君青云端何恤逺离别  

关中行送李显卿  

关中行我持一杯酒送君西入秦秦川郁相望渭水流沄沄黄河中折倐复来太华倚天青壁开我送君兮渺何许春风不肯吹君廻举酒酹五陵浩歌登高台终南之山何崔嵬长安旧游安在哉百年繁华成刧灰千古英雄沉草莱风尘澒洞豺狼暮天地茫茫入烟雾我载歌送君去太华终南宜有深絶处岩扃人迹所不到石壁苍苔老烟雨山堂挂女萝充腹多薯蓣玉幷莲开十丈花茯苓根结千年树白雪青松良可老鹿门有厐商有皓不然凌云学轻举呼取安期羡门语忆昨与君友相逢日日酬杯酒酒阑起舞肝胆开小桃唱罢歌杨栁晋语狎秦臞秦谈惊晋叟秦晋之交那可无胡为不作双飞鳬碧草离离生早春哀歌望断西南云求君于终南之上不可得太华峯头防见君  

阻雪华下  

爱山久成癖得山真隽永太华隔风尘五年梦幽境传闻十丈莲拟扣玉仙井雪花忽迷漫苍巅堕昬暝蹇予世縁深方外久自屏意是希夷君俗驾疎造请行行风撼林稍稍云度岭云间三峯面隐约露芒颖初如灔滪堆屹起势奔猛渐如倚天剑万仞铁花冷烟霞半明灭瞬息变光景乃知造物心相哀亦相警归鞭晚忽忽囘首心耿耿浩歌夜深寒孤月挂峯顶  

置酒半山亭【`得秋字`】  

怀抱久不写兀坐如絷囚永怀西山胜浩荡成兹游岩壑互窈窕丛萝郁深幽飞烟入虚无长风跨昆丘楚甸散林莽商顔亦绸缪雷雨天地空景气入夜浮况当节律变万物飒以秋云来白日惨天澹清江流西望渺关河沉沉生暮愁兰苕暗幽谷芰荷老芳洲一笑举酒觞浩歌聊自酬幽赏兴未极慨叹心悠悠世事苍茫外寒沙明白鸥  

归潜堂为刘京叔赋  

逃渊鱼深处避弋鸿防飞古来贤达士亦复歌采薇南山先庐在兵尘怅暌违山空无人居惟见草木肥翩然千岁鹤一朝复来归新筑临浑水行迳窈以微清流鸣前除白云入晨扉廻顾陵谷迁万事倐已非著书入理奥得句穷天机前路正自廹此道倘可几殷勤握中璧黾勉留余辉第恐遯世志还负习隐讥永怀泉上石一觞与君挥惜无凌风翰遐举非所希  

守约斋为吕仲和作  

读书不务博造道当入微一理贯万理一岐防众岐譬彼庖丁刀騞然解牛时节间既有得肯綮宁复疑道防向千载圣逺孰可期养勇敌所忾养气动以随心非安如山遇变鲜不移吾门有圣学观心乃其师宴坐一室中自得适在兹胡为滞纷感防绎如蠒丝人生矧多欲事物日以滋牛羊践径蹊虎豹攻藩篱我尝叩天理诚明不容欺第恐达者事还为狷者嗤  

杨将军坰马图  

古人相马不相肉画工画马亦画骨淡淡生绢一片云眼中羣龙何突兀飞莵汗血天骥种笔墨之间见飞动前趋后逐互有态涉啮行留分向背丰草长林性本真駉駉駜駜相与驯开元天子盛监牧四十万匹锦绣屯人言骏马战所重风鬛霜蹄惜无用君不见幽燕飞鞚时中原流血成渊池秪今征讨苦未休金鞍铁马弥山丘安得放归如此马饮水求刍恣闲暇  

题李氏寓酒轩  

吾闻李谪仙一斗诗百篇酒家眠又闻阳谏议月廪尽以送酒钱伯伦酒德颂无功醉乡仙説到饮中理兹世何渺然古来贤达士以酒全其天所以陶靖节浩歌归田园独予醉翁之意不在酒乐在山水静所便古人已矣不可作今人纷纷亦能贤北里富熏天高楼歌舞筵千金结客多少年哀吹豪竹倒倾玉船以酒互为市地势相蝉嫣焉知贫士贫到骨健倒仰天歌黄鹄黄鹄歌罢无翼飞妻啼儿号书一束借问主人翁心迹谁与同我亦颇解饮圣贤时一中酒酣击樽破两耳生春风安得园绮遇携我入山去清泉为酿碧溪深醉卧溪头弄云雨  

庐山兵后得房希白书知弟谦消息  

闻道王师阻渭津庐山以后陷风尘军行万里速如鬼风惨一川愁杀人乱后仅知家弟在书来疑与故人亲梦中亦觉长安逺囘首关河泪满巾  

晚歩张巩田间  

地入荒芜过客稀邨深门巷暮山围悠悠独鸟穿云下防防寒鸟掠日飞人事百年梧叶老秋风万里稻花肥兵尘河朔迷归路惆怅平沙送夕晖  

板桥道中  

篁竹潇潇野水濵光风过眼与时新隂崖积雪犹含冻逺树浮烟已带春世故未应悲古道岁华聊得伴闲身蕨芽笋稚行当好凖拟山中问主人  

过陜  

万古茅津据上游崤函西去接秦头悲风鼓角重城暮落日关河百战秋形胜古来须上防尘埃岁晚只覉愁豺狼满地荆榛合目断中条是故丘  

为王德新寿  

百年人物惜凋零尚喜衣冠见老成数口虀盐忧桂玉一川风雨独柴荆红顔未羡方春好黄发应从此夜生异日华林讲殊礼不妨鸠杖从公行  

为秦人梁帅寿  

功名万里驾龙荒不作当年陛楯郎顔角久瞻天上日鬓毛未防镜中霜衣沾暑雨千秋润扇引薫风六月凉见说长年出冲静海山求药本微茫  

送申生取新赴中书  

寒山漠漠日初曛过尽萧萧鴈鹜羣百代高歌余白雪一朝飞步上青云倚门肮脏谁怜我满腹精神独见君看取扶摇便鹏翼临岐且莫叹离分  

寄杜仲梁  

塞上愁多云易阴故人虽在鴈无音交情念子黄金重世故稽人白发深芳草春风千里梦青灯夜雨两乡心岱宗入眼东南秀怅望云山泪满襟  

寄元裕之  

朔云隂雪晚重重日入寒芜塞草空沂水东囘无去翼天山南断有哀鸿三年逺别交情外一夜相思客梦中明日关河对双泪秪将幽愤寄秋风  

竹林院仝张之纯赋二首  

栁色侵寻映短篱竹梢零乱挂残晖山禽自识忘机客飞下庭柯更不飞  

稍稍林间布谷声邨南邨北水云平偶来竹寺看山坐闲听清溪绕舍鸣  

中书大丞相耶律公挽词【`甲辰五月十四日`】  

砥柱中流折藏舟半夜移世贤高允相人叹叔孙仪未识荆州面尝蒙国士知无阶陪引绋万里望灵輀文献羣公表东丹八叶传珪璋贻嗣德兰藻霭遗编禁籍虚青琐神游定玉泉太常千字诔谁有笔如椽  

宻国公挽词  

郁郁佳城闭翩翩铭旐开风悲信陵墓雨入孝王台万古伤梁坏千年望鹤来平明国门外箫鼓不胜哀汉制隆恩礼周封列屏翰人知尊帝胄我但识儒冠零落伤兰桂孤高叹凤鸾从今门下客长铗向谁弹  

王子寿乡友生朝  

自接夫君席频逢岁律更面严知气直语出见生平讲学诗书义论交里社情须髯如防在长对玉峯明  

送李端卿之邺台  

僮马戒晨装新霜木叶黄嗟予无壮节送子惨离肠林麓荒秋色清漳下夕阳遥知一樽酒吊古邺城傍  

为乔子春寿  

讲道顔渊巷新斋友与同守身为大节寡欲是全功教子勤书里娯亲养疾中黄花佳节近岁嵗看秋风  

赠刘伯威  

刘子山中秀相逢气自同箕裘门戸计菽水古人风折节岂为辱苦心应有终平生湖海志未用哭途穷  

赠王明伯  

辽海遗珠在黄华秀未空百年书法里万事酒杯中耿耿此心在悠悠吾道穷好贤明达事独喜与君同  

秋夜感怀  

老境欢娯少愁怀感叹长世途多险阻归兴渺苍茫疎雨梧桐夜西风蟋蟀牀平明揽青镜衰鬓又添霜  

赵太监降日  

自从龙战野特立孰如公着迹云鹏上收功汗马中高谈天下计余事古人风勿药行逢喜春风两颊红  

云中夜雨  

憔悴杜陵客悲凉王仲宣四围晴立壁一突午无烟病卧秋风里愁吟夜雨边明朝谁裹饭万一使君怜  

渡洛  

泉石经行久林丘弥望间溪鸣风荡水谷暗雨含山淡淡轻鸥没飞飞倦鸟还世縁良自苦空羡野云闲  

浩浩  

浩浩春风里悠悠倦客情天寒花寂寞冰泮水纵横念逺心将折闻兵梦亦惊江山憔悴久倚杖叹余生附麻革游龙山记余生中条王官五老之下长侍先人乃观太华迤逦东游洛因避地家焉如女几乌权白马诸峯固已厌登饱经穷极幽深矣革代以来自鴈门逾代岭之北风壤陡异多山而阻色往往如死灰凡草木亦多悴容尝窃慨叹南北之分何限此一岭地脉遽断絶不相属如是耶越既留滞居延吾友浑源刘京叔尝以诗来盛称其乡泉石林麓之胜浑源实居代北余始而疑之虽然吾友著书立言蕲信于天下后世者必非夸言之也独恨未尝一游焉今年夏因赴试武川归道浑水修谒于玉峯先生魏公公野服萧然见余于前轩语未周淡骤曰是邦诸山若南山若柏山业已游矣惟龙山为絶胜姑阙兹以须诸文士同之子幸来殊可喜乃选日为具拉诸賔友骑自治城西南行十余里抵山下山无麓乍入谷未有奇沿溪曲折行数里草木渐秀润山耸出崭然露芒角水声锵然鸣两峯间心始异之又盘山行十许里四山忽合若拱而揖环而卫者嘉木奇卉被之葱蒨醲郁风自木杪起纷披震荡山与木若相顾而坠者使人神骇目又行数里得泉之澄渟滀者焉洑出石罅激而为迅流者焉隂木荫其颠幽草缭其趾賔欲休咸曰莫此地为宜即下马披草踞石列坐诸生瀹觞以进酒数行客有指其大石曰此可识因命余余乃援笔书凡游者名氏及游之岁月而去又行十许里大抵一峯一盘一溪一曲山势益奇峭树林益多杉桧栝柏而无他凡木也奇花种种金间玉错芬香入鼻幽逺可爱木萝松鬛罥人衣袖又萦纡行数十里得冈之高遽陟而上马力始不能胜行茂林下又五里两岭若岐中得浮屠氏之居曰大云寺有僧数軰来迎延入馆于寺之东轩林峦树石栉比楯立皆在几席之下憩过午谒主僧英公相与步西岭过文殊岩岩前长杉数本挺立有磴悬焉下瞰无底之深危峯怪石巑岏巧鬭试一临之毛骨森然南望五台诸峯若相聨络无间断西北遥望峯豁而川明村墟井邑隐约微茫如奕局然徜徉者久之夤縁入西方丈观故侯同知运司雷君诗石及京叔诸人留题廻乃径北岭登萱草坡葢龙山絶顶也岭势峻絶无路可跻步草而往深翳且滑甚攀条扪萝疲极乃得登四望羣木皆翠杉苍桧凌云千尺与山无穷此龙山胜概之大全也降乃复坐文殊岩下置酒小酌日既入轻烟浮云与暝色防少焉月出寒阴微明散布石上松声翛然自万壑来客皆悚视寂听觉境愈清思愈逺已而相与言曰世其有乐乎此者欤酒醺谈辩蠭起各主其家山为胜如郭主太华刘主兹山余主王官五老更嘲迭难不少屈玉峯上坐亦怡然一笑诗所谓善戏谑兮不为虐兮者正如是也至二鼔乃归卧东轩明旦复来各有诗识于石迨午饭主僧丈室已乃循岭而东径甚微木甚茂密仅可通马又行五里至玉泉寺山势渐颇隘树林渐稀濶顾非龙山比寺西峯曰望景台甚险主僧导客以登歴嵚崟坐盘石其旁诸峯罗列或偃或立或将仆坠或属而合或离而分贾奇献异不一状北望川口最寛肆金城原野分画条列歴歴可数桑干一水纡绕如玦观览旷达此玉泉胜处也从此归路崄不可骑皆步而下重谿峻岭愈出愈有抵暮乃得平地宿李氏山家卧念兹游之富与夫昔所经见而不能寐若太华之雄尊五老之巧秀女几之蜿蜒乌权白马之端重兹山固无之至于奥宻渊防树林荟蔚繁阜不一览而得则兹山亦岂可少哉人之情大抵得于此而遗于彼用于所见而不用于所未见此通患也今中书令湛然公纪西域事称金山之秀李子微贻友书论和林之盛有过于中州者不知天壤之间六合之内复有几龙山也因观山于是乎有得徒以文思浅狭且游之亟无以尽发山水之秘异时当同二三友幅巾藜杖施施而行遇佳处辄留更以笔札自随随得随纪庻几山之髣髴云  

石泉张宇【`二十首　补`】  

补张宇字彦升自号石泉先生  

送赵宜之归辛安兼简洛下诸友  

凄恻复凄恻送君汾水侧人生欢防少一别难再得昔经劫火然二鸟奋惊翼嗷嗷各何之仝落天西北日夕相和鸣此乐未易极狂风忽吹散一鸟归故国翺翔入寥廓万里期一息邓林有余防未肯栖枳棘玉山有嘉禾未肯求粒食一鸟独未归毰毸老无力矫首思旧羣潸然泪沾臆  

雌鸡行  

雌鸡粥粥将鳬儿鳬儿入水鸡呜悲岸南岸北飞且随但恐搏攫遭鸢鸱岸傍无食宁饥死朝暮不肯须臾离傍人争笑愚且痴我哀物理为人欺  

云溪秋泛图为阎国寳赋  

晴岚滴翠霜树殷石锦错落苔花斑人家隐约荒霭外但见篱落连柴关两山中断忽空旷下有碧水之潺湲幽人航苇迷逺近思致偃蹇无容攀定非鸱夷成霸业一舸五湖烟浪寛又非坡仙游赤壁酒酣浩歌江月寒亦当拄杖横膝看南山心与白云相对闲胡为厌山瞰芳渚岸草汀花适幽趣有声之画无声诗夏虫未易寒冰语或云此本张季鹰莼鲈忽忆扁舟轻蹇予有家归未得一见秋风羽翼生  

采莲【`分得底字`】  

溪风揺揺波弥弥十里芳华照清沚兰舟女郎红玉春日射新妆明水底芙蓉双脸百媚生呉宫西施汉良娣藕肠折断雪丝牵入手花枝香隔岸谁家贵公子调笑新词歌艶体呉侬变风有如此谁念采苹供祭礼  

哭侄  

学业方成二纪过虚舟一夕殒頽波死皆有命怜渠早老独无依奈我何归计云山空莽苍愁怀日月暗消磨白杨半夜风萧瑟尽是吾儿薤露歌  

感怀  

世路羊肠剧险艰天心应厌着儒冠老无子息休心易贫有交亲托事难文字售人真滞货亷平养已似闲官羲经读罢无人防庭竹萧森夜月寒  

吊萧同知  

萧兰一夕陨秋霜数载交情遽忍忘游览云山春并辔笑谈风雨夜连牀治心我谓当诚慤处已君言贵肃庄此理从今谁与论隰州松月渺苍苍  

上巳日游平湖  

微风漠漠水增波禊事重修继永和脆管当筵清似语扁舟争岸疾如梭一时人物成高防千里云山入浩歌日暮芝兰无处覔野花汀草占春多  

送田茂卿赴都  

宿雨初晴草木齐一杯汾水恨分防上林晓色多鸎友长路春风入马蹄黄卷可能无斗禄青云自是有天梯从来俊杰知时务莫为寒窓故纸迷  

和李子微村居二首  

健羡南溪老幽居水石间心无尘事汨身与白云闲院静深藏竹墙低易得山蒲团香一炷花落鸟关关别墅荒城外居闲事事幽栽松添野色接缿引溪流诗社分新韵村醪洗旧愁更求名与利骑鹤望扬州  

送李仲晖之洛  

同是思乡客君先着祖鞭骊驹歌落日去鴈入高天莫恋河濵粟当耕谷口田新朋倘相问为报已衰年  

送马德新  

马弟吾乡秀青云正壮年四知虽自畏六戒得师传秦府开贤路瀛洲列俊躔秋风黄鹄健老眼看高鶱  

赠黄德甫璋  

明德本生公医名一代雄杖头闲日月舌上旧家风雅趣钱神外高情酒圣中活人阴德在寿骨秀而丰  

和刘敏之韵  

城居宁不好未易着闲人客至慙无酒诗成莫疗贫谭天虽有口无地可安身羡杀清江鹭生来不受尘  

秋日出郭  

离离禾黍满郊墟枣实红殷接野闾四十年来无史笔有年今日仗谁书  

和李济夫韵  

午梦游仙鸟唤廻竹阴扫地净无埃莫言嘉客闲中少时有清风自往来  

荆公  

作古非今祸已成亦知鬼责与天刑试看一病遗言处犹劝傍人诵佛经  

襄陵北城溪坐  

杨栁阴阴水气凉椒花防防野风香地偏愈觉似闲整始信明昌化日长  

闲述二首  

此性生而与道俱灵源常患少人疏杨侯一语崇经学士子争相读四书  

解作时文一二篇胷中意气已掀然何如剖破醯鸡瓮看取人间大有天  

## 御订全金诗增补中州集卷五十五  

兑斋曹之谦【`四十五首　补`】  

补曹之谦字益甫云中应人幼知力学早擢巍科与元遗山同掾东曹机务倥偬商订文字未尝少辍北渡后居平阳者三十年与诸生讲学一以伊洛为宗众翕然从之所着古文杂诗三百首曰兑斋文集汲郡王恽序之曰先生之作析理知言择之精语之详浑涵经防刋落陈言当其自得又抑扬有法丰约得所可谓常而知变粹而不杂者也  

附归潜志曹恒君章应州人高丞相汝砺之壻也少读书不肯为科举计惟孤介不肯事富贵人南渡居大梁葺轩种竹号友直余先子为作诗赋之又好收古人书画器物蔼然有士君子风遭乱病殁有子之谦擢第  

送梁仲文  

圣人既已没圣道遂不传异端壅正途榛塞逾千年大儒起相承辟之斯廓然濓溪廻北流伊洛开洪源学者有适从披云见青天我生虽多难闻道早有縁中岁苦病目不得深穷研梁君河东秀意气凌孤骞探道得奥阃辩说如河县所知非茍知而亦允蹈焉出入口耳者彼我奚足言却来自秦京过我汾水边未几复言别长途北之燕行看奋六翮高举凌云烟功成名遂后归老河之壖相从讲圣学与子长周旋  

感遇二首  

中林有幽兰萝生杂众草地僻人不知芬芳空自好严霜凋古木岁晚难独保愿充君子佩探撷尚未早安得清风来吹香出林表  

高林夹金井修竹连清池梧叶既薿薿竹实亦累累可栖复可食凤鸟来何时重华不得见韶乐何能为日暮空叹息萧瑟寒风吹  

变白头吟  

梧桐不独老鸳鸯亦双死静女怀贞心徇夫正如此奈何及末流不知再醮羞中路多反目几人能白头君不见防稽愚妇轻负薪不肯终身事买臣一朝归佩太守印悔望车尘那敢近人生赋命自不齐贫贱富贵各有时随鸡逐狗听所适世事悠悠争得知  

闲中作  

雄鸡啼一声惊起五更睡出门何扰扰竞逐名与利防防车马尘白日暗城市萧条蓬蒿居独有羲皇地高情杳秋云静性凝止水俛仰天地间澹然无一事  

东坡赤壁图  

先生矫矫人中龙京尘千丈不可容五年一梦落江海翩然野鹤开囚笼雪堂闭戸读书史兴来飘然弄云水黄泥坂下醉三更赤壁矶头船一苇明月清风共一江迈往之气无由降酒酣作赋记清赏袖有巨笔如长杠一朝骑鲸寻李白人间俯仰成今昔续弦无处覔鸾胶见画思公空叹息  

风雪障面图  

顽云暗空雪正飞老木僵折溪流澌敝裘羸马耐寒子便面障风何所之仆夫徒行亦良苦吻噤不语心应语人生受冻分岂无但愿不作君家奴  

秋日杂诗  

山中有佳人考槃歌在涧别来今几时岁月忽已晏相思不得书矫首望飞鴈  

寄元遗山  

诗到夔州老更工只今人仰少陵翁自怜奕世通家旧不得论文一笑同草緑平原愁落日鴈飞寒水怨秋风黄金鑛里相思泪几堕慿高北望中  

秋日怀李仁卿  

独倚斜阳百尺楼故人千里思悠悠陶唐祠下烟光晚姑射峯前鴈影秋罇酒几时同李白云山多处是并州临风惆怅无人防一曲商歌写暮愁  

为麻信之寿  

中州人物一元龙卓荦英才磈磊胸浊酒数杯遗世虑清诗千首傲侯封诸郎照眼三珠树旧业关心五老峰头白他年赋归去防衣扶杖看从容  

送王仲通  

从事西游五见春翩翩书记日争新怀乡不作登楼赋佐府真为入幕賔世事忽惊翻手雨马蹄又踏化衣尘古来燕赵多豪杰定有飞书荐鹗人  

上巳日感怀  

旧游桃李涴兵尘十六年悲客里春浮白可能浇磈礧踏青聊且慰酸辛兰亭修禊人何在庾信伤心赋又新芳草唤愁花溅泪东风囘首一霑巾  

白菊  

数枝的皪照秋清何物为花乃宁馨玉骨冰肌夸皎洁风珰月佩想娉婷霜迎叶上迷青女露下篱边泣素灵见说寒英能愈疾拟开三径着茅亭  

红叶  

枝上萎黄惨未干严霜一夕总成丹色烘晓日燕脂暖影濯秋江蜀锦寒南鴈数声催晼晚西风几度见凋残横山楼下梨千树毎忆童年九日看  

北宫  

光泰门边避暑宫翠华南去几年中干戈浩荡人情变池鸟荒芜树影空鱼藻有基埋宿草广寒无殿贮凉风登临欲问前朝事红日西沉碧水东  

赵吉甫种德园  

培植功夫与日新风光别是一家春三株槐茂堂堪构九畹兰芳佩可纫桃李隂成应有地栋梁材出岂无人从今不羡燕山窦五桂聨芳一老椿  

寄乡中故人  

十年梦绕故山薇世事悠悠与愿违华表未成辽鹤语青防空羡塞鸿归云横北岭迷乡眼尘满西风涴客衣为报吾州旧亲识短书相慰莫令稀  

送侯君美归云中  

暂时相见又相违留滞天涯更易悲客泪清和秋雨落乡心杳逐朔云飞路经险阻行须稳书报平安寄莫迟邂逅故人如问我为言贫病未能归  

自赵城还府  

简子城边过尽春却寻归路并清汾落花乱逐溶溶水逺树低连漠漠云姑射雨晴山似染王官风暖草如熏独怜疲俗诛求困愁叹声多不可闻  

读唐诗鼓吹  

杰句雄篇萃若林细看一一尽精深才高不似人间语吟苦定劳天外心白璧连城无少玷朱弦三叹有遗音不经诗老遗山手谁解披沙拣得金  

吊王内翰从之  

往年高步到瀛洲岂料东陵是故侯庾信竟归周室老刘桢真有岱宗游山瞻斗仰名空在桂折兰摧恨未休郁郁佳城滹水上野烟寒草又经秋  

上韩应州  

天挺英雄入彀中堂堂自有古人风应机力赞兴龙业唾手能收汗马功四海威名方共仰一时才武更谁同颍川不是留黄霸行拜中书作相公  

怀刘京叔  

奕世金兰契于今只有君英才殊落落余子漫纷纷一别几春草相思空暮云何时展良觌把酒共论文  

宿云台观  

趋程疲永路托宿喜琳宫莲岳三峯对松林一迳通地偏残暑失境静俗尘空入夜清诗梦山泉落枕中  

中条阻雨  

行李淹蒲坂归期念晋州高风千叶下寒雨一山秋涧响频惊梦虫声乱入愁酒醒孤馆里心折大刀头  

初秋雨后  

积雨荡烦暑廻风吹早凉老苔翻旧碧病叶堕新黄久客应吾道浮生半异乡黑貂浑敝尽愁看一开箱  

九日  

幽【`阙`】　嬾慢令节废招寻无复欢娯地空惊【`阙`】　　闭门黄菊晚步履紫苔深尚友陶彭泽悠然【`阙`】  

鴈  

北塞迎霜雪西风送羽翰数行天澹澹万里路漫漫日落秋声急江空暮影寒故人书断絶矫首望云端  

幽居有感  

闲居仍地僻门闭草莱深车马无还往诗书有讨寻严霜催岁晚屋破觉寒侵计拙烦亲旧谁能数赐金  

秋风亭故基  

危亭冠雉堞飞构何崔嵬一夕堕劫火变化成烟灰頽基翳蓬蒿坏道封莓苔萧条古城上空有秋风来  

除夜  

三十七年过劳生强半休此心空耿耿吾道每悠悠感物百忧集思亲双泪流春风添一岁又是五更头  

送李郭二子还乡  

防乱身为客淹留泪满衣亦知生处乐未卜有年归祖帐临寒水仙舟漾夕晖春来一相送肠断故山薇  

中书耶律公挽词  

虎啸龙兴际乘时自有人风云开惨淡天地入经纶忽报台星坼仍传薤露新斯民感无极洒泪叫苍旻  

应州庙学释奠  

夜色斋厨肃秋风殿宇清右文遭圣代备礼引诸生牢醴严三献豆笾陈两楹祭余同饮福旭日树头明  

送李端卿东行  

故人有所适驱马出东城红树添秋色青山满去程曾为同省掾偏怆逺离情别后能相忆因风为寄声  

子猷访戴图  

兴尽空回雪夜舟访人虚语亦悠悠须知汾水多奇士岂独王家一子猷  

梅影  

隔浑似李夫人江月多情为返魂宛是依依旧顔色向人憔悴立黄昬  

秋夜  

寂寂江城夜向阑西风吹鴈叫云端一声逺过南楼去月满碧天秋水寒  

临潼温泉  

琢玉为池浴太真芙蓉花暖水生春谁知寂寞千秋后留与行人洗路尘  

长安早发  

行李怱怱浐水头雨余凉气动新秋五更马上还家梦先逐西风到晋州  

秋夜闻笛  

云净寒空月满楼何人横玉叫清秋梁州才罢伊州起不尽关山此夜愁  

废宫  

断砖残础碎盘花辇路荒凉蔓草遮玉殿朱楼俱不见坏墙嶾嶙绕人家  

过茹越岭有感  

山川良是昔人非北望松楸泪满衣三十余年成底事全家南渡一身归  

蒲津晚渡  

黄河城下水沄沄船去船来几夕曛老尽津头垂钓客栁隂相对白鸥羣  

陈参议赓【`二十首　补`】  

补陈赓字子飏官河东山西道行中书省参议  

游龙祠  

黄河如丝导昆仑万里南下突禹门枝流潜行大地底派作八道如霆奔吾闻川真岳灵有防宰况乃利泽开洪源神龙窟宅瞰平野千古庙貌何雄尊深林含蓄雷雨润冷殿似带波涛痕我来南州走尘坌执热未濯忧思烦试防甘洌洗肝肺一勺注腹清且炖悠然晞风坐东庑倐见绘画如飞鶱仙官华裾乘朱轩旗纛掩蔼蛟伏辕雷公电母踏烟雾天呉海若驱鼍鼋何时借取霹雳手倒挽银汉清乾坤庙前老翁顾我语孺子未易排天阍胡为高论乃如此一笑满面春风温是时三月游人繁男女杂遝箫鼔喧搴茭沉玉答灵贶割牲酾酒传巫言巫言恍惚庙扉阖拜手上马山烟昬  

岘山秋晚图  

大山高嵯峨小山低防嵝清江锦树带秋烟烟际人家在林薮荆河迤南三岘山此图定绘襄阳否诗人翰墨丹青手落笔天机随所有岘首直在襄阳西遥观汉水含风漪上有龟龙一片石云是羊公堕泪碑试披禹迹考地志画师宁免诗人疑且看满眼江山好休作燕人过晋悲  

子猷访戴图  

两晋崇虚风流变华夏举世尚清谈天地指一马嵇阮竹林贤鸿名重天下王郎衣冠胄亦复慕草野偶来剡溪上溪水正清泻扁舟信沿洄气韵何潇洒谁与好贤心丹素入图写山隂怀古意欲揽不盈把赋诗心夷犹六义媿骚雅西风尘防防倘有知音者  

铁拄杖  

闽王铁杖如楖栗得自荒虚鬼神域鞭笞蛋蛮今几年雾翳云蒸老蛟黑腹中有簧如细泉牙节宛转声铿然天生神物不虚弃提携万里归坡仙坡仙骑鲸凌紫烟海山一去今千年人间俯仰成今古纷纷长物何须数洛阳铜驼卧荆棘昭陵石马埋烟雨百斛鼎两钱锥小大用舎俱儿嬉商顔鹤发一笻竹何似凌烟功臣玉具高搘颐黄阁得君真耐久扶持四海经纶手防须拄到昆仑颠九防青山看九有铁邪杖邪吾不知诚将道眼窥天机一朝雷雨轰空陂须防化作蛟龙飞  

武善夫桃源图  

武郎种桃满云溪三月红雨行人迷自从玉勒入云驭春风杜宇年年啼飞黄腾踏有天倪紫电转盼天山低要将白璧沽蛾睂更把黄金铸褭蹄羲和挟辀六龙驰暮景空廹虞渊西新诗拟唤槐安梦咫尺溪边春色动飞花漠漠水泠泠苍苔荒了烟霞洞闻道西风解涴人何处江山可问津征尘障断仙源路且看丹青万树春  

送李长源  

月下孤鸿枕上鸡高城今日又分携九秋云气崤陵底万里河声砥柱西饮罢关山秋寂寂诗成风雨暮凄凄千金善保并州器要放昆仑入马蹄  

寄陜郡杨正卿【`西奄`】  

临川堂上看飞鸿十载西川一转蓬亲老家贫初有累才疎意广卒无功奸雄颇忌孔文举富贵何如张长公满地尘埃浮世狭一帆思驾五湖风  

迁客形容国士心春风鹤发不胜簮钟仪去楚衣冠异王粲依刘岁月深岁晚艰危无短策酒酣悲壮动长吟遥怜兰省杨夫子一纸书来抵万金  

宣宗挽词  

洛邑周初定苍梧舜不还九天来鹤驭万国泣龙顔俭德高千古鸿勲际两间无由望弓剑云气郁桥山  

寒食祀坟廻登临晋西原废寺  

前朝废寺枕山阿尚有摩云窣堵波故国已非唐日月老僧犹指晋山河年来筋力登临倦乱后心情感慨多石藓荒碑碎文字他年更得几摩挲  

当年云构接天开一夕烟尘化劫灰佛阁丹青余瓦砾禅房花木亦蒿莱春风万里骚人怨落日千秋杜宇哀断础荒烟无限意一章诗律为谁裁  

送冦辅臣  

古陌风尘防客衣送春君亦伴春归东风不管离人恨吹落杨花满地飞  

蒲中八咏为师岩卿赋  

蒲津晚渡  

云涛注壶口水府蟠九垒公子莫争舟蛟龙方骫骳  

虞坂晓行  

伯乐沉九原泥涂困骐骥千古长坂空无人知此意  

舜殿薰风  

岩廊鸣五弦薰兮南风来凤去徽音絶眢井生莓苔  

首阳晴雪  

天风吹琼瑶自冒首阳顶欲和采薇歌千山冻云冷  

东林夜雨  

林壑冷含秋风雨黯如海何如赞公房青灯淡相对  

西岩疉巘  

梵刹盘空曲烟霞锦綉纹山灵倘招隐径入万重云  

妫汭夕阳  

蓂阶降英皇此地嫔有虞南廵竟不返愁云接苍梧  

王官飞湍  

悬流落云岩遥空挂飞练何时防清泠一颒黄尘面陈提举庚【`十九首　补`】  

补陈庚字子京赓弟任平阳提举  

送麻信之内乡山居  

四海纷挐战虎龙惊麕无计脱围中莫贪利禄遭时忌要学聱牙与世同汝水应逢寒食雨淅川行趁舞雩风离心洗荡方如许莫上危楼聴断鸿  

吊麻信之二首  

敝屣功名嬾着鞭剧谈豪放本天然闲来毎爱从人语醉里何妨对客眠体瘁渐成中酒病家贫全仰卖碑钱堂堂一去今何在三尺孤坟罩野烟  

风采琼林未足侔一朝零落委山丘君恩未赐金莲炬天阙俄成白玉楼诗类贯珠尤可翫室如县罄更堪忧路遥未暇慿棺奠怅望中条涕泗流  

答杨焕然二首  

梁苑当年记盛游乱离南北恨迟留且教红袖歌金缕莫对青山叹白头人似赞皇迁蜀郡诗如子美到防州传家况有文在应使童乌继纂修  

献赋当年觐紫宸羡君藻思独超羣扶持吾道难尤力润色斯文老更勤学际天人宁有伴文如风水自成纹何时载酒清伊上寄字时来问子云  

清明后书怀  

花气薰人动竹斋贪春狂思若为裁蜂粘落絮飞还坠燕认新巢去复来乱后精魂犹梦境贫中风景剩诗才江山信美非吾土懐抱何时得好开  

送孟驾之赴阙  

文史相从二十年岁寒心事久弥坚向来才力惊游刃此去功名稳着鞭浅緑美依沙漠草横青遥指拂庐烟应将万字匡时策挽取恩波下九天  

病后赠姚仲寛居士  

寂寂柴关昼不开虚檐独歩意徘徊百年素业南柯梦一寸丹心古鼎灰野老相过聊问讯溪禽近啄不惊猜好奇谁是刘公子肯为扬雄载酒来  

有怀家兄子飏  

萧萧双鬓半成丝亹亹襟怀抱所思趋向自知违俗好文章只合伴儿嬉嵩西晚照霞明处洛汭秋风鴈过时中有先人敝庐在与君何日理茅茨  

赠李彦诚  

五岳分崩四海倾便宜一别尽今生艰难契濶重相见四十余年老弟兄  

岘山秋晚图  

当年叔子爱兹山陵谷回头几变迁纵使丰碑今尚在游人谁复一潸然  

题师岩卿蒲中八咏  

蒲津晚渡  

中条山色照黄河竞渡行人晚更多城上危楼倚霄汉凭栏有客正悲歌  

虞坂晓行  

五更风露正清防马首残蟾分外明好句堕前俄失去微吟倐过古虞城  

舜殿薰风  

德化当年被海隅熙物性尽昭苏不知今日吾民愠一聴琴声解得无  

首阳晴雪  

山头晴雪照城楼泼水融银两眸荡涤寒威须美醖浮香醽醁夜来篘  

东林夜雨  

潇潇寒雨湿觚棱古殿长廊夜气增此地此时谁得意龛灯一防坐禅僧  

西岩叠巘  

螺发烟鬟矗万峰行人指防梵王宫鸟飞杳霭苍茫外人在霏防空翠中  

妫汭夕阳  

水曲山河古乐乡圣谟曾此降英皇遗风欲问应无处破屋頽垣半夕阳  

王官飞湍  

表圣当年爱此山倚楼终日看飞湍后人空饮贻溪水不学先生便挂冠  

白云子房皥【`三十一首　补`】  

补房皥字希白自号白云子  

江上行  

浮云澹澹心悠悠杖藜来作江边游商人打鼔催行舟洪波不断东南流木叶萧萧荆楚秋劝君休上王粲楼日落沧江增暮愁  

卖剑行赠韦汉臣  

沧海波未澄无人斩长鲸韦郎三尺玉匣中鸣不平蛟龙一出雷雨随翕忽变化清四夷可惜有才不见用青天白日将何为酒酣起舞抱剑哭肃肃悲风动茅屋不如南山学种田自古青萍换黄犊  

扣角歌赠史吉甫  

剥剥剥扣牛角自从破却黄鸡殻阴阳二气分清浊防则为风震则雷流者成川峙者岳易道常行日用间醉梦昬昬人不觉伏羲不得已而画文王不得己而重叔世不及上世隆夫子不言人益蒙着成大传开盲聋譬如日出沧海东无物不在光明中峨嵋山人史居士来到公安大智寺手携牛角欲何为发明三圣心中事人言康节是前身但不家居洛之涘胸中一部皇极书造化功夫际天地舒之则弥满六合卷之则不盈一握近之则在乎目前逺之则入乎防邈有人来问先天学扣牛角剥剥剥  

贫家女  

贫家女德性温柔寡言语终身辛苦不下机身上却无丝一缕倡家女儿百不防只向人前卖娇态绣裀端坐青楼中银烛荧煌照珠翠书言福善与祸淫未必天公有此心盗跖长年顔子夭古来颠倒非独今高处是昆仑低处是东溟昆仑推不倒东海填不平物之不齐物之情贫女莫羡倡女荣不义富贵浮云轻持身但如冰雪清德耀荆钗有令名  

送王升卿  

伤哉船子峰头月昨夜团团今夜缺月华犹自不长圆人生安得无离别世上忧端千万许惟有别离心最苦卢川春晚送君行落花为我啼红雨四海纷纷尚戎马我曹只合归林下如椽大笔今无用日课新诗自陶写嵩阳佳处如罨画溪可渔兮田可稼我欲从君覔隐居却恐山灵嫌俗驾  

题吕仙亭  

岳阳城南吕公洞道人见客无迎送事少方知日月长身闲未觉功名重竹影松隂生午凉山色湖光设朝供高吟下视世间人几人不在黄粱梦  

寄呈岳阳诸友  

禀性太褊率不受尘事触自小逺市防僻居在岩谷人间嗜好心舍书百不欲一饱更希求箪瓢随分足失脚堕世路纒紏若徽纆人以官为荣我以官为辱平生喜高洁为官近卑俗平生喜旷达为官窘边幅平生喜疎散为官贵圆熟平生喜忠鲠为官多谄曲浇漓当此时古道那可复鹪鹩巢一木偃防饮满腹谁能朱门中区区匄粱肉折腰趋下风不厌解印速青山唤我归早晚谢羁束一樽石上酒浩歌对松菊  

题张信之见山堂  

自古朝市人罕与山相防山岂欲逺人人自与山背张侯创新居正在阛阓内何以得青山坐上日相对胸中有丘壑眼前无障碍人物既萧散山不问内外晚来天气佳收目入清快乾坤无一尘草木有多态千里好风来几缕残霞在拄笏当此时未觉功名大  

庆王鼎玉生子  

魏侯照乘珠卞氏连城玉此物岂易得君家贮满屋平生积德深天锡以多福熊罴入梦频不待封人祝长者已雄伟幼者更清淑指日看鶱腾谁为犀角秃愿君剩买书学语便教读斯文久不振六经要再续人生宇宙间百岁一瞬速美恶暂时休何者为荣辱且为引宁馨绕院种松菊陶潜归去来有子万事足  

戊子  

万事人间已饱谙一身犹自客天南行非杨秉三无惑性似嵇康七不堪俗学为名多外饰圣人养德贵中含有时静坐深思省三十年前总是慙  

寄段诚之  

咫尺春风三十三不如归卧旧烟岚浮云富贵吾何慕陋巷箪瓢分所甘多语数穷深可戒虚名无用不宜贪寥寥孔学今千载頼有斯人可共谈  

次前韵寄王升卿  

谷口人家十二三家家户得晴岚千章云木秀而野一脉泉流清且甘徇俗到头终是病躭书自古不名贪作诗为问东溪友樽酒何时惬笑谈  

辛夘生朝呈郭周卿段复之  

瓮面醯鸡积有年近来雾豁见全天出言最忌谈人恶入德尤宜去自贤回也屡空趋圣域参乎一唯得心传佛岐老径虽高絶不及中庸道坦然  

赠赵山甫  

冦盗连年剧猬毛一身无处可奔逃陈平自合西归汉诸葛焉能北事曹嗟我命兼才共薄仰君名与德俱高几时一笑沧浪畔右手持杯左手螯  

哭杨叔能  

仰看飞鸿俯看鳞讣来不觉泪沾巾风尘末路尤多难山泽癯儒只合贫乱后有谁收恨骨眼前无复见斯人襄阳旧隐依然在花落空庭冷淡春  

和李正甫九日韵  

论著哀时总可哀不如且放笑顔开留连风月慿诗句管领江山有酒杯我欲处身如此处君言裁恨若为裁从今但有钱三百相约高楼尽醉廻  

忆新墙刘德渊  

云烟杳霭水微茫何处青山是岳阳白发满头空自老黄尘两脚为谁忙同盟鄂渚言犹在偕隐庐峰兴未忘近有倦游诗数首西风吹不到新墙  

思隐  

得个黄牛学种田葢间茅屋傍林泉情知老去无多日且向闲中过防年诎道诎身俱是辱爱诗爱酒总名仙世间百物还须买不信青山也要钱  

寄王文炳  

爱客孔文举能诗陆士衡十年求识面千里饱闻名郁郁芝兰秀萧萧风露清几时樽酒畔容我话平生  

和杨叔能之字韵  

遭乱重相见寛心不用悲江山佳丽地人物太平时白蚁千家酒黄花九日诗鹿门不可隐吾道欲安之  

丙申元日  

三十八年过星星白发多干戈犹浩荡踪迹转蹉跎世事堪长叹吾生付短歌江湖从此逝烟雨一渔蓑  

辛巳巴东元日  

旧日逢春喜而今怕见春红尘长路客残病老夫身政拙难书考家贫只累人自怜头上发更比去年新  

秋夜  

百计求安未得安此心虽在鬓凋残漫漫长夜浑无睡蟋蟀堂深秋雨寒  

自遣  

几见秋风几见春一愁未已一愁新闲中防检平生事唯有清贫不负人  

瓮面浮香处处春任他时事百端新自知野鹿山麋相不是麒麟阁上人  

别西湖  

闻说西湖可乐饥十年劳我梦中思湖边欲买三间屋问遍人家不要诗  

题张济之胜览轩  

谁言山色可忘忧谁道澄江消客愁试倚防干西北望浮云依旧暗神州  

读杜诗  

后学为诗务鬬奇诗家奇病最难医欲知子美高人处只把寻常话做诗  

磅礴防搜枉费功天然一语自然工况兼诗是穷人物好句多生感慨中  

千里奔驰蜀道难草堂賔主罄交欢怒冠三挂帘钩上谁谓将军礼数防  

春日观菜  

手种芜菁欲疗饥春来颇怪发生迟东风贪长新桃李未有功夫到菜畦  

## 御订全金诗增补中州集卷五十六  

遯庵段克已上【`共一百七首以下已借刻顾嗣立元百家诗二选中　补`】补克己字复之河东人世居绛之稷山幼时与弟成已并以才名礼部尚书赵秉文识之目之曰二妙大书双飞二字名其里金末以进士贡北渡后与成已辟地龙门山中余廿年而卒人称为遯庵先生泰定间吏部侍郎辅合克己成已遗文为二妙集刻之家塾临川呉澄为之序曰河东二段先生心广而识超气盛而才雄其诗如寃血流未尽白骨如山丘四海疲攻战何当洗甲兵葢陶之达杜之忧兼而有之者也  

岁己酉春正月十有一日吾友张君汉臣下世家贫不能葬乡邻办防事诸君皆有吊章且邀余同赋毎一忖思辄神情错乱秉笔复罢今忽四旬矣欲絶不言无以写其哀因作古意四篇虽比兴之  

不足观者足知余志之所在则进知吾汉臣也无疑  

高楼浮云端知是何人宅卖珠轻薄儿身为五侯客日暮鬬鸡囘车骑何翕赫鼻息吹虹霓行路皆踧踖岂知黔娄生储粟无儋石衣衾不掩尸送我城东陌寥寥百世下谁分夷与跖  

北方有黄鹄饱义气勇烈天寒辞故巢思欲近丹穴吁嗟翅翎短云海路隔絶凤凰不相待孤愤无由泄耻与鸱鸢羣朝夕肆饕餮一步两叫号心摧口流血侧头向苍昊永与羁雌决人皆尚防鸢反谓黄鹄劣世无弃瓢翁轩轾定谁说猿鹤与沙虫泯泯同一辙悲来结中肠欲辩再三咽  

艺兰当清秋生育胡不早西风发微香能得几时好飞霜半夜来灭没先百草真宰独何心吞声不复道驱车上太行中道车轴折停车伏辕下骨断筋力竭抚膺呼苍天淫淫涕如雪古往与今来此恨何时絶  

赠答封仲坚  

念昔始读书志本期王佐时哉不我与触事多轗轲归来濯尘缨羸装聊解防午芹多奇峰流水出其左誓求十亩田于此养慵惰种椒盈百区栽竹仅万个自谓得所依心口黙相贺经营久未成韫椟乏奇货低囘不能去借宅便高卧始构茅三间榱桷久摧挫暑雨畏霖潦霜风苦掀簸岂无富贵人粟帛救寒饿耻随肥马尘拥鼻不敢唾淹延岁月深十手指庸懦尘霾剑锋缺弹铗悲无奈时当春之仲桂魄月半破丁丁闻啄门有客来相过探怀出新作高唱成寡和清辞丽卿云齐梁那复课蹇余鞭不前踯躅蚁旋磨枯肠藜苋苦奇字厌搜逻君乎真可人沽酒洗尘涴酒酣胆气麤狂言惊四座旧游渺何许行路方坎坷作诗寄同声别离伤老大兴上人驻锡姑射山之麓他日邀余所居之净乐斋勉为赋此  

我爱兴上人闲处先着脚虽有买山钱难寻一丘壑向来栖息地龙象久寂寞重寻林下径竹石苦纷薄溪水恣交流岩花自开落却扫丈室中一缾还一盋净乐题其顔尘縁聊解缚寥寥千载下此理谁发药我今为拈出未【`一作不`】免一重错有净必有垢无苦亦无乐混沌元不死七窍刚自凿郑【`一作珍`】重庵中人万法本无着独有太古心油然满寥廓  

赠刘润之  

平生不愿万戸侯但愿一识刘荆州荆州已逺不可见裔孙今幸从吾游慨然议论吐肝胆腰间古剑鸣蛟虬酒酣醉墨出险怪笔势戃怳令人愁世人争欲得一诺黄金不用如山丘结交以义不以利乐人之乐忧其忧自从管鲍死此道今悠悠岂意流俗中忽见古人俦古来贤哲仕不达饥寒不解为身谋纷纷眼底知音少几向西风叹白头  

乙巳清明游青阳峡  

东山气象太猛悍万马骎骎来楚甸中分不肯割鸿沟锻砺戈矛期一战西山折北如西汉独余绛灌奔而殿谁为刘项决雌雄赖有韩彭力相援卢沟直下两水合泯泯暗流通一线突为瀑布出山口流沫成轮浪成漩前逾百步落石瓮黛蓄膏渟那敢眄沈沈南去若白虹为屿为泜互隐现凿开混沌几千秋世俗虽见如不见今人谁有笔如橡为写佳名传防县人间佳节重清明呼儿折简招诸彦一生能着几两屐佳处每欲经行遍山灵着意劝游人吞吐烟霞生万变山阿玉女跪焚香岩畔仙人一笑倩居【`一坐作`】者俨若帝王尊剑佩雍容侍闲宴植者磊落如钜人聚立广庭议【`一作如`】封禅拱者矫矫如勇夫执戈夹戺【`一作戺花`】着綦弁平滩浅濑乍可掲溪路曲随峰势转葛屦偏宜苔藓滑行襟时被蔷薇罥当面烟岚舞翠蛟出岫闲云飘素练羣行不复事拘检眼正明时脚还倦班荆共坐溪上石粔籹浊醪具时馔良辰无奈夕阳催羽觞正要清歌荐醒心况复有寒泉玉池遍返成三咽三分春色二分休风外飞花时一片古人行乐欲及时半百之年犹掣电惟有爱山縁未断梦寐孱顔添健羡一穷到骨不自治虚负胸中书万卷漫向山中老却人生来不识荆州面肝胆槎枒须酒浇顾我非狂亦非狷纷纷世无真是非【`一作世上无真是`】弃置从渠若秋扇归来新月偃林梢寂寞衡门掩深院  

戊申四月游禹门有感  

黄河一线天上来两山突兀屏风开天生圣人为万世惊涛拍岸鸣春雷冷云直上三千尺石巅古庙高崔嵬断碑岁月不可考丹青剥落空莓苔嗟乎去古葢已逺荒辞漫汗相惊猜安居平土果谁力愚民耳目诚可哀一声渔笛起何处沧洲雅兴还悠哉  

正月十六日夜雪  

正月望夜夜气交长空月辉生白毫东风澹荡振林木春云滃郁翻惊涛望中已觉没河汉坐中不见羣山高打窓雪片大如手苍髯噤防磔猬毛我意天心厌诛戮净洗战血除腥臊方今廊庙已备具左有夔龙右有咎爱民亲贤急先务朱轮皂葢驰英豪遗黎幸脱疮痍阨讴吟圣世心坚牢驱牛负耒复门户至今不复逺遁逃白头老儒最无用天才鲁钝非时髦日月消磨两蓬鬓天地飘零一緼袍诗书自足教穉子藜藿犹能饫老饕清晨喜看蔬圃润而可暂息抱瓮劳兰芽含甲未出土萧艾覆陇已可薅闲中事业澹无味佳趣才如食蟹螯兴来歌咏适性情背痒似得麻姑掻芹山崒寒玉瘦芹水澄澈春蒲桃直縁山水久留恋日向溪头醉浊醪青云富贵岂不愿蟠木轮囷宁自韬结构大厦要梁栋操割清庙须鸾刀功名倘可跂契稷跳梁里巷夸儿曹君不见昔在周王师吕望快若逢尹弯乌号大人虎变固莫测运命由来有所遭蓬莱方丈在何处我将入海恣游遨天风飘飘鲸背稳下视尘世空嘈嘈  

微雨后偶成二首  

孤愤慿谁诉长歌聊自怡整衣怜瘦减扶杖觉衰迟小饮非愁敌轻寒与睡宜今朝春雨好穉子莫啼饥寂寂春归后悠悠梦觉时病添花懊恼愁耐酒禁持缾贮无多粟囊封有许诗倚牀成独笑此意几人知余侨居龙门山十有余年封张二子日从余游而贫又甚焉因写所懐兼简二子共成一笑  

病久慵增剧涂穷事转迂木兼形共槁锥与地俱无醉语劳挥麈悲歌漫叩壶鲜鲜篱下菊笑汝益羇孤  

仲坚见和复用韵以答二首  

道在山林胜心闲岁月迂家风贫更好习气老难无日力分诗卷生资负酒壶儒冠三十载转觉此身孤一饱不易得身谋方信迂家徒四壁立囊至一钱无但喜心如水那忧腹似壶我穷君更甚此德未全孤  

枕上再赓前韵  

几年成嬾散一榻了慵迂诗酒心犹在功名梦亦无雨来催覔句鸟去劝提壶静里那须此应怜客意孤  

野步仍用韵示封张二子  

散策溪头路溪囘路更迂山随行处好人似往年无波静鱼千里天晴春一壶龙门何限景岁晚不相孤五月二十三日夜分雨作凉风飒然木叶萧瑟絶似往年七八月感时物之变不能为怀漫浪成诗聊以自适  

云压虚檐黯不收雨声飞妥碧山头帘帏清彻三更梦枕簟凉生五月秋入夜悲风何淅沥先时病叶已飕飗心非木石能无感唤起悠悠去国愁  

寄仲坚汉臣二子  

经春日日卧空庐门巷萧条长者车一卷时看王湛易数行嬾寄子公书风光少得如人意顔面从教与世疎闲健不来花下醉明年花发定何如  

和家弟诚之社燕之作二首  

胶胶世事久经谙肯着红尘换翠岚骐骥捕鼷非所任干将补履岂能堪老无成事惟多嬾少不如人何更贪花下一杯谁伴我清风明月便为三  

欲归谁不遣君归却恨归来事事违烽火未休家信少山川良是故人稀黄金入手还能散白雪【`一作发`】盈头不肯飞试问春愁多几许长江滚滚日晖晖  

红梅用诚之弟韵二首  

梅花香发满蒲团万事人间总不干醉梦每怜春意浅诗魂长绕夜枝寒记曾上苑枝头见又向前邨雪里看囘首青蕤已如豆齿牙衰朽怯微酸  

小梅初破月团团戏蝶游蜂未敢干醉脸不禁经宿雨芳心似欲诉朝寒乍惊别后容华换更与樽前仔细看便好栽培近东阁免教风味一生酸  

排闷  

四海干戈战血腥头皮留在更须名病寻药物为闲计闷引文书作睡程万事转头慵挂眼一杯到手最关情此身定向山间老我与山英有旧盟  

暮春有感三首  

忙携歌酒趁清欢桃李都能几日看欲识诗人愁絶处落花时节一凭阑  

春到芜菁事已非杜鹃看又唤春归幽香一防无寻处燕蹴飞红染客衣  

及时行乐不应迟管领风光更有谁花落花开春又去都能消得几篇诗  

梅花十咏【`录四`】  

忆  

姑射仙人冰作肤昔年伴我向西湖别来几度春风换标格而今似旧无  

折  

白玉堂深夜色寒玉儿和月倚蓬山高情不似章台栁也许余人取次攀  

齅  

手撚冰蕤步月华暗香先已透垂寿阳毕竟无才思但卧含章拂落花  

浸  

玉骨浑将山麝熏冰肌得水更精神凌波微歩东风软羞杀当年洛浦人  

花木十咏【`録四`】  

荷叶露  

仗下华清赐浴时温泉香腻洗凝脂团花翠璧琉璃滑狼籍珠玑醉不知  

菊花霜  

风帘斜掲玉钩栏端正楼高烛影残宿酒困人梳洗嬾从教残粉涴金钿  

芭蕉雨  

棃园弟子去无踪门掩蓬莱绣帐空寂寞緑深夜雨伤心不独有梧桐  

山茶雪  

娘子宫中仪体新八姨羞把旧妆匀画罗瑞锦难相称故着龙香簇绛巾  

丁未三月二十八日县大夫薛君寳臣过余芹溪精舍酒间雨作时方苦旱喜而赋之  

麦田日日起黄埃官长忧民意不开底事山灵相妩媚故驱风雨过江来  

明日李生湛然见和仍韵答之  

东风吹雨絶纎埃樽酒相逢尽日开不是官闲公事少此中能得几囘来  

景纯浩然见过径饮成醉夜中雨作比近五鼔月色满室晓起书长语赠二子  

退之方北归见蝎即成喜东坡还泗上铎声欣入耳而况羇旅中邂逅遇知已东风澹荡百草芳游丝飞絮白日长一杯相属对流水白酒微带芹溪香渔歌樵唱竞相属不觉半山无夕阳醉卧山堂聴山雨冰雪对床挥夜语一灯照壁影悠悠恰似孤舟泛清楚梦囘酒醒明月高风雨向来无处所人生哀乐本皆空莫令身世如飞蓬  

癸卯中秋之夕与诸君防饮山中感时怀旧情见乎辞  

少年着意赏中秋手卷珠帘上玉钩明月欲上海波濶瑞光万丈东南浮楼高一望八千里翠色一防认瀛洲桂华徘徊初泛灔冷溢杯盘河汉流一时賔客尽豪逸拥鼻不作商声讴无何陵谷忽迁变杀气黯惨纒九州生民寃血流未尽白骨堆积如山丘比来几见中秋月悲风鬼哭声啾啾遗黎纵复脱刀几忧思离散谁与鸠囘思少年事刺促生百忧良辰不可再樽酒空相对明月恨更多故使浮云碍照见古人多少愁嬾与今人照兴废今人古人俱可怜百年忽忽如流川三军鞍马闲未得镜中不觉摧朱顔我欲排云叫阊阖再拜玉皇香案前不求羽化为飞仙不愿双持将相权愿天早赐太平福年年人月长团圆  

楸花  

楸树馨香见未曾墙西碧葢耸孤棱防须雨洗尘埃尽看吐高花一万层【`此诗见房祺河汾诸老诗集`】  

赠医师范子和【`并引　以下从二妙集补入`】  

范君子和居姑射山麓世隐于医敏给多艺能畧涉猎文史一日防荐绅軰于其家酒半举大白而言曰不肖窃有志于斯文敢求数十字以为珍藏意甚勤因为赋古风一篇告之以君子之道使知所操持焉非直使夸衒于世实箧笥而己  

我庐姑射东君居西山隅相去不十里曳杖以问途知我逺方来尽室相喣濡衰年况多病药物必尔须诊视得家法就医时满庐贫贱人所恶势利人所趋君子异于众而独与我娯延我升中堂列坐皆名儒酒肴既登俎左右罗童奴令行爵无筭促使开大壶酒酣意气逸高论到唐虞日晏未得归欲起时见拘自言小邑中何尝识士夫久客惜人情褊量动辄逾仍呼儿出拜头角异凡雏从小好文字未覩明月珠长者幸有赐终身不敢渝既蒙主人知所愿献良图世人岂无才惟得不能俱不见盆成括以是防厥躯又征荀氏语至察则无徒大辨外若讷聪明守以愚顔子称大贤尚云有若无吾言倘无忽荣名不须沽  

同封仲坚采鹭鸶藤因而成咏録寄家弟诚之兼简李卫二生  

有藤名鹭鸶天生匪人育金花间银蘂翠蔓自成簇褰裳涉春溪采采渐盈掬药物时所需非为事口腹牛溲与马勃良医犹并蓄况此香色竒两通鼻与目尤善疗疮疡先贤讲之熟世俗不知爱弃置在空谷作诗与题评使异凡草木  

寿冦兴祖  

飘飘关辅客逸气薄云霄承学有源委持论生风飚束发侍玉阶香名满天朝射策一不中雄文深自韬佳遯思居洛歌诗秪和陶生涯足文史踪迹混渔樵蹭蹬三十年壮志殊未凋人称冦公后遇鼎复能调才大时不容坐使双鬓焦朅来汾水上五见秋虫号西风下木叶天气正泬寥劝君一杯酒能令百忧消开怀且痛饮勿念乡关遥  

寄张弟器之  

爱酒陶彭泽映世清节耀乞食赋新诗不复事边徼士生多轗轲异代或同调东山不可作敢望蟠溪钓壶觞聊自倾登高一舒啸但恐污世尘永为达人笑  

山堂久岑寂晏坐度昬晓倚壁一蒲团幽人活计了日高鼎茶鸣风细炉烟袅曳杖涉庭除看云头屡矫安得谪仙人神游八极表  

陈君百禄隐居河汾世以医名家临财亷取与义性喜谐虽外若寛纵内实重慎而有常心真善学者也辛丑之秋余痁作君调防周至既获勿药欲酬而不可姑以诗答其勤  

我来汾沮洳汾濵君所居岂期牢落际有子可与娯遗我以方药投我以素书往来八九年问难更起予妙处心自得论说乃其余众议逓持执辞语费百车君以一言蔽如乱发得梳丹砂与赤箭应用并贮储困穷尤所重视之骨肉如孰谓斯世中乃见古人且我不为世用以道而卷舒子胡自隐晦而不干名誉闻君有令子万里今权舆于公多阴德预使高门闾请君事斯语勿谓吾计疎  

丁酉春雪  

几日东风吹冻云麦苗干死埋沙尘客牀欹枕睡不稳寒气偏寻老病身沉沉夜色涵牕白却讶微云弄山月开门澹荡雪满空拂面犹疑栁花湿二气交感天地通千林玉立天无风蓬莱宫闗堕人世三日不见车马踪燮燮殊未已此瑞应知同万里逺客休歌蜀道难农夫剩有丰年喜买牛便好事春耕况复新来官长清田家衣食无美恶不困追胥死亦乐  

送李山人之燕【`并序`】  

李生湛然年四十未尝从事于人偃蹇不与时人偶每遇杯酒间辄击节悲歌感慨泣下不知者以生为狂生愈益放旷不羁又好为竒诡大言以惊动流俗人亦不之许也戊申春踵门告余曰男儿生不成名死无以掩诸幽愚不佞诚不能与草木俱腐窃有志于四方先生许我乎今乃为书告常所往来者防饮于芹溪之上壶酒既倾客有执巵而前者曰方今戎马盈郊熊罴虓虎之士抚鸣剑而抵掌投壶雅歌未闻其人子以儒自名执古之道求合于今之事戛戛乎难哉顾子之囊无十金之资出无代步之乘无名公钜卿为主乎其内无相生相死之友奔走于其外上不能激浊扬清以钓声名下不能乘机抵巇邀一时之利奚恃而往其果有合哉余应之曰不然夫适用之谓才堪事之谓力君子之论人当观其才力何如耳不当以势利言也儒者事业非常人所能知要不过适用堪事而已议者至谓不能取舍于当世岂不厚诬哉抑不知襃衣博带者为儒乎规行矩步者为儒乎弹冠逺游者为儒乎以是而名其儒岂真儒者耶昔者百里奚自鬻于秦管仲束缚于鲁甯戚扣角而悲歌冯驩弹铗而长叹叔孙通舍枹鼔具绵蕝之仪陆贾脱兜鍪进诗书之说使数子者高卧于林丘累征而不起尚何名誉之可期屈辱之可免哉今之诸侯宾位尚有缺然不满之处肯使至寳横弃路侧狼籍而不收茍有好义强仁皆将善其价而沽之况幽燕之地士尚意气重然诺习与性成者耶生之此行余知其必有合也于是乎咸赋诗以为赠余于交游中最长特为序以冠其首  

与君把臂临黄河缺壶声里度悲歌玉缸酒半离筵起千里东风射马耳孰能忍饥学夷齐看人鼻孔吹虹霓莫道书生成事少男儿葢棺事乃了剑心虽壮未能伸客里萧条逢暮春卢沟河上千株栁满地杨花愁杀人  

方平道中  

沙软新经雨风轻不起尘溪山随处好花栁着行新放浪聊终日蹉跎又一春行年已如此犹复向来人病怯春衫薄衰怜葛履轻平芜迷旧迹幽鸟变新声兴与云俱逺心同水共清胶胶还扰扰回首笑浮生  

仲坚见和复用韵以答  

避世尝辞剧为儒不厌迂能贫从古少好学似君无行李书填案生涯药满壶缇萦真孝子犹足慰防孤  

野步仍用韵示封张二子  

信步不知晚归途那计迂一欢闲里足万籁静中无借草更成席酌泉聊代壶娟娟林外影江月伴人孤李山人湛然始生之朝座客各赋诗为寿亦作四韵以期所未至不特称道而已庶几尽朋友相成之义云  

脱迹豺狼外容身木鴈间虚舟元不系倦翼自知还饮水犹能乐编茅足可跧莫教方寸地空负一生闲  

封仲坚挽词  

但怪经过少那知生死分繐帏徒见像樽酒罢论文楄柎人为具丘坟志共闻世无韩吏部为尔惜卢殷  

张器之雄飞亭  

落魄张公子身贫志不凋鸾栖辞枳棘鹏翼上扶揺季子终怀印相如竟过桥名香脍人口诗句大牛腰  

寿家弟诚之  

道行不得且栖迟一唯谁传鲁仲尼瑞世不求麟鳯质急难空负鹡鸰诗玉堂金马知何处白石清泉有素期但使平生忠义在乐天知命复奚疑  

乙未人日饮范君子和酒酣赋诗呈座上诸君  

正月七日春欲动拂面东风力尚微且贪席上賔朋乐未觉平生事业非青山緑水俱可隐白发苍顔胡不归防须高揖浮丘袂千仞冈头一振衣  

诔双峰兴上人  

试寻石上再生身啸月吟风性益真解脱莲花袪梦幻忽惊野马逐埃尘双峰莫遂幽栖志一鉢谁为嫡嗣人便恐丛林无正脉为君一哭涕横陈  

和家弟诚之  

人皆笑我我防机我爱青山真得归肯学班超谋肉食更怜京兆泣牛衣心非理义乌能恱道胜纷华是故肥独坐钩帘心语口囘头四十五年非  

癸卯春二月有五日卫生袭之诞日也坐中生捧巵酒乞言因用景纯寿日诗韵以答盛意兼谢不敏  

压倒诗人白与元淋漓醉墨出佳篇心澄寒玉泉中水衣惹霜岩顶上烟岁晚相依青士瘦途穷渐觉麯生贤黄冠野服从人笑自断此生休问天  

自讼  

无将大车尘防防无迩宵人恶易形吏部有书惭荐李莱公当轴谬推丁慎交已昧书中戒悔过聊书座右铭自是昌阳堪引寿不须辛苦进豨苓  

彦衡防子乡社诸君皆有诗以慰其哀余忝交游之长乌能无言因赋此以赠之  

昔年曾读乐天诗晚岁情钟玉雪儿今日为君重感叹片时何意便乖离迎门犹记牵衣笑抚榻空怀涨乳悲梦里不知生死隔旧嬉游处细寻推  

丁巳春与诗社诸公园亭宴集彦衡有诗众皆属和一时樽俎賔席之胜殆可乐也余虽老顾不可虚盛意勉为赋此  

秋去冬来春又催昆明信有劫余灰心游碧落丝千尺梦绕琼林日几囘处世祗宜同鹿豕和羮谁复忆盐梅老来笔力犹强健一首新诗酒一杯  

## 御订全金诗增补中州集卷五十七  

段克已下  

冯弟自北山来岀其旧所为诗百余篇虽未暇尽读尝鼎一脔足知余味吾弟离羣索居无师友之益能自道其所志葢絶无而仅有者也虽然掘井九仞而不及泉犹为弃井耳适汉臣张君见过论文话旧以及吾弟之贤因作诗许其所已能而勉其所未至以寄之幸时复观览以自警省勿徒实箧笥而已  

少年事业莫蹉跎听我樽前一曲歌铸剑必期经百链为文故自要三多凡胎须得丹砂换壮志休辞铁砚磨平地为山由一篑词源他日看倾河  

读张志和传  

一叶轻舟一钓纶朝廷无处覔真太虚明月为知已细雨斜风不着人西塞贪看飞白鹭东华防却软红尘  

还思扰扰驰名者肯信人间有逸民  

雄飞亭主人张君器之有龙庭之行赋诗为饯  

千丈虹霓卷壮图几囘弹铗叹无鱼南溟久滞垂天翼北阙谁飞荐鹗书投笔尚希班定逺题桥终遂马相如浩歌若过燕山市为我登台吊望诸  

兰文晚节轩  

晚岁谁能识此君一官不复任浮沉蛰龙未起三冬卧老骥犹存万里心陶令不来樽有酒嵇康已逝室无琴横溪文字光千古旧有新诗播士林  

寿县大夫薛寳臣  

薛姓蝉嫣自古分君侯苗裔萃其门已闻佳绩多前古更溢余波及后昆久屈祥鸾栖恶枳稔推利器遇蟠根征书未至身闲暇且看樽前舞袖翻  

九日山园小宴取五栁公采菊东篱下为韵赋诗侑觞  

世无李元膺谁容孔北海长歌归去来篱菊无人采古来贤哲人饿死填空谷清樽幸不空且醉篱边菊风雨山城暮黄华自满丛幽怀君为写正要玉西东爱酒陶元亮持杯对菊枝醉时推客去犹复有籓篱饥飡秋菊英采采不盈把日落四山昬独坐衡门下仲冬之初家弟诚之自芹溪得红梅数枝作三诗以见意夜归枕上次韵简山中二三子  

十月梅花春未知竹间璀璨出斜枝耐寒巧作新妆面絶胜含章檐下时  

顔色馨香几个知丛篁深处见横枝孤标祗得诗人爱华样而今不入时  

梅格孤高只自知耻随桃李鬬新枝天寒翠袖依修竹却在橙黄橘緑时  

卢希顔草虫横披  

苦竹黄芦相并枝秋虫潇洒弄幽姿画师老笔生新意写出无声七月诗  

梅花六咏  

梦  

天仙邀我醉瑶台春向飞琼笑里囘为报棃花縁已断休将云雨下山来  

寻  

风流谁似李三郎不记仙姿委路傍天上人间无覔处风来罗幕只闻香  

探  

虢国夫人约素身不教脂粉涴天真一斑曾向春前见顔色如今更可人  

乞  

寄语诗人林隐君水西千树要平分玉顔绛领堪娯老御史何劳覔紫云  

浴  

脉脉晴天翠幕张玉环月底按霓裳却嫌尘汚香罗袜故着温泉为洗妆  

惜  

窈窕银屏掩画堂为嫌玉瘦怯昬黄落英犹可为香爇不学翔风老退房  

花木四咏  

海棠风  

玉妃酒晕透香肌满颊娇红睡起时小立沉香亭子外钗横鬓乱任风吹  

杨栁烟  

舞罢霓裳醉似泥六宫谁许鬬腰肢侍儿扶立娇无力云母屏深午醒迟  

葵花日  

晓日穿花透翠帷环儿软语诉分离髪肤之外皆君赐妾自倾心君不知  

梅花月  

蓬岛春寒减玉肌却慿羽客寄相思慿栏私语长生殿惟有当时好月知  

退之留别大颠图  

吏部文章日月光平生忠义着南荒肯因一转山僧语换却从来铁石肠  

汉阴抱瓮图  

凿井为畦并汉臯区区抱瓮不辞劳古人伎俩今人笑举世师师尚桔橰  

寿卫生袭之  

去年即席赋新诗今岁迎门把酒巵似此相逢能几度莫教虚负百年期  

为龙门史师寿不遇  

香雾霏霏晓未开一樽特地为君来仙翁落魄知何处贪醉蟠桃不肯囘  

杨生彦衡袖初夏三数诗过余征和虽勉强应命格韵枯槁深惭见知  

枝头梅子半传黄门巷阴阴午景长为语儿童休报事乃翁方且作诗忙  

刁骚短髪半垂黄深觉闲中意味长买得溪山犹是错往来杖履却成忙  

蔷薇经雨陨轻黄芍药翻阶竹笋长年少往来常不住恰如蜂蝶为花忙  

案上新经未入黄风帘不动篆烟长须知静里乾坤大不觉飞空日月忙  

奏赋当年对赭黄渔樵今日语偏长青山緑水无穷意始信人生空自忙  

酒热江村擘蠏黄论诗看剑引杯长闲身嬾散无拘束笑杀君房醉里忙  

老来闭口罢雌黄书卷慵拈白日长门掩东风无客过不知人世有闲忙  

不求纡紫与怀黄竹杖芒鞋野兴长信步芹溪溪上路杨花又是一畨忙  

晨兴赏玩抵昬黄昼短其如夜苦长秉烛醉归君莫怪一生能得几囘忙  

蟾蜍讵可逐飞黄云海茫茫去路长世外仙方无分得漫劳心力一生忙  

送双白渠使梁君二子北上  

连璧双飞二凤毛眼明又复识英豪鸾声嘒嘒朝天日想有新诗夺锦袍  

送故人子赴燕  

莫谓城南尺五天此行几日到幽燕昻霄耸壑从兹始万里青云稳着鞭  

寿家弟诚之  

赠君以湘山桃竹之杖酌君以昆丘玉液之泉泉以益肺腑之清气杖以扶贞节于暮年廼命童子敬设几筵抽中山秋之毫舒浣花五色之牋涤端溪彘肝之砚磨伊川老松之烟遂含情而抒思写棣萼之新篇诸君聴我歌歌声咽塞意不传玉堂金马在何处姑山汾水空连绵世人所后我所先此生安得不迍邅但能道义追渊骞何妨坐客寒无氊鸟栖深林鱼泳渊膏以其明还自煎文字防勘费丹铅朝夕胡为粥与饘百年飘忽如流川今日已觉昨日贤青州从事殊可怜径须呼至黄花前一酌入口百忧捐与君曝背同醉眠  

赠医者呼延生【`并序`】  

外医之名非古也今人徒见疮疡发见于皮肤之外针砭可得而攻之因谓之外医然则解肌剖腹湔洗肠胃潄涤五脏者其亦外医耶殊不知聴声视色察气观脉以知病之所在汤熨以治其腠理针石以达其血脉酒醪以荡其肠胃扶虚疏实抑过补惫疾无不起者今呼延生之疗疾也汤剂砭灸各随所施无不立愈呜呼非得之于内应之于外乌能取效如此其速乎生喜饮酒人之所酬无厚薄不以介意一寓之酒其真得于酒耶余贤其为人故赋诗以赠之  

君不见南齐潘聚师禁耳出箭镝又不见唐人孙甑生祝石使相击祝溪溪不流操术如破的以树徙痈疽伯宗多伟绩后来便说呼延生神异一时无匹敌誓言拯众疾犹已有饥溺吐气作云霓掉舌飞霹雳炎凉随手变众苦已荡涤百谢不一顾黄金同瓦砾饮酒过斗余醉不遗涓滴归来掩关卧瑶琴闲挂壁所至以义合无莫亦无适衡门时见过笑语慰岑寂却愁仙籍告功成便恐人间无处覔  

史伯友好礼斋  

禹门山壁石巃嵸惊涛拍岸石疑动奔腾西去疾于飞千里一折不旋踵山水不得独当奇异气钟人生将种乃翁阴德及后昆墓木而今犹未拱大儿膂力号絶人挟槊弯弧贾余勇小儿精神大于身野鹤乘风欲高耸人物风流此一时坐使山河价增重读书已能了大义稼穑还知依亩垅孰谓人间杞梓材肯与樗栎同臃肿良心一变不可遏油然而上若泉涌悦亲诚身固有道不得乎友深自悚一毫骄气不可作好礼名斋心益竦敷陈几席待佳士却扫门庭谢凡冗善言亟闻闻必拜未之能行复惟恐结袜何尝愧古人亲诣仍能越常奉慎恭勇智咸有节人伪不私无所壅汝之所得亦已多更须道义相切磋佳时劝客金叵罗主人起舞客齐歌遯庵野叟鬓已皤坐中不觉醉顔酡六龙冉冉奔羲和年年事业毋蹉跎君其为我疾挥鲁阳戈我亦凂君颠倒挽黄河他时策杖重来过更名此里为鸣珂名与西山俱不磨  

赠薛寳臣疎梅冻雀图并以颂之  

防司候百卉具衰此花独秀于江之湄傲雪凌霜冰清玉洁孤根盘石冻柯浸月维彼寒雀婉娈相依饮香啄蘂生死不离岁暮贞心粲粲清节孰与荐延移归金阙凤鸟不至恶木日滋穷通有命舍是奚为  

## 御订全金诗增补中州集卷五十八  

菊轩段成已上【`共二百零四首以下已借刻顾嗣立元百家诗二选中`】补成已字诚之克己仲弟登金正大进士第授宜阳主簿克己殁后自龙门山徙晋宁北郭闭门读书元世祖降玺书即其家起为平阳儒学提举不赴年过八十优游以终世称菊轩先生祭酒周文懿评其文在班马之间河汾遗老之卓然一门未有如段氏者也  

吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落间人视之与草芥无异是诗一出好事者将知所贵矣感叹之余敬次其韵有与我同志继而述之不亦懿乎  

微雨洒郊坰百卉欣并育幽花发溪侧间错金珠簇徐看是鹭藤香味浓可掬忍饥出新句大笑负此腹遗落  

榛莽间采撷谁见蓄情知无俗姿安能悦众目先生日来往东溪路应熟一经品题余名字耀岩谷遇合良有时不才异山木  

吕氏用静斋  

两岸夹嵯峨一水中委蛇是间有高人静与山林期结茅并溪石故迹司空遗因人爱其山佳处应自知心闲境随胜眼静山增竒寥寥丈室中日用夫何为不书咄咄事高咏休休词无人书一编有兴酒数巵便是一生了安问蓍与龟依依中条云梦想紫芝眉昨朝寄书至谓我来何时急营买山钱已觉从君迟他年两绳牀分忍西山饥  

蒲城董公予素不识其何如人也一日袖横轴所谓龙窝图者同仲坚见过而以诗见谒余雅不能文诗尤非所长者加之老病日久纵不避拙恶亦安能为他人椎肝肾邪渠请益坚余重违封意且念其勤姑因所见以叙之云尔  

封生携客来谒我蓬蒿里轩轩抗尘俗不知谁氏子所主我既贤伊人亦云喜探懐出新图一语烦举似蹇余不能文三请意未已溪山有素期入眼尽其美层云蔽重渊万木夹两涘飞流防絶壑千丈垂幅纸余霏散如雾防滴乱纷委何物窍其旁相传龙所止庙貌寄空山何代为经始年深祭血干乱久谁复祀威灵昔所闻对面隔千里诚通感必应虽逺犹在迩巍巍窟宅尊安卧久不起何当洗甲兵倒挽豳溪水  

余嬾日甚不作诗者二年矣间者二三子以歌咏相乐请题于吾兄遯庵遂以岁月坐成晚命之因事感怀成五章以自遣志之所之不知其言之陋也览者将有取焉  

负暄頽檐下病骨喜新霁微风动天宇木叶陨虚砌缅怀平生事奔走媿非计投身田野间心迹得少憩时荣岂不慕省躬自当逝薇蕨满春山犹可以终岁  

罢书掩闗卧窻牖乱清樾风枝惊宿鸟札札畏颠越叶声走前庭误聴雨未歇不知霜已重但觉寒切骨耿耿不能寐起坐候明发试问夜如何虚檐转残月  

晨起坐高斋鸟啼幽寂破小儿具文墨信手供日课既无宠辱惊又不至寒饿自量亦云幸到此能几个更欲希世荣所望毋乃过蒲团正温厚得稳且安坐  

连蹇拙进宦艰难昧理生一事且不免况欲二者并忍穷分所安不为世所萦牀头一卷书净洗胸次平偶逢会心人欵欵话中情缾储喜不空今年頼西成  

青山如有情向人呈偃蹇我本山中人一出偶忘返崎岖半天下始觉居山稳力极势自回苦不费推挽税驾良自兹千里岂云逺举手谢山英应笑归来晚  

陈子正容安堂  

陈子少英迈逸气不可挫典刑肖乃翁出语辄惊座行止非所能造物聴掀簸功名鹰在鞲岁月蚁旋磨区区一邑【`一作室`】中十载供史课结庐慕渊明志向有许大澹墨冩形似终日相对坐一室足我容百念付慵惰青山隐檐楹流水出其【`一作阶`】左植花数十丛种竹千百个事来若机张事去如甑【`一作瓶`】堕浩然方寸间不受一尘涴岂无二仲贤闲暇日相过有酒相献酬有诗互赓和溪山入笑谈珠玉霏咳唾徜徉天地间一物莫非我醉来语更真卿去我将卧主人正高枕【`一作眠`】山鸟莫啼破  

崧阳归隐图  

落落出世人视世犹糠粃独惟爱山縁一念未渠已尝行崧阳道经觏畧可纪有山皆孱顔有水尽清泚寒藤络古木竒花开芳枳风从四山下红绿乱纷委云日互蔽亏百态呈怪诡微泉不知处丛荟鸣宫征山鸟忽惊飞花落空岩里静闻鸡犬声人家应在迩百年能几日山间有余晷孰知桃花源不出武陵水囘首视人间嚣嚣足尘滓便拟结椽茅悤悤迫行李一来汾沮洳留滞绵几祀幽怀渺难忘澹墨寄形似旧游一经眼未往差可喜此心本无着夫岂为物使昔何从而来今何从而止翛然来往间于是得之子幻影竟安用我亦聊尔尔一笑两忘言庭花委阶戺  

送寻正道归浦中  

江头【`一作邉`】杨柳才堪折陌上行人还又别春光不解苦留人两岸杨花飞白雪江风摇摇吹绿波欲别未别伤如何劝君且住听我歌后日重来白髪多  

松溪幽隐图  

何宫遗构山之隅长松蔽映千万株中有一径穿萦纡冷风萧瑟无时无人间赤日如洪炉恍疑仙景来蓬壶踪迹一堕声利区囘首自觉泥涂汚岁月因循归计迂松溪想像劳形模可怜尘梦今始苏空对溪山惭画图一日来归聊自娯  

寿贾总管  

紫髯茁颐胆满躯胸怀落落真丈夫古称山西出将种我公家世皆吾儒朝家未录勋臣后时时射虎西山隅一官平水今几年乡闾坐觉疲氓苏骥涂千里会须展小邦未足劳驰驱绣衣锦防不复见人言愬也终平呉此时此日生鹓雏郁葱佳气充公闾当筵击筑声呜呜满堂宾客聨簪裾天公催花为嘘枯要及花下倾金壶春风花开人不孤年年人与春风俱  

送王子寿之平遥  

卜筑谋南迈囘辕遽北之有情惭见厚无语只空悲易忍行时泪难堪别后思明年鴈来日屈指数归期总管李侯移镇京兆病久不能即门屏奉巵酒一贺为歉谨作拙恶以饯行轩  

一札飞书下日边龙移方伯殿长安晋城父老心皆泣秦地奸豪胆已寒千里驰驱容骥展九霄空濶看鹏抟十年潦倒登门客卧病无由挽去鞍  

送总管李侯北上  

姓名合上郭公台落落襟怀间世才飞骑屡朝天上去好音时向日边来中心都为明时尽东阁常因好客开万里鹏程从此始垂天云翼看徘徊  

辛丑清明后三日诗社诸君燕集于封仲坚别墅谈笑竟日賔主乐甚然以未得吾兄弟数语为不足既而遯庵兄有诗余独未也主人责负不已赋此应命云  

善恶人情已饱谙岸纱宴坐看晴岚折腰不是渊明嬾作吏元非叔夜堪老去一觞犹有味病来万事更何贪从头悉读行年记惭媿春风四十三  

红梅  

谁防氷稍綘雪团黄昬和月倚防干羞随桃李争春意要伴松筠傲岁寒冷艳只宜闲处着浅籹难入俗人看天心未借和羮便空抱枝头一防酸  

送仲坚汉臣二子过南涧归赋是诗  

蝼蚁微生脱怒涛一茅容膝尽逍遥宦情更比诗情薄日力聊凭酒力消心类候虫寒更切鬓随霜叶病先凋儿童失笑翁慵甚送客今朝却过桥  

冬夜无寐书以自适  

四壁摧頽手重泥一枝随意即【`一作足`】成栖归来已化千年鹤老去慵听半夜鸡世事荣枯都是幻物情长短不须齐寸心耿耿何人会隐几西【`一作寒`】窻月色【`一作片月`】低【`此诗河汾诸老诗集作段克己`】  

用韵答封张二子  

心如堕絮已霑泥身似惊禽未得栖壶缺何烦歌老骥冠成不复带雄鸡黄公遁迹终辞汉范蠡逃名径入齐囘首平生事堪笑少年豪气北山低  

和答丹山梦庵张丈  

抖擞征衣衣上尘归来白发一畨新剰将酒向愁边酌却恐人嫌醉里真世事饱谙惟欲睡诗情漫苦只能贫岁寒松栢东风外付与千林自在春  

中秋之夕封生仲坚衞生行之携酒与诗见过各依韵以答二首  

万籁声沈暮霭収长河泻浪洗清秋遥天千里澹如水明月一轮光满楼随意倾银成【`一作谋`】胜赏谁家横玉调新愁可怜白首蟾宫客羞对嫦娥説旧游  

夜凉河汉静无声澄澈天开万里晴蟾吐寒光呈皎洁桂排踈影甚【`一作极`】分明良霄方喜故人共醉语那知邻舍惊一片诗魂招不得九霄直与月俱清【`以上二首河汾诸老诗集俱作段克已`】  

跋秦得真墨  

晴窻不用辨犀纹墨妙秦郎已饫闻翠饼莹如鸦背净玉图香鄙麝脐薰永宁赐第今犹少易水无良古亦云老我媿非挥翰手两丸投赠负伊勤  

午芹道中  

渺渺江风吹葛衣爱闲长与世相违青丝歩障柳千树碧玉屏风山四围入眼江花如慰意近人沙鸟信忘机虚名到此成何事一笑平生始觉非  

元日夜与二三子小酌  

一樽相对夜如何却恨归来白发多万事到今从卤莽一年好处莫蹉跎间収暮景供清酌醉挽春风入浩歌多谢东君不嫌客也教衰朽得阳和  

幽怀用梦庵张丈韵二首  

百年过眼半羇旅十日逢人九叹嗟叔夜不堪长抱病冯驩何苦久无家飘零身世风头絮澹薄人情春后花拟把余生钓江海为烦严子借鱼槎  

起来乗霁看年华便着芒鞵待鹿车白水明边镕落日碧天尽处散余霞决明防检无多实甘菊商量有数花满酌一杯都不计人间万事足安蛇  

自寿  

霏霏晴雪防吟须飒飒秋风恋客裾计拙毎为妻子笑病多还觉友朋踈行年如此事无几破屋翛然家有余浊酒一杯吾自乐人间富贵不闗渠  

雨后漫成  

羇思纷纷不易裁晚凉扶病独登台翩翩幽鸟避人去殷殷轻雷送雨来已判此身闲里老且将笑口酒边开安车待聘非吾事休作姑山隐逸猜  

再和  

凉月娟娟玊半裁晓风吹梦下瑶台笛兼邻杵相和切秋共羇愁一并来到处溪山容我嬾违时顔面向谁开少陵可笑行藏拙独倚危楼刚自猜  

四和  

林外炊烟细若裁诗情引上赋诗台萤从杨柳梢头堕雨向梧桐叶上来华髪萧萧秋更短衡门寂寂昼慵开终南佳处吾将老仕宦休为防径猜  

五和  

身世浮云不受裁羊裘重觅子陵台随人明月娟娟静吹面凉风特特来多技漫劳宁似拙两眉深锁不如开牀头忘却糟牀酒误作萧萧夜雨猜  

乗兴杖屦山麓值梅始华徘徊久之因折数枝置几侧灯下漫浪成语简诸友一笑云二首  

戏蝶游蜂总未知小窻低亚两三枝夜防灯下横踈影浑似西湖月上时  

幽香不许俗人知才是东风第一枝误认文君新睡起读书窻下立移时  

梅花二咏  

乞  

漏泄春光洛水傍紫云名字袭人香可能惠我黄昬伴休笑分司御史狂  

齅  

玉骨那堪【`一作愁`】瘴雾伤好将经卷伴南荒坡仙鼻孔清如水老觉朝云道气长  

花木四咏  

荷叶露  

泉客将归返故渊西风渺渺碧波寒主人情厚无他赠一把真珠泣翠盘  

葵花日  

恋恋天光下玉阶明妃初出汉宫来情知生死归无路一防芳心誓不囘  

菊花霜  

六宫试手学梅妆曽见飞英防额傍香粉嚼余浓不散唾花误染缕金裳  

芭蕉雨  

忆别春容已十年囘纹锦就倩谁传都将一掬伤心泪洒向蛮溪数幅牋  

龙门三题  

云中暮雨  

古垒云藏一径微河山依旧昔人非贪征往古兴亡事不觉城头雨湿衣【`此诗河汾诸老诗集作段克己`】  

仙掌擎月  

月出山头未数竿仙人掌上玉团团瑞光冷射三千丈絶胜碧莲峯下看  

汾水秋风  

一曲刘郎发櫂歌欢情未已奈悲何只今囘首空陈迹依旧秋风卷素波  

蒲川二咏  

虞坂晓行  

林外晨鸡第一声陇头残月伴人行未知局促盐车下老骥萧萧又几鸣  

首阳晴雪  

薇歌一曲对西【`一作青`】山万古清愁【`一作千秋`】老翠峦望断空岩人不见光摇银海玉峯间【`一作寒`】  

和李生湛然闻杜鹃有感之作  

五更枕上梦魂清初听催归第一声我本无家更安往任渠啼血不闗情  

秋日出郭  

离离禾黍满郊墟枣实红殷接野闾四十年来无史笔有年今日仗谁书【`一作张宇`】  

送冯资深归西山四首  

人间蛮触日干戈暮四朝三都【`一作能`】几何此【`一作归`】去莫【`一作归`】忧缾粟罄西山雨足蕨薇多  

萧萧华发老书生久欲归田计未成喜听日边消息好故山容得子眞耕  

几【`一作三`】年消息【`一作思虑`】漫营营重见西山眼倍青胸次无尘元自好牀头况有洗心经  

候门穉子喜归来暖热那无酒一杯抖擞满身尘土尽襟怀还对好山开  

赠师岩卿【`一作书师岩卿蒲中八咏图`】  

老大溪山入梦频强凭图画冩情眞归与不及身强健山有英灵恐笑人  

题张郎中明皇小决图二首  

志在驰驱祸已胎笑顔况更为谁开贪争飞鞠鞭去不觉逾垣有鹿来  

天宝承平事久无弄丸驴背自驰驱不期一笑宫中戏传作人间小决图  

周生景纯赠菊数本因拾旧事依韵答之二首  

陈国君臣醉宴时可怜璧月照琼枝蔷薇露湿仙裳重笑殢君王索好诗  

万里文姬去国时秋霜也到岁寒枝归来满面黄尘暗怨入西风马上诗  

题梁氏静乐堂  

攘攘区中人役心名与利于身竟何有干没不少置叔敬有耳孙荦荦与时异一官不肯觅闲居养高志筑室尘境中中有尘外意方其厌嚣啾归来行少暨牀头一卷书净洗纷华累茍能乐其乐宁复事吾事见客不吝情有酒即成醉为问东华尘何如北窻睡清风吹我怀万事觉无味谁知方寸间自有清凉地  

苏氏承顔堂  

登仙不羡飞双鳬宰官不乐纾金珠行年四十着防服悲啼效作儿声呱丈夫岂无四方志倚闾望望心何如家国无事寿觞举慈顔得酒增和舒客来草具对客食杀鸡奉母其贤乎荣华富贵固所愿有子能尽如君谟至诚不动古未有悦亲自得神明扶茁哉冬生孟林笋圉焉日出姜泉鱼古来孝感有如此今人葢以古为模尝闻古有色难戒爱深容色何愉愉诗成不觉涕泪俱尔有母遗伤独无他年谁作孝友传请録吾语为君书  

题秋暮山行图  

乱山嵂崒争清妍寒林寂歴相緜聨人间黄尘千万丈一防不到山林边秋光澹薄秋气爽浮云积翠何葱芊高风凄其脱木叶向来面目仍婵娟江流一曲抱山麓孤舟斜日栖江湍行人何适来负担腰膂踡荦确石头路蹇驴鞭不前人家前涂渺何许望之不及忧悁悁问公何从得此本笔势髣髴营丘传我本山中人见之心惘然嵚﨑歴落真可笑对画题诗思昔年  

送孙仲文行台之召  

仲也何人斯不满六尺长言议间英发入耳音琅琅胸怀湛秋水面目严清霜读书及城旦寓迹鳬鹭行自公少余暇婉愉奉高堂甘防未及亲有饭不敢尝顔色或未怡防衣戏亲傍执丧三年中哀慕如新丧囘思顾复劳此意何时忘日闻辟书下且喜还且伤捧檄念吾亲不觉涕泗滂拔英外台选列布皆珪璋掾吏须几人亦必求循良世人岂无才要以徳自将纠摘谁弗能吾心恐无常诗人有明诚茹柔吐其刚孝为百行先子孝吾既详茍能推此心前路未易量慇懃飬云翼行矣勿悤忙  

醒心亭  

窻前流水玉泠泠窻下高人酒半醒唤省邯郸枕中梦如看王湛案头经翛然自得天游趣恍若那知地境灵説似功名塲上客倦游时节一来听  

跋三堂王自写真  

解衣盘礴眞画史不待濡毛知可矣葛巾草服尝画我意欲置我山岩里虎头于今几百年与渠谁后复谁先翛然蜕迹乗风去一笑相逢喜拍肩  

## 御订全金诗增补中州集卷五十九  

段成巳下【`以下从二妙集补入`】  

寿梦庵张信夫  

一杯瓮头春持寿丹山客洗盏至客前共坐林下石酒酣语益眞道合意自适东风吹醉眼高兴寄空碧人生天地间迅若驹过隙胡为就羁缚惴惴从物役何如梦室中一笑百忧释弃置勿复道放怀陶兹夕  

诔双峯兴上人  

堂堂双峯师不受尘世污禅坐三十年俯仰无愧处平生大事毕欲留不可住适来水中沤水行沤复聚适去火上烟烟散火如故徜徉天地间去来随所遇我怀未能忘正坐分别趣涕余会真心三叹出门去  

赠呼延长原  

我来负犊颠投迹汾水滨乱余寡俦侣所遇皆所亲一行未易完忍更求其纯矫矫呼延生栋宇接近隣虽云  

符诅师颇异寻常人疾苦在力救贵贱情一均功成不责报第恐伤吾仁旷怀寓杯酒不计醨与醇一酌万事毕肝胆平轮囷酒酣奋长袖满坐生阳春人皆笑汝狂我独爱汝真参苓我所须収为药笼珍吾闻先天术原委有本因后人罕知学莫复窥其津华陀起东汉扁鹊名西秦二君本儒者卒以医自神愿生继高躅勉勉勿因循  

赠研师寄寄翁  

有客抗尘容不知何人斯自云来西秦着脚汾之麋放浪三十年野鹿不受羁是身寄虚空歘若驹隙驰窜名书研间聊寄吾寄为游戏出三昧我岂甄陶师心成应之手觚楕各异宜万象且胚浑一一非人私妙凝天地中不甈亦不坏探怀出苍璧炯炯光陆离摩挲湛秋水随手生寒漪虽凿混沌窍大朴犹未漓囘首铜台瓦千载垢有余坐令吕与张羞受牛后嗤便当什袭藏奚必古见竒待价不求售持易诗人诗卷余两牛腰得之犹恐迟归来饭甑空一字不救饥咀嚼诬枯肠似高还似痴障簏与蜡屐优劣孰等夷不如且置之安事屡解颐翁闻为一笑此事非所知茍可适吾欲君诗不当辞  

刁少府优善堂  

取人戒不周取善戒不遗理能兼众美何必劳营为奈何当涂人好以智自私身勤事仍左终日徒纷披君侯本将种磊落真男儿延英辟宾馆下问质所疑优善题其堂美意良可知永怀正子贤千古犹一岐休休好善心一出忠厚资片善或可取不厌蓬茅卑人轻千里遥愿吐胸中竒投诚尽实理入耳无防辞从容谈笑间万事无不宜三年报政后龊龊何其迟潜令十万家共煦晴春曦退食坐南堂何虑复何思  

送张世杰赴京兆幕官  

雨雪方载涂霜风裂肤肌丈夫四方志游子千里期简书岂不畏孀亲发如丝防义两相夺欲行还迟迟世荣岂不慕此心难遽夷大分既有定僶俛安得辞伊人遇知已第恐负所知去去勿重陈抟扶良自兹茍能以义飬犹足慰亲思  

冯生成之自燕归平阳赖寂照先生获脱奴役复齿士列将复归燕主吾友济夫来谒诗姑序其概以答云  

英英大冯君雅志在千里坎窞不得前而姑止于此出处虽两涂动静无二理燕坐三十年初不离朝市了了方寸间湛然若秋水冯生适何来眉目差可喜自云衣冠后家破偶不死失身坑阱中摇尾凡几禩过者日千万藐焉不一止忽逢盘谷翁引手惟力致力极势未囘既出几复委不知何因縁得入先生耳一见不忍遗即命加冠履奴仆岂所安推已乃知彼恻然动于中弃余犹弃粃少辱豺虎塲永谢泥与滓乞诗答盛徳此意良亦美顾我欲何言一笑不知已先生世外人于汝初何竢茍能坚一心绮语奚足恃屈信固有时此正在知已勿如越石父以是骄晏子  

杨生深甫以毉鸣河汾遯庵先生以下皆赠以诗生吾党士也观其意似不以浅近自期者故余之所述不特称道而已也  

杨生头角非凡子少以毉名动州里胸怀了了中可人容貌恂恂外如鄙前徽未艾足凭藉论议滔滔有原委人身造化一天地敢谓精微尽于此中情不自安愿就先知问其防遯庵先生天下士挈擕陬维为指似古人由此不难到但恐中心复中止千金再拜一言重采掇方书究终始姓名会看满人间滚滚西驰若汾水  

送贾徳逺北上【`并序`】  

生亲老家贫辍晨昬定省之飬以入京师其心将以有所得而归为亲荣也虽其亲之心亦然而一身之劳故不暇计忘劳以悦乎亲生之志也若生者其以义飬者与于其行乞言以为别吾老矣言不见用于世虽无言顾于生何缺生意益坚而无倦色姑序其事以慰其行云  

贾生歴落非庸子坐守穷庐足文史山田硗确无百畆日课诸郎力耘耔瓶储颠倒得几何晨夕安能具甘防抱闗击柝有不择智效一官聊尔尔霜风栗冽岁云暮水宿山行二千里及亲而仕古所乐敢以﨑岖惮行李明年花发望君还防戏阶庭为亲喜  

赠答诗社诸君  

卖药韩康伯能诗张志和眞钢须百链明月要重磨眼底如君少闲中得子多兵连犹未断莫厌数相过  

漫成二首  

一榻了穷冬吾生岂易供尽教人笑拙最苦客妨慵无寐闲欹枕忘言醉倚笻可怜猿与鹤岁晚肯相从时序惊何速形骸强自持整冠毛屡脱束带孔频移蹭蹬成空老吟哦不救饥百年行已久一笑欲何之  

和答木庵呉粹中  

四海疲攻战余生寄寂寥花残从雨打蓬转任风飘有兴歌长野无言立短桥敝庐独在眼不觉路途遥  

送王子寿之平遥二首  

宿霭添行色晨钟戒俶装去期何太迫别语不成章戏防怜文度扶衰赖孟光临汾一巵酒目断陇云长识面时何晚论心分已深相期同卜筑岂料遽分襟别日宜加饭因风莫吝音家山有成约闲健早来寻  

寿李济夫  

夫子何为者昻藏不入时眼前诸事罢膝下两儿嬉落落眞难合悠悠听所之黄花一杯酒岁喜与君持  

萧少府挽词【`并序`】  

隰倅萧君余不识其何如人也余初入城府谒余于客邸敝衣败絮眇然一寒生尔尔后时时于朋游中见之貌益恭气益和与之言确乎有守而不逾乎中其加于人岂一等也一日卒于平阳之学舍府僚张侯而下皆有挽章吾友公度邀余同赋义不可辞且萧君母氏在堂临年而失贤子行道之人闻之为之出涕以相其哀焉况平昔甞所往来者为出一章以吊但辞鄙义拙不足以发明萧君之徳业例奉繐帷以黩为愧  

兰杜摧芳不待秋令人洒泪怨灵修门前吊客多青眼堂上孀亲半白头共説才华为众许岂期仁义是身讐一抔防防重泉土野老相传説故侯  

和师岩卿迁居之韵  

君看行路古来难木鸟其间得小安三窟未成那用狡一枝粗稳不须寛破除梦境原无国収拾诗盟旧有坛秋菊春兰俱可喜等闲乗兴一凭栏  

伯和告别北迈欲得一言以资行槖惓惓之意盖不能违也病卧中殊无好怀漫此以赠  

听唱离歌一再行翩翩裘马戒晨征据鞍耿耿壮夫志去国迟迟游子情野店人稀休奠枕山蹊路险莫贪程一鞭行色西风顺万里秋空片鹗横  

李公子诞日赋诗为寿  

岁晚乔松盖倔强几经风雪几氷霜髩毛不与秋同老名字长随菊共香堦下芝兰相照映人间岐路极微茫愿君叅取东坡意有病安心是药方  

张提举子华报政中台赋诗为饯苐荒浅良愧也  

庙堂遣使出分巡抚飬遗黎尚旧人今日不虚前日举去时仍是到时贫一心耿耿公家务两髩萧萧驿路尘鞭策自君家世事蹄涔未足骋骐麟  

送娄郎秀实北上  

气压元龙百尺楼抟空雕鹗正高秋珥貂自属封侯相借箸咸推决胜筹会计不劳谈笑了功名未肯等闲休并州豪侠风流在惭愧儒冠漫白头  

寿李济夫  

往来诗酒晋城间白日相看尚昔年鸠卜一枝如我拙骥思千里屈君贤牀头文史犹堪乐眼底芝兰正可怜但愿太平身健在西风长醉菊花前  

辛丑清明后三日诗社诸君燕集于封仲坚别墅谈笑竟日賔主乐甚然以未得吾兄弟数语为不足既而遯庵兄有诗余独未也主人责负不已因赋此应命云  

燕子归来人未归平生事业与心违天翻地覆春仍好雨打风吹花又稀淡抹平林烟苒苒乱飘香雪絮霏霏可怜光景诚虚掷坐对虚罇到夕晖  

寄题张氏雄飞亭  

大署佳名揭栋甍相君英气见平生心随燕鴈共千里志效齐禽一鸣昭代谁人飞鹗表沧溟何日纵鹏程会乗风便扶摇去但恐垂天翼未成  

红梅  

淡扫胭脂碎玉团天生异物着江干月边标格娇增韵雪底精神巧耐寒春意底应容易见人情还作等闲看可怜弃置蒿蓬外倚杖东风鼻一酸  

寒食后有感而作  

二月山城尚薄寒冬衣未解叹衰残赏心更比年时减酒量全非旧日寛防防花随春共老悠悠诗与梦俱防此身只合山间了勋业何劳镜里看  

送史生仲恭北上  

裘马翩翩事逺游少年豪举气横秋爱君早有四方志为我能无一日留击筑悲歌增感慨倒瓶浊酒浣离忧他时相忆劳囘首何处风沙认晋州  

仲坚将去平水启行之夕防饮于史氏之山斋  

得子胶胶扰扰间往来未熟各衰顔百年更有几囘醉一月都无数日闲不放肝肠中白堕将何面目对青山相逢且尽今宵乐明日红尘复市寰  

斋居偶成  

赤手谁能捋虎须溪山好处飏轻裾头颅久觉非侯相顔面从教与世踈一榻清风尘土外半轩黄菊雪霜余明经自为儿孙计敢与鸿儒论石渠  

湛如古井冷无波钝若呉钩澁未磨半纸功名蜗左角百年身世蚁南柯天翻地覆亲曾见暮四朝三都几何万事转头供一笑向来事业尽蹉跎  

用韵答封张二子  

有斤谁斵鼻端泥借榻聊从地主栖万事成亏均野马半生痴黠类醯鸡文章自笑非时样道徳空期与古齐老懒正宜闲处着高名无用不如低  

再用前韵  

劳生扰扰燕分泥常逐东风到处栖止渴望浆那及酒供炊无米敢言鸡仙人堕泪空辞汉处士为书已赞齐陋巷自无车马到衡门从此不嫌低  

再用渠字韵  

儿女怜翁竞挽须侯门何事曳长裾功名于我非所愿风月与人良不踈綘灌自能扶汉业绮黄只合老秦余耳根一洗尘嚣净防防寒泉玉潄渠  

和答丹山梦庵张丈  

幸自无人识姓名忍将两脚閙中行元从有我安排了强欲趋时作麽生案上一编聊慰眼世间万事不闗情此情惟有沙鸥信来往江头自不惊  

翌日二子见和复用韵以答三首  

短发萧萧散不収老来何事更悲秋常年有酒或无月今夕乘晴好上楼休对婵娟谈往事祗将笑语替清愁冷光愿照金罇里记得开元太白游  

忽听城楼暮角声飞空片月快新晴云烟敛迹无纎滓星斗収光不敢明千里共看人已老一枝难稳鹊频惊醉吟坐到三更尽病骨不禁秋气清  

香雾霏霏晚渐収氷轮碾破一天秋便邀东海骑鲸客同上西家卖酒楼不向此时一醉更于何处散千愁年年人月如今夕永结无情汗漫游  

丁未立春日与彦衡景纯史生饮座中彦衡有诗且需余和为赋此  

花枝摘索费诗催自笑吟怀老未灰白髪渐如残雪满朱顔不逐早春囘可人襟韵来三客入眼风流欠二梅有酒闻身强健在莫教闲却手中杯  

翌日再用前韵简二子  

长吟未老雨来催雪积寒炉火渐灰一防枝头红尚浅半痕溪面緑初囘行担酒债还思杜坐得诗穷大笑梅报答风光无好语对时虚觉费清杯  

独坐有怀往昔复次前韵二首  

短发刁骚不受催坐看浮世几飞灰流年冉冉人空老往事悠悠首重囘天逺望穷归去鴈地寒瘦损折残梅等闲无计驱愁得除向垆头试一杯  

快饮休嗔急管催昔人不饮已成灰转头晚景无多子屈指春风又几囘拨闷直须烦麴糵和羮宜且置盐梅莫言两手浑无用花下犹堪把酒杯  

衞生行之少负侠气与余兄弟相遇于艰难之际自抑惴惴常若不足迨今十年矣家贫而益安岂果有所学乎不然何其舍彼而取此也生正月十六日诞弥日也因赋诗以赠为一笑乐且以坚其志云  

低心不肯逐时趋坐觉瓶储岁屡无试手耕维新事业传家弓冶旧规模膝前痴騃怜文度酒后麤狂忆阿奴【`生弟袭之嗜酒而狂生毎容之`】但愿年年身健在一罇长得与君俱  

再用杯字韵  

緑髪潜为白髪催赏心半逐壮心灰已事业因循却又放风光寂寞囘春意等闲遗病木晓寒特地妬芳梅病来止酒人应笑忍耐良辰负此杯  

人间声利任渠催烈焰何甞发死灰世态翻云悲易变年华如水挽难囘惊心旧曲空闻笛防额新妆不见梅百转枯肠思一溉虚名方信不如杯  

送李山人湛然之燕  

惊尘浩浩塞云寒珍重儒冠莫浪弹相府岂能容阮籍馆人那解识冯讙无书可上裘空敝有梦难通刺欲漫且好驻君千里驾小斋如斗足容安  

戊申四月书于史氏仲恭别业  

飘飘天地一癯儒问柳寻花未要扶老去生涯三径在向来意气一分无罇前乍喜潮红颊镜里那知雪满须睡起北窻成一笑人间岐路足﨑岖  

漫书二首  

山翁只合坐山房四壁萧然一木牀心为感时空渺渺鬓因怀旧变苍苍人间日月惊何速物外光隂本不忙一枕北窗眠正稳却疑身世在羲皇  

扰扰胶胶人自忙心闲无地不清凉雨边战阵蚍蜉閙花底生涯蝴蝶忙幸有文书遮老眼岂无藜苋疗饥肠从教门外蓬蒿满不见白丁计亦长  

五月朏日书以自适二首  

陇月娟娟白板扉溪风飒飒冷麻衣藜牀坐穴人空老铁砚磨穿计已非叔夜自难堪作吏李膺那解早知机但教方寸常无事一酌清泉亦自肥  

身货休论两孰多留连光景且婆娑谷臧得失不相逺蛮触功名能几何闷后径寻醅瓮饮醉来慵撃唾壶歌扁舟旧有江湖趣须把蓝衫换一蓑  

次韵周景纯先生见寄之作  

闲寻闲计适闲情日月催人慨易倾筑室未能依表圣卜隣先喜得君平惭非世用甘藏拙谬得时称岂是诚我与西山相信久不须更与白鸥盟  

幽怀用梦庵张丈韵二首  

此怀耿耿付东流蒲柳形骸不耐秋老去始知身世幻病来渐觉鬓丝稠青蝇防物驱还至白鸟猜人挽不留収拾闲愁共晚睡西风吹梦泠悠悠  

自叹行藏久谬悠多君雅志在林丘一生断向闲中老百计何劳分外求总把行年偿酒债更将余日费诗筹胶胶扰扰人间世一笑罇前万事休  

封仲坚挽词三首  

几年为我驻行辀一闭幽宫挽不留望望故丘君饮恨防防遗息众为忧皇天无路申三问隙地何人借一抔重对平时旧游处野烟荒草秪增愁  

藏身无地古难堪赙葬何人为脱骖伯道可怜谁主后缇萦犹在胜生男十年往事如春梦千古遗经忆夜谈一片羇魂招不得暮云黯黯泠幽龛  

昔常屈指计前期今守穷庐竟死为多病毎惭调防力余生谁救急难时匠斤欲运庄周泣隣笛遥闻向秀悲一片嵌岩磨不磷更堪重读孟郊诗  

薛宝臣生朝  

晓砌初开十二蓂一樽介寿为君倾昔闻存义能从政今见元钦又继兄谢傅阶前琼树秀老莱堂下防衣轻莫言小邑徒劳耳万里青云第一程  

送张器之北上二首  

匹马翩翩出汉闗春风塞草几芊绵人怜季子貂裘敝自誓桑生铁砚穿羊角防抟溟海上鸿毛行遇顺风前吾军正赖君增气万里青云稳着鞭  

眯眼风沙去路迷又携书剑过山西片心耿耿摧尤壮六翮翩翩飬后齐千里会看黄鹄举一枝休叹彩鸾栖丈夫自有乗车日司马桥名不浪题  

兰氏晚节轩二首  

几年会计屈微官五斗才堪给酒钱野鹤风标寒愈峭岩松节目老方坚石肠未省随时转铁面何甞与世妍囘首风烟三径晚典刑当作画图传  

都把升沉不置怀一罇时对好山开张公雅有江湖志崔子本非丞贰才为政从渠嗤拙宦买田已自赋归来高情想像常如在不逐春风没草莱  

赠医者  

术以医名行以儒为人不肯着方书共高世外封君达自许山中陶隐居掉手耻为他日计论心羞未古人如有儿还解传家否试问门前长者车  

寿尊兄遯庵先生  

笔头风雨斡千钧早岁甞充观国賔避事就闲眞得计有才无用且藏身虚名到底将安济渉世而今不厌贫白发相看老兄弟暮年同作太平人  

送王载之  

鞍马今年事逺游北州未稳复南州胸怀落落冯驩铗尘土翩翩季子裘击筑悲歌增感慨倒瓶浊酒浣离忧一编笑我衡茅底坐送光隂到白头  

雨后漫成  

诗情牢落不堪裁人物风流愧玉台门外寂无肥马到枕边剰有好山来年华滚滚身如幻世事胶胶眼倦开拟把余生寄江海沙头鸥鹭莫惊猜  

再和  

瘿杓天然不用裁日倾新醖剥莲台几囘醒酒风才过一霎催诗雨又来两脚只堪闲处着寸心赢得片时开此身有类伤弓鸟曲木无情亦暗猜  

三和二首  

壮志如今日撙裁功名不复梦云台半生囘首事安在一叶惊心秋又来不引壶觞聊自劝未知怀抱若为开浮名毕竟成相误盍作闲居鸩毒猜  

世事纷纷巧划裁何如无事醉春台胁肩一笑亦良苦有田几时归去来百念都随灰烬冷一罇聊为圣贤开从今便入农桑社园友溪翁莫见猜  

四和  

甞把闲身静品裁残生何幸脱舆台田园依旧喜重到松菊就荒伤独来懒散从教尘事废襟怀难对俗人开自量不肖非逋客为报山灵且莫猜  

五和  

樗栎无心入匠裁姓名不列郭公台闲携藜杖看云度静扫松轩待月来未把酒杯头懒举试拈书册手慵开荒才自信非邹乐安处青山有底猜  

题七贤图  

七贤不与竹林期人物风流各一时妙语霏霏皆作者高怀落落更安之山川如画灵犹在溟渤飞尘世屡移欲荐菲辞无处问黄流千里夕阳迟  

赠琴士任先生  

翛然天地一癯仙误落红尘二十年万事成亏云过眼一身蹭蹬雪盈颠支头欲写卷中趣洗耳试听徽外弦他日遂君林下约月明风露净涓涓  

乐郎中萱春堂  

共道传家以义方长留春色在萱堂静宜有寿何须祝乐自无忧不待忘华萼光辉连二妙瑶林照映列诸郎要看腰笏牀俱满岁月灵椿未易量  

容庵  

走遍人间行路难归来始觉此身安半椽自覆人应笑两膝足容我已寛阶下兰生犹可佩篱边菊老尽供餐微躯此外无余事一炷清香篆曲盘  

总管陇西公归自赵城以雪途行役见命赋此以献  

晓鞍催发五更钟王事匆匆不易从雪气空蒙迷马首霜威跋扈袭裘茸谁家村落鸡频唱到处园林鸟絶踪却忆云山旧栖地拥衾高卧飬吾慵  

万夫长李侯西觐囘作诗为贺二首  

帷幄雍容拥万夫雄襟英概汉臧呉獠儿坐失重岩阻战士争先九折驱去日旌旗塡蜀道归时笳鼓竞尧都谬为门下登龙客拟颂勤劳愧腐儒  

坐拥貔貅十万夫雍容帷幄看投壶威风栗烈前无敌胆气轮囷大满躯铜柱直期标百粤连城潜觉失全呉江南公事行将毕愿献扁舟范蠡图  

乗兴杖履山麓值梅始华徘徊久之因折数枝置几侧灯下漫浪成语简诸友一笑云  

漏泄春光人未知轻红已透最高枝洗妆自有天然态尽道氷容不入时  

光徳道中  

行行不觉到斜阳顾影频惊尔许长返照此身还此是莫因外景便承当  

和答陈子京二首  

扰扰浮生等聚嬉风波千丈渺无涯掩闗一卷牀头易泠眼从渠笑絶痴  

云山咫尺阻同嬉望断音容天一涯闲道城居最堪隐想君为计未全痴  

梅花咏七首  

忆  

初谒琼浆记昔年迎门一笑想嫣然夜来雪暗前村路恨满东风意不传  

梦  

神女尘縁久未忘飘然随月到高唐欢情未接还惊觉云雨阳台空断肠  

寻  

玉想形容霞想裾云英自与世姬殊几年来往蓝桥路捣尽霜得见无  

探  

未甞亲到谢家堂风韵何由识谢娘説与选花场上客须知林下胜闺房  

浸  

洛浦飘飖信有神凌波忽覩一枝春摩挲老眼看微歩旖旎香生罗袜尘  

浴  

洗尽铅华见玉环肌肤氷雪照人寒临风脉脉娇无力轻裛香罗半未干  

惜  

襟袂翛然风味酸北人谁识蔡姬贤可怜抛却清伊月埋没边沙二十年  

花木咏四首  

海棠风  

宿酒微醒不自持君王催唤太眞妃醉红睡起依然在忙倩罗纨为解围  

杨柳烟  

九原唤起李夫人谁炷仙香为返魂一捻宫腰浑瘦损舞衣微带瑞云痕  

梅花月  

别后盟言不忍寒旧官到底胜新官情縁未断还相见人复团圆镜复完  

山茶雪  

飘飘天上谪仙人尝作金銮侍从臣老大风流殊未减锦袍如旧白头新  

龙门五题  

禹门雪浪  

峡束洪流起怒涛乱翻晴雪与云高徐看行处元无事小智区区枉用劳  

疏属晴岚  

云拖残雨敛前峯翠色寒光溢几重应有诗人偏着眼时施膏沐为渠容  

双峯竞秀  

云外亭亭耸翠环天荒地老两峯闲若教工部常经眼未肯将诗誉玉山  

神谷藏春  

山间草木四时春一脉清溪不染尘忽见渔郎惊借问却疑侬是武陵人  

姑山夕照  

日鎻羣峯欲下迟茏葱一片冷胭脂醉吟着我扁舟尾画出坡游赤壁时  

蒲川六咏  

蒲津晚渡  

城下行舟一箭轻城头落日半竿明河流汹汹风仍急时听浮空欵乃声  

舜殿薰风  

烦暑人间不可支暂来陊殿独逶迤南风一拂清如水犹似当年解愠时  

东林夜雨  

烟雨蒙蒙古梵林院庭深悄若无僧林稍一防荧荧碧知是层楼供佛灯  

栖岩叠巘  

山色萦青不染尘何年精舍构嶙峋也知偏入闲人眼为现云间清净身  

沩汭夕阳  

沩水桥邉日下迟茏葱一片泠胭脂山川良是风犹古想像英皇下嫁时  

王官飞湍  

泠云深处漾寒清千仞悬流玉练明车马往来山下路何人到此濯尘缨  

幽居奉借遯庵尊兄严韵呈隐之润之二英弟一粲三首  

解鞍借榻避氛埃净拂风轩待我开诗句堕前还忘却聊书岁月记曾来  

浮荣过眼等浮埃罇酒相逢一笑开门外红尘高万丈莫教一防鬓边来  

小轩如斗静无埃面向青山好处开漫道幽人招不得一樽今日为君来  

张信夫梦庵四首【`并序`】  

子张子寓迹于里西之精舍以梦名其室且命余订之夫人之方梦也念念相因万境现前一得其意则扬眉轩目傲然以为乐一失其意则丧神沮气愁悴以为忧昏昏没没行于梦境之中初不知梦之为梦也惟其不知也故为忧乐之所汨及涣然而觉始知向之汨吾心者之虚妄也世之人贪得而患失废精神耗思虑终日焉颠倒错乱于忧乐之域而不自觉悟者庸非梦耶盖寐者敛睫之梦也寤者瞠目之梦也是以达人大观寤寐两忘虽视其身犹以为梦幻况区区之物乌足累其心哉姑作是诗而为之献亦以自释尔  

忆昔邯郸道上行半生囘首梦初惊而今始觉非眞实过眼浮云万事轻  

觉时常笑梦时讹梦觉其间争几何聊尔藏身大槐国闲看明月上南柯  

一身栩栩复蘧蘧为蝶为周我自如寤寐人间等游戏此心无地不华胥  

世味迷人人不知纷纷蕉鹿竞争为山翁正坐山堂上笑问黄粱第几炊  

和杨彦衡见寄之作六首  

几年奔走趂槐黄两脚红尘驿路长梦破邯郸成独笑半生囘首只空忙  

西风浩浩塞尘黄白髪縁愁若个长客梦五更惊忽断打门县吏索租忙  

一裘谁为制黄无可奈何秋夜长我自忍穷方未暇不知蛮触战争忙  

一苇初航十里黄故园归计渺何长可怜兀兀青灯下还似当年举子忙  

小园蔬茹待秋黄不事姜盐味自长口腹累人良可笑可能终岁为渠忙  

幽迹无心学绮黄荒才渉世本非长年年来往燕然道却为山林有限忙  

古瓶梅花  

锦帐银瓶浸玉肌风流应自有人知夜深窗下横踈影絶胜西湖月上时  

徽宗墨竹  

野禽背立岁寒枝想见当年落笔时吮墨缀辞俱防国九泉笑杀李家儿  

兰氏自然斋  

万事荣枯一笑间情知使尼定谁闗编茅依石寛如斗卧看溪云出岫还  

张世杰经歴牧牛图三首  

緑隂深处戏童儿牛自东西儿不知休説儿狂无伎俩人间何事不儿嬉  

断烟荒草澹无姿写出人牛自在时毁瓦一欢聊尔耳不知何者是盈亏  

儿自嬉游牛自眠葛洪矶畔旧因縁三生石上精魂在一梦囘头又几年  

杨茂之志适轩二首  

坐啸行吟困即眠心游随处莫非天是中眞意何人会隐几蓬窗正防然  

人心自有一羲皇説着元来话更长诗句堕前还忘却坐看林影转虚廊  

秋日牡丹为友人赋病久无佳思姑作俳语三章以应命对觞一轩渠可也  

诉尽中情在两诗可怜谁识汉文姬归来已觉秋风晚标格犹应似旧时  

秋雨潇潇无限思妄凭羽客覔环儿蓬莱日月非人世不记梧桐落叶时  

公子初离季隗时丁宁私语两相知从渠岁律春秋变一防眞心死不移  

暇日意行姑射山下奉借遯庵先生听雨堂韵简诗社诸君  

散策歩幽岩所遇良可喜恋恋蝶绕衣涓涓泉入耳俯仰天地间一物莫非已暄妍坐阅春事芳飘飘思与春云长呼儿置酒饮花下风来满袖携花香白白红红纷涧谷恍然身世如河阳东风吹落山头雨山鸟催归共人语拂苔便欲枕流卧却恐傍人笑孙楚眼看六合尘土满归袂翩翩去何所乗风便拟凌青空人间无处寻方蓬  

附虞集河东段氏世徳碑克已成已之幼也礼部尚书赵公秉文识之目之曰二妙成已登正大进士第至宜阳簿及内附朝廷特授平阳提举学校官不起而克已终隐于家一时诸侯大夫士皆尊师之各有文集数十卷  

附段辅二妙集后志显祖遯庵君与从祖菊轩君才名道业推重一时值金季乱亡辟地龙门山中遯庵君既没菊轩君徙晋宁北郭闭门读书余四十年优游以终凛然清风视古无媿其遗文惜多散逸所幸存者古律诗乐府数百章  

## 御订全金诗增补中州集卷六十  

道释  

重阳眞人王嚞【`四首`】  

补刘祖谦重阳租师仙迹记畧师王氏名嚞字知明重阳其号母孕二十四月而生正隆已卯间遇至人于甘河以师为可教密付口诀及饮以神水自是尽断诸縁同尘万有阳狂垢汚人益叵测多为玩世词语使人喜闻而易入其变异诞诡千态万状不可穷诘后于南时村掘地为隧封高数尺榜曰活死人墓又于四隅各植海棠一株曰吾将来使四海教风为一耳居三年复自实之遂迁于刘蒋与和李二眞人为友各结茅居之至大定丁亥夏复焚其居人争赴救师婆娑舞于火边且作歌以见意诘旦东迈径达宁海首防马钰于怡老亭马与其家人孙  

氏俱执弟子礼又得谭处端刘处丘处机王处一郝大通等七人号马曰丹阳谭曰长眞刘曰长生丘曰长春王曰玉阳郝曰广宁孙曰清静散人并结为方外眷属迨己丑季秋留王郝于昆嵛山携四子西归抵汴寓王氏逆旅无几何呼丹阳付密语无疾而逝四子归其柩葬于刘蒋故庵之侧丹阳因庐于墓次今之祖庭是也有诗词千余篇分为全眞前后集传于世玉峯老人胡光谦为之传  

附密国公全眞教祖碑王眞人名嚞字知明咸阳大魏村人弱冠修进士举业籍京兆府学又善武畧天眷间收复陜西英豪获用眞人于是捐文塲应武举易名德威字世雄【`按眞人始名中孚字允防`】后入道改今之名字【`按重阳教化集云在闗中名并两吉字知明在宁海又添一吉字智明`】于终南刘蒋村剏别业居之置家事不问半醉高吟曰昔日厐居士如今王害风于是乡里见眞人曰害风来也眞人即应之正隆己卯季夏既望于甘河鎭醉中啗肉有两衣氊者继至屠肆中其二人形质一同眞人惊异从至僻处防祷作礼其二仙徐言曰此子可教矣遂授以口诀其后愈狂咏诗曰四旬八上始遭逢口诀传来更有功明年再遇于醴泉邀饮肆中酒家问其乡贯年姓答曰濮人年二十有二姓则不知也留歌颂五命眞人读余火之自此弃妻子而去又为诗故以猥贱语詈辱其子孙其末后句云相违地肺成懽乐撞入南京便得眞后别号重阳子眞人在宁海一日告众曰时将至矣明日西行道友乞诗词至夜留诗曰登途上路不由吾云雾相招本性苏万里清风常作伴一轮明月毎为徒山青水緑程程送酒白粱黄旋旋沽今夜一杯如有意放开红烛照氷壶笔尚未投从外有史公者来送酒一座大惊大定十年正月四日口授颂曰地肺重阳子呼名王害风来时长日月去后任西东作伴云和水为隣虚与空一灵眞性在不与众人同颂毕俨然而终  

附唐顺之史纂左编王嚞号重阳子京兆咸阳人母感异梦而妊二十有四月始生时宋徽宗二十年十二月二十二日也师自幼不羣及长体貌雄伟美须髯倜傥尚义不拘小节弱冠业进士系学籍好属文才思敏防伪齐改元阜昌初歳屡饥人至相食时咸阳醴泉惟师家富其大父乃出金以赒之逺而不及者咸来劫取隣里三百戸余亦因而侵之家财为之一空有司率兵卒捕获曰乡人饥荒拾路所得吾不忍寘之死地有司贤之随释不问人服其德金海陵王正隆四年师忽自叹曰孔子四十不惑孟子四十不动心予犹碌碌如此不亦愚乎自是之后性少检束亲戚恶之曰害风来师受而不辞闗中谓狂者为害风因以自呼是年六月师醉于甘河防二人被发披氊其年貎同一师讶之从而恳请其人徐曰此子可教授其修眞口诀时年四十有八所遇者皆唐纯阳子吕仙翁之化身也五年中秋再遇于醴泉师趋拜之众笑曰这是害风安得识眞仙耶其人邀师饮师问其乡闾年姓答曰濮州人年二十一而不告其姓留秘语五篇令师读毕焚之且曰速去东海投潭捉马已而俄失所在师乃捐妻子送次女于姻家竟委而去行匄鄠杜终南间举止亦若狂者人莫测也后别构庵于南时村起封高数尺圹深丈余以活死人目之又号曰行菆以方牌挂其上书云王害风灵位又于庵四隅各植海棠梨一株日吾欲使他日四方风教为一亦如此殖三年迁居刘蒋北之水中央肆口皆称外语乡人素待以害风故莫审其意复自击瓢壶以游行歌且饮尝从涧河携壶酒归一人呼曰害风肯与我否即予之一吸而尽令师取涧河水饮之葢仙酎也问师云子识刘海蟾否师云是何能识但尝见之画像耳乃笑而去师自此不复饮酒人或招之惟饮水而已人醉师亦醉焉俄一夕自焚其庵乡里惊救方舞跃而歌曰数载殷勤居刘蒋庵中日日尘劳长豁然眞火瞥然开便教烧了归无上奉劝诸公莫悒怏我咱别有深深况惟留灰烬不重游蓬莱路上知来往人问其故答曰三年之后便有人来修此遂东行师尝留题甘河云闲来翘首沧溟上钓出鲸鲵未是雄又题终南山资圣宫殿壁云终南山重阳子违地肺别京兆指蓝田经华岳入南京游海岛得知友赴蓬瀛共礼本师之约尝自写眞题其上曰来自何方去由何路一脚不移囘头即悟又自画云上山鹤为一图留醴泉弟子史公密收之其行辞诸道友皆与之歌诗所以寓其微意而人不悟也携铁鑵乞食而行曰我与东方有縁迤逦出闗抵登州夜归观中书陜西所作诗于壁云一别终南水竹村家无儿女亦无孙三千里外寻知者引入长生不死门明旦拂衣东迈世宗大定七年七月抵宁海经诣儒者范明叔家主人边与郡人马宜甫邀馆于私第既久重而遇之初宜甫梦其家园一鹤从地涌出师至同师择地立庵师指鹤起之处命名全眞全眞之名始于此矣师欲挽西游宜甫家赀巨万久而未决其室孙氏尤难之冬十月师乃入环堵约宜甫曰馈一食鎻庵百日至于分棃与芋栗令宜甫夫妇食之各有其数毎分送则必以诗词或为歌颂宜甫亦皆酬和又示神异罪福之报以惊之既启戸宜甫乃始屏去尘累改衣冠而执弟子礼师名之曰钰字元寳号丹阳子曩师在宜甫宅防谭玉者以宿疾来见师始拒之玉固请为弟子留宿庵中其疾顿愈玉遂出其妻而从之师名以处端字通正号长眞子继有王公者居牛仙山闻师至来谒问答有契遂师礼之后住铁查之云光洞师飞葢致其名号名处一号华阳子日者郝升深于易卖卜于市师入其肆背而坐骂升曰请公囘头师应声曰君何为不囘头耶升悚然异之师出从至朝元观师授之二词以发至意升大感悟乃执弟子礼后至烟霞洞赐名曰璘号恬然子且以无被衣畀之未几师领马钰等住昆嵛山始至指而言曰是中有烟霞洞我先世修道之所也命凿之其器具之朽者与玉池井尚在时栖霞丘公年十九虽已入道未知所从而盘桓昆嵛闻师在全眞庵因投谒于斋次师知其逺器赠之以诗赐名处机字通密号长春子自此门人颇集师以骂詈笞捶磨錬之稍散去笃志不变惟马谭丘而已八年八月师自烟霞迁文登姜实庵九月居县北苏翁庵九年四月宁海周伯通请师至则立金莲堂金莲会其井水旧盐咒之而甘美俄夜有光如昼人以为火亟往视之见师行而光明随师尝训马钰之妻孙氏名不二号清净散人又以天堂画相示之五月五日令不二烧誓状仍赠以诗又于文登立七寳会福川立三光会至登州立玉华会闲游蓬莱阁观海大风忽起人见师随风入海中有顷复跃出惟坠失簪冠寻于波面泛泛而至有介公者素好善事而请出家志甚恳切师竟不许介去师谓人曰今二人于此欲建大殿宇一则基址既立材木既丰未求匠者而匠者自至何哉材既备而功可成也一则指其立基之所洼坎未平一工未集匠者望之而去矣师在烟霞时张德昭有子聪明甫十六歳送之入山就学以其宿有深契前后所赠歌诗昼夜反复告者非一后出山省亲而不复至师与德昭书又付以眞实语其子内心领之雅知夙有仙分而不能自奋于尘凡师之度人也必审其才分浅深故于徳昭之子呼小张哥而未尝以名百方镌诲而不能致介公孜孜切自请出家恳卒不纳其所处例如此在莱州立平等会自是逺近风动与会日千余人其五会之牓云平等者道德之祖清净之元为玉华金莲之根本作三光七寳之宗源普济羣生徧拔黎庻人人愿吐于黄芽个个不游于黒路玉华者乃气之宗金莲者乃神之祖神是气之子气是神之母子母相见得为神仙然则有眞功眞行澄心定意抱元守一存神固气眞功也修仁蕴德济贫拔苦先人后已与物无私眞行也又有金莲定分疏开明疏三光疏玉华疏平等会规矩及诸诗篇文多不载师后往返于登莱宁海之闲及行皆留诗为别九月挈马谭丘三人西迈过登州太守赫舎哩名邈者待以师礼及辞曰再会何时师曰南京后师羽化而邈适除南京副留守又指望仙门外画桥语郡人曰他年逢何必坏后一纪太守何邦彦以桥势雄峭不利车马遂命改之其逆知类如此达掖城又得刘公者始随其母来谒师一见辄契谕以出家母欣诺之名以处号长生子遂行至是所谓谭马刘丘举集席下矣故竹杖歌云海上专寻知友来兀谁可教堪依托昨宵梦里见诸虬内有四虬能跳跃葢预指而言之也所谓诗词与其事迹始末各载于本传师至南京憩于王氏旅邸时孟宗献友之以同知单州丁忧归有神风先生杜某者尝预言友之四魁事凡所发莫不应友之以仙待之一日忽告友之曰元师来我当参谒友之令僮仆黙踵其后径入王氏邸中一膝跪见师方卧而阅书殊不少顾友之雅重杜及闻大惊杜再往始为一盼三往笑而视之杜乃雀跃而去友之因之就谒师阅书而不为礼问读何书亦不答就视乐章集也问全乎师曰止一帙尔友之曰家有全集可观也即为送至师自到京日使马钰等四人乞钱于市市及觔之鲤煑食之秤不及则不食友之颇惑黙念道人看乐章集已非所宜又食鱼必其觔重果何为哉他日友之问乐章集彻乎师不言但付其旧本友之检阅其空行间逐篇和讫不觉叹曰神仙语也即还沐浴更衣焚香请教日益加敬师自是不复食鱼葢以友之为大鲤故示意尔命马钰召匠者造独坐风车工毕师云近日火熁我眼不能见使燃灯徧照之钰即顿悟又师自市四鲤穿而拖之入于邸中以羊肉二觔并煑之熟藏之月余其鱼肉皆臭败令门人弟子食之时各戒羶荤莫有敢食者师徧问皆曰不敢马钰独稽首曰师令食弟子食之师叱曰汝自不断得欲托我耶遂与满鉢师复曰到闗西无此物与汝食之凡数朝先令钰早食羊鱼又令沽酒市大蒸枣蜜弹子师自食之询钰曰防得否钰未悟即愈加痛教狂骂捶楚不分昼夜且曰汝一日自当悟矣钰拜谢曰防师慈诲无所可报师曰惟修行则可报后入闗始悟京中之事一皆妙之教也腊月中时于钰辈极煆炼之功逾往者百千错行倒施一言一动受诃责以钰等所乞钱物多市薪炭大然于所寝之室其室褊小令马钰谭处端入于内刘处丘处机立于外内则不任其热外则不任其寒处不堪而遁师将殁三子立于牀下师曰丹阳已得道长眞已知道吾无虑矣处机所学一听丹阳处长眞当管领之又顾处机曰此子异日地位非常必大开教门者也甫正月师与众别曰今可赴师眞之期矣马钰等乞遗言师曰吾昔已书京兆滦村吕道人庵之壁口占颂曰地肺重阳子呼为王害风来时长日月去后任西东作伴云和水为隣虚与空一灵眞性在不与众心同且戒勿哭言讫而蜕众皆号恸师忽开目曰何至如此嘱马钰以来事若达闗西化我乡人仍付之密语勿轻传之钰再拜而受之又谓谭处端等曰汝辈前程皆在马公手遂书物外亲眷诗云一弟一侄两个儿和予无逸做修持结为物外眞亲眷摆脱尘中假合尸周匝种成清静景逓相传受紫灵芝山头并赴金华会我赴蓬莱先礼师书毕奄然而逝享年五十八歳时大定十年正月四日也友之谓众曰我既弟子当主防事日祭谨甚至灵柩西迁不少懈焉告其子曰五人受重阳王公防化我其一也马钰等至京兆滦村访吕道人庵得所为之颂又谒和玉蟾李灵阳于终南师在南京以诗寄二公有首先一去三人同之句见醴泉史公密乃出旧图而皆应合相与葺师之故庵师素不为乡里信重及马钰至秦人方始追悔后钰辈复往南京取其灵柩归葬于刘蒋结庐三年然后各从所志马钰嗣其教与谭刘丘者继为宗盟而全眞学者称钟吕刘为三祖又以师为祖师元至元六年赠重阳全眞开元眞君其遗文全眞前后韬光集行于世云  

清凉  

清凉何所似不与苦寒同半夜临潭月初秋过雨风  

烟霞洞  

古洞无门掩碧沙四山空翠鎻烟霞天开玊树三清府池涌青莲七子家阐教客来传道法游仙人去换年华可怜此地今谁管春暖桃夭自发花  

附齐乘金大定间重阳王眞人自闗西来访大昆嵛山前大姓于氏曰我尝修链此山山有烟霞洞盍往登焉于氏以为我世居此未闻有洞乃相与入山求之果有洞洞口大刻烟霞洞三字于以为神遂建祠纪石焉眞人有诗云  

赠马钰诗  

掷下金钩却一年方吞香饵任纶牵玊京山上为鹏化随我扶揺入洞天  

遗刘处诗  

钩罢归来又见鼇已知有分列仙曹鸣榔相唤知余意跃出洪波万丈高  

附宋陶九成辍耕録全眞纪实云金主亮贞元元年有吏员咸阳人王中孚者倡全眞教谈马丘刘和之其教盛焉章宗泰和四年元学士作紫防观记所载详悉  

附明胡应麟双树幻钞当宋之南渡禅门宗匠皆萃于南北方遂无一有闻者金人索浮屠大慧几在行而复不果是时道教稍衰而王重阳以全眞崛起中土学徒谭马丘刘辈从者数十百人其説时有合于释氏又为道门之别传矣附马大辨重阳集序歳在壬寅丹阳飞锡东来复还乡邦一日语诸门人曰眞人平昔著述已有全眞前后集又其游吾乡时所着类皆谈妙理裒集得三百余篇分为三上曰下手迟中曰分梨十化下曰好离乡  

附俞应卯鄠县秦渡鎭重修志道观碑师本醴泉人也于金朝初兴之日举进士中甲科道与时违遂卜终南刘蒋而居焉一日遇钟吕于甘河传是道之妙诀以重阳为号以嚞为名继而防杖出闗东归海上有问其故则曰我向丘刘谭里捉马去人皆未谕其防未几从游者七其所亲侍者四马钰谭处端刘处丘处机是也西还抵汴遽谓门人曰东华钟吕之约不敢愆期吾后事在刘蒋全眞之教汝辈当勉之言毕具汤沐奄然而逝  

附明朱国桢涌幢小品近世有全眞教一门从中又分南北二宗青岩丛録云昉于金南宗先命北宗先性笔丛则云始于宋南渡皆本之吕岩岩又传为二宗而全眞之名立自王重阳至于符箓科教具有其书正一之家实掌其业而今正一又有天师宗分掌南北教事江南龙虎阁皁茅山三宗符箓又各不同大抵道家之説杂而多端清净一説也炼养一説也服食又一説也符箓又一説也经典科教又一説也自清净兼炼养趋而服食而符箓最下则经典科教葢黄冠以此逐食常欲与释子抗衡而其説较释氏不能三之一为世患蠧未为甚钜独服食符箓二家其説本邪僻谬悠而惑之者罹祸不浅葢马端临之説如此最为精当今全眞一教大约是服食符箓又在二宗之下余所见醒神翁者其一也若国初铁冠冷谦三丰之类乃眞仙应大圣人出世又不可例论  

附道书全集重阳祖师论打坐凡打坐者非形体端然瞑目合眼谓之打坐此假打坐也十二时辰行住坐卧一切动中心似泰山不揺不动把断四明眼耳鼻舌口不令内出外入者此名眞打坐也能如此者虽身处尘世名已列于仙宫不须逺参便是肉身圣贤三年行满脱殻登仙一粒丹成神游八极矣　论降心凡降心之道若湛然不动昬昬黙黙不见万物杳杳冥冥不内不外无丝毫念想此是定心不可降也若随境生心颠倒寻头觅尾此名乱心败坏道德损失性命不可从也行住坐卧常勤降伏闻见觉知此为病矣　论炼性理性如调琴则有断慢则不应慢得中则琴可矣又如铸剑钢多则折锡多则卷钢锡得中则剑可矣调炼眞性者体此二法　论超三界欲界色界无色界此三界也心忘念虑即超欲界心忘诸境即超色界心不着空即超无色界离此三界神居仙圣之乡性在玉清之境矣　又诗云弃了惺惺学得痴到无为处无不为眼前世前只如此耳畔风雷迥不知两脚任从行处去一灵常与气相随有时四大薫薫醉借问青天我是谁附明都卬三余赘笔今之道家有南北二宗其南宗者谓自东华少阳君得老之道以授汉钟离权权授唐进士吕岩辽进士刘操操授宋张伯端伯端授石泰泰授薛道光道光授陈柟柟授白玊蟾玉蟾授彭梠其北宗者谓吕岩授金王嚞嚞授七弟子其一丘处机次谭处端次刘处次王处一次郝大通次马钰及钰之妻孙不二此外又有所谓全眞者其名始嚞葢嚞大定中抵宁海州马钰夫妇筑庵事之题曰全眞由是四方之人凡宗其道者皆号全眞道士  

## 御订全金诗增补中州集卷六十一  

长眞子谭处端【`七首刻顾嗣立元百家诗中今补九首`】补唐顺之史纂左编谭处端初名玊字伯玊后名处端字通正号长眞子葢祖师授之也世为寜海人以金太宗天防元年三月一日生生而骨相不凡六歳偶坠井其家人急救之则安坐水上出之无所伤又所居遗火巨栋折于卧榻前师方熟寝呼而起之神情自若人已知其为异既入学记诵敏防同軰罕及十歳学诗一日其所亲指木架葡萄令作诗有云一朝行上青龙架见者人人仰面看众喜其蕴籍长而倜傥不事边幅以孝义见称其经史靡不涉猎尤工诸草因醉卧雪中即感风痹之疾自知非药石可疗乃暗诵北斗经以求济忽梦大席横空师飞起取之则诸星君坐其上师拜其下恍然  

而觉自是归道之心遂决世宗大定七年闻祖师在马丹阳家径往乞备门弟子列祖师留宿庵中时严冬在候借以海藻不任其寒祖师展足令抱之少顷汗出如置身甑中黎明以盥手余水涤其面宿疾顿愈由是愿推诚心终身事之他日妻严氏怪师不归就诘其所以师遽离之祖师复嘉其勇断遂授以秘诀立今名号又赠词有达眞谭玉之语其许可也明矣八年从祖师隐昆嵛之烟霞九年从至黄县卢山延眞观观有卢眞君出世之迹师于玉皇殿西壁题诗有杳杳飚轮去不廻鸾骖鹤驭破云堆之句是歳冬从祖师游梁十年春祖师蝉蜕于王氏旅邸同丹阳軰负仙骨葬于终南之刘蒋村持防三年十四年复出闗东至洛阳朝元宫题诗云紫诏师眞归去后未知孰继大罗仙朝元实朗然子登眞之所故云迤至怀之修武有张八哥者如狂如痴识者以为道一日唱言于市曰来者谭先生神仙之总管也后居新乡府君庙之庵因往获嘉县寻复寓衞州北闗邸中新乡之庙官温六忽夜见庵中灯火荧然窃视之则师面火独坐温拜于前师防答不言而出温待久不至迹之而不知所在急呼道众白其事众令朱四者诣衞质之主人曰先生自至未尝出也朱回告其众乃知其阳神也十五年乞食于磁州二祖鎭一狂徒问尔从何来遽以拳击师之口寻致血流齿折而容色不变吐齿于手舞跃而归于邸中见者咸怒欲讼于官师但云谢他慈悲教诲时丹阳在闗中闻而赞之曰一拳消尽平生业师家所见其有合如此十六年至洛州白家滩一农夫病累月治疗无方梦中遇一道者躯干魁伟与之红药服之即愈次日见师愕然曰此梦中赐药之师也欲以物酬师不领而去尝与濬州黄四郎者同合寸金丸师之所分治无不效王之所分効十四五互易之其效与否如前始知非独药之神亦道气法力之神也十七年过高唐县以茶肆吴六者奉侍往来道侣甚勤乃遗龟蛇二字悬其肆初不知其为谭师眞也一日隣舍失火多所延及而吴肆独存人以二字同纯阳眞人辟火符葢纯阳尝留题于博兴县之酒馆县被火其馆不灾辟火符时人谓之耳又乞食宜村过渡新船就功将寘诸水聚人而挽之力不能动师因助之应手而入是夜凡僧道渡者水工愿假手焉东游抵阳武县北夜起见北斗交换星如车轮亟呼道众观之其星尚如鸡卵动揺未定久之复故自后师念圣号甚谨卫州淇门鎭石孔目问师持念之故师云众亦宜念今嵗当有大水之灾众莫之省是年河决王洪埽二十年复西游至同州西里庵门人求亲笔輙书龟蛇二字笔力遒劲有龙蛇盘屈之状凡求书者亦多以字与之葢预指归期人初不悟至乙已四月一日仙蜕始应焉二十一年师在华隂纯阳洞疮生于首曰其将死乎众莫知所对良久曰今我未死逮生于足则死矣因辞众复至洛阳朝元宫之东得隙地数亩筑庵居之二十五年梦遇重阳丹阳报以仙飞之期即令门人预营葬事适足生疮遂书长短句云交泰一声雷迸出灵光万道辉龙遇迅雷重脱殻幽微射出金光透顶飞一性赴瑶池得与丹阳相从随显见长眞眞妙理无为涌出阳神独自归书毕曲肱而逝元至元六年赠长眞云水蕴德眞人有水云前后集行于世  

题洛阳朝元宫  

宫门寂寂鎻祥烟古迹灵踪尚俨然云罩连枝烹药鼎霞生灵井溉丹泉日魂炼就华胥国月魄收将不夜天紫诏师眞归去后未知孰继大罗仙  

游灵山寺  

闲闲云水访禅林密密琅玕映碧岑玉桂峰高尘不染灵山寺隐境难寻砌交白雪匀铺玉窓隔黄花乱防金清澈古潭秋静夜桂花独现本来心  

述怀三首  

挫鋭摧彊作善良顿然心法两俱忘鼎中频起金刚焰炉内常燃般若香玉蘂乍芳惟独采蟠桃初熟与先尝莫言迢递华胥国了了空虚路不长  

为慕仙源景物长涤除灵地布琼芳南宫赤子居凉殿北海乌龟住绛房清净洞中囚白虎无为山上牧青羊自从鼎内云收后常饮醍醐卧醉乡  

天机深逺少人知一粒刀圭午上持雾卷古潭秋静夜云收碧嶂月明时蛟龙纵得囚离鼎猛虎擒来鎻坎池炼就仙丹超造化去奔蓬岛擅眞师  

述怀  

谭马丘刘四个师逍遥自在做修持周天磨錬无穷寳一片灵光自得知  

游怀川  

云耕寳陆三千里月破黄昬十万家清夜碧潭澄皎洁蚌吞银焰产丹砂  

珠歌  

采得珠非货贝灵山一道香烟快重盛无漏歩无生五道霞光攒慧葢这灵灵处处在妙用虚空无内外无有皆空空亦空法相果因俱染爱种种离超三界中觉即如来顿明解寻文理义漫区区説圣谈贤还揑怪不修完无毁坏境灭心忙观自在恒沙莹彻别尘埃出入无疑为妙最狮子儿祗园内怒吼狐狸安敢对明月堂玊蘂芳气氲结就金莲会黜惺惺祛聪解本来自有何须买山头浩浩涌灵泉洗出虚空无证背遇重阳明教诲也无进兮也无退自从入妙认贫闲便知灭了前来罪绝讨论去知解藏伏光辉如暗昧任他乌兎两奔忙且这随縁寄皮袋  

骷髅歌  

骷髅歌骷髅骷髅顔貌丑只为生前恋花酒巧笑轻肥取意欢血肉肌肤渐衰朽尚贪求贪求漏不曽收爱欲无涯身有限至令今日作骷髅作骷髅尔听取七寳人身非易做须明性命似悬丝等闲莫逐人情去故将模样画呈伊看你今日悟不悟  

落魄歌二首  

落魄歌我落魄我落魄浑身纸布为衣着摆手行来万事忙且喜一身空索索饥时覔食困时睡元初本住清凉地慧剑辉辉夺日光无限邪魔皆逺离乐眞闲成眞趣邪迳荒凉我不去眞灵剔正渐分明超然走上烟霞路得眞修应了彻实即得时无可説水晶宫殿鎭安闲勘破春花与秋月  

我落魄我落魄衲布袽常恁着信意飘飘物外游到处空空无倚托或居山或居郭不会书符并货药饥即廵门覔一钱饱来万事齐拓却处闲闲无用作人情细细须除削龙虎婴姹总不能黙黙醍醐常饮酌不做善不生恶坐卧去来空索索一片清闲冷淡心从他四大任沦落绝闗机无忖度不望乘云与跨鹤逍遥自在趣贫闲赢得随縁恣安乐  

示众诗二首  

六年炼尽无明火十载修成换骨丹湛湛虚堂无罣碍已知跳出死生闗  

恰十年来学得痴腾腾兀兀任东西欲询风子修行事垢面蓬头火灭时  

畅道  

云水遨游物外仙刀圭一粒断尘縁眞空结就三田寳妙用圆成五叶莲火灭烟消因鍜錬心清意静为精专逍遥放荡长眞子万里飘飘般若船  

云水逍遥逐处家任他乌兎易年华闲中慧水添金鼎静里灵田种玊芽海底养成红芍药山头结就白莲花我今説破超尘寳本有如如即大砂  

孤竹  

一竿碧玊出芳丛直节虚心众莫同耐雪欺霜坚歳月自然时复有清风  

鹤  

停停独立对秋风黒白分明造化功休讶得延千纪寿为他顶上结丹红  

附范怿水云集序谭公生而頴悟识度不凡善草书为人刚正有操行其述作赋咏举笔即成诗颂词章仅数百篇又述语録骷髅落魄歌警悟时人皆包藏妙用敷畅眞风引人归善甚有益于时也  

附道书全集长眞谭先生示门人语録凡人轮廻生死不停只为有心德山云心生则种种法生心灭则种种法灭若一念不生则脱生死何为有心葢縁众生有贪嗔痴三毒孽无明山师父云跳出三山口是也所以悟人修行割情拚爱摧强剉鋭降伏除灭众生不善心要见父母未生时眞性本来面目是也何为不善心一切境上起无明悭贪嫉妬财色心种种计较意念生灭不停被此孽障旧来熟境朦昧眞源不得解脱要除灭尽即见自性如何名见自性十二时中念念清净不被一切旧爱境界朦昧眞源常如处虚空逍遥自在自然神气交媾冲和修行如了此一事更有何生死可怖更有何罪孽可惧如生一念不为清净即是罣碍不名自在如何到得只要诸公一志如山不动不揺向前去逢大魔尽此一身永无回头满期必了晋眞人云心清意净天堂路意乱心荒地狱门  

离峰老人【`一首　补`】  

补离峰老人羽士有集二卷  

寄郭庵主  

浮生忽忽叶辞柯百歳光隂已半过尘外青山空怅望鬓边白发转添多歳云暮矣能无感君不归兮可奈何我与沙鸥盟已定此回休更负烟波  

补元遗山集离峰子姓于氏讳道显出于文登于氏事长生刘君年未二十便能以苦行自立丐食齐鲁间虽腐败委弃蝇蚋之余食之不少厌不置庐舍为定居计城市道涂遇昬暮即止风雨寒暑不恤也全眞家禁睡眠谓之錬隂魔向上诸人有脇不沾席数十年者离峰子行丐至许昌寄止岳祠通夕疾走环城数周日以为常其坚忍类如此尝立城门之侧有大车载槀秸而过者槀触其鼻忽若有所省懽喜踊跃不能自禁为一老师锁闭空室中三日乃止初不知书自是日诵数百言示之老庄随读随讲如迎刃而解不数年徧通内外学作为歌诗伸纸引笔初若不经意皆切于事而合于理学者至今传之  

附张本离峰子诗集序师自以其言为道之弃物今所以传者欲知此老林下百眠尘中几蜕耳又曰悠然而风鸣泛然而谷应彼区区者或以律度求我是按天籁以宫商而责浑沌之尠丹青也  

秦志安【`二首　补`】  

补遗山集通眞子讳志安字彦容出于陵川秦氏略生二子通眞其长也自蚤歳趣尚高雅三举进士于得防澹如也贞祐初避乱南渡亲旧以禄养为言不获已复一试有司至御帘罢归正大中通眞子已四十遂置家事不问放浪嵩少间稍取方外书读之以求治心养性之实遇披云老师于上党略数语即有契因执弟子礼事之居都垂十稔虽日课校讐其参学受章句自逺方至者源源不绝所着林泉集二十卷行于代  

寄李俊民  

先生高见眞吾师速营菟裘犹恨迟窓明炕暖十笏地松风萧萧和陶诗  

山野已寻云外路直入天坛最深处踏开李愿旧游踪请君自草盘谷序  

李志方【`一首　补`】  

补河南志志方安阳人初名益宣宗时为戸部令史中原多故弃官隐隆虑山久之谒丘处机赐号重子尝主天庆观平生不作诗惟羽化时留赠一诗投笔而绝  

留赠请  

四大既还本一灵方到家白云归洞府明月落栖霞无名老人【`一首　补`】  

补金李俊民天游集序无名老人姓陶氏农家子平水襄陵人母梦青童持金盘献一大果如半黄半红言上仙赐汝无名果也因而娠十三月而生因以无名为名正隆间全家避役陜西灵寳县补县刀箭手大定壬辰从丹阳马祖师过闗浩然长往随方乞化与苦志赵公为侣游戏人世三十余年行步如飞一日读太上西升经豁然省韶州岳家泊王氏请住庵振衣入座俨然而逝春秋八十有六有集曰天游诗颂一百八十三长短句九十一信手拈得如万斛泉源不择地而出皆仙家日用事也讲师祁定之为校正传于世  

题熊耳山  

熊山为一丘漳水为一壑夜眠云底牀昼登云外阁不知如何人得来享此乐自恨尘縁深不能顿辞爵  

存句  

对客谈黄卷呼童烹紫芝  

性似山猿独心如野鹤孤  

颐神春寂寂调息夜绵绵  

俯仰长春景遨游不夜乡  

造化逺离生死外机闗超过有无中  

古木开花春寂寂寒潭浸月夜澄澄  

但言造化都归妄毕竟隂阳总属私  

千里暮霞蒸绛雪半林明月捣霜  

汞死铅干天地静龙吟虎啸鬼神藏  

有作有为皆妄想无名无字是眞常  

愿君早悟中趣学我优游物外修  

然逸期【`三首　补`】  

补王利用洗憕子然先生碑师讳逸期字守约京兆泾阳人弱不好弄长慕风礼青阳子桃花陈先生为师至骊山遇了眞子赵公黙有所契后游商顔卜筑三阳草庵以止息焉字其庵曰还眞三阳地势高迥泉素艰得师指其震隅曰泉其在此乎发之泉果涌出甘冽如饴遂赋诗云云居十歳西游住太白延祥观士庻叅谒持纸幅恳求翰墨者比比或者辞色颇倨即书二诗付之持归披读了无一字翌日再诣师席具白其事师笑曰尔元不曾开眼再读当有所见展而视之墨迹俨然惊悔拜谢而去节度使伊喇金紫之在邓也病笃梦异人饮以法水寤而即愈命工绘其像晨昬敬礼焉闻师歴商过邓使数人邀于路至则骇曰乃梦中所遇之异人也出像示之惟肖师知其意诚谕以诗云云紫金拜而受之歳壬辰秋七月居浙川召门下杨志坚张道性语之日比歳暮吾将行矣其年冬十一月二十八日命道侣次第而坐曰诸公盍为我饯行因令高歌起舞时及四鼔乃留颂云云掷笔端坐而蜕平昔著述歌诗几四百首  

三阳草庵泉  

一阳初动震天闗须信还眞地有縁昨夜乖龙轰霹雳迸潮海眼出寒泉  

谕节度使伊喇金紫  

忆昔埀纶逾四载至今犹自不吞钩可怜笑杀滩头鹭辜负寒江一叶舟  

颂  

四大元无主包罗物外身壶中天地好归跨紫麒麟赵抱渊【`一首　补`】  

补张子献赵先生本行纪先生名抱渊道号还元子俗呼曰魔哥延安之鸡川人自幼不凡志在方外尝遇有道之士传秘诀遂结庵以居后诣刘眞人得授心印隐居阳山一纪不出先生素不读书忽一日梦眞君召赐金一席辞而弗受复以道德二篇付之先生即吞之入腹自此性天明朗心地开通闻所不闻知所不知诗词歌咏若涌泉之流注因述歌云昨日庵前遇庄列二人防我长生诀又云寻个知音寻不得野人独歩下秦川遂来终南参重阳祖师后歴名山胜境落魄不羁寓意于诗酒之间自称太上弟子至晚年还乡于迎祥观住坐泰和五年甘泉县道友敦请先生住庵乃作如梦令词答之其末句云相别相别来歳春分时节时人莫晓其意俄而次年二月初四日上遣二使者奉冠服召先生赴阙先生固辞使者坚索登程先生与道友党珍及门弟子言我且当廻避遂沐浴正衣冠而坐至三更忽覩电光满室声震如雷众皆惊骇奔往视之则先生俨然而逝矣留颂云云是夜正属春分之际平生述作集为混成篇传于世  

颂  

松梢皓鹤向风吟只有翻云归去心万里青天一片雪尽教华表柱头寻  

吕道安【`一首　补`】  

补赵九渊冲虚大师志冲虚大师吕君法讳道安家本寜海世为巨室幼年頴悟志慕门歳在兴定数绝尘縁一日属门人以进道之语乃书颂云云颂毕翛然羽化  

颂  

平生不解道诗篇锹镢为朋四十年稍通隂符三千字粗明道德五千言般般放下般般悟物物俱忘物物捐此去不遭闫老唤今朝惟待玉皇宣  

白道【`一首　补`】  

补泾阳志利市先生白道峪口人以其貎古质厚肩背嶐然俗呼为井毂轳生七歳不能言及长马丹阳遇于途次与语若合宿契遂得眞诀蹈水如履平地日行千里脚下无迹尝自歌云云后果八十无疾而卒既而举葬棺空无尸旬日人见先生在白骨寺边往来方验所歌  

自歌  

横流四条椽在世八十年若要跟寻我直至白骨边万松老人【`二首　补`】  

补万松老人名行秀姓氏不传自号万松野老居仰山章宗临幸进迎驾诗一首章宗和答后居京师报国寺筑蜗舍榜曰从容庵耶律楚材从之学道有评唱天童觉和尚颂古从容庵録楚材为之序  

龙山迎驾诗  

莲宫特作内宫修圣境欢迎圣驾游雨过水声琴泛耳云开山色锦防头成汤狩野恢天网吕尚渔矶浸月钩试问风光甚时节黄金世界菊花秋  

和节度陈公一絶句  

清溪居士陈秀玉要结莲宫香火縁赚得梢翁揺艣棹却云到岸不须船  

附湛然居士集昔仰峤丛林为燕然之最泰和中本寺奏请万松老人住持上许之万松奉诏迩后章庙秋猎于山主事辈白师曰故事车驾廵幸本寺必进珍玩不然则有司必有诘问师责之曰十方檀信布施为出家儿余与若不具正眼空食施物理应偿报汝不闻木耳之縁乎富有四海贵为一人岂需吾曹之珍货也哉且君子爱人也以德岂可以此瑕纇贻君主乎因手録偈一章诣行宫进之大防称赏有成汤狩野恢天网吕尚渔矶浸月钩之句诚仁人之言也翌日章庙入山行香屡埀顾问仍御书诗一章遗之师亦泊如也车驾还宫遣使赐钱二百万使者传勅命师跪听师曰出家儿安有此例使者怒曰若然则予当廻车师曰传防则安敢不听不传则亦由使者意竟焚香立听诏旨章庙知之责其使曰朕施财祈福耳安用野人闲礼耶  

附畿辅古迹志万松老人金元间僧也兼僃儒释机辩无际自称万松野老人称之曰万松老人居燕京从容庵漆水伊喇楚材一见老人遂绝迹屏家废寝餐叅学三年老人以湛然目之后以所评唱天童颂古三卷寄楚材于西域楚材序而传之  

附帝京景物畧金元间有僧自称万松野老居燕京从容庵耶律楚材见之叅学三年今干石桥之北有甎塔七级高丈五尺草生其顶有石额曰万松老人塔  

附緑水亭杂识万松老人耶律文正王之师也其语文正王曰以儒治国以佛治心王亟称之谓云门之宗悟者得之于峭迷者失之识情临济之宗明者得之于峻拔昧者失之卤莽曹洞之宗智者得之于绵宻愚者失之亷纎独万松老人全曹洞之血脉具云门之善巧备临济之机锋诚宗门之大匠四海之所式范其倾心至矣老人有万寿语録释氏新闻又善抚琴尝从文正王索琴王以承华殿春雷及种玊翁悲风谱赠之见湛然居士集且作诗寄老人有一曲悲风对谱传之句又尝寄孔雀便面附以诗云风流彩扇出西州寄与白莲老社头遮日招风都不碍休从侍者索犀牛传之法门亦佳话也  

重玉【`一首　补`】  

补帝京景物畧潭柘寺去都西北九十里径罗防岭行丛棘中赪山四合里许一山开九峰列见寺双鸱吻今佛殿基故潭也华严师时潭龙听法一夕大风雨潭侧平地两鸱吻涌出今殿角鸱也柘今已枯长不盈丈寺有金碑二大定十三年杨节度记明昌五年僧重玊诗寺先名嘉福后名龙泉独潭柘名传久不衰  

龙泉寺应制诗  

一林黄叶万山秋銮仗叅陪结胜游怪石烂斒蹲玊虎老松蟠屈卧苍虬俯临绝壑安禅室迅落危厓泻瀑流可笑红尘奔走者几人于此暂心休  

释圆机【`二首　补`】  

补归潜志僧圆机字子初姓田氏亦北人虽为浮屠善与豪士游负其材畧有握兵治民之志盖隐于僧者也尝住持南京静安寺以不检去之岘山歴嵩阳死与德普相善颇能诗  

题伊喇右丞画  

调燮之余总是闲闲中游戏到毫端而今亦有丹青手犹在磻溪把钓竿  

柳叶  

一气潜廻造化中人闲无处不春风莫令冷地开青眼试看夭桃几日红  

附归潜志僧德普武川人自号胜静老人俶傥有机术与士大夫游饮酒食肉豁如也尝为珠赫果勒齐所重在军中论兵南渡居陈之开元寺与余先子善尝着弥陀偈谈理性先子为序之屏山亦雅喜其俊爽不羇也颇喜字画作诗年六十余死余谓古之文畅秘演之流  

附书史会要释德普号胜静老人武州人能作诗颇工字画  

木庵【`一首　补`】  

补元好问木庵诗集序东坡读叅寥子诗爱其无蔬笋气叅寥用是得名宣政以来无复异议予独谓此特坡一时语非定论也诗僧之诗所以自别于诗人者正以蔬笋气在耳假使叅寥子能作柳州超师院晨起读禅经五言深入理窟高出言外坡又当以蔬笋气少之耶木庵英上人弱冠作举子从外家辽东与高博州仲常游得其论议为多且因仲常得僧服贞祐初南渡河居洛西者久之时人固以诗僧目之矣三乡有辛敬之赵宜之刘景予亦在焉三君子皆诗人上人与相往还故诗道益进出世住寳应有山堂夜岑寂及梅花等篇传之京师闲闲赵公及内相杨公屏山李公及雷李刘王诸公相与推激至以不见顔色为恨予尝以诗寄之云爱君山堂句深静如幽兰爱君梅花咏入手如弹丸诗僧第一代无媿百年间曾説向闲闲公公亦不以予言为过也近年七夕感兴诗余为之击节称叹恨杨赵诸公不及见之乙酉冬十月将归太原侍者出木庵集求予为序引试为商畧之上人才品高眞积力久住龙门崧少二十年仰山又五六年境用人胜思与神遇故能游戏翰墨道塲而透脱丛林科臼于蔬笋中别为无味之味皎然所谓情性之外不知有文字者盖有望焉正大中闲闲公侍祠太室会上人住少林久倦于应接思欲退席闲闲公作疏留之云书如东晋名流诗有晚唐风骨予谓闲闲虽不序木庵集以如上语观之知闲闲作序已竟然则向所许百年以来为诗僧家第一代者良未尽欤  

七夕感兴  

轻河如练月如舟花满人间乞巧楼野老家风依旧拙蒲团又度一年秋  

附高克恭赠英上人诗为爱吟诗嬾坐禅五湖归买钓鱼船他时如覔云踪迹不是梅边即水边  

## 御订全金诗增补中州集卷六十二  

防防  

成趣园诗【`补`】  

附路伯达成趣园记自仲尼而上称以道鸣者孟轲扬雄其选也孟有曰舜何人也予何人也有为者亦若是扬亦有曰希骥之马亦骥之驾希顔之人亦顔之徒若舜与顔仁贤之大者学之尚可以至况其余乎此二公所以进人之善心使见贤而思齐也诗云高山仰止景行行止其斯之谓欤献陵梁君任性旷夷寄怀遐逺厌阛阓之喧乐林泉之胜蚤以家事悉委于其子尝读晋史隐逸传爱陶渊明之为人慨然思之于是背城而东几一里膏腴膴膴间买田治园为闲散计幅巾杖履晨往夕还廼命之曰成趣以书求余为记凡三至辞不获已而述之曰羙  

哉名乎诚慕陶之深矣昔渊明去彭泽返故居日涉其园而至于成趣者葢其所向之意深焉尝摭陶事而论之得其所以谓之趣者陶蓄素琴一张弦徽不具毎与朋防则抚而和之日但识琴中趣何劳弦上声又着孟府君嘉传桓温尝问嘉酒有何好而卿嗜之嘉笑而答曰明公但不识酒中趣尔葢惟琴抱太古之质惟酒适无何之乡以其妙意有不可言传者故谓之趣而园中之游亦得称其趣者岂非寓不传之妙而与琴酒均耶今梁君之榜园必取此者是欲因其名而防其实诵其语而师其行余故曰诚慕陶之深矣如或用志不分乃凝于神则兀然而遗世寂然而忘言揖南山之佳气卧北窓之清风其于羲皇上人几何而不为也语曰我欲仁斯仁至矣可不勉哉有人若曰彼之行诚高矣我何敢望是自弃也安免圣贤之罪人余是以乐道梁君之善而与其进复设此以戒其惰故并书之若其亭轩之位序桥彴之规模藤架松窓竹溪栢径接有道之士为忘形之友起居谈笑惟情之适已详见于军判初公之诗序故兹不复云  

附初昌绍成趣园记献州古河间郡其地咸卤不宜花木去城十里之外膏腴膴膴连阡接陌桑防障日近城之地几不可以种植城之东北隅有田宜稼独异其余乃沃壤也梁公子直买田于此至三顷余五十亩乃结庐凿井筑垣作圃而居焉遍其田则树之以桑环所居则种之以榆柳在圃之外植之以果在圃之内蓻之以花花圃之中构之以亭环亭之左右前后列之以松篁栝柏清樾交合葱蒨翁郁坐亭之中四面景物皆可得而有焉又作松窓栢径藤架竹桥以为散防游歴之地至于花木之行列亭轩之规制栏槛之布置无一不适人之意者观其所居之亭不取乎丹刻其楹桷侈大其制度以为游人耳目之乐葢方丈之地一榻翛然但要容膝自安而已所植之花不必珍卉竒木姚黄魏紫但得秀而实者随所有而种其与之游者不必达官闻人名流胜士但旷达之辈方外之流道同气合无为之友其所观之书不必三坟五典八索九丘如道经禅话医方丹诀无不爱而玩榜其园曰成趣亭曰容安轩曰静乐皆取其退居闲静之义公先豪于赀为一郡之冠然与众异趣耳瓦砾财货膏肓泉石不以龙断为心以澹泊为事即之则无一防膏粱罗纨气与之语则眞通达之士也家事无大小一切诿之于二子日诣其园或命巾车或乘欵叚或幅巾杖履乘兴而往朝至暮还如愿就宿于此亦或有焉客有扣门则命壶觞具鸡黍讲道论德俯仰二仪错综人物客去则阖扉而居优游偃仰既而焚香黙坐诵渊明诗读南华眞人语所谓逍遥一世之上睥睨天地之间不爱当时之誉永保性命之期可以凌霄汉出宇宙之外矣由是朝廷名卿山林高隐以至硕儒衲子或过献陵覩其雅致留心赋咏或闻公之高尚景慕其为人寄赠吟牋长篇短歌记文赞序珠聨璧缀焜耀璀璨照映巾匦公于其暇焚香盥手一一展玩讽咏其辞章咀嚼其意味且曰隋侯之珠和氏之璧天下之至寳岂可专擅久则恐为神物夺去与其私室什袭而藏之曷若写之琬琰传之不朽仍属仆为序仆曰天下之名言必得天下之名士为之序仆何预焉公坚恳不已义不能辞姑述其素所见闻者而为书  

党怀英  

宦游履危涂常撄机阱惧家居对田园信脚得平路渊明千载士既出乃更悟新欢见僮穉喜气到草树胸中自立豁所适皆胜遇嗟人尔何为空诵归来赋达人岂必仕出处本同素献陵十亩园想像富嘉趣直求古人心着君荣观处  

张昌祚  

贵富不可怙人多蹈危机清闲乃仙分尘世得者稀高哉隐君子不官无昨非城隂园日渉松茂竹围肥谈碁林樾映侑酒花枝围文雉乐山泽樊中宁肯祈嗟予官两纪补益无纤防三径亦奚暇家窘亲朋讥空为慕遐躅漫赋渊明归  

李永安  

渊明晋名流贤达早自悟一为折腰屈幡然赋归去亲戚説情话园涉日成趣陈迹固已逺赏音者稀遇君独慕高节隐居事田圃亭轩喜幽静緑防多佳树三径时往还花香袭杖屦所适忻有得忘言心自豫榜园固无愧古雅见风度顾我老将至区区犹仕路防当勇退归卜隣就佳处  

郦　掖  

渊明耻折腰眷然歌归欤虽云退身早田园已荒芜日涉三径幽松菊滋绕庐岂知对鱼鸟尚媿在迷涂梁君早闻道浮云视簪裾乃复爱渊明幽懐寄村墟朝行云霞窟暮醉花月区寻梅雪没履倚竹霜粘须妙趣人不识高风今昔无渊明如病人既病方袚除夫君千歳质泰然一复初安得有龙眠画此成趣图  

路　铎  

举世醉浮荥幽事谁肯寻譬如攫金人入市惟见金先生厌尘杂静念到园林数往境自熟有得乐更深春兰泛光风夏木贮清隂露菊浥佳色霜松知本心渊明尝乐此意合无古今当其领防处岂止忘华簪先生比渊明但欠酒与琴饭蔬有眞味风籁有清音出处纵小异要之俱陆沉我亦志丘壑聊拟斜川吟  

崔　巍  

人生政如寓光景不暂驻行乐当及时甘分随所遇奈何达者少往往名所悮白首纵得归伤嗟已迟暮贤哉乐城子此理能夙悟雅志慕渊明葺园曰成趣乘兴日游涉萧然惟杖履柴门昼常闗为无俗客故松竹交翠防禽鸟弄清咮风月四时佳如在山林住壶觞但自引琴书即心悟更向容安亭高卧谈素此生眞足了觅甚蓬莱路恨不见紫芝相约临流赋  

田时秀  

渊明昭旷人韵高难适俗折腰肯为五斗米三径归来理松竹千年何人为赏音伯鸾之孙懐古心幽园日涉自成趣手植佳木成清隂问公是中有何好杖履婆娑不知老凉风月夕竹自笑轻云春书花相恼鸿飞防防无弋网万事不理醉醇酿忘机便是葛天民高情眞到羲皇上人生古今贵适意两公解作一生事君不见平泉树石名九州主人万里着穷愁  

郭安民  

乐寿有高士买园隣郡城坐寻嘉树防卧听野禽声闲里书频读欢来酒自倾醉歌归去曲应不愧渊明  

刘仲杰  

附郭新营五亩园不亲阛阓乐郊园树头黄鸟声求友庭下苍梧色满樽渔唱逺闻归别浦牛歌卧听在前村何时得彼清闲地共醉田家老瓦盆  

崔　巍  

梁君人品上羲皇日涉家园引兴长芳草翠茵承杖履修篁碧玊映壶觞自然风月情无尽如在山林乐未央我亦欲归归不得空嗟三径已成荒  

李永安  

花木幽深逺市尘个中清隐作闲人忘情势利居安易寓意琴书得味眞成趣已追陶令迹放怀无愧葛天民他年若遂归休愿好向东臯卜近隣  

李　楫  

萧然三径足云烟须信壶中别有天柳暗花秾随杖履月明风细入毫牋亭轩侈靡非金谷交友清眞似白莲我亦老来当办此挂冠何日得归田  

高延年  

幽圃平堂累歳成芒鞋筠杖日经行禽声依竹自然乐风吹过松无限清种药几番逢雨歇接花常见趂春晴是中受用难穷尽不学尘踪扰利名  

初昌绍  

近郊风物小斜川竹树隂隂昼掩门奉已乐天无妓妾退居元亮有田园静中身与世俱弃妙处心知口莫言曾到君家北窓下空凉眞可卧羲轩  

附金诗纪事案献陵成趣园诗见诸集及河间志者皆作梁氏独王庭筠子端别作吴氏今黄华集中此诗不传而耶律晋卿湛然居士集中和作具存附録于后以备考元耶律楚材和黄华老人题献陵吴氏成趣园诗云雪溪词翰辉星斗纸蠧尘防诗一首湛然挥墨试续貂嗫嚅使人难出口丁年彭泽解宦去遨游三径眞三友悠然把菊见南山畅饮东篱醉重九献陵吴氏治荒园成趣为名良可取养高不肯事王侯闲卧林泉了衰朽今年扈从过秦川可怜尚有萧条柳归计甘如吴子先丽词已落黄华手知音谁听断弦琴临风痛想纱巾酒嗟乎世路声利人不知曾忆渊明否  

海防寺宴集以禅房花木深为韵  

得木字　　　　　　　　　　郑　辉【`县丞`】  

吾侪爱山水乘兴游金谷修竹防寒泉层崖排古木风轩杯暂把花院碁终局晚雨更多情留人成夜宿  

得禅字　　　　　　　　　　杨天衢【`乡贡进士`】  

屋上青山屋下泉泉声相杂竹琅然人生有限兴无限海防结縁终有縁身外岂知眞佛计忙中聊复定心田那堪更着潇潇雨妆防清虚助客眠  

得禅字  

槐柳隂隂首夏天闲门块坐正萧然忽防兰友相为伴来访莲宫一问禅粉着衣襟穿翠竹氷生齿颊潄寒泉晚来更看前山雨共借西轩对榻眠  

得房字　　　　　　　　　　杨之休  

碧玉千竿防藓墙水声山色近禅房一轩疎雨僧碁静满榻清风客梦长隔叶几听流鸟弄媚盘尤觉野蔬香赋诗把酒龙泉上共扫余花坐晚凉  

得深字　　　　　　　　　　刘邦彦  

凌晨防蹇从知音来谒龙泉溪路深一寒流通乱石万竿脩竹啭幽禽虚檐列坐茶酣战小径闲行酒旋斟珍重老僧延倦客清谈亹亹涤尘襟  

名媛仙鬼谣谚无名杂诗  

冯氏妇【`一首　补`】  

补冯氏武安县新安农人之妇病后忽道一诗太和末病卒  

病后口占  

城南池馆夹通津野色林光物态眞满目烟霞蓬岛逺一溪花木武陵春  

张秦娥【`四首　补`】  

补张秦娥颇能诗其赋逺山一绝为时传诵其后流落刘左司昻赠之以诗有逺山句好画难成之句【`逺山一首见刘昻诗传内`】  

逺山  

秋水一抹碧残霞几缕红水云霞尽处隐隐两三峯  

南城  

坡头望西山秋意已如许云影渡江来霏霏半空雨长吟伐木诗停立以望子日暮飞鸟归门前长春水  

采菱舟  

散策下松亭水清鱼可数却上采菱舟乘风过南浦附金诗纪事案三诗亦载宋张宣公栻南轩集中城南二十咏内与徽国文公同作者也罗大经鹤林玉露称其诗平淡简逺德人之言宋元诗防乃作秦娥俟考  

女冠元氏【`一首　补`】  

补元氏好问之妹为女冠文而艶张平章当揆欲娶之使人属好问好问辞以可否在妹妹以为可则可张喜遂往访至则方补承尘辍而迎之张询近日所作元应声答之云云张悚然而出  

答张平章  

补天手段暂施张不许纤尘落画堂寄语新来双燕子移巢别处觅雕梁  

附闺秀诗评遗山妹补天花板一诗清贞之意因物触发足令观者起敬  

无名氏【`三首　补`】  

弥川感兴【`见葭州志`】  

漠漠寒云笼晓日萋萋衰草欲霜天漂萍客梦三千里游宦羁愁二十年  

题崖畧  

萦纡一径接虚空壮观山河百二雄坐笑瞿塘沈铁锁何须函谷用泥封  

登碧峯寺【`见沁水志`】  

两峡山高月半轮五更人起马嘶频无端又上长安道输与僧窓饱睡人  

正隆童謡  

补炀王江上録正隆五年秋九月炀王亮起兵汴京勅天使催促八路军马各一地方入南界进发时童謡云云  

正军三匹马签军两只鞋郎主向南去赵老送灯台贞祐童謡  

补金史五行志宣宗贞祐元年十二月乙卯雨木氷时衞州有童謡云云明年正月元兵破衞遂丘墟矣  

团圞冬劈半年寒食节没人烟  

明昌童謡  

附大金国志明昌四年十月诛郑王允蹈世宗第六子于属为叔先是允恭太子既薨允蹈次长当立枢密院张克己以宫僚私意赞立太孙然允蹈性寛厚毋赵氏亦逺避恩宠中外无党世家称其局量诸武将谓其有外家风不甚附之太孙既立毎见之有愧色是时主日久酣饮外间章奏不许通京师謡言云云完顔高完顔志同见人心危疑且闻主尝憾之密谋立郑王而郑王实不知也其妹夫唐古巴拉兄察为统军与高等相得防于善提寺高泣谓察曰皇帝昬惑不能君道公可与弟同达意于郑王王亦许之由是谋意渐广高从兄为中山守志同弟志宁为从中起内侍俞三德素恶江渊高密结之伺主动静为应防唐古家二奴以资易马与张衞为古所逐具送大兴府鞭之古婢春英先与张通古不知也一日婢立于看位见张从外来隔窓呼之与语告以驸马与众谋立郑王二奴诣大兴告变大兴尹萧宗裔送二奴各囚一所责状之言皆同遂密奏主时与郑宸妃张婕妤皆醉卧未兴中漏六刻江渊以水沃面徐告其故夜遣东队主李白曜西队主张飞龙御前将军完顔赫徳特穆尔擒捕置狱防同馆狱成郑王允蹈及驸马都尉唐古富察同母妹新兴公主荣安公主并赐死余同逆者夷三族  

东欲行西欲飞中间一路亦垂垂吾醉不醉知不知兴定童謡  

补金史五行志宣宗兴定五年十二月丁丑霜附木先是有童謡云云葢言是时人皆为兵转鬭山谷战伐不休当至老也  

青山转转山青躭误尽少年人  

泰和童謡  

附大金国志初忠献王罕欲赞太宗都燕司天监郝世才本辽臣也精于天文地理忠献攻讨每擕以行所言皆验谓燕京土燥山逺水泉不润可以威守难以文服若南征北伐未巳此地可居如持盈守成祸变必作又泰和末有童謡云云至此燕京王气耗竭其言验矣  

易水流汴水流百年易过又休休两家都好住前后总迟留  

实黙爱寳  

补金史舒穆噜阿巴字正之防论进士也正大间累官翰林直学士兼左司郎中贞祐中夺爵再起参知政事性好作诗词语鄙俚人采其语以为戏笑因自草括粟榜文有云云等语以而作儿掾史知之不敢易也京城目之曰雀儿参政  

雀无翅儿不飞蛇无头儿不行  

石碣诗  

补归潜志兴定初珠赫高琪为相建议南京城广八十里极大难守于内再筑子城周四十里坏民屋舍甚众工役大兴河南之民皆以为苦城初起时于地中得一石碣上有诗云云字书类宋人迄今犹在相国寺  

瑞云灵气鎭城东他日还应与北同歳月迁移人事变却来此地再兴功  

韩魏公祠堂诗【`补`】  

补尧山堂外纪靖康之变燕人有过相州者因谒韩魏公祠堂题诗祠中一聨云云魏公勲德之重人知景慕如此  

相州韩魏公祠堂诗【`存句`】  

有客能吟丞相栢无人敢伐召公棠  

杨眞君降笔  

补续夷坚志陵川士人刘元方乡説兵乱后县邸中人祈仙杨眞君朴降笔诗尤竒伟不凡常咏高丽纸诗八句批后云慎勿触汚神物终当飞去席氏子妇产乳未终窃视之三日后开卷乃无一字但空纸而已  

论字【`存句`】  

汝知毫端心万物不可碍  

龙盘一气雷云定鲸化三山草木枯  

咏高丽疋纸【`存句`】  

霜入词锋月防缺手中不觉风雷掣  

诅祝歌  

补金史锡里库传国俗有被杀者必使巫觋以诅祝杀之诅者乃系刃于杖端与众至其家歌而诅之云云其声哀切凄婉若蒿里之音其家一经诅祝家道辄败  

取尔一角指天一角指地之牛无名之马向之则华面背之则白尾横视之则有左右翼者  

宫婢玉眞【`二首　补`】  

补续夷坚志大定中广宁士人李惟清元直者与鬼妇故宋宫人玉眞遇玉眞为歌二词  

赠李生二绝  

皓齿明眸掩路尘落花流水几经春人间天上归无处且作阳台梦里人  

自怜华色镜中衰轻弃前懽已自宜不恨相逢情不尽直须白防望归期  

浙川木中诗【`一首　补`】  

补金人侵宋时伐浙川香严寺木造舟木中有纹理成诗  

木中请  

栽松种栢兴唐日解板沈舟破宋时可惜香严千载树等闲零落歳寒枝  
