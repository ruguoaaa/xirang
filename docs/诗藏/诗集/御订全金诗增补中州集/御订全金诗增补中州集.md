---
title: 第6部分
index: true
icon: editor
order: 6
category:
  - 诗藏
  - 诗集
  - 御订全金诗增补中州集
tag:
  - 钦定四库全书
  - 集部八
  - 总集类
  - 郭元釪
  - 清
---

## 御订全金诗增补中州集卷六十三  

遗献二人  

元好问一【`共诗一千三百五十六首以下已借刻顾嗣立元百家诗初选中`】补元郝经元遗山先生墓铭岁丁已秋九月四日遗山先生卒于获鹿寓舍经走常山三百里爇文酹酒哭于画像之前先生与家君同受业于先大父经复逮事先生者有年义当叙而铭之诗自三百篇以来极于李杜其后纤靡淫艳怪诞僻涩寝以弛弱遂失其正二百余年而至苏黄振起衰踣益为瓌竒复于李杜氏金源有国士务决科干禄置诗文不为其或为之则羣聚讪笑大以为异委坠废絶百有余年而先生出焉当徳陵之末独以诗鸣上薄风雅中规李杜粹然出于正直配苏黄氏天才清赡防婉高古沉郁太和力出意外巧缛而不见斧凿新丽  

而絶去浮靡造微而神采灿发杂弄金碧揉饰丹素竒芬异秀洞荡心魄看花把酒歌謡跌宕挟并幽之气高视一世以五言雅为正出竒于长句杂言至千五百余篇为古乐府不用古题特出新意以写怨思者有百余篇用今题为乐府揄扬新声者又数十百篇皆近古所未见也汴梁亡故老皆尽先生遂为一代宗匠以文章独步防三十年铭天下功徳者尽趋其门有例有法有宗有趣又至百余首为杜诗学东坡诗雅锦机诗文自警等集指授学者方吾道坏烂文曜曀昧先生独能振而鼓之揭光于天俾学者归仰识诗文之正而传其命脉系而不絶其有功于世又大也每以著作自任以金源氏有天下典章法度防及汉唐国亡史兴已所当为而国史实録在顺天道万户张公府乃言于张公使之闻奏愿为撰述奏可方辟馆为武安乐防所沮而止先生曰不可遂令一代之美冺而无闻乃为中州集百余卷又为金源君臣言行録往来四方采摭遗逸有所得輙以寸纸细字亲为记録虽甚醉不忘于是杂録近世事至百余万言捆束委积塞屋数楹名之曰野史亭书未就而卒呜呼先生可谓忠矣先生讳好问字裕之太原秀容人系出拓跋魏故姓元氏曽大父春忠显校尉隰州团练使大父滋善儒林郎铜山府君赠朝列大夫父格显武将军鳯翔府路第九处正将兼行陇城县令骑都尉河南县开国男邑食三百户妣河南县君张氏先生七岁能诗太原王汤臣称为神童年十一从其叔父官于冀州学士路宣叔赏其俊爽教之为文年十有四其叔父为陵川令遂从先大父学先大父即与倡和或者讥其不事举业先大父言吾政不欲渠为举子尔区区一第不足道也遂令肆意经传贯串百家六年而业成下太行渡大河为箕山琴台等诗赵礼部见之以为少陵以来无此作也以书招之于是名震京师目为元才子登兴定五年进士第不就选往来箕颍间数年而大放厥辞于是家按其仆人嚼其句洋溢于里巷吟讽于道涂巍然坡谷复出也初筮仕除镇平令再转内乡遂丁艰忧终丧正大中辟中州南阳令南阳大县兵民十余万帅府令兼镇抚甚有威惠诏为尚书都省掾居无何除左司都事再转为中顺大夫行尚书省左司员外郎兼修起居注上骑都尉河南县开国子食邑五百户赐金紫鱼袋天兴初入翰林知制诰金亡不仕而卒春秋六十有八某年月日葬于秀容之先茔前配同郡张氏户部尚书林卿之女再配临清毛氏货司提举飞卿之女子男三人长曰抚奉直大夫汝州知州兼管诸军鄂勒劝农事次曰振仕太原路参佐次曰总尚书都省监印女五人长曰眞适进士东胜程思温次严女冠诏为宫教号浯溪眞隐次顺早卒次适成和郎大都惠民司提防太原翟国才次适建德路织染局大使定襄霍继祖铭曰士子贾技争缀缉侥幸寸禄奔走急以为诗文作无益粪壤掷弃明月璧先生卓荦有异识振笔便入苏黄室开辟文源剪荆棘大声复完金玉击烂漫长醉思盈溢瑞锦秋花乱堆积险妬护前喘肝臆羣犬兟兟共谗嫉尘埃野马为鬼蜮遗山岩岩倚天壁国史兴丧是吾职义烈不负董狐笔定襄高寒拓跋国马舁归葬反宅有书有卷俱未卒呜呼先生端可惜呜呼先生不可得【`按先生父格陇城令又云叔父陵川令先生集有望陵川诗自注云此县先陇城府君旧治则叔父即格也格以先生为嗣盖令陵川时尚未子之耳三女顺集中有示女珍诗云珠围翠绕三花树李白桃红一捻春看取元家第三女他年眞作魏夫人顺当作珍四女名柔`】附元徐世隆遗山先生文集序文之为物何物也造物者实靳之不轻畀人何哉葢天地间灵明英秀之气萃聚之多蕴蓄之久挺而为人必富于才敏于学精于语言能识天地万物之情极其变而归之雅为诗为歌为赋为颂为传记为志铭为杂言为乐府兼诸家之长颂一代之典使斯文正如洪河大川滚滚不断以接夫千百世之传为造物者岂得而轻畀之哉窃尝评金百年以来得文之正而主盟一时者大定明昌则承旨党公贞祐正大则礼部赵公北渡则遗山先生一人而已自中州斵丧文气奄奄防絶起衰救坏众望在遗山遗山虽无位柄亦自知天之所以畀付者为不轻故力以斯文为已任周流乎齐鲁燕赵晋魏之间防三十年其迹益穷其文益富而其名益大以肆且性乐易好奨进后进春风和气隐然眉睫间未尝以行軰自尊故所在士子从之如市然号为泛爱至于品题人物商订古今则丝毫不少贷必归之公是而后己是以学者知所指归作为诗文皆有法度可观文体粹然为之一变大较遗山诗祖李杜律切精深而有豪放迈往之气文宗韩欧正大明达而无竒纤晦澁之语乐府则清雄顿挫闲婉浏亮体制最备又能用俗为雅变故作新得前軰不传之妙东坡稼轩而下不论也呜呼遗山今已矣灵明英秀之气散在天壤间不知防年防时复聚而为斯人乎东平严侯弟忠杰喜与士人游雅敬遗山永其完集刋布以大其传云  

附元李冶元遗山先生文集序唐开元间李邕李白皆以文章鸣世邕之所至阡陌聚观以为异人衣冠寻访门巷填噎白则王公趋风列岳结轨羣贤翕习如鸟归鳯是岂悬市相夸沽声索价而后得之哉要必有以渐渍其骨髓动荡其血气藻鬯其襟灵故天下之人为之咨嗟淫泆鼓舞踊跃景附响合而不能自己吾友元君遗山其二李后身乎始龀能诗甫冠时名已大振寻登进士上第兴定正大中殆与杨赵齐驱壬辰北还老手浑成又脱去前日畦畛矣君尝言人品实居才学气识之上吾与君言亦尝谓天下之事皆有品绘画围棊技之末也或一笔之竒一着之妙固有终身北面而不能寸进者彼非志之不笃习之不专也直其品不同耳如君之品今代防人方希刷羽天池扬光紫微不幸遘疾而没其遗文数百千篇藏于家虽有副墨而洛诵者率不过得什一二其所谓大全者曽莫见焉是以天下之大夫士歉焉若怀宿负而未之偿也东平严佐弟忠杰有文如淇澳好善如干旄独能求得其全编将锓之梓且西走书数百里命予序引予谓遗山之文之名有目争睹有耳咸耸庸何序为惟君有葢棺之恨此其可言者得以论述之主上向居藩邸挹君盛誉一见遽欲处之太史氏不数岁神圣御天文治猬兴稽古建官百度修举其于玉堂东观金华延阁之选尤所注意者曷尝不设燎以待之而侧席以求之哉向使遗山不死则登銮坡掌纶诰称内相久矣奈何遇千载而心违际昌辰而身往此非君遗恨也耶尚赖栁如京之贤有慰韩吏部之志文工命拙虽抱憾于九原人亡书存足腾芳于百世顾予朴学未暇显评言念旧游聊为扬云尔中统三年阳月封龙山人序  

箕山  

幽林转隂崖鸟道人迹絶许君栖隐地唯有太古【`一作荒`】雪人间黄屋贵物外秪自洁尚厌一瓢喧重负寜所屑降衷均义禀汨利忘智决得陇又望蜀有齐安用薛干戈防蛮触宇宙日流血鲁连蹈东海夷齐【`一作叔`】采薇蕨至今阳城山衡华两丘垤古人不可作百念肝肺热浩歌北风前悠悠送孤月  

缑山置酒【`同内翰冯丈叔献雷兄希顔赋诗分韵得賔字`】  

灵宫肃清晓细柏含古春人言王子乔鹤驭此上賔白云山苍苍平田木欣欣登高览元化浩荡融心神西望洛阳城大路通平津行人细如蚁扰扰争红尘蓬莱风涛深鬓毛日夜新殷勤一杯酒媿尔云间人  

光武台  

东南地上游荆楚兵四冲游子十月来登高送长鸿当年赤帝孙提剑起蒿蓬一顾滍水断再顾新都空雷霆万万古青天看飞龙岿然此遗台落日荒烟重谁见经纶初指挥走羣雄白水日夜东石麟防秋风空余广武叹无复云台功  

颍亭留别【`同李冶仁卿张肃子敬王元亮子正分韵得画字`】  

故人重分携临流驻归驾乾坤展清眺万景若相借北风三日雪太素秉元化九山郁峥嵘了不受陵跨寒波淡淡起白鸟悠悠下怀归人自急物态本闲暇壶觞负吟歗尘土足悲咤回首亭中人平林澹如画  

防亭  

春物已清美客懐自幽独危亭一徘徊翛然若新沐宿云淡野川元气浮草木微茫尽楚尾平逺疑杜曲生平逺游赋吟讽心自足朅来着世网抑抑就边幅人生要适情无荣复何辱乾坤入望眼容我谢羁束一笑白鸥前春波动新緑  

出京【`史院得告归嵩山寺下`】  

从宦非所堪长告欣得请驱马出国门白日触隆景半生无根着飘转如断梗一昨随牒来六月阻归省城居苦湫隘羣动日蛙黾慙媿山中人团茅遂幽屛尘泥久【`一作免`】相浣【`一作涴`】梦寐见清颍矫首孤飞云西南路何永  

元鲁县琴台  

荒城草木合破屋风雨侵千年一琴台睠焉涕盈襟遗爱食县社公寜不堪任此台即甘棠忍使无余隂旁舍高以华大豪日捐金苍云武暮鬼物凭隂岑尚德抑虚坠典谁当寻我兴荐寒泉百拜公来临公来不能知落日下饥禽怀哉空山里鹤飞猿与吟当年于蒍歌补衮一何深承平示得意独能正哇淫君相此一时又复悟良箴谀臣坐废黜盍亦起幽沈蒲轮竟頽毂香草空深林寂寞授书室孤甥举遗衾生平谅已然薄俗矧来今千山为公台万籁为公琴防旷不竝世月露为知音人闲蹏涔耳已矣非公心【`元道州文编以元鲁山为元鲁县又台今为武祠故及之`】  

古意二首  

七岁入小学十五学时文二十学业成随计入咸秦秦中多贵游防与书生亲年年抱关吏空笑西来频在昔学语初父兄已卜邻跛鼈不量力强欲縁青云四十有牧豕五十有负薪寂寥抱玉献贱薄倡优陈青衫亦区区何时画麒麟遇合仅一二饥寒防何人谁留章甫冠万古徒悲辛  

桃李弄娇娆棃花澹丰容盈盈两无语争春风春风何许来草木谁青红天公亦老矣何意夸儿重昨朝花正开今朝花已空川流不肎驻并与繁华东楩楠千岁姿肮脏空谷中阳和不择地亦复难为功本无儿女心安用尤天公  

赠答刘御史云卿  

学道有通蔽今人乃其尤温柔与敦厚埽灭不复留高蹇当父师排击剧寇讐眞是未可必自私有足羞古人相异同寜复操戈矛春风入万物枯枿将和柔克己未有加归仁亦何由先儒骨已腐百骂不汝酬胡为文字间刮垢搜瘢疣吾道非申韩哀哉涉其流大儒不知道此论信以不我观唐以还斯文有伊周开云揭日月不独程张俦圣途同一归论功果谁优户牖徒自辟【`一作开`】胶漆本易投九原如可作吾欲起韩欧  

送钦叔内翰并寄刘达卿郎中白文举编修二首  

君性我所谙我心君所知凡我之所短君亦时有之谋事恨大鋭临断恨太迟持论恨太高徇俗恨太卑入道自近始贫富理不齐君自不得饱欲疗何人饥乞醯乞诸邻圣哲有明讥被髪救乡人智者所不为且如与人交交有非所宜白黑不复择豁豁倾心脾泛爱岂不可后悔终自贻又如与人言寜复无失辞刺口论成败白眼谈歌诗世故彀黄间能不发其机闻君作损斋似觉豪华非惩忿与窒欲百年有良规与子各努力岁晚以为期  

古人遥相望每恨不同时同时得古人欢乐良在兹君归岂不佳交游满京师门前车马来笑言慰所思细话洛阳事高咏嵩山诗宫壶发新篘宫梅耿幽姿故应刘与白亦复念微之  

饮酒五首【`襄城作`】  

西郊一亩宅闭门秋草深牀头有新酿意惬成孤斟举杯谢明月蓬荜肯相临愿将万古色照我万古心去古日已逺百伪无一眞独余醉乡地中有羲皇淳圣教难为功乃见酒力神谁能醸沧海尽醉区中民利端始萌芽忽复成祸根名虚买实祸将相安足论驱驴上邯郸逐免出东门离官寸亦乐里社有拙言【`离官寸亦乐晋俚谚云然`】  

万事有定分圣智不能移而于定分中亦有不测机人生桐叶露见日忽已晞唯当饮美酒傥来非所期此饮又复醉此醉更酣适徘徊云间月相对澹以黙三更风露下巾袖警微湿浩歌天壤间今夕知何夕  

后饮酒五首【`阳翟作`】  

少日不能觞少许便有余比得酒中趣日与杯杓俱一日不自浇肝肺如欲枯当其得意时万物寄一壶作病知奈何妾妇良区区但媿生理废饥寒到妻孥吾贫盖有命此酒不可无  

金丹换凡骨诞幻苦无实如何杯杓间乃有此乐国天生至神物与世作酣适岂曰无妙理滉漾莫容诘康衢吾自乐何者为帝力大笑白与刘区区颂功德  

客从崧少来贻我招隐诗为言学仙好人间竟何为一笑顾客言神仙非所期山中如有酒吾与尔同归酒中有胜地名流所同归人若不觧饮俗病从何医此语谁所云吾友田紫芝紫芝虽吾友痛饮眞吾师一饮三百杯谈笑成歌诗九原不可作想见当年时  

饮人不饮酒正自可饮泉饮酒不饮人屠沽从击鲜酒如以人废美禄何负焉我爱靖节翁于酒得其天厐通何物人亦复为陶然兼忘物与我更觉此翁贤  

少林  

云林入清深禅房坐萧爽澄泉洁余习高鸟唤长往我无豹姿漫有紫霞想回首山中云灵芝日应长  

刘曲龙潭【`一无刘曲二字`】  

层冰积浩荡陵谷低吞吐窈窕转幽壑突兀开净宇回头山水县亦复堕尘土孤云铁梁北宇宙一仰俛风景初不殊川涂忽修阻寒潭海眼净黕黑自太古蛰龙何年卧万国待霖雨谁能裂苍崖雷风看掀举【`山中人岁旱则转大石入潭中以骇龙瞬息致雨故云`】  

麦叹  

借地乞麦种徼幸今年秋乞种尚云可无丁复无牛田主好事人百色副所求盼盼三百斛寛我饥寒忧我梦溱南川平云緑油油起来望河汉旱火连东州四月草不青吾种良漫投田间一太息此岁何时周向见田父言此田本良畴三岁废不治【`平声`】种则当倍收如何落吾手羊年变鸡猴身自是旱母咄咄将谁尤人满天地间天岂独吾讐正以赋分薄所向因拙谋不稼且不穑取禾亦何由办作高敬通恶雨将漂流吾贫有滥觞贤达未始羞单衣适至骭一劔又蒯焉知寄食饿不取丞相侯作诗以自广时用商声讴  

龙门杂诗  

石楼绕清伊尘土天所限人言无僧久草满不复刬滩声激悲壮山意出高蹇当年香山老挂冠遂忘返高情留诗轴清话入禅版谁言海山去萧散仍在眼溪寒不可涉倚杖西林晚  

丰山怀古  

丰山一何高古屋苍烟重开门望呉楚鸟去天无穷连山横巨鼇白水亘长虹川原郁佳气自古南都雄炎精昔季兴卧龙起隆中落落出竒防言言揭孤忠时事有可论生晚恨不逢汉贼不两立大义皎日同呉人操等耳忍与分河潼夺操而与权何以示至公一民汉遗黎尺地汉故封守民及守土天地与相终不能御寇讐顾以寇自功既异鸿沟初又非列国从一劵捐【`一作损`】半产二祖寜汝容端本一已失孤唱谁当从至今有遗恨庙柏号隂风旧闻清泠渊天籁如撞钟山径野人语诞幻欺孩童开元有乱阶鹿饮温泉宫黄猿何为者乃尔能啸凶乾坤之大音久郁理当通清霜旦夕落伫尔惊羣聋【`孔明自谓汉室季兴清泠渊黄猿出见庙碑述开元事`】  

乙酉六月十一日雨  

一旱近两月河洛东连淮骄阳佐大火南风卷黄埃草树青欲干四望令人哀时时怪事发雨雹如李梅我梦天河翻崩腾走云雷今日复何日駃雨东南来元气淋漓中焦卷意已回良苗与青颖郁郁无边涯书生如老农苦乐与之偕闾阎闻吉语一笑心顔开酉年酒如浆干溢安能烖【`一作裁`】惟当作高廪多具罇与罍家人笑问我君田安在哉【`駃雨与快同音见魏志`】  

观浙江涨【`浙水今在郧阳见水经注非浙江也`】  

一旱千里赤一雨垣屋败浙故以江名暴与众壑防初惊沙石卷稍觉川谷隘雷风入先驱大块供一噫千帆鼓前浪万马接后崩崖不暇顾防木无留碍凭陵如借势洄洑各有态平分乍舒徐怒触忽碎坏云蒸楚树杪雪映商岭背髣髴千丈潮怳与海门对佽飞鬬蛟鳄燃犀出鳞介阳侯富隂族万首露光怪翠蕤澹偃蹇钲鼓乱磕永怀疏凿力重叹神禹大乾坤海为壑未碍变横溃纳污非无处流恶聊自快投诗与龙盟涤荡烦一再【`时拜大赦五日矣`】  

鹳雀崖北龙潭  

层崖閟顽隂水木深以阻湍声半空落汹汹如怒虎风生木叶脱魄动不敢语何年浑沌窍灵物此栖处初从一线溜开凿到神禹云雨鼔飞浪喷薄齐万弩藏珠骊龙颔百斛快一吐油油入无底细散不濡缕归藏海有穴泛溢愁下土南峯天一柱万古镇幽府江山有竒探落景廹行旅多慙茹芝人终年看飞雨  

五松平  

竹港晨露白石门秋气寒湍流落涧壑细路深茅菅江平白石出竟日沿清湾四顾不见人山鸟时间关苍崖入地底烟霭青漫漫力尽不能过却坐空长叹青天白云闲可望不可攀虚名竟何得行路乃尔难  

赠荅杨焕然  

诗亡又已久雅道不复陈人人握和璧燕石谁当分关中杨夫子高诲世所闻十年尚白藜藿甘长贫有来河水篇四海副斯文斯文有定在桓生知子云古来知已难万里犹比邻千人国中和要非心所亲东楚西南秦望君劳我神相逢不得语别去徒殷勤白云不可赠相思秋复春  

送诗人李正甫  

阳和入枯株霭霭含芳津山头太古石不与万物春朝从木客游暮将山鬼邻紫芝仅盈掬幽兰不充纫青云入长吁肝胆空轮囷我尝读君诗天趣触眼新秦游得豪宕晋产余眞淳怒虎不受唾骇鹿未易驯安坐谁不如半生走逡巡苍苍不可问藐藐谁当亲青山碾为尘白日无闲人空歌东野曲不救西州贫  

晓发石门渡湍水道中【`水经湍音专`】  

疎星澹秋明隂霞绚朝映积雨成坐愁晨光动幽兴石门归驭引湍浦渔舠竝旷荡万景新归藏四山静平湖风漪緑逺岸秋沙净洋洋游鱼【`一作鯈`】逝泛泛轻鸥泳隐显乖夙心感遇【`一作寓`】见眞性倦游时自悼违已将安竟忧端从中来茫茫发孤咏  

放言  

韩非死孤愤虞卿着穷愁长沙一湘累郊岛两诗囚人生定能防肺肝日相讐井蛙奚足论裈虱良足羞正有一朝乐不偿百年忧古来帝王师或从赤松游大笑人间世起灭眞浮沤曽是万户封不博一掉头有来且当避未至吾何求悠悠复悠悠大川日东流红顔不暇惜素髪忽已稠我欲升嵩高挥杯劝浮丘因之两黄鹄浩荡观齐州  

黄公庙  

羇客无恒居六月走长路清风黄公祠地古欣所遇剑飞素灵哭龙跃云雨赴堂堂文成君谈笑取帝傅功名要有命隂相果何预谁谓圯上人异事惊竹素河清不可俟筋力疲世故袖间一编书尘埃叹迟暮  

学东坡移居六首  

谁谓我屋寛寝处无复余谁谓我屋小十口得安居南荣坐诸郎课诵所依于西除着僮仆休沐【`一作休`】得自如老我于其间兀兀穷朝晡起立足欠伸偃卧足展舒窗明火焙暖似欲忘囚拘屋前有隙地客舍不可无花阑及菜圃次第当耘鉏东野载家具家具少于车我贫不全贫尚有百本书  

故书堆满牀故物贮满箱浑浑商寳鬲累累汉铜章杖饰昭敬恭严卯诃瘅刚雷文绕杖节兽面出佩璜私印刻王尊玉斗蛟龙翔逸少留半纸鱼网非硬黄亦有昙首帖不辨作雁行雪景睿思物宣政旧所藏晋公古渔父浩歌濯沧浪因观宫骑图卧駞识提囊谿石含余润奚墨凝幽香南荣挂风响云裾佩铿【`一作锵`】锵镜背先秦书八字环中央读之三叹息此日何时光  

壬辰困重围金粟论升勺明年出青城瞑目就束缚毫厘脱鬼手攘臂留空槖聊城千里外狼狈何所托诸公颇相念余粒分鳬鹤得损不相偿坏土填巨壑一冬不制衣缯纩如纸薄一日仅两食强半杂藜藿不羞蓬累行粗识瓢饮乐敌贫如敌寇自信颇亦慤儿嗁饭箩空坚阵为屡却沧溟浮一叶渺不见止泊五穷果何神为戏乃尔虐  

旧隐嵩山阳笋蕨丰餽饷新斋浙江曲山水穷放浪乾坤两茅舍气压华屋上一从陵谷变归顾无复望渔樵【`一作樵渔`】忆往还【`一作还往`】风土梦闲旷怳如悟前身姓改心不忘去年住佛屋尽室寄寻丈今年僦民居卧榻碍盆盎静言寻祸本正坐一出妄青山不能隐俛首入羁鞅巢倾卵随覆身在顔亦强空悲龙髥絶永负鱼腹葬置锥良有余终身志悲怆【`一作惩创`】  

国史经丧乱天幸有所归但恨后十年时事无人知兴废属之天事岂尽乖违传闻入讐敌秪以兴骂讥老臣与存亡高贤死兵饥身死名亦灭义士为伤悲哀哀淮西城万夫甘伏尸田横巨擘耳犹为谈者资我作南冠録一语不敢私稗官杂家流国风贱妇诗成书有作者起本良在兹朝我何所营暮我何所思胸中有茹噎欲得快吐之湿薪烟满眼破砚冰生澌造物留此笔吾贫复何辞  

此州多寓士论年悉肩随风波同一舟奚必骨肉为倪家莲花白每酿必见贻季昌妙琴事足以相娯嬉郭侯家多书篇帙得徧窥赵子笃于学间以问所疑王生旧邻舍穷达心不移千里访存殁十口分寒饥独有仲通甫天马不可羁直以论诗文稍稍窥藩篱永怀王与李朔漠行当归书来闻苦语报我脱絷维惭非一狐腋不直五羖皮我作野史亭日与诸君期相从一笑乐来事无庸知  

济南庙中古桧同叔能赋  

亭亭祠宫桧欝欝上云雨扶持防来年造物心独苦青余玉川润根入铁岸古虽含栋梁姿斤斧安得取沇洑地中久骇浪思一鼓天柱屹不移水国奠平土乾坤此神物甲乙存世谱濑乡留耳孙阙里传鼻祖秦松徒自污蜀柏聊共数防侍十抱成兹焉重摩抚  

别李周卿二首  

行路涩于棘单车望千山歌君归云曲清涕留余潸六年河朔州动輙得谤讪惟君笃高义日来款柴关古交松柏心今交桃李顔古人去不返古道挽不还相思一尊酒幽恨寄山间  

城居日鼃黾局促复局促去作山中客放浪谁检束溪光淡于冰山骨净如玉怀我同心人团茅住深竹垂纶鲜可食种秫酒亦足石坛三万丈醉眼天一粟安得万里风相从两黄鹄【`周卿学有渊源东州诗人未见其比与予约西游如诗中所説`】九日读书山用陶诗露凄暄风息气清天旷明为韵赋六诗  

行帐适南下居人局庭户城中望青山一水不易渡今朝川涂静偶得展衰步荡如脱囚拘广莫开四顾半生无根着筋力疲世故大似丁令威归来叹墟墓乡闾丧乱久触目异平素枌榆虽尚存岁晏多霜露  

山腰抱佛刹十里望家园亦有野人居层崖映柴门昔我东岩君曽此避尘喧林泉留杖屦岁月归琴樽翁今为飞仙过眼防寒暄苍苍池上栁青衫见诸孙疎灯照茅屋新月入頽垣【`二句先人诗`】依依览陈迹恻怆不能言宇宙有此山阅世过鸟疾何人不此游名姓寜复识兹辰世所重前代多盛集柴桑有故事二谢留俊笔幷数孟与桓此外谁记忆人生百年内踏地皆陈迹独惟我辈人兴怀念今昔山林与泉【`一作皋`】壤自古长太息往年在南都闲闲主文衡九日登吹台追随尽名卿酒酣公赋诗挥洒笔不停蛟龙起庭户破壁春雷轰堂堂髥御史痛饮益精明亦有李与王玉树含秋清我时最后来四座颇为倾今朝念存殁壮心徒自惊  

我在正大初作吏浙江边山城官事少日放浙江船菊潭秋华满紫稻酿寒泉甘腴入小苦幽光出清妍归路踏明月醉袖风翩翩父老遮我留谓我欲登仙一别半山亭回头余十年江山不可越目断西南天  

吾山一何高清凉屹相望龙头出白墖佛屋压青嶂云光见秋半旭日发毫相峩峩寳楼阁金界俨龙象乡曲二十年香火阙瞻向金花香緜芊梦想云雨上福田行欲近重为诗酒障终当陟层巅放眼天宇旷  

棃花海棠二首  

棃花如静女寂寞出春暮春工惜天眞玉颊洗风露素月淡相映萧然见风度恨无尘外人为续雪香句孤芳忌太洁莫遣凡卉妒  

妍花红粉妆意态工媚妩窈窕春风前霞衣欲轻举金盘渺华屋国艳徒自许依依如有意脉脉不得语诗人太冷落愁絶残春雨  

题张左丞家范寛秋山横幅  

层崖閟长隂细径縁絶巘梯云阑干峻廓廓清眺展斜阳半天赤飞鸟大江逺清霜张秋气草树生意翦风雪斫坚敌旗斾纷仆偃峥嵘峰峦出莽苍林薄晚盘盘范家笔老怀寄高蹇经营入惨淡得处乃萧散嵩丘动归兴突兀青在眼何时卧云身团茅遂疎嬾  

宿张靖田家【`地属夀阳`】  

川涂尽坡陀岭路入荒梗微茫望烟火向背得庐井残民安朴陋倦客喜幽屏儿童闻叩扉租吏有余警两崖纷丛薄砂石立顽犷湍流落空嵌百折【`一作道`】不容骋山深饶风露夜气凄以耿园花淡相望边月空照影深居苦不早素髪忽垂领谁谓林野人兹焉惜清景  

寳严纪行  

隂崖转清深秋老木坚瘦城居望已逺步觉脱氛垢寳严夙所爱丈室方再叩曛黑才入门迳就石泉潄遥遥金门寺寳焰出岩窦我岂无尽公昔见今乃又同来二三子寝饭故相就况有杜紫微琴筑终雅奏曈曈上初日深樾炯穿漏逶迤陟西巘万景若迎候絶壁三面开仰看劳引脰两山老突兀屹立柱圆覆诸峰出头角随起随偃仆不可无烟霞朝暮为先后横亘连巨鼇飞堕集灵鹫九华与竒巧五老失浑厚想当位置初遂欲雄宇宙太行有谼谷胜絶无出右大似尘外人眉宇见高秀哀湍下絶壑电激龙怒鬬崩奔翻雪窖莹滑泻琼甃穷源得悬流伟观骇初遘仙人寳楼阁白雨散檐溜天孙拂机丝素锦绚清昼永怀登高赋意匠【`一作颇`】困驰骤窘于游暴秦百説不一售林间太古石稍复杯饮旧已约铭洼尊细凿留篆籀兹山縁未了僧夏容宿留终当匄余年竒探尽云岫  

雁门道中书所见  

金城留旬浃兀兀醉歌舞出门览民风惨惨愁肺腑去年夏秋旱七月黍穟吐一昔营幕来天明但平土调度急星火逋负迫捶楚网罗方高悬乐国果何所食禾有百螣择肉非一虎呼天天不闻感讽复何补单衣者谁子贩籴就南府倾身营一饱岂乐逺服贾盘盘雁门道云涧深以阻半岭逢驱车人牛一何苦  

同白兄赋瓶中玉簪  

畏景众芳歇仙葩此夷犹冰姿出新沐娟娟倚清秋昨梦今见之风鬟玉掻头谁言闺房秀高情渺林丘碧筵【`一作筵`】古铜壶一室香四周怀人成独咏逺思徒悠悠  

野史亭雨夜感兴  

私録关赴告求野或有取秋兎一寸毫尽力不易举衰迟私自惜忧畏当谁语展转天未明幽窗响疎雨  

继愚轩和党承旨雪诗二首  

今古防诗人扰扰剧毛粟吾爱陶与韦泠然扣冰玉大雅久不作闻韶信忘肉求音扣寂寞一叹动邻屋水风清鹤梦月露洗蝉腹白头两遗编吟唱心自足谁为起九原寒泉荐芳菊  

愚轩具诗眼论文贵天然颇怪今时人雕镌穷岁年君看陶集中饮酒与归田此翁岂作诗直写胸中天天然对雕饰眞赝殊相悬乃知时世妆粉緑徒争妍【`一作怜`】枯淡足自乐勿为虚名牵  

寄英禅师师时住龙门寳应寺  

我本寳应僧一念堕儒冠多生经行地树老井未眢一穷缚两脚寸步百里难空余中夜梦浩荡青林端故人今何如念子独轻安孤云望不及冥鸿杳难攀前时得君诗失喜忘朝餐想君亦念我登楼望青山山中多诗人杖屦时往还但苦诗作祟况味同酸寒清凉诗最圆【`相和尚住清凉`】往往似方干半年卧牀席疟我疥亦顽【`本草松枝条松脂涂疥顽者三两度`】济甫诗最苦【`僧源字济甫宋州人`】寸晷不识闲倾身营一饱船上八节滩安行诗最工【`慕容安行山阳人临潼簿`】六马鸣和鸾郁郁饥寒忧惨惨日在顔老秦诗最和【`秦略字简夫陵川人`】平易出深艰脱身豺虎丛白髪罹惸鳏张侯诗最豪【`前登封令张效字景贤云中人`】惊风卷狂澜窍繁天和泄外腴中已干城中崔夫子【`崔遵字懐祖燕人`】老笔郁盘盘家无儋石储气压风骚坛我诗有凡骨欲换无金丹呻吟二十年似欲见一斑大笑揶揄生己复不相寛爱君梅花篇入手如弹丸爱君山堂句深静如幽兰诗僧第一代无媿百年间思君复思君恨不生羽翰何时溪上石清坐两蒲团  

梦归  

虚庭霜夜寒落叶风自埽怳如南窗月坐失西山道长安佳丽地游子自枯槁人生家居乐学稼苦不早衡门眼中见归意满秋草夜长梦已尽愁絶令人老  

## 御订全金诗增补中州集卷六十四  

元好问二  

秋蚕  

室人筐中无寸缕一箔秋蚕课诸女朝来饲却上马桑隔簇仍闻竹间雨阿容阿璋墨满面画彻灰城前致语上无苍蝇下无防作茧直须如瓮许东家追胥守机杼有桑有税吾犹汝官家却少一絇丝未到打门先自举  

南溪  

南溪酒熟清而醇北溪梅花发兴新前年去年花下醉今年冷落花应嗔梅花娟娟如静女寂寞甘与荒山邻诗人爱花山亦好幽林穹谷生阳春风鬟峨峨一尺云芳香幽卧如相亲山堂夜半北风恶一防相思愁杀人  

范寛秦川图【`张伯玉殁后同麻徴君知防赋`】  

乱山如马争欲前细路起伏蛇蜿蜒秦川之图范寛笔来从米家书画船变化开阖天机全浓淡覆露清而妍  

云兴霞蔚防千里着我如在峩睂巅西山盘盘天与连九防尽得齐州烟浮云未清白日晚矫首四顾心茫然全秦天地一大物雷雨澒洞龙头轩因山分势合水力眼底廓廓无齐燕我知寛也不办此渠寜有笔如修椽紫髥落落西溪君长剑倚天冠切云望之见之不可亲元龙未除湖海气李白岂是蓬蒿人爱君恨不识君早乃今得子胸中秦作诗一笑君应闻【`予七年前过郾城伯玉知予来而都无宾主意予亦偃蹇而去尔后虽愿交而髥没矣未尝不以为恨也今日子思兄弟出此图求予赋诗酒恶无聊中勉为赋此画本米元章家物有韩子苍题名元章以为中立而元晖以为中正以予观之此特张髥胸中物耳知者当不以吾言为过云`】  

寄答溪南诗老辛愿敬之  

五年不唤溪南渡日夕心驰洛西路山中今日见君诗惆怅良辰又相误龙蛇大泽变风景虎豹天门郁烟雾丈夫不合把鉏犂青鬓无情忽衰素平泉漫作穷愁志笠泽休题自怜赋【`陆龟防有自怜赋`】长安正有五侯鲭肮脏谁能作楼防青灯老屋深蓬蒿蝙蝠掠面莎鸡号剑歌夜半激悲壮松风万壑翻云涛区区墓上曹征西我知惭媿王东皋人生只有一杯酒螟蛉蜾蠃安能豪  

西园【`兴定庚辰八月中作`】  

西园老树揺清秋画船载酒芳华游登山临水祛烦忧物色无端生暮愁百年此地旃车发易水迢迢鴈行没梁门回望绣成堆【`时金主迁都于汴`】满面黄沙哭燕月荧荧一炬殊可怜【`防古破金燕都焚宫室火一月不灭`】膏血再变为灰烟富贵已经春梦后典刑犹在【`一作见`】靖康前当时三山初奏功三山宫阙云锦重璧月琼枝春色里画阑桂树雨声中秋山秋水今犹昔漠漠荒烟送斜日铜人携出露槃来人生【`一作岂`】无情泪沾臆丽川亭上看年芳更为清歌尽此觞千古是非同一笑不须作赋拟阿房  

双峯竞秀图为参政杨侍郎赋  

红烟霏霏云拂石山木萧萧山鬼泣江岸人家失南北两峯突兀何许来元气淋漓洗秋碧画家晴景费经营共爱移山入杳冥安得北风吹雨去倚天长剑看峥嵘  

二月十五日鹤  

九龙冈上元祠人言尊像神所遗年年二月降灵鹤来无定数有定期城头晓露生新警万首望穿云际影不知浊世谁下临只许霜毛见修整石坛花落松风冷戛然长鸣人语定百年黧老夸见闻万里黄冠赴灵应只从游骑突重围城郭幷与人民非可怜陊殿荒烟【`一作墟`】里无复当年丁令威  

阎商卿还山中  

阿卿去月从我来今日西山成独往野人不是城中物涧饮岩栖梦余想翰林湿薪爆竹声待诏履穿沾雪行兰台从事更闲冷文书如山白髪生孤灯静照寒窗宿北风夜半歌黄鹄田家闭门风雪深梅花开时酒应熟半世虚名不疗贫栖迟零落百酸辛凭君莫向山中説白石清泉笑杀人  

邓州城楼  

邓州城下湍【`音专`】水流邓州城隅多古丘隆中布衣不复见浮云西北空悠悠长鲸驾空海波立老鹤叫月苍烟愁自古江山感游子今人谁解赋登楼  

宛丘叹  

秦阳陂头人迹絶荻花茫茫白于【`一作如`】雪当年万家河朔来尽出牛头入租帖苍髥长官错料事下考大笑阳城拙至今三老背肿青死为逋悬出膏血君不见刘君宰叶海内称饥摩寒抚哀孤惸碑前千人万人泣父老梦见如平生冰霜纨袴渠有策如我碌碌当何成荒田满眼人得耕诏书已复三年征早晚林间见鸡犬一犂春雨麦青青【`髥李令南阳配流民以牛头租迫而逃者万余家刘云卿御史宰叶除逃户税三万斛百姓为之立碑颂德贤不肖用心相逺如此李之后十年予为此县大为逋悬所困辛夘七月农司檄子按秦阳陂田感而赋诗李与刘皆家宛丘故以宛丘叹命篇`】  

游黄华山  

黄华水帘天下絶我初闻之雪溪翁丹霞翠壁高欢宫银河下濯青芙容昨朝一游亦偶尔更【`一作又`】觉摹写难为功是时气节已三月山木赤立无春容湍声汹汹转絶壑雪气凛凛随隂风悬流千丈忽当眼芥蔕一洗平生胸雷公怒击散飞雹日脚倒射垂长虹骊珠百斛供一防海藏翻倒愁龙公轻明圆转不相碍变见融结谁为雄归来心魄为动荡晓梦月落春山空手中仙人九节杖每恨胜景不得穷携壶重来岩下宿道人已约山樱红  

密公寳章小集  

天东长白大寳幢天河发源三江有木蔽映山朝阳云谁巢者雏鳯凰云间吐气日五色百鸟不敢言文章名都盘盘魏大梁黄金甲第罗康庄王家书絶画亦絶欲与中秘论低昂密公书院无丝簧窗明几洁凝幽香元光以后门钥废文士稍得连壶觞客来喜色浮清扬典衣置酒余空箱生平俊气不易降眼中俗物都茫茫渊明素琴嵇阮酒妙意所寄谁能量在昔武元握乾纲扶桑为弓射八荒猎取【`一作两`】大国如驱羊民风朴鲁资鸷彊文洽未及武尅刚兴陵之孙越王子天以人瑞归明昌十三执经侍帝傍十八健笔凌阿房撑肠文字五千卷灵台架构森铺张高阳苗裔袭众芳胡不置之贡玉堂袖中正有活国手地下才得修文郎悲风萧萧吹白杨丘山零落可怜伤承平故态耿犹在拂拭寳墨生辉光恰似如庵连榻坐一瓯春露澹相忘【`明昌寳玩羣玉中秘内府图书印也越邸有栁公权紫丝鞵欧率更海上杨凝式乞花等帖然独推元章华佗为古今絶笔宋画谱山水以李成为第一国朝张太师浩然上内翰子端奉防品第书画谓成笔意繁碎有画史气象次之荆关范许之下密公识赏超诣亦以此论为公郭干晖崔棘公以为当在太古无上唐以来诸人笔虚笔实皆非其比故子诗及之樗轩公自号也又所居有如庵诗集号如庵小藳越王诸子惟樗轩贫甚典衣沽酒之句葢实录云甲午三月二十有一日为辅之书于聊城至觉寺之寓居`】  

荆棘中杏花  

墙东荒蹊抱邨斜荆棘狼籍盘根芽何年丹杏此留种小红濈濈争春华野人惯见漫不省独有诗客来咨嗟天眞不到铅粉笔富艳自是宫闱花曲池芳径非宿昔苍苔浊酒同天涯京师惜花如惜玉晓担卖彻东西家杏花看红不看白十日忙杀游春车谁家园亭有此树郑重已着重帏遮阿娇新宠贮金屋明妃逺嫁愁清笳落花萦帘拂牀席亦有飘泊沾泥沙天公无心物自物得意未用相陵夸黄昬人归花不语惟有落月嗁栖鸦  

送张君美往南中  

南朝词臣北朝客栖迟零落无顔色阳平城边握君手不似铜駞洛阳陌去年春风吹鴈回今年鴈逐秋风来春风秋风鴈声里行人日暮心悠哉长江大浪金山下呉儿舟船疾于马西湖十月赏风烟想得新诗更潇洒  

赠休粮张链师  

金砂雾散风雨疾一防黄金铸秋橘中林宴坐人不知野鹿衔花蜂课蜜富儿盘馔罗羶荤扰扰飞蝇复聚蚊见説西山好薇蕨一枝青竹愿随君  

读书山雪中  

前年望归归不得去年中途脚无力残生何意有今年突兀家山堕眼前东家西家百壶酒主人捧觞客长夀先生醉袖挽春回万落千邨满花栁山灵为渠也放颠世界幻入兠罗绵似嫌衣锦太寒乞别作玉屑妆山川人言少微照乡井凖备黄云三万顷何人办作陈莹中来与先生共炊饼【`陈先生贬官后荅京师人书云南州有何事今年好雪明年炊饼大耳`】  

过晋阳故城书事  

惠逺祠前晋溪水翠叶银花清见底水上西山如卧屏欝欝苍苍三百里中原北门形势雄想见城阙云烟中望川亭上阅今古但有麦浪揺春风君不见系舟山头龙角秃白塔一摧城覆没薛王出降民不降屋瓦乱飞如箭镞汾流决入大夏门府治移着唐明邨只从巨屏失光彩河洛防度风烟昬东阙苍龙西玉虎金雀觚棱上云雨不论民居与官府仙佛所庐余百所鬼役天财千万古争教一炬成焦土至今父老哭向天死恨河南往来苦南人鬼巫好禨祥万夫畚锸开连冈官街十字改丁字钉【`去声`】破幷州渠亦亡防时却到承平了重看官家筑晋阳  

蟾池  

老蟆食月饱复吐天公一目频年瞽下界新増养蟾户玉斧谁怜修月苦郡国蟾池知防所碧玉清流水仙府小蟾徐行腹如鼓大蟾张颐怒于虎渠家眉间有黄乳膏梁大丁正须汝何人敢与月复讐疾过池头不容语向来属私今属官从今见蟆当好看爬沙即上青云端  

高门关  

高门关头霜树老细路千山万山绕乱余邨落不见人雪霰霏霏暗清晓莘川百里如掌平闲田满眼人得耕山中树艺亦不恶谁遣多田知姓名许李申杨竟何得只今惟有石滩声【`许致忠杨汤臣申伯胜李仲常名宦四家隐卢氏时以多田推之乱后俱不知所在矣`】  

甲辰秋洛阳得黄葵子种之南庵明年夏六月作花佛经所谓阎浮檀金明净柔软令人爱乐者此花可以当之因为赋长韵予方以病止酒故卒章及之  

芳防浥露娇黄湿五叠湘裙轻襞积晨妆午醉一日间白白红红总狼籍上阳宫女要头冠摹冩虽工破的难看来明净复柔软花中乃有阎浮檀千里移根洛阳陌主人不饮谁看客乞与金杯自倾侧明年为渠当举白  

云峡【`并序`】  

君璋啓事西凉占对称旨其还也行台公以宣和寳石为贶竒秀温润信天壤间之尤物君璋目之曰云峡邀词客赋诗予亦同作  

石盆清冷贮秋水水面苍烟飞不起一堆寒碧几研间寳气峥嵘插箕尾山中雪浪空影像长安鹦鹉犹纨绮枉着竒章甲乙中槁项才堪把耕耒不知天壤此尤物鬼刻神劖通有防薫蒸似欲出泉脉莹滑定应凝石髓剥裂雯华渍月秋辛苦诗仙费摹拟车箱箭筈连西东仇池百穴总玲珑飞堕不嫌灵鹫小竒探已觉太湖空故都乔木今如此梦想熙春百花里膏血纲船枯九州亡国愁顔为谁洗主人天质粹以温天然与山作知闻退食从容北窗卧今古起灭眞浮云  

云岩【`并序`】  

观州倅武伯英崞县人少日举进士有诗名其赋翦烛刀有嗁残瘦玉兰心吐蹴落春红燕尾香之句甚为时軰所称家故饶财第宅园亭为河东之冠贮书有万卷楼嘉花珍果悉自他州移植为人多伎巧山水杂画斵琴和墨皆极其工尝得宣和湖石一窽窍穿漏殆若神劖鬼凿炷香其下则烟气四起散布槃水上浓淡霏拂有烟江叠嶂之韵吾乡衣冠家法书名画及藏书之多亦有伯英相上下者伯英独恃寳石以擅竒汾晋门耳兴定末伯英没于关中杨户部叔玉购石得之壬辰围城中以示予且命作诗危急存亡之际不暇及也乙已冬十一月来东平过圣与张君之新轩而此石在焉圣与名之曰云岩予问石所从来圣与言夏津王帅得之汴梁泥涂中而以见贻予因叹一物之微经歴世变迁徙南北乃复为好事者之所寳玩似不偶然乃为诗道其故圣与三世相家以文章名海内其才情风调不减前世贺东山晏叔原故卒章以萧闲明秀峯故事属之  

壶中九华玉孱顔紫烟着水往复还小窗虚明淡相对不数汉宫铜博山防稽禹穴深无底寳石偷来定山鬼一堆寒碧殊不凡满谷春云更堪喜阿欣秀发见眉宇小杜才情沦骨髓摩挲不作几上看缭白纡青便千里浑沌日凿余空嵌漏天蒸湿饶风岚世外元无种香国海南眞有补陁岩观州爱玩频湔祓民部平生防熏沐藏舟夜壑未厌深竟作新轩坐中物一天星斗入金罇翠射娉婷自有人只欠宣和郑先觉为君留写五湖眞  

天涯山  

九州上游推大卤独恨山形颇椎鲁天涯一峯今日看快似昂头出环堵何年气母此融结鬼凿神劖未竒古八窗玲珑透朝日洞穴惨澹藏雷雨名花锦石粲可喜乞与云烟相媚妩半空掷下金芙蕖想得飞来自圃传闻絶顶更灵异云是清都羣玉府五云飞步吾未能风袂泠泠已轻举东州死爱华不注向在陋邦何足数敬亭不着谢宣城断岸何縁比天姥酒船何时朝复暮倒卷滹沱浣尘土唤起山灵捶石鼔汉女湘妃出歌舞诗狂他日笑遗山饭颗不妨嘲杜甫【`山有石鼔神祠`】  

王右丞雪霁捕鱼图  

江云滉滉隂晴半沙雪离离防江岸画中不信有天机细向树林枯处看渔浦移家媿未能扁舟萧散亦何曽白头岁月黄尘底笑杀高人王右丞  

世宗御书田不伐望月婆罗门引先得楚字韵  

瑶光楼前按歌舞桂树秋香月三五白头谁解记开元四海欢声自箫鼓两都秋色皆乔木三月阿房已焦土天人亦有离别情可是田郎心独苦承平旧物霓裳谱寳气晖晖映千古银桥望极竟不归灭没燕鸿下平楚  

赠别孙德谦  

津桥垂杨雪花白挽断春衫苦留客西河一雨春意浓絶似铜驼洛阳陌河亭轰醉卧春风到手金杯不放空鹊山一带伤心碧羡杀孙郎马首东  

太原赠张彦逺  

并州城边十月末清霜棱棱风入骨因君夜话呉江春酒光防灎金杯滑闲闲骑去灭没当年爱君俊于鹘平生我亦识翁人惆怅流年如电抹官家新筑文昌台苍生不忧堕巓崖眼看东阁竒士满如君岂得藏蒿莱晨鸡未鸣子当发明星煌煌大于月野夫一笑冠缨絶  

鹿泉新居二十四韵  

土门西边井陉渡野日荒荒下汀树榆关石岭都防程客梦往往迷归路尘埃风雨半生过尽着筋骸支世故寜州假馆又两年未保东来不西去山城百家家有山觌面呈山谁一顾卖书买得吕氏园不谓全山举相付北崖老作土灰色拥肿形模一夸父娟娟正有小峨嵋却立不容亲杖屦就中抱犊尤峭拔望见韩山即攀附韩王砦头四望阔全赵才如米数聚眼中麾葢天上来泜水鼓旗纷偃仆汉家威灵万万古石子连冈犹虎距夏秋众壑防鹿泉浩浩湍声泻余怒西南诸峯不知数荡海鲲僵尻背露霏烟空翠有无中百态隂晴变朝暮灵岩龙泉曽一到独欠封龙展衰步学仙不爱徐童花李相书龛心所慕平生懐抱向山尽老气崔嵬如有助岩居枯寂朝市喧喧寂两间差有趣得行固愿留不恶流坎且当随所遇何曽万钱何用许方丈有山容下筯管城初无食肉相黄防非供折腰具明年高筑野史亭天已安排看山处多【`一作尚`】慙不及谢宣城标出敬亭天一柱【`一本二句在方丈有山容下筯之下`】  

王学士熊岳图  

洗参池水甜于蜜玉堂仙翁髪如漆膝前文度更风流尽卷风流入诗笔长松手种欲摩天海岳楼空落照边古来説有辽东鹤仙语星星谁为传五百年间异人出却将锦绣裹山川  

去岁君逺游送仲梁出山  

去岁君逺游今年客他州青天万古一明月只与行人生暮愁问君游何许情多地僻【`一作遐`】兮徧处处金鞭断折骐骥死万里长鸿思一举忆初识子梁王台清风入坐无纤埃华岳峯尖见秋隼金眸玉爪不凡材西园日晴花满烟五云楼阁三山巅玉树瑶林照春色青钱白璧买芳年三年一梦南阳道汴水迢迢入秋草挐云心事人不知千首新诗怨枯槁破屋仰见星疎衾风露清匣中有长剑为君鸣不平泥涂久辱思一濯去去举足皆清泠邓州大帅材望雄爱客不减竒章公军中宴酣笳鼓竞银烛吐焰如长虹幕中多士君又往谈笑已觉南夷空东州春回十月后梅花分香入春酒平生得意钦与京青眼高歌望君久浙江南下青沄沄石门细路苍烟屯五松平头白日静千山万山如乱云菊源不逐时事改芝岭自与商顔邻他日相思一回首渔舟时问武陵人【`钦谓钦叔京即京父也乐天书以微之为微`】  

此日不足惜  

此日不足惜此酒不可无颇怪昌黎公亦复为世儒天生至神物与人作华胥一酌舌本强二酌燥吻濡三酌动高兴四酌色敷腴连緜五六酌枯肠润如酥眼花耳热后万物寄一壶十酌未渠央百觚亦奚拘人生一世间忽若过隙驹有酒不解饮问君谁与娯君不见东家骑李胆满六尺躯万言黄石策八阵防州图酒酣起舞不称意长吁青云指夷吾又不见西家紫髯郎老气雄万夫狂歌饮燕市击筑声呜呜倚天长剑揷少室颇欲四海皆东湖鹰扬虎视今焉如河山永隔黄公垆衔杯直待秋井塌青苔白骨怜君愚少年觅计生白须扪参歴井无危途荣不满睫良区区就令一朝便得八州督争似高吟大醉穷朝晡余名安得润枯骨四十岂不知头颅此日不足惜此酒不可无太虚为室月为烛醉倒不用春风扶  

虎害  

北山虎有穴南山虎为羣目光如电声如雷倚荡起伏山之垠百人一饱不留骨败衣坠絮徒纷纷空谷絶樵声长路无行尘呀呀垂涎口眈眈阚城闉天地岂不仁社公岂不神哀哀泰山妇叫断秋空云可怜封使君生不治民死食民世上无复裴将军北平太守今何人  

寄赵宜之【`赵时在卢氏`】  

大城满豺虎小城空雀防可怜河朔州人掘草根官煑弩北人南来向何处共説莘川今乐土莘川三月春事忙布谷劝耕鸠唤雨旧闻抱犊山摩云出苍棱长林絶壑人迹所不到可以避世如武陵煑橡当果谷煎术甘饴饧此物足以度荒岁况有麋鹿可射鱼可罾自我来嵩前旱干岁相仍耕田食不足又复违亲朋三年西去心笼禽念飞腾一瓶一鉢百无累恨我不如云水僧崧山来几层不畏登不得但畏不得登洛阳一夕秋风起羡杀云间【`一作呉中`】张季鹰  

纪子正杏园燕集【`甲午岁`】  

纪翁种杏城西垠千株万株红艳新今年寒食好天色晓气郁郁含芳津天公自爱此花好朝薰暮染烦花神融霞晕雪一倾倒非烟非雾非卿云未开何所似乳儿粉妆深绛唇能嗁能笑痴复騃画出百子元非真半开何所似里中处女东家邻阳和入骨春思动欲语不语时轻颦就中烂漫尤更好五家合队虢与秦曲江江头看车马十里罗绮争红尘阳平一邑多诗豪主人买酒邀众宾花时有成约恨少杨子张吾军落花着衣红缤纷四坐惨澹伤精魂花开花落十日耳对花不饮花应嗔爱花常苦得花晚争教行乐无闲身芳苞一破不更合且看锦树烘残春  

王黄华墨竹【`为郭辅之赋`】  

古来墨竹尊右丞东坡敛袂不敢评开元石本出摹写燕市骏骨留空名亦有文湖州画意不画形一为坡所赏四海知有筼筜亭深衣幅巾老明经老死不敢言纵横岂知辽江一最后出运斤成风刄发硎雪溪仙人诗骨清画笔尚余诗典刑月中看竹写秋影清镜平明白发生娟娟畧似萱草咏落落不减丛台行千枝万叶何许来但见醉帖字欹倾君不见忠恕大篆草书法赵生怒虎噀墨成至人技进不名技游戏亦复通真灵百年文章公主盟屏山见之跽且擎声光旧塞天壤破议论今着儿曹轻有物于此鸣不平悲邪啸邪谁汝令只恐破窗风雨夜怒随雷电上青防  

泛舟大明湖【`待杜子不至`】  

长白山前绣江水展放荷花三十里看山水底山更佳一堆苍烟收不起山从阳丘西来青一湾天公掷下半玉环大明湖上一杯酒昨日绣江眉睫间晚凉一櫂东城渡水暗荷深若无路江妃不惜水芝香狼籍秋风与秋露兰襟郁郁散芳泽罗韈盈盈见微步晚晴一赋画不成枉着风标夸白鹭我时骖鸾追防仙但见金支翠蕤相后先眼花耳热不称意髙唱呉歌叩两舷唤取樊川揺醉笔风流聊与付他年  

九月七日梦中作诗续以末后二句  

桃花红深李花白昨日成团今日拆歌声满耳何处来杨柳青旗洛阳陌抚君背握君手朝钟暮鼓无了期世事于人竟何有青青镜中发忽忽成白首六国印何如负郭二顷田千载名不及即时一杯酒  

涌金亭示同游诸君  

太行元气老不死上与左界分山河有如巨鼇昂头西入海突兀已过余坡陀我从汾晋来山之面目腹背皆经过济源盘谷非不佳烟景独觉苏门多涌金亭下百泉水海眼万古留山阿觱沸泺水源奫沦晋溪波云雷防鬼物窟宅深蛟鼍水妃簸防明月玑地藏发泄天不诃平湖油油碧于酒云锦十里翻风荷我来适与风雨防世界三日漫兜罗山行不得山北望空长哦今朝一埽众峯出千鬟万髻髙峨峨空青防石壁微茫散烟萝山阳十月未揺落翠防云旓相荡摩云烟故为出浓淡鱼鸟似欲留婆娑石间仙人迹石烂迹不磨仙人去不返六龙忽蹉跎江山如此不一醉抚掌笑杀孙公和长安城头乌尾讹并州少年夜枕戈举杯为问谢安石苍生今亦如卿何元子乐矣君其歌  

南冠行【`癸已秋为曹得一作`】  

南冠累累渡河闗毕逋头白乃得还荒城雨多秋气重頽垣败屋深茅管漫漫长夜浩歌起清涕晓枕留余潸曹侯少年出纨绮髙门大屋垂杨里诸房三十侍中郎独守残编北窗底王孙上客生光辉竹花不实鹓雏饥丝桐切切解人语海云唤得青鸾飞梁园三月花如雾临锦芳华朝复暮阿京风调阿钦才晕碧裁红须小杜长安张敞号眉妩呉中周郎知曲悮香生春动一诗成瑞露灵芝满窗户鱼龙吹浪三山没万里西风入华发无人重典鹔鹴裘展转空牀卧秋月寳镜埋寒灰郁郁万古不可开龙剑出地底青天白日驱云雷层氷千里不可留离魂楚些招归来生不愿朝入省暮入台愿与竹林嵇阮同举杯郎食猩猩唇妾食鲤鱼尾不如孟光案头一盂水黄河之水天上流何物可煮人间愁撑霆裂月不称意更与倒翻鹦鹉洲安得酒船三万斛与君轰醉太湖秋  

题刘紫防尧民野醉图  

苍苔浊酒同歌呼白须红颊醉相扶尧时皇质未全散不论朝野皆欢虞望云云非云就日日非日先秦迂儒强解事极口誉尧初未识尧民与酒同一天此外更谁为帝力仙老曽经甲子年戏将陈迹画中传山川淳朴忽当眼回望康衢一慨然【`一本无此二句`】不见只今汾水上田翁鞭背出租钱【`尧甲子年仙人张果事`】  

下黄榆岭  

北崖武暮黕黒如积鐡东厓劫火余绚烂开锦缬就中岭头一峯凸朴竒剰费寒云几千叠摩围可望不可到青壁无梯猿叫絶林烟日射彩翠新跬步疑有黄金阙画工胸次墨汁满那得氷壶贮秋月直须潮阳老笔回万牛露顶张颠挥醉帖石门细路无暗泉行人饥渴挽不前辛苦黄榆三十里岂知却有看山缘  

驱猪行【`黄台张氏庄作`】  

沿山莳苗多费力办与豪猪作粮食草庵架空寻丈髙击版摇铃閙终夕孤犬无猛噬长箭不暗射田夫睡中时叫号不似驱猪似称屈放教田鼠大于兎任使飞蝗半天黒害田争合到渠边可是山中无橡栗长牙短喙食不休过处一抺无禾头天明陇畆见狼籍妇子相看空泪流旱干水溢年年厄防计收成才什一资身百倍粟豆中儋石都能几钱直儿童食糜须爱惜此物羣猪口中得县吏即来销税籍  

游龙山  

曩予尉大梁得交此州雷与刘自闻两公夸南山每恨南海北海风马牛老笼面目今日始一见更信造物工雕锼是时山雨晴平田绿油油并山凉气多况得通深幽山泉谷口出迎客石罅戛击琳琅球蜿蜒入防行渐觉藤萝罥衣树打头恶木拉防栖直干比指稠石门无风白日静自是林响寒飕飕一峯忽当眼仰看看不休一峯一峯千百峯虽欲一一顾揖知无由金城偃蹇不得上瑶罋囘合如相留苔花万锦石丹碧烂不收天闗守虎豹武库开戈矛小山随起随偃仆独立千仞絶顶缥缈之飞楼百花冈头籍草坐潇洒正直金莲秋亭亭妙髙台玉斧何年修登髙覧元化快如鹰脱鞲山灵故为作开阖巧与诗境供防搜白云何许来纤丝弄轻柔蓬莱作雾涌飘飘与烟浮玉衣仙人鞭素虬翕忽变化令人愁须防视六合浩荡不可求初疑陶轮比运甓今悟夜壑真藏舟劫石拂未穷杞国浪自忧防鼇立极万万古争遣起灭如浮沤快哉万里风一埽天四周谁言太始再开辟日驭本自无停辀举手谢山灵就无清凉毫相非神羞贱子贪名山客刺已屡投黄华挂镜台天坛避秦沟泰山神明观二室汗漫游胸中隐然复有此大物便可挥斥八极隘九州玉峯有佳招絶唱须一酬为君探囊掷下瑚钩白云相望空悠悠异时华表见老鹤姓字莫忘元丹丘【`遗山游神川与李冶张徳辉结吟社称龙山三老`】  

游泰山  

泰山天壤间屹如郁萧台厥初造化手办此何雄哉天门一何髙天险若可阶积苏与累块分明见九垓扶摇九万里未可诬齐谐秦皇憺威灵茂陵亦雄材翠华行不归石坛满苍苔古今一俯仰感极令人哀是时春夏交红绿无边涯竒探忘【`去声`】登顿意惬自迟囘惜无赏心人欢然尽余杯夜宿玉女祠崩犇涌云雷山灵见光怪似喜诗人来鸡鸣登日观四望无氛霾六龙出扶桑翻动青霞堆平生华嵩游兹山未忘懐十年望齐鲁登临负吟鞵孤云拂层崖青壁落落云间开眼前有句道不得但觉胸次髙崔嵬徂徕山头唤李白吾欲从此观蓬莱  

游承天悬泉  

诗人爱山爱彻骨十月东来犯冰雪悬流百里行不前但觉飞湍醒毛髪闲闲老仙仙去久石壁姓名苔藓滑此翁可是六一翁四十三年如电抺并州之山水所洑骇浪几轰山石裂只知晋阳城西天下稀娘子闗头更竒崛周南留滞何敢叹投老天教探禹穴君不见管涔汾源大车轮平泉丈八玻璃盆不知承天此水何所本乃与沇渎争雄尊平地突出随崩犇汹如頽波射天门太初元气未凝结更欲何处留胚腪素虬腾掷翠蛟舞衮衮后出皆鳄鲲雷车怒击冰雹防石峡峻滑苍烟屯凭崖下视心魄动自媿气衰笔老胜槩过眼无繇吞少东水帘亦潇洒珠琲一一明朝暾阳龙暗滋瑶草活礜石自与莲汤温神祠水之浒仪卫盛官府颇怪祠前碑稽考失莽卤吾闻允格台鲐宣汾洮障大泽自是生有自来归有所假而自经沟渎便可尸祝之祀典纷纷果何取子胥鼓浪怒未泄精卫衔薪心独苦楚臣有问天不酬肯以诞幻虚荒惊聋瞽宇宙有此水万古万万古人言主者介山氏且道未有介山之前复谁主山深地古自是有神物不假灵真谁敢侮稗官小説出闾巷社鼓邨箫走翁媪当时大厯十才子争遣李諲镵陋语石林六月清无暑人家青红湿窗戸射鹿有场鱼有浦好筑糟台俯洲渚瓮面椰瓢挹膏乳醉扶红袖别呉歌风雨不忧惊妬女【`闲闲公守平定以大安庚午来游迄今壬子四十三年矣土俗传介子推被焚其妹介山氏耻兄要君积薪自焚号曰妬女祠碑火厯中制官李諲所譔辞防殊谬至有百日积薪一日烧之之语乡社至今以百五日积薪而焚之谓之祭妬女云`】  

## 御订全金诗增补中州集卷六十五  

元好问三  

天门引  

秦王宫中【`一作深居`】不得近从破衡成欲谁信白头游客困咸阳顦顇黄金百斤尽海中仙人黄鹤【`一作鹄`】举大笑人间争腐防丈夫何意作苏秦六印才堪警儿女古来多为虚名老不见阿房净如埽千年虎豹守天门一日牛羊卧秋草  

蛟龙引  

古劔咸阳墓中得抉开青云见白日蛟龙地底气如虹土花千年不敢蚀洪鑪烈熖初腾精横海已觉无长鲸世上元无倚天手匣中谁解不平鸣割城恨不逢相如行酒恨不逢朱虚尚方未入朱云请盟盘合与毛生俱谁念田文坐中客只将弹铗叹无鱼  

湘夫人咏  

木兰芙蓉满芳洲白云飞来北渚游千秋万嵗帝乡逺云来云去空悠悠秋风秋月沅江渡波上寒烟引轻素九疑山髙猿夜嗁竹枝无声堕残露  

孤劔咏  

郁郁重郁郁夜半长太息吟成孤劔咏门外山鬼泣清霜棱棱风入骨残月耿耿灯映壁君不见一饥缚壮士僵卧时自惜黄鹄一举摩苍天时念樊笼束脩翼  

渚莲怨  

阿娇何许来素面涴风雨寂寞烟中魂依依欲谁语  

芳华怨  

娃儿十八娇可怜亭亭袅袅春风前天上仙人玉为骨人间画工画不出小小油壁车轧轧出东华金缕盘双带云裾踏鴈沙一片朝云不成雨被风吹去落谁家少年岂无恩泽侯金鞍绣防亦风流不然典取鹔鹴裘四壁相如堪白头金谷楼台悄无主燕子不来花着雨只知环佩作离声谁向琵琶得私语无情鸂鶒翡翠儿有情蜂雄蛱蝶雌劝君满酌金屈巵明日无花空折枝  

后芳华怨  

江南破镜飞上天三五二八清光圆岂知汴梁破来一千日寂寞菱花仍半邉白沙漫漫车辘辘鹍鸡弦中杜鹃哭塞门顦顇人不知枉为珠娘怨金谷乐府初唱娃儿行弹棋局中心不平只今雄蜂雌蝶两不死老眼天公如有情白玉掻头緑云髪玫瑰面脂透肉滑春风着人无气力不必相思解销骨洛花絶品姚家黄扬州银红一国香千围万绕看不足雨打风吹空断肠丹砂万年药金印九【`一作八`】州督不及秦宫一生花里活长门晓夕夀相如尽着千金买消渇  

结杨栁怨  

长乐坡前一【`一作百`】杯酒郑重行人结杨栁可怜杨栁千万枝【`一作条`】看看尽入行人手轻烟细雨緑相和恼乱春风态度多路人爱是【`一作此`】风流树无奈朝攀暮折何朝攀暮折何时了不道行人暗中老素衣今日洛阳尘白髪明朝塞城草栁色年年嵗嵗青闗人何事管离情春风谁向丁宁道折断【`一作尽`】长【`一作柔一作垂`】条莫再生  

秋风怨  

碧瓦髙梧响疎雨坐倚薰笼时独语守宫一着死生休狗走鸡飞莫为女云间箫鼓夜厌厌禁漏谁将海水添一春门外羊车过又见秋风拂翠帘总把丹青怨延寿不知犹有竹枝盐  

归舟怨  

渡头杨栁青复青闺中少妇动离情只从问得狂夫处夜夜梦到洛阳城南风吹橹声北鴈鸣嘤嘤江流望不极相思春草生  

征人怨  

瀚海风烟埽易空玉闗归路几时东塞垣可是秋寒早一夜清霜入【`一作满`】镜中  

塞上曲  

平沙细草散羊牛几【`一作一`】簇征人在戍楼忽见陇头新鴈过一时囘首望南州  

西楼曲  

游丝落絮春漫漫西楼晓晴花作团楼中少妇弄瑶琴一曲未终坐长叹去年与郎西入闗春风浩荡随金鞍今年疋马妾东还零落芙蓉秋水寒幷刀不剪东流水湘竹年年泪【`一作露`】痕紫海枯石烂两鸳鸯只合双飞便防死重城车马红尘起干鹊无端为谁喜镜中独语人不知欲揷花枝泪如洗  

后平湖曲  

越女顔如花呉儿洁于玉天教竝墙居不着同被宿美人一笑千黄金连城不博百年心楼上墙头无一物暮爨朝舂一生足秋风拂罗裳秋水照红妆举头见郎至低头采莲房郎心只如菱刺短妾意未觉藕丝长与郎期何许眼碍同舟女春波澹澹无尽情双星盈盈不得语十里平湖艇子迟岸花汀草伴人归鸳鸯惊起东西去惟有蜻蜓接翅飞  

长安少年行  

黄衫少年如玉立生长侯门人不识道逢豪客问姓名袖把金鞭侧身揖卧駞行槖锦帕蒙石榴压浆银作筒八月苍鹰一片雪五花骄马四蹏风日暮新丰原上猎三更歌舞灞桥东  

黄金行【`赠王飞伯`】  

王郎少年诗境新气象惨澹含古春笔头仙语复鬼语只有温李无他人天公着诗贫子身子曾不知乃自神人间不买诗名用一片青衫衡霍重儿贫女富母两心何论同袍不同梦入门唤妇不下机泪子垢面儿啼饥君诗只有贫女謡何曾梦见金缕衣外家翁媪日有语嫁女书生徒尔为昆阳城下三更酒醉胆轮囷揷星斗一夕【`一作昔`】诗肠老蛟吼十尺长人堕车走斫头不屈三万言欲向何门复低首何人寿我黄金千使君破镜飞上天  

隋故宫行  

渭川杨栁先得春二月鸎嗁百啭新长春宫中千树锦暖日晴云思杀人君王半醉唱呉歌綘仙起舞嚬翠蛾呉儿漫説曾行乐三十六宫能几多千秋万古金银阙海没三山一毫发繁华梦觉人不知留得寒螀泣秋月  

解劔行  

古劔黑于漆郁郁动星文摩挲二十年今日持赠君长鲸鼓浪三山没知君不是泥中物袖间一卷白猿书未分持刀买黄犊壮怀风云郁沈沈惭媿漂母无千金长安侏儒饱欲死万古不解天公心北风浩浩吹行客陇水无声雪花白荆卿墓头秋草干击筑行歌欲谁识君不见秦相五羖皮去时烹鸡吹扊扅又不见敝裘苏季子合从归来印累累丈夫堕地自有万里气翕忽变化安能知大冠如箕望吾子富贵同生亦同死  

征西壮士謡  

三十未有二十强手内蛇矛丈八长总为官家金印大不怕百死向沙场捉却贺兰山下贼金鞍绣帽好还乡  

望云谣  

渉江采芙蓉芙蓉待秋风登山采兰苕兰苕霜早雕美人亭亭在云霄郁揺行歌不可招湘弦沈沈写幽怨愁心歴乱如曵茧金支翠蕤纷在眼春草迢迢春波逺  

望归吟  

塞云一抹平如截塞草离离卧榆叶长城窟深战骨寒万古牛羊饮寃血少年绵带佩呉钩独骑疋马覔封侯去时只道从军乐不道闗山空白头北风吹沙杂飞雪弓弦有声冻欲折寒衣昨夜洛阳来肠断空闺捣秋月年年嵗嵗望还家此日归期转未涯谁与南州问消息几时重拜李轻车  

梁园春五首【`车驾迁汴京后作`】  

军从南去三囘胜雪自冬来二尺强今嵗长春多乐事内家应举万年觞【`长春德陵诞节名`】  

暖入金沟细浪添津桥杨栁緑纎纎卖花声动天街逺几处春风掲绣帘  

上苑春浓昼景闲緑云红雪拥三山宫墙不隔东风断偷送天香到世间  

楼观沈沈细雨中出墙花木乱青红朱门不解藏春色燕宿鸎嗁处处通  

双凤箫声隔防霞宫鸎催赏玉谿花谁怜丽泽门边栁瘦倚东风望翠华【`龙德宫有玉谿馆丽泽燕都西门名`】  

探花词三首  

禁里苍龙啓九闗殿前鹦鹉唤新班沈沈緑树鞭声逺嫋嫋薰风扇影闲  

浩荡春风入绣鞍可怜东野一生寒皇州花好无人管不用新郎走马看  

六十人中数少年风流谁占探花筵阿钦正使才情尽犹欠张郎白玉鞭【`李钦用二十七张梦祥少一嵗又未防云`】  

猎城南  

翩翩游侠儿白马如疋练朝出城南猎莫趁军中宴北平有真虎爱惜腰间箭  

春风来  

春风来时瑶草芳緑池珠树宿鸳鸯春风去后瑶草歇来鸿去鴈遥相望鸳鸯不得双燕鸿天一方娟娟愁睂色静与遥山长锦衾复罗荐梦语相思怨月明乌夜嗁空闺泪如霰  

并州少年行  

北风动地起天际浮云多登髙一长啸六龙忽蹉跎我欲横江鬬蛟鼍万弩迸射阳侯波或当大猎燕赵间黄熊朱豹皆遮罗男儿万马随防诃朝发细栁暮朝那埽云黑山布阳和归来明堂见天子黄金横带冠峩峩人生只作张骞傅介子逺胜僵死空山阿君不见并州少年夜枕戈破屋耿耿天垂河欲眠不眠泪滂沱着鞭忽记刘越石防剑起舞鸡鸣歌东方未明兮奈夜何  

续小娘歌十首  

呉儿沿路唱歌行十十五五和歌声唱得小娘相见曲不解离乡去国情  

北来游骑日纷纷断岸长隄是阵云万落千邨借不得城池留着防官军  

山无洞穴水无船单骑驱人动数千直使今年留得在更敎何处避明年  

青山髙处望南州漫漫江水绕城流愿得一身随水去直到海底不囬头  

风沙昨日又今朝踏碎鵶头路更遥不似南桥骑马日生红七尺系郎腰  

鴈鴈相送过河来人歌人哭鴈声哀鴈到秋来却南去南人北渡几时回  

竹溪梅隖静无尘二月江南烟雨春伤心此日河平路千里荆榛不见人  

太平防嫁不离乡楚楚儿郎小小娘三百年来涵养出却将沙漠换牛羊  

饥乌坐守草间人青布犹存旧领巾六月南风一万里若为白骨便成尘  

黄河千里扼兵冲虞虢分明在眼中为向淮西诸将道不须夸説蔡州功【`此为宋助攻蔡州而发`】  

怀益之兄  

世故伊川叹乡情越客音天宜他日定陆已向来沈冉冉愁看老源源事益侵谁言易排遣自分不胜任鞭影惊疲马钟声急暮禽局中无旷迹喧外有幽防梦失名家笔书存遗子金山田和石瘦茅屋过云深春雨蔬成圃秋霜柿满林树隂凉拂席花气澹盈襟宿鹭窥晨汲孤猿伴暝吟溪僧时问字野客或知琴抱璞休竒售临觞得缓斟阿【`一作同`】兄团聚日曾语【`一作话`】百年心  

汴禅师自斵普照石【`一作瓦`】为研以诗见饷为和二首  

寺废瓦不毁研竒功亦多已知良斵少更奈苦心何挺挺刚无敌津津润可呵羽阳陵谷变冰井字书讹赠比黄金璞辞慙紫石歌遥知玉音在洗耳俟研磨【`长吉有紫石研歌`】  

防化铅仍见坚凝铁易穿何年埋朽壤此日睹青天古色秋烟重哀音夜雨悬有刀堪切玉是镜不名甎佛防沦空劫书林结后縁禅河一勺水更拟就师传  

癸已除夜  

鼎定周元重薪安汉已然不随南渡马虚泛北归船身竝枯蜩化心争脱先尘埃嗟落泊光景强留连往事青灯里浮生白髪前更残钟未动犹属出京年  

病中【`病因食猪动气而作癸卯四月二十一日晨起书`】  

战胜颇自恃宁知从外腴文章工作祟时运廹摧枯止酒嗟何及烧猪本不图膏粱无急变山泽有真臞诗信藤条戏方遭铁弹诬盐【`去声`】红忘后顾黧黑见前驱入投牀仆晨淹伏枕呼万钱惟呕泄一脔尔乘除静伏心仍悸深调息亦麤局嫌囚宇宙渇忆卷江湖风栁留蝉蜕霜松映鹤孤养和惩往失【`几名养和事见天堕子诗`】扶老念时须杯杓归神誓垣墙任佛逾回溪且垂翅望或在桑榆  

老树  

老树髙留叶寒藤细作花沙平时泊鴈野迥已攒鸦旅食秋看尽行吟日又斜干戈正飘忽不用苦思家  

阳翟道中  

长路伶俜里羇怀苍莽中千山分晚【`一作落`】照万籁入秋风频见参旗缩虚传朔幕空故园归未得细问北来鸿  

太室同希颜赋  

壮矣崧维岳盘盘上窅防中天瞻巨镇元气有遗形雨入秦川黑云开楚岫青鼇掀一柱在万古压坤灵  

送登封张令西上  

罢县人称屈悠悠复此行渭城秋鴈到秦岭暮云平道路衣从典风尘劔已鸣山西多侠客莫説是书生  

送曹吉甫兼及通甫  

意气羡君豪怜君屈骑曹安能事笔砚且复混弓刀风雪貂裘暗闗山马骨髙南飞见鸿鴈应为惜哀劳  

胜槩【`三乡作`】  

胜槩烟尘外新诗杖屦间偶随流水去澹与暮云还吾道三缄口时情一解颜从今便髙卧已负半生闲  

少室南原  

地僻人烟断山深鸟语哗清溪鸣石齿暖日长藤芽緑映髙低树红迷逺近花林间见鸡犬直拟是仙家  

落魄  

落魄宜多病艰危更百忧雨声孤馆夜草色故园秋行役鱼赪尾归期乌白头中州遂南北残息付悠悠  

长寿新居【`同仲经赋`】  

地古邨墟迥川廻县郭斜蒲池余老节菊水引【`去声`】新芽卜筑欣成趣归耕觉有涯迎门顾儿女今日是山家  

十二月六日二首  

伥鬼跳梁久羣雄结构牢天机不可料世网若为逃白骨丁男尽黄金甲第髙阊门隔九虎休续楚臣骚海内兵犹满天涯嵗又新龙移失鱼鼈日食鬭麒麟草棘荒山雪烟花故国春聊城今夜月愁絶未归人  

短日  

短日碪声急重云鴈影深风霜侵晚节天地入归心零落沟中断酸嘶爨下音五年朝与夕清血几沾襟  

送杨次公兼简秦彦容李天成  

海国山如染云堆草易荒时危频虎穴路絶更羊肠吊影双蓬鬓擕家一药囊殷勤秦与李无惜借余光  

倪庄中秋【`已亥`】  

强饭日逾瘦裌衣秋已寒儿童漫相忆行路岂知难露气入茅屋溪声喧石滩山中夜来月到晓不曾看  

阳兴砦  

乱石通樵迳重冈拥戍城山川带淳朴鸡犬见升平雨烂沙仍软秋偏气自清年年避营马几向此中行【`由州入府避骑兵夺马者多由此路`】  

聚仙台夜饮  

永夜留欢席髙懹逺市尘月凉衣有露风细酒生鳞乡社情亲旧仙台姓字新殷勤诗卷在长记座中人  

九月晦日王邨道中  

水涸沙仍湿霜余草更幽烟光藏落景山骨露清秋坐食知何益行吟只自愁随阳见鸿鴈三叹惜淹留  

十月四日往闗南  

行役见新月独行还独謡劳生尘衮衮晚色鬓萧萧野旷无遗穗林疎有堕樵回头麦山岭更觉马蹏遥  

和仲梁  

林影兼秋薄云阴带晚凉石潭鱼近藻沙渚鴈留【`一作含`】霜笑语无长路登临岂异乡一罇堪共醉惜不是重阳  

感事  

壮事本无取老谋何所成人皆传已死吾亦厌余生潦倒封侯骨淹留混俗情百年堪一笑辛苦惜虚名  

同冀文明秀山行  

暮景披横幅山间二老同云如愁戍苦雪亦笑诗穷古木冻欲折断崖行复通从今胡谷梦时到水声中  

庚子三月十日作  

残梦忘书帙余寒殢酒杯青铜元嬾照白纻更寛裁水际时独往花边知几廻殷勤双语燕应自谢家来  

八月并州鴈【`三乡时作`】  

八月并州鴈清汾照旅羣一声惊晚笛数防入秋云灭没楼中见哀劳枕畔闻南来还北去无计得随君  

甲寅十二月四日出镇阳寄宰鲁伯  

滹水晓光动灞桥诗境同冲寒骑瘦马认影识衰翁长路风声里孤城雪意中廻头歌笑处凄絶意何穷  

乙卯十一月往镇州  

邨静鸟声乐山低鴈影遥野隂时滉朗泠雨只飘萧渉逺心先倦冲寒酒易消红尘忘南北渺见长桥  

同姚公茂徐沟道中联句  

路转川涂濶天低雨气昬緜山连汉垒汾水入并门【`姚`】来往频鞍马登临负酒罇联诗强一笑凄絶恐销魂  

咏怀【`崧山中作`】  

凉叶萧萧散雨声虚堂淅淅掩霜清黄花自与西风约白发先从逺客生吟似候虫秋更苦梦和寒鹊夜频惊何时石岭闗头路一望家山眼暂明  

帝城【`史院夜直作`】  

帝城西下望孤云半废晨昬媿此身世俗但知从仕乐书生只合在家贫悠悠未了三千牍碌碌翻随十九人预遣儿书报归日安排鸡黍约比隣  

仆射陂醉归即事  

多生曾得江湖乐每见陂塘觉眼明诗酒共寻前日约风隂新自夜来晴春波澹澹沙鸟没野色荒荒烟树平醉踏扁舟浩歌起不须红袖出重城【`是日招乐府不至`】  

春日  

里社春盘巧欲争裁红晕碧助春情忽惊此日仍为客却想当年似隔生贫里韲盐怜节物乱来歌吹失懽声南州剩有还乡伴戎马何时道路清【`欧阳詹春盘赋裁红晕碧巧助春情为韵`】  

横波亭为清口帅赋  

孤亭突兀揷飞流气压元龙百尺楼万里风涛接瀛海千年豪杰壮山丘疎星澹月鱼龙夜老木清霜鸿鴈秋倚劔长歌一杯酒浮云西北是神州  

野菊座主闲闲公命作  

柴桑人去已千年细菊班班也自圆共爱鲜明照秋色争教狼籍卧疎烟荒畦断垄新霜后瘦蝶寒螀晚景前只恐春丛笑迟暮题诗端为发幽妍  

昆阳二首  

古木荒烟集暮鸦髙城落日隐悲笳并州倦客初投迹楚泽寒梅又过花满眼旌旗惊世路闭门风雪羡山家忘忧只有清罇在暂为红尘拂鬓华  

去日黄花半未开南来忽复见寒梅淹留嵗月无余物料理尘埃有此杯老马长途良惫矣白鸥春水亦悠哉商于説有沧洲趣早晚乾坤入钓台  

叶县雨中【`时崧前旱尤甚`】  

春旱连延入麦秋今朝一雨散千忧龙公有力廻枯槁客子何心叹滞留多稼即看连楚泽归云应亦到崧丘兵尘浩荡乾坤满未厌明河拂地流  

颍亭  

颍上风烟天地廻颍亭孤赏亦悠哉春风碧水双鸥静落日青山万马来胜槩销沈几今昔中年登览足悲哀逺游拟续骚人赋所惜悤悤无酒杯【`三四二句又见张希孟防波楼诗蹈袭之病昔人亦不免耶`】  

山中寒食  

小雨班班浥曙烟平林簇簇防清川清明寒食连三月颍水崧山又一年乐事渐随花共减归心长与鴈相先平生最有登临兴百感中来只慨然  

楚汉战处【`同钦叔赋`】  

虎掷龙挐不两存当年曾此赌乾坤一时豪杰多【`一作皆`】行阵万古山河自壁门原野犹应厌膏血风云长遣动心魂成名竖子知谁谓拟唤狂生与细论  

后湾别业  

薄云晴日烂烘春髙栁清风便可人一饱本无华屋念百年今见老农身童童翠盖桑初合灎灎苍波麦已匀便与溪塘作盟约不应重遣濯缨尘  

寄钦用  

顦顇京华苜蓿盘南山归兴夜漫漫长门有赋人谁买坐榻无氊客亦寒虫臂偶然烦造物麞头何者亦求官故人东望应相笑世路羊肠乃尔难  

内乡县斋书事  

吏散公庭夜已分寸心牢落百忧薰催科无政堪书考出粟何人与佐军饥防绕牀如欲语惊乌嗁月不堪闻扁舟未得沧浪去惭媿舂陵老使君【`逺祖次山舂陵行云思欲委符节引竿自刺船故子美有兴含沧浪清之句`】  

被檄夜赴邓州幕府  

幕府文书鸟羽轻敝裘羸马月三更未能免俗私自笑岂不怀归官有程十里陂塘春鸭閙一川桑柘晚烟平此生只合田间老谁遣春官识姓名  

除夜  

一灯明暗夜如何梦寐衡门在涧阿物外烟霞玉华逺花时车马洛阳多折腰真有陶濳兴扣角空传宵戚歌三十七年今日过可怜出处两蹉跎  

刘光甫内乡新居  

廌冠平日凛秋霜老去声名只闭藏父老渐来同保社儿童久已爱文章蔬随隙地皆成圃竹放新梢欲过墙为向长安旧游道世间元有北窓凉  

西斋夜宴【`时为内乡令`】  

飘零无物慰天涯酒伴相逢饮倍加误谬君当畧彭泽廻旋我亦笑长沙金钗翠亸迎春髻银烛光揺半夜花只欠东山游録事不来坚坐看纷华【`叔能信之张杜诸人皆在而麟之独不至`】  

出山  

松门石迳静无闗布韈青鞵几往还少日漫思为世用中年直欲伴僧闲尘埃长路仍回首升斗微官亦强顔休道西山不留客数峯如画莫云间  

石门  

两崖悬【`一作横`】絶倚山垠草迳低迷劣可分潭影乍从明处见竹香偏向静中闻石林万古不知暑茅屋四邻惟有云曵杖行歌羡樵叟此生何计得随君  

岐阳三首  

突骑连营鸟不飞北风浩浩发隂机三秦形胜无今古千里传闻果是非偃蹇鲸鲵人海涸分明蛇犬铁山围穷途老阮无竒策空望岐阳泪满衣  

百二闗河草木横十年戎马暗秦京岐阳西望无来信陇水东流闻哭声野蔓有情萦战骨残阳何意照空城从谁细向苍苍问争遣蚩尤作五兵  

眈眈九虎防秦闗懦楚孱齐机上看禹贡土田推陆海汉家封檄自【`一作尽`】天山北风猎猎悲笳发渭水萧萧战骨寒三十六峰长劔在倚天仙掌惜空闲  

雨后丹凤门登眺  

綘阙遥天霁景开金明髙树晚风廻长虹下饮海欲竭老鴈叫云【`一作羣`】秋更哀劫火有时归变灭神嵩何计得飞来穷途自觉无多泪莫傍残阳望吹台  

怀秋林别业  

茅屋萧萧浙水濵岂知身属洛阳尘一家风雪何年尽二顷田园入梦频髙树有巢鸠笑拙空墙无穴防嫌贫西南遥望肠堪断自古虚名只误人  

壬辰十二月车驾东狩后即事五首  

翠被悤悤见执鞭戴盆郁郁梦瞻天只知河朔归铜马又説台城堕纸鸢血肉正应皇极数衣冠不及广明年何时真得携家去万里秋风一钓船  

惨澹龙蛇日鬬争干戈真欲尽生灵髙原水出山河改战地风来草木腥精卫有寃填瀚海包胥无泪哭秦庭并州豪杰知【`一作今`】谁在莫拟分军下井陉  

郁郁围城度两年愁肠饥火日相煎焦头无客知移突曳足何人与共船白骨又多兵死鬼青山元有地行仙西南三月音书絶落日孤云望眼穿  

万里荆襄入战尘汴州门外即荆榛蛟龙岂是池中物虮虱空悲地上臣乔木他年怀故国野烟何处望行人秋风不用吹华髪沧海横流要此身  

五云宫阙露盘秋银汉无声桂树稠复道渐看连上苑戈船仍拟下扬州曲中青冢传薪怨梦里华胥失旧游去去江南庾开府凤凰楼畔莫廻头  

癸已四月二十九日出京  

塞外初捐宴赐金当时南牧已骎骎只知灞上真儿戏谁谓神州竟【`一作遂`】陆沈华表鹤来应有语铜槃人去亦何心兴亡谁识天公意留着青城阅古今【`国初取宋于青城受降`】  

喜李彦深过聊城  

围城十月鬼为邻异县相逢白发新恨我不如南去鴈羡君独是北归人言诗匡鼎功名薄去国虞翻骨相屯老眼天公只如此穷途无用説悲辛  

与张杜饮  

故人寥落晓天星异县相逢觉眼明世事且休论向日酒罇聊喜似承平山公倒载羣儿笑焦遂髙谈四座惊轰醉春风一千日愁城从此不能兵  

秋夕  

小簟凉多睡思清一窓风雨送秋声频年但觉貂裘敝万古何曾马角生寄食且依严尹幕附书谁往邓州城洗【`一作浇`】愁欲问东家酒恨杀寒鸡不肯鸣  

梦归  

顦顇南冠一楚囚归心江汉日东流青山歴歴乡国梦黄叶萧萧风雨秋贫里有诗工作祟乱来无泪可供愁残年兄弟相逢在随分韲盐万事休  

淮右  

淮右城池几处存宋州新事不堪论辅车漫欲通呉防突骑谁当捣蓟门细水浮花归别涧断云含雨入孤邨空余韩偓伤时泪【`一作语`】留与累臣一断魂【`五六全用韩致光语即于结联标出自成一体遗山诗用前人成语极多陶杜句尤甚又未可以此例槩之也`】  

秋夜  

九死余生气息存萧条门巷似荒邨春雷漫説惊坏户皎日何曾入覆盆济水有情添别泪呉云无梦寄归魂百年世事兼身事罇酒何人与细论  

附金诗纪事案此诗为汴京之难言之也金史文艺传云天兴二年春崔立之变羣小附和请为立建功德碑翟奕以尚书省命召翰林直学士王若虚为文时奕辈恃势作威人或少忤则横遭谗构立见屠灭若虚自分必死以理谕之奕辈不能夺乃召太学生刘祁麻革軰赴省元好问张信之喻以立碑事曰众议属二君且已白郑王矣二君其无让祁等固辞而别数日促廹不已祁即为草定以付好问好问意未惬乃自为之既成以示若虚乃共删定数字则当时碑文皆以为裕之所作其不免于物议可知诗中悲啣坏户寃抱覆盆伤九死之余生慨百年之身世曹听耳食实繁有徒罇酒细论所以叹息于告语之无人也然意含蓄未露其痛切言之者则见于集中外家别业上梁文及元郝经伯常辨磨甘露碑诗并録于后以备攷  

附外家别业上梁文云穷于途者返于家乃人情之必至劳以生而佚以老亦天道之自然方属风霜偃薄之余而有里社浮湛之渐兹焉卜筑今也落成遗山道人蟫蠧书痴鸡虫禄薄猥以勃窣槃跚之迹仕于危急存亡之秋左曹之斗食未迁东道之戈船已御久矣公私之俱罄困于春夏之长围穷甚析骸死惟束手人望荆兄之通好义均纪季之附庸出涕而女于呉莫追于旣往下车而封之杞有觊于方来谋则佥同议当就抗爰自上书宰相所谓试微躯于万仭不测之渊至于喋血京师亦常保百族于羣盗垂涎之口皇天后土实闻存赵之谋枯木死灰无复哭秦之泪初一军搆乱羣小归功刼太学之名流文郑人之逆节命由威制佞岂愿为就磨甘露御书之碑细刻锦溪书叟之笔蜀家降欵具存李昊之世修赵王禅文何预陆机之手迹伊谁受赏于我嫁名悼同声同气之间有无罪无辜之谤耿孤怀之自信听众口之合攻果吮癕防痔之自甘虽窜海投山其何恨惟彼证而作鼈始于养虺以成虵追韩之骑甫还射羿之弓随彀【`予北渡之初献书中令君请以一寺观所费养天下名士造谤二三亦书中枚举之类也`】以流言之自止知神理之可凭复齿平民仅延残喘泽畔而湘累已老楼中而楚望奚穷懐先人之敝庐可怜焦土眷外家之宅相更愧前途岂谓事有幸成计尤私便东诸侯助竹木之养王録事寄草堂之赀占松声之一丘【`东臯子北山赋菊花两岸松声一丘`】近桃花之三洞【`予此别业与白子西所居相近`】东墙西壁无补坼之劳上雨防风有闭藏之固己与编户细民而杂处敢用失侯故相而自名因之挫鋭以解纷且以安常而处顺老盆浊酒便当接田父之欢春韭晚菘尚媿夺园夫之利彼扶揺直上击水三千韦杜城南去天尺五坐庙堂佐天子葢有命焉使乡里称善人斯亦足矣  

附金诗纪事案文中云左曹之斗食未迁时裕之尚官左司都事其后梁王监国始迁左右司员外郎也东道之戈船已御时天兴元年春元兵已驻郑州海滩寺进攻汴京也围城数月外援莫至珠绅乞和额尔克出质请罢攻而不得议亲捍而大奔车驾蒙尘舆情无主众欲推立荆王守纯以城降元如春秋纪季入齐之义所谓人望荆兄之通好义均纪季之附庸也其时裕之实请于珠绅与阿巴欲立监国以全两宫与皇族翌日而乃有崔立之变二相被杀故有上书宰相喋血京师存赵有谋哭秦无泪之叹也至云刼太学之名流文郑人之逆节似乎当时碑文仍出刘京叔手茍如史所云好问意未惬乃自为之则安得复云蜀家降欵具存李昊之世修赵王禅文何预陆机之手迹耶慨受赏者有人悲嫁名为无罪乍返追韩之骑已闗射羿之弓其言隐痛必有所指注中所云造谤二三者俟更考之  

附金诗纪事案注中所云中令君葢耶律楚材也楚材为右丞文献公履之第三子仕元为中书令裕之献书即在癸巳嵗之四月于金为天兴二年于元为太宗之五年时汴京变后南中大夫士归河朔者所在有之故裕之寓书楚材请以一寺观费养天下名士也书中所枚举者自耆旧如冯内翰叔献梁都运斗南髙户部唐卿王延州从之四人外时軰为平阳王状元纲东明王状元鹗濵人王贲临淄人李浩秦人张徽杨焕然李庭训河中李献卿武安乐防固安李天翼沛县刘汝翼齐人谢良弼郑人吕大鹏山西魏璠泽人李恒简李禹翼燕人张圣俞太原张纬李谦冀致君张耀卿髙鸣孟津李蔚真定李冶相人胡德珪易州敬铉云中李微中山杨果东平李彦西华徐世隆济阳张辅之燕人曹居一王铸浑源刘祁及其弟郁李仝平定贾庭扬杨恕济南杜仁杰洺水张仲经虞乡麻革东明商挺渔阳赵着平阳赵维道汝南杨鸿河中张肃河朔勾龙瀛东胜程思温及其从弟思忠共四十九人内刘麻二人之名皆在焉然则所云造谤二三得毋即指之耶但裕之与信之素厚内乡隠居河汾投老始终未尝有闲京叔父子兄弟其始亦极为裕之所推许即晚嵗辑中州集时论次云卿蓬门先生集中诗尚云二子祁郁俱有名于时未闻有所讥贬如文中养虺成蛇彀弓射羿何甚也然犹称之曰名流不深斥其人也诿之曰刼明其非得已也复为之解曰命由威制则又似乎京叔之撰文翟奕张信之軰实使裕之促之者更为之解曰佞岂愿为又似乎京叔属草旣定之后裕之亦尝畧为删改者后乃尽举其过归之一人是以悼同声同气之间有无罪无辜之谤也  

附陵川集郝经辨磨甘露碑云国贼反城自为功万段不足仍推崇勒文诵德召学士滹南先生付一死林希更不顾名节兄为起草弟亲刻省前便磨甘露碑书丹卽用宰相血百年涵养一涂地父老来看闇流涕数罇黄封几斛米卖却家声都不计盗据中国责金源吠尧极口无腼颜作诗为告曹听翁且莫独罪元遗山附金诗纪事按遗山集内翰王公墓表云天兴初冬十二月车驾东狩明年春正月京城西面元帅崔立刼杀宰相送欵行营羣小献谄请为立建功德碑以都堂命召公为文喋血之际翟奕軰恃势作威颐指如意人或少忤则横遭谗构立见屠灭公自分必死私谓好问言今召我作碑不从则死作之则名节扫地贻笑将来不若死之为愈也虽然我姑以理谕之乃谓奕軰言丞相功德碑当指何事为言奕軰怒曰丞相以京城降城中人百万皆有生路非功德乎公又言学士代王言功德碑谓之代王言可乎且丞相旣以城降则朝官皆出丞相之门自古岂有门下人为主帅诵功德而为后人所信者问答之次辞情闲暇奕軰不能夺竟胁太学生托以京城父老意而为之则碑文之出于刘京叔手可知伯常诗中勒文诵德召学士滹南先生付一死谓王从之能顾名节也林希更不顾名节兄为起草弟亲刻岂于时京叔撰文其弟文季亦在围城中便为之上石耶书丹即用宰相血伤珠绅阿巴之见杀也父老来看闇流涕明非京城父老意也数罇黄封几斛米即遗山上梁文中所云受赏也卖却家声都不计当以二刘之髙祖南山翁防从曾祖西岩老人汲父御史从益于金源氏百年以来世为髙门今乃以此堕其家声为可惜也但林希二字殊不可解或以麻字之减文为林信之自号贻溪复以贻溪之反语为希耶信之为秉彛之孙亦有家声但与诗所云兄弟者不合或耶为信之语以起草让京叔而以刻石自任耶末云作诗为告曹听翁且莫独罪元遗山则所以为裕之讼寃者虽切然亦未尝谓不与其事者葢裕之之自尚书省掾左右司员外郎实为崔立所署其受谤亦未为无因也  

乙末正月九日立春  

十度新正九处家今年痴坐转堪嗟一冬残雪不肯尽连日苦隂【`一作寒`】殊未涯重碧总夸燕市酒小红谁记上林花残魂零落今无几乞与春风恼鬓华【`甲午除夜诗云甲子两周今日尽空将衰泪洒呉天是时金已亡故也`】  

三仙祠  

三仙祠下往来频顦顇征衫满路尘箫鼓未休寒食酒樵苏时见旧都人吹残芳树红仍在展放【`一作破`】平田緑已匀西北并州隔千里几时还我故乡春  

送辅之仲庸还大梁  

骅骝争道渺翩翩谁遣风尘失壮年四壁旧闻悬磬宅一囊今有买书钱淋浪【`一作漓`】别酒青灯夜灭没孤帆落照邉想得还家过春半故都【`一作山`】乔木满苍烟  

眼中  

眼中时事益纷然拥被寒窓夜不眠骨肉他乡各异县衣冠今日是何年枯槐聚蚁无多地秋水鸣蛙自一天何处青山隔尘土一庵吾欲送华颠  

寄钦止李兄  

征车南北转秋蓬闗塞相望两秃翁衮衮便当随世路悠悠难复倚天公铜驼荆棘千年后金马衣冠一梦中罇酒云州古城下几时携手哭春风  

镇州与文举百一饮  

翁仲遗墟草棘秋苍龙双阙记神州只知终老归唐土忽漫相逢【`一作看`】是楚囚日月尽随天北转古今谁见海西流眼中二老风流在一醉从敎万事休  

卫州感事二首  

神龙失水困蜉蝣一舸仓惶入宋州紫气己沈牛斗夜白云空望帝郷秋劫前寳地三千界梦里琼枝十二楼欲就长河问遗事悠悠东注不还流  

白墖亭亭古佛祠往年曾此走京师不知江令还家日何似湘累去国时离合兴亡遽如此凄迟零落竟安之太行千里青如染落日【`一作独凭`】阑干有所思  

望崧少二首  

崧少飞来昆阆山山家茅屋翠微间鸡豚乡社相劳苦花木禅房时往还结习尚余三宿恋残年多负半生闲长河一苇人千里望断西城碧玉环  

饮鹤池边万木稠养龙崖上五峯秋藤垂絶壁云添润涧落哀湍雪共流田父占年惊玉斾诗仙留迹叹昆丘西风落日山阳道空对红尘忆旧游【`饮鹤池在缑山养龙崖在五乳峯下`】  

懐州子城晚望少室  

河外青山展卧屏并州孤客倚髙城十年旧隠抛何处一片伤心画不成谷口暮云知郑重林梢残照故分明洛阳见説兵犹满半夜悲歌意未平  

羊肠坂  

浩荡云山直北看凌兢羸马不胜鞍老来行路先愁逺贫里辞家更觉难衣上风沙叹顦顇梦中灯火忆团圞凭谁为报东州信今在羊肠百八盘  

太原  

梦里乡闗春复秋眼明今得见并州古来全晋非无策乱后清汾空自流南渡衣冠几人在西山薇蕨此生休十年弄笔文昌府争信中朝有楚囚  

野谷道中懐昭禅师  

行行汾沁欲分疆渐喜人声挟两乡野谷青山空自绕金城白墖已相望汤翻豆饼银丝滑油防茶心雪蕊香説向阿师应被笑人生生处果难忘  

外家南寺【`在至孝社予儿时读书处也`】  

郁郁楸梧动晚烟一庭风露觉秋偏眼中髙岸移湥谷愁里残阳更乱蝉去国衣冠有今日外家棃栗记当年白头来往人间徧依旧僧窓借榻眠  

寄杨飞卿  

客梦悠悠信转蓬藜牀殷殷动晨钟西风白发三千丈故国青山一万重沙水有情留过鴈乾坤多事泣秋虫三间老屋知何处惭媿云间陆士龙  

再到新卫  

蝗旱相仍嵗已荒伶俜十口值还乡空令姓字喧时軰不救饥寒趋路傍行帐马嘶尘澒洞空邨人去雨淋浪河平千里筋骸尽更欲驱车上太行  

别冠氏诸人【`戊辰秋八月初二日`】  

东舍茶浑酒味新西城红艳杏园春衣冠防集今为盛里社追随分更新分手共伤千里别低睂常媿六年贫他时细数平原客看到还乡第几人  

四哀诗  

李钦叔  

赤县神州坐陆沈金汤非粟祸侵防当官避事平生耻视死如归社稷心文采是人知子重交朋无我与君深悲来不待山阳笛一忆同衾泪满襟  

冀京父  

先公藻鉴识终童曾防昆山玉一峯不见连城沽白璧早闻烈火燎黄琮重围急变纷纷口九地忠魂耿耿胸欲吊南云无觅处士林能不泣相逢  

李长源  

冀都事死东州祸李翰林亡陜府兵方为骚人笺楚些更禁书客堕秦坑石苞本不容孙楚黄祖安能贷祢衡同甲四人三横霣此身虽在亦堪惊  

王仲泽  

太学声华弱冠驰青云岐路九霄飞上前论事龙颜喜幕下筹邉犬吠稀壮志相如头碎柱赤心嵇绍血沾衣从来圣牍褒忠义谁为幽魂一发挥  

杏花【`庚子嵗南庵赋`】  

芳树春融綘蜡凝春风寂寞掩柴荆画睂卢女娇无奈龋齿孙娘笑不成已怕宿妆添蝶粉更堪暖蕊閙蜂声一般疎影黄昬月独爱寒梅恐未平  

赋南中杨生玉泉墨【`墨不用松烟而用灯煤`】  

万灶珠一唾轻客卿新以玉泉名御团更觉香为累冷剂休夸漆防成涴袖秦郎无籍在画睂张遇可怜生晴窓弄笔人今老孤负松风入砚声【`宫中以张遇麝香小团为画睂墨`】  

赤石  

林罅隂崖雾杳防石根寒溜玉玎玲云来朔漠疑秋早山近清凉觉地灵静爱鸟声存野调閙嫌人迹带尘腥南台説有金银气可是并汾处士星【`系舟山僧徒谓之小五台九月中时有景星如佛光云`】  

防亭同麻知几赋  

零落栖迟复此游一罇聊得散羇愁天围平野莽无际水绕孤城闲不流【`元是深字知几请予改作闲字`】柳意渐廻淮浦暖鴈声仍带塞门秋登髙逺望令人起欲买烟波无钓舟  

过应州  

平野风埃接戍楼边城三月似穷秋人生土屋才容膝驿路旃车不断头随俗未甘尝马湩敌寒直欲御羊裘十年紫禁烟花绕此日云山是应州  

感事  

富贵何曾润髑髅直须淅米向矛头血讐此日逢三怨风鉴生平备九流瓢饮不甘颜巷乐市钳真有楚人忧世间安得如川酒力士铛头醉死休  

感兴【`夜宿读书山作`】  

倚梯从昔望烟霄七叶何人竟珥貂道路常教车轣辘功名唯有鬓飘萧勤如韩子初无补晚似冯公岂见招五十三年等闲里一窓风叶雨潇潇  

## 御订全金诗增补中州集卷六十六  

元好问四  

岀都二首  

汉宫曾动伯鸾歌事去英雄可奈何但见觚棱上金爵岂知荆棘卧铜驼神仙不到秋风客富贵空悲春梦婆行过卢沟重囘首凤城平日五云多  

歴歴兴亡败局棋登临疑梦复疑非断霞落日天无尽老树遗台秋更悲沧海忽惊龙穴露广寒犹想凤笙归从教尽刬琼华了留在西山尽泪垂【`寿寜宫有琼华岛絶顶广寒殿近为黄冠軰所撤`】  

甲辰三月旦日以后杂诗二首  

濈濈猩红閙晓晴攒头真似与春争舒开杨栁聊相映瘦杀寒梅枉自清粉艳低徊工作态绛唇寂寞独含情画图只爱残妆好未信徐郎解写生  

密雾轻尘细洒匀緑云红雪一番新风光烂漫供欢席  

酒味清醇似主人落落湖山如有喜欣欣鱼鸟亦相亲新诗冩入奚奴锦从此他乡不算春  

紫牡丹  

梦里华胥失玉京小阑春事自升平只縁造物偏留意须信凡花浪得名蜀锦浪淘添色重御炉风细觉香清金刀一翦肠堪断緑鬓刘郎半白生  

洛阳  

千年河岳控喉襟一日神州见陆沈已为操琴感衰涕更须同辇梦秋衾城头大匠论蒸土地底中郎待摸金拟就天公问翻复蒿莱丹碧果何心  

为邓人作诗  

再见州人本不期相留相挽忍相违携盘渭水空【`一作堪`】流涕种栁金陵已合围事去恍疑春梦过眼明还似故乡归题诗未要题名字今是中原一布衣  

赠张主簿伟  

江岸坟荒草棘秋朱阳南下重君忧弓刀近塞人烟少林壑经霜虎迹稠究竟畏途知有渐激昻髙义报无繇从今弟妷通家了莫向田认故侯【`戒为究竟伴能过险恶道`】  

寄刘继先  

清霜茅屋耿无眠坐忆分携一慨然楚客登临动归兴谢公哀乐感中年凄凉古驿人烟外迤逦荒山雪意邉千树春风水杨栁待君同系晋溪船  

寄答商孟卿  

窈渺朱弦寂寞心得诗何啻得黄金冷猿挂梦山月暝老鴈叫羣江渚深异县五年仍隔阔荒城连日想登临书来且只平安了拨触离愁恐不禁  

十一月五日暂住西张  

城隈细路入沙汀絮帽冲风日再经嵗歉村墟更荒恶穷冬人影亦伶俜林烟漠漠鸦邉暗山骨棱棱雪外青四十年来此寒苦冻吟犹记陇闗亭  

石岭闗书所见  

轧轧旃车转石槽故闗犹复戍弓刀连营突骑红尘暗微服行人细路髙已化虫沙休自叹厌逢豺虎欲安逃青云玉立三千丈元只东山意气豪  

汴梁除夜【`追録`】  

六街歌鼓待晨钟四壁寒斋只病翁鬓雪得年应更白灯花何喜亦能红养生有论人空老祖道无诗鬼亦穷数【`上声`】日西园看车马一番桃李又春风  

龙兴寺阁  

全赵堂堂入望寛九层飞观尽髙寒空闻赤帜疑军垒真见金人泣露盘桑海几经尘劫坏江山独恨酒肠干诗家总道登临好试就遗台老树看  

听姨女乔夫人鼓风入松  

白雪朱弦一再行春风纤指十三星云窓雾阁有今夕宝靥罗裙无此声潇洒寒松度虚籁悠扬飞絮搅青防胎仙不比湘灵瑟五字钱郎莫漫惊  

寒食【`王子清明后作`】  

上苑春风盛物华天津云锦赤城霞轻舟矮马追随逺翠幕青旗笑语哗化国楼台隔瀛海呉儿洲渚记仙家山斋此日肠堪断寂寞铜瓶对杏花  

送樊顺之  

弓刀十驿岳莲州渭水秦山得意秋王粲从军正年少庾郎入幕更风流寒乡况味真鸡肋清镜功名属虎头寄谢溪风亭上月老夫乘兴欲西游  

过寂通庵别陈丈【`并序`】  

陈丈未识某而爱其诗曾对髙御史士美言我他日见遗山当快饮百醉后见之而公已病乃相约易百醉为百杯每见以酒筹计之至七八十杯复有此别故诗中及之【`甲辰秋`】  

心逺繇来地自偏不离城市得林泉从敎上界多官府且放闲身作地仙三月有期何敢负百杯未满防须填违离更觉从公晚却望都门一慨然  

大明赠答张简之  

营平豪宕变温文所见今知胜所闻只道生涯无长物争教诗垒策竒勲伐薪未敢烦名士载酒能来过子云后日山阳养衰疾药笼仙品正须君  

存没【`辛老敬之刘兄景`】  

行间杨赵提衡早老去辛刘入梦频案上酒杯聊自慰袖中诗卷欲谁亲两都秋色皆乔木一代名家不数人汲冢遗编要完补可能虚负百年身  

人日有怀愚斋张兄纬文  

书来聊得慰怀思清镜平明见白髭明月髙楼燕市酒梅花人日草堂诗风光流转何多态儿女青红又一时涧底孤松二千尺殷勤留看嵗寒枝  

张村杏花【`丁巳三月初二日`】  

昨日樱桃【`一作唇`】绛蜡痕今朝红袖已迎门只应芳树知人意留着残妆伴酒罇浓李尚须羞粉艳寒梅空自怨黄昬诗家元白无今古从此张村即赵村  

送奉先从军  

潦倒书生百战场功名都属绣衣郎虎头食肉无不可防目求官空自忙卷月清笳渭城晓倚天长劔蜀山苍习池老去风流减醉后扬鞭媿葛疆  

赠玉峯魏文邦彦  

梦想南山掩霭间眼明惊见玉峯寒风波旧忆横身过世事今归袖手看贩妇佣儿识名姓故乡遗族见衣冠临流卜筑平生事防就辽东管幼安  

郁郁  

郁郁羇怀不易开更堪寥落动凄哀华胥梦破青山在梁甫吟成白发催秋意渐随林影薄晓寒都逐鴈声来并州旧日风声恶怅望乡书早晚回  

秋日载酒光武庙  

美酒良辰邂逅同赤睂城北汉王宫百年星斗归天上万古旌旗在眼中草木暗随秋气老河山长为昔人雄一杯迳醉风云地莫放银盘上海东  

丙辰九月二十六日挈家游龙泉  

风色澄鲜称野情居僧闻客喜相迎藤垂石磴云添润泉潄山根玉有声庭树老于临济寺霜林浑是汉家营明年此日知何处莫惜题诗记姓名  

洛阳髙少府瀍阳后庵四首  

溪上弄明月风露发新警心空无一尘万竹埽清影一水随人意蔬畦复芋沟风波河洛近莫放出山流韭早春先緑菘肥秋未黄殷勤绕畦水终日为君忙地僻境逾静林疎秋已分清溪一片月修竹四山云  

山居杂诗六首  

瘦竹藤斜挂丛【`一作幽`】花草乱生林髙风有态苔滑水无声  

石润云先动桥平水渐过野隂添晚重山意向秋多树合秋声满村荒暮景闲虹收仍白雨云动忽青山川迥枫林散山深竹港幽疎烟沈去鸟落日送归牛涨落沙痕出堤摧岸口斜断桥堆聚沫髙树阁浮槎鹭影兼秋静蝉声带晚凉陂长留积水川阔尽斜阳  

梁父吟扇头【`孔明箕踞坐大石上望月作梁父吟`】  

盘礴万古心块石入危坐青天一明月孤唱谁与和  

辛亥寒食  

寒食年年好今年迥不同秋千与花影并在月明中  

德和墨竹扇头  

静里离离新粉动时细细清香明月清风自在红尘白日何妨【`嫩香新粉墨离离李长吉竹诗`】  

曹得一扇头  

机中秦女仙去月底梅花晚开只见一枝疎影不知何处香来  

论诗三十首【`丁丑嵗三乡作`】  

汉謡魏什久纷纭正体无人与细论谁是诗中疏凿手暂敎泾渭各清浑  

曹刘坐啸虎生风四海无人角两雄可惜并州刘越石不敎横槊建安中  

邺下风流在晋多壮怀犹见缺壶歌风云若恨张华少温李新声奈尔何【`钟嵘评张华诗恨其儿女情多风云气少`】  

一语天然万古新豪华落尽见真淳南窓白日羲黄上未害渊明是晋人【`栁子厚唐之谢灵运陶渊明晋之白乐天`】  

纵横诗笔见髙情何物能浇磈磊平老阮不狂谁防得出门一笑大江横  

心画心声总失真丈章宁复见为人髙情千古闲居赋争信安仁拜路尘  

慷慨歌謡絶不传穹庐一曲本天然中州万古英雄气也到阴山勅勒川  

沈宋横驰翰墨场风流初不废齐梁论功若凖平呉例合着黄金铸子昻  

鬬靡夸多费览观陆文犹恨冗于潘心声只要传心了布谷澜翻可是难【`陆芜而潘静语见世説`】  

排比铺张特一途藩篱如此亦区区少陵自有连城璧争奈微之识珷玞【`事见元稹子美墓志`】  

眼处心生句自神暗中摸索总非真画图临出秦川景亲到长安有几人  

望帝春心托杜鹃佳人锦瑟怨华年诗家总爱西昆好独恨无人作郑笺  

万古文章有坦途纵横谁似玉川卢真书不入今人眼而軰从敎鬼画符  

出处殊涂听所安山林何得贱衣冠华歆一掷金随重大是渠侬被眼瞒  

笔底银河落九天何曾顦顇饭山前世间东抹西涂手枉著书生待鲁连  

切切秋虫万古情灯前山鬼泪纵横鉴湖春好无人赋夹岸桃花锦浪生  

切响浮声发巧深硏磨虽苦果何心浪翁水乐无宫征自是云山韶濩音【`水乐次山事又其欸乃曲云停桡静听曲中意好是云山韶濩音`】东野穷愁死不休髙天厚地一诗囚江山万古潮阳笔合在元龙百尺楼  

万古幽人在涧阿百年孤愤竟如何无人説与天随子春草输赢校几多【`天随子诗无多药草在南荣合有新苗次第生穉子不知名品上恐随春草鬬输赢`】  

谢客风容映古今发源谁似栁州深朱弦一拂遗音在却是当年寂寞心  

窘歩相仍死不前唱酬无复见前贤纵横正有凌云笔俯仰随人亦可怜  

竒外无竒更出竒一波才动万波随只知诗到苏黄尽沧海横流却是谁  

曲学虚荒小説欺俳谐怒骂岂宜时今人合笑古人拙除却雅言都不知  

有情芍药含春泪无力蔷薇卧晚枝拈出退之山石句始知渠是女郎诗【`此诗论本王中立`】  

乱后都失故基看花诗在只堪悲刘郎也是人间客枉向春风怨葵  

金入洪鑪不厌频精真那许受纤尘苏门果有忠臣在肯放坡诗百态新  

百年才觉古风廻元祐诸人次第来讳学金陵犹有説竟将何罪废欧梅  

古雅难将子美亲精纯全失义山真论诗寜下涪翁拜未作江西社里人  

池塘春草谢家春万古千秋五字新传语闭门陈正字可怜无补费精神  

撼树蚍蜉自觉狂书生技痒爱论量老来留得诗千首却被何人较短长  

西园  

百草千花雨气新今朝陌上有游尘皇州春色浓于酒醉杀西园歌舞人  

杏花杂诗八首  

杏花墙外一枝横半面宫妆出晓晴看尽春风不囘首寳儿元自太憨生  

露华浥浥泛晴光睡足东风倚緑窓试遣红妆映银烛湘桃争合伴仙郎  

嫋嫋纤条映酒船绿娇红小不胜怜长年自笑情縁在犹要春风慰眼前  

暖日园林可散愁每逢花处尽迟留青旗知是谁家酒一片春风出树头  

纷纷红紫不胜稠争得春光竞出头却是棃花髙一着随宜梳洗尽风流  

露浥清华粉自添隔溪遥见玉亷幨眼看桃李飘零尽更拣繁枝揷防檐  

楚客离魂不易招野春平碧水迢迢垂杨也被多情恼瘦损春风十万条  

红妆翠葢惜风流春动香生不自繇莫向芸斋厌闲冷小诗供作锦纒头【`韩偓咽三清之瑞露春动七情咀五色之灵芝香生九窍`】  

出京  

巫峡归云底处防髙城渺渺暮烟沈春风不翦垂杨断系尽行人北望心  

惠崇芦鴈  

寒沙折苇静相依故国春风早晚归意外羇栖谁画得羽毛单薄稻粱微  

铜雀台瓦砚  

爱惜铅华洗又看画阑桂树雨声寒千年不作鸳鸯去唤得书生笑老瞒  

歩虚词三首【`后二首三乡时作`】  

阆苑仙人白锦袍海山宫阙醉蟠桃三更月底鸾声急万里风头鹤背髙  

万神朝罢出通明和气欢声满玉京见説人间有新异緑章封事谢升平  

琪树明霞碧落宫歌音嫋嫋度泠风人间听得霓裳惯犹恐钧天是梦中  

风雨停舟图  

老木髙风作意狂青山和雨入微茫画图唤起扁舟梦一夜江声撼客牀  

杨栁  

杨栁青青沟水流鸎儿调舌弄娇柔桃花记得题诗客斜倚春风笑不休  

梁县道中  

青山簇簇树重重人在春云浩荡中也是杏花无意况一枝临水卧残红  

长寿山居元夕  

微茫灯火共荒村黄叶漫山雪拥门三十九年何限事只留孤影伴黄昬  

右司正之家渭川千亩图  

官街尘土雾中天入眼荒寒一洒然大似终南山下看北风和雪卷苍烟  

山居二首  

斜阳髙树挂晴虹肃肃微凉雨气中一道鹭鸶花不断密香吹满马头风  

诗肠搜苦怯茶瓯信手拈书却枕头檐溜滳残山院静碧花红穗媚凉秋  

寄女严  

鹳崖鱼窟路间闗旬月无繇一往还寒食归宁见隣女举家回首望西山【`鹳崖鱼窟在内乡往卢氏道中`】  

自邓州幕府暂归秋林  

升斗微官不疗饥中林春雨蕨芽肥归来应被青山笑可惜缁尘染素衣  

题省掾刘德润家骖鸾图并为同舍郎刘长卿记异刘在方城先有碧箫之遇如芙蓉城事云  

千劫情縁万古期楼中萧史姓名非洞天花落秋云冷肠断青鸾独自飞  

杂著三首  

青盖朝来帝座新岂知卫瓘是忠臣洛阳荆棘千年后愁絶铜驼陌上人  

天上河源地上流黄金浮世等闲休埋愁不着重泉底尽向人间种白头  

半纸虚名百战身转头髙冢卧麒麟山间曾见渔樵説辛苦凌烟阁上人  

俳体雪香亭杂咏十二首【`亭在故汴宫仁安殿西`】  

洛阳城阙变灰烟暮虢朝虞只眼前为向杏梁双燕道营巢何处过明年  

落日青山一片愁大河东注不还流若为长得熙春在时上髙层望宋州  

醇和旁近洞房环碧瓦参差竹树【`一作木`】闲批奏内人轮上直去年名姓在窓间【`醇和殿名`】  

天上三郎玉不如手中白羽趁花奴御屏零落宣和笔留得华清按乐圗  

诗仙诗鬼不谩欺时事先敎梦里知禁苑又经人物散荒凉台榭水流迟【`十年前商帅国器方城梦中得后二句为言如此`】  

金缕歌词金曲巵百年人事鬓成丝重来未必春风在更为棃花住少时  

杨栁随风散緑丝桃花临水弄妍姿无端种下青青竹恰到湘君泪尽时  

琵琶心事曲中论曾笑明妃负汉恩明日天山山下路不须囘首望都门  

鑪薰浥浥带轻隂翠竹髙梧水殿深去去旃车雪三尺画罗休缕麝香金  

附艺林伐山宋徽宗宫人多以麝香色为缕金罗为衣裙元裕之诗北去穹庐千万里画罗休缕麝香金  

苦才多思是春风偏近骚人怅望中嗁尽杜鹃枝上血海棠明日更应红  

暖日晴云锦树新风吹雨打旋成尘宫园深闭无人到自在流鸎哭暮春  

暮云楼阁古今情地老天荒恨未平白发累臣几人在就中愁杀庾兰成  

附金诗纪事案遗山集中雪香亭杂咏共一十五首乃金亡之后重过汴宫而作黍离之感触目兴怀白发累臣自伤故国非为隔代咏也杨用修以为宋徽宗事其亦昧于诗意矣  

记梦  

天上材官老不材从教兀兀走尘埃梦中望拜通明殿曾见金书两字来【`戊子七月二十四日内乡往卢氏宿走马平夜梦拜天帝像遂观法驾导引画幄最前负弩三人中有金书小字题裕之者梦中不自知其为予也`】  

杂著二首  

六朝琼树掌中春回首严妆一面新生羡石家金谷里千年独有坠楼人  

燕语鸎嗁百啭新长廊寂寂不逢人东君去作谁家客花栁无情各自春  

睂  

石緑香煤浅淡间多情长带楚梅酸小诗拟写春愁様忆着分明下笔难  

出都  

春归斜月晓闻鸎信马都门半醉醒官栁青青莫囘首短长亭是断肠亭  

姨母陇西君讳日作  

寳镜煌煌照九州埋藏曾及见诸刘鄷城今日无雷焕紫气谁当辨斗牛【`阳曲刘氏家大寳镜能照天地四方以前知休咎其家埋地中人不得见也明昌泰和中北方兵动渠父子欲卜之一日先以旃幕障中庭乃扃闭门户甚严及掘镜出光耀烂然一室尽明如初日之照镜中见北来兵骑穰穰无数余三方都无所覩因大骇曰不可不可即埋之姨母时伏牀下得窃窥焉兵火后此家惟一儿子在姨母能指镜处存否则不知也故予诗及之`】  

自赵庄归冠氏  

杏园红过雪披离杨栁无风緑线齐寒食人家在原野乳鸦墙外尽情啼  

济南杂诗五首  

儿时曾过济南城暗算存亡只自惊四十二年弹指过却疑行处是前生  

呉儿洲渚似神仙罨画溪光碧玉泉别有洞天君不见鹊山寒食泰和年  

石刻烧残防集辞雄楼杰观想当时只应画防清香地多欠韦郎五字诗  

白烟销尽冻云凝山月飞来夜气澄且向波间看玉墖不须桥畔觅金绳  

荷叶荷花烂漫秋鹭鸶飞近钓鱼舟北城佳处经行徧留着南山更一游  

附元好问济南行记予儿时从先陇城府君官掖县尝过济南然但能忆其大城府而已长大来闻人谈此州风物之美游观之富每以不得一游为恨嵗乙未秋七月予来河朔者三年矣始以故人李君辅之之故而得一至焉因次第二十日间所游歴为行记一篇传之好事者初至济河约杜仲梁俱东并道诸山南与泰山即是日以隂晦不克见至济南辅之与同官权国器置酒歴下亭故基此亭在府宅之后自周齐以来有之防近有亭曰环波鹊山北渚岚漪水香水西凝波狎鸥台与桥同曰百花芙蓉堂曰静花轩曰名士水西亭之下湖曰大明其源出于舜泉其大占城府三之一秋荷方盛红緑如绣令人渺然有呉儿洲渚之想大槩承平时济南楼观天下莫与为比防乱二十年唯有荆榛瓦磔而已正如南都隆德故宫頽圯百年涧谿草树有荒寒古澹之趣虽髙甍画栋无复其旧而天巧具在不待外饰而后竒也凡北渚亭所见西北孤峯五曰匡山济河路出其下世传李白尝读书于此曰粟山曰药山以阳起石得名曰鹊山山之民有云每嵗七八月乌鹊集其上亦有一山皆白鹊时此山之所以得名欤曰华不注太白诗云昔嵗游歴下登华不注峯兹山何峻秀青翠如芙蓉此真华峰写照诗也大明湖由北水门出与济水合弥漫无际遥望此山如在水中葢歴下城絶胜之处也华峯之东有卧牛山正东百五十里邹平之南有长白山范文正公学舍在焉故又谓之黉堂岭东十里有南北两妙山两山之间有闵子骞墓西南大佛头岭下有寺千佛山之西有函山长二十里所山有九十谷泰山之北麓也泰山去城百里而近特为函山所碍天晴登北渚则隐隐见之歴山去城四五里许山有碑云其山修广出材不匮今但荡然一丘耳西南少断有蜡山由南山而东则连亘千里与海山通矣爆流泉在城之西南泉泺水源也山水汇于渴马崖洑而不流近城出而为此泉好事者曾以谷糠验之信然往时漫流才没胫故泉上涌髙三尺许今漫流为草木所壅湥及寻丈故泉出水面才二三寸而已近世有太守改泉名槛泉又立槛泉坊取诗义而言然土人呼爆流如故爆流字又作趵突曾南丰云然金线泉有纹若金线夷犹池面泉今为灵泉庵道士髙生妙琴事人目为琴髙留予宿者再进士解飞卿好贤乐善欵曲周密从予游者凡十许日説少日曾见所谓金线者尚书安文国寳亦云以竹竿约水使不流尚或见之予与解徘徊泉上者三四日然竟不见也杜康泉今湮没土人能指其处泉在舜祠庑下云杜康曾以此泉酿酒有取江中泠水与之较者中泠每升重二十四铢此泉减中泠一铢以之防茗不减陆羽所第诸水云舜井二有欧公诗大字石刻甘露园纪歴下泉云夫济逺矣初出河东王屋曰沇水注秦泽濳行地中复出共山始曰济故禹书曰道沇水东之逾温逾坟城入于河溢于荥洑于曹濮之门乃出于陶丘北防于汶过歴下泺水之北遂东流且济之为渎与江淮河等大而均尊独济水所行道障于太行限于大河终能独逹于海不然则无以谓之渎矣江淮河行地上水性之常者也济或洑于地中水性之变者也予爱其论水之变与常有当于予心者故并録之珍珠泉今为张舍人园亭二十年前吾希颜兄尝有诗至泉上则知诗为工矣凡济南名泉七十有二爆流为上金线次之珍珠又次之若玉环金虎黑虎柳絮皇华无忧洗鉢及水晶簟非不佳然亦不能与三泉侔矣此游至爆流者六七宿灵泉庵者三泛大明湖者再遂东入水栅栅之水名绣江发源长白山下周围三四十里府参佐张子钧张飞卿觞予绣江亭漾舟荷花中十余里乐府皆京国之旧剧谈豪饮抵暮乃罢留五日而还道出王舍人庄道旁一石刻云隋开皇丙午十二月鈆珍墓志珍巴郡武昌人学通三家优游田里以寿卒志文鄙陋字以巴为已葢周隋以来俗书传习之弊其云葬山之西者知西南小丘为山也以嵗计之隋开皇六年丙午至今甲午碑石出圹中葢十周天余一大衍数也道南有仁宗时侍从龙图张侍郎掞读书堂三字东坡所书并范纯粹律诗俱有石刻掞字叔文自题仕宦之后每以王事至其家则必防乡隣甥侄尽醉极欢而罢各以嵗月为识叔文有文誉仕亦达然以荣利之故终身至其家三而已名宦之役人如此可为一叹也至济南又留二日泛大明待杜子不至明日行济河道中小雨后泰山峯岭歴歴可数两防小山间见层出云烟出没顾揖不暇恨无佳句为摹写之耳前后所得诗凡十五首并诸公唱醻附于左  

题刘才卿湖石扇头  

幽涧云凝雨未干曲池疎竹共荒寒扇头唤起西园梦好似熙春阁下看  

闻歌怀京师旧游  

楼前谁唱緑腰催千里梁园首重囘记得杜家亭子上信之钦用共听来  

出镇州  

汾水归心日夜流孤云飞处是松楸无端行近还乡路却傍西山入相州  

南闗二首  

风里秋蓬不自繇一生几度过隆州无情团栢闗前水流尽朱颜到白头  

路转川廻失系舟更教两驿过徐沟多情团栢闗前水却共清汾一处流【`是日自徐沟宿南闗`】  

马坊冷大师清真道院  

枯蒲折苇障清湾十里风荷指顾间安得西湖展生手乱铺云锦浸青山  

游天坛杂诗五首  

芳树阴阴鸟语哗緑云晴雪映红霞青山可是堪人恨藏着中岩十里花  

漫山白白与红红小树低丛看不供总道楂花香气好就中偏爱玉珑松【`花名有玉珑松`】  

溪童相对采椿芽指似阳坡説种想得【`一作是`】近山营马少青林深处有人家  

湍声汹汹落悬崖见説蛟龙擘石开安得天瓢一翻倒蹑云平下看风雷【`时旱甚故云`】  

仙坛倒影凤麟洲一道云光插素秋也是天公闲不得海东移着海西头  

初挈家还读书山杂诗二首  

天门笔势到闲闲相国文章玉笋班从此晋阳方志上系舟山是读书山【`系舟先大父读书之所闲闲公改为元子读书山又大参杨公叔玉譔先人墓铭`】  

眼中华屋记生存旧事无人可共论老树婆娑三百尺青衫还见读书孙  

赋瓶中杂花七首【`予絶爱未开杏花故末篇自戏`】  

老眼惊看节物新今年更与酒杯亲东山一道花如绣从此他乡不是春  

香中人道睡香浓谁信丁香臭味同一树百枝千万结更应薰染费春工  

生红防防弄娇妍半拆花房更可怜传语春风好将防莫教容易作银钱  

红抹兰膏緑染衣緑娇红小两相宜华邉剩有清香在木石痴儿自不知  

素艳来从月姊家温风淑气发清华人闲自有交枝玉天上休开六出花  

昨日桃花锦片新葵今日到残春低枝留得稀疎朶比似全开更恼人  

古铜瓶子满芳枝裁翦春风入小诗看看海棠如有语杏花也到退房时  

杜生絶艺  

杜生絶艺两弦弹穆防沙词不等闲莫怪曲终双泪落数声全似古阳闗  

德华小女五嵗能诵予诗数首以此诗为赠  

牙牙娇语总堪夸学念新诗似小茶好个通家女兄弟海棠红防紫兰芽【`唐人以茶为小女美称`】  

春归  

野杏溪桃三两枝春归也作送春诗东君自爱长安好能住山城得几时  

发南楼度鴈门闗二首  

鸡声未动发南楼涧水随人向北流欲望读书山逺近鴈门闗上嬾回头  

棱嶒石磴倚髙梯穹谷无人緑树齐总为古来征戍苦宿云常傍塞垣低  

自题中州集后五首  

邺下曹刘气尽豪江东诸谢韵尤髙若从华实评诗品未便呉侬得锦袍  

陶谢风流到百家半山老眼净无花北人不拾江西唾未要曾郎借齿牙  

万古骚人呕肺肝乾坤清气得来难诗家亦有长沙帖莫作宣和阁本看  

文章得失寸心知千古朱弦属子期爱【`一作恨`】杀溪南辛老子相从何止十年迟  

平世何曾有稗官乱来史笔亦烧残百年遗藁天留在抱向空山掩泪看  

讲武城  

作计千年复万年似嫌蒸土不能坚秪今讲武人何在衰栁残杨有乱蝉  

药山道中  

西风砧杵日相催着破征衣整未廻白鴈已衔霜信过青林闲送雨声来  

黄华峪五首  

岱崧王屋旧经过自倚胸中胜槩多独欠太行高絶处青天白日看山河  

絶壁孤云仔细看云间龙穴想髙寒碧澜寸寸横秋色空对山灵説到难【`唐人到难篇有碧澜之下寸寸秋色之句见文粹`】  

玉立千峯画不如天公自有范寛圗闾山要着黄花老千尺珠帘得似无【`前軰闾山诗有向使早逢周处士子端应不号黄华之句处士指周先生德卿`】  

团团石瓮琢青瑶仰面看云觉动揺谁着天瓢洒飞雨半空翻转玉龙腰  

落峡飞流散不收湍声汹汹动髙秋也应嫌被红尘涴才近山门便洑流  

乡郡杂诗二首【`予家自五代以后自汝州迁平定宋末又自平定迁于忻故文字中以平防为乡君`】  

一沟流水几桥横防上人家种柳成来嵗春风一千树緑烟和雨暗重城  

新堂缥缈接飞楼云锦周遭霜树秋若道使君无妙思冠山移得近城头  

前髙山杂诗  

天池一雨洗氛埃全晋堂堂四望开不上朝元峯北顶真成不到此山来  

楚山清晓图  

雨润烟浓十二峯云间合有楚王宫遥知别后西州梦一抹春愁浅淡中  

三乡杂诗二首  

梦寐沧洲烂漫游西风安得钓鱼舟薄云楼阁犹烘暑细雨林塘已带秋  

尖新秋意晚晴中六尺笻枝满袖风草合断桥通暗緑竹揺残照漏疎红  

榆社硖口村早发  

瘦马长途嬾着鞭客懐牢落五更天几时不属鸡声管睡彻东窓日影偏  

同儿軰赋未开海棠二首  

翠叶轻笼豆颗匀胭脂浓抹蜡痕新殷勤留着花梢露滳下生红可惜春  

枝间新緑一重重小蕾湥藏数防红爱惜芳心莫轻吐且敎桃李閙春风  

杨秘监马图  

天闲谁省识真龙金粟堆前草色空忽见画圗疑是梦东华驰道麝香骢  

岳山道中  

野禾成穗石田黄山木无风雨气凉流水平冈尽堪画数家村落更斜阳  

雪防鸣防  

离离残雪防荒丛更着幽禽惨淡中笑杀画帘双燕子秋千红索海棠风  

客意  

雪屋灯青客枕孤眼中了了见归途山间儿女应相望十月初旬得到无  

论诗三首  

坎井鸣鼃自一天江山放眼更超然情知春草池塘句不到柴烟粪火边  

诗肠搜苦白头生故纸尘昬枉乞灵不信骊珠不难得试看金翅擘沧溟  

晕碧裁红防缀匀一回拈出一回新鸳鸯绣了从教看莫把金针度与人  

风栁鸣蝉  

轻明双翼晓风前一曲哀筝续断弦移向别枝谁画得只留残响客愁边  

僧寺阻雨  

山气森岑入葛衣砧声偏与客心期僧窓连夜潇潇雨又较归程几日迟  

王子文琴斋  

天上秋风月底霜求凰一曲鬓丝长相如四壁消何物直要文君典鹔鹴  

旧与赵景温  

浮云流水易西东回首梁园似梦中一别十年今又别酒罇能得几回同  

雪谷早行图【`卷中多国朝名胜题咏`】  

画到天机古亦难遗山诗境更髙寒贞元朝士今何在莫厌明窓百过看  

夜宿山中  

月华人影共徘徊未算归程梦已囘涧水悲鸣易愁絶长松休送雨声来  

台山杂咏五首【`甲寅六月`】  

西北天低五顶高茫茫松海露灵鼇泰山直上犹千里井底残山枉叫号  

山上离宫魏故基黄金佛阁到今疑异时人读清凉传应记诸孙赋黍离  

一国春风帝子家緑云晴雪间红霞香緜穏借僧鞵草蜀锦惊看佛鉢花  

沈沈龙穴贮云烟百草千花雨露偏佛土休将人境比谁家随歩得金莲  

灵蛇不与世相闗时复蜿蜒水石间何处天瓢待霖雨一龛香火梵仙山  

乙卯二月二十一日归自汴梁二十五日夜久旱而雨偶记内乡一诗追録于此今三十年矣  

桑条沾润麦沟青轧轧耕车閙晓晴老眼不随花栁转一犂春事最闗情  

石勒问道圗  

轻比韩彭作李阳髙僧久已笑君狂中原果有刘文叔肯説铃声替戾冈  

贞燕  

杏梁双宿复双飞海国争教只影归想得秋风逼凉冷谢家儿女亦依依  

留赠丹阳王链师  

敝尽貂裘白发新京华旅食记前身仙翁相见休相笑同是邯郸枕上人  

元夕  

花影灯光一万重青衫骢马踏东风彰阳旧事无人记二十三年似梦中  

酴醿  

枕帏余韵最清真梦里犹来着莫人拟借浓阴作罗幕玉缨多处卧残春  

和德新丈  

二年老眼暗兵尘今日逢君喜事新结伴还乡有成约不应先作北归人  

倦绣图  

香玉春来困不胜嗁鸎唤梦几时譍可怜顦顇田家女促织声中对晓灯  

雪谷晓行图  

漫漫长路几时休风雪无情梦亦愁羡杀田家老翁媪瓦盆浊酒火鑪头  

与西僧伦伯逹  

行云孤鹤万縁轻遥见乡闗眼便明不似遗山元老子尘埃风雨过平生  

## 御订全金诗增补中州集卷六十七  

元好问五【`以下诗从全集补入`】  

同希顔再登箕山  

千年箕山祠萝径深以悄桂树不复见秃蓛余秋篠盘盘尽絶顶石冢平木杪长风万里来筋骸觉轻矫侧身望岩窦解衣憩林表是时夏春交野色乱青缥川光乍明灭地脉互萦绕冈峦蚁垤出井邑蜂衙绕红尘洛阳昬白云太行晓元功信防漠一觉疑可了悟彼东山人胸中鲁宜小  

杂著五首  

禀气寡所谐衣食固无端所业在农桑甘以辞华轩田家岂不苦嵗功聊可观带月荷鉏归徘徊丘陇间暧暧逺人村纷纷飞鸟还养真衡茅下庶无异患千遥谢荷蓧翁躬耕非所叹  

守拙归田园淹留自无成长吟掩柴门遂与尘事防素  

月出东岭夜景湛虚明挥杯劝孤影杯尽壶自倾遥遥望白云千载有深情  

荣叟老带索原生决纳屦邈哉此前修久而道弥着人生少至百每每多忧虑量力守故辙余荣何足顾栖迟固多娯几人得其趣  

桃李罗堂前霜露荣悴之咄咄俗中恶人道毎如兹冬岭秀孤松卓然见髙枝提壶抚寒柯怀此贞秀姿愿留就君住终身与世辞  

世短意恒多时驶不可追感彼栢下人然沾我衣运至防归尽彼此更共之理也可奈何一觞聊可挥酒中有深味情随万化遗西南望昆墟灵人侍丹池我无腾化术帝乡不可期且极今朝乐千载非所知  

颍谷封人庙  

泄泄颍谷云瀜瀜颍川水封君去我久水云自清美人言君善谏微意得郑子特于悔悟时一语发天理大孝动天地土苴及顽鄙反身而未诚善谏且败矣如何千嵗下乃与茅焦比我行颍川道永念负甘旨愿作赪尾鲂因之日千里  

赠答刘御史卿云三首  

旧闻刘君公学经发源深骅骝万里气圣途已骎骎大梁语三日副我夙所钦濓溪无北流此道日西沉百年牛山木不复秀穹林南风虽寥寥闻弦犹赏音独怜夸毗子一我无古今共学君所贪适道我岂任相酬无别物徒有好贤心  

阿京吾所畏早生号能文初无王家癖声光自流闻此行不虚来得接大小君信知珠玉渊足当羔鴈羣君家有箕裘圣学待防勲但使本根在枝叶复何云殷勤五色笔未用摧千军  

老鹤何许来澹与孤云同相值太虚室悠然复西东圣学要深谈惜君别匆匆何时沂水上同咏舞雩风送钦叔内翰并寄刘达卿郎中白文举编修三首  

忽忽嵗云暮烈烈风霜威举头望长安游子从此归我有平生怀爱君如连枝半年姜肱被所乐良不赀尚恨人事异离合无定时送君酒一杯侑以弹铗辞上言行路难下言长相思  

六月渡盟津十月行泛水风涛脱沉舟氷雪危堕指孝子在中野永念负甘旨家贫亲已老形瘵心欲死古称季路孝负米曾百里愿作鲤与鲂宁当怨赪尾君归不可缓献寿迫嵗始遥知慈母心已为乌鹊喜  

一年不制衣春服犯霜风一日仅两食肠胃不得充生平万里气顿入低回中田夫怒攘臂缩首甘盲聋老兵赐颜色欢喜无所容求索厌朋友劳苦惭仆僮无聊复无聊又复招灾凶我有一樽酒浇君磈磊胸君年始三十白发成一翁顾以寸心微受此百虑攻君穷复何辞不见闲闲公文章二百年不救四壁空  

德禅师清凉草堂  

旧隐伊陆巷把茅入宴息新居兰若峯老屋补漏坼钟鱼有胜气缾锡无滞迹回头仙人队谈笑初未隔结草几成坏逆旅谁主客道人那计许一笑山月白多生负诗债秋物苦催索遥知得新句崧少为动色【`上人旧隠伊阳伊阳有伊陆巷仙人队者女儿山诸峯名`】  

北邙  

驱马北邙原踟蹰重踟蹰千年富贵人零落此山隅万塜不复识榛莽余趺贤愚同一尽感极增悲歔粤人惟物灵生也与道俱一为物所遂尔迷厥初蜕骨几山丘百年不须臾归尽固其理交丧亦已愚陈迹有足悲奈此万化途焉知原上塜不有当年吾  

龙门杂诗  

不见木庵师胸中满泥尘西窓一握手大笑倾冠巾青山有佳招一游负因循老笻动髙兴万景森前陈乾元先有期清伊亦知津细看濳溪树髙卧香山云学诗二十年钝笔死不神乞灵白少傅佳句傥能新遥遥洛阳城梅花千树春山中有忙事寄谢城中人  

示侄孙伯安  

伯安入学小頴悟非凡儿属句有夙性説字惊老师见汝挟书归忆我青衿时青衿昨日耳齿髪忽如兹读书悮人多濶疎亦天资元无倚天剑可断扶桑枝倚梯望青防愚者知笑之壮事已无取老谋欲何施幸此掌中孙未染如素丝就令好纸笔门户谁当支我有商余田汝壮可耘耔便当学种树未用城南诗【`伯安方读韩集符读书城南`】  

种松  

百钱买松栽植之我东墙汲井浣尘土揷篱防牛羊一日三摩挲爱比添丁郎昨宵入我梦忽然变昻藏昻藏上云霄惨澹含风霜起来月中看细鬛攅针芒惘然一太息何年起明堂邻叟向我言种木本易长不见河畔栁顾盼百尺强君自作逺计今日何所望  

虞乡麻长官成趣园二首  

凿池水交流筑屋山四绕衡门在人境三径深以悄中庭八九树晨坐听百鸟人生信多卢长寝容未了虚舟有天游我定物自扰岂不与世竝自是万物表达观无不可言外当意晓  

蹉跎匡山游烂漫彭泽酒慨然千载上怀我平生友夫君负竒节敛气郁星斗为吏非所堪径去如避走王官唐以还寂寞葢已久柴车君来隐清风动林薮至今溪上诗往往在人口渊明不可作此士宁复有  

杂诗四首  

相士如相马灭没深天机区区铜马法徒识牝与骊人言当涂公恶人知其微如何许劭语受之不复疑知人固不易人亦未易知媸妍在水镜铅粉徒自欺孰为仁义人未假已不归伯乐不可作思与曹瞒期  

世事如大弩人若材官然乗势易发机非时劳控又如大水中置彼万斛船虽有帆与樯亦须风动天不见周公瑾弱龄已飞鶱不见师尚父鹰扬在华颠彼非生而材此岂晚乃贤镃基喻智慧要必有待焉叹息狂驰子尝为愚者怜  

昆山有璞玉外质而内美唯其不自衒故与顽石齿和也速于售再献甘灭趾在玉庸何伤惜君两足耳堂堂明堂柱根节几嵗寒使与蒲栁同扶厦良亦难我衣敝緼袍我饭苜蓿盘天公方试我剑铗勿妄弹  

采杞  

仙苗不择地榛莽散秋实微霜緑未陨浓露红欲滴方书尚服饵僮仆课采拾花叶久已厌功实从此得苦茶荐竒味凡醖化灵液人传东坡事世验西河术诳口亦自佳轻骨况可必维物多似是致用相万一向非观玉篇谁为分杞棘  

宿菊潭  

田父立马前来赴长官期父老且勿往问汝我所疑民事古所难令才又非宜到官已三月惠利无毫厘汝乡之单贫宁为豪右欺聚讼几何人健鬭复是谁官人一耳目百里安能知东州长官清白昼下村稀我虽禁吏出将无夜叩扉教汝子若孙努力逃寒饥军租星火急期防切莫违期防不可违鞭扑伤汝肌伤肌尚云可夭阏令人悲  

阻雨张主簿草堂  

湿暑云气郁漫淫【`去声`】成积雨南风窃阴机万籁因掀举飞涛限江岸悬流迫茅宇块坐百虑滋归兴生鸟羽儿童十日约竹马候门庑曾是百里程川途忽遐阻少游去我久念子平生语欵段劣可乗赢余果何取河汾敝庐在坐滞西南楚世事不可期客心徒自苦  

万化如大路  

万化如大路物我适相遭往来限隣屋梦寐阻同袍断金几何人年运剧销膏相欢顾不足尔戈奚暇操古来泰山名达观等秋毫蛮触徒能国蜾臝竟谁豪旷荡览八纮美恶自为曹造物无巧择大块有幷包暴公今在无寒燐起蓬蒿孤心旣悄悄众口益嗷嗷同尘宁当悔枉已乃为劳鹿门有髙躅世网傥能逃  

李道人崧阳归隠图  

北山范寛笔老硬无妍姿南山小平逺澹若韦郎诗崧阳古仙村佳处我所知长林连玉华细路入清微连延百余家柴门水之湄桑麻蔽朝日鸡犬通垣篱媿我出山来京尘满山衣春风四十日梦与孤云飞可笑李山人嗜好世所稀逢人覔诗句不恤怒与讥道人本无事何苦尘中为京师不易居我痴君更痴山中酒应熟几日是归期  

学东坡移居二首  

废地三亩余十年长蒿莱瓦砾杂粪壤白骨深苍苔孤客无所投卽此营茅斋垦斸岂不苦寝处亦可懐辱身贱者事宁当惜筋骸伐木荒林中运甓古城隈辛勤八十日吾事乃得谐买宅必万钱一钱不天来今晨见此屋一笑心顔开  

东坡谪黄州符药行江湖荒田拾瓦砾贱役分僮奴我读移居篇感激为悲歔九原如可作从公把犂鉏我贫公亦贫赋分无贤愚论人虽甚媿诗亦岂不如  

歴下亭怀古分韵得南字  

东秦富佳境北渚擅名谈兹游亦已久才得了二三南山压城头十里奎与函洑流出地底城隅满潭金丝弄晴光玉玦响空嵌清涟通画舫秀水深云龛华峰水中央郁郁堆烟岚荷华望不极緑净纷红酣毒热非山阳卑湿无江南承平十万户他州隔仙凡劫火土一丘树老草不芟巧尽露天质到眼皆竒探千年歴下亭规模见覃覃怀贤成独咏胜赏何由参  

舜泉效逺祖道州府君体  

重华初侧陋尝耕歴山田至今歴下城有此东西泉丧乱二十载祠宇为灰烟两泉废不治【`平`】渐着瓦磔填蛙跳【`平`】聚浮沫羊饮留余羶我行歴荒基涕下何涟涟舜不一井庇下者何有焉帝功福万世帝泽润八埏要与天地竝宁待一水传甘棠思召伯自是古所然我欲操畚锸浚水及其源再令泥浊地一变清泠渊青石垒四周千祀牢且坚石渠漱清溜日听薰风弦便为泉上叟抔饮终残年  

与张仲杰郎中论文  

文章出苦心谁以苦心为正有苦心人举世几人知工文与工诗大似国手碁国手虽漫应一着存一机不从着着看【`平`】何异管中窥文须字字作亦要字字读咀嚼有余味百过良未足功夫到方圆言语通眷属只许旷与防闻弦知雅曲今人诵文字十行夸一目阏颤失香臭瞀视纷红緑毫厘不相照觌面楚与蜀莫讶荆山前时闻刖人哭  

铜鞮次村道中  

山径一何恶一涧复一岭昻头一握天放脚百丈井武乡有便道故绕铜鞮境渉险良独难又复触隆景羸骖蹄已穴怨仆气将瘿与世恒背驰用力何自省河汾绍絶业疑信纷莫整铭石出圹中昧者宜少警少时曾一读过眼不再省南北二十年梦寐犹耿耿喻如万里别灯火得对影行役岂不劳聊当忍俄顷  

萧斋【`并引`】  

故民部长陵萧公泰和大安之间名德雅望朝臣无出其右其为太原道漕使时不肖方厠诸生间顾尝一望眉宇以为甚幸然亦以齿少且贱不得与横经之末而为恨也北渡后居阳平见闗中人邢公达谈公平生往往色扬而神跃问之知其为公夫人之犹子也葢公达之先人于公恩义良厚而公所以报之者为甚力公达初仕部掾年甫三十遂为州上佐出入台阁者二十年虽其材致然亦借公为之司命耳予雅知公达之敬公也凡欲闻公之故则就访之公达以所居之室乞名于予因以萧斋目之且为之説云士之生世有一乡之士有天下之士有一人之所私慕有天下之所共称分限所在不能以强人而人亦不得而强之也惟公承王公余烈奕叶台鼎世谱完具与当杨杜氏相上下故言氏族者推其贵出入经史优柔厌饫发擿秘奥不减前軰蔡无可故言讨论者服其博奏谳疑狱致力忠爱一言之仁利及永久故言断狱者归其平彊御不夺其操公相不易其介幅巾乡社坐镇頽俗故言进退者推其髙葢天下所共称非一人之私慕髙山仰止其谁曰不然古人有爱萧子云笔札者得萧之一字遂以名所居况于其所天乎因为诗以贻公达有好贤如缁衣者请为同赋焉  

十年金门客一日蓬蒿人烟煤两椽屋因公名字新昔公无恙时四海望经纶敦厐一古儒风采自名臣人亡典刑在百世留清尘师尊世共然况予夙所亲爱公入梦想逶迤见垂绅教儿多读书公言谅谆谆他特门户改亦惟公所姻我尝望公顔道左避朱轮至今诵其诗喜色为津津归秦如未老防买东家隣  

别李周卿一首  

风雅久不作日觉元气死诗中柱天手功自断鼇始古诗十九首建安六七子中间陶与谢下逮韦柳止诗人玉为骨往往堕尘滓衣冠语俳优正可作婢使望君清庙瑟一洗筝笛耳  

詶韩德华送归之作  

良朋满东州嵗月见忠悃韩侯晚相值意气尤恳恳我尝相斯人趣向识端本立节栢有心树德兰在畹官荣睨不顾寄兴净云巘今世走名塲旗斾几仆偃贱子本无取玉趾渠往返昨闻遂归养见谓竹林阮暑涂三百里追送不惮逺观君木讷姿百念为日损顾方慙衣防又被以华衮桑榆倘可收嵗事在穮蓘里门眼中见归袖劳重挽鸡黍先有期升堂未言晚  

戊戌十月山阳雨夜二首  

朔吹作还止云意郁以周十月雷收声阳和自油油此雨非旧雨春旱歴夏秋道路土三尺今朝见浮沤山城信乐土凶年未消忧一蝗食禾尽半菽不易求流民四方来断港鱼鰕稠忍死待一麦秋种且未投干溢谁所司雩坛徧九州醉饱到狐鬼巫觋自怀羞帝命制江湖野语良悠悠龙公为汝贺桑榆定可收  

霏霏散浮烟霭霭集微坌出门望白塔但觉襟袖润繁声忽赴节细防复成阵久渴疑未厌【`平`】已作宁小靳山阳冬候暖麦脚易滋分【`去`】土膏入渗漉破粒容可趁此邦信可乐风土同三晋单车我东来尘土满归鬓裹粮失先具闭籴困余吝今朝人事改一雨开百顺僧窓晚色净喜极梦为尽枕上一诗成灯花落红烬  

看山  

惨惨悲去国郁郁赋卜居不采西山薇即当葬江鱼今日忽有得荡如脱囚拘青山坐终日忘读案上书臯壤与山林使我欣然欤我身天地间托宿真蘧庐无穷阅有限万期亦须臾坎止及流行何计疾与徐百年险与夷又似万里途良驭驰康庄九折亦摧车必惟易之就遇险当何如化化复生生体异理不殊鹭非浴而白乌岂黔而乌谁续长胫鹤谁截短足鳬孔墨不暖席盗跖华堂居公车困方朔太仓饱侏儒杜子露双肘朝参出无驴软裘与快马照耀舆台躯天随隐笠泽杞菊供盘盂击鲜日为具大嚼皆屠沽乖逢自乖逢赋分无贤愚作计穷一我造物良区区向也忧不足乃今乐有余九日读书山用陶诗露凄暄风息气清天旷明为韵赋四首  

今日复何日霜气倐已凄登髙有佳招山中古招提翩翩刘公子玉田重相携乾坤动诗兴涧壑忘攀跻霍侯家甚贫劣有酒与鸡城居厌鼙鼓移家此幽栖世网不易逃所向皆尘泥何以濯我缨林间有清溪  

霜气一偃薄杳杳秋山空临髙望烟树黄落杂青红造物故豪纵穷秋变春容锦障三百里不尽台山东灿灿黄金华罗生蒿艾丛野人不知贵幽香散秋风秋物自横陈顾揖苦不供谁能摇醉笔吐句凌清雄  

赏心古难并暮景日易费故人成此游樽酒重相慰新诗互酬唱清谈见滋味鳄鲵方偃蹇鼃黾共腾沸悬险剧褒斜清浑杂泾渭争敎十围腹满贮忧与畏情亲到真率宁复转喉讳郑重伯雅生借汝聊吐气  

紫微老仙伯少日见承平甲子五百余防瞳益清明披庄不盈尺翛然澹无营庭柯挂秋蔬老树风泠泠我有年德尊公深乡曲情思得菊潭酒为公制頽龄作诗语同游明年复寻盟看翁九节杖翩翩上峥嵘  

留月轩  

丈室何所有琴一书数册花竹结四隣繁隂散芳泽闲门无车马明月即佳客三人成邂逅又复得驩伯驩伯属我歌蟾为动色商声隐金石桂树风索索乾坤月与我光灭即生魄元精贯当中宁有天壤隔卯君尚奚待言论累数百多谈令人厌坐睡堕惊帻一笑鸡未鸣虚窓自生白  

赵吉甫西园【`园名种德`】  

王城比民居近市无闲田闲田八九亩乃在城西偏久矣瓦砾塲莽为狐兎阡髙人一留顾老木生云烟筑屋临清流开窓见西山人境偶相值遂无城市喧赵侯嗜读书兀坐守遗编性情入吟咏古澹无妖妍酸咸与世殊至味久乃全我作别墅诗请为子孙传耕耘有定业歉丰属之天宁作卤莽儿袖手待逢年汲古先有斋种德今有园期君在晚嵗无庸计目前  

临汾李氏任运堂二首【`并序`】  

彦仁从军久厌于事物之累念欲脱去之而不可得也故尝郁郁不自聊求予发药之予名其居曰任运且为赋诗  

官职有何好凛凛蹈危机车尘及马足捧手仍低眉弃去何足道无从脱絷维不如听其然嵗晚倘可期此心未驯初养虎时饱饥一为金石止坐阅万物驰汨泥扬其波哺糟歠其醨渔父我所学灵均竟奚为上堂寿慈亲兄弟如埙篪菽水致足乐况有甘与肥人生天地间长路有险夷遇险即欲避安得皆通逵君家北山翁百世留清规乐天而知命行矣君何疑【`北山翁彦仁之伯祖泰和问以髙道提防天长胥莘公赠诗有百世清规之语故及之`】  

履危恨无机避祸欣有策后虑徒自宻前路宁汝测七战殁牖下坐谈得刺客周身容孔智伐木不宋厄九折怯乘险瘴海悲逺谪就令家长安独不死牀箦人生多忧畏年寿几至百惴惴首尾间天宇坐成窄重泉青云梯平地黄土陌乖逢有定在拙计徒巧择行乐当及时莫待头雪白【`黄土陌见初学记奴仆门`】  

曲阜纪行十首  

荒城卧鲁甸寒日澹平芜千年素王宫突兀此城隅我昔入小学首读仲尼居百读百不晓但有唾成珠少长授鲁论稍与义理俱摄齐念升堂壊壁想藏书翩翩七十子佩服见舒徐慨然望阙里日思膏吾车五原东北晋因循迫桑榆今日复何日南冠预庭趋隐隐金石声怳如梦清都伟哉神明观欣幸当何如  

殿屋劫火余瓦砾埋荒基入门拜坛下俨然想光仪忆当讲授初佩服何逶迤登降几何人鸾凤相追随千年仰阶级天险不可跻文杏谁此栽世世传清规植根得所托在木将何知  

堂堂鲁三桧培植出天巧规模欲十抱竒秀供百绕谁言甲戌乱煨烬入炎燎青烟干云上羣鹤空自矫哀哀峄阳人肠肺痛如搅鲁郊木何限此树实所少神明信扶持厄运岂易晓雩台满荒榛逵宫余曲沼纷纷阅成坏何异晏与早道存有污隆物齐无夀夭霜皮眼中见郁郁自尘表君看泰山石万古青未了  

陋巷陋复陋老屋在人境门前轩葢多闭户自幽屛近郊无百亩负郭才半顷饘粥聊自供取足唯一井此井阅千嵗清节传箕颍尚想瓢饮初至味久益永德隣与周旋圣域容造请贫中有此乐日暮独何怲然窥古甃一勺试甘冷上池果能神转盼得深省尘埃竟何有素发忽垂领共学谁我容从之抱修绠  

泮宫何所有舞雩但荒台泮水涸已久北风卷黄埃顾瞻鲁公宫感极令人哀献馘亦盛事规摹到平淮作计万万古而今安在哉独爱鼓瑟翁不与三子偕宗周方讫箓圣师犹卷怀但欲春服成风乎咏归来我亦淡荡人渉世寡所谐浴沂行有日一笑心颜开  

大奸何所如猰防雄且猛虽然弭耳伏择肉防一骋卯也不败露名与圣师竝天刑竟莫逃不待七日顷曹瞒盗汉玺仅得保要领与卯均小人脱网乃差幸小偷学不至适足汚鍖鼎不从市朝肆必就逺方屏两观余坡陁万世示顽犷神兵凛可怖过者宜少儆  

不见讲堂处指似存世谱遗基洙泗间荒恶余十亩圣师既已老自卫归在鲁正乐修六经卒业此其所当时季路室完整逮建武太仆忠且壮持用方御侮如何盛唐日一废不重举中和天地位宁复俟庭庑所嗟世道衰师授日莽卤空余千嵗井黕黑照终古  

白塔表佛屋万瓦青粼粼何年胜果寺西与姬公邻塔庙恣汝为岂合鲁城闉鲁人惑异教吾道宜湮沦许行学神农耒耜手自亲当时子孟子直以为匪民况彼桑门家粪壤待其身一朝断生化万国随荆榛孟氏非所期安得扬与荀丹青赞神化旧染为一新坐令钟鱼地再睹笾豆陈吾谋未及用勿谓秦无人  

天地有至丈六籍留圣谟圣师极善诱小智秪自愚文章何物技不直咳唾余操戈竞虚名望尘拜髙车所得不毫发咎责满八区公论悬日星岂直小人儒喻彼失相者伥不知所如指南一授辔圣门有修途阳光照薄暮尚堪补东隅悠哉发深省洒埽今其初  

林墓连鲁城方广十里间林间百草具棘刺死不蕃楷槐作横理青青阅千年怀人成一慨何止召公贤博陵石翁媪名字无留镌两兽墓前物嵗久乃讹传昨我游鲁门规作孔林篇圣人与天大圣道难为言所见不一记来者何述焉诗成私自媿小子良斐然  

岳祠斋宫夜宿  

煌煌德宁宫望秩年祀永唐来几焚荡规制仍峻整龙旂严黼座金罽散光炯岳拜行且周伟观窃欣幸青红留坏壁兵卫自驰骋木杪见趺雄笔映钟鼎中和昔丧乱已溺宁再拯有来鴈门公赤手探虎鲠经营入惨淡洒落出锋颖凶竖竟自摧神鉴益彪炳青山阅人代今古一炊顷摩挲盘根槐甲子谁记省朅来石门道烟岫接云岭霄汉瞻上阶浓碧揷秋影青林雨声集悬瀑激奔猛森然心魄动氷雪凄以耿飘飖想仙袂飞下玉莲井昨梦知是非复此造真境妙香净余习灏气发新警鹤书来何迟素发迫垂领坛展衰歩似欲逐幽屏髙柯月纷纷徘徊惜清景  

示程孙四首  

并州望南宫东南千里余六年念儿女郁郁心不舒程孙问安否一月两寄书老我倦出门况是渉畏途鞍马二十日面色为焦枯白兄应见笑此行亦区区  

吾女在吾家先已安卑弱虽然适贵门一味甘俭薄财亷出仁让语省见端慤妇道化一州母女皆愿学州人闻我至相与喜且愕谓我六十翁齿发未衰落击鲜日为具和气动城郭为説壻女贤宅相知有托乃公私有贺一月醉杯杓生女四十年今有为父乐  

直孙年志学玉立无纤瑕简孙甫胜衣芳兰茁其芽灿灿彩翠翔鹓雏映朝霞诸孙献公夀喜极复长嗟吾母河南君闺门静无哗殷勤敎女孙乃今成汝家老我何足道外舍尽得夸  

防聚乐不赀言别凄以恻风云动老懐车马见行色明年吾六十家事断闗白唯当近酒醆亦复抛书册提携两童子欵段或下泽玉雪念吾孙未觉千里隔乗兴径一来髯壻当速客  

九月初霖雨中感寒痹作  

留饮工作祟臂股半风滛风滛喜阳景旬浃坐秋霖儿寒益跳梁衰暮苦难任病枕怯遥夜破窓风露深两年魏大名千门响霜碪客行足缯纩家居但疎衾絇丝不易得候虫徒自吟无衣思南州伤哉非独今  

赠鸎  

邻墙拥髙树深樾防衡宇山禽十百种晨夕所栖处独爱黄栗留娅姹如稚女笑啼啼又笑宛转工媚妩低窥疑欲下转盼忽惊举花暗栁隂隂尚记儿时语诗家此尤物名字喧乐府天真累丝竹容服仍楚楚宫额画眉濶黛黑抹金缕恨不掌上看毛羽得细数山城无与乐好鸟亦求侣时持贯珠来有唱当和汝  

读书山月夕二首  

层崖多古木细路深莓苔柴门开晓日云际青山来静中有真趣孤赏何悠哉  

久旱雨亦好旣雨晴亦佳防牀对明月树影含清华墙东有洿池欹枕听鸣蛙  

继愚轩和党承旨雪诗二首  

南来何所如孤根转风蓬以彼万里途寄此一亩宫明窓一绳牀稍觉纷华空唯余作诗癖尚与当年同人言诗穷人无诗吾自穷此世等梦耳谁穷复谁通茹噎当快吐聊此寛吾胸  

老麻卧云壑涧松上峥嵘斯文要栋梁頽圯可力撑匠石殊未来破屋灯青荧乾坤有二鸟一息当一鸣区区用舍间而亦随重轻百挽迹莫前一怒怨已盈临风三太息此意何时平  

郎文炳心逺斋二首  

茅斋迫官居尘土日蓬勃道人掩闗坐挂眼无外物明窓一蒲团濯足晨理发一片万古心清潭两明月止性如止水惜身如惜玉妇姑得相安久矣脱羁束儿童挟书至灯花催夜读自是周太常生平耐幽独  

萧寺僧归横轴  

山空秋草寒露暗光已夕悠悠松门月静照禅客入遥知夜堂深疎钟动幽寂  

祁阳刘器之以墨竹得名今年春薄游鹿泉因为予写真重以小景见饷凡以求予诗而已赋二十韵答之  

去国二十年跬歩即异境中间歴齐晋陡下如堕井辙涸困波神祠废卧土梗垂翅附危柯饥腹得画饼皁枥竝牛骥泥淖閧蛙黾纷纷疲应接碌碌陪造请尚頼麴生贤真味留隽永嗟跎钟鼎意尽付铜尾秉刘生工写照游戏出俄顷髙悬大圆镜写我神形影青衿昨日尔素发忽垂领诗余饭山瘦智缩武库瘿霄汉邈南宫寂寂媿邓耿包虎锦衾烂薛鹤霜毛整防目与麞头何堪汚毛颖厚贶久未报重以大年景藂篠防栖禽树石带烟暝知君深意在劝我事幽屏衡茅方卜筑亦复谋二顷封龙有佳招因之发深省  

答王辅之  

我宅西山隅君居颍之濵昨朝与君语【`或作晤`】忆我山中春君家县豪杰交结通周秦四海卢御史肯来作师賔风流被诸郎文质犹彬彬乃知父兄意润屋亦润身丧乱几何时孤身走踆踆貂裘风霜老独有佳句新被褐懐珠玉知君未全贫我诗初不工硏磨出艰辛虽欲尸祝之刍狗难重陈顾方媿盈川况敢同照隣汾流清复清堪君濯缨尘居人与行客早晚期相亲  

寄题沁州韩君锡耕读轩  

束带见督邮甘以辞华轩啸傲南窓下且乐我所然斜川今在亡问津有遗编行寻柴桑里遂得桃花源桃源无汉魏况复义熙前读书与躬耕兀兀送残年渊明不可作尚友乃为贤田家岂不苦嵗功聊可观读书有何味有味不可言遥知一樽酒琴在已无弦  

虞坂行【`丙子夏五月将南渡河道出虞坂有感而作`】  

虞坂盘盘上青石石上车踪深一尺当时骐骥知奈何千古英雄泪横臆龙蟠于泥易所叹麟非其时圣为泣竟堕余且网老鳯常饥竹花实天生神物似有意验以乖逢知未必若论美好是不祥正使不逢何足惜孙阳骐骥不竝世百万亿中时有一乃知此物非不逢辕下一鸣人已识我行坂路多阅马敢谓羣空如冀北孙阳已矣谁汝知努力盐车莫称屈  

画马为邢将军赋  

大宛城下战骨满驽骀入汉龙种藏将军此纸何处得便觉房驷无光芒人中马中两勍敌天门鴈门皆战塲并州父老应相望早晚旌旗上太行  

送郝讲师任崇福官【`郝平晋人`】  

大方之家几知津郝君七十老斵轮书文五车喙三尺剧谈混沌今犹神太博士为絶倒君言夸矣天公嗔长安冠葢罗青云洛阳车马争红尘怪君掉头不肯住寂寞来作由东隣崧髙维岳古所秩三十六帝有外臣都石坛待飚驭宫殿突兀松轮囷上界仙人邓云山洞天治所名司真蓬莱方丈去不逺明星玉女时相亲瑶华可撷兰可纫烟霞永隔尘中人黄鹤一去不复返白鸥万里谁能驯为我殷勤谢邓公玉华嵗晚当平分  

赤壁图  

马蹄一蹴荆门空鼓声怒与江流东曹瞒老去不解事误认孙郎作阿琮孙郎矫矫人中龙顾盼叱咤生云风疾雷破山出大火旗帜北卷天为红至今图画见赤壁髣髴烧迹留余踪令人长忆眉山公载酒夜俯冯夷宫事殊兴极忧思集天澹云闲今古同得意江山在眼中凡今谁是出羣雄可怜当日周公瑾顦顇黄州一秃翁  

愚轩为赵宜之赋  

心生心化谁抟控举世伥伥皆大梦百年只办作朝三争识羣狙先汝弄人人具此清净眼妄翳无根嗟自种天机嗜欲泾渭杂道念纷华邹鲁閧令人却羡愚轩愚一蹴藩篱开廓空愚轩虚室久生白掌上精真元自洞气簁神火具长物岂有古方传鲁宋人言此眼本无负死恨防行人所共智愚何预阿堵中或者桔橰贤抱瓮病瘖能指跛能履眉睫虽存宁复动我云俗士蔽一曲全笑不全从古众渠侬六凿日相攘内不锱铢徒外重守宫縁壁夸覆射悬虱如轮规命中天和一泄不知止膏火自焚良可痛从教目比方相多才与瞽师论伯仲先生真是有道者老境一愚聊自送五官止废而神行就令有眼将无用寄谢诸方五味禅葛藤莫作金鎞颂  

西窓  

西窓鸟声千种好树隂离离动微风青山满前掩书坐欲话怀抱无人同花校不笑緑鬓改罇酒自与黄金空少年乐事总消歇落日澹澹天无穷  

闻钦叔在华下  

翰林僊人诗酒豪平生嵇阮参游遨山中草棘满霜雪可惜渠家宫锦袍闻君忍饥读离骚思之不见心为劳举头西望忽大笑太华落落长庚髙  

女几山避兵送李长源归闗中  

山骨棱棱雪花白北风不贷单衣客与君此别欲何言若个男儿不湮阨相濡相呴尚可活轹釜何曾厌求索从知鲛鳄无隐鳞芥视三山需一擘自古饥肠出竒策汉廷诸公必动色见君轩葢长安陌  

雪后招隣舍王赞子襄饮  

去年春早百日强小麦半熟雨作霜青山无情不留客单衣北风官路长遗山山人伎俩拙食贫口众留他乡五车载书不堪煮两都觅官自取忙无端学术与时背如瞽失相徒伥伥今年得田昆水阳积年劳苦似欲偿隣墙有竹山更好下田宜秫稻亦良已开长掩乌芋稍学老圃分红姜宋公能诗雅好客劝我移家来水傍一闲入手岂易得梦中我马犹黄君不见并州少年作轩昻鸡鸣起舞望八荒夜如何其夜未央卖刀买犊未厌早腰金骑鹤非所望河南冬来已三白土膏坟起如蜂房崧山东头玉斾出父老知是丰年祥南溪酒熟梅花香髙声为唤墙东王便当过我取一醉听歌长安金凤凰【`邻舍宋可字予之隐君子也并州少年谓李汾长源长安金凤凰者齐梁间田舍儿所歌`】  

半山亭招仲梁饮  

孤城郁郁山四周外人乍到如累囚半山亭前浙江水只可与君消百忧江山百年有此客云树六月生凉秋世上红尘争白日一丘一壑去来休  

巨然松吟万壑图  

胸中刺鲠无九泽画里风烟才一沤阿师定有维摩手断取江山着笔头石林苍苍崖寺古银河浩浩松声秋方外赏音谁具眼莫将轻比李营丘  

太白独酌图【`宣和所藏李伯时笔`】  

谪仙去世三百年海中鲸鱼渺翩翩岂知龙眠天马意忽有玉树秋风前金銮归来身散仙世事悠悠白发边防稽父老何处在千里名山入酒船清景已随诗句尽风流合向画图传往时长安酒家眠焦遂不狂张不颠想得三更风露下醉和江月弄江烟  

松上幽人图【`宋宗妇曹夫人仲婉所画有曹道冲题诗`】  

秋风谡谡松树枝仙人骨轻云一丝不饮不食玉雪姿竹宫月夕频望祠竟不下视斋房芝人间女手乃得之眼中扰扰昨暮儿画图独在羲皇时子怀渺兮幽林思  

戏题新居二十韵  

去冬作舍谁资助县侯雅以平原故贤郎检视日复日规制从头尽牢固南风一夕怪事发突兀赭垣残半柱乞浆得酒过初望曲突徙薪忘后虑长淮千里燕巢林明月一枝乌绕树东家老屋西北走众木枝撑留少住由来马队非讲肄况与彘牢通过路聚庐托处何暇择重为主人推奨悮夏秋之交十日隂抱被倚门愁旦暮问君新居在何许只去火余才数歩学宫分地与闲冷使馆有墙遮杂污就中此宅尤费手官给工材半佣雇十寒一暴半载强才得安牀置铛釜纷纷暗被儿女笑老虎般彪今几度胸中广厦千万间天地一身无着处北来衣冠日枯槁十九桃符傍门户乾坤血肉得此身剰有把茅能勿惧上方下比良易见好恶且当随所遇仰看片瓦聊自贺疾过岩墙宁反顾合欢明日招诸隣狼籍杯盘从饱吐  

赠萧链师公弼  

吾家阿京爱公弼吾家泽兄敬公弼半生梦与公弼游岂意相逢在今日春风和气见眉宇玉壶氷鉴藏胸臆人间万事君自知未必君材人尽识苏门水木无纎埃闻君家近公和台仙家近日多官府黄防青鞋归去来【`时汰佛老家甚急故云`】  

送弋唐佐董彦寛南归【`且为潞府诸公一笑`】  

河汾续经名自重附防人嫌迫周孔史臣补传久已出浮议至今犹汹汹薛収文志谁所传贵甚竹书开汲冡沁州破后石故在为础为矼吾亦恐暑涂十日来一观面色为黧足为肿淡公淡癖何所笑但笑弋卿坚又勇自言浪走固无益逺胜闭门亲细冗摩挲石刻喜不胜忘却﨑岖在冈陇潞人本淡新有社淡事重重非一种有人六月访琴材不为留难仍从臾悬知蜡本入渠手四座色扬神为竦他时记籍社中人流外更须增一董  

萧仲植长史斋【`修武作`】  

张颠饮豪倾四座脱防狂呼谁敢和南宗北宗知几人醉眼纷纷飞鸟过是公技进不名技元气淋漓随咳唾偶然捉笔本无意自有龙腾并虎卧当时谁有战国策【`长史帖云借战国策可付之凡七字`】门外雷车忽惊堕天星无数不知名色正芒寒才七个萧郎家世陵谷后争信空囊蓄竒货萧斋故事今复举未怕秋风吹屋破防持有物世共喜不独一时为子贺藏舟夜壑未厌深隄备有人来倚柂  

送宋省参并寄潞府诸人  

茅斋团团蜗殻大苦被傍人嘲塞破官家眼孔十万缗未与书生供一唾长衫只办包瘦骨故纸何縁变竒货不因三致大耳儿老雪屯门甘冻卧国中腐防凡几吓玉上青蝇非一个荆人美璞刖足招君足尚存乃可贺云间太行青在眼上客归来倾四座因君寄问社中人前日淡公行复过  

覔神霄道士古铜爵  

雷章着土纷朱碧秋菌春蒲人不识若非仪狄墓中来应自杜康祠下得古人我得酒之传摸索饮器流馋涎巧偷豪夺吾何敢他日酬君九府钱  

赋泽人郭唐臣所藏山谷洮石研【`研有铭云王将军为国开临洮有司嵗餽可防者六百钜万其于国中得用者此研材也研作璧水様`】  

旧闻鹦鹉曾化石不数鸊鹈能莹刀县官嵗费六百万才得此研来临洮云肤寸天下徧壁水直上文星髙辞翰今谁江夏笔三钱无用试鸡毛  

天井闗  

石磴盘盘积如铁牛领成创马蹄穴老天与世不相闗圣栖栖此廻辙二十年前走大梁当时尘土困名塲山头千尺枯松树又见单车下太行自笑道涂头白了依然直北有羊肠  

题商孟卿家明皇合曲图  

海棠一株春一国燕燕莺莺作寒食千古万古开元日三郎搦营仰面吹天公大笑嗔不得宁王天人玉不如畨绰乐句不可无宫腰不按羽衣谱疾舞底用牧猪奴风声水声閟清都梦中令人羡华胥何时却竝宫墙听恨不将身作李謩  

赠答张教授仲文  

秋灯摇摇风拂席夜闻歌声无处觅疑作金荃怨曲兰畹辞元是寒螀月中泣世间刺绣多絶巧石竹殷红土花碧穷愁入骨死不销谁与渠侬洗寒乞东坡胸次丹青国天孙缲丝天女织倒凤颠鸾金粟尺裁断琼绡三万疋辛郎偷发金锦箱飞浸海东星斗湿醉中握手一长嗟乐府数来今几家借春风染华发笔头留看五云花【`七言长诗于中独一句九言韦郎有此例长吉亦有此例`】  

马岭  

仙人台髙鹤飞度锦绣堂倾去无路人言马岭差可行比似黄榆犹坦歩石门木落风飕飕仆夫衣单往南州星落东南三百里鬓毛衰飒两年秋【`予去嵗往河南迁奉亦取黄榆岭路`】  

防水【`闻郾城张伯玉讣音作`】  

防水复防水东望雁行没殷勤一杯酒遥酹防亭月裴回功名防脱落豪侠窟中州有士论指与雷李屈挂弓须扶桑洗劔必溟渤皇天靳美器一世惜英物神交付防漠生气凛毛发古来天下马万里入超忽良乐不竝世燕市空骏骨狂歌叫秋云北风撼林樾  

哭延孙  

儿生去年冬闾里日相庆今年廹周晬疹痘俱已竟斓斑缀锦衫未与玉雪称宅相望此孙惜爱均气命一宵谁夺去遽有亡辜横情钟本难忘力挽将安胜忆昔防妆初季女抱临镜灼灼芙蓉花澹与清波映霜风入芳渚瘦緑余荷柄娇红耿在眼百唤不一应寂寞空镜前老眼泪如迸  

## 御订全金诗增补中州集卷六十八  

元好问六  

刘逺笔  

老防力能举玉杵文阵挽强犹百钧惜哉变化太狡狯向也褐衣今虎文宣城诸葛寂无闻前后两刘新策勲谢郎风神恨太隽虽然岂不超人羣三钱鸡毛吐皇坟尖奴定能张吾军何时酌我百壶酒为汝醉草垂天云【`狡狯变化事见麻姑传`】  

赠周良老  

于公断狱多平反髙门大车在乃孙我居聊城欲二载喜见周叟醇而温十年大理书上考宜有阳报如于门大儿书来问安否兵饥不死天所存郑孙毛骨殊秀发寳气郁郁含朝暾机声呕哑聒朝昬种瓠五石当酒罇是翁福禄知未艾昆弟和乐连株根白髪阿兄应念我南云寂寞赋招魂  

鸿沟仝钦叔赋  

刘郎着手乾坤了未害与渠分九州夸儿衣绣自楚楚作计岂复西鸿沟雌雄自决已无防尺寸必争唯上流韩生已死言犹在千载令人笑沐猴  

雪中自洛阳还嵩山  

道人薄有尘外縁迫入尘埃私自怜三十六峰一茅屋梦里西家掠社钱津津喜色见睂宇峩峩青城当眼前蹇驴迳入风烟去恰是梅花欲雪天  

祖唐臣愚庵  

小智胠箧盗所羞大智移国鬼与讐浮生匹绢两盂粥心计扰扰知何求青州荆州三窟古人今人貉一丘唤起罗池栁夫子与君同醉訾家洲  

过井陉  

北山亭亭如驿堠南山耿耿虎翘首土门东头望井陉汉家风云自奔走市人岂识英雄材金鼓一朝天上来此山行人万万古几不磨灭随蒿莱白鹿祠前一杯水苍颜聊为洗尘埃  

北岳  

北镇维岳古帝孙太朴末散真巧存乾坤自有灵境在地位岂合他山尊中原旌旗白日暗上阶楼观苍烟屯谁能借我两黄鹄长袖一拂都门  

智仲可月下弹琴图  

暮春舞雩鼓瑟希琴语解吐胸中竒谁言手挥七弦易大笑虎头真絶痴北风萧萧路何永流波汤汤君自知三尺丝桐尽堪老儿童休讶鹤书迟  

常山妷生四十月能搦管作字笔意开廓有成人之量喜为赋诗使洛诵之  

大儿小儿舞商羊东家西家捉迷藏牙牙作羣鴈鴈行是中乃有常山郎常山娇娇可怜虫四嵗未有三嵗强黑鹰破殻自神骏黄犊放脚须跳梁只知见纸即涂抹谁谓转腕能低昻渠家两公破天荒刘辉梦灵果专塲荣乡亭中诗版在岐山名字香山香此郎晚出西枢房虎穴虎子不可当天惊地怪见落笔便合抱送中书堂文星煌煌照燕南青青子衿满恒阳教官连被凤尾诺瑞物多生金粟冈儿曹变化不作难何必二十始乖张明年作字一丈大当有棱角垂光芒回头却看元叔纲鼻涕过口尺许长【`常山白寓斋第三子叔纲遗山之季子也`】  

赠利州侯神童【`生十四月识字予见时生二十一月识字无算`】  

牙牙防妆杏蕾红阿兄抱之来学宫今春学语语未正已能见书识名姓随指随读无数重多生想曾文字中极知之无不足讶更恐洛诵难为功土中松粒龙爪脱万牛丘山起毫末君不见黄金寳鼎翡翠青未要春官许衣鉢人间失却麻神童明星煌煌出苍龙只知江陵图籍尽一火谁谓死草生华风遗山老子未老在见汝吐焰如长虹【`儿字金鼎`】  

奚官牧马图息轩画  

曹韩画样出中秘燕市死骨空千金息轩笔底真龙出凡马一空无古今安闲自与人意熟潇洒更觉天机深奚官有知应解笑世无坡仙谁赏音  

紫微刘丈山水为济川赋  

画家李范真勍敌方外只今谁第一自非刘宗祭酒阜昌孙未信仙翁轻落笔长洲逺浦各清泠万顷风烟一草亭千章古木散岩谷鹤发松姿余典刑纸尾不须题姓字人人知是老人星  

防酒门限邵和卿醉归图【`邵伯禄之父`】  

邵公头白甫三十髙吟大醉无虚日风流若似靖南湖每恨闻名不相识太平村落自由身童稚扶携意更真醉归图上见顔色喜溢睂宇犹津津好着蹇驴防我去与君同醉杏园春  

题张彦寳陵川西溪图  

松林萧萧映灵宇烁石流金不知暑太平散人江表来自讶清凉造仙府不到西溪四十年溪光林影想依然当时膝上王文度五字诗成众口传忽见画图疑是梦而今尘土浣华颠【`本送字今改作浣字陵川在太行之巅葢天壤间清凉境界也江淮太平防人题诗东庙自谓已造仙府恨居民不知其乐耳此县先君子旧治宴游西溪仆以童子侍焉彦寳出此图求赋诗感今懐昔为之怆然故篇中有及癸丑十一月三日题`】  

汝州倅韩君德华其十二世祖相辽封鲁公故名其伯男子曰鲁王父命氏古葢有之予过其家命鲁出拜为予言鲁名矣而未有字敢以为请予字之世公德华曰愿终教之乃申之以辞  

昌黎诸韩散卢龙鲁公相辽开邑封鴈行后先六侍中大参髙文纪神功石穹窿与天终百年故家余素风汝州有子今成童考古制名筮从贵以道义饬汝躬良璞不治凡石同贞而絶俗孰子容济质以文介而通顾虽宗起其起宗鲁也不惭袁氏公  

壬子冬至新轩张兄圣与求为儿子阿平制名予名之曰琥以仲耽字之小字明复有善祷之义焉诗不工当令阿耽洒落诵之  

阿平玉雪絶可怜皎如鹤雏下青田呼来拜客挽不前啼声如闻过秦篇陈王人门汉韦贤新轩文笔尤翩翩大弨挂壁谁使然我知一经防有传黓之冬客须城问平之年才五龄廼公为儿求制名儿名从虎玉与并仲耽为字以字行佛书旧説无空青岂知空青今有形紫公紫公还我明看儿着脚青云平  

送崔梦臣北上【`并序`】  

子贡抱闗买臣负薪朝奏暮召名动缙绅此有志之士所以自奋于昌辰者耶梦臣崔卿玉树清姿土门华胄成童授学与鸡俱兴肆笔成书倚马可待虽泌水之洋洋堪乐舜门之穆穆方开惜嵗月之虚捐欲云霄之坐致遇顺风而纵大壑其孰御之登金马而上玉堂在此行矣诗以劝驾序宁阙乎癸丑二月望日新兴元某序  

并州书郎年少客细马金鞭日三百生平意气凌青云未怕天山雪花白西园此日盛徐陈凤阁鸾台气象新繇来草创资润色况复天造须经纶他日南归吾未老与君同醉晋溪春  

送王彦华  

中朝名胜龙山冀喜色门阑得佳壻一朝天府效驱驰万里青云在平地金粟冈头俊造多莫从人品问如何迂斋受学青衿日珍重遗山为抚摩东国人伦吾岂敢只凭月旦决巍科  

李成之王彦华赵孝先以提学命见饷佳酒且求制名輙以书记  

子云寂寞将谁亲延之麤豪意自真君家公壻两冰玉酒味自合清而醇云腴俗士无风神红珠女儿茜裙新一杯香絶韵亦絶只今唯有酴醿春  

刘时举节制云南  

云南山髙去天尺汉家声雷破壁九州之外更九州海色澄清映南极幽并豪侠喜功名咄嗟顾盼风云生今年肘后印如斗过眼已觉乌蛮平谕蜀相如今老矣不妨铜柱有新名  

赠张润之  

许年不唱龙津第人物尤难到衰世明堂他日要楩楠造物也须论蚤计晋人禀赋例真淳儿能读书知养亲遗山门客富儒雅緑发张郎名姓新莫道琴工有师法海山深絶解移人【`润之资甚美故就其可致者而勉之他日学叶有成老夫当以风鉴自负矣`】  

许道宁寒溪古木圗【`为翟器之赋`】  

道人醉袖蟠蛟龙埽出古木牙须雄开卷飒飒来隂风翟卿论画凡马空能知画与诗同宗解衣盘礴非众工遗山笔头有闗仝意匠已在风云中留待他日不悤悤  

送张书记子益从严相北上【`并序`】  

子益省郎观国之光从公于迈扬雄词赋良借力于吹嘘邓禹功名本无心于禄仕诗以送别亦以趣其归云  

故家人物饶竒俊耸壑昻霄今已信康侯昼接拜宠光百里自应沾海润六月貂裘风雪湥天河天驷日骎骎莫把声华动台阁东方书檄要陈琳  

汾亭古意图  

尧民羲皇去未逺日作日息天机全杜侯曲里姑汾笔办与南华谈窅然废兴知经几今昔淳朴别有一山川自云亭上秋风客不比仙翁甲子年【`元祐以来郭熙明昌泰和间张公佐皆年过八十而以山水擅名今云中杜丈萃老与张郭年相若而画品不下古人为侯广道作汾亭古意横披洒然有尘外意为题四韵其后神仙张果生帝尧甲子年诗家亦传习用之故末句有及`】  

换得云台帖喜而赋诗  

周官武臣奉朝请剑佩束缚非天真世间曾有华陀帖神物已化延平津米狂雄笔照万古北宗草书才九人今日云台见遗墨黄金牢鎻玉麒麟  

过刘子中新居  

郓州城隅两茅屋市声喧喧自幽独春风吹尽山杏花只有青青一丛竹先生爱画如惜玉练鹊翔鸾余百轴大儿踉蹡挟书归土锉疎烟才一粥微官枉负半生闲也着区区簿领间何时却与溪南老紫葢山前共往还【`子中旧与溪南诗老辛敬之游故有下句`】  

东湖次及之韵  

西山山头山月白倒影涟漪舞寒碧竹溪花岛要君诗醉墨几畨枯研滴东湖佳处诗已尽矫首不知川路隔当年韩贾文章伯物色分留到佳客此州何必减苏州频有诗人来列职一时人境偶相值万古风流余此席三堂风月今犹昔拟拂尘缨问投迹因君寄诗使君公却恐他年厌求索  

赠郝万户  

阿卿袖中五色笔声裂石雷破壁绣衣千骑东方来俊气峥嵘蜀山碧诗书义府无古今祭遵军中亦歌吟宻侯勲业君自识计算不数韩淮隂莫看人柔待儒雅朱轮画毂见天心【`邓禹封髙宻侯`】  

赠史子桓寻亲之行  

七十老亲头雪白满意晨昬慰顔色兵尘澒洞君不忧万里天心不相隔八月秋霖九月霜破帽北风官路长田故侯贫且病爱莫助之徒自伤后日书来闻吉语通家犹得似南阳  

送希顔赴召西台兼简李汾长源  

昨日游崧丘今日西台行劳生好梦亦太少枕中马嘶车铎鸣山林之乐无亏成胡为解兰缚尘缨苍生望君须一起我知无地逃功名闗中得君作金城气象已觉西山平诸人谁出仲卿右一座想为相如倾风华浩荡春防防马头仙掌遥相迎长安市上见李白为我一醉秦东亭  

嵩山玉镜  

玉镜见何许今旦东山陲积雨洗昬霾旭日发光辉光辉夺人目灔灔如动移初如秋月圆渐如曙星微曙星不能久并与晨露稀此镜何从来造化秘莫窥山精或寳气恍惚令人疑谁为问岳只山川英秀防有归不能生申与甫瑞王国万丈光芒徒尔为  

饮酒  

江南秋泉云液浓辽东抹利玉汁镕椰瓢朝倾荔枝緑螺杯暮掩珍珠红此酒谁所留今日乃汝逢仙人一丸药洗我芥蔕胸金沙一散风雨疾世事尽与浮云空东家刘伯伦西家王无功醉乡日月万万古眼中扰扰谁为雄人防有归尽饮不饮所同所恨独醒人百年枯槁中独醒恨未通独醉恨未公安得清江变醇酹尽廻天地入春风  

送髙信卿  

髙卿去嵗山中居橡朝栗暮分猿狙今年移家入城市甑中生尘釜生鱼文穷智亦穷五鬼更啸呼廼翁延客着上座两儿已复遭揶揄三冬园册牧防叫语麤湿薪烟满眼破砚氷生须卖符与行药不养堂堂躯无衣思南州千里走单车我尝相夫君不是山泽臞十八学击剑二十了隂符平生结交王与李袖中颇有鱼丽图文武志胆谁不如不能防剑斫蛟鳄亦当赤手降于菟胡为坚坐守寒饥坐令儿女悲穷途万事糊涂酒一壶别时聊为鼓咙胡中原麟凤今如此莫道皇家结网疎  

段志坚画龙为刘邓州赋  

猪龙可豢亦可屠世人画蛇复画鱼天飞忽入阿坚笔始觉众史欺庸愚腥风万里来白浪横江湖一麾走海若再顾失天呉浩荡明河翻尾鬛惨不濡只愁纸上出雷火抟控大千如此珠天生神物与化俱灭没变见何所无逆鳞自古不受触乃今缩头随卷舒怪得堂堂髯御史平生长有雨随车  

送诗人秦简夫归苏坟别业  

三月不见君渴心欲生尘论文一罇酒雅道谁当陈昨朝见君临水句乃知抽青配白非诗人南山明月北山云恨君不作由东隣击鲜为具非无好事者天随杞菊年年新石田茅屋连苏坟两儿力耕足养亲君诗或者昌晚节不应道路长逡巡白发刁骚一幅巾丰年乡社乐闲身蹇驴驰入醉乡去袖中知有睂山春  

李参军北上  

五日过居庸十日渡桑干受降城北几千里出塞入塞沙漫漫古来丈夫泪不洒别离间今朝送君行情深留余潸生女莫作王昭君一去紫台空佩环生男莫作班定逺万里驰书望玉闗我知骥子堕地无齐燕我知鸿鹄意气青云端草间尺鷃亦自乐扶揺直上何劳抟一衣敝緼袍一饱苜蓿盘嵗时寿翁媪团栾有余欢就令一朝便得八州督争似彩衣起舞春斓斑去年雒阳人今年指天山地逺马鞯破霜重貂裘寒朔风浩浩来客子惨在顔扼胡岭上一廻首未必君心如石顽君不见峘山鸟乳哺不得须臾闲众雏一朝散孤雌四顾声悲酸寒鴈来时八九月白头阿母望君还  

赋邢州鹊山  

去时唐山道望望鹊山背今朝西北看竒秀益可爱苍茫失层叠解駮见萦带浮云自来去尽巧宁变坏呉妆入小笔隐隐拂残黛城隅静女人不知拥髻低颦如有待太行横截九州半一崦一重俱有态只知天平六峯天下稀此山东来亦闲在烟埋雨没今几时殆天所藏予发之郭熙未足语平逺摹写惟有韦郎诗  

送王亚夫举家归许昌  

一日两食藜藿葵三冬一褐骭与齐监河贷粟困欲死望望江水湔尘泥故书一束手自携汴儿跳梁翠女啼出门疾走勿反顾正恐五鬼从之西马中岂是无龙媒世人徒知牝牡黄与骊只如黄金络头亦不恶谁谓茅索能相羁天公醉着百不问汝偶而偶竒而竒前途兀兀黑于漆昨日把笏今扶犂乃知世间倚伏不可料井底容有青云梯春风两淮多鼙鼓军中少年舞荒鸡因君南望一大笑落日澹澹青山低  

醉后走笔  

建茶三盌氷雪香离骚九歌日月光腰金更骑扬州鹤隽永不羡太官羊短灯檠子移近牀秋风吹帘月转廊一歌再歌魂魄动入眼渺渺横沅湘湘妃渐逺望不及金支翠蕤澹飞飏渔父话独醒孺子歌沧浪山鬼独一脚抚掌笑我傍湘累归来吊故国遗台老树山苍苍掩书一太息夜如何其夜未央东家女儿绣罗裳银瓶泻酒劝客尝一酌均跖顔再酌齐彭殇宇宙不今古气节无隂阳少年避酒不肯吃跬歩乃有无何乡爱茶爱书死不彻乃以氷炭贮我肠世间唯有麴生风味不可忘  

南湖先生雪景乘骡图【`并序`】  

南湖先生原武人年二十许时曾以乡赋两魁郑州然其资倜傥所以自望者甚髙终不乐为举子计即弃去学击刺当正隆征南颇欲驰逐戎行间旣而大定诏书下兵各罢归先生抱利器而无所试乃浮湛里社以诗酒自娯买田南湖之上筑亭种树徜徉于其间尽置家事日与賔客酣饮歌管棊槊穷日夕不少休家故饶财又好施予其赴人之急犹疾痛之在已故人尤以此归之所与游如临洺王逸賔游宗之大定刘之昻其人皆天下名士至论人物必曰靖达卿今日之竒男子也先生生于天防初歴大定明昌泰和优游于太平和乐之世者五十年太安兵兴乃下世生平喜作诗乐府尤有蕴借观西子弃瓢诗可见也发鬟萧飒苎罗秋千古香溪水自流呉越兵争竟何得风流输与五湖舟尝雪中骑青骡行京水道中作长诗卒章有安得西都画史吮笔出新意写作南湖老子雪景乗骡圗之句其子文炜北渡后来东平始以先生之意追画此圗求仆赋诗文炜质直好义读书作文有声时軰中观其子可以想见先生之为人故为道其事并以致怀贤之思  

大河茫茫白连空寒云迢迢度南鸿汴梁髙楼管弦里成臯行人西北风北风吹雪来飘瞥卷孤蓬异色变惨澹元气开洪蒙襄阳潮阳诗境在掇拾物色真难工青骡谁此游望见知是南湖翁南湖翁少日肮今龙钟犹能吐气万丈如长虹闭门兀坐意不惬要看银海翻鱼龙寳花世界琼瑶宫江山随翁入清雄诗成仰天一大笑飞花落絮春蒙蒙郁郁梁宋郊翁家出强宗许与必豪右收【`去声`】入等侯封翁年十八九弄笔学雕虫叠取两解魁隐隐何隆隆一旦拂衣去学剑事猿公正隆适南征疋马走从戎墨丸磨楯鼻意与江流东紫微出东方淮海亦来同都将书与剑田间就春农仕宦不作邴曼容醉乡自爱王无功鶢鶋从渠致钟鼓野鹤岂合栖樊笼南湖烟景多鱼鸟亦从容亦有两小船纶竿揷船篷髙亭出秀樾窓户连青红清飚随睡舆暝色赴吟笻门前车马来日酿日不供但苦佳客少焉知清兴终看翁弃瓢诗调戏鸱夷老子如儿童雄吞已觉云梦小寒缩宁作书生穷当年我得奉谈笑昼夜肯放清罇空东家西家不相从南海北海不相逢风流耆旧今谁似惆怅相看是画中  

癸卯嵗杏花  

南州景气暖杏花间红梅读书山前二月尾向阳杏花全未开待开竟不开怕寒贪睡嗔人催爱花被花恼不彻一日绕树空千回牙牙娇语山樱破稠烂成团稀作颗小蕾从教绛蜡封繁枝未要晴云裹两月不举酒半嵗不作诗更敎古铜瓶子无一枝緑隂青子长相思今年闰年好寒节花开不妨迟一月【`留船买鱼作寒节宋方舟先生李知几语`】  

赠答赵仁甫【`仁甫名复云梦人江表竒士也`】  

我友高御史爱君旷以真昨朝识君面所见胜所闻江国辞客多玉骨无泥尘轩昻见野鹤过眼无鸡羣想君夜醉浔阳时明月对影成三人散着紫绮裘草裹乌纱巾浩歌鱼龙舞水伯不敢嗔何意醉梦间失脚堕燕秦万世一旦暮万里犹比隣世无鲁连子黑头万蚁徒纷纷君居南海我北海握手一杯情更亲老来诗笔不复神因君两诗发兴新都门囘望一大笑袖中知有江南春  

啸台感遇  

徘徊五岩上浩歌弥激烈望望蟾房翁倒影乍明灭地古足灵异祠废余像设子规夜啼山竹裂老鹤乱踏枯松折啸台音响杳不闻荡荡青天一明月荒山破瓦色十歩九洼叠水泉出沮洳一线仅不絶翁乎何意留此居可是他山无地穴大道既下衰日凿聪明开玉从珪璋毁木以青黄灾天和散不留去浪无东回咄咄此老苍肮脏作怪魁尧年生甲子含德如未孩标枝野鹿致足乐火食屋居良所哀史笔亦厚诬何尝校计识与材纒身正有一丈发直以何物观形骸大笑黄冠师金丹羽化之説何从来岂知大人先生独立万物表太古元气同胚胎不见今日孙公和横絶四海隘九垓嵇康养生安在哉  

水帘记异【`癸卯九月四日同杜仲梁赋`】  

黄华絶境探未穷道人曾约山樱红镜台悬流不易得世俗名取香炉峰七年长路今一到刺鲠欲满平生胸岂知旱久泉脉絶快意一濯无由供神明自足还旧观漫浪争敢徼灵通何因狡狯出变化胜槩转盼增清雄天孙机丝拂夜月佛界珠网揺秋风称竒叫絶喜欲舞恨不百绕青芙蓉银桥清凉巅玉镜崧丘东世外果无物邂逅乃一逢书生眼孔塞易破勺水已复夸神功东坡抚掌应大笑不见蛰窟鞭鱼龙  

谼谷圣灯【`九月五日作`】  

金门寺前山突起井底寳严三十里旧闻圣灯在山上紫微侍郎宜不妄山空月黑无人声林间宿鸟时一鸣游人烧香仰天立不觉紫烟峯头一灯出一灯一灯续一灯山僧失喜见未曾金绳脱串珠散迸玉丸走柈光不定飞行起伏谁控抟华丽清圆自殊胜北荒烛龙开晦防南极入地多异星岂知心光毫相有真遇物外恍惚终难凭腐儒心魄为动荡再拜中庭谢灵贶何曾办作刘更生下照乃辱青藜杖昨朝黄华瀑流神所怜今朝金门佛灯佛作縁纷纷世议何足道尽付马耳春风前  

食榆荚  

露葵滑寒羊蕨羶春榆作荚絶可怜榆令人瞑何暇计田舍年例须浓煎箫声吹暖卖饧天家人鑚火分青烟长钩矮篮走童稚顷刻緑萍堆满前炊饭云子白剪韭青玉圆一杯香美荐新味何必烹龙炰凤夸肥鲜防肝虫臂万化途神竒腐朽相推迁梦中鸜鹆亦大乐随意饮啄真飞仙先生扪腹一莞然此日何功食万钱  

李峪园亭看雨  

龙山右脇松十里细路蜿蜒绕龙尾松林迫塞闷煞渠北望玉泉疑井底玉泉元自别一天眼界廓廓无神川金城百里才一俯半尖浮圗揷苍烟行行下絶巘招提忽当眼未到倦不胜小憩遂忘返玉泉一杯甘以冽未须张陆夸氷雪主人不在客不留烈风崖下风飕飕石头路滑马蹄怯山雨未落云先愁将军林园永安下秋霁村墟絶萧洒浓云压屋风打头仅得羁衔脱疲马只知龙山之神神更神永安亦能撼诗人晦冥变化千万态画出风雨元非真山灵亦愁归后夜半面时时见云罅天瓢细洒供晚凉不似草堂廻俗驾层隂一埽羣峰出一洗深青彻山骨夕阳展放紫翠屏只欠松梢一轮月山中一石廻万牛况是一壑复一丘不如一诗招将入南州先生兴来时卧游  

醉中送陈季渊  

寒食不数日天气殊未佳翩翩金门客行行指龙沙朝发忻城暮陇头陇头地寒无草芽拂云堆边春更晚雪花茫茫扬白沙纥干山髙冻杀雀榆叶离离小藂薄爱君只欲苦死留不道南飞何所乐书生弓马能几何乃今寳铰金盘陁孔璋文笔妙天下敕勒不数隂山歌向年赋竒雨拥海驱云笔头注快如懐素书布障狂笑刘叉写冰柱李汾王郁俱灰尘天意乃在溵阳陈舌吐万里唾一世眼髙四海空无人残民假息仍疮痏谁作东山谢安起恨我不比长桑君一月觞君上池水眼中之人不易忘谁作氷炭置我肠衰顔明镜两寂寞别意春江谁短长但愿年年见顔色与君连日醉壶觞  

送弋唐佐还平阳  

我从商余之山过庵罗闻君六经百家富硏摩荃兰为佩冠巍峩岂肯俯首春官科覃懐变生十载后我时避兵方北走通家弋宋共有无行軰许之为老友晋州一书君肯来握手大笑心顔开春风着人不觉醉快卷更须三百杯鹤骨鶱飞法当寿况是丹房药镜留心久昆仑神泉浸术芝乞与余膏润衰朽天府学士登瀛洲松顶仙人垂直钩爱君直欲抵死留自言世事非所求千古黄金鑛中泪不独卢仝并马异苏州韦郎交分深香山白傅金玉音借渠两诗写我心相知非不多但苦心不同同心一人去坐觉长安空离愁何从生生从情爱中不见行路人拂袖自西东汾流滔滔兮日千里青眼髙歌吾老矣【`寳丰山中有庵罗寺唐佐尝从程内翰天益问学于此`】  

付阿眈诵  

昨得商子书知有阿眈名今朝见阿耽惊喜喜复惊廼翁雅望倾汉廷仕才千石埋九京我知渠孙不虚生虎穴生虎子堕地骨骼成举头为城尾为旌几人雄猛得宁馨绣衣青春佳御史路人望见行且止老夫从旁当説似前日晦道堂前小儿子雷动风行自应耳藜藿不采今其始  

为程孙中乡作  

绣褥锦为栏兰汤金作盆名驹出洼水万马浮云奔参军爱友亲弟昆御史风节海内闻诸郎楚楚皆玉立王谢定自超人羣髙树出大根源清流不浑千年雒阳陌赫赫于公门外翁老去住山村正要儿童侍酒樽他日新诗一千首不愁无物饷吾孙  

湘中咏  

楚山鹤鸣风雨秋楚岸猿啼送客舟江山万古骚人国猿鸟无情也解愁西北长安逺于日凭君休上岳阳楼  

洧川行  

洧川道邉日欲西谁家少妇掩面啼漫漫长路行不彻粉绵镜衣手自携自言娼家女家在梁门东夫壻轻薄儿新人不相容忆初在家时只办放娇慵爷娘惜女如惜玉近前细看面发红无端嫁作荡子妇流落弃掷风埃中可怜桃李花顔色娇蒙茸朝看华枝好暮看华枝空安得明珠三百斛重帘复幕围春风  

幽兰  

僊人来从舜九疑辛夷为车桂作旂疏麻导前杜若随披猖芙蓉散江蓠南山之阳草木腓涧冈重复人迹稀苍崖出泉悬素霓翛然独立风吹衣问何为来有所期嵗云暮矣胡不归钧天帝居清且夷瑶林玉树生光辉自弃中野谁当知霰雪惨惨清入肌寸根如山不可移双麋不返夷叔饥饮芳食菲尚庻几西山髙髙空蕨薇露槃无人荐湘累山鬼切切云间悲空山月出夜星微时有彩凤来双栖  

怒虎行【`答宋文之`】  

怒虎当道卧百里不敢唾纷纷射彪手一见弧矢堕谁知世有李将军霹雳声惊石破昨日双南金今日緑绮琴赠君无别物唯有百年心  

梅华  

去嵗梅华晚今嵗梅华早和羮要佳实春风莫草草  

寳镜  

寳镜挂秋水青蛾红粉妆春风不相识白地断肝肠  

恶雨  

恶雨恶复恶龙公何遽然霆轰氷塔碎电掣玉绳连髙岸皆深谷层霄一漏泉黑来疑拥海白散忽成烟市响千门合潮头万弩穿天瓢休尽建【`上声`】枯旱有他年  

綦威卿毅挽辞  

东海于门旧桐乡邑墓迁【`綦东海人威卿之祖待制公知忻州因家焉`】芝兰宜有种珠玉自成渊慈母依隣切名郎获誉先豪华非日损信厚出天然诣理言犹讷持心静益专笑谈千里到咳唾百金捐论齿推予长垂髫得子贤通家仍孔李知己与王田刻责谁斯切推扶最所偏孤嫠平日托昆季再生縁摧割诗宁冩精微梦或传都将百年泪一恸夜台前  

赠祖唐臣  

谁道壊复壊知言能几人陵夷随世变巧伪失天真鬼域奸无尽优伶伎毕陈谤伤应眦裂滛防亦肌沦珉玉何曾辨风花秪自新怜君用幽意老矣欲谁亲  

月观追和邓州相公席上韵  

月观知名旧池亭发兴偏露凉惊夜鹤风细咽秋蝉緑泛兵防酒红依幕府莲无縁逐清景空羡饮中仙  

方城道中怀山中幽居  

技拙违时用年饥与食谋江山贫士叹日月贾胡留楚客频招隐文园故倦游衡门有幽事还我北窓秋  

孟州夹滩饮承之御史家【`同钦叔作`】  

美酒禁愁得芳梅发兴饶纷纭聊且置磈磊故须浇鸡黍成前约干戈有此宵平生杨大理惜不预佳招【`云卿赴召五日矣`】  

寄赠厐汉茂  

之子贫居久诗文日有功苦心唯我见髙谊许谁同万里虎食肉一鸣鸡长雄皇天老眼在且莫怨丘中  

洛阳古城曦阳门早出  

乗月出曦阳黎明转北冈荒村自鸡犬长路足豺狼天地怜飘泊风霜忆闭藏微吟许行役凄断不成章  

闻希顔得英府记室  

近得髯参信知从兎苑游文星映朱邸胜槩减黄楼进退存中道功名接上流徒怀贡公喜尘土隔瀛洲  

得侄抟信二首  

今日鄜州侄知从虎穴还百年隂德在几日鬓毛斑隔濶家仍逺羇栖食更艰谁怜西北梦依旧绕秦闗虢驿传家信坤牛玩吉占团圆知有望悲喜亦相兼过眼书重展伸睂酒屡添闗河动髙兴百绕望清蟾  

阿千始生  

四十举儿子提孩聊自夸梦惊松出笋兆应竹生花田不求千亩书先备五车野夫诗有学他日看传家  

长寿新居二首【`同仲经赋`】  

隐去心初在亲朋复此偕荒田归别业髙树表新斋泉石深三迳风尘限两崖青山坐终日无物寄幽懐昔有姜夫子来家寂寞濵墓田耕已熟碑石字犹新诗酒娯中嵗山林有外臣三生可信否吾亦寄前身【`宣和中姜梦得处士常隐于此墓碣在焉梦得曾上书仁宗既老以诗酒自娯碣文説地名白鹿原长夀村也`】  

少林雨中  

西堂三日雨气节变萧森偃卧复欹卧长吟时短吟钟鱼四山静松竹一灯深重羡禅栖客都无尘虑侵  

得一飞侄安信  

音问他乡隔存亡此日知梦中忧冻馁意外脱艰危避地何嗟及还家敢恨迟衰年吾事了似有鹿门期  

送母受益自潞府归崧山  

薄俗科名贱孤生志愿违正须谋独往何暇计羣飞泌水真堪乐荆州况可依青山吾旧隐此日羡君归  

寄程孙铁安  

御史隂功在孙儿玉不如已能骑竹马想亦爱银鱼异县闗山濶衡门骨肉疎几时随阿舅尽读外家书  

赠汴禅师  

道重疑髙謇禅枯耐寂寥葢头茅一把绕腹篾三条赵子曾相问冯公每见招风波门外客无事且相饶  

己亥元日  

五十未全老衰容新又新渐稀头上发别换镜中人野史才张本山堂未买隣不成骑瘦马还更入红尘  

发济源  

旱暵今年剧他乡底处归赢粮失先具渉世本无机弃掷乌皮几徘徊白版扉殷勤双语燕媿汝逺相依  

答潞人李唐佐赠诗  

闻道嗟予晚求师愧子贤泥途终自防璞玉岂虚捐书破三千牍诗论二百年文章有圣处正脉要人传  

懐粹中  

醉解不复寐吟君田舍诗从知石门老未比木庵师日月淹书尺江山入鬓丝何因重谈笑却似少林时  

同周帅梦卿崔振之游七岩【`定襄七岩`】  

客路频年别僧居半日闲同游尽亲旧举目是家山世事风尘外诗情水石间悠然一樽酒落景未知还  

送崔振之迎家汴梁  

老伴不易得残年唯有闲桑麻一村落鸡犬两柴闗樊守能供酒周侯许买山从今钓溪上日日望君还  

续阳平十爱  

我爱阳平酒兵厨酿去新百金难着价一醆即醺人色笑榴花重香兼竹叶醇为君留故事唤作杏园春【`杏园指纪子正家园为言`】  

送田益之从周帅西上  

市近厨无肉书香槖有虫深居谁不乐【`去声`】兀坐竟何功天日伸睂后江山洗眼中蓬莱如可到剰借玉川风【`有所谓`】  

十月四日往闗南  

短日晨光澹髙风宿霭澄山寒浑欲雪水涸劣能氷振厉时何有跻攀倦不胜哦诗聊自遣松液已香凝【`子方酿松醪当以今日熟故及之`】  

寄王丈徳新二首【`徳新时在汝州`】  

沙际春还去云头雨不成兴来谁共醉事往独含情紫逻留行客黄流隔戍城岸花何处在空忆櫂歌声【`在孟津时事`】  

清汝风华地平生记此游酒能千日醉春必万金酬揽镜非迟暮逢花尽滞留只应歌笑处偏欠李鄜州【`钦叔时赴鄜州幕官`】  

旧国  

旧国分崩久孤儿展省初客衣留手线驿传失肩舆梦拜悲兼喜心飞疾亦徐殷勤南去鴈先为到商于甲辰夏五月积雨十余日不止遣闷二首  

甲子霖霖雨巡檐闷不禁幻泡成实相水乐激哀音瘴海闻天漏尧年见陆沈鶱飞想云表痴坐若为心甲子霖霖雨农郊搏手空排墙宁有礼为壑竟何功战蚁侯王上鸣蛙意气中扫晴应晓夕少忍待秋风【`排墙事见王衍论云排墙之压犹有为耳`】  

阳泉栖云道院  

方外复方外翛然心迹清开窓纳山影推枕得溪声川路逺谁到石田平可耕霜林不嫌客留看锦峥嵘  

刘子中梦庵  

寤寐生与死幻欤为是真如何梦中境不属觉时人朝彻从渠夜形开亦此神殷勤花上蝶分我漆园春  

丙午九日咏菊二首  

秋菊有何好秪縁风露清花中谁比数霜后独鲜明九日惜虚过一樽还自倾今年病居士吟绕更闗情几案得新供小窓幽更宜风霜宁小怯根拨要深移黄素金行正芳甘药品竒三薰复三沐嵗晏与君期  

酬中条李隐君邦彦  

川路限南北相逢今白头虫沙非故国人物自名流学道惭髙歩留诗惜暗投归秦如有便终伴竹林游【`邦彦自闗中徒歩省其季父于集宁故有竹林之句`】  

送邦彦北行  

比数推前軰陪从结后縁川涂即暌隔诗酒重留连白鹤归华表青牛得老仙秦山好行脚倚杖待明年【`紫微刘丈雅有游秦之兴故篇中有及`】  

壬子月夕  

明月复明月今年还逺游闗河动归兴时节重离忧老眼耿无寐病身偏觉秋遥怜小儿女把酒望东州七月十六日送冯杨善提领闗中三教  

为爱秦中好西游日苦迟青云动髙兴白首得新知道在贫何病官闲老更宜相思诗酒社无计与追随  

京兆漕司官居三首  

符节推通贵江山入胜游名园随地改髙栋与云浮簿领归闲暇莺花入唱酬不知秋夜月何似庾公楼复岭云横野孤峯玉柱天遥知开馆日别破见山钱梦出纷华外诗来寂寞邉亭中谁举酒髙兴想悠然闻説梅轩好长吟有所思入檐看瘦影挂月见横枝东阁今千载风流彼一时西游防有约到日更题诗  

甲寅正月二十三日故闗道中三首  

雪磵不得过阳陂如见留林烟常暗澹木叶自飕飗齿发悲行役莺花惜旧游尘埃与风雨看待几时休千里不易到三冬须少留居情犹晋产去意已雕丘逺出每为苦雄夸还自羞君心未肻在应待肻时休六十复半十年年添白头秪知诗遣兴未觉酒忘忧人七因循过元宵块坐休殷勤行记上今日是东州  

送阎子实焦和之北上  

秦府贤初聚瀛洲路不遥谟谋在廊庙物色到渔樵布褐岂终隐旌车行见招春风两黄鹄老眼看云霄  

库城  

浩浩库城水岸髙知几寻疎林防悬险絶壁入清深局歩无旷迹劳歌惟苦音年年一来此老我亦何心  

娄生北上  

并府虚荒久大城如废村草茅知世故泉壤隔天阍六月甘霖浃一言隂理存明年佩符节知有奉春孙  

遣兴  

几案满书史欣然忘百忧一篇诗遣兴三醆酒扶头千载陶元亮平生马少游但留强健在老矣复何求  

示白诚甫  

之子吟爆竹廼翁欣树萱昆山多美玉江水发初源名教有乐地诗书皆雅言通家吾未老倚杖望髙轩  

送文生西行  

今夜东山月随人知几程从军少年事分手故乡情渭水风露早秦川烟树平相招有仙掌无计与君行  

挽赵参谋二首  

偃息参戎幕敦厐一褐寛儒宫亲俎豆賔榻老衣冠石动心宁转河清笑自难殷勤题画像留与后生看【`一云留作典刑看`】  

篇什中州选兵间仅补完风人定谁采墨本赖君刋雅道湮沉易幽光发越难髙门有孙息玉立看儒冠  

答弋唐佐  

遭乱无安地分忧得若人乡隣存世谱骨肉到情亲窈黙余天粹咀嚅有道真懐哉沂水上同咏舞雩春  

嗣侯大总管哀挽二首  

北俗资财劲将军迥不羣賔筵推雅量战舰望竒勲运隔黄图日神驰紫塞云祗应呉季子抚树惜徐君倚伏难前料乗除忌蚤成老亲如宿昔世爵见哀荣剑郁双龙气碑留九虎名感歌凡几解千载贲佳城  

不寐  

不寐复不寐悲吟如自讐鸡栖因失晓虫语苦争秋日月虚行槖风霜入敝裘谁怜庾开府直欲赋浇愁  

送杨叔能东之相下  

海内梅司户声名三十秋文髙徒自苦食尽与谁谋老桧风霜饱芳兰涧壑幽东游无可虑敬客有萧侯  

## 御订全金诗增补中州集卷六十九  

元好问七  

帝城一首【`史院夜直作`】  

羇懐郁郁嵗骎骎拥褐南窓坐晚隂日月难淹京国乆云山唯觉玉华深隣村烂漫鸡黍局野寺荒凉松竹林半夜商声入寥廓北风黄鹄起归心  

度太白岭往昆阳  

断崖絶壁裂苍顽竟日长林窈窕间旧许烟霞归白发悔随尘土出青山饥蚕濈濈催人老野鹤昻昻羡汝闲畏景方隆路方永南风廻首暮云还  

寄希顔二首【`后一首希顔在徐州幕时作`】  

僵卧崧丘七见春商余归计一廛新悠悠华屋髙赀意兀兀田夫野老身动色云山如有喜忘机鸥鸟亦相亲麤疎潦倒今如此楼上元龙莫笑人  

湖海故人仍骑曹彭门千里入凭髙山头杜甫长年瘦  

楼上元龙先日豪水落鱼龙失归宿【`秀`】天长鸿鴈独哀劳酒船早晚东行办共举一杯持两螯  

懐益之兄  

牢落闗河鴈一声干戈满眼若为情三年浪走空皮骨四海相望只弟兄黄耳定从秋后到白头新自夜来生西楼日日西州道欲赋穷愁竟不成  

寄西溪相禅师  

青镜流年易掷梭壮懐从此即蹉跎门堪罗雀仍未害釜欲生鱼当奈何万事自知因嬾废一官元不校贫多拂衣明日西溪去且放云山入浩歌  

寄答赵宜之兼简溪南诗老  

窓影胧胧纳暝隂风声浩浩急霜砧秋鸿社燕飘零梦颍水崧山去住心黄菊有情留小饮青灯无语伴微吟故人憔悴蓬茅晚料得老懐如我今  

懐叔能  

别郤杨侯又一年西风每至辄凄然酒官未得髙安上  

诗印空从吏部传三沐三薰知有待一鸣一息定谁先黄尘憔悴无人识今在长安若个边  

留别仲泽  

避俗无机日见侵逐贫不去巧相寻半生与世未尝合前日入山唯不深緑水红莲惭大府清泉白石识初心相思命驾非君事能寄诗来或赏音  

郑州上致政贾右丞相公【`时被命就公访先朝逸事`】  

黄阁归来履舄轻天将五福畀康宁四朝人物推耆旧万古清风在典刑郑圃亦能知有道汉延乆欲访遗经帝城此后瞻依近长傍弧南候极星  

寄答景兄  

故人相念不相忘频著书来约对牀甚喜樵夫与争席所忧簿吏复登堂春风和气随诗到洛水秦山引兴长奋袖髙谈夜窓白几时危坐听琅琅【`簿吏复登堂李长吉语景去嵗大为催科所困`】  

寄辛老子  

草堂西望渺烟霞梦寐西南一径斜为羡鳯鸾安枳棘悔将猿鹤入京华百钱卜肆成都市万古诗坛子美家后日从翁问奇字可能逋客待侯芭  

刘丈仲通哀挽  

拙宦深辜逺业期无儿更结下泉悲温纯如此岂复见报施言之尤可疑四叶名家今日尽百年潜徳几人知元刘交分平生重才薄犹堪第二碑  

防善寺  

白塔沉沉插翠防魏家宫阙此余基人生富贵有遗恨世事废兴无了期胜槩只今归鹫岭烟花从昔绕龙墀长松想是前朝物及见诸孙赋黍离  

杨之美尚书挽章  

冠葢龙门此日空人知麟出道将穷景星明月归天上和气春风在眼中千古孙刘有余责一时燕许更谁同受恩知己无从报独为斯文泣至公  

李屏山挽章二首  

世法拘人虱处裈忽惊龙跳九天门牧之宏放见文笔白也风流余酒樽落落乆知难合在堂堂元有不亡存中州豪杰今谁望拟唤巫阳起醉魂  

谈麈风流二十年空门名理孔门禅诸儒乆已同坚白博士真堪补太孙况小疵良未害庄周隂助恐当然遗编自有名山在第一诸孤莫浪传  

自菊潭丹水还寄崧前故人  

腊雪春泥晚未干马迎残照入荒寒初无鳬舄将安在正有牛刀恐亦难倦客不知归路逺孤城唯觉暮山攒黄金錬出相思句寄与同声别后看  

马邓驿中大雨  

万壑千岩一雨齐先声喷薄卷湍溪投林鸟雀不暇顾移穴蛟龙应自迷便恐他山藏厚夜岂知髙树有晴霓两江合向西南鬬坐想风云入鼓鼙【`马邓西南两浙水相合处也`】  

十月  

十月常年见早梅今年二月未全开春寒春暖花如故年去年来老渐催大药谁传轩后鼎习仙虚筑汉宫台凭君拨置人间事不负浮生只此杯  

送吴子英之官东桥且为解嘲  

柴车轣辘送君东万古书生蹭蹬中良醖暂留王绩醉新诗无补玉川穷驹隂去我如决骤蚁垤与谁争长雄快筑糟丘便归老世间马耳过春风  

张主簿草堂赋大雨  

浙树蛙鸣告雨期忽惊银箭四山飞长江大浪欲横溃厚地髙天如合围万里风云开伟观百年毛发凛余威长虹一出林光动寂歴村墟空落晖  

丹霞下院同仲泽鼎玉赋【`时从商帅军至南阳`】  

鞍马悤悤去复还霜钟今得见丰山千年香火丹霞老满眼兴亡白水闲壮志自怜消客路深居谁得似禅闗只应频有西来梦夜夜青林杳霭间  

别程女  

芸斋淅淅掩霜寒别酒青灯夜语防生女便知聊寄托中年尤觉感悲欢松间小草栽培稳掌上明珠弃掷难明日缑山东畔路野夫懐抱若为寛  

谢邓州帅免从事之辟  

忧端扰扰力难任世事骎骎日见临三载素冠容有媿一时墨绖果何心首丘自拟终残喘陟屺谁当辨苦音遥望朱门泪横落相公恩徳九泉深  

新野先主庙【`次邓帅韵`】  

一军南北几扶伤长坂安行气已王豪杰尽思为汉用江山初不假吴强两朝元老心虽壮再世中兴事可常寂寞永安宫畔土争教安乐似山阳  

独峰杨氏幽居  

村墟潇洒带新晴落日千山一片青世外衣冠存太朴云间鸡犬亦长生清江两岸多古木平地数峰如画屏惆怅朝阳一茅屋酒船茶灶负平生  

十日登丰山  

十日登髙发兴新丰山孤秀出尘氛村墟带晚鸦噪合林壑得霜烟景分芳臭百年随变灭短长千古只纷纭诗成一叹无人会白水悠悠入暮云  

围城病中文举相过  

扰扰长衢日往廻病中聊得避喧埃愁多顿觉无诗思计拙唯思近酒杯潘岳镜中浑白发江淹门外即苍苔生涯若被傍人问但説经年鼠不来  

读靖康佥言  

浚郊沙海浩茫茫河广才堪一苇航颠沛且当惩景徳规模何必罪朱梁沧溟不掩蛟龙窟大地同归雀鼠乡三百年间几降防长星无用出光芒  

京居辛卯八月六日作  

四壁秋虫夜语低南窓孤客枕频移野情自与轩裳隔旅食难堪日月迟平子归田元有约魏舒襆被恐无期一茎白发愁多少惭愧家人赋扊扅  

浩然师出围城赋鹤诗为送  

梦寐西山饮鹤泉羡君归兴翩翩昻藏自有林壑态饮喙暂随尘土縁辽海故家人几在华亭清唳世空怜明年也作江鸥去水宿云飞共一天  

追用座主闲闲公韵上致政冯内翰二首  

峻坂平生几疾驱归休甫及引年初东门太傅多祖道北阙诗人休上书皂枥老归千里骥白云闲钓五溪鱼非熊有兆公无恙会近君王六尺舆  

草堂人物列仙臞万壑松风酒一壶少日打门无俗客老年争席有樵夫巨源不入竹林选元亮偶成莲社图野史他年传耆旧风流一一似公无  

永宁南原秋望  

浩浩西风入敝衣茫茫野色动清悲洗开尘涨雨才定老尽物华秋不知烽火苦教乡信断砧声偏与客心期百年人事登临地落日飞鸿一线迟  

中秋雨夕【`商帅国器筵中作`】  

南楼髙兴在匡牀十日秋隂负一觞庾老未应妨啸咏素娥多自怨昬黄此生此夜不长好行雨行云有底忙却恐哦诗太愁絶且烧银烛看红妆  

白屋  

白屋寒多爱夕曛静中归思益纷纷长门谁买千金赋祖道虚传五鬼文地尽更无锥可置灶闲唯觉井长勤明年凖拟莱芜住寄谢东邻范史云  

徐威卿相过留二十许日往髙唐同李辅之赠别二首  

衣冠八座文昌府襆被三年同舍郎荡荡青天非向日萧萧春色是他乡伤时贾谊频流涕卧病王章自激昻保社追随有成约不应闗塞永相望  

东南人物未雕零和气春风四座倾伹喜诗章多俊语岂知谈笑得新名三年阻絶干戈地百死相逢骨肉情别后相思重廻首杏花樽酒记聊城  

即事  

逆竖终当鲙缕分持刀今得快三军燃脐易尽嗟何及遗臭无穷古未闻京观岂当诬翟义衰衣自合从髙勲秋风一掬孤臣泪叫防苍梧日暮云  

望王李归程  

一褐霜寒晚思孤眼中行李见归途虞卿仲子死不朽石父晏婴今岂无义士龙沙元咫尺累臣驹隙自舒徐何时斗酒欢相劳惊看燕家头白乌  

甲午除夜  

暗中人事忽推迁坐守寒灰望复燃已恨太官余麴饼争教汉水入胶船神功圣徳三千牍大定明昌五十年甲子两周今日尽空将衰泪洒吴天  

杏花落后分韵得归字  

獭髓能医病颊肥鸾胶无那片红飞残阳澹澹不肯下流水溶溶何处归煮酒青林寒食过明妆髙烛赏心违写生正有徐熙在汉苑招魂果是非  

绣江泛舟有懐李郭两公  

荷花如锦水如天狼籍秋香拥画船长白风烟最潇洒外台宾主重留连胜游每恨隔千里乐事便当论百年咫尺西州两诗客不来同作饮中仙  

送杜子  

洛阳尘土化缁衣又见孤云着处飞北渚晚晴山入座东原春好妓成围来鸿去燕三年别深谷髙陵万事非轰醉春风有成约可能容易话东归  

送杜招抚归西山【`杜乱后为黄冠师`】  

少日先声慑虎貔只今骑马欲鸡栖邯郸枕上人初觉秋水篇中物已齐父老樵渔知有社将军桃李自成蹊因君唤起思乡意君在西山我更西  

有寄  

飞鸿来处是营平喜向斜封见姓名千里吕安思叔夜五更残月伴长庚闗河秋兴风景暮长路渴心尘土生南渡诗人吾未老几时同醉鳯凰城  

别王使君丈从之  

谢公每见皆名语白傅相看只故情樽酒风流有今夕玉堂人物记升平泰山北斗千年在和气春风四座倾别后殷勤更谁接只应偏忆老门生  

寄汴禅师【`师旧隐济源`】  

白头嵗月坐诗穷止有相逢一笑同斋粥空疎想君瘦冠巾收敛定谁公梦魂歴歴山间路世事悠悠耳外风见説悬泉好薇蕨草堂知我是邻翁【`时汰逐释老家甚急故有冠巾收敛之句`】  

望苏门  

诸父当年此往还客衣尘土泪斑斑太行秀发眉宇见老阮亡来罇俎闲出岫暮云归有处投林孤鹤杳难攀涌金亭上秋如画兴在青林杳霭间  

别覃懐幕府诸君二首  

王后卢前旧往还江东渭北此追攀百年人物存公论四海虚名只汗顔诗酒聊堪慰华髪衡茅终拟共青山相思后日并州梦常在瑶林照映间  

太行浓秀在山阳嵇阮经行旧有乡林影池烟设清供物华天寳借余光承平故事嗟犹在雅咏风流岂易忘稍待秋风入凉冷百壶吾欲醉筹堂【`河内有七贤乡`】  

髙平道中望陵川二首【`此县先陇城府君泰和中旧治`】  

列宿澄明墨绶尊中台良选到名门来时珥笔夸健讼去日攀车余泪痕一片青山几今昔百年华屋记生存泰和遗老今谁在向道甘棠有子孙  

铃阁文书到酒巵诸曹小吏亦钞诗座中佳客无虚日帘下歌童尽雅辞棠棣有花移旧朽樱桃和露亸繁枝书郎零落头今白肠防荷衣出拜时【`棠棣樱桃皆当时旧事`】  

追赋定襄周帅梦卿家秋日牡丹  

千古吴中富贵家秋风吹送洛阳花真妃镜里春难老玉女车边日易斜纪瑞定谁增旧谱换根元自有灵砂来迟不及西堂宴犹想分香入棣华【`周有棣华堂`】  

桐川与仁卿饮  

萧萧茅屋绕清湾四面云开碧玉环已分故人成死别宁知樽酒对生还风流岂落正始后诗卷长留天地闲海内斯文吾未老不须辛苦赋囚山  

过浊鹿城与赵尚宾谈山阳旧事  

废邑萧条落照边山阳遗迹是空传肺肠未溃犹可活灰土已寒寜复然负鼎运来元有力考槃人去更堪怜因君忆得曹瞒事铜雀台荒又几年  

官园探梅同康显之赋  

栁麦榆椒寂寞边尽饶梅事得春偏留残瘦骨犹堪画未展幽香已可怜千里移根自可许数枝临水记当年开时重约花前醉试手东风第一篇  

十二月十六日还冠氏十八日夜雪  

少日鶱飞掣臂鹰只今痴钝似秋蝇躭书业力贫犹在渉世筋骸老不胜千里闗河髙骨马四更风雪短檠灯一缾一鉢平生了惭愧南窓打睡僧  

别康显之  

玉川文字五千卷郑监才名四十年谁谓华髙吾岂敢耻居王后子当然河亭笑语归陈迹里社追随失后縁后夜并州月千里南窓樽酒且留连  

雨夜  

梦里孤蓬雨打秋茅斋元更小于舟无钱正坐诗作祟识字重为时所讐千里漫思黄鹄举六年真作贾胡留并州北望山无数一夜砧声人白头  

东平送张圣与北行  

天山曾望使车还官栁青青此重攀去国衣冠元易感中年亲友更相闗籋云自可无千里隠雾谁教见一斑海内文章在公等【`兼谓李主簿仁卿`】不应空老道途间  

别张御史【`时立字文举`】  

晚学天教及老成翰林诗里羡鸿【`冯内翰父赠御史诗有鸿防雉媒之句`】簟瓢此日归顔巷铜墨当时动汉廷华衮漫劳纡直笔【`御史过有褒拂`】綘帷无复与横经秪应千里并州道常并虚危候徳星  

出东平  

老马凌兢引席车髙城回首一长嗟市声浩浩如欲沸世路悠悠殊未涯潦倒本无明日计往来空置六年家东园花栁西湖水剰着新诗到处夸  

入济源寓舍【`戊戌八月二十二日`】  

未办驱车上太行主人留此避风霜遗编坠简文章烂粝食粗衣嵗月长奋迅旧嫌扶老杖龙钟今属负暄墙睡中刺刺闻人语季子金多过洛阳  

镇平县斋感懐  

四十头颅半白生静中身世两闗情书空咄咄知谁解击缶呜呜却自惊老计渐思乗欵段壮懐空拟漫峥嵘西窓一夕无人语挑尽寒灯坐不明  

野菊再奉座主闲闲公命作  

晚景萧疎画不成晚花作意出繁英鲜明独向霜露见烂漫却随蒿艾生南国骚人知有待西风蝴蝶更多情南山正在悠然处安得芳樽与细倾  

五月十二日座主闲闲公讳日作  

厝火谁能救已然直教忧疾送华颠赠官不暇如平日草诏空传似奉天故垒至今埋恨骨遗宗何力起新阡门生白首浑无补陆氏庄荒又一年  

过诗人李长源故居  

楚些招魂自往年明珠真见抵深渊巨鼇有饵虽堪钓怒虎无情可重编千丈气豪天也妬七言诗好世空传伤心鹦鹉洲边泪却望西山一然  

己亥十一月十三日雪晴夜半读书山东龛看月  

四山寒雪夜深明未恨崔嵬失旧青青女有功加粉泽素娥无意惜娉婷微云河汉非人世太古鸿荒见典刑剰着新诗记今夕年年来醉半山亭  

明日作  

晴光晃漾入危防万象都归一色看揺笔尚堪凌浩荡举杯谁与慰荒寒化成银界清凉近防尽氷花碧海干后夜霜空月轮满可无秦女共骖鸾  

杏花一首【`庚子嵗南庵赋`】  

一穗芦鞭一穗尘西园红艳眼中新帽檐分去家家喜酒面飞来片片春梅栁几曾同故事樱桃才得缀芳辰荒城此日肠堪断老却探花筵上人  

醉后  

早嵗披书手不停中年所得是忘形天公不禁人间醉崔瑗虚留座右铭身后山丘几春草醉来日月两秋萤柴门苦雨青苔满一解狂歌且自听  

赠张文举御史  

安稳藜牀坐欲穿合教絶学到真传清贫自苦知何负神理无凭恐未然麋乳尚怜孤竹饿龙头谁识管宁贤无穷白日青天在防有先生引镜年【`先生新失明`】  

留别龙兴汴禅师普照鉴禅师  

十年不见木庵师二老相从又一时俚曲只知无白雪遗音谁谓有朱丝书难尽信何如黙人各为家枉自私三月春风满桃李青青留看嵗寒枝  

赠杨君美之子新甫  

书林头白坐吟呻青佩横经更几人总角未逢韩吏部伏膺先就楚灵均岳莲尽发三峰秀玉树初临二月春看取杨家伯男子年年天壤姓名新  

答公茂  

文昌除目入惊看似觉规模到汉官冀北已空天下马江东全倚谢家安黄图赤县风流在碧落银河病眼寛林下升平有他日草堂应许驻金鞍  

应州寳宫寺大殿  

缥层檐鳯翼张南山相望郁苍苍七重寳树围金界十色雯华拥画梁竭国想从辽盛日阅人真是鲁灵光请看孔释谁消长林庙而今草又荒  

懐安道中寄懐曹徴君子玉  

赭水欢游事已非襄山回首重依依义熙留在陶元亮华表来归丁令威袖里短书懐老笔梦中皤腹见裦衣祝君饱吃残年饭防有邻墙白版扉  

五月十一日樗轩忌辰追懐  

遗后交情老更伤每逢此日倍难忘神光何处埋泉壤落月无言满屋梁秘阁图书疑外府谢家兰玉记诸郎灵均漫倚骚经在宗国河山半夕阳【`公墓今为乱冢所迷故有上句`】  

玉溪【`端氏`】  

邂逅诗翁得胜游烟霞真欲尽崧丘玉溪如此不一到今日旷然消百忧林影苍茫开霁晓岸容潇洒带新秋酒材已办须君酿要及西风入钓舟  

华不注山【`济南作`】  

元气遗形老更顽孤峰直上玉孱顔龙头突出海波沸鼇足断来天宇闲齐国霸图残照里谪仙诗兴冷云间乾坤一剑无人识夜夜光芒北斗寒  

岳解元生日【`邦献`】  

天日晴明见岳时只君消得谪仙诗莺花到处供杯酒霜雪何縁防鬓丝已办紫云新活计又添骥子好男儿扶风里社他年看閙簇灵椿桂五枝  

晨起【`壬寅正月九日`】  

镫火青荧语夜阑柴荆寂寞掩春寒欢悰已向杯中减老态何堪镜里看多病所须唯药物一钱不直是儒冠掣鲸莫倚平生手只有东溪把钓竿【`时欲经营神山别业故云`】  

送周帅梦卿之闗中二首  

狼籍麻衣见酒痕忆君醉别栁边村离愁扰扰理还乱来事悠悠谁与论瘴海渐添春浪濶氷崖唯觉暮烟屯人间底似三峰好箭筈通天有一门  

风华漠漠水迢迢长记金鞍入灞桥须鬓而今满霜雪羽毛此日是云霄火余函谷青犹峙春动长陵紫未消射虎南山付公等可能仙掌不相招  

感事  

防痔归来位望尊骎骎雷李入平吞饥蛇不计撑肠裂老虎争教有齿存神理定须偿宿业债家犹足褫惊魂且看含血曾谁噀猪嘴闗头是鬼门  

十二月二十日雪中过石岭闗  

老天黯惨入平芜朔吹崩奔万窍呼雪意旋妆行路景诗家新有入闗图地炉围坐惭田父絮帽冲寒怨仆夫故国烟花重廻首蜀橙山麝记金壶  

将上书莘国幕府感懐呈贾明府  

兵家世不乏小杜风鉴今谁如老厐自许奇谋倾幕府不防幽梦落蓬窓惊乌绕月枝难稳羸骥嘶风气未降爱惜平生请缨手一蓑休忆弄秋江  

春寒  

草木荒城屋数椽春寒闾巷益萧然僮奴樵防头如葆稚女跳梁履又穿白石鲤鱼空尺半朱门食客自三千松枝麈尾山中满去去南华有内篇  

即事【`商帅国器见免从军`】  

逋客而今不属官住山盟在未应寒书生本自无燕颔造物何尝戏鼠肝防最指天容我嬾鸱夷盛酒尽君欢到家慈母应相问为説将军礼数寛  

示懐祖  

憔悴经年卧涧阿囊中无物只诗多自惊白鬓先潘岳人笑蓝衫似采和狗盗鸡鸣皆有用鹤长凫短果如何乗闲便作归田赋付与牛童扣角歌  

示崔雷诗社诸人  

一寸名场心已灰十年长路梦初回江山自许供诗笔糜粥犹能到酒杯卖劔买牛真得计腰金骑鹤恐非才游从肻结鸡豚社便欲嵗时相往来  

州赠曹丈子玉  

丘园旧忆询幽仄裘褐今闻识姓名故国衣冠有遗老嵗寒松柏见交情寄书千里空头白握手一杯俱眼明来往襄隂从此始剩将歌笑慰生平  

和仁卿演太白诗意二首  

萧萧窓竹动秋声紫极深居称野情静坐且留观众妙还丹无用説长生风流五鳯楼前客寂寞千秋身后名解道田家酒应熟诗中只合爱渊明  

萧萧窓竹动秋声檐间白云澹以成白云朝飞本无意白云暮归如有情渊明太白醉复醉季主唐生鸣自鸣四十九年堪一笑昨非今是可怜生  

燕府白兎  

仙防迷离望莫攀争教失脚下髙寒吸残灏露瑶窓晓捣尽霜玉杵闲顾影乍疑云外见写生何似镜中看褐衣扰扰皆三窟几在祥经咳唾间  

梁都运乱后得故家所藏无尽藏诗卷见约题诗同诸公赋  

飞亭四望水云寛亭上髙人杳莫攀已就湖山揽奇秀更教乡社得安闲风流岂落正始后诗卷常留天地间胜赏休言隔今昔肩吾新自防稽还  

癸夘望宿中霍道院  

叠巘沉沉转素蟾长松糊防拥髙檐湖山已为新晴好风露还疑此夜添身外作縁良自苦世间除睡更无甜溪堂借宿从今始便见儿僮具米盐  

甲辰三月旦日以后杂诗一首  

应接纷纷又浃旬枉教虚负杏园春寻芳自分无闲日载酒宁知有故人花栁得时俱作态川原经雨更无尘凭君莫惜樽前醉看即青梅入座新  

紫牡丹二首  

金粉轻粘蝶翅匀丹砂浓抹鹤翎新尽饶姚魏知名早未放黄徐下笔亲映日定应珠有泪凌波长恐袜生尘如何借得司花手徧与人间作好春  

天上真妃玉镜台醉中遗下紫霞杯已从香国徧薰染更借花神巧剪裁微度麝薰时约畧惊移鸾影却低回洗妆正要春风句寄谢诗人莫漫来  

与同年敬鼎臣宿顺天天宁僧舍  

萧萧风雨打僧窓耿耿青灯对客牀每恨相望隔闗塞岂知连日醉壶觞蓱虀味薄堪长乆茅屋寒多且闭藏三十余年老兄弟此回情话独难忘  

赠答乐丈舜咨【`中京副留守`】  

舟车何地得通津书疏相忘意更亲但爱柏台推峭直岂知梅赋更清新两都秋色皆乔木耆旧风流有几人诗酒陪从约他日鸡川已许濯缨尘  

都运李丈哀挽【`有之`】  

平日刚棱触祸机老年天遣故乡归登车揽辔名空在濯足临流事已非白鹤会须寻旧约青蝇犹解避余威【`李丈殁于壬寅夏六月异香满室三日蝇不近`】西州正有花千树泪尽羊昙醉后衣  

赠答郝经伯常伯常之大父予少日从之学科举  

故家珠玉自成渊重觉英灵赋子偏文阵自怜吾已老名场谁与子争先撑肠正有五千卷下笔须论二百年莫把青春等闲了蔡邕书籍待渠传  

吕国材家醉饮  

世事悠悠殊未涯七年回首一长嗟虚传庾信凌云笔无复张骞犯斗槎去国衣冠今有日春风桃李是谁家螺台剩有如川酒蹔为红尘拂鬓华  

过三乡望女几邨追懐溪南诗老辛敬之二首  

云际虚瞻处士星案头多负读书萤笔端有口传三箧石上无禾养百龄从昔葛陂终变灭秪今韩岳漫英灵因君重为前朝惜枉破青衫买一经【`女几山土人谓之韩岳`】万山青绕一川斜好句真堪字字夸弃掷泥涂岂天意折除时命是才华百钱卜肆成都市万古诗坛子美家欲就溪南问遗事不禁衰涕落烟霞  

望卢氏西南熊耳岭  

不到中乡五十年忽惊行色是卢川已占介福归王母未信羇魂似粤阡【`栁文`】时为顾存慙吏报【`先大人墓乱后故吏軰嵗时致祭`】偶成期会殆天怜【`马范二帅逺在千里外予往卢氏皆得会面`】荒林破屋江声里坐想孤城一然  

寄杨弟正卿  

马迹车尘漫白头苍生初不待君忧且从少传论中隠尽要元规拥上流东阁官梅动诗兴洞庭春色入新篘归程未觉西庵逺夜夜清伊绕石楼【`正卿西庵以名酒甲洛中尝赋观涨诗有狂澜竞逐西风落依旧清伊绕石楼之句故兼及之`】  

为鲜于彦鲁赋十月菊【`追録`】  

清霜淅淅散银沙惊见芳丛阅歳华借暖定谁留翠被链顔应自有丹砂秋香旧入骚人赋晚节今传好事家不是西风苦留客衰迟乆已避梅花  

赠答同年敬鼎臣  

四海屏山放一头争教尘土走东州长身奉米侏儒饱束发从军妾尉侯千首新诗工作祟百壶清酒未消忧悠悠世事今如此付与烟波着钓舟  

寄英上人  

世事都消酒半醺已将度外置纷纭作贤作佞谁为我同病同忧只有君白首共伤千里别青山真得几时分相思后夜并州月却为汤休赋碧云  

寄答仰山谦长老【`渠住招隠`】  

木庵推出谦书记乞与云林百自繇想得驱驴入招隠胜于骑鹤上扬州众狙皆喜芧初熟一鸟不鸣山更幽日暮王城市声合松风亭上莫廻头  

九日登平定涌云楼故基楼即闲闲公所建  

诗翁曾此宴重阳老树遗台认醉乡流水浮生防今昔髙秋云物自凄凉飞来野鹤聊堪喜望隔长鲸又可伤赖是风流未全减白头门客有王杨【`时王无咎杨子招在座公在郡时学生也`】  

平定鹊山神应王庙  

古栁轮囷欲十围鹊山祠庙此遗基万金良药移造化老眼天公谁耦奇已为养生诬单豹不应遭网废元龟半生磊磈浇仍在拟问灵君乞上池  

答石子章因送其行  

石梁诗好旧知名樽酒相逢意自倾寳剑沉埋惜元振鐡檠豪宕见胡钲蓝田月出多重晕丰岭霜余即大鸣后日天山望征骑燕鸿归处是云程  

留别仲经  

来时儿女拜灯前此日壶觞是别筵聚防共知隂有数笑谈争遣病相先秋风古道将谁语残月长庚更可怜鸡栅鱼梁一村落若为还似浙江边【`仲经方病中故有上句`】  

别周卿弟  

晚嵗论诗辱见收相从许乆重相留苦心亦有孟东野真赏谁如髙蜀州万叠寒云度归鴈孤洲春水澹沙鸥荒城后日思君处风色萧萧入白头  

寄叔能兄  

星斗龙门姓字新岂知书剑老风尘郎君未省曾开阁王翰何縁得买邻银烛对谈辞馆夜雪梅同醉浙江春秪应千里东州月处处相逢即故人  

贺威卿徐弟得雄  

利市金钱四座俱阿卿新喜到充闾跨牛杨朴空颠酒秣骥王良已问途桂出孙枝知秀发鳯离丹峤亦舒徐明年别作飞黄句来贺君家第二雏  

追録洛中旧作  

乐府新声緑绮裘梁州旧曲锦纒头酒兵易压愁城破花影长随日脚流万里青云休自负一茎白髪尽堪羞人间只怨天公了未便天公得自繇  

东园晚眺【`东平`】  

霜鬓萧萧试镊看怪来歌酒百无欢旧家人物今谁在清镜功名嵗又残杨栁搀春出新意小梅留雪弄余寒一诗不尽登临兴落日东园独倚栏  

陁罗峰二首  

念念灵峰四十年一来真欲断凡縁凿开混沌露元气防布兜罗弥梵天云卧无时不闲在楼居何处不超然殊祥莫诧清凉传会与兹山续后篇  

每恨奇探负盛年松崖今喜入攀縁初惊灵鹫多飞石更信金牛有漏天乡国登临乃如此名场驰逐亦徒然留诗便与香泉约起本西游第一篇  

追懐曹徴君  

生死论交不易忘一回言别泪千行空劳结伴归莲社无复题诗寄草堂楚国先贤宜有传粤阡羇鬼漫思乡因君错怨天公了且道今谁晚节昌  

春日书懐呈刘济川  

乡社荒残住不成无端蓬荜掩柴荆流年又见东风菜乐土空懐北斗城父老只供留我醉儿童也喜从君行周侯见説应相笑共隐三泉先有盟【`东风菜见本草菜部`】  

晋溪  

石磴云松着色屏岸花汀草展江亭青瑶叠甃通悬瓮白玉双龙掣迅霆地脉何尝间今昔尾闾真解泄沧溟乾坤一雨兵尘了好就川妃问乞灵  

吊岳家千里驹  

蜀客凄凉土一丘后身还有化身愁灵椿丹桂偶相值蕙草清霜宁乆留掌中玉雪恩怜在笔底云烟取次休过眼空华只如此不如无子却无忧  

七月十二日行狼牙岭  

狼牙路滑马伶俜老鹤超超欲上征一曲松风写幽致九秋云物怆离情天开员峤方壶境涧落银河月窟声觌面青山入渠手定谁胸次玉峥嵘  

十三日度岳岭  

神岳规模亦壮哉上阶絶境重徘徊丹青万木秋风老金翠千峰落照开川路渐分犹暗澹湍声已逺更凄哀石门剰比灵丘逺正坐登临欠一来  

玉泉二首  

神岳提封入寺基上公官秩见僧碑云藏佛屋晴犹暗树近禅窓老更奇竹杖只供行险易藜牀偏与望川宜同时不及髯中令犹得泉名比鳯池  

玉水澄古殿隅又新名第不闗渠每因天日流金际更忆风雷裂石初百里官壶分韵胜千人斋粥荐甘余八功徳具休夸好玩景台荒有破除【`寺东北有玩景台尽得神川之胜导者悮引之荒山一隅故有上句`】  

都观桃花  

前度刘郎复阮郎都观里醉红芳非闗小雨能留客自是桃花要洗妆人世难逄开口笑老夫聊发少年狂一杯尽吸东风了明日新诗满晋阳  

赠张致逺  

茅屋萧萧颍水濵两山相望即比邻禅房道院留连夜酒榼诗嚢浩荡春老鹤千年见城郭徴君晚节傍风尘相逢不尽平生意耆旧风流有几人  

夜宿秋香亭有懐木庵英上人  

兄弟论交四十年相从旬日却无縁去程氷雪诗仍在晚节风尘私自怜莲社旧容元亮酒藤溪多负子猷船茅斋一夕愁多少窓竹萧萧耿不眠  

与冯吕饮秋香亭  

厐眉书客感秋蓬更在京尘澒洞中莫对青山谈世事且将逺目送归鸿龙江文采今谁似【`谓之纯`】鳯翼【`永宁地名`】年光梦已空剰着新诗记今夕樽前四客一衰翁  

哀武子告  

生气曾思作九原迷途争得背南辕梁鸿故事要离墓魏国孤儿祗树园【`子今为僧`】旧説布衣甘絶脰今传史笔记归元知君禄仕无心在旌孝终当到李源  

赠李春卿  

窦十郎家指顾间因君我亦爱西山丹房药镜平生了禅榻茶烟嵗月闲春瓮有情供白堕秋风无力损红顔重来已有明年约剰破都城几往还  

甲辰秋留别丹阳  

疎疎衰栁映金沟祖道都门复此留千里闗河动归兴九秋云物发诗愁严城钟鼓月清晓老马风沙人白头后夜相思何许西山西畔是并州  

别纬文兄  

玉垒浮云变古今燕城名酒足浮沉眼中谁复承平旧言外惊闻正始音异县他乡千里夣连枝同气百年心行期几日休相问触拨羇愁恐不禁  

甯掾端甫北上  

马头风雪逺相迎飒沓弓刀四十程自是青云动髙兴未甘白髪老诸生书来沙漠灯花喜夣到秦川烟树平长句送君还自媿半山已有鴈飞行  

答定斋李兄  

小山丛桂姓名香举世何人得鴈行沧海扬尘几今昔长庚配月独凄凉虚劳裴相求白傅正倚源明识漫郎十载相从未言晚城南泉石有云庄  

空山何巨川虚白庵二首  

旧向韦编悟括囊肯随文木被青黄吉祥止处无余物知见薰来有底香空谷自能生地籁净云争得翳天光只愁八月风涛壮夣里江声撼客牀【`何临安人`】  

露菊霜茱荐枕囊石泉崖蜜破松黄只縁山逺无来客更觉心清闻妙香碁局尽堪销日晷吟毫真合染溪光剧谈不尽江湖景重与青灯约对牀  

哭樊师  

自倚沉寃有舌存争教无路叩天阍装囊已竭千金赐絶幕谁招万里魂东道漫悲梁苑客南园多负夀张孙春风花落歌声在夣里能来共酒樽  

蜀昭烈庙  

合散扶伤老益坚荒祠重过为凄然君臣洒落知无恨庸蜀崎岖亦可怜一县山阳尧故事三年章武魏长编锦官羽葆今何处半夜楼桑叫杜鹃  

宿翠屏口  

鬓须苍白葛衣寛事外闲身也属官授简如闻数枚叔乘车初不少冯驩沙城雨塌名空在石峡风来夏亦寒两饱三饥已旬日虚劳儿女劝加餐  

王敦夫祥止庵  

三乐人推二乐全有亲可事子能传旧来诗礼闻家学此日丹砂见地仙荡荡天光虚室外融融和气彩衣前情知不羡燕山桂一树灵椿嵗八千  

梁移忠诗卷  

一箭功成塞上归乃翁垂白借扶持燕云义侠风流逺里社阴功父老知龙种作驹元自异虎头食肉未应迟髙门更与增华表丁令还家先有期【`时都运大已下世故诗中及之`】  

乔千户挽诗  

髙冢惊防石表新空将事业望麒麟燕辽部曲千夫长楚汉风云百战身赤羽有神留絶艺素旗无诔记连姻阴功未报天心在累将重侯又几人【`潘安仁杨使君誺有表之素旗之句乔与予皆毛氏之壻`】  

赠王仙翁道成  

览照休惊白髪新奕棋翻覆见来频燕南赵北留诗卷王后卢前尽故人平地青云一炉药旧都乔木百年身凭君剰醉浮香酒【`馆名`】梁苑而今不算春  

常仲明教授挽辞  

云际虚瞻处士星岂知谈笑巳忘形镇州肥腻无毫髪晋产真淳有典刑白帽枉教淹晚节緑囊元拟济含灵汝南后日先贤传犹欠知几为勒铭【`常代州崞县人客郦城与知几游从知医临终殊明了`】  

追録旧诗二首  

裋褐单衣长路尘十年回首一吟呻孤居无着竟安往宿债未偿今更新相马自甘齐客瘦食鲑谁顾庾郎贫闻君话我才名在不道儒冠已悮身【`自用韵答张之纯`】  

潦倒聊为陇畆民一犁分得两畦春功名何物堪人老天地无心谁我贫颍上云烟随处好洛阳桃李几畨新悠悠世事休相问麰麦今年晚得辛【`用崔懐祖韵`】  

丁未寒食归自三泉  

春山晴暖紫生烟山下分流百汊泉未放小桃装野景已防茅屋映秋千饥乌得食争相唤醉叟行歌只自颠寒食明年定何许故人樽酒且留连  

即事呈邦瑞  

郑荘父子重相留似为良辰防客愁陋巷新成一茅屋今年连醉两中秋开樽便觉贤人近污足寜论力士羞明日燕台传盛事坐中賔客尽名流  

和白枢判李定斋有诗寄白以因风何惜数行书为落句白酬答云欲搜春草池塘句药裹闗心夣不成余平解之  

金粟冈头有髪僧遥知黙坐对龛灯书邮但觉浮沉乆诗卷何縁唱和曾白日放歌须纵酒清朝有味是无能相逢定有池塘句药裹闗心恐未应  

庆髙评事八十之夀  

图画尧民太朴存衣冠兼得见髙门种松千嵗如种徳教子一经今教孙化日舒长留暮景秋风摇落变春温聘来羔鴈休疑晚正及新年荐夀罇  

邓州相公命赋喜雨  

轻阴十日暮春前和气朝来已沛然河润定应连上国云来端合自中天【`帅从洛阳移镇`】烽零带湿闲幽障麦垅分清入废田共识使君霖雨手调元消息在今年  

渡湍水【`湍作専见水经`】  

悠悠人事眼中新悄悄孤懐百虑纷伎俩本宜闲处着姓名谁遣世间闻秋江澹沱如素练沙浦空明行暮云早晚扁舟载烟雨移家来就野鸥羣  

寄答飞卿  

一首新诗一纸书喜于沧海得遗珠古来献玉犹无售此日闻韶本不图白雪任教春事晚青天终放月轮孤并州命驾才千里嵇吕风流未可无  

春日半山亭游眺  

日照春山花满烟独携樽酒此江边江流衮衮望不极世事悠悠私自怜小草不妨怀逺志芳兰谁为发幽妍千年石壁留诗在会有骚人一慨然  

## 御订全金诗增补中州集卷七十  

元好问八  

燕都送马郎中北上  

功曹此日汉萧何家世当年老伏波但爱红莲映芳渚岂知寒谷变阳和珠囊不载糢糊锦银管先书茂异科太史占天应有喜一星朝处五云多  

马云汉方镜背有飞鱼  

劫火依然百链初防持元自有神鱼影寒似觉云屏透光落应分玉斗余开朗休嫌露圭角圆通宁复滞方隅衣冠正了浑闲在一片灵台欲付渠  

赠答鴈门刘仲修  

仲修省郎乗传过新兴有诗见及推激过称甚非衰谬所宜得者媿汗之余辄用韵为谢仲修诗律深密得于尊公鳯山老人过庭之训且其顔状絶类吾友李从事长源故篇中有及  

车骑雍容一坐倾并州人物未凋零共知祭酒传家学【`刘向为刘氏祭酒`】独爱中郎余典刑东壁图书欣有托南溟风浪骇初经少微见比吾何敢洗眼仙槎候客星  

余庆堂  

五年霜防照康庄万里春风拥画梁已觉并汾增胜气更从王郝借余光灵椿丹桂知难老玉节金符岂易量剩着牋毫授辞客南堂兼是棣华堂  

寄答刘生  

西州消息到东山怀袖新诗百过防白璧明珠惊照座朔云寒雪入凭栏省郎共结交情厚野老还欣礼数寛后日秋风一罇酒草堂应得驻金鞍  

别董得卿  

烂醉秋风四十场此回歌笑重难忘扬雄词赋今谁识陶令田园先巳荒同甲弟兄虽异姓宦游州郡即吾乡悬知后日登髙地剰为行人望太行  

送瑞甫西行  

瀛洲人物早知名车骑雍容一座倾美酒清歌良有味緑波春草若为情渭城朝雨三年别平地青云万里程老我秦游旧曾约夣中仙掌已相迎  

读李状元朝宗禅林记李守济州城破不屈节死赠乡郡刺史  

偶向禅林见旧文济阳南望为沾巾张廵许逺古亦少烈日秋霜今更新千字丰碑谁国手百城降敌尽王臣知君不假科名重元是中朝第一人  

同严公子大用东园赏梅  

东阁官梅要洗妆青云公子不相忘翰林风月三千首乐府金钗十二行佳节屡从愁里过老夫聊发少年狂花行更比梳行好谁道并州是故乡  

中庸先生垂示先大夫教子诗及裴内翰择之所述家传爱仰不足情见乎辞  

严训常如天日照名家元自古今同只知杨秉余清节争信谯有素风【`独行传第一人`】通徳里门传故事平安韵语到儿童青青留在怀贤树爱杀曹南一亩宫  

贺中庸老再被恩纶  

万古千秋丽泽堂紫泥恩诏姓名香治朝例有髙年敬神理终归晚节昌东鲁儒生传旧学南曹方志发幽光季春羔鴈秋风酒凖拟年年荐寿觞  

赵汲古南园【`分得军字`】  

林园近与六街隣尘涨都归一水分鱼乐定从濠上得荷香偏向雨中闻接防倒着容山简老屋髙眠称陆云罇酒相陪有今日却慙诗垒不能军  

栁亭雨夕与高御史夜话  

闗塞无縁笑语同偶然情话此从容青天蜀道不得过山色归心空自浓九日茱萸蓝涧酒十年朝马景阳钟三间老屋知何处惆怅云间陆士龙【`高曾自蓝田令入拜监察御史北渡后谋还保塞而困于无资者二十年矣`】  

玉峯魏丈哀挽  

风驭翩翩独征几人终始复哀荣秪縁大事存遗藁重为斯文惜主盟北斗泰山初未减秋霜烈日凛如生莫疑知己无从报直笔君防戮进明  

清明日改葬阿辛  

掌上青红记防妆今朝哀感重难忘金环去作谁家梦防胜空期某氏郎一瞥风花才过眼百年氷蘗若为肠孟郊老作枯柴立可待吟诗哭杏殇  

寄谢常君卿  

百过新篇卷又披得君重恨十年迟文除岭外初无例诗学江西又一竒杨栁不随春事老贞松唯有嵗寒知仙乡白凤瀛洲近洗眼云霄防后期  

送武诚之往汉陂【`太原酒政端甫之父此时为黄冠`】  

行李中春发晋溪离筵词客赋新题青云有路人防老秋水无言物自齐杜曲旧游频入梦兵厨佳酿惜分携因君为向莲峯道不待移文我亦西  

送刘子东游  

刘郎世旧出雄邉生长幽并气质全阵马风樯见豪举雪车冰柱得真传书空咄咄知谁解击缶呜呜颇自怜后日东州饱归载且休多送酒家钱  

甲寅九日同临漳提领王明之鹿泉令张奉先贾千户令春李进之冀衡甫游龙泉寺僧颢求诗二首  

逺水寒烟接戍楼黄花白酒浣羇愁霜林染出云锦烂春色并归风露秋乡社嵗时容客醉石墙名姓为僧留登髙旧说龙山好从此龙泉是胜游  

柿叶殷红松叶青黄花霜后独鲜明西风浩浩欲吹帽石溜泠泠堪濯缨皇统贞元见题字良辰美景记升平何人解得登临意灭没疎云鴈一声  

十日作  

闗树萧条返照明井径西北算归程青黄大似沟中防文字空传海内名平地烟霄遽如许秋风茅屋可怜生重阳拟作登髙赋一片伤心画不成  

赠答普安师  

入座台山景趣新因君乡国重情亲金芝三秀诗坛瑞宝树千花佛界春闻道旧传言外意忘年今得眼中人种莲结社风流在会向蓝舆认后身  

孝纯宛丘迁奉【`张弟新举第二雏闻其玉雪可念因以字之`】  

鬓毛衰飒面尘埃孝子牵车古所哀千里长河限南北一丘寒土见蒿莱辽东华表何人在栁氏堂此日开十月知君有新喜小雏先与唤迎来  

曹寿之平水之行  

闗塞相望首重摇相逢衰飒叹颠毛骊珠可忍轻弹雀犗饵何縁得钓鼇从昔丘园昌晚节向来山岳总秋毫西风先有龙门约共举一杯持两螯  

追怀赵介叔  

今古人间各一时燕南剩有桂林枝清风明月怀度緑水红莲见杲之善政传归遗爱颂阴功留在称家儿哀歌不尽平生意空想翛然瘦鹤姿  

追怀友生石裕卿  

人物休评第几流依然豪侠数并州壮怀歌阕罇为破连句才多笔不休金马只教聊避世玉犀谁遣失封矦酒酣握手今无复惆怅西园是旧游  

挽鴈门刘克明  

诗骨翛然野鹤孤两年清坐记围炉金初宋季闻遗事草靡波流见古儒已分幽人嗟古柏争教孺子奠生刍鳯山后日先贤传再有刘宗祭酒无  

赠答平阳仇舜臣  

两辱携诗过草堂曹君师席有辉光飞腾自是功名具潦倒何堪翰墨场沧海骊珠能几见酆城龙剑不终藏太行残雪春风近且趂梅花荐夀觞【`仇乃曹益父门生也`】  

贾漕东城中隐堂  

智水仁山徳有隣栁塘花坞静无尘家僮解诵闲居赋田父争持社瓮春安吉总输中隐士典刑真见老成人明年恰入非熊运共防青蒲裹画轮  

约严矦泛舟  

风物当年小洞庭西湖此日展江亭诗贪胜槩题难徧酒怯清秋醉易醒白鸟无心自来去红渠照影亦娉婷仙舟共载平生事未分枯槎是客星  

赠李同年徳之归洛西  

亡奈流光冉冉何逢君聊得慰蹉跎飞黄老去空奇骨拙燕归来只旧窠举世尽从愁里过一罇独爱醉时歌洛中定有人相问休道今年白髪多  

赠萧汉杰【`并序`】  

萧汉杰大兴人金国初尝赐姓鄂啰氏故时人又谓之鄂啰汉杰父仲寛居之飞龙榜登科同知青州军州事致仕有子六人皆使宦学独汉杰不乐【`去声`】遂作举子为人慷慨有志胆好读书古兵法及阴阳孤虚禄命之术从军二十年积官从三品领虢州倅闗陜总帅府提控佩金符葢自燕城围解之后间闗南渡出入行阵间濒于死者屡矣铁岭之溃复入陜州陜州乱羣不逞辈系汉杰狱中汉杰乗昬暮破械而出惧为追者及驾浮壶乱黄流筋疲力涸仅逹北岸为失侯故将者又二十年流离顿踣人所不能而意气都不少衰以人情观之岂碌碌者所可办耶壬子冬与予相值于东原问其世知其为故人大钧之同母弟也问其日事则曰止以唐生季主之业游时贵间耳因与论余之行年而有契于余心者私窃慨叹以为倚伏叵测哀与乐相寻生也有涯而局于忧畏浩浩乎如乘舟而遇风波非知其无可奈何而安之其何以收利渉之功乎汉杰为有得矣其别也因为长句以赠【`按金国语解无鄂啰姓氏诸人事物类亦无此称`】  

射虎将军右北平短衣憔悴宿长亭雷轰宝剑无留迹火借青囊为乞灵四壁不知贫作祟一瓢谁识醉中醒相逢莫话榰机石自省枯槎是客星  

送曹干臣  

和林音驿日怀思燕市歌懽有此时老我真成铁炉歩感君时送草堂赀黄杨旧厄三年闰赤骥非无万里姿平地烟霄付公等不妨闲和鳯池诗  

国医王泽民诗卷  

万石君家父事兄岂知衰俗有王卿一篇华衮中书笔满纸清风月旦评鸿鴈自分先后序鹡鸰兼有急难情闺门雍睦君须记方伎成名恐未平  

唐祖臣母挽章  

白髪承平一夣过怡然冠帔见慈和肩舆燕喜今无复手线留残恨更多舍肉已甘非颍谷学仙何敢望西河升堂结友平生事重为王君废蓼莪  

感寓  

南杨北李闲中老乐丈张兄病且贫叔夜吕安谁命驾牧童田父实为隣功名富贵知何物风雨尘埃惜此身歌酒相逢暂陶写不应嫌我醉时真【`李仁卿栁正卿乐舜咨张纬文`】  

赵元得御史兄七袠之夀  

总道浮云世态新典刑依旧老成人松身鹤骨诗千状玉润冰清徳有隣已卜新居近泉石不应晚节傍风尘平头七十从头数才是梅溪第一春  

送仲希兼简大方  

家亡国破此身留留滞聊城又过秋老去天公真溃溃乱来人事转悠悠碁中败局从谁覆镜里衰容只是羞方外故人如见问为言乘兴欲东流  

送郭大方  

云装烟驾翩翩是处林泉有静縁存殁共惊初劫后交游空记十年前忘言秋水聊挥麈得意髙山未絶弦明月太虚君自了相思休泛剡溪船  

送李甫之官青州  

亲朋离燕日相仍又向扁舟别李膺晚节浮沉疑未害中年哀乐自难胜樊笼不畜青田鹤朔吹初翻白锦鹰郑重双鱼问消息故侯爪圃在东陵  

答晁公宪世契二首【`晁文元公之后游仙李承防之外孙`】  

文元道院玉为渊卧治堂中宅相贤名世共知先徳在诗书仍自外家传独先月旦宜无愧乆辱泥涂恐未然子弟他年拜矜式万钟应待饯华颠  

通家能有几人存华屋生平得细论入座旧曾称小友挟书今复授诸孙已烦学舍分余俸更约田家共老盆一诺知君重山岳车行五日是并门  

寄史得秀兼呈济上诸交游  

乆身世不相闗暂入尘埃亦自难一旱且当逃赤地二年争得厌青山阳台寒食林花盛铁岸南风草阁寒乡社追随有成约更教空负老来闲  

答呉天益  

兵中曾共保嵩丘忽漫相逢在此州鹅鸭何尝厌喧聒燕鸿无计得迟留白头亲旧常千里黄叶闗河又一秋三径他时望羊仲却应松菊未消忧【`来诗有三径松菊之句`】  

答郭仲通二首  

白髪归来一布衣东臯春草映柴扉向时诸老供薰沐此日孤生足骂讥遁世已甘成逺引刺天何暇计羣飞光芒消缩都无几惭愧诗人比少微【`来诗有少微星之句`】  

一罇何意复同倾乱后真疑隔死生吐气无妨出芒角忍穷尤喜见工程千年老桧盘根古十丈寒潭照胆清凛凛风期望吾子不成随例只时名  

兰文仲郎中见过  

玊台辞客富年华乐府风流有故家水碧金膏歩兵酒天香国色洛阳花皇居郁郁今何在世事悠悠日又斜后夜云州古城下故应回首一长嗟  

夀赵益之  

山东诸将拥行台共许元戎有雅怀文字谁如祭征虏威名人识李临淮农郊荆棘连新麦儒馆丹青映古槐防取邦人祝君夀五云多处是三台  

与宗秀才  

赵侯雅负平原量杨子今为四海儒已遣父兄知义训肯容儿辈作耕夫莺迁高树音容改鱼得明珠尾鬛殊驷马高门防他日始知种徳有根株  

赠冯内翰二首【`并序`】  

内翰冯公往在京师日浑源雷渊希顔太原王渥仲泽河中李献能钦叔龙山冀禹锡京甫皆从之问学某夤縁亦得俎豆于门下士之末然自辛夘壬辰以来不三四年而五人者唯不肖在耳丙申夏六月公自东平将展墓于镇阳以某在冠氏枉驾见过时公方为髀股所苦吟呻展转若非老人之所能堪然闲语及旧事则危坐终日往往为之色扬而神跃以公初挂冠归嵩山时较之其谈笑风流固未减也窃意造物者锡公难老使后生辈望见睂宇以知百年文章钜公敦厐耆艾之士裦衣博带坐镇雅俗者葢如此横流方靡而砥柱不移故国已非而乔木犹在幸公之可恃而哀四子之不见也作诗二章以道区区之怀于公之行而为之献【`冯即叔献名璧有松醪鬭茧事见三十卷`】  

耆旧如公可得亲争教晚节傍风尘青氊持去故家尽白帽归来时事新扶路不妨驴失脚守闗尤觉虎憎人只应有似松庵日时醉中山麴米春  

龙门冠葢日追随四客翩翩最受知桃李已随风雨尽柏松独与雪霜宜元龟华髪渠有几清庙朱弦谁与期见说常山可归隐从公未觉十年迟  

九日午后入府知曹子凶问夜为不能寐为作诗二首  

角逐文塲早决机晚年书卷不停披诗如鲁望何多态檄比賔王又一奇题品自当高等级搜求谁复尽毫厘遗编缀葺非吾事千古朱弦有子期  

造物无心赋耦奇敢从穷逹计前期参军桓府得君重奋翼渑池徒尔为一瞥风花才过眼半生歌笑几伸睂陆家正有诸郎在宝剑千金更属谁  

益父曹弟见过挽留三数日大慰积年倾系之怀其行也漫为长句以赠弟近诗超诣殆欲度骅骝前故就其所可至者而勉之  

九万扶摇先有程秪应贫病坐时名暂同寝饭聊堪喜细话艰危却自惊从事旧慙三语掾通家犹记十年兄文章正脉须公等如我何年画虎成  

赠李文伯  

鳯凰在山天下奇泰和以来王李倪承平人物天未絶耆旧风流今复谁青红自是儿女事老干宁与春风期万壑松声一壶酒从公未觉去年迟  

超然王翁哀挽  

直拟期颐荐夀罇却从图画记生存百年乔木衣冠古一夕西庵笑语温故事未霑通徳里素风多负读书孙呉陈诸老今谁在灭没归鸿是蓟门  

赠答赵仁甫  

南冠牢落坐贫居却为穷愁解著书但见室中无长物不闻门外有轩车六朝人物风流在两月燕城笑语疎寒士欢顔有他日晚年留防定何如  

同徳秀求田燕川分得同字  

数家村落翠微中茅屋真堪着病翁水竹渐知盘谷近乡隣仍与玉川通清泉白石言犹在赤日红尘夣已空杖履追随自今始此行聊记与君同  

徳秀家儿子  

犀插隆颅玉作肌名郎风骨见来竒灵椿丹桂诗将应玉杵霜夣已知【`儿未生时夣得一`】竹马乍骑犹未惯斑衣才着更相宜鳯山自有鹓雏种九子相从不厌迟  

赠任丈耀卿  

袖手名城得海藏不妨身与世相忘故人非复乌衣巷胜事仍余緑野堂茶灶漫煎云脚散莲舟清啸月波凉投诗未觉追随逺预怯君家百罚觞  

贺徳卿王太医生子  

喜色门阑笑语哗新儿浴罢试铅华岳莲尽发三峯秀夣笔惊防五色花此日夀筵分采果异时云汉望仙槎并州金马君知否药笼阴功是故家  

赠麻信之  

梁苑同来手重分洛西清语意尤亲相期晚嵗定知我可道古人唯有君霁日光风开白昼琼林珠树照青春陆机旧有三间屋便拟东头着弟云  

射虎  

虎迹骎骎近九闗岂知飞将乃黄间弧霹雳应手破从骑斓斑载锦还得意云雷卷勍敌廻头藜藿但空山寝皮食肉男儿事未分书生袖手闲  

茗饮  

宿酲未破厌觥船紫笋分封入晓煎槐火石泉寒食后鬓丝禅榻落花前一瓯春露香能永万里清风意已便邂逅华胥犹可到蓬莱未拟问羣仙  

寄刘光甫  

山泽臞儒亦自豪尘埃俗吏岂胜劳陶潜贫里营三径潘岳秋来见二毛刍狗已陈甘自弃辕驹未脱欲安逃因风寄谢刘夫子极口推称恐太髙  

过臯州见聂侯  

涧冈重复竝湍流斜日黄榆岭上头地底宝符临赵国眼中佛屋见黄州云沙浩浩鴈良苦木叶萧萧风自秋别后故人应念我一诗聊与话离忧  

病中感寓赠徐威卿兼简曹益甫高圣举先生  

读书畧破五千卷下笔须论二百年正頼天民有先觉岂容文统落私权东曹掾属冥行废乡校迂儒自圣癫不是徐卿与高举老夫空老欲谁传  

洛阳高少府瀍阳后庵  

方外人长乐山中物自幽百年梅福隐万古谪仙游  

内乡杂诗  

犬吠桃源近莺声栁巷深苍苔留醉卧青竹伴幽寻  

薛明府去思口号七首  

能吏寻常见公廉第一难只从明府到人信有清官画诺繇官长昻头顾吏频只从明府到判笔不传神麋鹿山中尽公厨破几钱只从明府到猎户得安眠木索人何罪累累满狱中只从明府到牢户二年空驿舍无歌酒清谈了送迎即防明府去画鼓有新声旧日逃亡屋鎌鉏色色新即防明府去还作卖牛人疾恶防平日天然御史才豪奸休鼔舞骢马即西来  

南楼月夕望鳯山有怀武链师子和  

相望不相见山中君得知南楼今夜月也到洗参池  

山中晚春  

云光金碧聚林烟防翠新山花发较晚今年两见春  

得纬文兄书  

鹊语喜复喜山城谁与娯青灯一杯酒千里故人书  

乙巳九月二十八日作  

闗山小雪后絮帽北风前残月如新月今年老去年  

定斋兄写真  

朱黄笔底三箧白黑胸中两碁画作萧然野服云龙终日骙骙  

巨然秋山为邓州相公赋  

笔端游戏三昧物外平生往还为问阿师何在白云依旧青山  

唐子达扇头  

溪光冷于冰山骨净如玉白云自老人自闲莫遣秋风破茅屋  

文湖州草虫为刘使君赋  

造物无心笔有神翩翾飞动百年新虫鱼细君休笑学会屠龙老却人  

京都元夕  

袨服华妆着处逢六街灯火閙儿童长衫我亦何为者也在游人笑语中  

蓝采和像  

长板髙歌本不狂儿曹自为百钱忙几时逢着蓝衫老同向春风舞一场  

鸳鸯扇头  

双宿双飞百自繇人间无物比风流若教解语终须问有底愁来也白头  

书生  

书生千古一虀肠葢世功名不自偿更笑登封武明府两盂白粥半生忙  

早起  

北舍南隣独乐声裌衣晨起觉秋清豆苖欲熟朝朝雨唤杀双鸠不肯晴  

拙庵为温甫赋  

毫端棘末几人争愚智相悬赋分平毕竟世间谁是巧鬓毛愁白可怜生  

纳凉张氏庄二首  

小桥深竹午风便一道垂杨带乱蝉山下行人遮日去却从茅屋问田  

树阴环合水潆洄树下行人坐緑苔絶似藂蒙山下路眼中唯欠系舟嵬【`藂蒙系舟皆水中山乡人谓之系舟嵬`】  

送穷  

日吉时良利动迁可能顔巷卜终焉主人不倦星奴倦辛苦年年缚草船  

自题画真二首  

山林日月老潜夫骨入穷泉未拟枯幽涧有冰含太古无人和玉试洪鑪【`孙绰虽没泉壤尸且不朽`】  

一派春烟淡不收渔家已许借扁舟山林且漫蹉跎去莫问人间第几流  

再题  

髙谈世事真何者多窃时名亦偶然山鹿野麋君自防拟从何地着貂蝉  

呉子英家灵照图二首  

船入江西万有空漉防活计百钱功阿灵了却无生话想得萧然似卷中  

抱犊山髙记洛川寸肠西去似绳牵而今恰羡厐家好儿女生来只眼前【`时女严在卢氏约归宁未至`】  

刘邓州家娶鸭图  

沙浦空明洲景微枯荷折苇澹相依若为化作江鸥去拍拍随君贴水飞  

戊子正月晦日内乡西城游眺  

雄蜂雌蜨为花狂陌上游人醉几塲前日少年今白髪却来闲处防春忙  

闻仲泽丁内艰  

升堂未几讣音闻凶服衰羸日念君昨夜东南雷雨恶遥知号哭绕新坟  

赠眼医武济川  

世眼纷纷眯是非不应刮膜在金鎞知君圣处工夫到且道心盲作麽医  

赋粹中师竹拂子  

了却香严一击縁满梳华髪伴谈谁知拂月披风意已具铃锤未落前  

题伊阳杨氏戏虎图  

大斑哆笑口侵耳小斑蓄缩如乞怜戏鬬真成两勅敌发机谁在卞庄前  

王子端内翰山水同屏山赋二首  

郑度三絶旧知名付与时人分重轻辽海东南天一柱胸中谁比玊峥嵘  

万里承平一夣间风流人物与江山眼明今日题诗处却见明昌玉笋班  

右司正之家渭川千畆图二首  

官街尘土雾中天入眼荒寒一洒然大似终南山下防北风和雪卷苍烟  

老眼萧郎笔有神岩姿洲景尽天真情知一段幽闲处不必清谈着晋人  

同希顔钦叔玉华谷分韵得军华二字二首  

竝山一迳入秋云草树低迷劣可分开道无烦谢康乐挽彊须得李将军【`时有虎害故戏云`】  

深山水木湛清华兴到穷探亦未涯转石犹能起雷雨题诗自合动烟霞【`转石当日事`】  

同希顔钦叔玉华谷还会善寺即事二首  

髙风卷尽四山云泉石烟霞得细分大似山灵设清供惜无佳句答殷勤  

诗翁彻骨爱烟霞别似刘君住玊华铁笛不曾从二草头巾巳乆挂三花【`赵隐芝子端同年进士令任城为猾吏所诬遂隐居今年八十余自言胎仙已成不乆去世云`】  

从邓州相公觅酒时在镇平  

寒日山城雪四围空山孤坐意多违江州未觉风流减可使陶潜望白衣  

镇平寄侄孙伯安笔  

隆颅犀角掌中珠不见经年日念渠领取阿翁郧管笔试教学写问安书  

黄筌龟藏六图为张左丞赋  

无心舒卷付皇天不幸刳肠亦偶然世上疑谋得君决可能藏六便安全  

镇平书事  

劝农冠葢已归休了却逋悬百不忧可是诸人哀老子半窓红日拥黄防  

自镇平暂往秋林道中寄家  

风雨尘埃了半生西山归去眼増明浮云夫壻今如此莫遣迎门有叹声  

超化  

秋风嫋嫋入僧窓尽得诸山草木香却恨大梁三日醉不来超化作重阳【`又云拟借扁舟弄秋水自嫌尘土涴沙鸥余不记`】  

寄女严二首  

添丁学语巧于诗句无人为口传竹马几时迎阿姊五更教诵木兰篇  

眼前儿女最闗情不见经年百感并闻道全家解禅理拟从香火问无生  

无题二首  

七十鸳鸯五十弦酒薰花栁动春烟人间只道黄金贵不问天公买少年  

春风也解惜多才嫁与桃花不问媒死恨天台老刘阮人间何恋却归来  

希顔挽诗五首  

官衔寥落在铭旌才命宁论重与轻不作汉家贤傅去空劳明主识萧生【`溘焉溟漠旌纪寂寞魏书中隐逸传语`】  

山立扬休七尺身紫髯落落照青春从教不入麒麟画犹是中朝第一人  

人间无路问天公自古才难更阨穷日月不为千载计江山长惜万夫雄  

万古文章有正传骅骝争道望君先伤心一入重泉后再得斯人又几年  

一世龙门属李膺待君提拂遂腾升千年荆棘龟趺在会有人防下马陵  

出邓州  

本无奇骨负功名取次谁教髀肉生未到白头能几日六年留滞邓州城  

过希顔故居四首  

缺壶声里短歌行星斗阑干醉胆横虎视鹰扬何处在道边孤冢可怜生  

鹤葢成阴着处同一时人物酒杯中臣门如市心如水世俗论量恐未公  

暮去朝来万化途飞扬跋扈亦区区剧谈不尽平生意能有精微入夣无  

把臂论交分最深三夫成虎古犹今百年唯有区区在地下才应识此心  

杂著五首  

万期流转不须臾物物观来定有无玉席纸衣仝一尽枉将白骨计荣枯  

鳬短何如鹤有余非鱼谁谓子知鱼一枝莫作鹪鹩防水击三千不羡渠  

太虚空里一游尘造物虽工未易贫臧获古来多鼎食可能夷叔是饥人  

六国孱王走下风神人鞭血海波红无端一片云亭石杀尽苍生有底功  

泗水龙归海县空朱三王八竟言功围碁局上猪奴戏可是乾坤鬬两雄  

戚夫人  

鸿鹄冥冥四海飞戚夫人舞泪霑衣无端恨杀商山老刚出山来管是非  

题山谷小艳诗  

法秀无端会热谩笑谈真作劝淫防只消一句修修利李下何妨也整冠  

家山归夣图三首  

别却并州巳六年眼中归路直如春晴门巷桑榆緑犹记骑驴掠社钱  

系舟南北暮云平落日滹河一线明万里秋风吹布袖清辉亭上倚新晴  

游骑北来尘满城月明空照汉家营卷中正有家山在一片伤心画不成  

四皓图  

身堕安车厚币中白头尘土涴西风当时且不山间老羽翼区区有底功  

杂著  

老优惯着沐猴冠却笑傍人被眼谩造物若留残喘在我侬试舞你侬防  

俳体雪香亭杂咏十四首【`亭在故汴宫仁安殿西　刻二首`】  

沧海横流万国鱼茫茫神理竟何如六经管得书生下阔剑长鎗不信渠  

万户千门尽有名眼中歴歴记经行赋家正有芜城笔一段伤心画不成  

春夕  

数枝残雪梅仍在几日东风栁已娇春酒价髙无可典小红灯影莫相撩  

梅花  

一树寒梅古寺边荒山老木动春研东家頼有诗人在照影横枝莫自怜  

溪上  

短布单衣一幅巾暂来闲处避红尘低昻自防水中影好个山间林下人  

息轩杨秘监雪行图  

长路单衣怨仆僮无人说向息轩翁长安多少貂裘客偏画书生着雪中  

杨焕然生子四首  

掌上明珠慰老懐愁顔我亦为君开异时载酒扬雄宅知有迎门竹马来  

人家欢喜是生儿巷语街谈总入诗我欲去为汤饼客买羊沽酒约何时  

半生辛苦坐耽书我笑先生老更迂生子但持门户了谈何必似童乌  

阿麟学语语牙牙七嵗元郎髻已了更醉使君汤饼局儿曹他日记通家【`阿麟张君美儿子`】  

啓母石  

书载涂山世共知谁传顽石使人疑可怜少室老突兀也被人呼作阿姨  

杂著二首  

白髪刘郎老更痴人间那有后天期茂陵石马专相待种下蟠桃属阿谁  

白髪中官解道诗殷勤仍为惜花枝雪香亭上清明宴记得君王去嵗时  

睂  

香墨烧残氷麝尘内家新様入轻匀郭熙只为呉山老争信窓间有小颦  

送穷  

煎饼虚抛撒堆满城都道送穷廻不如留取穷新妇贵女何曾唤得来  

三乡时作  

山林钟鼎不相兼说着浮名夣亦嫌菽水尽欢吾岂敢老亲自爱荠羮甜  

癸已五月三日北渡三首  

道傍僵卧满累囚过去旃车似水流红粉哭随回鹘马为谁一歩一廻头  

随营木佛贱于柴大乐编钟满市排掳掠几何君莫问大船浑载汴京来  

白骨纵横似乱麻几年桑梓变龙沙只知河朔生灵尽破屋疎烟却数家【`桑梓其剪为龙沙乎郭璞语`】  

登珂山寺三首  

澹澹长空白鸟廻江山都入妙髙台六鼇只解翻溟渤不驾东南日观来【`泰山在东南而此山不见`】  

悠悠谁了未生前一落泥涂又几年堪笑长清郭明府再来仍被葛藤纒【`长清郭明府自省夙世是此寺比丘及作寺碑宛然算沙语也`】白日红尘往复还深居那得似禅闗出门应被山僧笑才得云林半日闲  

夣中作【`夣人请赋四禽语其一泥滑滑也`】  

春泥滑滑满春山惭愧幽禽唤客还安得便乗双翼去緑云清昼伴君闲  

奉酬子京禅师见赠之什二首  

南风稳送北归船留得虚名一指禅崧少诗僧几人在因君廻望一凄然  

旧游重忆故人诗一防青灯两鬓丝不似戒坛明月夜杏花香里唱歌时【`往在崧山时陪冯内翰雷御史游戒坛诗中所道葢当时事也`】  

杏花  

桃李前头一树春绛唇深注蜡犹新只嫌憨笑无人管閙簇枯枝不肯匀  

聊城寒食  

轻阴何负探花期白髪于春自不宜城外杏园人去尽煮茶声里独支颐  

姨母陇西君讳日作二首  

竹马青衫小小郎阿姨怀袖阿娘香一龛白骨黄河隔遥望梁门哭防肠  

病起拈针眼未花团圞儿女运司衙今年得在应犹健更好从头说外家  

宿神霄北庵夣中作  

素月空流散紫烟座中人物半神仙丽川往事浑如夣信手题诗一然  

夜雪  

三更残醉未全醒夣里娇儿索乳声茅屋不知门外雪黄防衾暖纸窓明  

冠氏赵庄赋杏花四首  

一树生红锦不如乳儿粉抹紫襜褕花中谁有张萱笔画作宫池百子图  

文杏堂前千树红云舒霞卷涨春风荒村此日肠堪防廻首梁园是夣中  

锦树烘春烂不收防花人自为花愁荒蹊明日知谁到凭仗诗翁为少留  

东风谁道太狂生次第开花却有情闻道纪园千树锦一罇犹及醉清明  

自赵庄归冠氏  

春华澹澹晓寒轻野草摇风半白青谁识杏花墙外客旧曾家近丽川亭  

戏赠白髪二首  

镜中昨日又明朝破屋春深雪未消摘下数茎聊自笑贵人头上不相饶  

问愁何怨复何讐直要青春便白头却镜中浑似雪且防渠待几时休  

戏题醉仙人图  

醉乡初不限东西桀日汤年一理齐门外山禽唤沽酒胡卢今后大家提【`提胡卢沽美酒禽语也`】  

济南杂诗五首  

匡山闻有读书堂行过山前笑一塲可惜世间无李白今人多少贺知章  

华山真是碧芙蕖湖水湖光玉不如六月行人汗如雨西城桥下见游鱼  

斫来官树午阴轻湖畔游人怕晚晴一夜灵泉庵上宿四山风露觉秋生  

入秋云物便凄迷一道湖光树影齐诗在鹊山烟雨里王家图上旧曾题【`王清卿家有鹊山烟雨图`】  

防山防水自繇身着处题诗发兴新日日扁舟藕花里有心长作济南人  

题解飞卿山水卷  

平生鱼鸟最相亲夣寐烟霞卜四隣羡杀济南山水好几时真作卷中人  

赵士表山林暮雪图为髙良卿赋二首  

飕飕林响四山风雪后人家闭户中应被火炉头上说水边清杀两诗翁  

黄尘遮防山间夣白髪重寻画里诗好似玉溪溪上路醉和王老唤船时  

伦镇道中见槐花  

名塲奔走竞官荣一纸除书悮半生笑向槐花问前事为君忙了竟何成  

郑先觉幽禽照水扇头  

临水华枝澹澹春水光华影两无尘风流一枕西园夣惆怅幽禽是故人  

龙泉寺四首  

悬麻白雨映层崖过尽行云晚照开可是登临动髙兴马头新自太行来  

泉石烟霞自一家残生随分了生涯鸡鸣山下题诗客曾到灵岩不用夸  

河边羖防尚能飞无角无鳞自一齐甲子纷纷更儿戏壁间休笑阜昌题【`寺北齐时建又多刘豫阜昌中石刻并题名`】  

绕渠寒溜夜潺潺说有蛟龙在石间可惜九天霖雨手一泉水伴僧闲  

李进之迂轩二首  

白髪归来世事新书生风味是清贫欹嵚歴落从人笑潦倒麤疎我自真  

举世营营共一途要来闲处费工夫入门且莫分賔主不但君迂我亦迂  

过邯郸四絶  

富贵荣华一叹嗟依然夣里说韶华千年几度山河改空指遗台是赵家  

人事存亡不易知及时娯乐恨君迟后人共指丛台笑三尺尧堦竟属谁  

川原落落曙光开四顾山河亦壮哉前日少年今白髪只应孤塔记曾来  

死去生来不一身定知谁妄复谁真邯郸今日题诗客犹是黄梁夣里人  

杏花杂诗  

小桥南北夣幽寻残醉瞢腾不易禁一树杏花春寂寞恶风吹折五更心  

西山漠漠有无中几日园林几树红燕子衔将春色去错教人恨五更风  

屈指残春有别期春风争忍片红飞若为酿得千日酒醉着东君不放归  

惠崇芦鴈二首  

鴈奴辛苦候寒更梦破黄芦雪打声休道画工心独苦题诗人也白头生  

江湖牢落太愁人同是天涯万里身不似画屏金孔雀离离花影淡生春  

杂著  

昨日东周今日秦咸阳烟火洛阳尘百年蚁穴蜂衙里笑杀昆仑顶上人  

雪香亭  

罗绮深宫二十年更持桃李向谁妍人生只合梁园死金水河头好墓田  

## 御订全金诗增补中州集卷七十一  

元好问九  

杨秘监马图  

大青小青天马姿杨侯房星非画师忽见奚官记前事东华驰道晚凉时  

竹溪梦游图  

意外荒寒下笔亲经营惨淡似诗人何时万顷风烟里白发刁骚一幅巾  

乐正卿饷酒  

宿酲未解渴生尘惊见王饷酒人独恨文书困佳客不来同醉五更春  

王都尉山水  

平林漠漠数峯闲诗在岩姿隐显间自是秦楼画睂手不能辛苦作荆闗  

赠絶艺杜生  

迢迢离思入哀弦非拨非弹有别传解作江南断肠曲新声休数李龟年  

赵大年秋溪戏鸭二首  

寒沙折苇浙江湾诗在波痕灭没间前日扁舟人老矣却从图画羡君闲  

画家朱粉不到处淡墨自觉天机深卖酒垆边见崔白王孙真有五湖心【`米元章画史赵昌王友崔白但可为酒家遮墙壁耳`】  

自题二首  

共笑诗人太瘦生谁从惨淡得经营千秋万古廻文锦只许苏娘读得成  

千首新诗百首文藜羮不糁日欣欣镜中自照心语口后世何须扬子云  

北归经朝歌感寓三首  

南来山势渐坡陀荡荡川涂接大河马上哦诗无好语聊从白塔记朝歌  

黄屋何曾土作阶祸基休指九层台书生不见千秋后枉为君王泣玉杯  

墨翟区区不近情廻车曾此避虚名采薇唯有西山老不逐时人信武成  

内黄道中楚王庙荆公有谁合军中称亚父却须推让内黄儿之句因为范增解嘲  

一怒屠城一説留书生刚为范增羞军中老子闗何事付与儿曹调沐猴  

题苏氏寳章  

二老风流有典刑诸郎兰玉映阶庭峩嵋寳气千年在未数陈家聚德星【`长公忠义似顔平原次公冲澹似林西湖故字画有不期合而合者最后数帖所谓苏氏三虎叔党为最怒耳`】  

刘氏明逺庵三首  

豪气元龙百尺楼功名塲上早抽头路人不识闲居士袖手雍容活两州  

世间无物碍虚空宴坐经行一体同老眼不应随境转江山元只在胸中  

落落云间晚照开上方别有妙髙台栽花种栁明年了拄杖敲门日日来  

题李庭训所藏雅集圗二首  

万古文章有至公百年奎璧照河东衣冠忽见明昌笔更觉升平是梦中  

景星丹凤一千年合着丹青与世传谁画风流王李郝大河南望泪如川【`王谓仲泽李谓长源郝谓仲纯`】  

马坊冷大师清真道院二首  

水际茅斋星散居白云闲伴五溪鱼茂林修竹山如画蘸碧轩中恐不如  

静中人境两翛然我亦因君有静縁已约青山来枕上水亭风榭看明年  

惠崇獐猿图  

月啸烟呼本不羣笔头同是一溪云野情山态令人羡世路机闗不似君  

寄史同年二首  

情话通宵慰别离殷勤酿酒趂花期沁南只道梅花早犹较归程十日迟  

相君许送买山钱晚嵗隣居定有縁一树梅花一罇酒知君东望亦凄然  

宋周臣生子三首  

试手君家助喜诗秋风丹桂长新枝昻霄耸壑他年见木月同宫记此时【`木月同宫五星家谓人以此时生者长必贵`】  

玉季金昆世共贤天将文笔付家传清新未要梅花赋射虎留看第二篇【`乡先生宋济川以射虎诗著名`】  

雏凤来时鹤卵成两儿前后不多争阿宁解语应须道犹是渠家百日兄  

乞酒示皇甫季贞  

醉头慵举睡昬昬梦里青旗雪拥门枕上一杯风味好糟牀何处得茶浑  

李白骑驴图  

八表神游下笔难画师胸次自酸寒风流五凤楼前客枉作襄阳雪里看  

许由掷瓢图  

不知黄屋不知尧喧寂何心计一瓢我是许由初不尔只将盛酒杖头挑  

九月晦日  

松楸千里动悲哀説道回家早晚回九月忽惊今日尽满城风散纸钱灰  

杂著  

烧钱刍狗不能神一色貂裘绣帽新好个路傍官堠子经年端坐看行人  

送穷  

送君君去欲何之暂去还来也不辞但媿苦无相赠物栁船轻似去年时  

即事  

四长东州贡姓名阿茶能诵木兰行元家近日添新喜掌上宁儿玉刻成【`宁儿叔开小字阿茶第四女字叔闭`】  

侯相公所藏云溪图曾命赋诗三首但记其一云祖道东门未有涯田君方驾入宫车秪应千古狼溪路人説山中宰相家相公以体重不任歩趋诏许驾小车至朝殿外门故予诗及之北渡后往东平路经云溪因为之赋  

黄山图子翰林诗千里东州有所思前日相公门下客国亡家破独来时  

陈德元竹石二首  

一片春云雨未干两枝新緑倚髙寒瘦龙不见金书字试就宣和石谱看  

万石纲船出太湖九州膏血一时枯阿谁种下中原祸犹自昻藏入画图  

同漕司诸人赋红棃花二首  

棃花曾比太真妃别有风流一段竒白雪为肌玉为骨淡妆浓抹总相宜  

琼枝玉蘂静年芳智疋何人与防妆可道海棠羞欲死能红能白更能香  

呉子贤樗庵二首  

人道樗形百丑全我知造物向君偏世间正有明堂柱偃蹇风霜得几年  

广莫初无匠石过一丘一壑奈君何世间正有明堂柱春草输赢较几多  

太乙莲舟图三首为济源奉先老师赋【`老师吾宗盟`】  

泠泠风外列僊臞琢玉羊欣定不如六合空明一莲叶更须遮眼要文书【`仙人在莲叶卧看书`】  

仙人宁得此婆娑亡奈丹青狡猾何我与太虚同一体也无莲叶也无波  

太乙青藜出汉年明窓开卷一欣然凭君莫问题诗客不是韩驹第二篇  

游天坛杂诗八首  

只愿长城没彻头岂知蒸土更堪忧秦人若见千年后抱杵临洮老死休【`避秦沟`】  

仙猫声在洞中闻凭仗儿童一问君同向燕家防丹鼎不随鸡犬上青云【`仙猫洞是日儿子叔仪呼猫应者土人传燕家鸡犬升天猫独不去`】诸峯罗列拥朝台落日行云一望开絶似泰山山上看分明齐岭是徂徕  

空翠霏烟海浪深鼇头鹏背半浮沉不知脚底山多少还尽平生未足心  

道民终不忘天台姓字依然在蜜崖为问松台千嵗鹤白云何处不归来【`近嵗卢氏蜜崖人迹不及处有题字云道民天台司马承祯过松台即白云老葬地`】  

仙人龙蹻玉为鞭石穴留书世不传弱水蓬莱三万里青山今古几何年【`近年人有得司马先生石穴所藏丹经予获观于山阳`】  

风期身后复身前一读丹华似有縁八表神游吾岂敢或能揺笔赋垂天  

拟着茅斋北斗平残年细读洗心经诗成应被卢仝笑曾见青山养伯龄【`卢仝送伯龄出山云伯龄不厌山山不养伯龄予以旱当出山故自戏云北斗平在天坛之后`】  

初发潞州  

潞州住久似并州身去心留不自繇白塔亭亭三十里漳河东畔几回头  

杂诗六首道中作  

防肝虫臂复何辞坎止流行亦有时已被呉中唤伧父却来河朔作炎儿  

隆州兵骑往来冲客路灰郊更向东大似天敎浣尘土数程都在水声中  

悬崖飞瀑骇初经白玉双龙击迅霆却恨暑天行过速不曾赤脚踏清泠  

黄华北下马陵南佛屋烧残有石龛想是故乡行欲近粥麋浑觉水泉甘  

庄休通蔽互相妨乡社情亲岂易忘司命果能还旧观髑髅端合羡侯王  

乡闗白日照青天徒歩归来亦可怜袖里新诗一千首不愁锦绣裹山川  

初挈家还读书山杂诗二首  

并州一别三千里沧海横流二十年休道不蒙稽古力几家儿女得安全  

乞得田园自在身不成还更入红尘只愁六月河堤上髙栁清风睡杀人  

赠罗友卿三首  

一般华木各荣枯筦库区区亦仕途前日江东罗给事只今城里范莱芜  

不离城市得幽栖未要坊名改碧鸡种下五株桃树子本无心学浣花溪  

闲中日月病中身寂寞相求有几人莫怪门前可罗雀诗家所得是清贫  

又解嘲二首  

鴈后花前日月闲颇思罇酒慰愁顔凭君细数东州客谁在花花緑緑间  

诗卷亲来酒醆疎朝吟竹隐暮南湖袖中新句知多少坡谷前头敢道无  

为衍圣孔公题张公佐湘江春早图二首张自书云涂水张公佐画时年八十一先大夫尝题公佐画有云静洞庭秋寺月雨昬湘浦夜船灯之句因及之  

郭熙画笔老益壮未比并州九十翁想是江南春梦里水村曾见酒旗风  

黄陵祠下雨如绳老笔题诗想旧曾今日图间见晴景依然愁絶夜船灯  

浑源望湖川见百叶杏花二首  

四月山泉冻未开东君才为挽春廻多情丹杏知人意留着双华待我来  

儿时忆向西溪庙丹杏曾看百叶花今日山中见双朶自怜顦顇老天涯【`陵川西溪二仙庙有百叶杏两株在殿前`】  

代州门外南楼二首  

东洛西秦往复廻几番风雨与尘埃家山最与南楼近三十三年恰再来  

汀树微茫岸草青滹河四月水泠泠凤山可是生来巧堪与南楼作卧屏  

以玉连环为吕仲贤寿  

玉环何意两相连环取无穷玉取坚愿得主人如此物吕翁他日作囘僊  

刘寿之买南中山水画障上有朱文公元晦淳熙甲辰中春所题五言得于太原酒家  

蜀山青翠楚山沧爱玩除敎寳绘堂且道中州谁具眼晦庵诗挂酒家墙  

紫微刘尊师所画山水横披四首【`刘时年八十六`】  

纳纳溪桥逗晚风水村山郭往来通马蹄踏遍黄尘路画里初逢避俗翁  

胸次江山老更竒太初元气入淋漓仙翁不是人间客俗笔休将比郭熙【`溪桥独歩`】  

瓦盆浊酒忆同倾乡社丰年有笑声世外华胥谁复梦且从图画看升平【`江亭会饮`】  

笔头云景性中天谁似仙舟有静縁只合此间添此老脱巾和月弄江烟【`秋江待渡`】  

东山四首  

半欲天隂半欲晴层峦叠巘各分明去年风雪无多景看尽东山是此行  

自笑平生被眼谩看山只向画中看天公老笔无今古枉着千金买范寛  

锦里春光风马牛鸟飞不到太湖秋一丘一壑都堪老且具神山烟景休  

马水横陈圣阜前滹沱陂堰逺相连鱼多只説牛家滙何处秋风有钓船【`牛家滙在神山下`】  

晓起  

鬓毛衰防病凌兢暂入红尘倦不胜学似玉山樵客了八年流落醉腾腾【`予痛饮至是八年故用韩致光此句`】  

追録乙未八月十七日莘县梦中所得  

梦里哦诗信口成分明济水道中行梦廻真到哦诗处满马西风云月清  

感兴四首  

梦中惊见白头新信口成篇却自神天上近来诗价重一聫直欲换青春【`后二句梦中所得`】  

诗印髙提敎外禅几人针芥得心传并州未是风流减五百年中一乐天  

廓达灵光见太初眼中无复野狐书诗家闗捩知多少一钥拈来便有余  

好句端如緑绮琴静中窥见古人心阳春不比皇华曲未要千人作赏音  

从孙显卿觅平定小山  

爱杀熙春万玉峯纲船廻首太湖空一拳秀碧烟霞了早晚东山入袖中  

墨竹扇头  

嫩香新粉玉交加小笔风流自一家只欠雪溪王处士醉来肝肺出枯槎  

王希古乞言  

支干空虚不救贫素衣空染洛阳尘一龟早晚搘牀了袖手风帘阅市人  

龙门公墨竹风烟夕翠二首  

渭川东望水云寛雨润烟浓下笔难今日龙门圗上看萧郎只合老荒寒  

烟梢露叶卷秋山挥洒纵横意自闲莫问笔头龙未化看看霖雨满人间  

从希顔觅笃耨香二首【`追録`】  

緑洋竒品赛浓梅永忆薰炉试浅灰尤物也知人爱惜帘筛风动只萦回  

自倚诗情合得消暮寒新火觉无聊悬知受用无多在试往新诗乞断瓢  

戏赠栁花  

谁擘轻绵乱眼飘不教翠纽缀长条只愁更作浮萍了风卷波冲去转遥  

乔夫人墨竹二首  

万叶千梢下笔难一枝新緑尽髙寒不知雾阁云窓晚几就扶疎月影看  

只待惊雷起蛰龙忽从女手散春风渭川云水三千顷悟在香岩一击中【`夫人参洞山禅有省`】  

醉猫图二首何尊师画宣和内府物  

窟边痴坐费工夫侧辊横眠却自如料得仙师曾细看牡丹花下日斜初  

饮罢鸡苏乐有余花隂真是小华胥但敎杀防如丘了四脚撩天一任渠  

药山道中  

石岸人家玉一湾树林水鸟静中闲此中未是无佳句只欠诗人一往还  

善应寺五首  

平冈囘合尽桑麻百清泉两岸花更得青山作重复武陵何处觅仙家  

石潭髙树映寒藤闲有沙鸥静有僧总爱山阳竹林好七贤来了更谁曾  

夕阳人影卧平桥倦客登临不自聊且放游鱼觅归宿争敎白鹭逞风标  

山中鱼鸟夙相亲问舍求田有主人自读旧题还自笑七年鞍马只红尘【`前题善应寺壁有红尘鞍马几时休之句又七年矣`】  

困不成眠百感生田家灯火夜深明无因洗耳风沙底枉费潺潺落枕声  

摘图二首樗轩家物  

四摘空留抱蔓诗阿婆真作木肠儿履霜只説琴心苦不见房陵道上时  

髙鸟长忧挂网罗如庵日月共消磨凭君莫话前朝事比似黄台摘更多  

黄华峪五絶句  

树经冻雨半青黄山入髙秋老更苍且就同游尽佳客不妨五日未重阳  

红叶黄花风露清比来春色不多争秋山却也堪人恨白与髙欢作锦城  

万古飞流泻不供枉教喷薄困鱼龙谪仙剰有银河句不道香炉更一峯  

天汉何因有蚌胎无穷氷雹落悬崖只愁駞背糢糊锦翻倒龙宫复此来  

乞得三泉住不成风沙鞍马负平生故山定己移文了又被黄华识姓名  

七贤堂  

水上盘陀不见人烟中白露玉无尘竹林未恨风流减负杀共城麴米春【`是日有饷名酒独酌水边`】  

峡口食鳊鱼有感  

无奈微云疎雨何孟公诗律费硏磨凭君莫爱襄阳好缩项鳊鱼刺鲠多  

简之画松风图为修端卿赋二首  

董元老笔郁盘盘万壑苍云复此看絶似凤凰山下路秋风无际海波寒  

新亭相泣血沾襟一日神州见陆沉好就崆峒山叟问醉眠春昼果河心  

秋江待渡横披  

物外琴尊合往还争敎俗驾防溪山画师果识闲中趣只作横舟落照间  

赠答要襄叔二首  

长洲连日逺相迎展读新诗眼倍明邓下旧人多念我感君兼有故乡情  

文拟邳侯下笔难韬春一读不知寒名家未觉风流减洗眼青云看阿端【`襄叔之先人拟下邳侯传作窦韬春以赋火焙又其儿子小字端平方就学`】  

赠修端卿张去华韩君杰三人六首  

姓字旧熟相知新三子皆我眼中人洛西荒山有此客酒光灔灔梅花春  

去华手中倒树防亦要笔力挽千钧知君办作南山豹雾雨七日蔚成文  

扫地焚香乐有余情知怏怏米盐书枉敎弃掷泥涂了緑发修郎玉不如  

古来马队非讲肆韩生颇似周生勤举家都无担石粟老气仍有垂天云  

中庸胡公隔天壤【`寳臣近日客死`】大木失望工师来明堂老手李明府我知此公无弃材【`谓李顺阳吉甫`】  

乳虎守穴子可探斫头不屈贫所甘异时三客俱焰焰人伦东国吾无惭  

秋江晓发图  

百转羊肠挽不前旃车辘辘共流年画图羡杀扁舟好万里清江万里天  

题山亭会饮图二首  

女几樵人塞上词【`刘景号`】溪南老子坐中诗因君唤起山亭梦好似三乡共醉时  

曾将心事许烟霞酒榼书囊便是家前日山亭亭上客而今鞍马老风沙  

洛阳卫良臣以星图见贶漫赋三诗为谢  

败笔成丘死不神侯门书卷欲谁亲鳏鳏鱼目漫漫夜盼到明星老却人  

参旂亦自遇灾年横被狐星射右肩牵牛只有榰机石送与天公折聘钱  

西虎东龙总伏雌老蟇却是可怜儿星图何物堪相报借用卢仝月蚀诗  

题鹭鸶败荷扇头  

荷经冻雨緑全枯苇到穷秋影亦疎为问风标两公子此中能有几多鱼  

西山楼为王仲理赋二首  

天日晴明四望开楼中舒啸亦悠哉防干十万人家里只有青山入眼来  

拄笏西山老骑曹朝来爽气与秋髙休将人物轻题品湖海元龙兴未豪  

乐天不能忘情图二首  

得便宜是落便宜木石痴儿自不知就使此情忘不得可能长在老头皮  

芙蓉脂肉紫霞浆别是仙家暖老方只枉栁枝不得忘情一马亦何妨  

燕省掾属张彦通举释菜之废典仁卿以诗美之亦赋二诗  

一奠区区入咏歌请防文治竟如何李侯落笔非无意告朔羊存得已多  

一日新仪见泮宫共惊绵蕝有遗风他州亦可燕中比只枉今无百彦通  

采菊图二首  

信口成篇底用才渊明此意亦悠哉枉敎诗景分留在百绕斜川觅不来  

梦里烟霞卜四隣争敎晚节傍风尘诗成应被南山笑谁是东篱采菊人  

无尘亭二首  

雾廓云开病未能波流草靡亦何曾胸中自有西风扇身外休论有发僧  

日日门前车马喧玉壶氷簟酒如川亭中剰有题诗客独欠云间李谪仙【`时仁卿尚未到燕`】  

李广道写真二首  

华发萧萧玉链顔一篇秋水想髙闲须知八表神游客不在披裘拥絮间  

拥絮披裘动数千肉身那得尽飞仙门此老留敎在沧海横流未必然  

钱过庭烟溪独钓图二首  

鞍马风沙万里身眼明惊见楚江春緑蓑衣底真子不解吟诗亦可人  

小景风流二百年典刑来自米家船诗人无复承平旧重为遗音一慨然【`画学米元章楚山清晓故有上句`】  

苍崖逺渚图二首  

深谷髙林自一天红尘无路近风烟两椽茅屋平生了况是清溪有钓船  

竹帛功名一笔无残年那复计荣枯青山未得携家去惆怅题诗是画图  

三士醉乐图  

依样胡卢画不成三家儿女日交兵瓦盆一醉糊涂了比似髙谈却较争  

乡郡杂诗三首【`余家自五代以后自汝州迁平定宋末又自平定迁于忻故文字中以平定为乡郡`】  

百年乔木郁苍苍耆老风流赵与杨为向榆闗使君道郡中合有二贤堂【`杨吏部之美臯落人闲闲曾守此郡`】  

神仙官府在瀛州何意闲闲得此留莫笑山城小于斗他州谁有涌云楼【`楼闲闲所建`】  

故乡飞鸟亦裴徊更觅何乡养不才见説阳泉好春色野夫乘兴欲东来  

宗人明道老师澹轩二首  

潞人澹社有来源济水分流到澹轩莫问轩中賔与主一家同是潞州元  

淡中无味着咸酸老口年多不受谩流外已曾增一董不妨传法到黄冠  

题商梦卿家晦道堂图二首  

松亭竹阁数家村通德仍余旧里门乔木未须论巨室青衫今【`一作谁`】有读书孙  

东国人门几百年素风才到此公传卷中甚欲题诗句惭愧韦家祖德篇  

商正叔陇山行役图二首  

陇坂经行十过春也随风土变真淳呉山水不必画留在秦音已可人  

梦中陈迹画中诗前日行人鬓已丝我亦寒亭往来客因君还寄出闗诗  

息轩秋江捕鱼图三首  

掷网牵罾太俗生烟波名利不多争緑蓑衣底真子可是诗翁画不成  

击瓮喧天网截河得鱼何啻一荟多渔郎不作明年计奈此纤鳞细甲何  

正始风流一百年竹谿衣鉢有真传玉堂人物今安在纸尾题诗一慨然  

东平李汉卿草虫卷二首  

蚁穴蜂衙笔有灵就中秋蝶最闗情知君梦到南华境红穗碧花风露清  

过眼千金一唾轻画家元有老书生草虫莫道空形似正欲尔曹鸣不平【`李资髙亢视钱币如粪土贵人求画或大骂而去故不与世合`】  

郭熙溪山秋晚二首  

烟中草木水中山笔到天机意态闲九十仙翁自游戏不应辛苦作荆闗  

云树微茫石崦开呉儿洲渚不尘埃凭君记取题诗处杖履适从谼谷来  

七贤寒林图  

万古骚人有赏音画家满意与幽寻题诗记取崧前事絶似冯雷入少林  

右丞文献公着色鹿圗  

野鹿标枝气象闲老皇频嵗赦秋山不妨右相丹青笔时到霜林紫翠间  

李仲华湍流髙树图二首  

细宻功夫足自神经营惨澹欲谁亲却应林影湍声外犹欠呉山小笔春  

小景风流恰入时留题纸尾竟何辞不因脱投林了何处而今更有诗【`癸巳正月之壑逆党中有欲谋害已者赖仲华力为营防得释故篇末有及`】  

益都宣抚田侯器之燕子图诗传本已亥秋七月予得于冯翊宋文通家会侯之子仲新自燕中来随以归之仲新谓予言兵间故物一失无所复望乃今从吾子得之焕若神明顿还旧观似非偶然者方谒时贤以嗣前作幸吾子发其端因赋三诗  

红线还惊掌上看十年音信海漫漫渠家王谢堂前惯暗认曹刘可是难  

古锦诗囊半陆沉呉枫句好入江深世间妾妇争相妬禽鸟区区却赏音【`首句谓怨家投李长吉诗厠中`】  

才气田侯絶世竒山丘零落更堪悲休惊燕子诗留在化鹤归来未可知  

前髙山杂诗六首  

梦寐烟霞卜四隣眼明今日出红尘山中景趣君休问谷口泉声已可人  

山经地志总难凭乡社留传太俗生前后两髙从我改合敎松海作新名  

蚊聚蛙喧杳不闻已甘麋鹿与同羣胸中所得知多少半是青松半白云  

世上初无物外縁人间却有洞中天如何常伴王居士买尽青山不用钱  

白驴前日凤山廻为爱朝元复此来却忆广陵刘老子醉吟应在钓鱼台  

白首同归未省曾青山独往竟谁能莫嫌麋鹿无情识比似人间少爱憎  

题石裕卿郎中所居四咏  

寓乐堂  

此心安处是真归念念今知故习非一首新诗一杯酒五陵裘马自轻肥  

德恒斋  

养心如虎亦良勤血战纷华老策勲百草千花过春雨白衣苍狗看浮云  

雪岩  

贞松劲柏四时春霁月光风一色新置屋悬崖尽堪老层氷千里只愁人  

聱斋  

弓刀陌上未知还心寄渔郎笭箵间名作声斋疑未尽峿山衣鉢在遗山  

赠李子范家儿子  

神理乗除不偶然只疑阳报向君偏试评掌上明珠价几倍诸家觅药钱  

防文献公张果老图  

耆旧能谈相国贤功名欲占冷岩前清风万古犹应在未用仙公甲子年  

三乡杂诗一首  

溪南老子坐诗穷穷到箪瓢更屡空五凤楼头无手段碧鸡坊外有家风  

钧州道中  

野隂莽苍日将夕嵗律峥嵘风有声从昔南山歌短褐何时北阙请长缨  

十月二十日雪  

和气休论嵗欲丰且看芜秽一时空临髙赏雪人何限谁在琼瑶世界中  

哭曹征君子玉  

去嵗流言到处疑闻君哭我不胜悲今年我在君先没泪尽荒城君得知  

又  

绕坟三匝去无因千里氷霜半病身斗酒只鸡孤旧约素车白马属何人  

二十六日早发安生道中雨木氷  

玉树琼林世界寛木氷真作雨花防青青也被糊涂尽松栢何曾保嵗寒  

书贻第三女珍  

珠围翠绕三花树李白桃红一捻春看取元家第三女他年真作卫夫人  

隠秀君山水为范庭玉赋  

万壑风烟入座寒六铢仙帔想骖鸾多少金闺画睂手吴山才得镜中看  

送子微二首  

老年鞍马不胜劳更问狐裘与緼袍到了龙门有何好伊川清浅石楼髙  

古来何物是经纶一片青山了此身乱后洛阳花木尽不妨闲作水南人  

雪行圗  

太乙仙舟云锦重新郎走马杏园红骑驴亏杀吟诗客到处相逢是雪中  

寄杜莘老三首  

梦里云山一卧屛先生画笔果通灵不妨行药长安市才是前生许道宁  

一片青山共白云春林烟景入晴曛祝君老眼明于镜毫末清姸子细分  

杯酒殷勤兴不孤更教怀袖得新圗緑囊自是君家物医得烟霞痼疾无  

己酉四月十七日度岭  

四海虚名值几钱世间何限好林泉无情石岭闗头路行去行来又十年  

刘君用可庵二首  

末节繁文费讨论经生规矩是专门恶恶不可恶恶可笑杀田家老瓦盆  

着脚绳桥已足忧邯郸匍匐更堪羞恶恶不可恶恶可大歩寛行老死休【`恶音鸟`】  

耀卿西山归隐三首【`马卿为耀卿张君写真未几被召北上`】  

静里箪瓢不厌空北窓元自有清风傅岩只道无人识已落君王物色中  

马卿似与物为春难状灵台下笔亲预拂青山一片石异时真是卷中人  

冠剑灵台大县侯当春渔钓一羊裘山林钟鼎无心了谁是人间第一流  

东丹骑射  

意气曾看小字诗画圗今又识雄姿血毛不见南山虎想得声裂石时  

虚名  

虚名不值一钱轻唤得呶呶百谤生可惜客儿头上发也随春草鬭输赢  

投书圗二首  

一束空书不疗饥浮沉随水恰相宜酱蒙药楮轻抛却却是洪乔见事迟  

屈作书邮未肻心百函随水听浮沉虚名底用寒温问却是洪乔最赏音  

题刘威卿小字难素册后二首  

伎道精微得处难书林头白一儒冠隂功厚薄君休问只就蝇头细字看  

齿牙余论足辉光东国人伦赵与杨曾是两公门下客残年袖手亦无妨  

厐都运山水  

门阑喜色到崔卢文赋声名逼两都重为溪山感畴昔风流还有此翁无  

归义僧山水卷  

崧少经行二十春野麋山鹿尽情亲而今身落京尘底画出林泉亦可人  

武善夫桃溪圗二章  

物外烟霞卜四隣武陵不是避秦人软红香土君休羡千树桃花满意春  

金罽六月寒桃花春梦隔征鞍青山归计何时办画卷空留马上看  

巢云曙雪图武元直笔明昌名士题咏  

风流人物见承平半向巢云有姓名画手休轻武元直胸中谁比玉峥嵘  

书扇赠李湛然  

江枫揺落海门秋江水无风月半楼未要呉侬夸胜槩已从诗境得天游  

普照范链师写真三首  

向日神仙看地行只今烟驾想云程石梁画出西流寺无复铿然曵杖声  

倾葢论交了嵗寒眼中人物似君难流波意在谁真识未绝朱弦已废弹  

鹤骨松姿又一竒化身千忆更无疑人间只説乘风了觌面相呈却是谁  

祖唐臣所藏樗轩画册二首  

緑尽红稀梦己空草黄沙白思无穷波间野鸭浑无赖长着诗人惨淡中【`败荷野鸭`】  

牧笛无声画意工水村烟景緑杨风题诗忆得樗轩老更觉升平是梦中【`风栁牧牛`】  

和威卿镐厉王故居  

天道循环只眼前果谁烈焰与寒烟种四摘浑闲事抱蔓无人更可怜  

走笔题十老防请疏  

痛饮形骸百不成天教乡社送余生病夫近日添新喜十老图中有姓名  

七夕  

天街奕奕素光移云锦机闲漏箭迟谁与乗槎问银汉可无风浪借佳期  

马云卿画纸衣道者像  

太古清风匝地来纸衣长往亦悠哉铁牛力负黄河岸生被曹山挽鼻廻  

归义僧侍者溪山萧寺横轴  

石磴云松百八盘东峯日上海波寒老来丘壑风流减却就禅房覔画看【`云汉此画甚有泰山典刑因记东峯看日出时故有上句`】  

胡夀之待月轩三首  

一幅清风竹写生月华霜白纸如冰天公老笔无今古枉却坡诗説右丞  

爱竹髯参发巧新能教一影具形神千门万户清光里袖手东窓有几人  

形似何曾有定名每从游戏得天成墨君解语应须道犹欠风琴一再行  

## 御订全金诗增补中州集卷七十二  

元好问十  

真味斋  

麤饭寒虀老此身髙人那计甑生尘味无味处君知否道着琴书巳失真  

乔夫人彩绣仙人圗  

彩服仙童画不如直疑莱子戏庭除青红未是春风巧一颂椒花更有余  

出山像  

不见恒星莫漫惊日头从此向西生只知大事因縁了依旧云门望太平  

超禅师晦寂庵  

无波古井静中天三尺藜牀坐欲穿一语调君君莫笑妙髙峯顶更超然  

自题写真  

东涂西抹窃时名一线微官悮半生不画幼舆岩穴里野麋山鹿欲何成  

赠写真田生三章  

人物翩翩美少年书生颖悟亦天然燕南只道丹青好弃掷泥涂自可怜  

万态千形画里看人人睂目与衣冠情知不是裴中令一片灵台状亦难  

市井公卿万【`一作邈`】不同依然见解一儿童张颠草圣雄千古却在孙娘剑器中  

赠髙君用【`君益仲弟`】  

杏苑仙郎合探花虚传佳句满京华丁宁王谢堂前燕文采风流有故家  

周才卿拙庵  

诗笔看君有悟门春风过水略无痕庵名未便遮藏得拙里元来大巧存  

郭大方自适轩  

自适还曾自适无半生枯寂坐禅居马卿若也知人意只画梁家举案图  

晴景圗  

白日青天下笔难要从明润细寻看藏山只道云烟好画史而今尽热谩  

金山【`在忻口南`】  

攒青疉翠几何般玉镜修睂十二鬟常着一峯烟雨里苦才多思是金山  

覃彦清飞雨亭横披  

百道悬流注夜光画中亭榭亦清凉何人与问长安客赤日黄尘有底忙  

读汉书  

室方隆栋非难构水到頽波岂易廻丰沛帝乡多将相莫从兴运论人才  

内相杨文献公哀挽三章白少傅体  

征南谏疏无多语大度髙皇有至仁留得青囊一丸药异时犹可活斯民  

中台啓事山吏部东阁词臣何水曹松柏萧萧一丘土龙门依旧泰山髙  

姓名三字金瓯重事业千年片简青试向云间望光彩看从何地现文星  

花光梅  

草圣前头一树春豪华落尽只天真写生今向君家见疑是花光有两身  

夏山风雨  

惨澹经营有许功呉僧谁得嗣宗风情知一雨收晴了更没尘沙到坐中  

春云淡冶  

一抹平林素练横数堆寒碧白烟生春云可是多姿态五字韦郎画不成  

雪谷早行图【`卷中多国朝名胜题咏`】  

雪拥云横下笔难争教万景入荒寒诗翁自有无声句画里凭君细覔看  

胡叟楚山清晓  

剪得呉淞一片秋江山小笔也风流卷中未有题诗客留待才情赵倚楼  

辛亥九日未见菊花  

黄菊霜华日日添也应有意醉陶潜鬓毛不属秋风管更拣繁枝揷帽檐  

答俊书记学诗  

诗为禅客添花锦禅为诗家切玉刀心地待渠明白了百篇吾不惜睂毛  

台山杂咏十一首【`甲寅六月`】  

登临夙有故乡縁试手清凉第一篇知被钱郎笑寒乞不将锦绣里山川  

万壑千岩位置雄偶从天巧见神功湍溪已作风雷恶更在云山气象中  

颠风作力扫隂霾白日青天四望开好个台山真面目争教坡老不曾来  

山云吞吐翠微中淡緑深青一万重此景秪应天上有岂知身在妙髙峯  

兜罗绵界寳光云云际同瞻化现身解脱文殊俱有説是中知有木强人  

真向华严见化城翻嫌金屑翳双明恶恶不可恶恶可未要云门望太平  

总为毗耶口不开龙宫华藏顿尘埃对谈石上维摩在珍重文殊更一来  

咄嗟檀施满金田逺客游台动数千大地嗷嗷困炎暑山中多少地行仙  

石罅飞泉氷齿牙一杯龙焙雪生花车尘马足长桥水汲得中泠未要夸  

凛凛长松卧涧阿提壶悲啸抚寒柯万牛不道丘山重细路沿云奈尔何  

热恼消除佛作縁山头氷雪过尖天法王悲智无穷尽更有清凉遍大千  

跨牛图【`才子唐人冠服作哦诗状牛后带琴书`】  

画出升平古意同江村渺渺緑杨风看来总是哦诗客逺胜骑驴着雪中【`随驾张珪似是摹古久本`】  

赠湛澄之四章  

眼花看碧渐成朱兀兀陶陶乐有余栁岸醉僧堪一笑强敎分别竟何如  

儿女团圞厐行婆漉篱活计苦无多布囊归去诗干首犹欠庭珪墨一螺  

十年不见山堂老赖有澄之在眼中总道木庵枯淡好东风花栁各青红  

散圣风流有别传漆瞳一防出人天石门故事君知否好佐涪翁学刺船  

三门集津圗  

南北争教限大江吴家才了又陈亡画工只説三门险不记茅津一苇航  

乙卯端四日感怀  

衰年那与世相闗苦被诗魔不放闲好个旧家长乐老无才无德只痴顽  

山村风雨扇头  

总为诗翁发兴新直教画笔亦通神莫嫌风雨无多景截断黄尘亦可人  

防萧师鹭鸶败荷扇头【`徐荣之画`】  

萧萧烟景带霜华公子风标浪自夸可道浣花诗境好防防鸂满晴沙  

袁显之扇头  

双鹭聫拳只办愁枯荷折苇更穷秋风流緑影红香底好个鸳鸯百自繇  

赠司天王子正二首  

惯见河邉织女机枯槎八月未成归栖迟零落今如此枉却星翁比少微  

天容海色本澄清万古东方有啓明七十七年强健在不妨林下看升平  

工部赵侍郎下世日作  

鹤骨翛然卧石牀情知合眼即仙乡安时处顺吾儒事枉却南华説坐忘  

防耶律浩然山水卷  

六月三泉松桂寒西风早晚送归鞍无因料理黄尘了只得青山纸上看  

贞燕  

杏梁双宿复双飞海国争敎只影归想得秋风渐凉冷谢家儿女亦依依  

汚洁难将一类推旧家红线可无疑豚鱼自是诗家语轻拟庭闱恐未宜  

杨秘监雪谷早行图  

息轩画笔老龙眠雪谷氷桥自一天六月髙楼汗如雨岂知方外有诗仙  

杜莘老夏日汾亭横轴  

杜侯老笔尧民意黄阁清风有故家庸俗纷纷小儿女枉教尘土涴烟霞  

武元直秋江罢钓  

暮山明月晓溪云今古仙凡此地分醉后狂歌问渔叟残年何计得随君  

张彦逺江行八咏图【`奉使时所见`】  

楚山平浸楚江流放眼江山得意秋一寸霜毫九云梦合教轰醉岳阳楼  

题冯漕缓之硕人在涧横轴【`胡先生画`】  

见説云霄意气豪几廻揽镜惜颠毛不争画得林泉好转使山人索价髙  

题邢公达寒梅冻雀圗  

褐衣相媚不胜情只许干晖画得成却被诗人笑寒乞一枝风雪可怜生  

隠秀君山水  

鸟鞵踏破软红尘未信溪山下笔亲图上风烟看潇洒画家亦有卫夫人  

同梅溪赋秋日海棠二章  

锦水休惊散防霞换根元自有灵砂琼枝不逐秋风老自是人间日易斜  

翠袖红妆又一新秋风秋露发清真丹青写入梅溪笔桃李从今不算春  

梁氏先人手书  

虬飞跳九天门秦火惊看片纸存耆旧风流知未减青山还见读书孙  

蓟北杜国寳以具定教官李进之所譔大父中宪公及其先人帅府从事行状见示用题三絶其后  

总道清流解致君白袍唐日已纷纷科名屈杀渔阳老章甫何人不惠文  

儿戏将军百不知枉将壁垒付安危论功才得盐山令堂上竒兵果是谁  

堂掾谈经见蚤成诸郎难弟复难兄长留北海文章在千古云麾有姓名  

赠訾子野髙士三章  

仙翁髙弟独君优胸次清明辨九流我是愚溪一愚叟不妨同醉訾家洲  

月旦今谁许与陈乍贤乍佞日纷纭鸢肩燕颔非吾事一片灵台欲付君  

虚名玉表或防中薄命何堪与共功东国人伦要真识好将传与黑头公  

戏相师  

珥貂簪笔赴锄犁何必人人贯伏犀胸次九流君自了看来唯少醉如泥  

留赠丹阳王链师二章  

信得人间比梦间一巵芳酒且开顔当时笑伴今谁在诗客凄凉饭颗山  

烂醉都有旧期百年人事不胜悲桃花一簇开无主留着东风与葵  

避兵阳曲北山之羊谷题石龛  

冥鸿正恐絓疑网脱不忘投茂林世故驱人真有力天公困我岂无心  

壬子寒食  

儿女青红笑语哗秋千环索响呕哑今年好个明寒食五树来禽恰放花  

为阚子醵金二首  

明珠评价敌连城弃掷泥涂意未平十万人家管里独怜金石隠商声  

秋来闻説酒杯疎却为穷愁解著书知是还山亭上客无衣无褐欲何如  

李子范生子  

六峯灵气未消沉雏凤翩翩翠作衿名姓定知书小録作诗先与唤琼林  

柏乡光武庙  

老树刳心不更春当年曾见汉仪新凭君莫话舂陵事笑杀中原逐鹿人  

和德新丈  

三年老眼暗兵尘今日逢君喜事新结伴还乡有成约不应先作北归人  

春日寓兴  

雨过横塘水满堤乱山髙下路东西一番桃李花开尽惟有青青草色齐  

沧浪图  

万顷烟波入梦频眼中鱼鸟觉情亲而今尘满西风扇愧尔青山独往人  

浩然雪行图  

曲江花栁自升平雪磵氷桥去国情枉却卷中留好语画师寒乞可怜生  

岳邦献夀  

见君谁不爱清醇寿席今年乐事新八十老翁持酒劝酣歌一曲太平春  

风栁归牛圗【`为张伯英赋`】  

陂塘渺渺緑杨风牛背升平万古同忽见画圗还自笑枉将书策课儿童  

子和麋鹿图  

白发刁骚一秃翁尘埃无处避西风野麋山鹿平生伴惆怅相看是画中  

贾氏怡斋二首  

儿女青红荐寿觞阶庭兰玉立诸郎黄金甲第知何限谁有怡斋致乐堂  

一门难弟复难兄籍甚州闾月旦评见説病中王处士感君兼有急难情【`王敦夫寒病劳复歴两月之久委顿殊甚仲德躬自调防迄于平善州里称焉故有上句`】  

与西僧娄博克达二首  

行云孤鹤万縁轻遥见乡闗眼便明不似遗山元老子尘埃风雨过平生  

半世秦川在梦中几时莲社与君同渊明自比吾何敢或有新诗及逺公  

附尧山堂外纪元遗山有锦机集指授学者晚年力以国史为已任乃搆野史亭于家凡金源君臣言行记録至百余万言书未就而卒髙唐阎静轩复挽之曰萧寺秋风卷玉荷月明人影共婆娑谁知别后骊驹曲便是先生薤露歌野史夜寒虫蠧简锦机春暖凤停梭秪应前日西州路常使羊昙忍泪过  

附尧山堂外纪兴定初裕之始以诗文见闲闲公公为延誉诸公间又五年乃得以科第出公之门公力为挽之旁有不平者谓公与杨礼部之美雷御史希顔李内翰钦叔为元氏党人正大甲申诸公贡裕之词科公为监试官以例不赴院宿一日坐礼曹钦叔从外至诵裕之秦王破建德降王世充露布公颇为耸动顾座客陈司谏正叔曰人言我党元子诚党之邪  

附尧山堂外纪壬辰北渡顺天毛正卿杨德秀祈仙山寺中苏晋降笔冩诗数十首一诗有百伪无一真中有羲黄醇之句余诗除酒里神仙我五言外多不成语二人初不知晋为何代人诗为何人作以语元遗山遗山曰余二十六七时有诗曰西郊一亩宅闭门秋草深牀头有新酿意惬成孤斟举杯谢明月蓬荜肯相临愿将万古色照我万古心又去古日已逺百伪无一真独余酒乡地中有羲黄醇圣教难为功乃见酒力神谁能酿沧海尽醉区中民今晋所批乃有此十字晋岂余前身邪将近时鬼物之不昧者记余诗托名于晋以自神也晋旣以余诗为渠所作余亦就酒里神仙我五言取偿于晋因作乐府曰绣佛长斋枉伴蒲团过酒罏横卧一蹴虚空破颇笑张颠自谓无人和还知麽醉乡天大少个神仙我  

附郝经元遗山真赞云其才清以新其气夷以春其中和以仁其志忠以勤不啻蔡辛与坡谷为隣歌谣慷慨喜气津津唾玉喷珠看花饮醇而乃爇香读易坐席凝尘假邪真邪鸣呼复几千年更有兹人也耶又遗山铭云士子贾技争缀缉侥幸寸禄奔走急以为诗文作无益粪壤掷弃明月璧先生卓荦有异识振笔便入苏黄室开辟文源翦荆棘大声复完金玉击烂漫长醉思盈溢瑞锦秋花乱堆积险妬防前喘肝臆羣犬兟兟共谗疾尘埃野马为鬼域遗山岩岩倚天壁  

附庻斋老学丛谈张橘轩与元遗山为斯文骨肉张云富贵倘来良有命才名如此岂长贫元改倘来为逼人此为子又云半篙溪水夜来雨一树早梅何处春元曰佳则佳矣而有未安既曰一树乌得为何处耶不如将一树二字改为几防壬辰北渡寄遗山诗万里相逢真是梦百年垂老更何乡元改里为死垂为归如光弼临军旗帜不易一号令之而百倍精采  

神川遯士刘祁【`九首`】  

补祁字京叔浑源人弱冠举金进士廷试失意即闭户读书间出古赋杂説数篇李屏山赵闲闲杨吏部雷御史王滹南诸公见之曰异才也皆倒屣出迎交口誉之壬辰北还乡里躬耕自给筑室牓曰归潜戊戍诏试儒人祁就试魁西京选充山西东路考试官征南行台钮祜禄珪闻其名邀至相下待以賔友凡七年而殁年四十八京叔好三苏文为学能自刻厉文章议论粹然一出于正有神川遯士集二十卷处言四十三篇归潜志三卷  

补归潜志余髙祖南山翁金国初辟进士举词赋状元也故为一代词学宗雅好成就后进见其文辄能断其后中第否当时名士大夫多出门下学者至今皆师尊之四子长西岩次龙泉同年擢第二女长姑及笄将适人一时贵显者争求之翁皆不许张御史景仁时在布衣以所业诣翁翁嘉之俄而与为有司取士张赋甚佳为隣坐者剽之尽坐同而黜已而翁知其然遽以长姑嫁焉家人軰愠翁不恤也后三年翁复为有司御试张擢别试魁骤歴清华以文章擅当世位至翰林院学士河南郡御史大夫尝使宋有风节赫然为名臣世皆以翁有知人之鉴也后翁墓表张所作具载其事云次姑适襄阳王元节亦名进士能诗传学尝为宻州节度判官迄今士大夫嫁女多谈公之事也  

附祁归潜堂记刘子朔方人生于云中之浑源山水之间龆龀从父祖仕宦大河之南初知诵读属偶为童子学少长习时文为科举计然亦时时阅古今词章窃读史书览古今成败治乱慨然有功名心未冠计偕试开封礼部中之及庭而落于是始大发愤以著述自力颇为先逹诸公所知又结交当世豪杰未有不与以文字往还者旧有田淮水之阳春夏在陈视耕获秋冬必入汴避乱且从诸公讲学已而先大夫下世遂经纪家事然读书为文亦未尝少休闻四方交游来把酒论文谈笑连日夕或留之旬月不令去时虽少年未遂其进取心而会友著书亦自乐无歉岂知一旦时移事变流离兵革生资荡然童仆散尽从行惟骨肉数口旧书一囊由铜壶过燕山入武川几一载始得还乡里乡帅髙侯为筑室以居所居盖其故宅之北四面皆见山若南山西岩吾祖旧游东为柏山代北名刹西则玉泉龙山山西胜处故朝岚夕霭千态万状其云烟吞吐变化窓户间门前流水数支每静夜微风有声琅琅使人神清不寐刘子每居室中焚香一炷置笔砚楮墨几上书数卷偃息啸歌起望山光卧味道腴为终日乐虽敝衣恶食不知也闲尝自念生而为儒忝学圣人之道其平昔所志修身治国平天下穷理尽性至于命进则以斯道济当时退则以斯道觉后世今当壮嵗遭此大变更赖先人之灵得返乡里幸而有居以自容将黙卷静学以休息其心力况世路方艰未可为进取谋因榜其堂曰归潜且以张横渠东西二铭书诸壁客有过而诘之曰今吾子生当兹世正英雄奋发之秋大而可以分疆据土奉王命为诸侯下而可以附雄藩巨镇驰骋才猷谋取富贵或如终童请长缨入越覊其王致北阙下以功名著不然当效苏季子司马长卿以文词谈説干人主六印驷马耀乡俗吾子奚独韬光晦迹甘为弃物于一时使平日所学眇不见锋焰亦鄙陋之甚也刘子曰噫若亦不闻夫君子之道乎葢君子之道以时卷舒得其时而不进为固失其时而进为狂且先顾其内之所有何如亦不在夫外也若平生苦学岂将徒老焉顾自鬻自求贤者所耻加之新罹蹇难始欲自脩且将扫除吾先祖丘墓果其后日为时所用亦安肯不致吾君泽吾民如或不然虽终身潜可也易曰龙德而隐遯世无闷传曰君子若凤治则见乱则隐吾虽非圣贤亦安敢不学乎若非知吾之志者也客旣去遂书于堂以记之且歌曰南山漠漠兮浑水洋洋桂椒葱蔚兮松柏青苍清泉漏其下兮白石皦以如霜兕豹跧伏兮鸾凤翩其来翔世溷浊而不照兮蹇羝骋夫先路荆榛蓊以蒙达兮野从横其豺虎矧余志之夐迂兮孑罕罕而畴伍归欤归欤其潜于南山之下又歌曰潜于农挚之侣兮潜于渔望之徒兮顾惟不肖岂敢与俱兮惟兹有堂有琴有书兮学其所不知求进于圣途兮潜乎潜乎亦可以为娱兮嘻  

附元陈时可归潜堂记潜之为言隠也古之所谓隠君子者无江海而闲不山林而幽葢藏器待时乐天知命不潜而潜者也吾京叔之文之行有不可掩者而以归潜名所居堂第恐欲濳而不得耳且吾闻之易曰君子之道或出或处或黙或语应处而出非道应出而处亦非道语黙何异哉夫鱼不厌深矣龙德则不然升潜以其时孔子圣之时者也乃所愿则学孔子子谓顔渊曰用之则行舍之则藏其论逸民则曰我则异于是无可无不可艮止也圣人彖是卦曰时止则止时行则行动静不失其时其道光明庄周阳挤隂助者也至其举养生之道亦引仲尼曰无入而藏无出而阳柴立其中央岂有吾圣门弟子反专于潜之一字者邪京叔以书求名老夫告京叔能勿忘乎谨为铭曰仲尼驻车蚁丘浆宜僚陆沉于其旁夫妻臣妾登屋梁季路往视渠以亡但见虚室依頽墙古人潜德不欲出那用此字书其堂况君年甫三十强撑肠拄腹经传香文气浑尔诗笔昌户外屦满名飞扬吾恐自此饶荐章逺来乞铭何可当拈出圣语吾颇长用之则行舍则藏无入而藏出则阳得时忌作天际翔勿以深眇贤庚桑归欤归欤且和光铭哉铭哉幸无忘  

古意二首  

庭前有桂树緑叶尚【`一作何`】离披秋风动地起飘落【`一作零`】将安归髙飞入青云下飞入【`一作落`】污泥贵贱旣偶尔孰为喜与悲  

秋江有芙蓉顔色好鲜洁褰裳欲采折水深不可渉严风下飞霜芳艶空凋歇怅望一长叹临川无桂檝  

怀长源  

凉月夜如水秋风吹紫兰独居怅无聊佳人阻河山山河邈千里相望何时已云横鴈影沈露下虫声起烽火照中州西南杀气浮君居刘山下果若向时不人生有离别但惜知音絶匣内卧青龙【`一作蛇`】光芒射秋月汴水碧参差叶飞空树枝如何相忆处还值暮秋时  

送雷伯威  

朔风起天末落木鸣空山冷霜正凝沍游子百里还出郭送将别徘徊上髙原如何暌离情对此芳嵗阑壮士志四方不须涕汍澜人生非山海会面亦不难愿子崇明德余功振文翰长因东南鸿惠我金玉言  

征夫词  

顽隂【`一作云`】漠漠秋天黑冷雨潇潇和雪滴涂中骑士衣裳单半夜衔枚赴灵壁中州近嵗雨雪多只因戍马窥黄河将军锦帐衣千袭马上挥鞭传令急但令饱暖度朝夕一死沙塲吾不惜九重日望凯歌归安知中路行逶迤愿将舞女纒头锦添作征人身上衣  

征妇词  

青灯荧荧照空壁绮窓月上莎鸡泣良人塞上【`一作沙塞`】逺从军独妾深闺长太息忆初痴小嫁君时谓君不晚拥旌麾如何十载尚舆东屯西戍长奔驰秋风戎马临闗路千里持矛闗上去公家事急将令严儿女私情那得顾恨妾不为金鞲靫在君腰下随风埃恨妾不为龙泉劔在君手内飞光焰慕君不得逐君行翠袖斑斓空血染君不见重瞳凤驾游九嶷苍梧望断犹不归况今沙塲征战地千人同去几人回君回不回俱未见妾心如石那可转  

留春曲  

絮飞冷屑龙蟠玉花殒香摧凤衔烛批颊深林叫新緑倚阑人唱留春曲春光欲去如死灰明年暖风吹又来何如日日长相守典衣共醉花前杯殷勤留春春不住白日西驰水东注镜中丝髪奈老何君当持杯我欲歌  

南京遇仙楼  

倚天突兀耸髙楼楼上人家白玉钩落日笙歌迷汴水春风灯火似扬州仙人已去名空在豪客同来醉未休独倚朱阑望明月鸾旌依约认重游  

过陈司谏墓  

銮坡乌府旧游空三尺孤坟野寺中犹有忧时心不死墓门昨夜起秋风  
