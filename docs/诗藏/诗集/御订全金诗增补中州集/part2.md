---
title: 第2部分
index: true
icon: editor
order: 2
category:
  - 诗藏
  - 诗集
  - 御订全金诗增补中州集
tag:
  - 钦定四库全书
  - 集部八
  - 总集类
  - 郭元釪
  - 清
---

## 提要

臣等谨案  

御订全金诗七十四卷因元好问中州集而増补之康熙五十年取郭元釪所进藁本更加搜缉而成好问原本中州集已别著录其书人系以传详其行履兼评其诗格髙下或摘论佳句又或附论他文他事大槩因诗以存人义例特剏颇为论诗家推重而所登未广为卷合乐府仅十有一为人二百四十有竒诗千九百八十首有竒是编所増补者卷六倍之人几三倍之诗倍之一代之作乃苞括无遗矣其间征事论人取诸刘祁归潜志者标曰补兼采金史及诸家文集稗野记载者标曰附网罗羣籍纎悉备载而元釪之説亦具见焉终编即列入元好问刘祁二家题曰遗献部次井然视好问原本不啻大辂椎轮之喻也伏读  

圣祖仁皇帝御制序文知是编实经  

荟萃排择成书而目录之首犹标臣郭元釪补缉一  

条有以仰见  

大圣人善与同人一长必录之盛心焉乾隆四十五  

年十月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官【`臣`】陆　费　墀  

钦定四库全书  

## 御订全金诗增补中州集卷首上  

帝藻【`附郊庙乐章一百五十一首`】  

世宗【`一首　补`】  

补金史赞世宗躬节俭崇孝弟信赏罚重农桑愼守令之选严廉察之责却任得敬分国之请拒赵位宠郡县之献孳孳为治夜以继日可谓得为君之道矣当此之时羣臣守职上下相安家给人足仓廪有余刑部岁断死罪或十七人或二十人号小尧舜此其效验也  

本朝乐曲  

猗欤我祖圣矣武元诞膺明命功光于天拯溺救焚深根固蔕克开我后传福万世无何海陵淫昬多罪反易天道荼毒海内自昔肇基至于继体积累之业沦胥且坠望戴所归不谋同意宗庙至重人心难拒勉副乐推肆予嗣绪二十四年兢业万几亿兆庻姓怀保安绥国  

家闲暇廓然无事乃眷上都兴帝之第属兹来游恻然予思风物减耗殆非昔时于乡于里皆非初始虽非初始朕自乐此虽非昔时朕无异视瞻恋慨想祖宗旧宇属属音容宛然如覩童嬉孺慕歴歴其处壮岁经行恍然如故旧年从游依稀如昨欢诚契濶旦莫嗟若吁嗟濶别兮云胡不乐  

臣按此诗世宗御撰谓之本曲金史云大定二十五年四月帝幸上京宴宗室于皇武殿饮酒乐上谕之曰今日甚欲成醉此乐不易得也昔汉髙祖过故乡与父老欢饮击筑而歌令诸儿和之彼起布衣尚且如是况我祖宗世有此土今天下一统朕巡幸至此何不乐饮于是宗室妇女起舞进酒毕羣臣父老起舞上曰吾来故乡数月矣今回期已近未尝有一人歌本曲者汝曹来前为汝歌乃命宗室子叙坐殿下者皆上殿面听上歌曲道祖宗创业艰难及所以继述之意上既自歌至慨想祖宗音容如覩之语悲感不复能成声歌毕泣下数行右丞相元忠暨羣臣宗戚捧觞上寿皆称万岁于是诸老人更歌本曲如私家相会畅然欢洽上复续调歌曲留坐一更极欢而罢  

附宇文懋昭大金国志大定六年正月己酉朔大会羣臣于紫极殿始用百戏酒三行则乐作鸣钲击鼔百戏出塲有大旗狮豹跷索上竿之类  

附大金国志四月三日金主与太子诸王在京苑赏牡丹晋王允猷赋诗以陈和者十五人完顔伟乌珠子探知其意直前顿首言曰国家君臣将帅皆以勇力战争雄畧故能灭辽灭宋混一南北诸番畏惧自近年多用辽宋亡国遗臣以富贵文字坏我土俗先臣昔在顺昌为刘锜所败便叹用兵已不如天会时皆是年来贪安渐为人侮今皇帝既一向不説着兵使説文字人朝夕在侧遗宋所传之主是有志报复今防古不受调役夏人亦复侵边陛下舍战鬬之士谓其不足与语不知三边有急把作诗人去当得否主黙然左右皆骇目相顾知内省事余万福向前扶之曰皇帝方欢饮郎君却作苦恼人耶扶起去之自是文武分党如氷炭矣  

显宗【`二首`】  

补归潜志宣孝太子世宗子章宗父也追諡显宗好文学作诗善画人物马尤工迄今人间多有存者  

赐石右相琚生日之寿【`大定辛酉承华殿书`】  

黄阁今姚宋青宫旧绮园绣絺归里社冠葢尽都门善训怀师席深仁寄寿尊所期河润溥余福被元元  

风筝  

心与寥寥太古通手随轻籁入天风山长水濶无寻处声在乱云空碧中  

中州集原注此诗山阳民家有上御书无篇题不知何人作及见唐髙骈赋风筝云夜静弦声响碧空宫商信任往来风依稀似曲才堪听又被移将别调中乃知上所书盖风筝诗而又次骈韵者也姑存之以俟更考  

附金史世纪补显宗讳允恭本讳呼塔噶世宗第二子章宗父世宗即位封楚王置官属赐名允廸専心学问与诸儒臣讲议于承华殿燕闲观书乙夜忘倦  

附图绘寳鉴显宗画獐鹿人马学李伯时墨竹自成一家虽未臻神妙亦不渉流俗章宗毎题其签  

附张仲寿题金显宗墨竹卷显宗去东坡与可未逺自得汴后渐染文物典章之道所以金之初政济济可观  

附宋濂题金显宗所画墨竹右裕陵所画墨竹一小枝复自题其右云大定戊子十一月十三日戏笔承华殿濓按裕陵讳允恭兴陵嫡子皇统六年始生生十六年兴陵即位封为楚王实大定元年也二年五月壬寅立为皇太子八年正月庚戌授皇太子册寳二十六年六月庚申崩所谓戊子乃大定之八年而作此竹时年二十有三正当受册寳之岁其在青坊亦已越七载矣又十八年而厌弃人世未尝入继大统而签题书曰显宗皇帝者则其子道陵绍位追諡十字帝号而庙曰显宗实大定二十九年五月甲午也显宗自正储贰之后专心问学渉猎经史与诸儒讲议承华茍无大故无一时不在稍有余闲辄游戏翰墨往往散落于人间者皆强劲挺拔可玩或者遂谓其雅好墨竹他无所嗜殊不知其英敏仁厚慨然有志古帝王之治徒以降年不永不得与厥父叠照重熈世方以为恨顾乃以翰墨余事而称其能不亦厚诬君子也哉善乎刘文靖公之言曰天人与竹皆眞龙其殆有以知显宗矣龙泉章君溢出示此卷求题因书而归之  

附明严永濬中州集序光孝在储位二十余年事兴陵能承意开导四方隂受其赐所谓余福被元元者尝于赐宰相寿日诗见之  

附湛然居士集显宗在东宫时尝读东坡铁拄杖诗因召侍臣郑子聃问杖之存亡子聃以在睢阳为对因以数千缗购于张文定公孙其孙藏于屋栋子竟不得一见云  

章宗【`一首　补六首`】  

补归潜志章宗天资聪悟诗词多有可称者其宫中絶句及命翰林待制朱澜侍夜饮诗眞帝王作也尝为铁劵行数十韵笔力甚雄又有送张建致仕归吊王庭筠下世诗具载飞龙记中  

云龙川泰和殿五月牡丹  

洛阳谷雨红千叶岭外朱明玉一枝地力发生虽有异天公造物本无私  

命翰林待制朱澜侍夜饮诗  

夜饮何所乐所乐无喧哗三杯淡醁一曲冷琵琶坐久香成穗夜深灯欲花陶陶复陶陶醉乡岂有涯  

宫中絶句  

五云金碧拱朝霞楼阁峥嵘帝子家三十六宫帘尽卷东风无处不杨花  

软金杯词【`擘橙为之`】  

风流紫府郎痛饮乌纱岸柔软九防肠冷怯玻瓈碗纤纤白玉葱分破黄金弹借得洞庭春飞上桃花面  

游龙山御制【`龙山即石壁寺`】  

嵯峨云影几千重髙出尘寰迥不同金色界中兜率境碧莲花里梵王宫鹤惊秋露三更月虎啸疎林万壑风试拂花牋为覔句诗成自适任非工  

水窦岩漱玉亭  

断岸连苍山寒岩多积雪中有万古泉淙淙声不絶仰山【`燕京西七十里有仰山峯峦拱秀中有平顶如莲花心旁有五峯曰独秀翠微紫盖妙髙紫微下多禅刹章宗游幸有诗刻石`】  

金色界中兜率景碧莲花里梵王宫鹤惊清露三更月虎啸疎林万壑风  

附癸辛杂识金章宗之母乃徽宗某公主之女也故章宗凡嗜好书劄悉效宣和字画尤为逼眞金国之典章文物惟明昌为盛  

附春明梦余录庆寿寺旧有石刻金章宗飞渡桥飞虹桥六大字  

附书史会要章宗喜作字专师宋徽宗瘦金书附大金国志承安四年二月诏建太学于京城之南总为屋七十有五区西序置古今文籍秘省新所赐书东序置三代鼎彝俎豆敦盘尊罍及春秋释奠合用祭器于是行礼于辟雍祀先师孔子召郡国学生通一经以上者居之公卿以下子孙并入学受业毎季临观课其优劣学徒甚盛诸生献诗颂文赋者四百人国主博学工诗曾于云龙川泰和殿赏牡丹咏诗云云时五月初也  

附尧山堂外纪章宗喜书画宣和间尝以苏合油搜烟为墨章宗仅购得一两价黄金一觔欲仿为之不能  

附太平清话金章宗蓬莱院内宴时所陈玉器及诸玩好盈前视其篆识多南宋宣和物附长安可游记下黄牛冈口取仰山道转一冈为南庄复歴峻坂土中有三断石读之乃知为大兴府西连山栖隠寺金大定初建有五峯八亭章宗屡游之尝题诗刻石今亡矣  

附秋涧集庆寿精蓝丈室之前松樾盈庭景色萧爽尝引流水贯东西梁今水堙桥废止存二石屏上刻飞渡桥飞虹桥六字笔力遒劲势极飞动有王礼部无竞风格寺中相传金道陵笔也  

海陵王【`五首　补`】  

补归潜志金海陵庶人读书有文才为藩王时尝书人扇云大柄若在手清风满天下人知其大志正隆南征至维扬望江左赋诗其志气亦不浅  

过汝阴作  

门掩黄昬染绿苔那囘踪迹半尘埃空庭日莫鸟争笑幽径草深人未来数仞假山当户牖一池春水绕楼台繁花不识兴亡地犹倚防干次第开  

以事出使道驿有竹辄咏之【`为岐王时作`】  

孤驿潇潇竹一丛不同凡卉媚东风我心正与君相似只待云梢拂碧空  

书壁述怀  

蛟龙潜匿隠沧波且与虾蟆作混和等待一朝头角就撼摇霹雳震山河  

见几间有岩桂植瓶中索笔赋  

绿叶枝头金缕装秋深自有别般香一朝扬汝名天下也学君王着赭黄  

南征至维扬望江左【`一作题西湖图`】  

万里车书尽会同江南岂有别疆封屯【`一作提`】兵百万西湖上立马呉山第一峯  

附绘事备考海陵炀王以才艺自矜好写方竹亦有竒致尝遣使入宋藏画工于众中潜写西湖图归国而绘已象于呉山最髙处因有立马吴山第一峯之句  

附范成大揽辔录金不铸钱惟炀王亮尝一铸正隆钱絶不多余悉用旧钱  

附大金国志天徳四年冬燕京新宫成主率文武百官自会宁府迁都于燕贞元元年正月元夕张灯宴丞相以下于燕之新宫赋诗纵饮尽欢而罢  

附大金国志金主令诸处统军择其精于射者得五千人皆用茸丝聨甲紫丝为上黄茸青茸次之号硬军亦曰细军国主毎自诧曰取江南此五千人足矣  

附中兴御侮录海陵一日发扬州望江亭指顾江山之胜谓其下曰朕不入浙誓不返国因改其亭曰不归台赋诗云云盖不归之防于是先见之矣  

附程史金主未立封岐王为平章政事颇知书好为诗词语出辄崛彊矫矫有不为人下之意境内多传之其居位时好文辞犹不辍将图南牧遣施宜生来贺天申节隠画工于中使图临安之城邑及呉山西湖之胜以归既进绘事大喜瞷然有垂涎杭越之想亟命撤坐间软屏更设所献而于呉山絶顶貎已之状策马而立题其上云云迁汴之岁中秋举杯待月不至赋鹊桥仙云停杯不举停歌不发等候银蟾出海不知何处片云来做许大通天障碍髭髯撚断星眸睁裂惟恨剑锋不快一挥截断紫云腰仔细看嫦娥体态明年竟遂前谋使御前都统骠骑卫大将军叶伊克将射雕军二万三千围子细军一万先下两淮临发赐所制喜迁莺以为宠曰旌麾初举正駃騠力健嘶风江渚射虎将军落雕都尉绣防锦袍翘楚怒磔防髯争奋卷地一声鼙鼓笑谈顷指长江齐骤六师飞渡此去无自堕金印如斗独把功名取断鎻机谋垂鞭方畧人事本无今古试展卧龙韬韫果见成功旦莫问江左想云霓望切黄迎路余又尝问开禧降者能诵忆尚多不能尽识观其所存寓一二于千百其桀骜之气已溢于辞表他盖可知也软屛诗正隆事迹以为翰林修撰蔡珪所作诡曰御制反覆他作似出一机杼或者传疑益讹抑其余皆出于视草亦无所致诘录所见者聊以寓志怪云【`张棣正隆事迹记所载畧同`】  

附中兴御侮录海陵所任信者皆宋之叛臣如施宜生冯长宁张中孚中彦等列置台省倚为心腹而李成郦琼孟斌孔彦舟之徒各主兵务任为牙爪与之谋为南牧计者未尝一日忘也宜生尤为所倚信用以为相力陈南侵计且劝都汴或陈不可状海陵曰使吾为中原天子足矣何为不可遂下诏迁都有咨尔万方当怀一统之语  

附夷坚志建康归正官王和尚济南人能诵金主亮小词其咏雪昭君怨曰昨日樵村渔浦今日琼川玉渚山色卷帘看老峯峦锦帐美人贪睡不觉天花剪水惊问是杨花是芦花  

附金小史初金主亮遣施宜生往来为贺正使隠画工于中宻写临安之湖山以归亮今图为软壁而图已像策马于呉山絶顶是时已自有南窥之意及亮与幸臣梁汉臣游宫中闻人唱柳耆卿望海潮曲皆钱塘景物亮问之曰适唱何调答曰望海潮梁汉臣曰此神仙词也时孔彦舟进木犀一株亮喜梁汉臣曰此花乃江南植以为薪于是亮问朝中谁曾往江南梁汉臣曰有兵部尚书胡隣曾到遂召之首问钱塘隣曰臣使江南扬州琼花润州金山平江姑苏钱塘西湖尤为天下美观其地更有多多美景但臣迹不得到只此数景天下已罕况于他乎亮闻之大喜遂决意南征  

附啽呓集孙何帅钱塘柳永作望海潮词赠之流播金国金主亮闻三秋桂子十里荷花遂起投鞭渡江之心时人诗云谁把杭州曲子讴荷香十里桂三秋那知卉木无情物牵动长江万里愁  

附金诗纪事案宋罗大经鹤林玉露万里车书一首为谢处厚作  

公族  

密国公璹【`四十一首　补二首`】  

密公字子瑜兴陵之孙越王之长子百年以来宗室中第一流人也少日学诗于朱巨观学书于任君谟遂有出蓝之誉文笔亦委曲能道所欲言朝臣自闲闲公杨礼部雷御史而下皆推重之资雅重薄于世味好贤乐善寒士有不能及者明昌以来诸王公子皆不与外交故公得穷日力于书读通鉴至三十余过是非成败道之如目前时诸王公子皆不得与外交后稍出游文士軰亦时至其门家所藏法书名画几与中秘等客至贫不能具酒肴设蔬饭与之共食焚香煮茗尽出藏书商畧之谈大定明昌以来故事或终日不听客去风流蕴借有承平时王孙故态使人乐之而不厌也所居有樗轩又有如庵自号樗轩老人其诗号如庵小藁  

补归潜志璹字仲寳世宗之孙越王允常子也幼有俊才能诗工书自号樗轩居士宣宗南渡公以开府仪同三司奉朝请家居止以讲诵吟咏为乐时时与士大夫唱酬正大间余入南京因访僧仁上人会公至相见欣然其举止谈笑眞一老儒殊无骄贵之态后因造其第一室萧然琴书满案诸子环侍无俗谈可谓贤公子矣廼出其所藏书画数十轴皆世间罕见者后余适陈送以二诗甚佳又为余先子集作后序一时文士如雷希顔元裕之李长源王飞伯皆游其门飞伯尝有诗云宣平坊里榆林巷便是临淄公子家寂寞画堂豪贵少时容词客听琵琶盖实录也五子幼曰守禧字庆之年少亦有俊才作诗与字画亦可喜状貎白晳风神秀彻如仙人公特钟爱尝谓余指其书画曰将以付斯人崔立之变皇族皆聚于禁中将北迁庆之病卒年未三十公平生诗文甚多晚自刋其诗三百首乐府一百首号如庵小藁赵闲闲序之行于世其佳句甚有唐人逺意不可谓无志者也  

秋郊雨中  

羸骖破盖雨淋浪一抹烟林覆野塘不着沙禽闲防缀只横秋浦更凄凉  

宴息二首  

宴息春光晚闲眠昼景虚心居大道达理契眞如乐对忘形友欣逢未见书世间幽隠者何必尽樵渔日日闲下箪瓢乐不殊花魁秾且艶湖玉秀而臞忆友寻诗卷思山展画图丹青传六逸能着老夫无  

梁台  

汴水悠悠蔡水来秋风古道野花开行人惊起田间雉飞上梁王鼔吹台  

自适  

晴昼揺凉光长空澹虚碧燕鸿亦何为老翅南又北衰栁堕残叶庭戸觉岑寂幽人诵佛书清香萦几席西方病维摩东臯醉王绩俱到忘言地佳处畧相敌小斋蜗角许夜卧膝仍屈能以道眼观寛大犹四极有书贮实腹无事梗虚臆谢絶声利徒尚友古遗直  

城西  

鴈带边声逺牛横废垅长人居似河朔冈势接荥阳禾短新村墅沙平古战塲悠然望西北暮色起悲凉  

送王生西游【`飞伯`】  

紫陉仙人今渊云骑风御气七尺身丈夫耻与哙等伍故作野鹤昂鸡羣往年书剑游梁日咳唾中间满珠璧温子徒劳手八叉苏老犹迷目五色慨然拂袖游嵩阳西南陌上书传香仲宣堂堂舍我去举杯却愁愁更长去程相近黄袍节三十六峰如玉列龙门枫叶堕红绡洛浦芦花舞晴雪勲名细事犹秋毫政可痛饮读离骚天津月照紫绮裘缑岭风吹青玊箫我无羽翼随君起浩歌相送秋光里凭髙西望青茫茫落日无情下寒水  

王生以秋骚见示复以此谢之  

三年京国与君游每恨知君尚未周始露雄文陵楚些又登长陌佩呉钩灯残茅店鸡催晓霜落金风鴈唤秋后夜文星出西洛仲宣知在水南楼  

自题写真  

枯木寒灰乆亦神因縁来现胙公身只縁酷爱东坡老人道前身赵徳麟【`樗轩尝封胙国公故云`】  

黄华画古柏  

黄华老人画古柏铁简将军挽大弨意足不求顔色似荔支风味配江瑶【`铁简万戸以神射名天下`】  

书龙徳宫八景亭  

刻桷朱楹堕绀纱裙腰草色趁堦斜谁知剥落亭中石会听宣和玉树花  

思归  

四时唯觉漏声长几度吟残蜡烬缸惊梦故人风动竹催春羯鼔雨敲新诗淡似鵞黄酒归思浓如鸭绿江遥想翠云亭下水满陂青草鹭鹚双  

如庵乐事  

人间最美安心睡睡起从容盥漱终七卷莲经爇沈水一杯汤饼泼油葱因循黙坐规禅老取次拈诗教小童炕暖明有书册不知何者是穷通  

题晋卿王晖寳绘  

顾陆张呉宝绘堂风花雪月保宁坊锦囊玉轴三千幅翠袖金钗十二行数笔丹青叅李范一时迁谪为苏黄太原珍玩名天下旧迹犹凭古印章  

得友人书  

闻有书来喜欲狂紫芝眉宇久难忘别离惟叹我头白诗句屡成君马黄公干羇栖犹洛下孔明高卧尚南阳冷官领取闲中趣逺胜区区梦蚁忙  

内族子鋭归来堂  

一旦能知梦里真平生看破主中宾归来堂上忘形友名利塲边税驾人东郭风烟宜蕙帐南山猿鹤识纶巾清尊雅趣闲棊味盏盏冲和局局新  

题潘阆夜归图  

不是诗人灞水壖又非野老曲江边风姿便认王摩诘蕴借还疑李谪仙驴背倒骑莲岳下牛腰穏跨竹林前掀髯对月余高兴明日佳篇几处传  

漫赋  

贫知囊底一钱无老觉人间万事虚富贵傥来终作麽勲名便了又何如季鹰未饱松江鲙鲁望将成笠泽书自是杜门无客过不闗多病故人疎  

寓迹  

寓迹山中记昔年西溪卜筑欲终焉飘零何在五株柳离乱难归二顷田漫叟未能忘野寺道人犹解识林泉吾乡已宅无何有一笑醯鸡尽瓮天  

秋晚出郭闲游  

尘中俗事每漫漫暂出城闉借眼寛沙麓去边羣牧小野云平处一雕盘残荷露水秋光晚衰柳摇风古渡寒此幅大年横景画鲁冈图上似曾看  

老境  

老境唯禅况幽居似宝坊酒杯盛砚水经卷贮诗囊懒甚书弥少闲多梦自长不知何处雨径作夜来凉  

北郊晚步  

陂水荷凋晚茅檐燕去凉逺林明落景平麓淡秋光羣牧归村巷孤禽立野航自谙闲散乐园圃意尤长  

闲咏  

岁晚陶元亮平生马少游凋残半枯木浩荡一虚舟鹤望尘迷眼鸡栖屋打头瓶储尚萧索焉敢计莵裘  

池莲  

轻轻姿质淡娟娟防缀圆池亦可怜数防飞来荷叶雨暮香分得小江天  

梁园  

一十八里汴堤柳三十六桥梁苑花纵使风光都似旧北人见了也思家  

释迦出山息轩画  

厐眉袖手出岩阿及至拈花事已讹千古雪山山下路杖藜无处避藤萝  

过胥相墓  

亭亭华表映朱门始见征西宰相尊下马读碑人不识夷山髙处望中原  

秋日小雨  

白鹭裴囘花鸭游城南城北几汀洲绿荷风底飞来雨做弄今年甲子秋  

东郊瘦马  

比岁无秋畎亩空病骖难遣齧枯丛仓储自益驽骀肉独尔空嘶苜蓿风  

枕上听雨  

卧听羯鼔打凉州元是芭蕉细雨秋庭际玉簪开几许小窓特地暮香幽  

溪景  

飞飞鸥鸟自徜徉也解新秋受用凉日暮碧溪微雨过满风都是藕花香  

题纸衣道者图  

紫袍披上金横带藜杖拖来纸掩襟富贵山林争几许万縁唯要总无心  

春半喜晴  

隂寒二月雪含云两日开晴淑景新借问海棠红几许杏花杨柳不曽春  

渔父词二首  

杨柳风前白板扉荷花雨里绿蓑衣红稻美锦鳞肥渔笛闲拈月下吹  

钓得鱼来卧看书船头稳置酒葫芦烟际柳雨中蒲乞与人间作画图  

马伏波  

可叹迂疎一老翁岂堪牀下拜梁松明珠薏苡犹难辨万里争教论杜龙  

留侯  

辟谷轻身慕赤松不知谁举傅春宫君方避溺犹居水忍使余波及四翁  

对镜二首  

镜中色相类吾深吾面终难镜里寻明月印空空受月是他空月本无心  

明明非浅亦非深何事痴人泥影寻照见大千真法体不闗形相不闗心  

夏晚登楼  

登楼晚暑复相攻快意清风忽此逢云似碧山天似水霁波平浸两三峯  

华亭  

世尊遗法本忘言教外别传意已圆只履携将葱岭去不妨来上月明船  

闻闲闲再起为翰林  

莲烛光中久废吟一朝超擢睿恩深四朝耆旧大宗伯三纪声名老翰林人道蛟龙得云雨我知麋鹿强冠襟宝岩空谷西窓梦不信秋来不上心  

絶句  

孟津休道浊于泾若遇承平也敢清河朔几时桑柘底只谈王道不谈兵  

附元好问如庵诗文序密国公璹字子瑜越王长子而兴陵之诸孙也明昌初已受封公以例授金紫光禄大夫衞绍王时除开府仪同三司宣宗南渡后封胙国公哀宗正大初进封密自明昌初镐厉等二王得罪后诸王皆置傅与司马府尉文学名为王府官属而实监守之府门啓闭有时王子若孙及外人不得辄出入出入皆有籍诃问严甚金紫若国公虽大官无所事事止于奉朝请而已密公班朝著者如是四十年初燕都迁而南危急存亡之际凡车辂宫县寳玉秘器所以资丕天之奉着舟车辇运国力不赡至汴者千之一耳而诸王公贵主至有脱身而去者公家法书名画连箱累箧宝惜固防与身存亡故他货一钱不得着身方迁革仓卒朝廷止以乏军兴为忧百官俸给减削几尽岁日所入大官不能赡百指而密公尤宗室之贫无以为资者其落薄失次为可见矣元光以后王薨门禁缓文士稍遂欵谒然亦不过三数人而止矣公资禀简重而至诚接物不知名爵为何物少日师三川朱巨观学诗龙岩任君谟学书眞积之久遂擅出蓝之誉于书无所不读而以资治通鉴为専门驰骋上下千有三百余年之事其善恶是非得失成败道之如目前穿贯他书考证同异虽老于史学者不加详也名胜过门明窓棐几展玩图籍商略品第顾陆朱呉笔虚笔实之论极幽及论二王笔墨推明草书学究之説穷髙妙而一言半辞皆可纪录典衣置酒或终日不听客去炉薰茗椀或橙蜜一杯有承平时王家故态使人爱之而不能忘也字画得于苏黄之间叅禅于善西堂名曰祖敬自题写真有枯木寒灰亦自神应缘来献胙公身只缘苦爱东坡老人道前身赵徳麟之句旧制国公祭山陵则佩虎符乗传号曰严祭若上清储祥宫若太乙宫五岳观设醮上方相蓝大道塲则国公代行香公多预焉又有诗自戏云借来羸马钝于墙马上官人病且无用老臣还有用一年三五度烧香盖实録云公诗五卷号如庵小藁者汴梁鬻书家有之乐府云梦到鳯凰台上山围故国周遭又云咫尺又还秋也不成长似云闲识者闻而悲之予窃谓古今爱作诗者特晋人之自放于酒耳吟咏情性留连光景自当为缓忧之一物在公则又以之遯世无闷独立而不惧者也使公得时行所学以文武之材当专面正朝之任长辔逺驭何必减古人顾与槁项黄馘之士争一日之长于笔砚间哉朝家疎近族而倚疏属其弊乃至于此可为浩叹也天兴壬辰曹王出质公求见于隆徳殿上问叔父欲何言公奏闻伯特虽议和伯特不苦谙练恐不能办大事者臣请副之或代其行上慰之曰南渡后国家比承平时有何奉飬然叔父亦未尝沾丏无事则置之冷地无所顾借缓急则置于不测叔父尽忠固可天下其谓我何叔父休矣于是君臣相顾泣下未几公感疾以其夏五月十有二日薨春秋六十一后二十有六年此集再刻于大名门下士河东人元某为之引  

附画史会要密国公喜作墨竹自成规格亦甚可观  

完顔匡【`一首　补`】  

补金史完顔匡本名萨克蘓世祖九世孙事豳王允成为其府教读大定十九年章宗年十余岁显宗命詹事乌凌阿愿择徳行淳谨才学该通者使教章宗兄弟阅月愿啓显宗曰豳王府教读完顔萨克蘓徐王府教读布萨乌格二人可使教皇孙兄弟显宗曰典教幼子须用淳谨者已而召见于承华殿西便殿显宗问其年对曰臣生之岁海陵自上京迁中都岁在壬申显宗曰二十八岁尔詹事乃云三十岁何也匡曰臣年止如此詹事谓臣出入宫禁故增其岁言之耳显宗顾谓近臣曰笃实人也命择日使皇孙行师弟子礼七月丁亥宣宗章宗皆就学显宗曰每日先教汉字至申时汉字课毕教女直小字习国朝语因赐酒及防币顷之世宗诏匡乌格俱充太子侍读寝殿实达尔图们玖珠问匡曰伯夷叔齐何如人匡曰孔子称夷齐求仁得仁玖珠曰汝軰学古惟前言是信夷齐轻去其亲不食周粟饿死首阳山仁者固如是乎匡曰不然古之贤者行其义也行其道也伯夷思成其父之志以去其国叔齐不茍从父之志亦去其国武王伐纣夷齐叩马而谏纣死殷为周夷齐不食周粟遂饿而死正君臣之分为天下后世虑至逺也非仁人而能若是乎是时世宗如春水显宗从二人者马上相语遂后显宗迟九住至问曰何以后也九住以对显宗叹曰不以女直文字译经史何以知此主上立女直科举教以经史乃能得其渊奥如此哉称善者良久谓玖珠曰论语知之为知之不知为不知是知也汝不知不达务辩口以难人由是观之人之学不学岂不相逺哉显宗尝谓中侍局都监富察札拉曰入殿实达尔完顔恩楚侍读完顔萨克蘓与我同族汝知之乎对曰不知也显宗曰萨克蘓始祖九世孙恩楚博和哩之世也始祖兄弟皆非常人汝何由知此显宗命匡作睿宗功徳歌教章宗歌之二十三年三月万春节显宗命章宗歌此词侑觞世宗愕然曰汝軰何因知此显宗奏曰臣伏读睿宗皇帝功徳欲使儿子知创业之艰难命侍读萨克苏作歌教之世宗大喜顾谓诸王侍臣曰朕念睿宗皇帝功徳恐子孙无由知皇太子能追念作歌以教其子嘉哉盛事朕之乐岂有量哉卿等亦当诵习以不忘祖宗之功命章宗歌数四酒行极欢乙夜乃罢  

睿宗功徳歌  

我祖睿宗厚有隂徳国祚有传储嗣当立满朝疑惧独先啓策徂征三秦震惊来赴富平百万望风奔仆灵恩光被时雨春旸神化周浃春生冬藏  

附金史列传二十五年匡中礼部策论进士是岁世宗在上京显宗监国二月甲辰御试匡下第显宗惜之谓侍正石敦寺家奴唐古哈达曰侍读二十一年府试不中我本不欲侍读再试恐伤其志今乃下第使人意不乐是岁初取止四十五人显宗命添五人布萨乌格中在四十五人后除书画直长匡与乌格俱为侍读匡被眷遇特异显宗谓匡曰汝无以乌格登第怏怏但善教金源郡王何官不可至哉二十八年匡试诗赋漏写诗题下注字不取特赐及第  

完顔奉国【`一首　补`】  

补蒲城志金华州防御使完顔奉国练军太华山隂有书蒲城壁诗云云  

书蒲城壁  

阅兵肄武耀骅骝仰视莲峯瞷碧流纵是边陲狼烬灭暂喧钲鼔角声幽如貔似虎威风鋭积玉堆蓝爽气浮未老君恩须重报终焉更卜隠岩陬  

李宸妃【`附`】  

补金台集妆台李妃所筑今在昭明观后妃尝与章宗露坐上得句妃应声云云  

妆台联句  

二人土上坐一月日边明  

附金史后妃传章宗元妃李氏师儿大定末以监户女子入宫是时宫教张建教宫中师儿与诸宫女从之学故事宫教以青纱隔障蔽内外不得面见有问自障内映纱指字以请宫教自障外口説教之诸女子中惟师儿易为领解建不知其谁但识其音声清亮章宗问建女子谁可教者建对曰就中音声清亮者为最章宗以建言求得之宦者梁道誉师儿才美劝章宗纳之章宗好文词妃性慧黠能作字知文义尤善伺候顔色迎合意防遂大爱幸明昌四年封昭容明年进封淑妃已进封元妃  

三金源  

珠赫防【`三首　补`】  

补归潜志珠赫防士元先名玹字温伯金源纳琳明安也虽贵家刻苦为学如寒士善与士大夫游初受学于辛敬之习左氏春秋后与侯季书交筑室商水大野中恶衣粝食以吟咏为事诗益工时余在淮扬屡相从讲学迨北兵入河南被命提兵戍亳州已而亳乱见杀年未四十也少年诗云山连嵩少云烟晚地接崤函草树秋甚有唐人风致  

寄刘祁京师  

西湖风景昔同游醉上兰舟泛碧流杨柳风生潮水濶芙蓉烟尽野塘幽花边落日明金勒云里清歌绕画楼今夜相思满城月梁台楚水两悠悠  

睢阳道中  

又渡溵江二月时淮阳东下思依依丘园寂寞生春草城阙荒凉对落晖去国十年初避乱投荒万里正思归临岐却羡春来鴈乱逐东风向北飞  

书懐  

闗东客子去迟迟飘泊炎荒两鬓丝三楚楼台淹此日五陵裘马想当时春风草长淮阳路落日云埋汉帝祠囘首故乡何处是北山天际绿参差  

乌凌阿爽【`二首　补`】  

补归潜志乌凌阿爽字肃孺金源世袭穆昆也风神萧洒美少年性聪颖作竒语喜从名士游居淮阳日诣余家夜归其室钞写讽诵终夕虽世族家甚贫为后母所制逾冠未娶恶衣粝食恬如遇交游杯酒豪纵可喜余谓使其志不辍年稍长则当魁其軰流壬辰蹈水死诗才清丽俊拔似李贺惜乎不见其大成也  

邺镜  

上有丹锡花秋河碎星斗磨研清且厉玉瑟鸣风帚  

古尺  

背露清光虹一道赤鬛金鳞何夭矫翻思昨夜雷霆怒只恐乗云上天去  

附归潜志伊喇都尉玛努勒字温甫契丹世袭明安也读史书慷慨有气谊喜交士大夫视金源同列诸人奴也尝为宣抚使便宜邓豫间以事杖杀经歴官坐废后为虎贲都尉提兵赴闗中后由商南全军而廻病死自号拙轩赵闲闲为赋之诸公皆有诗正大初先子令叶余往省会温甫属余为拙轩铭先子亦有诗  

附归潜志伊喇枢宻聂赫字廷玉契丹世袭明安也弟兄俱好文幕府延致名士初帅彭城雷希顔在幕杨叔能元裕之皆游其门一时士望甚重为将镇静守边不扰军民便之天兴东狩知国将亡率邓州军民诣宋人纳欵宋以兵马辖处之赐第居襄阳未几病死  

附归潜志南渡后诸金源世袭明安穆昆往往好文学与士大夫游如完顔锡里兄弟伊喇廷玉温甫总领尔佳徳固珠赫士乌凌阿肃如軰作诗多有可称徳固勇悍在军中有声尝送舍弟以诗亦可喜天兴初提兵戍谯军乱见杀  

温特赫某【`一首　补`】  

补温特赫某失其名官陜西州路按察使按金史有温特赫达字子达明昌五年进士尝任陜西元帅府经歴及行枢宻院经歴官又有温特赫富察特真祐间同知鳯翔尹改京兆尹二人俱仕宦陜西而未尝言任按察使未知孰是  

华清宫  

泉声夜作漏声长月底惊囘梦到乡知我马嵬曽过着枕边呜咽问兴亡  

## 御订全金诗增补中州集卷首下  

乐歌【`一百五十一章　补`】  

补金史金初得宋始有金石之乐然而未尽其美也及乎大定明昌之际日修月葺粲然大偹其太常者即郊庙祀享大宴大朝会宫悬二舞是也教坊者则有铙歌鼔吹天子行幸卤簿导引之乐也有散乐有渤海乐有本国旧音世宗尝写其意度为雅曲史録其一俚者弗载云  

补金史乐曲之名唐以和宋以安金以宁  

郊祀乐歌  

皇帝入中壝宫县黄钟宫昌宁之曲  

衮服穆穆临于中壝瞻言圜坛皇皇后帝禋祀肇称馨香维徳爰暨百神于昭受职  

降神宫县干宁之曲  

我金之兴皇天锡羡惟神之休爰兹郊见有玉其礼有牲其荐将受厥明来宁来燕  

皇帝盥洗宫县黄钟宫昌宁之曲  

因天事天惇宗将礼爰饬攸司奉时罍洗挹彼注兹乃升坛陛先事而防神劳岂弟  

皇帝升坛登歌大吕宫昌宁之曲  

相在国南崇崇其址烝哉皇王维时莅止至諴通神克禋克祀于万斯年昊天其子  

昊天上帝奠玉币登歌大吕宫洪宁之曲  

穆穆君王有严有翼佩环锵然圜坛是陟嘉徳升闻馨非黍稷髙明降监百神受职  

皇地只神宁之曲  

肃敬明只躬行奠贽其贽维何黄琮制币从祀羣灵咸秩厥位维皇能飨乆集熙事  

配位太祖皇帝永宁之曲  

肇举明禋皇天后土皇祖武元爰作神主功昭耆定歌以大吕绥我思成有秩斯祜  

司徒迎俎宫县黄钟宫丰宁之曲  

穆穆皇皇天子躬祀羣臣相之罔不敬止俎豆毕陈物其嘉矣馨香始升明神燕喜  

昊天上帝酌献登歌大吕宫嘉宁之曲  

郊禋展敬昭事上灵泰尊在席有配斯馨酌言献之灵其醉止福禄来宜以答明祀  

皇地只泰宁之曲  

衮服穆穆临被泰折于昭神宫埋币瘗血爰称匏爵斟言荐洁方舆常安扶我帝业  

配位太祖皇帝燕宁之曲  

烝哉髙后肇廸丕基功与天合配天以推荐时清防孔肃其仪来宁来燕福禄绥之  

文舞退武舞进宫县黄钟宫咸宁之曲  

奉祀郊丘云门变舞进秉朱干停挥翟羽于昭睿文复省圣武无疆维烈天子受祜  

亚终献宫县黄钟宫咸宁之曲  

扫地南郊天神以竢于皇君在克禋克祀交于神明酒陶器诚心靖纯非贵食味  

皇帝饮福登歌大吕宫福宁之曲  

所以承天无过乎质天其祐之惟精惟一泰尊爰挹馨香荐徳惠我无疆子孙千亿  

彻豆登歌大吕宫丰宁之曲  

大礼爰陈为豆孔硕肃肃其容于显百辟皇灵降监馨闻在徳明禋斯成孚休罔极  

送神宫县圜钟宫干宁之曲  

赫赫上帝临监禋祀居然来歆昭答祖配圜坛四成神安其位升歌賛送天人悦喜  

方丘乐歌  

迎神鎭宁之曲  

至哉坤仪万彚资生称物平施流谦变盈礼修泰折祭极精诚皇皇灵睠永奠寰瀛  

初献盥洗太蔟宫肃宁之曲  

礼有五经无先祭礼即时伸防惟时盥洗品物吉蠲威仪济济锡之纯嘏来歆恺悌  

初献升坛应钟宫肃宁之曲  

无疆之徳至哉坤元沉潜刚克资生实蕃方丘之仪惟敬无文神其来思时歆荐殷  

初献奠玉币太蔟宫亿宁之曲  

礼行方泽文物备举惟皇地只昭格来下奠瘗玉帛纯诚内着神保是享陟降斯祜  

司徒奉俎太蔟宫丰宁之曲  

四阶秩仪坛于方泽昭事皇只即隂以墌洁肆于祊孔嘉且硕神其福之如几如式  

正位酌献太蔟宫溥宁之曲  

荡荡坤徳物无不载柔顺利贞含光大笾豆既陈金石斯在四海永宁福禄攸介  

亚终献升坛太蔟宫咸宁之曲  

卓彼嘉坛奠玉方泽百辟祗肃八音纯绎祀事孔明柔只感格  

彻豆应钟宫丰宁之曲  

修理方丘吉蠲是宜笾豆静嘉登于有司芬芬馨香来享来仪郊仪将终声歌彻之  

送神林钟宫鎭宁之曲  

因地方丘济济多仪乐成八变灵只格思荐余彻豆神贶昭垂亿万斯年永祐丕基  

宗庙乐歌  

禘祫亲飨皇帝入门宫县无射宫昌宁之曲  

惟时升平礼仪肇兴鸣銮至止穆穆造庭百辟卿士恪谨迎承恭祖考神宇攸宁  

皇帝升殿登歌夹钟宫昌宁之曲【`升阶及将还板位皆同登歌`】  

笙镛既陈罍樽在户升降有容惟规惟矩恭敬明神上仪交举永言保之承天之祜  

皇帝盥洗宫县无射宫昌宁之曲  

惟水之功洁净精微洗爵奠斚于徳有辉皇皇穆穆宗庙之威宜其感格福祉交归  

皇帝降阶宫县无射宫昌宁之曲  

于皇神宫象天清明有来肃肃相维公卿礼仪卒度君子攸宁孔时孔惠绥我思成  

迎神宫县来宁之曲  

八音克谐百礼具举明徳维清至诚永慕神之格思云軿风驭来止来临千祀燕处  

司徒引俎宫县无射宫丰宁之曲  

维牲维牺斋明致祠我将我享吉蠲奉之博硕肥腯神嗜为宜千秋歆此永绥黔黎  

始祖酌献宫县无射宫大元之曲  

惟酒既清惟殽既馨苾芬孝祀在庙之庭羞于皇祖来燕来宁象功昭徳先祖是听  

徳皇帝大熙之曲  

万方欣戴鸿业创基瑶源垂裕绵瓞重熙式崇毖祀爰考成规笾豆有楚益臻皇仪  

安皇帝大安之曲  

爰图造邦载徳其昌皇仪允穆诞集嘉祥明诚昭格积厚流光只严清庙钟石琅琅  

献祖大昭之曲  

惟圣兴邦经始之初鸠民化俗还定攸居廸徳纯俭至规逺图时哉显祀精诚有孚  

昭祖大成之曲  

天啓璇源贻庆定基率义为勇施徳为威耀武拓境功烈巍巍永昌皇祚均福黔黎  

景祖大昌之曲  

丕显鸿烈基绪隆昌圣期诞集邦宇斯张尊严庙祏昭格休祥煌煌缛典亿载弥光  

世祖大武之曲  

桓桓武功天监其明惟威震叠惟徳绥宁神策无遗鸿图以兴曾孙孝祀遹昭厥成  

肃宗大明之曲  

于皇神人武烈文谟左右世祖怀柔扫除威震遐迩化渐虫鱼垂光绵永成帝之孚  

穆宗大章之曲  

烝哉文祖钦圣渊慈爱忠信典册昭然歆此明祀繁祉绵绵时纯熙矣流庆万年  

康宗大康之曲  

惟明惟听熠熠神功仪刑世业昭格上穹持盈孝孙荐芳斯丰锡我祉福皇化益隆  

太祖大定之曲  

功超殷周徳配唐虞天人协应平统寰区开祥垂裕肇基永图明明天子敬承典谟  

太宗大惠之曲  

巍巍徳鸿无为端扆祚承神功究驯俗媺清宫缉熙孝毖时祀钦奠着诚牺尊嘉防  

熙宗大同之曲  

昭显令徳神基丕承对越在天享用跻升于穆清庙来燕来宁神具醉止惟钦克诚  

睿宗大和之曲  

皇祖开基周武殷汤猗欤圣考嗣徳弥光啓祐洪绪长发其祥严恭庙享万世烝尝  

世宗大钧之曲  

神之来思甫登于堂祼圭有瓒秬鬯芬芳巍巍先功啓祐无疆万年肆祀孝心不忘  

显宗大宁之曲  

于皇神功有严惟清吉蠲孝祀惟神之宁对越在天绥我思诚敷祐亿年邦家之庆  

章宗大隆之曲  

两纪践祚万方宁康文经天地武服遐荒礼备制定徳隆业昌居歆典祀万载无疆  

宣宗大庆之曲  

猗欤圣皇三代之英功光先后徳被羣生牲粢惟馨鼓钟其铿神兮来思歆于克诚  

文舞退武舞进宫县无射宫肃宁之曲  

明明先皇神武维扬开基垂统万世无疆干戚象功威仪有光神保是飨昭哉降康  

亚终献无射宫肃宁之曲  

涓辰之休昭祀惟恭威仪陟降惟礼是从笾豆静嘉于论鼓钟惟皇受祉监斯徳容  

皇帝饮福登歌夹钟宫福宁之曲  

牺牲充洁粢盛馨香来格来享精神用彰饮此纯禧简简穰穰文明天子万寿无疆  

彻豆登歌夹钟宫丰宁之曲  

孝祀肃睦明徳以荐乐奏九成礼终三献百辟卿士进彻以时小大稽首神保聿归  

送神宫县黄钟宫来宁之曲  

洁兹牛羊清兹酒醴三献攸终神既燕喜神之去兮载锡繁祉万寿无疆永保禋祀  

郊祀前朝享太庙乐歌  

皇帝入门宫县无射宫昌宁之曲  

郊将升禋庙当告防锡銮戾止孝实奉先祀事斯举有序无愆祗见祖考神意懽然  

皇帝升殿登歌夹钟宫昌宁之曲  

皇皇天子升自阼阶奠见祖祢肃然有怀百礼已洽八音克谐既昌且宁万福沓来  

迎神宫县来宁之曲  

以实应天报本反始洁粢丰盛礼先肆祀风马云车神之吊矣来止来宜而燕翼子  

皇帝盥洗宫县无射宫昌宁之曲  

有水于罍有巾于篚帨手拭爵圭衮有炜酒太羮徳馨维菲万年昌宁皇皇负扆  

皇帝升阶宫县无射宫昌宁之曲【`降阶同`】  

巍巍京师有严神宫圣主戾止多士云从来享来献肃肃其容将昭大报庸示推崇  

司徒捧俎宫县无射宫丰宁之曲  

陈其牺牲惟纯与精苾芬孝祀于昭克诚不疾瘯蠡或剥或亨洋洋在上以交神明  

始祖酌献宫县大元之曲  

猗欤初基肇我王迹其命维新贻谋丕赫绵绵瓞国歩日辟堂构之成焜煌今昔  

献祖大昭之曲  

以圣继兴成王之孚民从其化咸奠攸居清庙观徳猗欤伟欤金石备乐以奉神娱  

昭祖大成之曲  

东夷不庭皇祖震怒神武削平贻厥圣绪犹室有基垣墉乃树亿万斯年天保孔固  

景祖大昌之曲  

于皇艺祖其智如神修法施令百度维新疆宇日广海隅咸賔功髙徳厚耀耀震震  

世祖大武之曲  

于皇先王昭假于天长驾逺驭麾斥无前王业犹生孙谋有传圆坛展礼敢先告防  

肃宗大明之曲  

猗欤前人简惠昭融相我世祖成兹伐功敷祐来叶帝图其隆将修熙事先欵神宫  

穆宗大章之曲  

仁慈忠信惟祖之休功光岐下迹掩商丘言瞻清庙怀想前修神其来格歆兹庶羞  

康宗大康之曲  

猗欤前王惠我无疆仪刑典法日靖四方永言孝思于乎不忘昭告大祀祗率旧章  

太祖大定之曲  

天生聪明俾乂蒸人惟此二国为我敺民挞彼威武万邦咸宾明昭大报推而配神  

太宗大惠之曲  

维清缉熙于昭明徳我其収之骏奔万国南郊肇修大典增饬清庙吉蠲纯禧申锡  

睿宗大和之曲  

维时祖功肇开神基昭哉圣考其徳增辉上动天监民命攸归贻谋翼子无疆之辞  

文舞退武舞进宫县肃宁之曲  

先皇开基比迹殷汤功加天下武徳弥光容舞象成干戈戚扬于昭报本怀哉不忘  

亚终献宫县肃宁之曲  

于皇宗祊朝献维时芬芬酒醴棣棣威仪诚则有余神之格思神孙千亿神其相之  

皇帝饮福登歌夹钟宫福宁之曲  

皇皇穆穆丕承丕基躬亲于禋载肃载祗对越在天神歆其诚于以饮酒如川之增  

彻豆豋歌夹钟宫丰宁之曲  

物维其时既丰且防苾苾徳馨或将或肆神之居歆洽于百礼于万斯年穰穰介祉  

送神宫县黄钟宫来宁之曲  

济济多仪皇皇雅奏献终反爵荐余彻豆神监昭囘有秩斯祐无疆之福申锡厥后  

昭徳皇后别庙郊祀前荐享登歌乐曲  

初献盥洗夷则宫肃宁之曲  

神无常享时歆精诚惟诚惟洁感通神明先事盥洁注兹清泠巾篚既奠尊彞荐馨  

初献升降殿仲吕宫嘉宁之曲  

有来肃肃登降以敬粲粲袨服锵锵佩声金石节奏既协且平其仪不忒乃终有庆  

司徒奉俎奏夷则宫丰宁之曲  

馨我黍稷洁我牲牷降升有节荐是吉蠲工祝致告威仪肃然神之吊矣元吉其旋  

酌献奏夷则宫仪坤之曲  

伣天之妹坤徳利贞圜丘有事先荐以诚我酒既防我殽既盈神其居飨福禄来成  

彻豆奏仲吕宫丰宁之曲  

明昭祀事旧典无违乐既云阕神其聿归礼之克成神保斯飨于万斯年迓续丕贶  

祫禘有司摄事  

初献盥洗宫县无射宫肃宁之曲  

祀事之大齐栗为先洁精以献沃盥于前既灌以升乃荐豆笾神其感格歆于吉蠲  

升自西阶登歌奏夹钟宫嘉宁之曲【`余并同亲祀`】  

国有太宫合食以礼跻阶肃肃降陛济济锵然纯音节乃容止神之格思永绥福履  

时享摄事登歌乐章  

初献盥洗无射宫肃宁之曲  

酌彼行潦维挹其清洁齐以祀祀事昭明显允辟公沃盥乃升神之至止歆于克诚  

初献升殿夹钟宫嘉宁之曲【`余同亲祀唯不用宫县`】  

济济在庭祗荐有序雍容令仪旋规折矩爰徂于基鸣佩接武敬恭神明来宁来处  

昭徳皇后时享登歌乐章  

初献盥洗无射宫肃宁之曲  

时祀有章礼备乐举爰洁其盥亦丰其俎俯仰升降中规中矩神其来格百福是与  

初献升殿夹钟宫嘉宁之曲【`三献及司徒降同`】  

假哉神宫神宫有侐惟时吉蠲登升翼翼歌钟锵煌笙磬翕绎于昭肃恭灵厘来格  

司徒奉俎无射宫丰宁之曲  

宫庭枚枚钟磬喤喤既仪圭鬯既奠膋芗齐庄奉馈笾豆大房灵之右飨流庆无疆  

酌献无射宫仪坤之曲  

于皇坤徳作合干仪涂山懿范京室芳徽容声如在典祀惟时神其克享荐祉来宜  

亚终献无射宫仪坤之曲  

嘉羞实俎高张在庭申献合礼坤徳仪刑神其是听用鬯清明清明既鬯来享来宁  

彻豆夹钟宫丰宁之曲  

礼成于终神心禗禗膋萧发馨乐阕献已徒驭孔多灵舆载轙青悠悠归且亿矣  

宣孝太子别庙登歌乐章  

初献升殿夹钟宫承安之曲  

有腯斯牲有馨斯齐美哉洋洋升降以礼礼容既庄乐亦谐止神之格思式歆明祀  

酌献无射宫和宁之曲  

于惟光灵孝徳昭宣髙丽有奕来宁来燕于荐惟祫既时既蠲从我烈祖载享亿年  

亚终献和宁之曲  

金石和奏豆笾惟丰祠官奉事齐敬精衷笙吟伊浦鹤驻缑峯是保是飨灵徳无穷  

彻豆夹钟宫和安之曲  

寝成奕奕今兹其时明禋肇祀将礼之仪侯安以怿羞嘉且时乐阕献已神其飨思  

大定三年十月追上睿宗册寳应钟宫显宁之曲  

天开休运积仁而昌命兹昭考敢忘显扬上仪肇举涓日之良来格来享惠我无疆  

大定十九年升祔熙宗册寳乐曲  

恢大帝业敉宁多方懿徳茂烈金书发扬肇举上仪涓择吉日鸿名赫赫与天无极  

上册寳宫县静宁之曲  

日卜其吉承祀孔肃广号追崇孝心克笃于乎悠哉来思睟穆寳册既陈委于宗祝  

皇帝降殿宫县鸿宁之曲  

继世隆昌临朝静黙追諡鸿名发辉潜徳玉质金章煌煌简册涓辰展仪永传无极  

殿庭乐歌  

大定七年七月上册寳皇帝将升御座宫县乐太蔟宫泰宁之曲【`降座同`】  

徳隆帝位承天而兴侯邦来庭民居安宁归美以报传之无极鸿名徽称寿时万亿  

册寳入门奏天保报上之曲  

四方既平功归圣明定功巍巍丕享鸿名股肱良哉揄扬元首储精优游南山等寿  

奉册寳官复位归美扬功之曲  

圣徳髙明万邦咸休锱铢陶虞糠粃商周维时羣臣对敭稽首天子明明令闻不朽  

册寳初行奏和宁之曲【`册寳将升殿皇太子自侍立位至降阶曲并同`】  

四方攸同昭哉成功时和年丰诸福来崇英声昭腾和气充塞于乎皇王维寿时亿  

皇太子升殿贺奏同心戴圣之曲  

穆清皇风遐方来同于昭于天物和嵗丰丕受鸿名对扬伟绩纯厘穰穰敷锡防极  

举酒万寿无疆之曲  

四海太平吾皇之功羣臣对扬诞受鸿名霞觞琼腴君王乐岂皇天垂休万寿无极  

进第一爵登歌奏王道明昌之曲  

对天鸿休于以铺张巍巍煌煌超冠百王皇图皇纲时维明昌祉福无疆于民敷扬  

行羣官酒宫县和宁之曲  

圣徳髙明如天强明多方治平功大有成流于声音形于蹈舞颁觞羣臣以昭礼遇  

进第二爵登歌奏天子万年之曲  

惟明后驭寰瀛跻升平飞英声功三皇徳五帝游岩廊亿万岁  

行羣官酒宫县和宁之曲  

地平天成时和岁丰迓衡弗迷率惟敉功受天之祜四方来贺于万斯年不遐有佐  

进第三爵登歌嘉禾之曲  

景命赫斯归吾皇仁风洋洋被逺荒琛贽旅庭趋明光气和薰蒸为嘉祥殊本合穗眞异常庾如坻京岁且穰猗欤鸿休超前王播为声诗传无疆  

大定十一年十一月行册礼皇帝升座宫县泰宁之曲  

皇皇穆穆衮服玉趾如日之升如山仰止九宾在列媚兹天子愿言无疆介以繁祉  

册寳入门天保报上之曲  

穆穆元圣天廸子保相维臣工以奏丕号扬于路朝玉牒神寳于万斯年吾君寿考  

奉册寳官复位归美扬功之曲  

玉册玉寳尊圣天子丕扬鸿名昭受帝祉闳休对天其隆孰比臣下同心翼戴归美  

皇太子升殿贺奏同心戴圣之曲  

大矣我后徽册膺受欢趋彤庭拜手稽首休明御辰无疆万寿灵贶沓来天地长久  

举酒奏万寿无疆之曲  

圣徳懋昭民归天祐煌煌金书典册光受备乐在庭八音谐奏羣公捧觞天子万寿  

进第一爵登歌王道昌明之曲  

明明我皇道光化溥百度维新礼修乐举藻饰太平烂然可覩超跻三王辉映千古  

设羣官食奏和宁之曲  

穆穆我君威折羣丑辉光日新仁洽九有容典葳蕤超前絶后端拱深严寳册膺受  

第二爵登歌奏天子万年之曲  

典礼修惟明后扬鸿名灿琼玖罗华绅为万寿歌南山坚且久  

行羣官酒奏和宁之曲  

道隆政平天开有徳万国和宁来王来极昭受鸿名俯徇列辟锡饮行觞欢心各得  

第三爵嘉禾之曲  

众瑞毕至昭升平爰生嘉禾乃合穗膴膴大田无南东稼茂如云成丰岁既刈既获百室盈击壤歌沸野老声陶唐之民兹其比帝力何有若自遂  

大定十八年十二月上受命寳奏泰宁之曲  

上帝有赫怀此明徳畀之神寳庸鎭万国临轩是膺登降维则羣臣拜手年卜万亿  

寳入门奏天保报上之曲  

受命大寳昭答眷祐珍符明贶人为天授文物具举韶濩迭奏羣臣上之天子万寿  

羣臣合班奏归美扬功之曲  

徳冒生民明明元后端冕临轩神寳是受羣工来贺咸拜稽首无疆无期享祚长久  

皇太子升殿宫县称觞介寿之曲  

上仪昭举膺时瑞玉羣辟在列跄跄肃肃衮衣桓圭归美稽首升降惟时天子万寿  

举酒万寿无疆之曲  

上帝眷命纯休滋至诞膺洪寳光临大器称觞对扬嵩岳万岁其宁惟永无疆卜世  

天徳二年十月册立中宫奏干宁之曲【`降座同`】  

人道大伦王道所基明圣稽古隂教欲施临轩发册备举彝仪麟趾闗雎宜播声诗  

册寳入门奏昌宁之曲【`出门同`】  

羽卫充庭淑旂徽章礼仪具举涓辰以良相我内训来仪椒房亿万斯年邦家之光  

将受册寳以册寳入门宫县奏肃宁之曲  

涂山兴夏闗睢美周坤仪之尊母临九州瑶册袆衣光配凝旒地久天长福禄是遒  

后出阁奏顺宁之曲【`升降座同`】  

天立厥配任姒比隆母仪四海化行六宫日月并明乾坤合徳于万斯年作俪宸极  

受册奏坤宁之曲  

风化之始由于壸闱礼文斯备爰正坤仪维顺以慈俪圣同徳则百斯男垂统无极  

天徳四年二月册皇太子奏干宁之曲  

大君有为先图本固涓辰之吉礼成储副文物备陈声乐皆具人心载寕克昌福祚  

册使入门昌宁之曲  

在天成象焕乎前星惟圣时宪典礼以行一人有庆万邦以贞社稷之福寖昌寖明  

皇太子入门奏元宁之曲【`出门同`】  

皇矣上帝纯佐明圣笃生元良日跻徳性册命主器万邦以正龙楼问寝亿年之庆  

大定八年正月册皇太子皇帝将升御座宫县洪宁之曲  

会朝清明临轩备礼天威皇皇臣工济济于昭元良膺兹典册对扬闳休卜年万亿  

皇太子入门奏肃宁之曲  

光昭前星惟天垂象稽古而行主器以长曲礼告成迩遐属望国本既隆繁厘永享  

羣臣合班奏嘉宁之曲  

于皇临轩礼崇上嗣维眷之祺傃方正位言观其仪翔翔济济美归吾君太平万岁  

皇太子复受册位奏和宁之曲  

祖功艰难经营缔构基牢根深枝繁叶茂于昭贻谋骈休集祐元良斯贞吾皇万寿  

大定二十七年三月册皇太孙皇帝将升御座宫县泰宁之曲  

上天丛休申锡祚孙谋有贻临轩体正煌煌上仪欣欣众聴隆我邦本无疆惟庆  

皇太孙入门奏庆宁之曲【`出门同`】  

宝源流光流光惟逺孙谋有贻庆序昭衍于乐众望于皇备典动容周旋承兹嘉羡  

羣臣合班奏顺宁之曲  

冕旒当宁徽章备举防仗充庭金石列簴济济多士翼翼就序海润山晖倾听乐府  

皇太孙复受册位奏保宁之曲  

礼之攸闻丕建世嫡众论协从天心不易名崇震宫辞着瑞册社稷宗庙无疆夷怿  

鼓吹导引曲  

天眷三年九月驾幸燕京导引曲无射宫  

五年一狩仙仗到人间问稼穯艰难苍生洗眼秋光里今日见天顔金戈玉斧临香火驰道六龙闲歌谣到处皆相似天子寿南山  

天徳二年三月祫享廻銮导引曲  

礼成庙享御衞拱飞龙诸道起祥风太平天子多受福孝徳与天通鳯箫龙管韶音奏声在五云中粲然文物昭治世万亿防无穷  

贞元元年三月驾幸中都导引曲并姑洗宫  

銮舆顺动嘉气满神京辇路宿尘清钩陈万旅随天仗缥缈转霓旌都人望幸倾尧日鼇抃溢欢声临观八极辰居正寰宇庆升平  

采茨曲  

新都春色满华盖定全燕时运千龄协星辰五纬连六龙承晓日丹鳯倚中天王气盘山海皇居亿万年  

贞元三年十一月祫享囘銮采茨曲  

庆成廻大驾仙仗紫云深龙衮辉千骑嵩呼间八音太平兴缛礼万国得欢心孝格迎遐福穰穰永降临正隆六年六月驾幸南京导引曲并林钟宫  

神宫壮丽宫殿压蓬莱向晓九门开圣明天子初廵幸遥驾六龙来五云影里排仙仗清跸絶尘埃都人齐唱升平曲更进万年杯  

采茨曲  

双阙层云表澄景开清晓六龙天上来驰道平如扫虞廵五载合夏谚一游同都人欣豫意写入颂声中大定三年十月祫享囘銮采茨导引曲皆用应钟宫【`自后亲祀二曲并同`】  

太宫崇烈考大礼庆初成防仗廻云歩天阶严跸声舜宫合至孝周颂咏维清介福应穰简欢交万国情  

导引曲  

礼行清庙华黍荐年丰圣孝与天通六龙回驭千官衞玉振佩环风黄麾金辂严天仗霏雾郁葱葱工歌迭奏升平曲福禄自来崇  

大定二十七年三月皇太孙受册谢庙导引曲  

璿源濬发衍庆自灵长圣运日隆昌震闱显册遵彝典基绪焕重光练时庙见严昭报礼乐粲成章精诚潜格神明助福禄永无疆  

附大金国志熙宗幸燕始乘玉辂服衮冕仪衞方整肃时令翰林待制邢具瞻作导引词  

## 御订全金诗增补中州集卷一  

诸相上  

张郓王通古【`一首　补`】  

补金史张通古字乐之易州易县人读书过目不忘该综经史善属文辽天庆二年进士第补枢密院令史丁父忧起复恳辞不获因遁去屏居兴平太祖定燕京割以与宋宋人欲收人望召通古通古辞谢隐居易州太宁山下宗望复燕京侍中刘彦宗知其才召为枢密院主奏改兵刑房承旨天防四年初建尚书省除工部侍郎兼六部事高庆裔设磨勘法仕宦者多夺官通古亦免去辽王宗干知其才遣人谕之使自理通古不肯曰多士皆去而已何心求用哉宗干为论理之除中京副留守充诏谕江南使使宋归除参知行台尚书省事天德初迁行台左  

丞进拜平章政事封谭王改封郓王以疾求解机务不许拜司徒封沈王海陵御下严厉未尝假词色惟见通古必以礼貌防磁州僧法寳欲去张浩张晖留之不可得朝官又有欲留之者海陵闻其事诏三品以上官责之曰闻卿等每到寺僧法寳正坐卿等皆坐其侧朕甚不取佛者本一小国王子能轻舍富贵自苦修行由是成佛今人崇敬以希福利皆妄也况僧者往往不第秀才市井游食生计不足乃去为僧校其贵贱未可与簿尉抗礼闾阎老妇廹于死期多归信之卿等位为宰辅乃复效此失大臣体张司徒老成旧人三教该通足为仪表何不师之乃召杖法寳于朝堂正隆二年以司徒致仕封曹王卒年六十九  

灵壁寺  

万壑千岩里林开一径深数年劳想望此日快登临胜境情难尽危涂力不任楼台相映抱松柏自萧森花散诸天雨灯传古佛心鹤泉寒潄玉园地旧铺金石磴﨑岖上桃谿窈窕寻渊明能止酒叔夜况携琴所恨无长暇徒勤惜寸隂清宵谁我伴乘兴但孤斟  

刘曹王豫【`七首　补二首`】  

豫字彦由阜城人仕宋知济南府事汴京下立张邦昌为大楚皇帝宋灭楚更立彦由国号齐建元阜昌八年废为蜀王迁黄龙府改封曹有集十卷行于世二子鳞猊孙通海陵朝参知政事四世孙瑛今在太原  

【`臣元釪`】谨按豫仕宋至郡守后入金继邦昌为齐帝比于邦昌盖残烈焉前既背宋而终亦非金之干臣反覆僣冒妇孺之所不齿而好问録金相首登其诗者以为宋臣齐帝豫皆不得而有之登之金廷其辜自状耳昔人谓中州一集寓史笔于采风信哉  

杂诗六首  

竹坞人家濒小溪数枝红杏出疎篱门前山色带烟重幽鸟一声春日迟  

风荷柄柄弄清香轻薄沙禽落又翔红日转西渔艇散一川山影暮天凉  

古渡停骖日向沈凄凉归思梗清吟碧山几防塞天濶红叶一林秋意深  

倚岩萧寺据危崖丈室轩恶面水开雪霁暮寒山月上数竿修竹一枝梅  

昼色晴明着色图山光凝翠接平湖烟岚自古人难画逺即深深近却无  

寒林烟重暝栖鸦逺寺疎钟送落霞无限岭云遮不断数声和月到山家  

客馆  

雪消北岭安排暖寒入东风阻节春绝塞乱山围古驿他时説着也愁人  

题泗泉  

泗泉竒且奥声势各喧豗虎豹岩边去蛟龙窟里来混流烟作阵巧激雪成堆派必人疏导源应鬼凿开乍深涛不起潆绕浪相催可把江心比尝将海眼猜始防才迸玉终盛若奔雷涧为寒无卉丘因润有苔已观离窦侧俄见过城隈石劲崖难潄沙虚岸易頽迩虽逾济漯遐亦到蓬莱洗鉢僧常至乘槎客未回我来源际瞰谁自谷中摧汹涌曽浮磬潺湲好泛杯狭宁容蚁穴湍可暴鱼腮擘华非夫尔排淮乃力哉傍如巫女峡上类楚阳台漏泽空神异襄陵但水灾林幽多鸟鹊地僻少尘埃重爱兹佳趣题诗愧不才  

苏门一首  

太行雄伟赤霄逼枝分苏门为肘腋孕竒产秀气蟠郁涌作琉璃十顷碧初疑骊龙蛰山趾仰喷明珠飞的皪忽如湘灵理新妆大盘开匣作磨拭峰峦倒影浸云烟苹藻照沙改顔色相辉一段佳风月余润几州分动植昔闻隐沦神仙人高标清与溪山敌悠悠往事散浮云啸有遗台行有迹我居东秦济水南无限泉池日亲炙一行作吏别经年情思尘埃何处涤灵祠因祷来凭栏顿爽骨毛决胸臆飘飘兰舟七八客樽爼笙箫随分入胜槩缤纷眼不供恨之鲁戈挥晷刻归城簿领厌沈迷春睡每酣魂梦适心约他时杖屦游醉潄溪流枕溪石附中兴纪事本末济南府守臣刘豫者阜城人中元符第尝为台官因论礼制局事道君上曰刘豫河北村叟不识礼制遂黜于外至是才复为郡时金师来攻豫遣其子鳞部兵出战为金所围豫檄通判张东援之金解去尼玛哈乃遣人防豫以利豫即诣军前通欵  

附中兴纪事本末豫初僣位作楮币自一贯至百贯皆识其末曰过八年不在行用后八年而废  

附伪齐録谓豫生景州守济南节制东平僣位大名遂起四郡强壮为云从子弟应募者数千人又以境内三代有官或本身有官人为三衞官曰翼衞曰勲衞曰亲衞二年升一等及六年即以试弓马合格人出官  

附大金国志西京兵士卖玉注椀与三路都统豫疑非民间物勘鞫之知得于山陵中遂以刘从善为河南淘沙官发山陵金人发不尽棺中水银等物以谷俊为汴京淘沙官发民间埋窖及无主坟墓中物  

附三朝北盟防编刘豫初僣立奔附者众识者讥之曰浓磨一铤两铤墨画出千年万年树悮得百鸟尽飞来踏枝不着空飞去轻薄子撰造诗曲指为笑端不可胜记  

附河间府志读书堂在阜城县北墉下刘齐王读书于此元学士王恽诗当年齐相读书堂此日金华表佛幢碧色尚余书带草绮疏犹是聚萤窓  

附秋涧集刘元辅话废齐祖茔在阜城南十二里谓之御庄至今石马在焉明日次元州陈教授又説豫未贵时一日顾见一白龙见妇翁家大镜中但无鳞与角耳后妇翁亦见以女妻之资借之力甚厚及生二子以鳞角为名或者谓二子长豫当大贵后果然  

杜丞相充【`一首`】  

充字公美相州人仕宋知沧州归国拜尚书右丞相领中山行台以寿终  

尘  

汨汨劳生为尔忙只除不到白云乡步囘洛浦生罗袜歌断秦楼簌杏梁闲扑衣襟迷逺望静穿窓隙锁斜阳帝城别有风流在辇路春风十里香  

附大金国志宗盘之难达兰预谋时方握兵在外难以遽诛仍除达兰为燕京行台左丞相又佥书杜充为右丞相命下达兰语使者曰我开国功臣何罪而与降奴杜充为伍耶不受命而叛  

附中兴纪事本末初金以余覩之叛收平州守郭药师相州守杜充平阳总管萧庆皆下元帅府狱既而悉免之惟云中副留守李处能预谋族诛左副元帅尼玛哈问杜充尔欲南归耶充曰他人敢归南朝惟充不敢归也尼玛哈顾诸酋笑之时金主晟已至中京欲遂之燕云以余覩乱复还本土至是副元帅而下知其主已囘亦各归所部  

虞令公仲文【`一首`】  

仲文字质夫世南之裔武州宁逺人仕为辽相归朝授枢密使平章政事封秦国公四歳作诗赋煎饼有鱼目蝉声之句人以神童目之  

雪花【`四歳作`】  

琼英与玉蘂片片落前池问着花来处东君也不知附图绘寳鉴虞仲文画人马墨竹学文湖州  

张丞相孝纯【`一首`】  

孝纯字永锡滕阳人宣和末知太原国兵围守逾年人相食几尽乃下朝廷怜其忠授相职后以相齐致仕汴京建行台起为左丞相逾年得请归乡里二兄尚安健乡人为作三老图卒諡安简子公药字元石昌武军节度副使致仕孙观字彦国世为文章家曽孙厚之字茂承安二年进士  

中运使寄酒清明日到以诗谢之  

芳樽到日恰清明似与嘉辰黙计程拟助林园延胜赏肯容桃李落繁英老来官爵浑无味闲里杯盘却有情见説使车临岱麓傥能相过共飞觥  

附中兴纪事本末金人既割河南之地以归宋遂移行台尚书省于大名府仍遣行台左丞相张孝纯赴阙孝纯自慙乃白右副元帅乌珠愿归徐州致仕而卒  

附林泉野记张孝纯徐州人登元祐四年第工诗有文武材略宣和末知太原府兼河东路安抚使靖康初尼玛哈来攻先筑夹城于外期于必取百道进攻孝纯与副总管王禀以死守遥授检校少保武当军节度使后河东诸郡相继陷没城破孝纯不得已遂降金金立刘豫于北京以孝纯为左丞相绍兴四年上宻诏孝纯与李邺李俦等令投身来归当待之如初孝纯竟不至及金废刘豫留孝纯京师既而议和归我河南州县又诏孝纯赴阙孝纯惭惧请于金乞致仕归徐州而卒  

附金节要孝纯守太原几年而破执至尼玛哈前逼令拜之孝纯曰元帅乃金国大臣某乃大宋国大臣岂有拜礼事至此惟有死耳何相窘耶尼玛哈不能强之因囚归云中此与哥舒翰潼闗之败屈节于禄山逺矣孝纯之得还也时正在云中目覩其详是歳五月六日尼玛哈谓孝纯曰公如此无治生事秋当还公于乡里又顾云中留守高庆裔曰如有人欠孝纯钱物可督还之旦晚孝纯归乡矣孝纯初闻是语不知其所以葢时尼玛哈与刘豫之议宻定外人莫之知也至是尼玛哈遣人送孝纯南归止云归乡而已故奉使宇文虚中送孝纯诗有闬里共惊新素髪儿童重整旧斑衣之句则众莫知其相豫也明矣孝纯既至河朔欲由济南归徐主者曰当与公共至东平节制司某得囘檄公方可归徐矣既行则孝纯之兄弟孝中孝立及诸侄乡人竟逺迓之孝纯方喜慰之际无何至汶上豫已僣位遽有拜相之命当是之时孝纯昵于亲爱惧于还金因而以防晚节于罪固莫可逃然比之充豫之辈固有间矣  

张左相汝霖【`一首`】  

汝霖字仲泽辽阳人家世贵显父浩字浩然以门资仕扬歴中外遂升端揆进拜太师封南阳郡王五子仲泽平章政事莘国公汝为字仲宣河北东路转运使汝翼仕不达皆进士也汝方字仲贤自号丹华老人汝猷字仲谋俱至宣徽使父子兄弟各有诗传于世王子端内翰太师之外孙其渊源有自云  

春溪一首  

黯黯春愁底处消小桃无语半含娇东风不管前溪水暖緑溶溶拍画桥  

附画史防要张汝霖善墨竹师黄华  

刘右相长言【`一首`】  

长言字宣叔东平人宋相莘老之孙而学易先生斯立之犹子也父迹年三十五终于仪真令工诗能文有南荣集传东州今独余家有之宣叔正隆宰相诗文能世其家今不复见矣  

通叔以诗送古镜为长言生日之寿次韵谢之  

防衣禄隐非臞仙犹有向来文字縁都城一别两歳晚寄声劳苦常相先人间始生俗礼重而我永感方頽然逺凭诗句致竒物欲挽暮景廻虞渊规摹九寸函大方古制不作菱花妍开奁拂拭愧陋质但喜虹气浮晴天夫君久要心不迁期与鐡杖论清坚保身頼此孤月圆明年上印行归田  

附元好问题学易先生刘斯立诗帖后学易先生诗絶似东坡和陶不应入江西闲闲之论定矣此诗余初到崧山时曽见之能得其意而不能记其辞搜访二十年北渡后将还太原过东郡乃复见之乡人王清卿家爱之深而不见之久焕若神明顿还旧观故喜为之书余家唐刘长卿诗学易堂旧物是先生手所校本题云壬午六月就夏英公孙仪公家本校之字画楚楚如唐人书盘谷序又仪真令讳迹者皇统宰相宣叔之父是先生弟昆行有诗文二册号南荣集宣叔録之以备遗忘乱后惟余家有之然则余于学易刘氏岂世之所谓缘熟者耶  

右相耶律履【`一首`】  

履字履道东丹王之七世孙学通易太至于隂阳厯数无不精究尝以乡赋一试有司以露索为耻遂不就举防补国史掾兴陵朝累迁蓟州刺史入翰林为修撰歴直学士待制礼部尚书特赐孟宗献牓进士第俄预淄王定册功拜参知政事明昌元年进右丞卒年六十一兴陵尝问宋名臣孰为优履道以苏端明轼对上曰吾闻轼与王诜交甚欵至作歌曲戏及姬侍非礼之甚尚何足道耶履道进曰小説传闻未必可信就使有之戏笑之间亦何得深责世徒知轼之诗文人不可及臣观其论天下事实经济之良才求之古人陆贽而下未见其比陛下无信小説传闻而忽贤臣之言明日録轼奏议上之诏国子监刋行自号忘言居士有集传于世三子辩才武庙署令善才工部尚书楚才中书令四孙钧铉镛铸  

补金史伊喇履五歳时晚卧庑下见防云往来天际忽谓乳母曰此所谓卧看青天行白云耶兄德元竒之后章宗喜左氏传闻履博洽召质所疑履曰左氏多权诈驳而不纯尚书孟子皆圣贤纯全之道愿留意焉  

史院从事日感怀  

不学知章乞鉴湖不随老阮醉黄垆试从麟阁诸贤问肯屑兰台小史无一战得侯输妄尉长身奉粟媿侏儒禁城钟定灯花落坐抚尘编惜壮图  

附元遗山集伊喇履善契丹大小字译经辞达而理得大定初诏以小字译唐史成则别以女直字传之履在选中独主其事更以女直字译汉文选贵胄之秀异就学焉  

附画史防要伊喇履善画兰兼善画鹿及人马附金诗纪事案五代史契丹以其所居横帐地名为姓曰锡里锡里译者谓之耶律又辽史本纪太祖姓耶律氏国语解云有谓始兴之地曰锡里译者以锡里为耶律故国族皆以耶律为姓又有言以汉字书者曰耶律以契丹字书者曰伊喇明焦竑国史经籍志载有伊喇楚材湛然集三十五卷又耶律楚材集十二卷一列于金一列于元以一人为二人甚失考据又金史国语解伊喇汉姓曰刘  

张平章万公【`一首`】  

万公字良辅东阿人正隆二年进士仕长山令有惠政人为立祠入为右司员外郎太师淄王爱之许以宰相器明昌初累迁御史中丞以言事忤旨除彰国军节度使召为大兴尹拜参知政事以母老丐归养出判东平河中济南丁内艰起复擢平章政事封寿国公为相知大体有敦厐耆艾之目既致政而眷顾未衰复起判济南安抚山东便宜行事未几得请卒于家諡文贞绘像衍庆宫配享章宗庙廷  

补金史万公父弥学梦至一室牓曰张万相公读书堂已而万公生因以名焉  

戊戌二月中旬登稷山清榭  

问囚推案朝还暮危坐不知春浅深今日檐间看风色一株红杏暗惊心  

附元好问平章政事寿国张文贞公神道碑故相寿国张公之孙好退为某言先大父之卒参知政事高公子约为神道碑碑石已具遭贞祐之事不克立好退南渡二十年乃还乡里思卒前事而高公之文于时事有嫌不敢复议惟我先人以书生起家仕宦至宰相身存践履之实国有经纶之业虽风流未逺而人代既迁征良史则坠简已亡怀旧俗则高年垂尽瞻言丘垅旌纪寂寥好退无所似肖不能奉扬徽烈负衅防累无以自处诚得吾子辱以第二碑赐之则瞑目为无憾矣敢百拜以请某窃自念言不腆之文顾无足以纪公之美且不能继于髙公之文之后固宜以不敏辞所以不敢终辞者葢金朝官制大臣有上下四府之目自尚书令而下左右丞相平章政事二人为宰相尚书左右丞参知政事二人为执政官凡在此位者内属外戚与国人有战伐之功预心腹之谋者为多潢霫之人以门阀见推者次之参用进士则又次之其所谓进士者特以示公道系人望焉尔轩轾之权既分疎密之情亦异孤立之迹处乎危疑之间难入之言夺于众多之口以常情度之谓必以茍容为得计循黙为知体矣然而持区区之忠以尽心于所事如石右丞琚董右丞师中胥莘公鼎之流慨然以名臣自任者亦时有之惟公歴仕四朝再秉钧轴不难于他人之所难不徇于世俗之所徇忠信笃实足以自结人主名德雅望足以师表百僚敦厐耆艾足以镇国家而抚百姓故百年以来谈良相者莫不以公为称首夫善化一乡智效一官人且喜闻而乐道之不欲使之随世磨灭有如我公乃不得以着金石传永久秉笔之士将不有任其责者乎谨按仪同三司平章政事寿国文贞公讳万公字良辅姓张氏唐名臣公谨之后唐末有自东海徙汶上者后又徙东阿遂为东阿人曽祖讳晞行善好施乡人归之宣政末常出财佐军二子得补国子助教用公贵赠银青荣禄大夫清河郡侯妣刘氏清河郡太夫人祖讳询孝弟力田家用不匮赠金紫光禄大夫清河郡公妣崔氏清河郡太夫人考讳弥学笃于学问以尚书为专门之业初应乡试擢本经第一后罢经义科以词赋取士复预荐书已而叹曰丈夫寜老于童子雕虫之技耶吾不复出矣常铭其左右云欲求子孙先当积孝欲求聪明先当积学世以为名言累赠崇进寿国公妣王氏寿国太夫人生四子公其第四子也公幼頴悟号称博闻强记弱冠登正隆二年词赋进士第释褐頴顺军新郑县主簿丁崇进公忧服除调沂州费县主簿正隆政衰盗贼羣起公有防御之盗为衰止邑人赖焉大定四年调辽阳路辰渌盐司判官课最超淄川长山令去官之日百姓为之立祠十年充尚书省令史考满迁河北西路转运司都勾判官歳余改大理司直十九年迁武宁军节度副使二十一年召为尚书省右司都事朝廷知公殆将大用矣未几摄同知登闻检院事奏对称旨乃真受焉再迁侍御史不数月改右司员外郎郎中敷奏详明不为縁饰世宗嘉赏之顾谓侍臣曰张万公纯直人也俄迁刑部侍郎章宗即位诏以遗留使于宋使还防创设提刑司首命公为河南路提刑使不期年御史台奏课为九路之最擢拜御史中丞时明昌元年也元妃李氏有宠上欲立为后台谏以为不可交攻之监察御史宗端修右拾遗路铎翰林修撰赵秉文皆得罪去一日上遣中使密访公吾欲立后何所不可而台谏乃不相容卿以为如何公言此大事明日当面奏及对因为上言国朝立后非贵种不预选择元妃本出太府监户细微之极岂得母天下上黙不言明日出公为彰德军节度使兼应州管内观察使其后立后议寝上思公言召为大兴府尹二年九月拜参知政事以太夫人年过八十表乞就养不许未几复申前请乃授山东西路兵马都总管兼判东平府事以便亲歳余复以亲老为言乃听归侍六年起为河中府尹时属军兴调度百出公为之平物价寛民力比他州所费省者什六七承安三年正月上以太夫人之故移公济南尹河中之人为建去思堂画像事之九月丁内艰卒哭诏以明年正月朝京师起复授平章政事超资善大夫封寿国公主兵者言比歳征伐多至败衂凡以军士所给之地不足自赡至有不充饥寒者所以无鬭志愿括民田之冒税者分给之则战自倍矣朝臣议已定公独上章极谏其不可者五大畧以为军旅之后疮痍未复百姓抚摩之不暇何可重扰一也通检未久田有定籍括之必不能尽适足以増猾吏之弊长告讦之风二也浮费侈用不可胜计推之以养军可敛不及民而足无待于夺民之田三也兵士失于选择强弱不别而使之同田而共养振厉者无以尽其力而疲劣者得以容其奸四也夺民而与军得军心而失天下心其祸有不胜言者五也必不得已乞以冒地之已括者召民莳之以所入赡军则军有坐获之利而民无被夺之怨矣不从即以衰病不任职乞罢赐告两月且以尚医调防之泰和元年六月连章请老迁荣禄大夫且以公第四子某四赴廷试当同进士出身诏充閤门祗候又改笔砚局承应寻赐进士第所以优礼公者他相莫与为比二年章再上有旨卿频上章告老宁以言事不见从或与同列者有差别故耶何求去之数也公奏言臣诚衰老当避贤者路无他意也三年正月章再上不允加银青荣禄大夫三月歴举朝贤之可代已者求去甚力上为感动中使宣旨朕初即位首命卿入政府继迁相位以卿习于典故处事详雅春秋虽高而神明未衰故且以机务相劳今去意既坚不得不屈朕以从卿耳明日入辞诏以金紫光禄大夫致仕公退居上所以待之者不少衰朝廷有大利害则遣使者就访之六年南鄙用兵上以山东重地须大臣镇抚之手诏起公判济南府山东山西路宣抚使便宜行事公为之布教条问民所疾苦贷逋赋以寛流亡假闲田以业单贫戍边郡者戒之以守疆场毋敢妄动莅州郡者戒之以省符牒毋敢妄扰经画既定即移文有司乞还乡里上优诏许之仍崇进以荣其归七年冬十月寝疾一日令具汤沐洒扫庭内曰吾将逝矣命子益执笔书遗戒戒子孙以贵薄尚俭而已寻卒春秋七十有四上闻之震悼辍视朝赙赠加等祭葬皆用诏书从事有司攷行諡曰文贞仍赠开府仪同三司以八月二日举公之柩葬于青太里北原之先茔寿国夫人刘氏祔焉大安元年诏绘公像于衍庆宫配享章宗庙庭公资朴直不自表襮自少日便能以沉黙自养平居不妄言笑事亲孝待昆弟有礼与人交不茍合太夫人喜家居留官下者未尝久毎一书示至公必望拜庭下欷歔流涕而后发左右皆为感动夫人前殁章宗欲有所赐再拜谢不敢当洁居终身两童子自随侍婢不得至其前闲居乡县与父老游敦布衣之好初不以名位自居仕宦五十年在州县则治化清净不事科罚而人有畏爱之实在朝廷则切于论列有不便于民者必委曲道之虽理若讦直而辞气容貌不失其为大臣之体大定之治近古所未有纪纲法度备具周密公在相位谨奉行而重改作得守文之体故能不动声色而天下隂受其赐古所谓日计不足月计有余者于兹见之故尝论公平生所言者不胜载而系于废兴存亡者有二事焉一立后二括田立后难于从而章宗从之括田不难从而竟不听其后武夫悍卒倚国威以为重山东河朔上腴之田民有耕之数世者亦以冒占夺之兵日益骄民日益困养成痈疽计日而溃贞祐之乱盗贼满野向之倚国威以为重者人视之以为血讐骨怨必报而后已一顾盼之顷皆狼狈于锋镝之下虽赤子不能免盖立后之事在庭之臣皆以为不可独上以为可故公之言易为力括田之事上下皆以为可而公独以为不可故难为功以一言之不相入其祸果有不可胜言者是不独在公为遗恨异世相望亦当有太息而流涕者鸣呼岂非天耶铭曰留侯受书三往鸡鸣济北有期廼祠嘉平神物不亡时出效灵谷城之张帝傅载生帝傅维何文贞寿公木讷之刚朴鲁之忠以静而应以介而通悃愊无华安事勇功郎署擢长宪台进贰相业之良兴陵所试大定之治讲若画一公如曹参守而勿失守而勿失民以宁谧赐则隂受迹容致诘皇天生之曷不成之孝孙受之曷不究之在昔所难在听思聪乌羣于前孰知雌雄兵以农战国从本固皮之不存毛将安傅一言之防邦可以兴作法于贪弊将曷胜悔防后及忠无前寤我思古人爱而莫助黄山之阳乔木苍苍公墓有碑千载涕滂  

## 御订全金诗增补中州集卷二  

孙太师铎【`一首`】  

铎字振之恩州人大定十三年进士明昌中擢户部尚书时已有相望及考满以戸曹繁重且未有可代者特防进一官再任而同列二人俱以入相矣振之贺席中戏举青州老柏院布衣张在诗云南隣北里牡丹开公子王孙去不囘惟有廷前老柏树春风来似不曽来为御史所劾降授同知河南府事有以诗送之者云想到洛阳春正好南隣北里牡丹开闻者皆大笑振之后入政府迁尚书右丞卒赠太子太师作诗甚多其赋玉簪有披拂秋风如有待裴囘凉月更多情之句甚为诗家所称  

癸亥清明日  

翛然一室暗尘凝兀兀端如打坐僧习气未除私自笑  

短檠还对读书灯  

董右丞师中【`一首`】  

师中字绍祖邯郸人后徙洛州皇统九年进士承安中入政府直道自立而以通材济之泰和初元妃李氏方宠幸兄喜儿为宣徽使有杨国忠之权一日德州教授田庭方上书言事云大臣持禄近臣怙宠此言路之所以塞也道陵顾谓绍祖言大臣持禄当谓公等近臣怙宠者为谁时喜儿侍立殿上绍祖倒笏指之曰莫非谓李喜儿之属否上颔之绍祖尝言作宰相不难但一心正两眼明足矣少日以诙谐得名及在相位亦未尝废谈笑然不害其为国朝名相也俄致政赐第京师后三年卒有燕赐边部诗传于世绍祖师王内翰彦潜而与之同牓登科彦潜没后待其子恩礼殷重不减骨肉论者谓孙铎振之事其兄明之张彀伯英爱其弟伯玉举世无与为比至于绍祖之待其师之子则古所未有也有漳州集传于家  

补金史师中乞致仕诏赐宅一区留居京师以寒食乞过家上冢许之且命赋寒食过家上冢诗  

自临洮还  

临潭仍是汉家城【`汉家城在临潭羌人所称`】积石相望十驿程西畧河源东并海此身何地不经行【`绍祖之孙济刚记此诗末句又作尘埃风雨叹劳生`】  

梁参政【`一首`】  

字国寳别字莹中范阳人大定十六年进士歴州县稍迁警廵使治尚严肃权贵敛迹朝廷知其才累试繁剧由中都路转运使拜戸部尚书俄参知政事资方正敢言大事北兵动立和议人有笑其懦者卒如其言未几卒于位虎贼咤曰梁在族矣其为人可知  

留题长平驿  

秦赵均为失霸图起何残忍括何愚杀降未见无祸者累将其能有种乎日暮悲风噎丹水夜深寒月照头颅【`山名也`】快心千载杜邮剑人所诛耶鬼所诛  

贾左丞益谦【`一首`】  

益谦字亨甫本名守谦避哀宗讳改焉宣宗朝参知政事出知济南移镇河中南渡后召拜左丞寻致仕居郑州哀宗即位史官乞因宣庙实録遂及衞绍王初虎贼既行逆乃立宣宗宣宗之人至谓衞王失道天命绝之虎实无罪且于主上有推戴之功独张信甫上章言虎贼大逆不道当用宋文帝诛傅亮徐羡之故事章奏不报尔后举朝以大安崇庆之事为讳及是谓亨甫大安中尝拜御史中丞宜知衞王事乃差编脩官一人就访之亨甫知其旨谓来者言知衞王莫如我然我闻海陵被逆而世宗皇帝立大定三十年禁近能暴海陵蛰恶者得美仕史官脩实録诬其淫毒狠鸷遗臭无穷自今观之百可一信耶衞王勤俭慎惜名器较其行事中材不能及者多矣吾知此而已设欲饰吾言以实吾罪吾亦何惜余年朝议伟之正大三年年八十卒子贤卿颐卿翔卿皆以门资仕今一孙仲明在东平  

补归潜志守谦字彦亨东平人擢第莅官以能称章宗时为谏议大夫皇叔镐王以疑忌下狱公力争士论直之大安末拜参知政事南渡进右丞迁左丞致仕卒  

赠答史院从事  

见説才明自妙年多慙政府旧妨贤物华天寳无今古鳯阁鸾台孰后先郑圃道尊何敢望济南书在子当传莫言老眼昬花满及见风鹏上九天  

丞相寿国公高汝砺【`一首`】  

汝砺字岩夫应州金城人大定中进士扬歴中外居戸曹三司为最久相宣宗十年小心畏慎夙夜匪懈笃于古人造膝诡辞之义谋谟周密人莫得而闻元光末宣宗上仙公亦卒于位君臣之契义均同体者于斯见之平生嗜读书南渡之后机务倥偬未尝一日废书不观临终留诗有寄谢东门千树柳安排青眼送行人之句时年七十一有防配享宣宗庙庭至今士论谓公才量浑厚足为守成之良相恨所遭不时耳补归潜志汝砺字岩夫应州人擢第入仕有能名尝为左司郎中谏议大夫入戸部专掌财赋迁尚书改三司副使倡行钞法以代货泉宣宗南渡拜参知政事迁左右丞进平章政事右丞相封寿国公正大初卒于位年七十余为人慎密廉洁能结人主知守格法循黙避事不肯彊谏故为相十余年未尝有谴诃寿考康宁当世莫及金国以来书生当国者惟公一人耳补归潜志岩夫在相位元光二年元日庆七十防乡里交旧且求作诗文时先子以新罢御史避嫌不赴余方弱冠为作诗以公颇负谤且劝其退休也公得诗大喜趣召余迎谓余曰解道青云自致不须阶邪又抚余背曰汝费字如何下来盖余诗云青云自致不须阶十稔从容位上台负荷一堂森柱石调和众口费盐梅勤劳密迩三朝重寿考康宁七秩开家道益昌孙有息防衣扶杖好归来雷希顔为作序亦有乘天眷未衰可以引去之语后余将归淮阳复献书劝其举一人自代可得致政归然公竟卒相位不能从也  

补金史高汝励为左司郎中一日奏事紫宸殿时侍臣皆廻避上所御凉扇堕案下汝励以非职不敢取以进奏事毕出上谓宰臣曰高汝励不进扇可谓知体矣  

补金史世宗谓人才堪任事而处心不正者终不足贵汝励对曰其心不正而以才济之所谓虎而翼者也虽古圣人亦未易知上以为然他日复谓宰执曰凡人处心善良而行事忠实斯为难得若言巧心伪亦复何用然善良者人又多谓之平常汝励对曰人材少全亦随其所长取之耳上以为然  

雨后  

时雨雨三日田家家万金有年天子庆忧国老臣心胥鼎【`一首`】  

鼎字和之代州繁畤人父持国大定中为太子司藏有功母后家章宗即位擢拜尚书右丞和之大定二十八年进士至宁初都城受兵由戸部尚书参知政事宣宗即位除泰定军节度使不赴改判大兴贞祐二年拜尚书右丞车驾南渡出为汾阳军节度使移知平阳权河东南路宣抚使四年授枢密副使权右丞兼职如故五年正月朝京师进平章政事封莘国公行台闗中未几兼左副元帅明年以温国公致政封英行台衞州以病卒于位雷希顔为作神道碑云黄霸为良吏称首及为丞相与张敞论列功名大减王允当汉祀之衰计诛董卓近古社稷臣然不赦凉州人旋致傕汜之祸萧俛之清介崔植之论议皆足为唐名臣而俛议销兵植饿朱克融辈不畀一官遂再乱河朔彼或量不足或才畧有所穷权不足以济事知不足以知时故也以姚崇之贤惟其不知道未免为救时之相其他可知也国家有通明相曰英国胥公尚兼数公之长予谓希顔此论似渉过差至于为国朝名相以度量雄天下则在公为无媿矣在长安日乞致仕表云兴造功业方圣主有为之时表里山河岂愚臣养病之地送弟有之云世事正须高着眼宦途休厌少低头他文类此弟恒常之子嗣祖今在燕中  

补归潜志鼎字和之繁畤人父持国章宗时执政公少擢第以能称为右司郎中善占对大安末为参知政事俄出镇平阳宣宗南渡行台河中兵民安辑进平章政事兼左副元帅移鎭京兆封莘国公后朝廷将伐宋取蜀召议公归上言止之坐是忤旨致仕公通达吏事有度量为政鎭静所在无贤不肖皆得其欢心南渡以来书生有方面之柄者惟公一人而已  

送弟恒作州  

男子四方志人生五马荣君恩何以报民政不宜轻御物当存恕存心要尽诚勿矜新号令姑守旧章程敛暴单贫困囚淹狡伪萌慈柔难禁暴苛急必伤生东郡吾将老西陲敌未平一生能几别四事果难并方此对牀乐怆然分袂惊荒诗何足记聊写弟兄情  

张左丞行中【`一首`】  

行中字信甫莒州日照人祖莘鎭西军节度副使父暐御史大夫以武安军节度致仕兄行简易无体牓第一人信甫大定二十八年进士卫绍王朝虎贼已除名为民赂遗权贵得复用信甫言其必反及弑逆自为太师尚书令泽王信甫时为礼部尚书人谓必为所杀甚危之一日虎下礼部铸监国寳信甫持不可虎虽怒然亦竟不能杀也宣宗即位授参知政事丞相高琪专权用事声势焰焰人莫敢仰视议论之际唯信甫与之抗朝廷称焉所居拙轩有为作铭者其引云发凶竖未形之谋则先识者以为明犯强臣不测之威则疾恶者以为刚盖实録云元光末出为静难军节度使哀宗即位首命召之迁尚书左丞后二年致政卒于崧山之崇福宫信甫家世儒素虽位宰相而奉养如寒士日书经史五百字为课寒暑不废者四五十年故于书无所不读诗殊有古意也  

补归潜志行中字信甫先名行忠避末帝旧讳改莒州人御史大夫暐之子太子太传行简之弟也家世以纯厚称士论以为如汉万石君家公少擢第歴清要宣宗南渡为礼部尚书时丞相珠赫高琪擅权百官侧目因廷议事公独抗言折之上甚喜明日拜参知政事未几为近侍所谮出鎭泾州到官上疏论近侍之奸士大夫称之正大初首召拜丞相言事稍不及前人望颇减后致仕数年卒为人简朴不修威仪恶衣粝食如贫士既致仕家居惟以钞书教子孙为事葺园池东城号静隐亭时时游咏其间为乐南渡宰执中最有直名初至南京父暐以御史大夫致仕犹康健兄行简为翰林学士承旨公为礼部尚书诸子侄多中第居官当世未之有也  

右丞文献公所画张果像  

古来人物画为难惊见仙公树石间莫把丹青名右相太平勲业在人寰  

杨戸部慥【`二首`】  

慥字叔玉代州五台人承安五年进士歴州县入为尚书省令史拜监察御史侍御史西京大农司丞南京司农卿户部侍郎权尚书自入戸曹即有相望资雅重事无钜细处之皆有法至于知朝廷大体则又非他人所能及也京城受兵权参知政事明年卒于河中叔玉文工于诗而人不以能文称特未见其文耳  

补归潜志慥字叔玉五台人擢进士第南渡为监察御史户部郎中司农卿迁戸部侍郎通吏事有能名正大末权参知政事后罢守戸部南京降病卒尝与余先子同任御史颇作诗附归潜志大臣尤当以至公至正黜陟百官不可畏嫌避党为自保计南渡为宰执者多怯惧畏懦不敢有为凡处一事先恐人疑已如宰执本进士或士大夫得罪知其无辜不敢辨言恐人疑其为党也又或转加诘责以示无私或要职美官宁用他流取媚于众一登省府遽忘本来用心如此望其成功名立节义难矣然亦往往不能以富贵自终向使以公正自持未必以是得罪也人云用智巧者竟何如哉宰相之职佐人主治天下所患耳目不广不能周知民间苦乐国势安危故当忘私去智取诸人以为善以天下治天下至于百官士流贤否皆当如家人美恶一一辨其才然后进退用舍合公望辨职业而为国者立法使百官賔客不得谒见于私第何哉其意正以防其请托而私徇也夫果察其人私徇不公岂可使为宰相哉既已为宰相是已以天下付之矣诚不宜犹尔防闲也唐裴晋公一日拜相遽请于私第见百官賔客可谓远谋而宪宗信之卒平淮蔡此其君臣遇合故有此竒伟士成功名使龊龊者为之亦不敢请而庸主亦不听也余观南渡后为宰执者自非亲戚故旧往往不得登其门若夫百官士流未尝接议论局局自得惟恐失之如此望其所用得人闻见不塞者未之有也  

过司竹监有怀王监正之  

不见崧丘跨鹤仙才名留得万人传春郊渍酒伤今日夜雨论文记昔年宰树谩悬公子剑高山已绝伯牙弦故居修竹青青在寂寞终南落照边  

干陵  

牝鸡一啄血波流天下何縁不姓周今日阿婆心力尽干陵秃似老僧头  

## 御订全金诗增补中州集卷三  

状元  

郑内翰子聃【`一首`】  

子聃字景纯大定人少日有赋声时辈莫与为敌天德三年第三人登科士论仍以为屈而海陵不之许也正隆二年诏景纯再试择能赋者八人先以题付之以困景纯且将视其中与否罪赏之【`御题天锡勇智正万邦海陵谓侍臣汉高祖讳不避之可乎乃改作万国`】及开卷景纯果第一人杨伯仁张汝霖中选刘几綦戬李师顔辈皆被黜海陵终不以景纯为工与被黜者两罢之赵献之贺启云丹桂一枝不失旧物青钱万选无媿古人其为名流所称道如此累官吏部侍郎改侍讲学士卒其赋酴醾有玉斧无人解修月珠裙有意欲留仙之句甚为诗家所称  

即事  

一钱不直程衞尉五斗解酲刘伯伦读罢离骚解衣卧门前花柳自争春  

孟内翰宗献【`六首`】  

宗献字友之开封人大定三年乡府省御四试皆第一供奉翰林曹王府文学兼记室参军以疾寻医久之授同知单州军州事丁母忧哀毁致卒刘无党题其诗卷后云簪绂忘情累山林阅歳隂选官堂印手説法老婆心【`友之深于内典`】世路嗟前却人生变古今公乎眞不死名姓斗之南相人孔嗣训挽云二十年间事才名一梦新衰羸惊防毋哀毁竟亡身魂返愁枫夜情留泪草春黄公酒垆在此去只悲辛汴人高公振特夫云见説平生梦前途尽目前【`友之未第时梦中预见前途所至于今皆验`】乘除虽有数凶祸竟何縁礼乐三千字才名二十年仁人遽如许无路问苍天又云谁谓诗成谶清氷果自焚【`友之雪烛诗固知劫火终无尽谁谓清氷也自焚未几下世`】人嗟埋玉树天为落文星【`友之隣舍李生言六月中连二明星陨于友之所居虚静轩前`】数诗虽不尽工姑并记之有以见先生于出处之际死生之变造物者皆使之前知其以天下重名畀之者为不偶然云补归潜志金以律赋著名者曰孟宗献友之赵枢子克其主文有藻鉴多得人者曰张景仁御史郑子时侍读故一时为之语曰主司非张郑秀才非赵孟律赋至今学者法之然其源出于我高祖南山翁故老云孟晚进初不识翁因少年不第发愤辟一室取翁赋剪其八韵类之帖壁间坐卧讽咏深思已而尽得其法下笔造微妙再试魁于乡于府于省于御前天下号孟四元迄今学者以吾祖孟师也孟虽仕不甚贵作诗词有可称自号虚静居士颇恬淡留意养生术尝着金丹赋行于世其诗词亦有集  

补金史故事状元官从七品阶承务郎世宗以宗献四试第一独异等与从六品阶授奉直大夫  

龚平甫森玉轩  

古人借宅亦种竹大是饕竒心未足高斋闻有万琅玕坐对怀山饮秋緑官闲胜日无一事尊酒不空仍有肉他时剥啄叩君门高枕矮牀容我宿  

旧蓄一琴弃置者久矣李君仲通为张弦料理仍鼔数曲以诗赠之  

我家筝奴忧乐同尘埃满面鬓髪蓬徽弦不具挂墙壁似慙无以娱衰翁夫君一见为披拂坐使寒谷回春融中含太古意味足杂以新态来无穷繁声流水不可喻直与造化相防通形神久已坐灰槁一旦抉剔驱盲聋寂然反听杳难诘但觉万窍俱玲珑千金不得和扁力谁谓起废由枯桐曲终防竟谁防非弦非指仍非空拂衣欲往君且止为我乘兴弹悲风  

张仲山枝巢  

达人孤高与世疎百年直寄犹须臾归来掩闗聊自如人之不足等有余乐哉下视濠梁鱼逍遥自契蒙庄书异时驭气游太虚我知枝巢亦蘧庐  

柳塘  

揺揺风影漾寒塘静里亭台日月长不似隋家堤岸上乱鸦残照管兴亡  

苏门花坞  

绕舍云山慰眼新看花差后洛阳尘从君小筑繁香坞不负长腰玉粒春  

闰月九日  

南崖烘暖贮秋光胜处相沿釂一觞俚谚难逢两寒食闰余今值小重阳头风比似常年愈菊面浑如去歳黄老矣欢游定能几佳时此乐最难忘  

赵内翰摅【`一首`】  

摅字子充宛平人自号醉全老人  

早赴北宫  

苍龙双阙郁层云湖水鳞鳞柳色新绝似江行看清晓不知身是趁朝人  

赵文学承元【`一首`】  

承元字善长先世汴人兵火间寓旅河间遂占籍焉大定十三年词赋第一人除应奉翰林学士兼曹王府文学以疎放少检得罪王府贬废久之遇赦量叙卒于临洮  

探春  

水底流泉匹练飞麴尘着柳不禁吹杖藜恰到春生处已有人家插酒旗  

张太保行简【`三首`】  

行简字敬甫大定十九年词赋第一人家世儒臣备于礼文之学典贡举三十年门生徧天下南渡后迁礼部尚书太子太保翰林学士承防卒諡文正杨内翰之美铭其墓称敬甫天性孝友太夫人疾不解衣者数月居防哀毁过礼事其父御史大夫自幼至终未尝少违顔色与诸弟居三十余年家门肃睦人无间言率励子弟不至为骄侈虽处富贵与素士无异平生无泛交无私谒慎勤周密动循礼法居无怠容口无俚言身无径行虽古君子无以加故天下言家法者唯张氏为第一言礼乐言文章言德行之纯备者亦唯张氏之归有集三十卷传于家敬甫赋燕云王氏乌衣巷卢家白玉堂寒食云饧粥鸡毬留故事风花鸎柳閙春城中秋云露凝灏气霑瑶席云近清光防桂宫此类甚多也补金史司天台刘道用改进新厯诏学士院更定厯名行简奏乞覆校测验俟将来月食无差然后赐名诏翰林侍讲学士党怀英等覆校怀英等校定道用厯明昌三年不置闰即以闰月为三月二年十二月十四日金木星俱在危十三度道用厯在十三日差一日二年四月十六日夜月食刻不同道用不曽考验古今所记比证事迹輙以上进不可用当徒长行彭徽等四人各罢去久之改官礼部侍郎提防司天台直学士羣臣请上尊号上不许诏行简作批答因问行简范祖禹作唐鉴论尊号事行简对曰司马光亦尝谏尊号不若祖禹之词深至以为臣子生諡君父颇似惨切上曰卿用祖禹意答之仍曰太祖虽有尊号太宗未尝受也行简乞不拘对偶引祖禹以微见其意其文深雅得代言之体所着文集十五卷礼例纂一百二十卷防同朝献禘祫防葬皆有记録及清台皇华戒严为善自公等记藏于家  

六月二十九日北宫朝囘  

疎柳衰荷又一时清波飞叶梦灵芝年年踏尽溪边路不觉吴霜防鬓丝  

酬郭光秀才  

畴昔君来事已睽岂知今我又羁栖波臣傥不辞升斗鹄卵终当遇鲁鸡  

题子端雪谿小隐图  

出处皆天岂自由仙标终合冠鼇头不妨貌取黄华景时向铃斋作卧游  

附赵秉文张文正公碑贞祐三年冬十二月十六日翰林学士承旨张公以疾终于正寝讣闻上为辍朝命勅祭勅葬赠金紫光禄大夫諡曰文正前代諡文正者不过三数人本朝惟唐括丞相与公二人而已呜呼亦可谓荣矣初明昌泰和间明天子励精政事修饰治具典章文物高出近古公之父清献公任奉常春官朝廷典宪皆其讨定修国朝仪礼完然为一代法其后公继之前后垂三十年凡朝廷有大制度大典册大号令至于纪世宗显宗章宗三朝之宏休伟烈未尝不经公之手初宋人寇边南鄙用兵书诏旁午公独任其责沛然有余朝廷以平章政事布萨揆军回右副元帅完顔匡等围襄阳又贼帅丘崈遣人告和或议乞以恩防许将士囘俘掠公言君人者与为将帅不同君道以仁义为主吊民伐罪而已将在阃外权其事宜可也借如军士应须俘掠与出之自上不若出于帅臣之为愈也其论襄阳可攻围与否及欲分淮南之半为界公言向者大举本朝平荡江汉今平章军囘窃意在彼事势或有未得如吾意者但随所得郡县抚而有之彼必以我图久驻之计方事进取震慑畏亡求成不暇矣不必以淮南逺近为断其后张宕书来以朝廷所须五事但欲量増歳币归泗州俘畧朝议以面奉圣防必以割地称臣使得赎罪为辞公又言有司之事容可拟议至于圣训理难中止大定初葢度宋必能遵禀故令帅府开示圣训报谕今既圣度包荒窃恐宋人以要约重难急于求请不若使其易从然后示之圣训重以生灵之故曲依来请庻几兵革早息其后以叔易伯重増歳币函贼臣之首献犒军之赏公在翰苑筹画为多南边底定固赖明天子与大臣协谋葢亦有内相之助焉初清献公由礼部郎中出守林棣代为郎中及以尚书迁亚相公复为侍郎及清献公致政之后公又有御史之拜衣冠传为荣事故其诰命有郑之桓武代为周司徒韦之贤成继作汉丞相之语公之没朝廷以公家传礼学复命其弟行信为礼部尚书自非学问该博议论笃正而济之以深醇之行勤敏之操何以有此公讳行简字敬甫莒州日照人祖萃卿以醇儒硕学显名当世仕至镇西军节度副使父暐经明行修尝任御史大夫公大定十九年擢词赋进士第一时年二十四公性纯厚端懿谨慎周密口无择言而为善不近名修道不求容惟以公勤忠直自结人主之知是以歴仕累朝俱防宠遇平生少交游寡言笑尝以谦敬自持待人以诚而与物无忤故卒之日朝士大夫哭之哀焉曰世不复有斯人也其家风醇谨似万石君通达典故似虞秘书经学论议似陆宣公诏诰典册似李赞皇人得其一已独厌余不几于全乎铭曰天地元醇降为仁人含和醖真不淄不磷行为世表文演帝纶家传礼学载笔终身敢有二事坠其清芬歴仕四朝宠数益新何以致之惟敬与勤缁衣美郑德星聚陈顾后绝配瞻前无隣惟清献公如万石君歳时问劳寝膳以闻庆建白首朝服事亲明星忽逝孤月独晨忠厚之气殁为明神公卒汒阳而葬南原过者必式惟文正之坟  

张内翰檝【`四首`】  

檝字巨济先世泰州长春人有官于山隂者遂占籍焉曽祖颐宗银青荣禄大夫祖惠怀逺大将军父天白虢县簿巨济明昌五年词赋第一人仕至镇戎州刺史为人有蕴借善谈论文赋诗笔截然有律度时人甚爱重之陜州诗云骇浪奔生马荒山卧病駞永宁刘氏园亭云菊老芙蓉衰梨柿叶争绛叩门人不譍一犬吠深巷此类甚多  

秋兴  

飘零千里道牢落半生愁残月如新月今秋似去秋露浓花气重风细竹声幽何日清溪上烟蓑一钓舟  

客中  

绛唇花不语青眼柳初眠尘去寻芳马香来载酒船归期仍雁后野兴已鸥边惆怅无家客春风又一年  

莲实  

水妃擎出绀珠囊玉笋雕盘喜乍尝肤白已搀新藕嫩心青犹带小荷香鬭余翠鸟零珍羽飞尽黄蜂露密房口腹累人良可笑此身便欲老江乡  

初夏  

小园緑笋间朱樱防缀年华似有情露浥葛巾晨气润风随竹簟晚凉生闲窥黠鼠潜身处静厌飞蚊绕鬓声安得冷泉幽石畔解衣盘礴树隂清  

阎治中长言【`八首`】  

长言字子秀济南长清人客居兖州之嵫阳祖俊行台南牓父时升任忠杰牓髙曽以来登科者六世矣子秀少日慕张忠定之为人故名咏避衞绍王讳改焉幼孤养于从祖能自振厉好学工词赋间有前人句法性本豪俊使酒任气及游京师乃更折节遂以谨厚见称酒酣耳热故态稍出尝以第一流自负屏山独深知之不以为过也平生多竒梦果魁天下士论厌服在翰苑十年出为河南府治中被召以道梗不得前卒于亳州子鲁瞻鲁安今一孙在洺州  

北齐行  

天保大人袭世贵未待齐成已无魏谶里方传近水羊梦中先兆攻城猬六君三世都能几二十八年翻手里细思孝静灵运诗天道好还非妄矣  

应制中秋  

璧月当秋夜未防汉宫高防浃宸欢块苏尘世三千界珠翠瑶光十二栏桂实飘香浮寿斚露华零润溢仙盘都人侧听云韶奏共指天家是广寒  

博索道中书事  

此地先经战人生苦未聊泉源疏地脉田垅上山腰败石平危径枯柴补短桥晓烟明逺爨暮雪暗归樵履滑心频悸梯危骨欲消解鞍空倒卧无梦讫通宵  

送丽酒丽橙与秀实御史  

骢马朝囘画阁深遥知春意领梅心丽橙娇软丽尊小聊助风流对浅斟  

阎立本职贡图  

谔谔昌周此一书形容獒贡写成图宁知右相无深意莫指丹青便厚诬  

盘山招隐图  

画出中盘望隐归鸣珂朝马尚迟迟赋诗未敢轻相诮却恐吾山也勒移  

三门集津图  

津门未为天下险勿作骇相观兹图偃月堂中李林甫有人能写此心无  

丁氏思祖亭  

鹤野三千里鳬函五百年人间仍旧德龟筮得新阡族属东州望衣冠鼻祖传异时谁式墓应识子孙贤李治中着【`一首`】  

着字彦明眞定人高才博学诗文得前人体工于字画颇尚言承安二年经义第一人在翰林七年出副定州召为户部员外郎坐大中党事谪临洮府判官量移西京路按察司判官迁彰德府治中城再陷避于塔上兵入招降大骂不从掘塔倒而死  

观音院书阁  

明巷蓬蒿一尺深小轩岑寂似山林鸟声落枕有高下山色阅人无古今客里三年侵老境牀头一易浣尘襟晚凉痴坐忘言里满地西风白玉簪  

附归潜志金朝取士止以词赋经文学士大夫往往局于此不能多读书其格法最陋者词赋状元即授应奉翰林文字不问其人才何如故多有不任其事者或顾问不称上意多出补外官章宗时王状元泽民在翰林防宋使进枇杷子上索其诗泽民奏小臣不识枇杷子惟王庭筠诗成上喜之吕状元造父子魁多士及在翰林上索重阳诗造素不学诗遑遽献诗云佳节近重阳微臣喜欲狂上大笑旋令外补故当时有云泽民不识枇杷子吕造能吟喜欲狂附金诗纪事案元好问续夷坚志吕内翰造字子成其大父延嗣父忠嗣俱第状元子成未第时梦金龙蜿蜒自天而下攫而食之是歳经义魁南省词赋继擢殿元阁门请诗有状头家世传三叶天下科名占两元之句而归潜志复载其不能诗如此恐一时过为嘲笑或失其实也  

## 御订全金诗增补中州集卷四  

宋耆旧  

宇文太学虚中【`五十首`】  

虚中字叔通成都人宋黄门侍郎以奉使见留仕为翰林学士承防皇统初上京诸虏俘谋奉叔通为帅夺兵仗南奔事觉系诏狱诸贵先彼叔通嘲笑积不平必欲杀之乃鍜链所藏图书为反具叔通叹曰死自吾分至于图籍南来士大夫家例有之喻如高待制士谈图书尤多于我家岂亦反邪有司承风防幷寘士谈极刑人至今寃之  

补归潜志先翰林尝谈国初宇文太学叔通主文盟时吴深州彦高视宇文为后进宇文止呼为小吴因防饮酒间有一妇人宋宗室子流落诸公感叹皆作乐章一阕宇文作念奴娇有宗  

室家姬陈王幼女曽嫁钦慈族干戈浩荡事随天地翻覆之语次及彦高作人月圆云南朝千古伤心事犹唱后庭花旧时王谢堂前燕子飞向谁家偶然相见仙肌胜雪云鬓堆鸦江州司马青衫泪湿同是天涯宇文览之大惊自是人乞词輙曰当诣彦高也彦高词集篇数虽不多皆精微尽善虽多用前人诗句其剪裁缀辑皆若天成眞竒作也先人尝云诗不宜用前人语若夫乐章则剪裁古人语亦无害但要能使用尔如彦高人月圆半是古人句其思致含蓄甚逺不露圭角不犹胜于宇文自作哉  

郑下赵光道与余有十五年家世之旧守官代郡之崞县闻余以使事覊留平城与诸公相从皆一时英彦遂以应举自免去驾短辕下泽车驱一僮二驴扶病以来相聚凡旬日而归昔白乐天与元微之偶相遇于夷陵峡口既而作诗叙别虽憔悴哀伤感念存没至叹泣不能自已而终篇之意盖亦自开慰况吾辈今日可无片言以识一时之事邪因各题数句而余为之叙夜将半各有酒所语不复鍜链要之皆肺腑中流出也【`光道名晦时为代州士曹善篆诗笔高雅有集传河东今不复见矣`】  

穷愁诗满箧孤愤气塡胸脱身枳棘下顾我雪窖中竟日朋盍簪论文一樽同飜然南飞燕郤背北归鸿人生悲与乐倚伏如张弓莫言竟愦愦作书怨天公  

古剑行【`为刘善长作`】  

公家祖皇提三尺素灵中断开王迹自从武库冲屋飞化作文星照东壁夫君安得此龙泉秋水湛湛浮青天防魖奔喘禺强防中夜跃出光蜿蜒拄颐櫑具男儿饰弹铗长歌气塡臆嶙峋折槛霁天威将军拜伏奸臣泣龙泉尔莫矜雄铓不见鸟尽良弓藏防当铸汝为农器一剑不如书数行  

白菊  

西风萧飒百草黄南斋白菊占秋芳主人好事不专飨撷送客馆分幽香幽香清艳两难得氷雪肌肤龙麝裛悄然坐我蘂珠宫玉斧瑶姬皆旧识仙家蓻菊名日精我今号尔为月英月中风露秋夕好感此仙种来曽城凭君传与金天令月与霜姿驻清景重阳好伴白衣来五柳先生忆三迳  

还舍作  

燕山归来头已白自笑客中仍作客此生悲欢不可料况复吾年过半百故人惊我酒尚狂为洗缾罍贮春色酒防人散月盈庭静听清渠流防防  

庭下养三鸳鸯忽去不反戏为作诗  

先生久忘机为尔虞缯缴一朝长羽翮万里翔寥廓谁信恶沟鸱忽作华表鹤岂无三玉环遗音嗣黄雀予写金刚经与王正道正道与朱少章复以诗来辄次二公韵　【`次正道韵`】  

平生幸识系珠衣穷走他乡未得归有客为传祗树法此心便息汉隂机百千三昧一门入四十九年诸事非寄与香山老居士要凭二义发余辉  

又　【`次少章韵`】  

前世曽为粥饭僧此生随处且腾腾经中因认人我相教外都忘大小乘写去欲凭居士颂信来如续祖师灯他年辱赠茅庵句谁谓因縁昔未曽  

郊居  

芒屦松冠野外装茶铛药灶静中忙含风荇逐波纹展着雨花连土气香停策仰檐朝觅句披襟穿树晚追凉蓬蒿似欲荒三迳疎嬾谁知意更长  

歳寒堂  

洞户延清吹庭除贮緑隂不随风月媚肯受雪霜侵润入珠泉爽声传玉帐深主人留胜赏同此歳寒心重阳旅中偶记二十年前二诗因而有作  

旧日重阳厌旅装而今身世更悲凉愁添白发先春雪泪着黄花助晚霜客馆病余红日短家山信断碧云长故人不恨村醪薄乘兴能来共一觞  

春日  

北洹春事休嗟晚三月尚寒花信风遥忆东吴此时节满江鸭緑弄残红  

己丑重阳在剑门梁山铺  

两年重九皆羇旅万水千山厌逺游白酒黄花聊度日青萍緑绮共忘忧却怜风雨梁山路不似莼鲈楚泽秋何必东臯是三迳此身天地一虚舟  

生日和甫同诸公载酒袖诗为礼感佩之余以诗为谢  

词人诗句压离骚按膝长吟意自豪袖里虹蜺冲霁色笔端风雨驾云涛将衰难称千年祝増重虚防只字褒太史已应飞急奏文星偏傍使星高  

和题稽古轩  

堆架缣缃粲蔀居眼前长物埽无余避嚣肻要邻人卜论友先寻上世书汲古不须忧绠短随波聊复任舟虚勿欺丈室才容膝六合神游有日车  

已酉歳书怀  

去国悤悤遂隔年公私无益两茫然当时议论不能固今日穷愁何足怜生死已从前世定是非留与后人传孤臣不为沈湘恨怅望三韩别有天  

泾王许以酒饷龙溪老人防月不至以诗促之【`龙溪叔通别号也`】  

先生寂寞草文正要侯芭作富邻客至但须樽有酒日高不怕甑生尘急催岭外传梅使来饷篱边采菊人已埽明窓供防笔为君拟赋洞庭春  

从人借琴  

峄阳惯听鳯雏鸣泻出泠然万籁声已厌笙簧非雅曲幸从炊防脱余生昭文不鼔縁何意靖节无弦且寄情乞与南冠囚絷客为君一奏变春荣  

过居庸闗  

奔峭从天折悬流赴壑清路囘穿石细崖裂与藤争花已从南发人今又北行节旄都落尽奔走愧平生  

晚宿耀武闗  

山与烟云暝溪兼氷雪流寒枝啼秸鞠炀室聚咿嚘此日征行困何时防乱休尚矜争席好无复旧鸣驺  

安定道中  

落日尘埃壮隂风天地昬牛羊争隘道鸟雀聚空村跛曵伤行役光华误主恩未甘迟暮景伏枥意犹存  

上乌林大使三首  

平生随牒浪推移只为生民不为私万里翠舆犹逺播一身幽圄敢终辞鲁人除馆西河外汉使驱羊北海湄不是故人高谊切肻来军府问钟仪  

拭玉辕门吐寸诚敢将缓颊沮天兵雷霆傥肻矜雕弊草芥何须计死生定鼎未应周命改登坛合许赵人平知君妙有经邦防存取威怀万世名  

当时初结两朝欢曽见军前捧血盘本为万年依防厚那知一日遽盟寒羊牵已作俘囚献鱼漏终期网罟寛幸有故人知底蕴下臣获考敢谋安  

姑苏滕惇礼榜所居阁曰斋心成都宇文某作诗以广其意  

不是凭虚避世喧此中于物本无縁静看畏影徒劳尔题作斋心亦且然意识已随言语断生涯聊任歳时迁老夫未涉天游趣三复南华第四篇  

和高子文秋兴二首  

沙碧平犹涨霜红粉已多驹年惊过隙鳬影倦随波散步双扶老栖身一养和羞看使者节甘荷牧人蓑【`好问按养和几名事见江湖散人集抉老见归去来辞`】  

揺落山城莫栖迟客馆幽葵衰前日雨菊老异乡秋自信浮沈数仍怀顾望愁蜀江归棹在浩荡逐春鸥  

又和九日  

老畏年光短愁随秋色来一持旌节出五见菊花开强忍泪聊浮緑蚁杯不堪南向望故国又丛台  

中秋觅酒  

今夜家家月临筵照绮楼那知孤馆客独抱故乡愁感激时难遇讴吟意未休应分千斛酒来洗百年忧  

四序囘文十二首  

春  

短草铺茸緑残梅照雪稀暖轻还锦褥寒峭怯罗衣翠涟氷绽日香径晚多花细笋抽蒲密长条舞柳斜折花幽槛小倾酒緑杯深蝶舞轻风晓莺啼老树隂  

夏  

翠密团窓竹青圆贴水荷睡多嫌昼永醒少得风和草径迷深緑莲池浴腻红早蝉鸣树曲鲜鲤跃潭东暴雨随云骤惊雷隐地平好风揺箑透轻汗挹氷清  

秋  

晚日欣帘卷凉风觉袂揺逺吟高兴遣长醉宿愁销短苇低残雨虚舟带晚潮断鸿归暗浦疎叶堕寒梢慼慼蛬吟苦茫茫水驿孤日衔山色暮霜带菊丛枯  

冬  

鹘健呼风急乌啼促景残窟深宜兎蛰蒲折防鱼寒裂瓦寒霜重铺窓月影清灭灯惊好梦孤枕念深情秀栢留隂緑芳梅蘸影斜溜檐氷结玉装树雪飞花  

灯碑五首  

清隂霭霭匝城闉万井熙熙桃杏春紫陌传呼旌斾出重臣新佩玉骐驎  

钿轴天章拜异恩骖驔花骑暎朝暾手持禁钥千门肃官压东宫二品尊  

垒原清照白登山弥陇连天麦浪寒剑防渐销农器出人家只识劝农官  

九夏南风入舜琴恩风泽雨浃飞沈陪京最是仪刑地先识君王解愠心  

枹鼔无声狱讼空懽谣击壤万家同时人共解班春意兵寝刑清第一功  

馆中书事  

雨来蒸郁似江乡雨过西风特地凉尚有庭花供客恨可无罇酒慰幽芳  

时习斋  

未厌平生习气浓更将余事训儿童鲁论二万三千字悟入从初一句中  

醉经斋  

傍人但笑腹便便枕藉诗书正昼眠不识先生眞悟处未离文字已逃禅  

醉墨斋  

旋汲清泉起縠纹定知娄永是前身个中自可逃眞性不用淋漓污葛巾  

乌夜啼  

汝琴莫作归鳯鸣汝曲莫裁白鹤怨明珠破璧挂高城上有乌啼人不见堂中蜡炬红生花门前绀幰七香车博山夜长香烬冷悠悠荡子留倡家妾机尚余数梭锦织恨传情还未忍城乌为我尽情啼知道单栖泪盈枕附大金国志宋遣使宇文虚中来祈请二帝坚不许之虚中时安置韶州应诏愿使絶域遂诏赴行在复资政殿大学士为祈请使杨可嗣副之寻又遣刘诲王贶为通问使副明年春金人并遣归虚中曰奉命北来祈请二帝二帝未还虚中不可归于是独留  

附三朝北盟防编绍兴元年十二月十四日诏存恤宇文虚中子孙虚中建炎二年为祈请使使于金国不得如所请遂不肯还朝独令其副杨可嗣归上思虚中忠节乃诏存恤其子孙虚中在北闻刘豫任用张孝纯常寄词与孝纯其絶句曰有人若问南冠客为道西山赋蕨薇附宋名臣言行续録公初使北为所留后为所用公知东北之士愤不为北用宻以信义感发之从者如响乃与其翰林学士高士谈同谋欲因金主郊天就劫之先期以蜡书来告南朝欲为之外应秦桧拒不纳防事亦觉公与其子师瑗皆坐诛阖门无谯类留正曰公之忠亦可考矣方建炎之初以资政殿大学士奉命使金留系金庭抗节不屈故相秦桧用事尽归其孥于金则绍兴十二年也公在金久其诸名王大族皆尊信之不疑因与其子师瑗暨翰林学士髙士谈谋举事欲因九月金主祭天而劫之诸王宗亲约为内应不幸而功不成者天也  

附金诗纪事叔通云馆之集既见轻于朱少章史又谓洪皓至上京见而甚鄙之皆以其受金官故也然观仕金之后宋所以待旧臣者其礼有加继因其受诛于金为之赠官追諡赐庙置后优防备至如北盟防编及名臣言行録诸书皆称其忠节如此蜡书之告郊天之约言之凿凿则似乎蓄意复讐如李少卿所云虚死不如立节灭名不如报德者事诚有之不尽出于罗织鍜链而高子文之被杀亦非独蜡书之为祸胎也  

吴学士激【`二十五首`】  

激字彦高宋宰臣拭之子王履道外孙而米芾元章壻也工诗能文字画得其妇翁笔意将命帅府以知名留之仕为翰林待制出知深州到官三日而卒有东山集十卷并乐府行于世东山其自号也出散闗诗云春风蜀栈青山尽晓日秦川緑树平愈甫索水墨以诗寄之云烟拂云梢留淡白云蒸山腹出深青三衢夜泊云山侵平野高低树水接晴空上下星太清宫云玉座烟霞春寂寂石坛星斗夜苍苍呈正甫云手版西山聊复尔角巾东第定何时游南溪潭云竹院鸣钟疑物外画桥流水似江南飞瀑岩云数树残花喜春在一声啼鸟觉山深咏郑邸故伎云玉雪自知尘不涴丹青难写酒微醺送乐之侍郎云四海苍生谢安石一言宣室贾长沙送韩鳯阁使高丽云海东絶域皇华使天上仙官碧落卿偶题云江湖欹枕梦风雪打窓时此类甚多乐府夜寒茅店不成眠南朝千古伤心事谁挽银河等篇自当为国朝第一手而世俗独取春从天上来谓不用他韵风流子取对属之工岂眞识之论哉  

山中见桃花李花  

锦里春风徧海棠别时无计奈红芳山中桃李浑疑晚犹有残花断客肠  

长安怀古  

佳气犹能想郁葱云间双阙峙苍龙春风十里灞陵树晓月一声长乐钟小苑花开红漠漠曲江波涨碧溶溶眼前叠嶂青如画借问南山共几峰  

宿湖城簿防  

日迟风暖燕飞飞古柳高槐面翠微卷上疎帘无一事满池春水照蔷薇  

穷巷  

穷巷无来辙贫家有旧醅窓明怜雪在睡美觉春囘菜甲方齐拆梅花亦半开茅檐鸣好鸟节物莫相催  

偶成二首  

一番瘦笋羽林枪松架隂隂尽日凉绕屋云烟无定态连山草木有眞香  

蟹汤兔盏鬭旗枪风雨山中枕簟凉学道穷年何所得只工埽地与焚香  

病后寄开甫  

暗蛩咽幽响隙月漏微光溪上风雨过翛然有余凉病瘦鹤骨立低垂不能翔怀我中山兄开经焚道香猿啸耿清夜钟鸣悠夕阳商秋早晚至梦寐松楸苍  

过南湖偶成  

杏山松桧紫坡陁湖面无风亦自波緑鬓朱顔嗟老矣落花啼鸟奈春何诗人未必皆憔悴世事从来有折磨列坐流觞能几日谁知对酒爱新鵞  

夜泛涡河龙潭  

轻舟弄素月静夜横清涡天风毛发乱疎星灿明河图经记父老冥寞年歳多渊沈三千丈湛碧寒无波微流带文藻绝岸无柔莎炯如帝鸿镜可鉴不可磨中蟠至神物役使羣蛟鼍蜿蜿头角古劲鬛谁敢劘深宫照珠贝颇费蚌与螺何时葛陂竹化作陶公梭  

秋兴  

后园杂树入云高万里长风夜怒号忆向钱塘江上寺松窓竹阁瞰秋涛  

晚春言怀寄燕中知旧  

闲云泄泄日晖晖林斧谿舂响翠微天气乍晴花满树人家久住燕双飞邻村社后容賖酒客舍新来未绽衣遥忆东郊亭畔柳归时相见亦依依  

歳暮江南四忆  

瘦梅如玉人一笑江南春照水影如许怕寒妆未匀花中有仙骨物外见天眞驿使无消息忆君清泪频天南家万里江上橘千头梦绕阊门迥霜飞震泽秋叶深宜映屋香逺解随舟怀袖何时献庭闱底处愁吴淞潮水平月上小舟横旋斫四腮鲙未输千里羮捣虀香不厌照箸雪无声几见秋风起空悲白发生平生把螯手遮日负垂竿浩渺渚田熟青荧渔火寒忆看霜菊艶不放酒杯干此老垂涎处糟脐个个团  

述怀  

旅食空弹铗归休合挂冠烟尘榆塞逺风雨麦秋寒巢燕长如客鸣蛙不属官柴门江涨到落日下渔竿  

喜晴和张鲁瞻  

原野恍新沐丰隆宁世情鸟归林霭暝楼射涧虹明春草牛羊逺人家机杼鸣惨舒常有命谁复问隂晴  

国公女生日席上命赋  

雪射瑶堦月春囘玉女扉云中三秀草石上六铢衣酒熟鹅儿色身轻燕子飞客槎还泛斗谁解卜搘机  

秋夜  

岂有涓埃补圣明强扶衰病厠豪英夜窓灯火青相对晓镜髭须白几茎年去年来还似梦江南江北若为情石田茅舍君家近借与林泉送此生  

招赵资深拾遗  

别久貌逾壮道同心更亲移居近韦杜相对邈参辰雪少似饶客鸟喧知得春归期淹几日莫厌马蹄频  

同儿曹赋芦花  

天接苍苍渚江涵袅袅花秋声风似雨夜色月如沙泽国几千里渔村三两家翻思杏园路鞭袅防檐斜  

张戡北骑  

张生鞍马客幽都却笑灵光笔法麤秪今白首风沙里忆向江南见画图  

早春  

寂寂重寂寂出门春草齐晚芳犹着树江涨欲平溪山暝有时雨村深何处鸡逺山縁底恨故作傍人低  

鸡林书事  

箕子朝鲜僻蓬丘弱水寛儒风通百粤旧史记三韩邑聚居巢惯边装被发安犹存古笾豆兼用汉衣冠兔颖家工缚鲑腥俗嗜餐骑兵腰玉具府衞挟金丸长袖鸢窥肉都塲狖挂竿琴中蔡氏弄指下祝家弹主礼分庭抗賔筵百拜难渍橙秔酿旨滋桂鹿脩干泼墨松如栉隤墙石似丹地偏先日出天迫众山攒鹏翼云帆逺羊肠石磴盘由来异文轨休讶变暄寒事可资谈柄谁能记笔端聊将诗貌取归作画图看  

题宗之家初序潇湘图  

江南春水碧于酒客子往来船是家忽见画图疑是梦而今鞍马老风沙  

## 御订全金诗增补中州集卷五  

张秘书斛【`一十八首`】  

斛字德容渔阳人仕宋为武陵守国初理索北归官秘书省著作郎有南游北归等诗行于世渔阳有峒阳故诗中多及之如赋小孤山云天围秋涨濶山背夕阳孤岸树晴犹湿汀烟近却无巫山对月云云开千里月风动一天星河池出郭云细草沙邉树踈烟岭外村中江县楼云緑涨他山雨青浮近市烟中秋云月色四时好人心此夜偏松门峡云春木有秀色野云无俗姿赋礼部侍郎张浩然辽海亭云晴光揺碧海远色带沧洲又赋临漪亭云雨声喧暮岛水色借秋空秋兴楼云碣石晚风催鴈急昭祁寒涨与云平人多诵之予尝见其文笔字画皆有前辈风调宇文太学甚激赏之  

沙边  

晚雨涨平堤沙边独杖藜长风催鴈北众水避潮西楚客相逢少呉天入望低故园无路到春草自萋萋  

东川春日  

巴蜀三年客江湖万里情沧波何处尽归棹几时行世态浮云变春愁细草生羣山遮望眼片月上高城  

巫山对月懐湖外亲友  

众壑敛新雨孤舟增暮寒巫山今夜月湘水几人看不得临湖醉惟愁下峡难双鱼凭寄远尺素劝加餐  

武陵春雪  

天风吹雪满千山不见桃花泛碧澜洞里仙人贪种玉岂知人世有春寒  

卢台峭帆亭  

高秋客未还何处望乡闗乔木苍烟外孤亭落照间雨晴山觉近潮满水如闲目断峒阳路归云不可攀  

高寺  

高寺鸣钟后孤舟落鴈边已知归径晚故就上方眠石峻溜声急月高松影圆明朝下烟霭廻首阻清川  

寓中江县楼  

武江斜转石文岫独参天【`江曰武山曰文达`】緑涨他山雨青浮近市烟松薪炊白粲水蔓系红鲜自喜飘蓬迹安居过两年  

廻文二首  

野旷悲行客湍惊碍去船夜江清泛月秋草碧连天緑迳斜萦草红梢半落花曲池风碎月欹岸雨摧沙  

仙门驿听泉  

一亭围古木双磵泻清流行到云山暮卧闻风雨秋客尘何日浣病渴此时瘳归去南溪上轻舟细浪浮  

夜雨南山  

雨夜宿山斋夜深雨声息石室含余清风枝堕残滴  

平安闗道中二首  

高林俯青防柯叶森若织阳光已转午隂岭仍半黑峥嵘乱石间行子有苦色临深地势入渉险天宇塞四顾无所投迹蠒去未息怅然增百忧防防羡归翼  

穷冬十日隂积雪千山路晴云开半岭落日犹在树悠悠客心速惨惨天色暮寒鸟各有依解鞍尚无处游鱼误衔钩豹终隠雾行行谢冠冕复我林壑趣  

将渡江  

无数飞花委路尘不堪重醉楚城春明朝回首江南岸烟雨昬昬不见人  

还家  

云林无俗姿相对可终老如何尘中人不见青山好  

访香林老  

风雨无时浪蹴天南浮舟楫信多艰半生梦破寒江月万里春回故国山归客自伤青鬓改高僧长共白云闲诛茅借我溪西地未厌相从水石间  

海边亭为浩然赋  

夙有沧洲趣云扃梦几回临深疑地尽望远觉天开月涌冰轮出涛翻雪阵来无机同海客鸥鸟莫相猜  

南京遇马丈朝美  

浮云久与故山违茅栋如存尚可依行路相逢初似梦旧游重到复疑非沧江万里悲南渡白发几人能北归二十年前河上月尊前还共惜清辉  

蔡丞相松年【`五十九首`】  

松年字伯坚父靖宋季守燕山仕国朝为翰林学士伯坚行台尚书省令史出身官至尚书右丞相鎭阳别业有萧闲堂自号萧闲老人薨諡文简百年以来乐府推伯坚与呉彦高号呉蔡体有集行于世其一自序云王夷甫神情高秀宅心物外为天下称首言少无宦情使其雅咏虚不经世务超然遂终其身则亦何必减嵇阮辈而当衰世頽俗力不可为之时不能远引高蹈颠危之祸卒与晋俱为千古名士之恨又尝读山隂诗引考其论古今感慨事物之变既言修短随化期于共尽而世殊事异兴懐一致则死生终始物理之常正当乗化归尽何足深叹乃区区列叙一时述作刋纪嵗月岂逸少之清眞简裁亦未尽忘情于此耶故因作歌并及之好问按此歌以离骚痛饮为首句公乐府中最得意者读之则其平生自处为可见矣二子珪字正甫璋字特甫俱第进士号称文章家正甫遂为国朝文宗特甫非其比也自学士至正甫皆有书名其笔法如出一手前辈之贵家学葢如此  

晚夏驿骑再之凉陉观猎山间往来十有五日因书成诗  

兜罗葱郁浮空青晓日马头双眼明名山不作世俗态千里倾葢来相迎老松阅世几千尺玉骨冷风战天碧应笑年年空往来尘土劳生总陈迹山回晚宿一川花翦金裁碧明烟沙寒乡絶艳自开落欲慰寂寞无流霞明日行营猎山麓古树寒泉更深緑强临氷玉照鬓毛只恐山灵怪吾俗陂潮不尽水如天清波白鸥自在眠平时朝市手遮日思把一竿呼钓船驿骑回时山更好过雨秋容浄如埽山英知我宦游心为出清光慰枯槁可怜嵗月易侵寻慙愧山川知我心一行作吏岂得已归意久在西山岑他年俗累麄能毕云水一区供老佚举杯西北酹山川为道此言吾不食  

漫成  

人生各有适一受不可更违已欲徇世忧患常相婴三军防汉将九鼎调苍生功名岂不美强之輙无成朝昬忘寝食俯仰劳心形何如从所好足以安余龄予也一丘壑野性眞难名力懦谢提剑才拙慙穷经踈放已成僻纷华谁与争惊鹿便草丰白鸥愿江清不堪行作吏万累方营营夜虑多俗梦晓枕无余醒拄颊西山语适意千里羮尘土走嵗月秋光浮宦情欲语个中趣知音耿晨星世途古今险方寸风涛惊封侯有骨相使鬼须铜腥誓收此身去田园事春畊  

淮南道中五首  

南楚二月雨淮天如漏巵畏途泥三尺车马眞鸡栖却思闲居乐雨具无所施高枕听檐声炉烟晕如丝吾年过五十所过知前非顔鬓日苍苍老境行相追防橰听俯仰随人欲何为归计忽悠悠出处吾自知南渡国不竞晋民益疮痍陶翁遂超然不忍啜其醨北牕谈清风慨望羲皇时道防可奈何抱琴酒一巵三年镇阳逰春归緑扶踈樱笋媚园林日长闲枕书行复当此时凉尘暗归涂防洗酴醾雪月波浮玉壶镇阳亘西南山河在图画花雨草烟间人家或僧舍经行每怅然眞赏知未暇待予篮舆归香火复莲社丁巳九月梦与范季霑同登北潭之临芳亭觉而作诗记其事以示范  

高陵五六松潭水涵清隂白鸟如避世巢居得幽深杂花青红苦节方森森何人作虚亭想像云栖心我梦渉陈迹君亦同登临相与定嘉名洗去花草滛看云抚修碧夕景低遥岑风林淡秋月霜枝鸣玉琴两意谁识之好处烦幽寻闲居志则同嵗月能骎骎时无陶彭泽此曲难知音亭前有竒石迁流失山林顾亦如我曹鬓发风沙侵小儿重外物列屋享千金区区心甚长因循困华簪忽焉事大谬危机恐难任平生下泽车斯言吾所钦志士愿不辱俗情便孔壬自喜迹犹浅鳬鴈容浮沉泥行自萧散世路皆﨑嵚此邦眞可老城郭环清浔结庐与君俱开写平生襟里巷日还往杖屦行讴吟还寻梦逰处无忘神所箴  

庚申闰月从师还自颍上对新月独酌十三首  

伊昔三年前滛雨催行辀青灯忽今夕华屋暎高秋华屋亦何为百年竟山丘适意在归与肉食非我谋大块本何事遑遑劳一生所过总陈迹嵗月如流星贪夫甘死祸幅纸驰虚名晋室有先觉柴桑老渊明我家恒山阳山光碧无頼月窟防风篁十里泻澎湃兹焉有乐地不去欲谁待自要尘网中低眉受机械人言归甚易但苦食不足必使极其求万钟不盈腹处世务所安无祸即无福却视高葢车身宠神已辱我本山泽人孤烟一轻蓑功名无骨相雕琢伤天和未能遽免俗尚尔同其波梧桐唤归梦无奈秋声何孟夏幽州道上陉车轣辘旌旗却南行飞电随马足行穷清颍水不办洗蒸溽吾生岂匏一笑为捧腹灯花何太喜似报天雨霁客情念还家如瞽不忘视到家问松菊早作解官计青镜髪萧萧及此霜雪未鸣蛙属官私庸儿固可笑江山本谁争但苦归不早物情闲始见宛转为君好区区乞鉴湖多事怜贺老天下任之重人物古难得谁为经济才有亦未易识吾曹与鸡鹜官仓等伏食行将问征途满眼西山碧懦微莫如我往往从险艰譬之驱山麋八銮困天闲岂惟物违性成功亦良难风烟念何地野水长松间出处士大节倚伏殊茫茫絶交茍不作自足存嵇康哲人乃知机曲士迷其方顾我类社栎匠石端相忘问舍前年秋已买潭西地高明鬼所瞰聊取风雨蔽濒溪树嘉木成隂十年计仍当作茅舍名之以今是斯言已譊譊要未离忧患何时但饮酒臧否了不闗不饮逝者多秋草麒麟间懐哉竹林人吾方仰高山  

七月还祁  

洪河注天南兵气横高穹我从兵前来归心疾惊鸿官柳未揺落莲荇香蒙蒙吏舍在前村旧年养踈慵爰自三军去青苔瘗人踪夕阳叩柴门欢迎来仆僮浊酒古罍洗停觞问新松却对一牀书睡鸭孤烟中土花晕湖玉冰弦冷霜桐灯火未可亲露坐茅堂东西山月中淡夜茶煮松风到牀便安寝不复知晨钟平生幽栖心斯言畧形容人道动有患百态交相攻而我触类眞冶容鄙青红非才见临事叩之輙空空知难不知回飘流剧飞蓬暂去声利塲乐佚犹无穷况于得行意潇洒毕此躬勿为才者缚从渠作防龙  

庚戌九日还自上都饮酒于西岩以野水竹间清秋岩酒中緑为韵十首  

鸡羣媚稻粱老鹤日踈野人言随其流故有不同者骨相乃封侯铜腥能使鬼文章亦可怜不直一杯水在昔安九鼎功名照帛竹贞观用龄一士天下足忧国在肉食敛玉峩清班吾曹漫浪人合眼松云间闲居度重九昔贤爱嘉名霜菊有正色糟牀逢圣清平生一丘壑晚堕法家流一防无俗物今年眞好秋谢公既经世永懐东西岩翠袖乱清光轻云防风鬟我得秋风暇鲈鱼一杯酒佳人发浩歌此乐眞不朽去年哦新诗小山黄菊中年年説秋思远目惊高鸿韪哉生处乐陵谷异风俗南枝吾永安笑抚西岩緑  

小饮邢岩夫家因次其韵  

东风初度野梅黄醉我东山云雾牕只今相逢暮春月夜牀风雨翻寒江人生离合几春事霜雪行侵青鬓双大梁一官且归去酒肠云梦吞千缸  

初卜潭西新居  

乔木千章画不如白鸥烟雨到江湖谁为求仲营三径窃比扬雄有一区故国兴亡树如此他年声利蔓难图屋西便与秋山约莫遣归来见白须  

寄王仲侯  

冰簟风帘水阁重月华清浸雪芙蓉谁教晾马三千里好在行云第几峰酒市乌纱懐李白仙人鹤氅看王恭拍浮花里知恩否寄与新诗洗醉悰【`有本事可发一笑`】  

读踈咏之安阳对竹二诗怀家山次韵见意  

短发新霜及未侵几年和月买泉林偶然行李对寒碧忆得故园惊嵗隂枕上秋岚吹醉梦门前沙鸟立清深个中须着翛翛玉落日微风伴我吟  

和子文寒食北潭  

梦里潭光翠欲流何时春水一虚舟吾庐想见扶踈树宦意浑如浩荡鸥闻道西山明酒面应无外物到眉头别来谁唱惊人句十里珠帘有莫愁  

雪晴呈玉堂诸公  

雪晴松顶玉斓斑晓眼清于化鹤山欲立冻云搜杰句却思仙客退清班毺帐底沉香火薝卜花中碧雾鬟唤取广寒修月手月波千丈卷春还  

和子文晚望  

醉眼郊原感慨生夕阳长向古今明高人法士互憎爱美酒空名谁重轻二顷只谋他日老五弦犹喜晚风清因君欲赋思归乐安得穿云一笛横  

兵府得告将还镇阳府推官王仲侯以书促予命驾先寄此诗  

老骥心疲十二闲天教洗眼小江山名园无处不宜酒胜日有朋方解顔老木溪光留月驻禅房竹径约花关先凭乐府求风骨或有佳人字玉环  

渡混同江  

十年八唤清江渡江水江花笑我劳老境归心质孤月倦逰陈迹付惊涛两都络绎波神肃六合清明斗极高湖海小臣尸厚禄梦寻烟雨一渔舠  

初至遵化  

出山风物便清和森木如云秀霭多白水临流照踈鬓青门折柳记柔柯重逰化国惊嵗月有象丰年占麦禾亦有黄公酒垆在微官自要阻山河  

黄海棠  

清隂不叹晚寻芳缥缈缃云翠袖长萼緑江花输带叶醉红蜀艳恨无香南州气味连三月东晋风流共一觞老眼寒来易愁絶温柔乞与醉中乡  

夜坐  

吾生有几事无涯清夜漫漫叹物华但愿闻钲似疲马可能粘壁作枯蜗只今雪屋重衾湿去嵗梅溪醉防斜终得萧闲对牀语青灯挑尽短檠花  

槽声同彦高赋  

糟牀过竹春泉句【`聚帘秋雨喧踈溜过竹春泉咽暗冰门巷萧条三尺雪琴书寥落一龛灯彦高诗也`】他日人云吾亦云自爱淳音含太古谁传清溜入南薰秋风几共橙香注晓月曾和鹤唳闻我欲婆娑竹林国洗空尘耳正须君  

韩侯晁仲许送名酒渴心生尘以诗促之  

好在银缾秋露光借君云梦到枯肠解浇万里客愁破暂吐十年黄卷香江水苦揺梁苑梦海棠新学汉宫妆天东四月春如许坐待白衣投醉乡  

歩寻野卉  

风烟草木照人明神药竒花问识名闻道东州有仙窟欲寻根拨学长生  

癸丑嵗秋郊  

漫漫黄云水清浅碧花无数乱鸣蛬此生愈觉田园乐梦里晓山三四峯  

入闗宿昌平  

黄尘却送入闗山自断何如二顷田记得鸣蛬碧花句蹉跎秋思又三年  

秋日  

风萤开阖度松隂松下飘然倦客心几防清光照凉夜何时远寺得幽寻  

高丽馆中二首  

蛤蜊风味解朝酲松顶云痴雨不晴悄悄重檐断人语碧壶春笋更同倾  

晚风高树一襟清人与缥甆相照明谢女微吟有深致海山星月总闗情  

西京道中  

来时緑水稻如鍼归日青梢没鹤深莫忘共山买田约藕花相间柳隂隂  

银州道中  

小渡霜螯贱于土重岩野菊大如钱此时最忆涪翁语无酒令人意缺然  

高昌馆道中  

雨余岩石古苔青松里珠玑万叶明渺渺緑畦看鹭立深深清樾有蝉鸣  

黄海棠  

轻如红豆排冰雪一拂新鵞色更竒不觉浓隂破明玉有情谁解赏离披  

梅花  

的烁横枝爱老崔一尊长对画图开此生端有梅花分闲远春风入手来  

闲居漫兴  

归田不早计嵗月易云徂但要追莲社何须赐镜湖簿书欺俗吏绳墨守愚儒安得如嵇阮相从兴不孤  

师还求归鎭阳  

春风卷甲有欢声渐识天公欲讳兵节物无情新嵗换男儿易老壮心惊落身世网痴仍絶挂眼山光计未成闻道恒阳似江国一官漫学阮东平  

## 御订全金诗增补中州集卷六  

高内翰士谈【`三十首`】  

士谈字子文一字季黙宋韩武昭王琼之后宣和末任忻州户曹仕国朝为翰林直学士皇统初预宇文太学之祸有防城集行于世如云寒花贪晚日瘦竹强秋霜又题禹庙云可怜风雨胼胝苦后世山河属外人时人悲之子公振字特夫亦有诗名  

棃花  

中原节物正棃花配寒食黄昬一雨过满地嗟狼籍塞垣春巳深花事犹寂寂朝来三月半初见一枝白烂熳雪有香珑松玉仍刻芳心防深紫嫩叶裁轻碧懒慢不出门双缾贮春色殷勤遮老眼邂逅慰愁夕一樽对花饮况有风流客酒阑思故乡相顾空叹息  

将赴平阳诸公祖席分韵作  

灞桥波似箭南浦草如裙此夜灯前泪他年日暮云醉和醒一半悲与笑相分莫作阳闗叠愁多不忍闻予所居之南下临短壑因凿壁开牕规为书室坐获山林之趣榜曰野斋且作诗约诸友同赋  

我本麋鹿姿强服冠与簪束缚二十年梦寐逰山林朅来古晋国官舍南城隂凿壁取轩豁开牕舒滞滛山光射几席野色供登临怡顔盼庭柯明目增遥岑草木递荣落云烟自浮沈玩彼物色变感此嵗月侵兀坐独无人窥檐啭幽禽谁知城市中阒若郊居深巷陋顔子乐地偏陶令心一室亦何有狼籍书与琴晴晖朝徙倚皎月夜相寻欲赋畔牢愁先为梁父吟诗成輙自和酒熟时孤斟结茅防有期种竹当及今日来官更忙尘埃满衣襟暮归唯惫卧筋力殊不任常思返丘壑岂愿纡朱金遥知北山处猿鹤余清音  

春愁曲  

压花晓露万珠冷金井吚哑转纎绠宝堦寂寂苔纹深东风揺碎湘帘影芙蓉帐暖春眠重牕外啼莺唤新梦推枕起来娇翠颦一线沈烟困金凤防丝飞絮俱悠飏慵倚绣牀春书长郎马不嘶芳草暗半筛急雨飞横塘  

次韵东坡定州立春日诗  

柳色看犹未梅花折已堪流年空客恨旧事与谁谈落日窥愁絶东风半醉酣云深归晓鴈水暖浴春蚕从事终无愧空餐色有慙家山方杳杳官府谩覃覃隠几心犹静焚香鼻观参语新怜鹊喜声鄙恶防贪旅迹何时定归心不厌南佳辰近烧烛盛事忆传柑学业虚千卷生涯寄一庵谁能吊双影无月不成三  

集东坡诗赠程大本  

十围便腹贮天眞谋道从来不计身公业有田常乏食陶潜无酒亦从人异同更莫疑三语饥饱终同寓一尘待我南逰载君去扁舟归钓五湖春  

晓起戏集东坡句二首  

簟纹如水帐如烟一榻清风直万钱困卧北牕呼不起老夫风味也堪怜  

清风终日自开帘吏散空庭雀噪檐午醉醒来无一事地偏心远似陶潜  

秋兴  

鼓角边城暮闗河古塞秋渊明方止酒王粲亦登楼揺荡伤残嵗栖迟忆故丘乾坤尚倾仄吾敢叹淹留  

村行  

墟落依林莽茅庐出短墙儿童避车马父老馈壶浆半湿田新雨犹青枣未霜逢人问丰歉一一叹声长  

不眠  

不眠披裋褐曵杖出门行月近中秋白风从半夜清乱离惊昨梦漂泊念平生泪眼依南斗难忘去国情  

秋晚书怀  

肃肃霜秋晚荒荒塞日斜老松经嵗叶寒菊过时花天濶愁孤鸟江流悯断槎有巢相唤急独立羡归鸦  

早起  

晓起先乌鹊愁多竟不眠风霜严塞草星月淡秋天落叶亲携帚垂瓶自汲泉禁门朝万马魂断忆当年  

春日  

迟日回轻暖东风扫积隂客愁眉上见春意柳边寻健犊躬耕计归鸿去国心醉乡如可隠防放酒杯深  

庚戌元日  

旧日屠蘓饮最先而今追想尚依然故人对酒且千里春色惊心又一年习俗天涯同爆竹风光塞外只寒烟残年无复功名望志在苏君二顷田  

次伯坚韵  

公道向来惟白发浮生何处用黄金东风吹散三年恨春色惊回万里心急景只教人貌改沧溟不放酒杯深异时傥及公荣酌准拟归来卧柳隂  

次韵饮岩夫家醉中作  

月中招得饮中仙草露吹风洒静便地有溪山眞可乐人如冰雪自无眠清新李白诗能胜勃窣张凭理最功业本非吾辈事此身聊复鬬尊前  

晚登辽海亭  

登临酒面洒清风竟日凭栏兴未穷残雪楼台山向背夕阳城郭水西东客情到处身如寄别恨他时梦可通自叹不如华表鹤故乡常在白云中  

风雨宿江上  

风雨萧萧作暮寒半晴烟霭有无间残红一抹沈天日湿翠千重隔岸山短发不羞黄叶乱寸心常羡白鸥闲涛声午夜喧孤枕梦入潇湘落木湾  

棣棠  

闲庭随分占年芳袅袅青枝淡淡香流落孤臣那忍看十分深似御袍黄  

雪  

蓛蓛天花落未休寒梅踈竹共风流江山一色三千里酒力消时正倚楼  

苦竹  

密叶修茎雨后新肯因憔悴损天眞清如南国纫兰客瘦似西山采蕨人  

睡起  

平生心性乐踈慵多病追欢兴亦空睡起不知春已老一帘红雨杏花风  

杨花  

来时官柳万丝黄去日飞毬满路傍我比杨花更飘荡杨花只是一春忙【`此诗亦尝载橘林集中然子文集是其子特夫手録恐无悮收者故从之`】  

道中  

鸣鸠逐妇妇欲去燕子引雏雏不来树底树头千防雨山南山北一声雷  

丙寅刑部中二首  

世事邯郸枕归心渭上舟衅来无朕兆意外得俘囚忠信天堪仗清明泽自流藜羮犹火食差胜絶粮愁幽囚四十日坐穏穴藜牀缧绁元非罪艰难已备尝全家音顿阻孤枕梦难忘会有相逢日牵衣话更长  

二月十一日见桃花  

鸣鸠天色半隂晴竹屋松牕老寸心闭户不知春早晚桃花红浅柳青深  

志隠轩  

家居潇洒似江村花草侵堦水映门元亮结庐山挂眼孔融好客酒盈樽肯教轩冕移心志未厌林泉入梦魂我亦平生倦防客一防无处问东屯  

偶题  

羡他田父老于农远是庄西与舍东不似宦防情味恶半生常在别离中  

附书史防要士谈善草书  

马御史定国【`三十一首`】  

定国字子卿茌平人唐中令周裔孙少日志趣不凡宣政末题诗酒家壁有苏黄不作文章伯童蔡翻为社稷臣之句用是得罪亦用是得名阜昌初逰歴下亭以诗撼齐王豫豫召与语大悦授监察御史仕至翰林学士石鼓自唐以来无定论子卿以字画考之云是宇文周时所造作辨余万言出入传记引据甚明学者以比蔡正甫燕王墓辨初学诗未有入处梦其父与方寸白笔从是文章大进自号荠堂先生有集传于世  

宿田舍  

狂风作帚埽春隂投宿田庐话古今樽爼只如平日事干戈方识故人心凄凉一树梅花发迤逦千门柳色深天子防尘今不返酒酣相对泣沾襟  

清平道中  

棘林苦苣野花黄一马骎骎渡漯阳别墅酒旗依古柳防溪花片落新香伏波事业空归汉都防田园不记唐今日清明过寒食又将书剑客他乡  

登歴下亭有感  

男子当为四海逰又携书剑客东州烟横北渚芰荷晚木落南山鸿鴈秋富国桑麻连鲁甸用兵形势接营丘伤哉不见桓公业千古绕城空水流  

长相思  

歴歴春阳被羣木白沙浅水明如鹄结庐聊可障雨风学道未能充耳目故人家居紫翠傍枳篱日落青山长嵗云晏矣不可见望尽楚天飞鸟行  

客懐  

结发防荆楚劳心惜寸隂草长春迳窄花落晓烟深谷旱惟祈雨年饥不问金三齐虽淡薄留此亦何心  

招康元质  

此生住着定如何不傍耕畴即钓蓑北阜平芜随鸟远东湖新涨与天多诗成重墨题飞叶睡起轻芒踏软莎犹有客愁销不尽风轩茶灶待君过  

雨晴离开化寺  

涧谷流秋水楼台入暮寒连城遭雨积一日得泥干利剑青鲨室名驹白铁鞍囘头栖隠地风树响珊  

秋日书事  

南山悠悠去天尺雀寒未晚争投棘野人篱落不胜荒溪欲絶流堆乱石小园蔬药知有无未免杖藜烦两屐雾防甘菊细茎紫风动牵牛晚花碧邻舍翁归竹几空秋天日落松牕寂小杯翻酒足自娯闾巷浮沉眞可惜  

读庄子  

吾读漆园书秋水一篇足安用十万言磊落载其腹北风熟樝棃冷日照鸿鹄人生固多事端坐至秉烛  

雪霁  

高岩旭日吐深頳雪霁楼台白玉京独往南塘探春色枇杷花下竹鸡鸣  

寒食  

燕泥半落乌衣巷柳色全添緑绮牕且伴丁香过寒食弄晴蝴蝶一双双  

杨休烈村居  

篱落牵牛放晚花西风吹叶满人家闭门久雨青苔滑时见鸳鸯下白沙  

防何氏园  

八尺龙蛇薜荔墙瘦松踈竹更苍凉梅花映水无人见隔岸飞来片片香  

四月十日遇周永昌二首  

竹里涓涓雨未晴日高牕牖受虚明数家燕雀青雏出是处园林緑颗成贫觉酒杯眞有味病思丘壑岂无情东山旧隠许相过他日秋原看耦耕  

防时种木已巢鸢犹向花前作酒颠郭外青山招晓出圃中明月照春眠世无苏黄六七子天断文章三十年今日逢君如旧识醉持杯酌望青天  

过李湘  

数树高槐散乳鸦时于缺处见黄花凉风不断如流水相对胡牀坐日斜  

雪  

红楼翠瓦不禁寒欲剪梅花去路难浄埽竹亭聊饮酒恰如明月照金盘  

懐高图南  

刘叉一狂士尚得韩愈知君才百刘叉知者果其谁三随计吏贡蹑履防京师文章善变化不以一律持碧海涵万类青天行四时去年高唐别河柳揺风枝今年清明饮高花见辛夷兹来又几日军檄忽四驰尺书无处寄相见果何期白日鬬龙蛇黄尘笳鼓悲春风独无忧吹花发江湄一杯送归雁万里寄相思  

送王松年之汶上  

去去东平道飞辕不可攀地隣邾子国天近穆陵闗问俗徴前事移家卜好山溪堂醉花月春兴几时还  

香严病中  

九州四海尽行路万户千门非我家金弹不徒惊燕雀春雷终待起龙蛇  

题崇子中庵  

羡君高节似陶潜五亩园林老不添遯世人情虽淡薄开门秋色自清严案头黄卷香终日砌下苍苔雨一檐后夜中秋更应好隔牕云木看飞蟾  

郢州城西  

秋江白水浪花麄墟落人归鸟自呼新月高城三百雉角声吹彻小单于  

送图南  

壶觞送客柳亭东回首三齐落照中老去厌陪新客醉兴来多与古人同戍楼藤角垂新緑山店柽花落细红他日诗名满江海荠堂相见两衰翁  

秋日书事  

井边薏苡吐秋珠舍下区杂芋区世道未夷聊小隠不须辛苦着潜夫  

村居五首  

溪头梅是去年花闲日初长迳竹斜向晚孤烟三十里不知樵唱落谁家  

蚕蛹成蛾桑柘稀海棠花发照牕扉离骚读罢无人防独立溪南看夕晖  

五月南风化蟪蛄野塘晚笋未成蒲柽花落尽红英细沙渚鸳鸯半引雏  

柿叶经霜菊在溪天寒落日见鸡栖西家有客篘新酒红叶萧萧葢芋畦  

嵗暮行人竟不来空吟溪树覔寒梅何时消尽闗山雪收拾春风入酒杯  

宣政末所作二首  

苏黄不作文章伯童蔡翻为社稷臣三十年来无定论到头奸党是何人  

山杏山桃取次开红红白白上楼台移将海底瑚树乞与人家也不栽  

## 御订全金诗增补中州集卷七  

祝太常简【`一十二首`】  

简字廉夫单父人宋末登科国初倅某州仕至朝奉郎太常丞兼直史馆有鸣鸣集行于世其诗説有云予政和丁酉任洺州教官是时括苍鲍慎由钦止岀所注杜诗説天王守太白守读如狩于河阳之狩高秋登寒山南望马邑州马邑州在城州界予检唐书志宝应元年徙马邑州于盐井城钦止为有据矣旧注马邑属鴈门与杜子美作诗处全无闗渉后人遂谓王源叔谬于牵引不知源叔初不注杜诗予识其孙彦朝彦朝不説杜诗非其大父注葢彦朝不学见流俗皆读旧注因而认有可叹可叹好问常以此问赵礼部赵云廉夫前辈必不妄试更考之今日见呉彦高东山集有赠李东美诗引云元  

祐间秘阁校对黄本邓忠臣字慎思余柳氏姨之夫今世所注杜工部诗乃慎思平生究竭心力而为之者镂板家标题遂以托名王源叔翰林两王公前后记初无一语及此注而后记又言如源叔之能文止作记于后则源叔不注杜诗为可见矣举世雷同无为辨之者宣和近贵李东美有才藻善行书且喜作小楷所冩杜集精宻遒丽有足嘉赏为作古诗一篇纸尾因记邓公事后人闻此其谁不疑然予少时目撃不可不识姑以告李侯非求信后人也彦高此説正与防夫合近嵗得浙本杜诗是源叔之孙祖宁所传前有序引备言其大父源叔未尝注杜诗廉夫彦高益可信故并记于此廉夫诗甚工如赋雪云雪屋无寒梦油灯有细香书懐云白发浑无頼朱顔更不回遮眼细书聊引睡扶头浊酒最闗情此类甚多  

舟次丹阳  

船头东下趂晨钟船外清霜气暗通断鴈声归烟霭里孤帆影落月明中隋河波浪千年急梁苑池台一半空试问碧堤无限柳败条衰叶几秋风  

下第鱼台东寺  

病眼逢花亦倦开流莺飞去悮相猜多情却爱僧堂燕才得春风却再来  

青奴  

名实于人不可诬马牛我亦受人呼世间物化多难晓谁为此君为此奴  

杂诗二首  

雨后清寒满袖风鴈声南去暮云浓秋来杞菊能多少欲助盘飡自不供  

榴花娇欲鬬罗裙石竹开成碎缬文更有戎葵亦堪爱日烘红脸酒初醺  

虚极斋独坐  

虚斋长铗短灯檠明月当牕夜气清却掩尘编时闭目胡牀独坐听秋声  

相国寺钟  

寒鸡缩颈未鸣晨已听春容入梦频未必佛徒知警悟祗能唤起利名人  

春日  

鸎语相喧浩荡春落花细防禁街尘游丝飞絮狂随马迟日和风欲醉人  

夏雨  

电掣雷轰雨覆盆晚来枕簟颇宜人小沟一夜水三尺便有蛙声喧四隣  

和常祖命二首  

著书不得自名家卷里蝇头散眼花未用一杯张翰酒正须七椀玉川茶  

操笔文章学古风平生羞与腐儒同相如虽有凌云赋不及东方射守宫  

检旱  

草树连云緑间黄年饥村落自荒凉晚蝉抱树声声急野菊迎人细细香  

附伪齐録太常博士兼直史馆祝简进迁都赋其畧云炎祚燖生辟王用阉娿锢忠良又进国马赋其吠尧之言大畧云蠢尔蛮荆弗賔弗降固将突骑长驱不资一苇之航撒烈飞渡如歴九轨而履康庄岂惟观兵长淮饮马大江而止哉葢将穷丹穴越岭徼车书混祝融之区声教变卉服之岛东南一尉罔不率俾四海闻盛德而皆徕臣万物被润泽而大丰美归马牧牛戢戈櫜矢天子垂衣裳庶民安田里豫批云文赋正非治天下者所宜尚然自前朝之季上恬下嬉意国家创业力为残弊生灵除祸乱图康泰以马为急务而犹恐官吏军民多忸于旧俗未知收心于牧圉刍牧之道此赋极陈马之为用使读之者皆知此为至重而不可忽实有补于马政祝简可减二年磨勘聊示无言不酬  

张子羽【`三首`】  

子羽字叔翔东阿人马定国荠堂集载其师友六人其一香严可道上人题比阳道边僧舍云山头翠色僧房静山下红尘客路长五月行人汗如雨岂知高处有清凉其一鲜于可字东父蜀嘉州人从祖侁父之武皆有名于时东父诗有小雨润履綦花气袭芳襟十里青山堪布屐半篙春水已胜舟之句其一高鹍化字图南平原人少有能诗声如盘中酒影金蛇活与流虹聚石矼之句皆竒怪不凡其一王景徽字彦美祁国文献公溥之后赠定国诗云涧下松杉已蔽牛溪中苹藻可供羞故乡未有终焉计欲指呉山归去休其一呉縯字子长东平人文肃公奎之孙年三十以食贫暂仕即归隠于鱼山狼溪之侧寄定国云情迟夏日流目断晚云碧新诗从何来远自金马客雄深作者意奔轶古人迹名高四海望发未一茎白应嗤穷途士抽簪老泉石采蕨在南山驱牛向东陌劳生岂不苦衣食廹晨夕膏粱无宿懐茅茨得眞适卒嵗将何求一饱惟力穑访国城石氏云昔我访君处树凉炎暑收今君访我来城空残雪留经时少乘兴两至皆空投茅茨隔溪上车马度城头不闻机杼声但听溪水流向来方圆翁曾伴此中逰近闻大梁至京尘满衣裘相思懒归歩落日风飕飕山居云西首鱼山崦北连黄石祠崇冈在东南我家山北陲地僻少人事终朝掩柴扉樽酒不常得书卷聊自怡春风数日来处处生蕨薇寸心复何累一饱良可期当年终南人防径以贻讥知我无心者岂顾悠悠辞拟渊明贫居云凄其嵗云暮北风无时休晨兴倦薪水夜寐乏衾裯缺月正裴囘宿鸟频啁啾欲无憔悴叹奈此霜霰秋松楸脱兵火环堵且淹留闭门念袁安守贱吊黔娄坐读贫士诗吾乃渊明俦溪上招王仲先云幽居复何为冬来性成懒柴门俯清溪寸歩出亦罕今晨偶携杖爱此晴日暖寓目随所之行到南溪畔背隂雪犹积向暖冰全泮搘颐卧石上仰面苍崖断泉声从何来乍喜两耳换平分意甚迟斗落势方悍坐来百虑忘还惜日景短尘寰多忧虞中林足闲散故人恋明时归休苦迟缓幅巾来何时临流话幽欵叔翔亦其一也定国谓叔翔于文章无所不能尝仕国朝官洛阳云  

游龙门访潜溪僧舍  

入谷访精舍钟声先远闻阳光时翳竹泉脉俄当门山僧禁足久瞑目诵微言要知鹿台守但指山头云策杖御栝西幽兰秀荆榛风烟浩难及薄暮花纷纷  

宿宝应  

重岩烟霭合宝阁春风暮山深月影迟坐久识归路伊昔府中彦征骖同夜驻徂年能几时变灭等轻雾禅房伴茗饮岂待酒中趣卧来清不寐瘦鹤警宿露黎明覔旧题松间宛如故【`又作已复等惊雾`】  

夀张和滑益之  

理发秋庭趂夕阳静中谁可共传觞云横故国三年别水绕孤村六月凉病眼只贪书味永渴心频梦橘奴香鱼山早有终焉计少日应容解印章  

朱谏议之才【`一十七首`】  

之才字师美洛西三乡人宋崇宁间登科入齐为谏官坐直言黜为泗水令寻乞闲退寓居嵫阳因而家焉昆弟数人皆有文名师美自号庆霖居士有霖堂集传于世如云鲁甸分鸿影齐山入马蹄门静堪罗雀书成不换鵞雨过好花红带润日长嘉树緑移隂此类甚多子澜字巨观  

南越行  

南越太后邯郸女皓齿明眸照蛮土瑚为帐象作床锦繖高张撃铜鼓太液池内红芙蓉自怜谪堕蛮烟中灞陵故人杳无耗深宫独看南飞鸿随儿作帝心不愿惟愿西朝柏梁殿茂陵刘郎亦可人遣郎海角来相见金猊夜燎龙涎香明珠火齐争煌煌番禺秦甸隔万里今夕得遂双鸳鸯白首相君佩银印干戈欲起萧墙衅莫言女子无雄心置酒宫中潜结阵汉家使者懦且柔纤手自欲操霜矛孤鸾竟落老枭手可怜空奋韩千秋楼船戈鋋师四起或出桂阳下漓水越郎追斩吕嘉头九郡同归汉天子尉佗坟草几番青霸业犹与炎洲横玉玺初从眞定得黄屋却为邯郸倾五羊江连湘浦竹娇魂应伴湘娥哭  

后薄薄酒二首  

薄酒可以谋醉不必霞滋玉味麄布可以御冬不必狐貉防茸丑妇可以肥家不必楚女呉娃独夫长夜商祚讫羲和湎淫紊天厯李白跌宕三百杯阮籍沈醟六十日眠瓮吏部寡廉耻解貂常侍隳法律傥使饮薄酒未见有此失秦昭狐腋几防首郑臧鹬冠贻厥咎厖裘金玦岂不哀绣衣朱襮固无取皆縁麄衣恶不御贾祸招讥亦何有夏姬灭两国骊姬祸五世捧心颦眉亡夫差堕髻啼妆败梁冀丑妇似可恶终不至颠沛劝君饮薄衣麄娶丑妇此乐人间最长久  

薄酒麄衣吾何悲丑妇自丑吾不知道眼混圆宜不二媺恶妍陋无殊归瓦罍石臼斟吾酒脱粟藜羮皆可口醉境陶然无后忧玉盌浮蛆彼何有汉文天子犹衣绨士服麄布乃所宜要绳屐葛同一暖雾縠冰纨徒尔为无盐如漆后齐宣孟光举臼配伯鸾古来倾城由哲妇有德乃令家国安我能遣妇缝麄对妇饮薄傍人大笑吾不恶  

寓言二首  

兽有善触邪草有能指佞兽草非有心不移本天性前王着臣冠俾尔效端鲠如何不称服触指反忠正吾欲取二物豢置列台省一令邪佞徒奔逃亟深屏  

风雨晦时夜鸡鸣有常声霜雪枯万干松柏有常青内守初已定外变终难更若人束世利浮沉无定情俯仰效防橰低昻甚权衡反出木鸟下徒为万物灵  

谢孙寺丞惠梅花  

我来泗水上居与墟墓邻弥望多枣栗碍眼皆荆榛忽忽度嵗月不知时已春朝来佳公子遗我梅花新秀色照牕几妙香袭衣巾莽如瓦砾塲惊睹琼瑶珍念昔客江南千树临江津呉侬不知贵但与桃李伦自从堕东土梦绕江之濵叹彼和鼎实亦复生不辰穷愁坐空山豺虎杂凤麟此赠意不浅难为俗子陈  

次韵东坡跋周昉所画欠伸美人  

巫峡昭君有竒色毛生欲画无由得但作东风背面身看来已可倾人国朝来睡起鬓发垂手如春笋领蝤蛴绣帷幽梦断难续想像翠黛颦修眉春光三月浓于酒燕燕双飞鸎唤友不教腻脸露桃花且喜腰枝似杨柳君不见汉宫多病李夫人转面不顾君王嗔古来画工画意亦自足烟雾玉质何由眞  

暴雨  

掣电奔雷晻霭间崩腾白雨袭人寒頺山黑雾倾浓墨倒海冲风泻急湍势似阳侯夸海若声如项籍破章邯炎歊一濯须臾耳已看天围碧玉寛  

宿闲廐  

澹烟衰草慵回首晚日残霞欲断魂脱防卸鞍投逆旅萧萧黄叶水边村  

十月十五日夜作连枝诗四首  

披衣开户几宵兴永夜无眠魂九升坐觉飞霜明瓦屋天如寒鉴月如冰  

天如寒鉴月如冰僵卧家僮唤不譍却忆少年游太学萧然独对短檠灯  

萧然独对短檠灯引睡翻书睡几曾自笑年来忧患熟跏趺眞作坐禅僧  

跏趺眞作坐禅僧不学牕间故纸蝇湛若琉璃含宝月此中无减亦无增  

卧病有感二十韵  

臯苏粲园英泽芝纷水叶赤弁舞纤肌黄袍缓老颊鸣飞各有适吾独叹衰薾齿发久已疎又复失调燮粱肉谢鼎爼参苓富巾箧葵扇风未来桃笙汗初浃呻吟和哀蝉梦寐追化蝶抚枕念平生世故饱更渉弱龄负竒志胸蜺盘炜曅夜徯傅岩访朝待渭濵猎荀爽嵗九迁康侯日三接功业着钟鼎声名垂史牒那知事大谬举趾得踬跲多难集暮年百愿无一惬寒灰消寸心清泪腐双睫坐令孤鹏鶱化作瘴鸢跕忧来复自慰人生几蓂荚呼吸过百嵗俯仰失千刦乗流须纵櫂遇坎即停楫些语不成骚商歌鼓长铗  

复用九日诗韵呈黄夀鹏  

忽忽天星二十九当年曾醉琼林酒【`癸未嵗登科第适二十九年`】春风射策紫垣深犹记灵和殿前柳与君虽异千佛名出入南宫同户牖春蚕食叶七千人看君运笔如挥帚妙龄忠气轶衡嵩余子纷纷眞培塿那知晚节岱阳城白发苍顔两闲叟君材有如万斛舟顾我碌碌才筲斗时穷壮士或饭牛遇合封侯起屠狗东臯有田供王赋天寒且辍扶犂手寂寥圭窦对书册火冷灯青夜方久先生乗兴肯相过亦有青钱沽玉友  

七夕长短言  

牛不可以服箱女不可以成章其名则然实岂尔政如箕斗难挹扬河汉特水象安有波浪为津航惟鹊乃巢居讵能上天构桥梁星经有躔次东西永相望今夕复何夕乃谓合并如鸾凰一人唱诞惑万世浪令儿女争猖狂瓠牛载盘何等秩金梭掷地殊荒唐吾命有贵贱吾性本直方探官与乞巧是岂吾所臧何如举酒邀明月更遣清风屏炎热星光落盏黄金空露华糁袂眞珠滑我方幕天席地醉兀兀痴牛騃女知何物  

水月有兴  

明月落湖水天渊体俱一浩荡碧琉璃奁此寒玉璧微风触湖波合散作六七浮光逐水纹金蛇势盘结人心湛寂初与月同清质外累一汨之万态纷殊迹因知养心者无为风浪失  

刘内翰着【`二十四首`】  

着字鹏南舒州皖城人宣政末登进士第归朝预铨调碌碌州县年六十余始入翰林充修撰出守武遂终于忻州刺史皖城有玉照乡既老号玉照老人示不忘本云  

次韵彦高即事  

福威看几落笔削在麟经中道亡三鉴危时忆九龄网罗无处避鼙鼓不堪听身远辽阳渡心懐岘首亭脱巾头半白倾葢眼谁青断鴈西风急潸然涕泗零  

顺安辞呈赵使君二首  

太平时世屡丰年胜事空闻父老传郭外桑麻知几顷船头鱼蟹不论钱  

六朝兴废渡河年旧国归来更黯然八月边城山未雪芦花借借已漫天  

次韵王子慎玉田道中一首兼呈韩公美阁老  

东晋风流属子猷开元峭直让韩休丝纶对掌惊三隽尊酒更酬失四愁古道隂隂槐树老归鸿杳杳荻花秋浩然酒思天涯远月满江南小谢楼  

出榆闗  

羽檄中原满萍流四海间少时过桂岭壮嵗出榆闗竒祸心如折羇愁鬓已斑楚累千万亿知有几人还  

渡辽  

身隔辽东渡心懐冀北羣防归苏属国却忆范将军风阵横秋鴈雷声吼夜蚊方言莫相笑唐梵本殊分  

至日  

乱离南国忽经年一线愁添未死前心折灵台候云物眼看东海变桑田燕巢幕上终非计雉畜樊中政可怜安得絶云行九万却骑鲸背上青天  

次韵彦高暮春书事【`戊申嵗`】  

平生漫浪老清晖却扫丘园属少微世乱伤心青眼旧天涯流泪白云飞羇愁只忆中山酒贫病长悬子夏衣泽畔行吟谁念我祗应形影自相依  

寄题张浩然松雪楼  

入座山光秀玉柯岸巾絶景意如何瘦来岂为寒松句和寡还惊白雪歌地近云烟来鹤驾檐高星斗泻银河悬知老子登临处渺渺沧波月色多  

次韵彦高占雪  

天秋鼔南风云海飘暮雪三春犹冱寒九夏那苦热土圭测中气尝闻先儒説穷发多异宜泥古诚亦拙呉侯擅六艺名宦端不屑晚嵗登泰山蚤已探禹穴千嵗可坐致不待数旬月重隂畏坎陷五阳欣夬决君子方履霜渠肯蹈覆辙鸡猪与鱼蒜幸可充朝餟  

枕上言懐  

九土将分裂中原政扰攘孰为眞汉相却忆假齐王晋室迁神鼎梁园作战塲可怜羇客梦夜夜在家乡  

再和彦高  

否泰由来在嵗星谁听叩角作商声一朝汉魏成今古百口燕秦隔死生雉堞仅能逃病妇鴈书犹记托难兄雪云埋尽辽西路有酒如淮奈此情  

闻鴈  

千里寒云卷朔风当轩月午鴈书空烦君为报江南客顦顇辽东更向东  

闺情二絶【`己酉嵗`】  

天边北斗又回春愁絶龙沙任酒醺万里巫山归梦断不知何处覔行云  

蕙帐金炉冷篆烟故山春草几芊芊只今唯有潇湘月万里相随照不眠  

过白沟趂顺安  

万折狂澜肯倒流归心梦寐在东周平生快意君知否今日驱车过白沟  

题御城寺壁  

一径埋云草树荒石麟苍藓卧田桑汉家陵阙今何在洛水嵩山满夕阳  

月夜泛舟  

浮世浑如出岫云南朝词客北朝臣传邮扰扰无虚日吏俗区区老却人入眼青山看不厌傍船白鹭自相亲举杯更欲邀明月暂向尧封作逸民  

病中寄楚卿  

月满江楼午夜钟多情多病一衰翁行云不道无行雨只恐相逢是梦中  

送客亭  

十年羇旅鬓成丝千里淮山信息稀送尽长亭短亭客且看庄舄几时归  

病中言懐呈韩给事  

潦倒淮山客金台五见秋退飞嗟宋鹢畏暑甚呉牛问疾怜摩诘分曹类子猷自慙无补报只合隠林丘伯坚惠新茶緑橘香味郁然便如一到江湖之上戏作小诗二首  

建溪玉饼号无双双井为奴日铸降忽听松风翻蟹眼却疑春雪落寒江  

黄苞犹带洞庭霜翠袖传看緑叶香何待封题三百颗只今诗思满江乡  

文季侍郎得緑萼香梅子文待制有诗輙亦同赋  

一枝緑蕚冠羣芳潇洒犹疑楚岸傍香骨瘦来冰蕊细梦魂清处月波凉赓酬便合成千首醒醉宁须计百觞横玉叫云吹不尽只教今古洗离肠  

施内翰宜生【`四首　补三首`】  

宜生字明望浦城人宣和末为颍州教官仕齐仕国朝官至翰林学士自号三住老人有集行于世赋柳云朱门处处临官道流水年年绕禁宫草书云临池翕忽云雾集舞剑浩荡波涛翻山谷草书云行所当行止当止错落中间有条理意溢毫揺手不知心自书空不书纸社日云浊涧廻湍激青烟弄晚晖縁随春酒熟分与故山违社鼔喧林莽孤城隠翠微山花羞未发燕子喜先归又云割少诙谐语分均宰制功灵只依古树醉叟泥村童万里开耕稼三时顺雨风行春从此乐着意酒杯中初在颍州日从赵德麟游颇得苏门沾丐云  

补金史宜生为宋颍州教授以罪北走海陵召为翰林直学士迁翰林侍讲学士为宋正旦使宜生自以得罪北走耻见宋人力辞不许宋命张焘馆之都亭因间以首丘讽之宜生顾其价不在旁为廋语曰今日北风甚劲又取几间笔扣之曰笔来笔来于是宋始儆其副使耶律必埒哩使还以闻坐是烹死先是宜生困于塲屋遇僧善风鉴谓之曰子面有权骨可公可卿而视子身之毛皆逆上且覆腕必有以合乎此而后可贵也宜生闻其言大喜竟从范汝为于建剑已而汝为败变服为佣佣防之呉翁家三年翁异之一日屏人诘其姓名宜生曰我服佣事唯谨主人乃亦致疑耶翁固诘之则请其故翁曰日者燕客执事咸馂而汝独逊诸侪且撤器有叹声是以识汝非眞佣也宜生遂告之故翁赆之金夜济淮以归试一日获三十六熊赋擢第一其后竟如僧言  

柳  

魏王堤暗雨垂垂还似春残欲别时传语西风且停待黛残黄浅不禁吹  

无题  

唱得新翻穏贴腔阿谁能得肯双双天宁寺里尊前月分擘清寒入小牕  

盆池  

盆池防灔防芭蕉防水圆荷未出条分得江湖好风景断云飞去晚萧萧  

平阳书事  

春寒窣窣透春衣沿路看花缓辔归穿过水云深宻处马前蝴蝶作团飞  

题平沙落鴈  

塞鸿横天三两行欲下未下先悠扬平田到处菰蒲美托身何必来潇湘  

题都亭驿  

江梅的皪未全开老倦无心上将台人在江南望江北断鸿声里送潮来  

含笑花  

百歩清香透玉肌满堂皓齿转明眉褰帷跛客相迎处射雉春风得意时  

附贵耳集施宜生改名方人也入大金曾为奉使来馆伴因语三十六熊赋云云屯八百万骑以八百万骑对三十六熊何其鲜哉宜生语塞大抵南北二使皆不深书司射所载熊即侯也非兽也  

附金诗纪事案辽史兴宗重熙五年九月癸巳猎黄华山获熊三十六冬十月士子御元和殿以日射三十六熊赋试进士于廷则此赋乃辽时旧题海陵朝适有此相同之事故即用以试士耳  

附晦庵诗话龙泉尉施庆之常举宜生十数诗内入使时题都亭驿云云  

附癸辛杂识汴梁普贤洞记石碑甚雅金皇统四年四月一日奉议大夫行台吏部郎中飞骑尉施宜生撰并书所谓方人也者后为金相字  

歩骤东坡  

## 御订全金诗增补中州集卷八  

大家二人  

承防党懐英【`六十五首　补二首`】  

公讳懐英字世杰宋太尉进之十一代孙父纯睦自冯翊来以从仕郎为泰安军録事叅军卒官妻子不能归遂为奉符人公之在孕也太夫人梦道士呉筠来托宿及公生仪观秀整如神仙然少頴悟日授干余言师亳社刘岩老济南辛防安其同舍生也尝试东府取解魁是后困于名塲遂不以世务婴怀放浪山水间诗酒自娯箪瓢屡空晏如也夫人石氏徂徕先生之后亦能安贫守分既久乡豪杰有知公者稍料理之大定十年擢进士甲科调成阳军事判官汝隂令入为史馆编修应奉翰林学士出为大定军节度使为政寛简不言而人化召为翰林学  

士承防致仕大安三年九月年七十八终于家是夕有大星陨于所居之堂众惊视之而公已逝矣諡曰文献礼部闲闲公墓志云公之文似欧公不为尖新竒险之语诗似陶谢奄有魏晋篆籀入神李阳冰之后一人而已尝谓唐人韩蔡不通字学八分自篆籀中来故公书上轧钟蔡其下不论也小楷如虞褚亦当为中朝第一书法以鲁公为正柳诚悬以下不论也古人名一艺而公独兼之可谓全矣【`皇叔永蹈伏诛公作诏云天下一家讵可窥于神器公族三宥卒莫逭于常刑非忘本根骨肉之情葢为宗社安危之计亦由凉德有失睦亲乃于闲嵗之中连致逆谋之起恩以义掩至于重典之亟行天高听卑殆非此心之得已兴言及此慨叹奚穷论者谓公之制诰百年以来亦当为第一闲闲公作碑偶不及此故表出之`】  

补归潜志党承防懐英与辛尚书弃疾俱山东人少同舍属金国初遭乱俱在兵间辛一旦率数千骑南渡显于宋党在北方擢第入翰林有名为一时文字宗主二公虽所取不同皆有功业宠荣视前朝陶谷韩熙载亦相况也后辛退闲有词鹧鹄天云壮嵗旌旗拥万夫锦鞯突骑渡江初燕兵夜捉银胡彔汉箭朝飞金仆姑思往事叹今吾春风不染白髭须都将万字平戎防换得东郊种树书葢纪其少时事也  

补金史懐英与郝俣充辽史刋修官应奉翰林文字伊喇益赵沨等七人为编修官凡民间辽时碑铭墓志及诸家文集或记忆辽时旧事悉送官是时章宗初即位好尚文辞旁求文学之士以备侍从谓宰臣曰翰林缺人如之何张汝霖对曰郝俣能属文宦业亦佳上曰近日制诏唯党懐英最善伊喇履进曰进士擢第后更不读书近日始知为学矣上曰近日进士甚灭裂唐书中事亦多不知朕殆不喜上谓宰臣曰郝俣赋诗颇佳旧时刘迎能之李晏不及也明昌元年懐英再迁国子祭酒六年有事于南郊懐英摄中书侍郎读祝册上曰读册至朕名声微下虽曰尊君然在郊庙礼非所宜当平读之泰和元年增修辽史官三员诏分纪志列传刋修官有改除者以书自随久之懐英致仕章宗诏直学士陈大任继成辽史云  

附赵秉文题竹溪黄山书竹溪先生篆第一八分次之正书又次之皆当为本朝第一黄山先生擘窠大字体兼顔苏画画雄秀当在石曼卿之上草书如行云流水当在苏才翁黄鲁直伯仲间非但不愧之而已  

穆陵道中二首  

沂山一何高羣峰郁孱顔我行问遗老云此小泰山望秩有常祀其神号东安草荒穆妃坟雨剥汉武坛神仙果何在可想不可攀千年等一昔俯仰悲人寰东望蓬莱宫咫尺沧波间  

重山复峻岭溪路宛盘盘流水滑无声暗泻溪石间岸草凄以碧鲜葩耀红丹高云映朝日流景青林端我行属朱夏欲愒不得闲山中有佳人风生松桂寒  

琼花木后土像  

皇娲化万象赋受无竒偏胡为堕爱境亦为尤物牵煌煌灵祠花玉蘂冠春妍婉如倾国姝独立江湖边顾昔谁所移含秀梁宫烟青黄竟自宼始信拥肿全珍材归好事肌理致且坚瑑刻方寸余遗像规汾壖愿言税灵驭要复安所怜神游妙难诘岂以大小悬槐根开梦国橘实游棊仙静想宝龛中坐纳东南天况有大者存指顾超八埏  

君锡生子四月八日【`左君锡蓟北名士`】  

堂前种蘐忧可忘不如生儿喜殊常呕哑啼笑彩衣侧满堂和气生嘉祥燕寝香凝佳梦兆与佛同生佛亲抱我来初见出锦绷肌肉照人眉宇好世间儿子空纷纷如君此儿眞慰人蓟山东盘出英秀政与德门宜子孙天马驹海鹤子气骨初成便超异籋云冲霄从此始  

立春  

水结东溪冻未漪风凌枯木怒犹威不知春力来多少便有青蝇负暖飞  

端午日照道中  

几年客舍逢端午今日东行复海隅三嵗已无平老艾一杯聊作辟愁符  

夏日道出天封寺  

叠涧重冈掩复开鸟啼人寂路萦回微凉暂逐行云过细雨俄从远树来世事自嗟吾老矣山僧那识兴悠哉婆娑十亩溪桥栎借汝清隂感不材  

龙池春兴  

三十余年惜别心重来独兴此登临佳人何在暮云合逰子不归春草深曲槛凭栏花羃羃扁舟系岸柳隂隂避人白鸟忽惊去双影飞翻明翠岑  

宿宣湾  

清颍去无极悠悠楚甸深人家半临水付径曲穿林积雨犹行潦荒烟易夕隂夜凉淮浦月寂寞照边心  

黄弥守画呉江新霁图  

江云卷宿雨江风散晨烟山光烟雨润欲滴影堕江水空明间修蛾新妆翠连娟下拂尘镜窥明蠲渔舟来何许触破青茫然中流水肥鱼逆上受网应有松鲈鲜借问张季鹰西风几时还鱼郎理网唤不应但见水碧江涵天如何尘埃中眼界有许寛道人胸次陂万顷为冩此境清而妍苍崖无尘树影寒直欲坐我苔矶边我家竹溪隂小艇横清涟异时赤脚踏两舷不应尚作披图看  

雪中四首  

诗人固多贫深居隠茅蓬一夕忽富贵独卧琼瑶宫梦破牕明虚开门雪迷空萧然视四壁还与向也同闭门撚须坐愈觉生理穷天公巧相幻要我齐穷通冲寒起沽酒一洗芥蔕胸  

翻翻雪中鸦飞鸣覔遗粟雪深不可求绕屋啄寒玉顾我如防鸢多储有余肉我亦生理拙冻卧僵雪屋日午甑无烟饥吟搅空腹岂不知屠沽肥甘随取足幸待春雪消吾犹多杞菊  

嵗晏苦风雪旷野寒峥嵘滋薪烧枯棘距刺相拏撑浓烟久伊郁微焰方晶荧津津膏乳涨中有蚯蚓鸣蓬蒿掇快炬倐作飞灰轻余暖未及惬睫泪先已盈幸有邻家酒时浇肌粟平  

嵗晏雪盈尺农夫倍欣然不作祁寒怨应知有丰年笑我寄一室归耕无寸田无田吾不忧饮啄当问天我看多田翁租赋常逋悬低头负呵责顔色惨可怜不如拾滞穗行歌两无牵  

雪  

宝花天雨晓纷纷佛界庄严尽白银待腊风云初接势犯寒糟麴若为神园中芳草谁能赋江上梅花独自春半臂骑驴得佳句九原谁唤灞陵人  

蝉  

槁壤隂潜罢转丸飘飘便作饮风仙幽丛何处拳枯蜕别树还来续断弦小院日长清梦觉空庭人静緑隂圆无情物化谁能料独拨羇懐一慨然  

渔村诗话图  

江村清境皆画本画里更传诗语工渔父自醒还自醉不知身在画图中  

晓云次子端韵  

滦溪经雨浪生花晓碧翻光漾晓霞川上风烟无定态尽供新意与诗家  

送高智叔归济南  

已作西溪约还为汶上行漂流知分际防合见平生旅枕劳归梦家山入去程空斋桃李月寂寞照清明  

日照道中  

路转清溪树蔚然解鞍坐愒午隂圆避人鸥鸟惊飞尽时有游鱼弄栁绵  

夜发蔡口  

落霞堕秋水浮光照船明孤程发晚泊倦楫揺天星蔼蔼野烟合翛翛水风生远浦浩渺漭微波澹彭觥畸鸟有时起幽虫亦宵征懐役叹独迈感物伤旅情夜久月窥席忼慨心未平  

西湖晚菊  

重湖滙城曲佳菊被水涯高寒逼素秋无人自芳菲鲜飚散幽馥晴露堕余滋蹊荒緑苔合采采叹后时古瓶贮清泚芳樽湔尘霏远懐渊明贤独往谁与期裴徊东篱月嵗晏有余悲  

西湖芙蓉  

林飚振危柯野露委荒蔓孤芳为谁妍一笑聊自献明妆炫朝丽醉态羞晚困脉脉怀春情悄悄惊愁怨岂无桃李媒不嫁惜婵媛悠哉清霜暮共抱兰菊恨  

浪溪别呉安雅【`浪音郎`】  

浪水清且白频年照行役褰裳渉微波微波去无极悠悠溪上山送我往复还与君临水别幽恨寄山间  

奉使行高邮道中二首  

野雪来无际风樯岸转迷潮吐淮泽小云抱楚天低镗鞳船鸣浪聨翩路牵泥林乌亦惊起夜半傍人啼细雪吹仍急凝云冻未开牵闲时掠水帆饱不依桅岸引枯蒲去天将远树来行舟避龙节处处隠渔隈  

孤鴈集句  

万里衔芦至寒空半有无踪分沙岸静声入塞垣孤影早冲闗月飞高望海隅不知天外侣何处下平芜  

黄菊集句  

九月欲将尽鲜鲜金作堆绕篱残艶宻拥鼻细香来五色中偏贵羣花落始开可怜陶靖节共此一倾杯  

金山  

我从渡淮渉高邮雪风连日吹行舟维扬地西闯夜色星月隠见边城楼晴光破晓射歩照耀玉宇开琼洲冯夷收威浪妥帖容我一到金山头金山胜防冠呉楚万础蟠峙江中流平生梦寐不到处乃以王事从私逰钟山雨花落眼底海门鹤崖波际浮川开林阖望不极但见远色明轻鸥风烟渺漭异吾土行役有程难久留一杯未举帆影转已看浙树捎旗旒  

赵飞燕写眞  

昭阳宫里千蛾眉中有一人轻欲飞娣妹夤縁特新宠六宫铅粉无光辉春回太液花如绣花底轻风扶翠袖君恩不许作飞仙襞积宫裙留浅皱君王贪宴温柔乡木门不省揺仓琅避风台成畧今古空使遗妬惊霓裳当年倾城复倾国谁写余妍入丹碧背灯拥髻一潸然不应尚有樊通德  

村斋遣事  

人生天地眞蘧庐物外扰扰吾何须与其羁齐辕驹岂若饮龁随骀驽不知掉尾忘江湖呴呴濡沫胡为乎谁念挟卷矜村墟磨丹防黝围樵苏申鞭示棰严范模矍如狙翁调众狙尔雅细碎编虫鱼辞严义宻字见踈烘斋睥睨音语麤讽诵谁敢忘须臾万中有一差锱铢咿哑坐使为呻呼咄哉倡言口嗫嚅等为儿戏夫何殊霜风入户寒割肤生薪槎牙供燎炉漫漫滋烟迷四隅白鹤日见黔如乌此间纵乐能何如其谁相与歌归欤投笼嗟我自絷拘垂翅更待穷年徂  

和张德远伐松之什  

社栎赋散材乃遭匠石嗤高梧中宫徴不能保孙枝全伤随用否理固不可移堂堂十八公端劲出天姿蟠根借余润茂郁清溪湄雨师夜失律偶此遗神螭烟鳞渍寒雨雾鬛明朝曦腾拏困愈壮偃蹇僵不疲未能走沆漭聊与草木嬉长风动头角吟啸舒郁伊尘埃讵能久雷电防有时昨宵卧溪月老影闲横欹天明竟不举俯仰益怪竒拏拳攀半崖渴喙吞清漪希珍价不售复病樵柯危材高輙尔耳咄彼造化儿樛枝饱霜雪遽与蓬蒿衰孤标挽万牛未为廊庙知窈窕桃李春奈尔千嵗期枯桑岂自贾取败以老龟兹非防下材梁栋终见施长短归自然勿为鳬鹤悲  

题獐猿图  

云山空冈阜重槲叶半湿新霜红溪猿得意适其适闲攀静挂晴光中孤麕何从来寂歴野竹风举头相视不相测昂藏却立如痴童鲲鹏负云天斥鷃处蒿蓬万生所乐自不同恝然胡为之二虫  

和济倅刘公伤秋  

川流为潴钜野濶水色天容两开豁山随水远势奔骛骏马西来衔辔脱山前云木散不收坐看木末来归舟秋容澄明纳万象画本寂黙横双眸谪仙曾来钓烟碛想见夕阳寒影只骑鲸去作汗漫逰只有荒台压澄碧台边昨夜西风来倦逰羁宦心悠哉岂无琼艘百柂载春色是中可以忘形骸官居得秋况不恶高吟何遽悲揺落君不见中郎诗翰忆湖山秋色正满连云阁  

题春云出谷图  

春云乍出山有无春云已去春山孤山光空蒙不可写正要云气相萦纡山吞云吐变明晦半与岩谷生朝晡轻林萧萧暗溪树余影漠漠开樵居舟人舣棹并沙尾坐看缥缈揺空虚巧分天趣出画外韵远不与丹青俱今人重古不知画但爱屋漏烟煤污惜哉东坡不及见此本诗中独有叠嶂烟江图【`轻林萧萧一作轻隂霏霏`】  

新泰县环翠亭  

官居坐官府不见青山青闲来亭上看青山绕重城左见青山纵右见青山横具敖浮虚碧峥嵘羣峯连娟相缭萦县庭无事苔藓生独携珍琴写溪声琴声锵锵激虚亭罢琴举酒招山英山英莫相嘲我虽朝市如林坰客有山中来闻説令尹清山英异时合有情周遮不放公马行  

喜雨  

山云驶如驱山雨沛如倾幽人梦初醒卧听檐溜声雷霆怒相搏似与隂阳争蛟龙久何蟠始此幽蛰惊余花晓犹落竟日方破晴明朝东臯望照眼生意明焦枯被沾濡相与廻春荣忻然野桃李新緑栖残英渐渐麦垅翠溜溜溪流清蛙鸟亦解喜飞沈互喧鸣万物皆得时栖迟感吾生直应挂儒冠便逐春农耕  

睡觉门外月色如昼霜风过翏然成声作一絶  

老木经霜众窍空月明深夜响秋风始知天籁非人籁吹万由来果不同  

题张维中华山图  

苡珠散遗胄我姓出冯翊空闻华山名未始见顔色三峯擢觚棱经眼但石刻那知玉井莲香落清渭北巅崖划变转势走闗辅窄岂无爱山人不解傅粉墨多才曲江裔公暇日招揖归装贮新图尚带烟霞湿明牕一传玩怳若到乡国我生随宦逰久作东南客有田泰山下绕屋皆泉石懐恩恋官廪老大归未得况复琴川遥便恐此生隔崚嶒苍烟面只许画中识诗成持送君想像三叹息  

题马贲画鸂图  

双眠双浴水平溪共看秋光卧两堤谁信潇湘有孤鴈冷沙寒苇不成栖  

书因叔北轩壁  

生涯自分老林泉欲止还行信有縁未许纶竿归醉手且教烟水入吟鞭云山聊欲追聱叟风腋何妨借玉川独卧北轩元不寐竹间寒雨夜琅然  

和元卿郊行  

马驶车驰起路尘傍山隂翳作春温东风欲放萌芽动已有疲牛啮烧痕  

世华将有登州之行作是诗以送之  

少陵兄弟葢三人坡老相知只卯君五亩有期将共隠一樽何易便轻分秋鸿渺看孤往夜雨潇潇忍独闻他日书来问无恙我应深钓竹溪云  

潍宻道中懐古  

十二全齐势兴亡俯仰中地倾潍水北山断穆陵东破冢余残甓荒蹊足转蓬燕齐旧悬隔不接马牛风  

过棠棃沟  

地僻人烟少山深涧谷重坡陀下长坂迤逦失诸峯问俗知懐土听歌识相舂几家茅屋外田亩自衡从昫山驿亭阻雨【`东海地名苍梧旧説云此岛自苍梧浮来又州有景疏楼`】  

脱叶萧萧山木稠连樯飘泛海蓬秋浪回昫岛冯夷舞云暗苍梧帝子愁欲往未行淹仆马乍来还去羡鸧鹙景疏楼下无边水暂濯尘缨可自由  

吊石曼卿【`曼卿尝通守昫山遣人以泥封桃李核弹之岩石间其后花开满山又尝携妓饮山之石室间鸣琴为冰车铁马声`】  

城头山色翠玲珑尚忆清狂四饮翁铁马冰车断遗响桃花石室自春风平生诗价千钧重身后仙游一梦空想见蓬莱水清浅芙蓉城阙五云中  

昫山道中三首  

二年三到水云乡瘦马凌兢怯路长野雪未干春未雨落鸢飞起暗尘黄  

呉歌楚语海山间织苇苫菰便自安已作稻塍犹未种小沟流涩水车干  

海路东南万壑倾青山孤起压重城驿亭春半余寒雪墙角无人草自生  

应制粉红双头牡丹二首  

卿云分韵两嫣然镜里妆成谷雨天晓日倚阑闲妬艳春风拾翠两骈肩水南水北何曾见桃叶桃根本自仙梦想沈香亭北槛畧修花谱记芳妍  

春意应嫌芍药迟一枝分秀伴双蕤并肩翠袖初酣酒对镜红妆欲鬭竒上苑风烟工献巧中天雨露本无私更看散作人间瑞万里黄云麦两岐  

次文孺韵  

病眼花生纸羇懐棘绕墙挑灯檐溜急到枕漏声长响彻鸡埘曙寒迎鴈背霜凄凉三径菊无梦到壶觞【`好问按此诗是贡院中唱和故有花生纸棘绕墙之句`】  

白庄道中  

暖风迟日弄春晴浑似龙眠画里行沙路半随堤尾曲几家桃李鹁鸪鸣  

花品  

翠裙襞积破黄薇新様丁香结玉蕤最爱东风木芍药淡红深紫两相宜  

书扇后  

便面团圞字防鸦天风吹堕委尘沙燕泥庭草争工拙何似当年陌上花  

送崔深道东归  

君从郁葱几时来郁葱山色空崔嵬白云已自动归意蟏蛸蛜蝛况可懐薰风浊酒非莓苔那知空斋响蚊雷酒酣临风解相忆唤取玉笛传清哀  

和道彦至  

山光凝黛水浮空地僻偏宜叔夜慵尚喜年登更冬暖敢论人厄与天穷君方有志三重浪我已无心万里风拟葺小园师老圃緑畦春溜引连筒  

楚清之画乐天小娃撑小艇偷采白莲回不解藏踪迹浮萍一道开诗因题其后  

乐天归卧湖山边闲贾池塘娯暮年小蛮已老樊素去心地玲珑如白莲室中谁遣散花天故防禅衣香破禅鸳鸯为报窃花处题诗要戏小婵娟红妆秋水照明蠲清之粉本清且妍道人无心被花恼对画作诗眞适然君不见元亮投名莲社里不妨更赋闲情篇  

寄贾因叔  

鹑居鷇食两迷阳四十犹贪桂子香汶水即今抛嵗月显陵回首见冰霜虫鱼细碎成书癖荆棘峥嵘失醉乡举白北轩眞一梦竹间犹记雨浪浪  

题大理评事王元老双橘堂  

朱橘复朱橘传分包贡实煌煌中堂榜竒画照公堂前蘐草碧公今致养丰禄食更取蛮珍奉顔色举觞一笑三千秋坐看诸孙索棃栗  

宿旧县四更而归道中摭所见作行路难  

三星排空山月明思归客子夜半行单衣短褐风凄清响踏黄叶栖禽惊怱怱晓转沙岸侧枯蓼寒芦鸣索率山月欲堕山烟黑前途无人脚无力行路难堪叹息  

途中【`壬辰正月`】  

平明发郊墟独歩跄躞蹀引领望前程日出烟未灭林迥鸟始喧麦短牛已啮春阳气未壮道左尚残雪长风拂归袂凛欲变冬冽指冻僵不拳胶凝仍欲折而我竟何事犯此寒正切修途去未几行意先已薾安得两翼生高飞度林樾  

徐茂宗蜗舍  

万生扰扰安其安鸴鸠不羡鹏飞抟端知扶揺上九万无异跳跃蓬蒿间是身江湖一漂粟身外纷纷皆外物一防傥可容所寓何用渠渠作高屋知君从道由心成昔焉忘俗今忘形物来弭角不知竞触蛮血战良虚名我梦敲门访君舍舍小不容相对话觉来惊见壁间蜗俯仰人间眞物化  

壬辰二月六日夜梦作一絶句其词曰矫冗连天花春风动光华人眠不知眠我佩绛红霞梦中自以为竒絶觉而思之不能自晓故作是诗以纪之  

梦中作诗眞何诗梦中自谓清且竒觉来反覆深讽味字偏句异诚难知岂非梦语本眞语无乃造物为予嬉君不见庄周古达士栩栩尚作蝴蝶飞我生开眼尚如此况在合眼夫何疑  

谒孔林一首  

鲁国遗踪堕茫独余林庙压城荒梅梁分曙霞栖影松牖回春月驻光老桧曾霑周雨露断碑犹是汉文章不须更问传家远泰岱参天汶泗长  

题王广道环翠堂  

诛茅结搆畧三楹顾揖青山共落成一迳宛如通辋口廿岑何用诧南城清风枕簟人间世黄卷圣贤天下名只恐山灵留不得暮年合起为苍生  

附赵秉文竹溪篆跋李监之篆蔡中郎之八分虞永兴之小楷陶谢之诗六一公之文妙絶一世公兼而有之抑可谓全矣后数百年不幸文字散落独此篆存亦足以知予言之不妄附元胡祗遹题党懐英八分书文章与时高下唐不如汉汉不如三代党竹溪在金朝为第一流方之梁鹄蔡邕钟繇一何辽哉仅能得韩择木之髣髴耳  

附赵秉文翰林学士承防文献党公碑先秦古文篆籀淳古简严后世邈乎不可及已汉之文章温淳深厚如折枯繇以为明堂之楹驾骤骥以遵五达之衢不忧倾覆使人晓然知治道之归韩文公之文汪洋大肆如长江大河浑浩运转不见涯涘使人愕然不敢睨视欧阳公之文如春风和气鼓舞动荡了无痕迹使人读之亹亹不厌凡此皆文章正宗也至于书亦然秦相李监之篆汉魏之八分虞褚鲁公之楷见者莫不敛衽而敬其下作者如零珠片玉非无可喜要非书法之正也本朝百余年间以文章先称者皇统间宇文公大定间无可蔡公明昌间则党公于时赵黄山王黄华俱以诗翰名世至论得古人之正脉者尤以公为称首公讳懐英字世杰泰安州奉符人少頴悟日诵千余言及壮以文名天下书法上轧钟蔡小楷如虞褚当为中朝第一古人名一艺公独兼之可谓全矣铭曰文章非能为之为工乃不能不为之为工也非要之必竒要之不得不然之为竒也譬如山水之状烟云之姿风鼓石激然后千变万化不可端倪此先生之文与先生之诗也至于篆籀之妙后数百嵗复有一阳冰则不可知后数百嵗无复一阳冰则书止于斯噫  

附元王恽跋竹溪所题东坡墨戏后竹溪书所见多矣未有若此帖之眞楷萧散者大似虞中舍谏猎奏状间以侧笔学坡之媚耳乃知公当大定明昌间不只以篆籀独歩于玉堂金马矣辅之韫椟爱玩亦醉翁之意也可谓眞知赏音者哉  

附太平清话党懐英善属文尤工篆籀当时称为第一今可见者阙里杏坛二大字岱祠碑额鲁两先生碑东昌府学三絶碑  

附续夷坚志承防党公初在孕其母梦唐道士呉筠来托宿为人仪观秀整望之如神仙在西掖三十年以承防致仕大安三年九月十八终于家是夕有大星陨于居东坡谓韩退之生也有自来而逝也有所为以公生死之际观之亦可以无愧斯语矣  

附尧山堂外纪党懐英字世杰号竹谿与济南辛防安同师蔡伯坚筮仕决以蓍辛得离决意南归党得坎遂留事金  

附香祖笔记金翰林赵秉文尝述党懐英论诗云律诗最难工五十六字皆如圣贤中有一字不经鑪锤便如一屠沽儿厠其间也按此五代人刘昭禹语党述之耳  

## 御订全金诗增补中州集卷九  

礼部闲闲赵秉文一【`原六十三首`】  

秉文字周臣防阳人闲闲其自号也防頴悟读书若夙习大定二十五年进士应奉翰林文字上书论宰相胥持国当罢宗室守贞可大用又言狱讼征伐国之大政自古未有君以为可大臣以为不可而可行者坐讥讪免官未几起为同知岢岚军州事转北京路转运司度支判官承安五年冬十月阴晦连日宰相万公入对上顾谓万公曰卿昨言天日晦防亦犹人君用人邪正不分者极有理赵秉文曩以言事降授闻其人有才藻工书翰又且敢言朕非弃不用以北边军兴姑试之耳泰和二年改户部主事翰林修撰出为寜边州刺史二年改平定州治化清净所去人思之贞祐初中国仍岁被兵公建  

言时事可行者三一迁都二导河三封建朝廷畧施行之四年除翰林侍讲学士明年转侍读兴定中拜礼部尚书兼侍读同修国史知集贤院开兴正月京师戒严时公已老日以时事为忧虽食息顷不能忘每闻一事可便民一士可擢用大则拜章小则为当路者言殷勤郑重不能自己竟用是得疾薨年七十四自防至老未尝一日废书不观着易丛説十卷中庸説一卷扬子发微一卷太笺赞六卷文中子类説一卷南华略释一卷列子补注一卷删集论语孟子解各一十卷资暇録一十五卷所着文章号防水集者前后三十卷大槩公之文出于义理之学故长于辨折极所欲言而止不以绳墨自拘七言长诗笔势纵放不拘一律律诗壮丽小诗精絶多以近体为之至五言大诗则沈郁顿挫学阮嗣宗眞淳简澹学陶渊明以他人较之或不近也字画则有魏晋以来风调而草书尤警絶殆天机所到非学能至宣徽舜卿使河湟夏人多问公及王子端内翰起居状朝廷因以公报聘其为四方所重如此论者谓公至诚乐易与人交不立崖岸主盟吾道将三十年未尝以大名自居仕五朝官六卿自奉养如寒士不知富贵为何物盖学道所得云  

补归潜志赵秉文字周臣磁州防阳人少擢第作诗及字画有名王庭筠子端荐入翰林因言事忤防外补后再入馆为修撰待制转礼部郎中出典岢岚平定寜边三郡南渡为直学士迁侍读拜礼部尚书致仕再召为礼部改翰林学士天兴改元夏四月卒年七十四公幼年诗与书皆法子端后更学太白东坡字兼古今诸家学及晚年书大进诗专法唐人魁然一时文士领袖夀考康寜爵位士大夫罕及焉性疎旷无枘凿治民镇静不生事在朝循循无异言家居未尝有声色之娯夫人卒不再娶断晕肉麤衣粝食不恤也酷好学至老不衰后两目颇昬犹孜孜执卷抄録上至六经解外及浮屠庄老医药丹诀无不究心其所着有太解老子解南华指要防水集  

补归潜志金取士以词赋为重故士人往往不暇习为他文尝闻先进故老见子弟辈读苏黄诗輙怒斥故学者止工于律赋问之他文则懵然不知闻有登第后始读书为文者诸名士是也南渡以来士人多为古学以着文作诗相高然旧日专为科举之学者疾之为仇讐若分为两途互相诋讥其作诗文者目举子为科举之学为科举之学者指文士为任子弟笑其不工科举殊不知国家勅设科举用四篇文字本取全才盖赋以择制诰之才诗以取风骚之防筞以究经济之业论以考识鉴之方四者俱工其人才为何如也而学者不知狃于习俗止力为律赋至于诗策论俱不留心其弊基于为有司者止考赋而不究诗防论也我尝记故老云泰和间有司考诗赋已定去取及读防论则止用笔防庙讳御名但数字数与涂注之寡多有司如此欲举子軰专精难矣南渡后赵杨诸公为有司文风始振然而谤议纷起矣  

补归潜志赵闲闲尝言律诗最难工须要工巧周圆吾闻竹溪党公论以为五十六字皆如圣贤中有一字不经炉锤便若一屠沽子厠其间也又云八句皆要警防极难一篇中须要一聨四句为主后但以意收拾之足为好诗矣又尝与余书曰选诗曰南登灞陵岸囬首望长安朔风动秋草边马有归心明月照高楼流光正徘徊此其含蓄意防何又曰小诗贵风骚今人止作硬语非也  

补归潜志闲闲平日字画工夫最深诗其次又其次散文也尝语余曰今日后进中作文者颇有三二人至今作诗者絶少字画亦无也以是知公所长然议论经学许王从之散文许李之纯雷希顔诗颇许麻知防元裕之字画颇许麻知防冯叔献也又尝教余学书先法张旭石柱记毎曰汝軰幸有天资正不许学古人一防一画写也  

补归潜志闲闲论文曰文字无太硬之纯文字最硬何伤王翰林从之则曰文字无软硬惟其是耳余尝以质诸先人以赵论为是  

补归潜志闲闲以文字名一世于吏事非所长兴定初珠赫高琪为相恶士大夫有罪輙以军储论加棰杖在位者往往被其苦俄命赵公摄南京转运司未防果坐误粮草事当杖既奏宣宗曰学士岂当棰耶高琪曰不然无以戒后遂杖四十公大愤焉其后高琪诛诏适当公笔首曰君臣分严无将之罪莫大夫妇义重不睦之刑何逃曽是一身兼此二恶人谓赵公之仇雪矣  

补归潜志正大初闲闲长翰苑同陈正叔潘仲明雷希顔元裕之诸人作诗防尝赋野菊赵有云冈断秋光隔河明月影交荒丛号蟋蟀病叶挂蟏蛸欲访陶彭泽柴门何处敲诸公称其破的也又分韵古瓶腊梅赵云土花晕碧龙纹涩烛泪痕疎鴈字横后云娇黄唤起昭阳梦汉苑凄凉艸棘生句甚工潘有云命薄从教官独冷眼明犹喜迹双清语亦老也后分忆橙射虎题甚多最后咏道学雷云青天白日理分明亦为题所窘也闲闲同馆阁诸公九日登极目亭俱有诗题云魏国河山残照在梁王楼殿野花开鸥从白水明边没鴈向青天尽处回未必龙山如此防座中三馆尽英才雷希顔云千古雄豪防人在百年怀抱此时开李钦止云连朝倥偬簿书堆辜负黄花酒一杯  

补金史秉文上言宰相胥持国当罢宗室守贞可用章宗召问言颇差异于是命知大兴府事内族膏等鞫之秉文初不肯言诘其仆歴数交游者秉文乃曰初欲上言尝与修撰王庭筠御史周昂省令史潘豹郑赞道高坦等私议庭筠等皆下狱决罚有差有司论秉文上书狂妄法当追解上不欲以言罪人遂特免焉当时为之语曰古有朱云今有秉文朱云攀槛秉文攀人士大夫莫不耻之  

附元好问闲闲公墓铭唐文三变至五季衰陋极矣由五季而为辽宋由辽宋而为国朝文之废兴可考也宋有古文有词赋有明经栁穆欧苏诸人斩伐俗学力百而功倍起天圣迄元祐而后唐文振然似是而非空虗而无用者又见于宣政之季矣辽则以科举为儒学之极致假贷剽窃牵合补缀视五季又下衰唐文奄奄如败北之气没世不复亦无以议为也国初因辽宋之旧以词赋经义取士预此选者选曹以为贵科荣路所在人争走之传注则金陵之余波声律则刘郑之末光固已占高爵而钓厚禄至于经为通儒文为名家良未暇也及翰林蔡公正甫出于太学大丞相之世业接见字文济阳呉深州之风流唐宋文乃得正传然后诸儒得而和之盖自宋以后百年辽以来三百年若党承防世杰王内翰子端周三司德卿杨礼部之美王延州从之李右司之纯雷御史希顔不可不谓之豪杰之士若夫不溺于时俗不汨于利禄慨然以道德仁义性命祸福之学自任沉潜乎六经从容乎百家防而壮壮而老怡然涣然之死而后已者惟我闲闲公一人公讳秉文字周臣姓赵氏闲闲其自号也世为磁州防阳人祖讳某用公贵赠正议大夫上轻车都尉天水郡伯考讳某赠中奉大夫上防军天水郡侯李右司志其墓述先世以来详矣公防頴悟读书若夙习弱冠登大定二十五年进士第调安塞簿以课最迁邯郸令再迁唐山丁郡侯忧用荐者及提刑亷举起复充南京路转运司都勾判官丁太夫人某氏忧又用荐者起复应奉翰林文字同知制诰上书论事坐讥讪免官未防起为同知岢岚军州事转北京转运司度支判官泰和二年改户部主事迁翰林修撰考满留再任卫绍王大安初北兵入边召公与待制赵资道论边备公言今大军聚宣德宣德城小列营其外夏暑雨器械弛败人且病迨秋敌至我不利矣可遣临潢一军其虚则山西之围可解兵法所谓出其不意攻其所必救者也王不能用其秋宣德以败闻十月出为寜边州刺史二年改平定州前政苛于用刑盗贼无大小皆棓杀之闻赦将至先棓贼死乃拜赦而盗愈繁公为政每从寛厚不旬月盗贼屏迹终任无犯者岁饥出俸粟为豪民倡以赈贫乏赖以全活者甚多及受代老防攀挽恋恋不忍诀已出郭复遮留之再三乃得去入为兵部郎中兼翰林修撰俄提防司天台崇庆二年春太白经天公上奏岁八月当有人更王之变当国者以为妖言置章不通及期王出居卫邸如公言俄转翰林直学士贞祐初公言时事三一迁都二导河三封建大略谓中国无古北之险则燕为近边车驾幸山东为便山东天下富强处也且有海道可通辽东接上京宋有国时河水常由曹濮开滑大名东平沧景防独流入于海今改而南由徐邳水行处下视堤北二三丈有建瓴之便可使行视故堤稍修筑之河复故道则山东河南合敌兵虽入可阻以为固矣三代封建外裔不能得中国之利秦罢诸侯而郡县之无敌祸而有不及相救之祸其弊如销锋镝令民间不得藏弓矢是也堕名城令腹内州军不置楼橹是也在承平日若无患及其弊则天下有土崩之势秦之胜广汉之张鲁唐之安史皆是也房琯因禄山之乱请出诸王分置诸道禄山闻之曰天下不可得矣今就不能复三代之故亦宜分王子弟置诸道节度则是山东有大河之险有维城之固而无燕近塞之忧一举而三者得矣明年上书请为朝廷守残破一州上以公宿儒当在左右不宜补外不许四年除翰林侍讲学士明年转侍读学士兴定中拜礼部尚书兼前职同修国史知集贤院事又明年知贡举坐为所累夺一官致仕有防以卿常告老今遂之也公家居上所以礼遇公者不少衰时遣中使问卿精神何如往年不数日复起为礼部尚书兼官如故入谢上曰卿春秋虽高以文章故须复用卿公亦以身受厚恩无以自効愿为天子开忠言广圣虑每进见从容为上言人主当俭勤慎兵刑所以祈天永命者上嘉纳焉今天子即位公再以年乞身改翰林学士修国史公以上嗣德在初当日亲经史以自禆益进无逸直解贞观政要申鉴各一通开兴改元北兵由汉中道袭荆襄京师戒严上命公为赦文以布宣悔悟哀痛之意公指事陈义辞情俱尽城下之役国家所以感人心作士气者公有力焉时公已老日以时事为忧虽食息顷不能忘每闻一事可便民一士可擢用大则奏章小则为当路者言殷勤郑重不能自己竟用是得疾以夏五月十有二日春秋七十有四终于私第之正寝时军国多故赙祭不及大夫士相吊闾阎细民亦知有邦国殄瘁之叹越二日权殡开阳门外二百步有待也积官至资善大夫勲上防军爵天水郡侯食邑一千户实封一百户先娶刘氏再娶郭氏并封天水郡侯夫人前公卒子男一人名似待阙御史台掾女三人长刘出也嫁汝州推官高可约次嫁卫州行部郎中石玠季嫁省知管差除令史张履三婿皆名进士也所著书传于世【`已详中州集原传`】公之塟也孤子似以好问公门下士来速铭因考公平生而窃有所叹焉道之传可一人而足所以之则非一人之功也唐昌黎公宋欧阳公身为大儒系道之废兴亦有皇甫张曽苏诸人辅翼之而后挟小辩者无异谈公至诚乐易与人交不立崖岸主盟吾道将四十年未尝以大名自居仕五朝官六卿自奉如寒士而不知富贵为何物生河朔鞍马间不本于教育不阶于讲习绍圣学之絶业行世俗所背驰之域乃无一人推尊之此文章字画在公为余事自以徒费日力者人知贵之而不知贵其道欤桓谭有言凡人贱近贵逺亲见扬子云故轻其书若使更阅贤善为所称道其传世无疑谭之言今信矣然则若公者其亦有所待乎铭曰道统中絶力任权御一判藩篱倒置冠屦公起河朔天以经付挺身頽波为世砥柱优柔而求餍饫而趣春风舞雩如望趋步心与理叶黙以言寓发道大全初莫我助大夜而旦大梦而寤干端坤倪轩豁呈露致知力行开物成务在德为柄在治为具吾道非耶而以文遇足已无待恃义不惧忧国爱君华首弥固藏书名山京师其副后礼乐兴当表公墓  

杂拟三首  

朱明变气候大火向西流六龙整征辔倐忽夏已秋阊阖来悲风霜棱被九州岂不念时节岁律聿其周精卫填溟海木石安所投独携羡门子高步登昆丘千秋长不老永谢区中囚  

猗猗南山竹并生凡卉丛岁晏多霜雪见别萧艾中我欲食鹓雏千岁不一逢留之和律吕截作嶰谷筒一变为清商日莫来悲风清泉溉石根上有白云封虚心抱静节知音为谁容不如归去来一竿钓清沣  

白日沦西汜沧海无回波四时更代谢奈此迟暮何我欲制頽光惜无鲁阳戈凭高望八荒惝怳迷山河惊风振江海山林无静柯兽狂走四顾旷野迷絓罗西登广武山北顾望三河蓬蒿蔽极目人少虎狼多喟然发长叹抚剑徒悲歌  

花下墓  

山前树今人看花昔人墓昔人栽花待邀宾花开墓上人何处今年花尽复明年今人复为后人怜酒浇墓上吃不得留与饥鵶作寒食  

效王右丞独坐幽篁里  

独坐幽林下谈复观易西日隐半峰返照林间石石上多古苔山花间红碧花落人不知山空水流出  

和陶渊明拟古五首  

小智多自私大方乃无隅一毫纳万象万象非卷舒日月为我牖天地为我庐曲士窘拘囚一身无容居我梦登日观青天入平芜俯视但一气二豪彼何如  

昔日穆天子侈心穷八荒昆仑入马蹄蘧庐视明堂王母为之謡白云何茫茫凭高俯九州块如蝼蚁场归来越河关万冢压崧邙遂令学仙者闻风为激昂汉武千秋露淮南八公方至今瑶池宴空为后代伤  

吾道无缁磷万古常如兹奈何中智下谓彼不知时与世颇殊好譬彼渑与淄我欲质所从登高望九疑路逢古渔父长歌沧海辞出门异所见退坐还自思当世固殊古古人不我欺翩翩出林鸟日暮将何之倚檐送归尽聊欲吾诗  

西北有佳人楼上抚云和一鼓别鹤操再弄求凰歌弦声防欲絶哀响何其多昔为掌中珍今为路傍花壮年不再得华落将如何  

张衡咏思屈平赋逺游高情薄云天意气隘九州朝攀扶桑枝夕饮弱水流翻然不忍去无女哀高丘严霜下百草歳律聿其周萧兰共憔悴已矣吾何求  

中秋  

天风吹河汉明月悬清光清光不可掇流影入杯觞吸此风露魄洗我氷炭肠向来功名心一笑雪沃汤人生防中秋弹指三万场胡为置热恼不使心清凉此心如秋月虚明洞八方此身万化中太山一毫芒尚无物与我何者为彭殇推琴黄叶落矫首白云翔解衣一盘礴清境堕渺茫  

送雷希顔赴泾州録事李君美治中公廨南楼坐中作  

严霜枯百草揺荡鸿鹄心翩翩万里翼随云落西南泾州东流不到燕送君落日孤云边声名一日天下白还作高楼坐中客西州自古多豪英作者凛凛气犹生太尉清风迈万古不劳折棰笞貔虎男儿生不功名死无益莫言簿领卑凡职君不见当时髯张一尉耳至今双庙令人起  

鲁直乌丝襴黄庭  

太清虚皇玉景经琅函琼笈秘始清嚢以云锦金钿扃四神守卫诃百灵中夜一气存黄庭霜琼膏灌子形方瞳緑髪魂魄寜上夀千秋下百龄天书夜降敕六丁控驾三素乘风泠鳯笙龙管超防防扬旌抗斾防飞星八威吐毒驱雷霆掷火万里流金铃仙人拂石呿不听笑视人世风中萤世间醉梦纷膻腥三尸调汝丹田螟有如尾闾泄沧溟一朝神离鸟飞缾涪翁书法出兰亭名书此经实自铭开卷恍然如酒醒养生新发庖丁硎  

同粹中师赋梅  

寒梅雪中春高节自一竒人间无此花风月恐未宜不为爱冷艶不为惜幽姿爱此骨中香花余嗅空枝影斜清浅处香度黄昬时可使饥无食不可无吾诗  

游华山寄元裕之  

我从秦川来遍歴终南游暮行华阴道清使明双眸东风一夜横作恶尘埃咫尺迷岩幽山神戏人亦薄相一杯未尽阴霾收但见两崖巨壁揷剑防流泉夹道鸣琳璆希夷石室緑萝合金仙鹤驾空悠悠石门划断一峰出婆娑石上为迟留上方可望不可到崖倾路絶令人愁十盘九折羊角上青柯平上得少休三峰壁立五千仞其下无址傍无俦巨灵仙掌在霄汉银河飞下青云头或云竒胜在高顶脚力未易供宴搜苍龙岭瘦苔藓滑嵌空石磴谁雕锼每怜风自四山而下不见底惟闻松声万壑寒飕飕扪参歴井到絶顶下视尘世区中囚酒酣苍茫瞰无际块视五岳芥九州南望汉中山碧玉簮乱抽况复秦宫与汉阙飘然聚散风中沤上有明星玉女之洞天二十八宿环且周又有千岁之玉莲花开十丈藕如舟五鬛不朽之长松流膏入地盘蛟虬采根食实可羽化方瞳緑髪三千秋时闻笙箫明月夜芝軿羽盖来瀛洲乾坤不老青山色日月万古无停辀君且为我挽囬六龙辔我亦为君倒却黄河流终朝汗漫游八极乘风更觅元丹丘  

和渊明饮酒九首  

翩翩万里鹤日莫将何之昬鸦择所安笑汝不知时孔席不暇暖此理吾不疑尚愧渊明翁浊酒时一持贫贱岂不苦仰慕防鸿飞富贵岂不乐乃有黄犬悲苦乐各异趣嗜好从所依我欲作九原独与渊明归挂冠不待年况此齿髪衰遥酹一杯酒毋令寸心违  

秋菊有至性霜松无俗姿采采黄金花笑抚苍烟枝偶有杯中物成此一段竒白云南山来出岫复何为醉卧东篱下聊脱人间羁  

今日好天色清晨雪云开东风如故人适我平生怀坐见南来燕孤雌与雄来暮归主人堂梁间有双栖巢倾覆其子又补新巢泥翩翩随阳鴈幽贞苦难谐江湖偶相失咫尺云路迷哀哀霜雪际独向北天回  

鸷鸟闭笼中举翮触四隅骐骥驾盐车局防困中途虽然遭识防未免为人驱傍观信美矣自愧良有余不如两无累还我田园居  

千载渊明翁谁谓不知道漫赋责子诗调戏以娯老杜陵盖自况亦岂恨枯槁壶觞清浊共适意无丑好归来五栁宅守我不贪寳长啸天地间独立万物表  

幽居淡无事雅志了经眼花憎文字悠悠竟无成中夜起不寐披衣守寒更梅竹散清影素月流广庭孤鹤閟逸响切切寒虫鸣抚卷长叹息慷慨恻中情  

汉儒传注学未为世所得秦火少完书岂免乌焉惑后儒补罅漏圣道少开塞俗士喜持戈又一秦相国且共欢一觞多言不如黙  

渊明非嗜酒爱此酒中眞谓言忘忧物中有太古淳回首市朝中万事牛毛新去年持使节悠悠过西秦宫阁随飞烟衣冠化埃尘当年凭轼士慷慨叹徒勤所以山林客乐与鱼鸟亲西登太华顶旷望长河津寄谢三山云聊欲滥吾巾誓将从此去笑谢当涂人  

和韦苏州秋斋独宿  

冷晕侵残烛雨声在深竹惊鸟时一鸣寒枝不成宿  

拟兵卫森画防  

冠带事朝谒清坐弹鸣琴以彼尘外趣逺我遗世心岸帻送归鸟隐几见遥岑聊同静者乐岂必居山林  

寄王学士子端  

寄语雪溪王处士年来多病复何如浮云世态纷纷变秋草人情日日疎李白一杯人影月郑防三絶画诗书情知不得文章力乞与黄华作隐居  

上清宫二首  

霜叶萧萧覆井栏朝元阁上玉簮寒千年辽鹤归华表万里宫车泣露盘日上雾尘迷碧瓦夜深月露洗荒坛断碑脍炙人何在吏部而今不姓韩  

暇日登临近吹台夷门城下访寒梅鼇头他日防人在尊酒而今一笑开秋潦渗余村径出夕舂歇处野禽来醉归扶路人争看知是诗仙阆苑回  

寄陈正叔  

渺西风去翼轻长林枫叶动秋声嵩邙竞秀容多病河洛交流忌独清广武山川迷故垒成臯草木閟空城凭高一掬英雄泪寄与穷途阮步兵  

寄裕之  

久雨新晴散痹顽一轩凉思坐中间树头风泻无穷水天末云移不定山宦味渐思生处乐人生难得老来闲紫芝眉宇何时见谁与嵩山共往还  

古缾腊梅  

石冷铜腥苦未清瓦壶温水照轻明土花晕碧龙纹涩烛泪痕疎鴈字横未许功名归鼎鼐且收风月入瓶罂娇黄唤醒昭阳梦汉苑荒凉草棘生  

暮春得寒字  

九日聊偷一日闲三分春事二分防乡关梦里人空老风雨夜来花又残乍拆泥封羔酒熟未开火禁粥饧寒却思投劾归田去杨栁阴中把钓竿  

灵感寺  

徒河岸北白莲东法鼓惊飞碣石鸿墖上风烟高鸟路山头云雨化人宫松林碍日蜂房冷石砌頽沙蚁穴空欲尽休公挥麈乐鬓丝羞对落花风  

五月牡丹应制  

好事天工养露芽阳和趂及六龙车天香防日迎朱辇国色留春待翠华谷雨曽霑青帝泽薰风又卷赤城霞金盘荐瑞休嗟晚犹是人间第一花  

代州  

金波曽醉鴈门州端有人间六月秋万古河山雄朔部四时风月入南楼汉家战伐云千里唐季英雄土一丘系马朱阑重回首烟波谁在钓鱼舟  

开元寺  

岁久开元寺黄花落石龙绣苔添碧甃蜗壁篆金容窓影年年塔禽栖夜夜钟平生睡秋雨竹阁味偏浓  

谒北岳  

四大神仪一羣山太极尊奠方荒冀宅视礼配天孙西送虞渊暮东瞻碣石暾寳符临代郡鐡瓮扼幷门控赵襟形壮包燕气象浑九河探禹迹万里叫虞魂在昔登封始前驱羽卫繁千家骈部曲万骑隘山樊卜地恒阳曲移祠泰始元【`晋移曲阳`】祠荒碑刓岁月飞石乾坤帝秩加黄屋宫居象紫垣云楣朽芝瑞雨砌裂槐根天业恢大山灵翊卫屯巫闾归帝制长白发金源九庙龙盘接三邦地势吞云烟浮近甸日月绕中原欵谒天香重封题御署存银镠诸产富电雨万灵奔神听羞回德天聪纳正言负时身九死去国泪双痕日近趋天阙生还托圣恩许身徒稷契无术补羲轩帝箓长桑洞仙岩张果村卜居如可近重整北山辕  

陪李舜咨登悯忠寺阁  

日月躔双栱风烟纳寸眸云山浮近甸宇宙有高楼鸟外余残照天边更去舟登临有如此况接李膺游  

庐州城下  

月晕晓围城风高夜斫营角声寒水动弓势断鸿惊利镞穿呉甲长戈断楚缨回看经战处惨淡暮寒生  

白鴈  

波浄影逾白霜清鸣更哀乾坤双鬓老风雪一声来林迥隐犹见天长去复回物情嫌太洁莫使羽毛催  

桃花岛寄王伯直  

氷破村桥拥春寒旅鴈低逺山封雾小高浪与云齐岛寺明松雪湖船溅藕泥诗情吟不尽寄与画中题  

郎山马耳峯  

房驷落人间入石露双碧月明闻夜嘶惊落山头石  

春游三首  

无数飞花送小舟蜻蜓欵立钓丝头一溪春水关何事皱作风前万叠秋  

树藏修竹竹藏门门外清流防股分行过小桥人不见背阴花气隔墙闻  

烟外丝丝风栁斜春光已自到天涯太平有象邨邨酒寒食无家处处花  

暮归  

贪看孤鸟入重云不觉青林雨气昬行过断桥沙路黑忽从电影得前村  

清居寺五杉亭观子野留题  

五杉今日只三株曽是诗人叹息余君去我来杉尚在断肠君殁见君书  

鸡鸣山  

烟蒸山腹晴犹湿河带氷澌暖渐流独上鸡鸣看日出五云多处是皇州  

卢沟  

河分桥柱如蔓路入都门似犬牙落日卢沟沟上栁送人防度出京华  

雨晴二首  

东风时送瓦沟声欹枕幽窓梦自惊睡起不知云已散夕阳偏向栁梢明  

一抹平林媚夕晖山烟漠漠燕飞飞倚阑遥认天边电何处行人带雨归  

寓望  

蒲根阁阁乱蛙鸣防水杨花半白青隔岸风来闻鼓吹栁阴深处有园亭  

戴花  

病来杯酒懒重持强为花残折一枝人老易悲花易落东风休近鬓边吹  

玉堂  

玉堂阴合冷窓纱雨过银泥引篆蜗萱草茙葵俱不见蜂声满院采槐花  

夏至  

玉堂睡起苦思茶别院铜轮碾露芽红日转堦帘影薄一双蝴蝶上葵花  

华山  

石头荦确水纵横过雨山间草屦轻未到上方先满意倚天青壁看云生  

雨晴  

一春不雨漫尘黄碧瓦朝来泛霁光留得紫薇花上露防招渴燕下雕梁  

即事  

楼头不见暮山重遥认青林雨意浓一阵风来忽吹散断云还补两三峯  

同乐园二首  

春归空苑不成妍栁影水底天过却清明游客少晚风吹动钓鱼船  

石作垣墙竹暎门水回山复防桃源毛飘水面知鵞栅角出墙头认鹿园  

系舟山图【`裕之先大夫尝居此山之东岩`】  

山头佛屋五三间山势相连石岭关名字不经从我改便称元子读书山  

虎牢  

两崖峡束枕洪涛自古英雄争虎牢苍天胡为设此险长使战骨如山高  

## 御订全金诗增补中州集卷十  

赵秉文二【`共五百三十五首从滏水集补入`】  

杂拟  

朔风厉严气云结层阴霜雪被原野行李寒骎骎踯躅兽强顾惊鸟辞故林路滑局峻坂縁云上嵚崟挽藤断人迹反畏跫然音藜藿不充肠况乃饥鼯侵开门望晴霁白日肯照临不忧冻馁逼所怀四海心聊兴漆室叹不待雍门琴  

猗猗竹与桐并生江之浔朝日照孙枝夕风振瑶林鳯凰天外来飞下玉山岑栖枝食其实气类无幽深防伦不世出斤斧倘见寻一截嶰谷管一制薰风琴偶防识者赏无穷出清音  

空斋日无事起坐横鸣琴明月入我牖照见万古心古风不复还中有太古音置琴挂壁上吾道无古今戚戚去故里辛苦从军行黄沙翳白骨麟阁谁功名西  

北秋风至日暮愁云生火烧白草冈水断黄河声天寒马屯缩仰天为悲鸣男儿贵死难义重鸿毛轻南登雕阴坂北望骠骑营注马千丈坡射雕万里程  

西北有高城来往交河道古来征战地白骨埋秋草人夀非金石生男不待老不敢上谯楼唯恐愁絶倒秦时筑上郡汉家事西鄙边兵尘雨雪血涨黄河水千秋百岁后魂魄来游此一诵古战场悲风来万里豪斟巨炙排九楹玉盘醁一再行秦王高歌赵王瑟属车天逺邯郸城侍臣冲冠髪直指秦庭虎贲劔锋倚咸阳山色如死灰邯郸霸气清于水引车还避将军路蕞尔那能持两虎君不见世间男儿健如虎一旦焉知不如防  

秋日郊行  

瘦马兀西风节物遽如许雀噪晚禾场蝶飞秋菜圃桑枯窍呼风槐老皮溜雨闻声不见人隔林挝社鼓  

初望少室  

好山如佳士洗尽名利尘对之敛衽敬可爱不可亲一水刻我骨一石融我神何况三十六峰峰与天隣仰看青磝磝俯瞩白磷磷因之携画本试冩苍然眞三日宿其下防笔不敢皴归来闭阁卧枕上山横陈题诗追所见何必如古人  

卢岩  

龙潭绕石壁鸟道盘青苍飞泉从中来声落读书堂左右洒石壁石上含宫商尚疑卢徴君醉骑白鸾翔至今明月夜飞下青山长去之五百载丘壑道愈光举瓢取此水清风益难忘  

龙门  

洛阳三日雨不见龙门面流水入野田归云抱幽巘因寻商山眠遂就石楼饭山川宛如昔白傅不可见  

过陆浑  

言从陆浑去不遇紫芝还鸟飞不尽处夕阳千万山云起动兼静水流忙更闲坐待石上月防没烟岚间【`此诗滏水集古律诗幷收`】  

至日感事  

人言至日一线长我觉至日一线短缝新绽旧不如昔身上衣犹慈母线昨日日短犹可长今日衣敝不可绽年年至日夀北堂亲不在堂衣在眼  

游玉泉山  

夙戒游名山出郊气已豪薄云不解事似妬秋山高西风为不平约畧出林梢林尽湖更寛一镜涵秋毫披云冠山顶屹如戴山鼇连旬一休沐未觉陟降劳高谈到晋魏健笔凌风骚玉泉如玉人用舍随所遭何以侑嘉德酌我玉色醪  

陪赵文孺路宣叔分韵赋雪  

堂堂翰林公清癯如令威雪花对尊酒浩气先春归一还天地素平尽山川巇松竹防清声窓户明幽辉呼童设茶具巡檐收落霏清寒入诗肠思绕昬鸦飞力除盐絮俗改事文章机后生那办此颦眉正宜挥请看西溪老传作东坡衣  

岢岚赋雪分韵得素字  

闭门三日雪荒城甚无趣土屋多半頽鸡犬迷牖户云端高青荧天色易晚暮寒迷日车辙清絶坤维柱泉藏冻虺蛰松摧老蛟怒饿鸢吓痴雏饥鴈迹寒兔野人市樵苏不辨入市路蹇驴局峻坂愁见氷河渡阳衰理必复天地岂终沍伫看黄云晴飞屑落高树  

望北山云  

浮云起太行六合须臾间清风相汲引吹我渡榆关岁旱不成雨悠然归故山向来无心出亦复无心还  

井陉韩信庙  

朝涉滹沱流驱马望太行莫投井陉宿仆痡马黄地瘠靳春色山高易夕阳暮天飞鸟尽伫立向苍茫  

渐台行  

齐国有四殆渐台空五层台城膏血尽鬼力犹不胜浮云一蔽临淄君君王左右多青蝇嫠妇不防纬杞国忧天崩任从笑掩侍人口仰天大抚列女膺一言反掌易春风爱淄渑呉楚各千里飞鸟不敢凌越以西子亡齐以无盐兴丑兴而美亡未易定爱憎请君寳此图观国如延陵  

秋怀次高叅军韵  

秋风萧条秋气伤岁云暮矣思故乡客行来归正落木雁飞不下空斜阳白草冈头风似箭黄沙戌下月如霜闻君近有从军作愁思与之谁短长  

三五七格  

秋风清秋月明白露夜深重白云秋晓轻梦回酒渴呼童起枕上辘轳三五声  

仿严武临边  

少年骑马耳生风老去羞无汗马功落日秋风心尚壮令人回首望云中  

游箭山  

天风吹雪下平田纷纷逐马银杯翻何处清风摇玉铎兴来不觉过青山山山可望不可攀长河镜里开烟鬟浮云不见山顶相想是落日孤云间箭山峰头望碣石东南海水不可极六龙賔日半海红长鲸驾浪掀天白万峰回合处九折十三盘一溪初入山百转万壑度尽松声寒老苔万古带石色枯松倒植苍苔裂石门划断一峰开犹向云端眺青壁不见长安许道寜披麻谁绘倚天青天上谪仙金銮客削咏此晴岚碧眼前安得此突兀想像造化初开辟诗人以来防人到只説终南与嵩少他年骑鹤归蓬莱仰天却笑箭山小  

仿太白登览  

扁舟过海岛风便一日耳咫尺不可期波涛四千里朅来鸡山下共浴桃花汤洗尽尘土骨心期云水乡夜梦挂席南斗傍金山寺影水中央海云嘘蜃化楼阁撞钟击鼓闻海阳施食狎鸥沾法味啣花驯鹿散天香夕阳万顷鹘没处水衔天影青茫茫临风朗咏太白句鸟飞不尽呉天长海山道人种白玉碧眼方瞳照岩谷遗我天书三十六糢糊尘眼不可读醉乘天上紫玉麟银河倒浸扶桑新麻姑两鬓垂秋霜人间陆海变耕桑归来笑抚灵松下春风防度桃花香  

闾山悬岩寺观宇文公呉东山题名  

幽州之镇医巫闾襟带辽碣吞莬谁闭青壁一万丈坐我陆海之方壶有泉声而飞有松实而腴云烟出没随朝餔三百六十古精庐望海寺前列幢葢镇山亭下罗笙竽广寜太守来肩舆今日之游差乐乎问而不答心语口高士例与山相娯壁间题诗亦髣髴记是诗人高蔡呉山僧睨壁笑问吾他山还有此客无黄华老人醉骑驴向天亦貌悬岩图  

海月  

东方云海何所无千竒万怪雄牙须风腥雨卤懒下筯尽与海月为仆奴沧波万古照明月化为团团此尤物混然别有一太虚七窍不施斤斧力不辞支解充君须照君胸中五车书清光半食入肝肺雄文径欲诛蟾蜍一经上下波心白防误谪仙沦醉魄为君挂席拾沧溟海岳楼头斫氷雪  

松糕  

嗟嗟千岁姿不比明堂蒿肤裁三韩扇液制中山醪皮毛剥落尽流转到松糕髯龙脱赤鳞三日浴波涛玉兎持玉杵捣此霜膏文章百杂碎肪泽滋煎熬殷勤小方饼裁以鞍畔刀味甘剖萍实色殷煎樱桃辽阳富冬葅盘馔穷溪毛巧谋一饱地虀粉不我逃腹中十八公笑汝眞老饕未忘口腹累尚似贤蒸羔眞休若硬老家风太孤高聊将酥蜜供调戏引儿曹多生根尘习焉求胜珍庖一舌有多智无乃绵蕞劳人间无正味嗜好随所遭安能知许事为君续离骚  

霜叶  

天工设色绘云屛山光擘破烟岚青夕阳闪闪见鸦起晚风萧萧吹客醒林间老僧倚瘦藤一枝秋水冷金瓶日暮千岩秋影里纷纷吹落读残经  

游紫霞山  

共聨尘外镳薄游西山寺夕照返河山秋容满天地霜风失故緑顔色少姿媚黄花似吾衰红叶如人醉病来不举酒得意同此味累然似空尊酒尽同弃置  

题大令冠军帖  

君不见长安城中永寜里玉轴牙签散城市流传人间知防姓墨蠧老蛟蟠不死怪君何处得此本上有大令冠军字呜呼眞赝久不辨咄咄逼人皆李卫至今淳化二王帖多是唐人所临硬黄纸想当盘礴下笔时睥睨九原呼欲起以灯取影见面观心知不言识形似长沙无人贤郡亡后来作者不到此何必更问当年谁吾言久已经平子【`黄山云怀素所临`】  

人日游西山寺观谢章壁画山水  

萧寺荒堂三五间谢章满壁画江山天涯霜雪少春意一日携酒开心顔饥禽穿窓啄官粟岁久刓墙樵指秃山僧送客不关门寒云夜夜飞来宿  

拟李长吉击毬行  

锦韀珠络四百蹄绣胸嵌花双狻猊分曹入场鼓声作月趂流星马前落侧身下臂疾鸟回霹雳一声龙门开玉鞭笑击金镫响緑鞲齐出黄金枝临堦下马坐广亭玉盘行酒跪输朋苍头上马抱黄帕一防飞尘夕阳下  

岁暮言怀  

岁晏多北风塞向卧南壁龟纹羃纸帐规以安我室宇宙岂不寛盘薄入容膝窓明读易朝月冷谈道夕风筝偶成韵一笑付终日严城传夜柝曽是非戍役惊飇动河汉原野旷萧瑟积阴荡寒气歴歴星斗白龙钟感岁换留滞眇天北怀昔独悲辛乾坤同寥閴  

冬至  

小时逢冬至夜半叩邻里及今老无事却呼童稚起坐深朋友敬甚矣吾衰矣笄女将及人吾衰固其理行年四十二始有此儿子未知贤与愚怀抱差可喜严冬霁霜雪风日稍清美一醉忘其家頽然枕琴几  

重九登防禅寺冷翠轩  

北风吹倒磨云峰凛然双角蟠白龙边城雪花大如席黄花红叶谁为容防禅西轩作重九登高望逺开心胸烟岚卷尽莫山碧冷云万里迷鸿山北花猪大如马割鲜饮食如长虹酒酣起舞望两寺鸟惊踏雪摧长松天低日落望不尽一径何处来樵踪君不见七金山下打围处貂裘风防寒防茸跑风骏马下平野迎霜老兎咻榛丛归来得隽诧朋友临风一饮轻千钟欢余胜地两萧瑟百年聚散如飞蓬明朝却望登眺处城中唯见白云封  

题东坡眉子石砚诗眞迹  

东坡袖里平原手忠义胸藏笔发之世俗卧笔取妍媚书意乃似东邻施何曽梦见麒麟儿天骨不似驽骀肥倾囊倒轴精妙乃如此世间惟有眉子石砚吾家诗  

风琴堂  

我家琴冩风入松君家风琴惟隠几月明天籁自宫商何处安排君十指风动龙吟自不知无弦底处覔成亏世间眞乐类如此但恐此声非此耳  

听雪轩  

氷花吐琅玕窓外留半月萧然煑茶兴似倩此君説玉龙卧无力时送窓纸湿夜久沈无声风枝堕残屑  

游崆峒山  

圆方相涵浩无穷巨细长短相形中至人遗形立于独直与天地相始终不离汾水见姑射心知何处非崆峒惜哉小智闻道晚强以耳目寻遗踪去城三十里而逺其下问道轩辕宫緑云一迳羊角上忽得平壌罗诸峰悄然坐我白茅室目所未击神已通青山为身涧水舌賔主相对森谈锋是中无问亦无答一堕观听真盲聋何人意得乃忘象岂必日月推屯防叅云亭西山更好下视落日低金容归来秀色艳眉颊梦驾万里西飞鸿  

题杨秘监画马  

杨侯诗人寓于画后身韩干前身马骅骝万匹落人间一纸千金不当价曽貌先帝麝香骢纸上飞出天池龙至今画史比良乐一洗万古凡马空时手画皮叹竒迹三百年来无此笔艰难常恨少神驹掩图独抱龙媒泣  

灵岩寺  

泰山天下山方山屹相对何时巨鼇趾中断神斧快遂令齐与鲁划若中作界阳坡青磝磝阴崖白磪磪众峰如环城盘盘一都防一迳入灵岩十里行竽籁飞泉何处来石梁纳高金碧閟精蓝未到气先迈钟鱼集万指陈迹向千载何人僧伽黎入壁了无碍夫君岂知道证此身不坏异类服猛逸草木动光怪信知像教力超越范围外年来笔墨废政坐耳目隘不行万里脚恐负三生债济南山水窟岩寺风烟最乞我一把茅飞身入圗画  

江岸舣舟图  

逺村树如荠近岸舟如月孤舟泊沙尾危樯见木末前山景气佳日落凉风发时有渡头人萧萧吹素髪  

香山飞泉亭  

霜风吹林林叶干泉声落日毛骨寒道人清晓倚栏干自汲清泉扫红叶一庵冬住白云端  

东坡赤壁圗  

连山盘武昌古木叅云稠诛茅东坡下门前江水流永怀百世士老气葢九州平生忠义心云涛一扁舟笛声何处来唤月下船头掬此月中水簸弄人间秋荡揺波中山光中失林丘古今一俯仰共尽随蚍蜉孙曹何足吊我自造物游尚怜风月好解与耳目谋归来玉堂梦清影寒悠悠一顾能防何鹘巢淹不留遗像不忍挂尚恐儿軰羞俨然袖双手妙赋疑可求何时谪仙人骑鹤下瀛洲相期游八表一洗区中愁  

伯时画九歌  

楚乡桂子落纷纷江头日暮天无云烟浓草逺望不尽翩翩吹下云中君九歌九曲送迎神还将歌曲事灵均一声吹入汨罗去千古秋风愁杀人  

仿张志和西塞  

一叶黄飞一叶舟半竿落日半江秋青草渡白苹洲归路月明山上头  

白头波上白头人黄叶波西黄叶村山防朶酒盈樽落日西风送到门  

杨秘监秋江捕鱼图  

山苍苍江茫茫鸟飞不尽呉天长潮平涨落洲渚出秋风防舍鲈鱼乡渔郎聚鱼鸣两桨轻罾触破青山浪修鳞出水玉叅差晚日揺光金荡漾长林无声枫叶丹清波不动江水寒谁令此圗落尘土乃是杨侯造化之笔端我披此圗四十载老去而今重见画空留名字落人间当日题诗防人在渔人走利士走名得失与鱼相重轻笑把纶竿渺沧海浩气直欲脍长鲸  

支遁相马图  

支郎天机深世故一马中向来蔬笋气寓物一洗空眼前无骐骥逺目送归鸿僧中有良乐万里籋云风  

逢李按察  

豫章蔽牛马郢匠斧以斯太阿断犀象补鞋不如锥君子识其大不为流俗移青云自兹始功业当及时全齐十万户绣衣付儒臣往时佩犊者今日扶犁人潜鱼游青波脱兔思荒榛贤哉渤海守盗贼皆吾民汉儒事章句去道利乃倍桓谭谓子云此事今独乃岱岳小天下齐鲁复何在防当登日观一目了沧海好酒无深巷急足无善迹一伪防百诚中和为士则泽中一方镜解引万里色往时王广道山东化遗德堂堂竹溪翁如天有五星篆籀深魏汉文章仿六经后生翫华藻骫骳嫓白青善哉刘与李斯文见典刑西方有佳人贻我白玉琯吹之和八风元气生虚窽翩翩两青鸟云是王母遣天长道路濶音信何由展皎皎霜雪练寒女机中出织成天呉鳯被之臧获质如何穷乡士九月犹絺绤不见王逸賔抱穷守空室君侯下车日百城风凛如公余一炷香谿山奉宴居治要无多言所贵一字虚所以曹相国不读城旦书本心如水镜功名时翳之少年尘累尽万象复在兹水冷知天寒弦高觉柱危世无斋心友谁知此襟期二豪角谈锋气涌胸中山达士兀无言双手缩袖间理胜是非遣道在禽鱼闲回也真不愚高风藐难攀  

春水行  

光春宫外春水生鴐鹅飞下寒犹轻緑衣探使一鞭信春风写入鸣鞘声龙旂晓日迎天仗小队长围圎月様忽闻叠鼓一声飞轻纹触破桃花浪内家最爱海东青锦鞲掣臂翻青冥晴空一击雪花堕连延十里风毛腥初得头鹅夸得隽一骑星驰荐陵寝欢声沸入万年觞琼毛散上千官鬓不才无力答阳春羞作长杨侍从臣闲与老农歌帝力欢呼一曲太平人  

涿郡先主庙  

炎烬终四百海飞羣雄奔蛟龙离旧隐豺虎瞰中原仗义公天下岂料中山孙艰难拒赤壁颠沛乞荆门刘郎非娇客肯市一女恩譬如韝上鹰既饱则飞翻山阳公安在洒泪西南坤区区一隅地鼎立事雄尊灭魏壮图屈窥呉遗恨存呜呼永安宫慷慨临终言老瞒安足雄死面腼奸魂仁与不仁耳成败何必论天乎未厌汉河洛不足吞盗子复为盗丕乎犹子元等为一国亡善恶终不谖  

当时五丈桑墙头揺羽葆草木尚有情人心不如草缅怀车盖翁三顾隆中老乾坤一草庐鼎足事已了艰危奉命际流涕出师表一时防风云千古事苹藻野农复何知尚説官家好筳卜传神语瓦釡荐行潦泸水耕余村范阳行处道天留西日迟地狭东风早风霜惨燕鴈岁月愁蜀鸟亦复梁父吟尘埃惊潦倒  

扈从行  

马翻翻车辘辘尘土难分真面目年年扈从春水行裁染春衫波漾緑緑鞯珠勒大羽箭少年将军面如玉车中小妇听鸣鞭遥认飞尘郎马足朝随鼓声起暮逐旗尾宿乐事从今相继躅圣皇岁岁万几暇春水围鹅秋射鹿  

从帅府谒太清宫  

层宫枕苍陂地迥风日冷旌旗隐复见原陆互驰骋悠悠尘外趣窅窅壶中境山川蒸淑气草木閟清景周疆有楚宋汉肆列钟鼎尚矣千岁桧荒哉九龙井懐竒目以击契冥心独省悲欢万古促赏晤一日永清波鱼尾落日頳牛领天寒鹰隼击水落鸿鴈影白日照征夫青天入渔艇洗兵江汉清兹焉事幽屏  

游醉翁亭  

一迳入幽谷磴迂景更延阳光时翳竹石色写冷泉不见琅琊寺心知白云边残僧恋幽景断臂初非禅岁暮少风雪回禄无寸椽海内有此亭夺去寜非天中有不坏者断碑犹宛然逋民半呉越过客多幽燕树根落断崖聊挂从军鞭鸟啼空落日野色愁寒烟月上人归尽山空水溅溅  

阳氷篆  

防书如防儿救燎如救饥可笑亦可怜似高还似痴为此阳氷篆法传丞相斯长楸蹙骐骥快剑斩蛟螭瑚琏祖庙器衮冕岩廊姿夜光含圭角春水变华滋观物独写妙苦心人得知入石疑无笔妙处君独窥庐陵千载人爱此尤崛竒一旦随灰烬世疑山泽肥成坏固有数惜哉徒尔为永成吾不预既坏那可追当其将坏间万一神防持一物尚不忍其余可类推乃知放麑翁仁心不吾欺  

送墨李道士元老  

嵩山到嵩阳相望二百里数驿走商岭两崖夹伊水飞烟空翠间前路转多山云横碧嶂断雁没青天还鸟鸣青山上人行修竹里犬吠得柴荆花落鸟惊起草荒摩诘墅火断鲁山碑昔疑王家画今信谢公诗其中一道士生计苍烟碧松下读道经窗间写周易相看斗南北不见十年余重寻化鹤梦要写换鹅书云间侍玉皇日下瞻天表归去秋海边乾坤一壶小君归我正病病起霜满须尚能持酒否还忆寄书无遥知鸣臯下尚有苍苔迹读我往年诗因之拂尘壁  

送李天英下第  

天鸡拂沧溟万里起古色南风揺冷雨归兴生羽翼二年客京华一第为亲屈文字天地仇风云囚霹雳鸾凰望霄汉骐骥绊荆棘蹭蹬升天行白云系胸臆遥怜弟妹长摩顶今过膝人生在家乐絶胜长为客老夫懐抱恶数日卧向壁胸中畧云梦眼底无敌国云归北海后鸟没青山夕目断东北尘茫茫如有失  

## 御订全金诗增补中州集卷十一  

赵秉文三  

与厐才卿雨中同游太寜山  

羣山西来高崔嵬太寜万叠屏风开半天截断参井分夕阳不到吟诗台【`寺有吟诗台冯瀛王寓笔研于此`】近都形胜甲天下况此万斛藏琼瑰青蛟百道走玉骨下赴僧界如奔雷泉声夜作雨飞来冷云滴破烟岚堆柏梯可望不可到石鳞冷骨粘莓苔塔上一铃时独语慎勿促装遽如许径须携被上方眠明日颠崖看悬乳寺后一峯高更寒归来驻马更重看萧萧易水寒流广苍茫不见云中山西风栗叶高阳道淡淡长空没孤鸟荆卿庙前湿暮萤昭王台畔霑秋草拟豁千秋万古愁更须一上郡城楼西山应在栏干外拄笏闲看浩荡秋  

和渊明拟古  

亭亭涧底松婉婉窗前栁秾华能几时不耐风霜久感  

君倾意气遂托金石友膝上横秋霜中筵列杯酒酒明相知深剑明终不负时运有代谢交情随薄厚寄言岁寒姿枯荣复何有  

停杯且勿饮剑歌已三终男儿重意气结髪早从戎生当为世豪死当为鬼雄惊沙射人面日莫来悲风空弮冐强敌力向阴山穷仍闻霍嫖姚万骑出云中  

客从逺方来气貌充以完鞍马光照地怪我儒衣冠问君何苦心所慕惟孔顔古岂无贤豪十六子八关独携无盐子流盼青云间芝兰吐幽芳山水发清弹愿为九臯禽接翼万里鸾挥手欲谢客所惧非饥寒  

清清一本兰俟时吾将采不采庸何伤香色终不改太阳頽西泛明月生东海日月如飞梭荣华不相待寄言纫佩子无贻后时悔  

重午游冠山寺  

南风揺百草吹我游山樊青山暎华髪似我头上冠长松五月窓户閟终古不散苍云寒步出乔木杪俯视林下鞍飞亭枕爽垲更觉天宇寛凭高送逺开心顔白云青嶂非人间深林冥冥白日暮飞鸟裔裔长空闲夕阳万里开野色晋赵形势空河山时清老守容痴顽临风把酒遗巾纶明朝却望题诗处城楼惟见烟中竿  

七夕与诸生游鹊山  

七月七日人间秋兴来飘然鹊山游灵仙役鹊渡河去白云岭上空悠悠手持云腴酒与云更献酬云既不解  

饮且可与子消百忧【`阙`】　　　　　　　　无声非无闻声向根极生隐几以眼听嗒然遗其形少焉性空水灵台湛虚明从渠童子见掷瓦戏清泠  

南麓画华清宫圗  

天寳遗事今几年华清楼殿非人间五家罗绮隘山谷驱入尺纸天工闲碁分绣岭线泾渭人物微茫才位置想当睥睨下笔时两眼犹能书细字乃知棘端可以造沐猴巧夺造化非人谋胸中度世乃吾事坐令千里当双眸明皇初心小尧禹肯比金陵一孱主一盼聊为妖姬留奈何坐此覆神州太白西去有鸟道蜀山秦树令人老浮云一蔽渔阳城禄山马饱宫前草恩流四海一玉环敌人不合窥潼关至今脂泽下蟾口时有饮鹿疑神奸岂知水洗凝脂滑一掬伤心马嵬血多年鬼火化为碧还绕离宫送行客龙岩防度过华清笔端山高水泠泠呜呼兴废今已矣祗有丹青留典刑  

鶵鹰  

臯落秋风暮深崖得尔鶵他时万里翼天末片云孤何处三窟兔古城千岁狐伫翻壮士臂飞血洒平芜  

游晋祠  

官闲屛骑从意行无涧冈青山尽处山口转清溪宛与青山长古城尚隔叔虞庙水气先入军衣凉溪行不十里乔木森千章灵泉万古流不竭荡云沃日揺精光素月落圆甃青天入方塘櫂歌中流箫鼓发击汰惊起双鸳鸯脚踏船舷腋两生明月照我欹巾裳两生为我歌与子釂一觞兴来洒墨三四行使汝名似前軰香歌罢忽惆怅欲归且徜徉清风明月本自无尽藏青山緑水何处非吾乡世间风波老可畏物外日月初不忙安得此溪化作百斛酒狂吟大醉三万六千塲一朝忽骑赤鳞去归来晋溪流水依旧空茫茫  

遂初园  

人生衣食尔所适饱与温逮其得志间归心负初言少壮慕富贵老大忧子孙此心本无累利欲令志昬嗟我复何为未能返丘园物外恐难必开图对一樽  

归愚庄  

平生功名心世路多﨑岖年来忝闻道何者非夷涂庄后桑百本庄前芋数区草屋三四间榆栁八九株僮仆足使令鸡犬应指呼商钮向我言官岂不足欤如何天壤间不容七尺躯忘身百事懒忘心一物无忘已又忘物兀然同太虚不皦亦不昧无毁亦无誉不向醉乡醉即归愚谷愚  

闲闲堂  

天运如转毂日月如循环人生天地内顷刻安得闲所贵心无事心安身自安低头拾红叶仰面看青山朝听新泉响暮送飞鸟还清晨了人事过午掩柴关高非出天外低不堕尘寰花落鸟声寂我处动静间  

翠贡亭  

修竹百十个老柏四五行日出烟雾散露叶翻晴光时携一壶酒来此据胡牀鸟啼白日静花落春风香君看苍翠间法身露堂堂即物元非眞离物又非忘掩卷忽而笑风枝奏笙簧  

伫香亭  

今辰复何辰幽花满中园爱此风露香聊伫履齿痕花残蜂蝶逝花开蜂蝶喧物理有代谢花枝独无言无言还有情似诉谁空樽今我不为乐知有来岁存呼儿具瘿杓唤妾倾瓦盆且尽一日欢万事不复论  

琴筑轩  

琴筑虽有韵不鼓则不鸣流水无徽弦使我神虑清风月为节奏是中无亏成聊将不俗【`以下阙`】  

防武元直渔樵闲话图  

两翁久忘世木石以为徒偶然相值遇风月应指呼废兴非吾事胡为凡区区但觉腹中事似落纸上图一以我为渔神游渺江湖一以我为樵梦为山泽臞形骸随所寓何者为真吾尚忘彼与此况复朝市娯西风下落日渡口炊烟孤无问亦无答长笑归来乎  

就刘云卿第与同院诸公喜雨分韵得发字  

君家南山有衣鉢丛桂分香老蟾窟从来青紫半门生今日子孙牀满笏尔来先生复秀出论事观书眼如月岂惟传家秉赐彪亦复生儿勔勮勃往时尝乘御史骢未害霜蹄聊一蹶双鳬古邑试牛刀百里治声传马卒今年视草直金銮云章妙手着挥发老夫当放一头地自惭老骥迫霜鹘座中三馆尽豪英健笔纵横建安骨已知佳防得四幷更许深杯辞百罚我虽不饮愿助勇政要风灯照华髪但令风雨破天悭未怕归途洗靴韈  

九日登繁台寺  

九日独何日寒花发幽芬波澄无余滓天清廓防氛雕盘翼迅风鸿响厉层云我与二三友意适同酣醺南登歌吹台一吊信陵君捐躯赴赵壁谈笑却秦军夷门今安在草没侯嬴坟我亦感激士白首羞论文禁中有颇牧慷慨志竒勲登临送将归无为怆离羣苍茫视八极烟霭何纷纷怀古托长剑怅然日西曛  

伯胜九日诗萧然有陶风趣次韵  

九日独何日高懐无与娯仰视天宇清倐见飞鸿孤哀鸣呼其羣相望邈江湖岂不念亲友林间置樽壶不醉慎毋归且莫歌骊驹今日不为乐奈此岁将徂风霜艶黄菊兴与南山俱此时如不采但恐随樵苏日莫登吹台苍茫望八区翻然念乡国北望一长吁  

仿玉川子沙麓云隖砚屏为吕唐卿赋  

吾闻春秋纪年二百四十二不书祥瑞书灾异不知何年沙麓崩六鹢退飞失其四恒星不见夜有光星陨如雨石在地孔子讳鲁不讳宋但记日有食之既岂知沦影入石中蟾蜍桂影俱防笼初疑日中有两乌双飞跳入姮娥宫鹑火贲贲尾伏辰状如赤鸟云非云女娲炼就五色石沙砍作愚下人史苏发占又端策坎为白月艮山右兑升而云离奋翼重兑为吕归有徳吕侯寳石到子孙更遣赵子穷其源齐赵马牛不相及如何穷此造化根世间万事何不有耳目之外难具论海中时时发火焰世界一一持风轮一微尘内细须弥有顶天上犹昆仑并却咽喉与唇吻别有一句超乾坤木人抚掌非耳听石女懐胎【`阙`】　　扇子筑着帝释鼻鲤鱼惊翻东海盆吾言非夸子夸矣要与摩诘无言【`阙`】  

仿乐天新宅  

吉凶翻复两何如新贵移来旧贵居昨日弓刀围旧宅今朝车马庆新除兎惊尚顾罝中兎鱼逸还寻罩下鱼富贵贫穷皆有命大都覆辙戒前车  

仿郎士元寳刀塞上儿  

长安美少年白马黄金鞭后骑捧长剑官仪如殿前烟尘生絶塞烽火照甘泉如闻辞第将遗貌上凌烟  

从军行送田琢器之  

严风吹霜百草枯塞外马肥思南驱长戈飞鸟不敢度扼呉岭下行人无钩钤一夕妖星过贼臣自掣居庸鏁藏金郿坞未厌深长安三日燃脐火北兵数道下山东旌旗绛天海水红北人归来血饮马中原无树揺春风槖駞氊车载金帛城上官军宜叹息累累妇女过关头回望都门心断絶汉家公主嫁乌孙圣主重战议和亲北望【`地名`】一舍如天逺黄沙茫茫愁杀人田侯落落竒男子主辱臣生不如死殿前画地作山川请以义军相表里恨我不得学李英爱君不减侯莘卿子明又请当一面禁中颇牧皆书生横遮俘尸三十万潼关大笑哥舒翰上书慷慨请长缨临风铩翮空三叹  

题杨祝监风雪晓装图  

林空月已沈雪落风未扫束装事晨征之子涉逺道心知马上人万象入腹藁髯奴亦可人行李伴幽讨尘中无此客风云满懐抱逢辰则伊吕不然商山皓如何苦憔悴薇蕨不得饱前身孟浩然后身穷贾岛三生纸上形千古笑枯槁向来富贵骨露湿原上草百年等一梦翻覆无丑好那知风雪癯不是蓬山老所以邢和璞一笑几絶倒  

试院中愁坐叔献学博忽送红梅小桃数枝坐念春物骀荡西园开钥不得一观作诗破闷兼简张文学仲山  

数日天气殊未佳文书如山眼生花忽遣官梅入吾室政尔东君解留客蜡梅无韵空有香红梅亦复清而庄此花韵胜开较晚天许风流嫁海棠海棠春骄睡未足环儿酒晕红潮玉不应更有林下风翠袖天寒倚修竹银瓶亦有小桃枝茜裠游女窥荆篱青枝緑叶不须问自有月影溪光知氷花不肯相媚妩来伴诗人作诗苦横斜影落水心中融入诗中作竒语古来诗人例多穷把酒对花酒已空亦知寒食只数日醉梦不到西园中天上公子被花恼一笑回波嘲栲栳不须区区索酒钱但可煎茶对花前  

慧林赋海棠  

君不见三郎花下吹觱栗寜王搦管幡绰拍一声惊破梦华清海棠顿觉无顔色又不见百花潭北西郊路醉里花仙覔竒句觉来酒尽花已空诗人不是无心赋梨园富贵春萧瑟空对画图三叹息杜陵谁有补亡诗坡仙诗中画更竒君不见西园往日称繁雄罗衣不复能春风雄楼杰阁春色里温馨淑气月明中纎条嫋嫋春无力犹绕空墙绊游客不应折赠寄僧房来与幽人慰岑寂石门老衲僧中癯鼻端苦覔香有无何似东庵人散后月斜疎影照跏趺  

冷岩行【`尧山堂外纪司马永贞金宗室时称贤宰相自号冷岩周昂亦有诗`】  

禅房阁雨鎻春阴幽人切切鸣幽琴一声两声风萧森三弄五弄天沈沈纷纶十指终不乱双鸾对舞扬哀音初为湘灵怨再鼓别鹤吟弦声按抑止复作忽然变态穷﨑曲终从容奏恬淡落花啼鸟青春深苗夫子吾独知尔心胡为翻作冷山操此意似欲为师箴昔年忆侍明光宫曽以丝桐沃舜聪薫风一曲岩廊静万国无为至化中明昌有道真重瞳重瞳左右多防龙朝廷诏起冷岩公鼎湖龙去弓剑空不闻天寳相国忠渔阳马嘶旌旗红圣主中兴日月功首诛羿浞鉏羣凶张公上书见大计臣以琴谏非琴工先生年来到骨穷但愿四海无兵戎夜阑更请弹三乐臣独饥寒亦不恶  

和渊明归田园居送潘清客六首  

身行半天下何处无名山苏门天下胜筑室不待年曩时孙公和今代潘子渊无家安四壁治生惟守田去国行万里徃寄茅三间山川半豺虎一水不得前寄谢李龙眠为我写风烟曲肱画圗里卧游西山巅尚恨画中隐不得招闲闲有愿何必遂古人岂尽然  

人生本无累世路自羁鞅悠悠尘中境翳翳霞外想苏门有佳处怅望不得往遥知西山下烟雨薇蕨长有愿神莫违谁谓河水广梦逐西飞鸟一夕驰渺莽  

万国角声里日暮行旅稀幽人如野鹤思逐南云飞防防花经眼冽冽风吹衣平生香火愿母使寸心违堂堂鸠林师法喜以为娯谈道有原委百川防归墟城市俛莫留野性山林居年荒拾橡栗湿柴烧橛株尚怜陶与陆问讯今何如当时莲社人寥落今几余修静复西去而独逃空虚篮舆防相访容我醉时无  

昨日游东城今日复南陌偶逢素心人把手便欢适一谈复一笑不觉日西夕骑马穿市桥矫首望林隙归来掩关卧尚恨为物役四论喜僧肇文笺陆绩防当投絶学缮性终何益  

驾牛函谷关跨鹿涡水曲相期无翼飞岂不贤尊足他年东坡翁一衲归玉局相哀老不死分我一明烛千年暗室中一旦得朝旭  

题巨然泉岩老柏图  

雪岩森危有老柏几度寒泉潄秋月气凌层空白日寒根贯断崖苍石裂奔腾逝水送流光剥落古苔封老节明堂未作栋梁材潦倒风霜半无叶何人胸次富泉石巨然袖中董源笔崖倾岸絶无人见夜半移舟真有力贤侯笔力分曹植气象叅天二千尺为回笔力挽万牛顿觉烟岚少顔色  

梦登华山  

梦登莲华峰擧手摩青天道人寛我心相与掬飞泉风吹青霞佩飘若云中仙下视尘世人扰扰名利牵直欲叫苍穹生灵日熬煎安得侧仙掌狂澜回百川一洗六界尘万骑还全燕功成不受赏弃之若浮烟金膏换华髪玉液炼丹田金丹如可冀脱屣区中縁闲寻碧玉调朗咏青苔篇还骑双白鹤飞下青山巓  

尚书右丞侯公云溪图  

朝游云溪上暮游云溪下不知云溪云去作人间雨流水赴大壑白云思故山何时溪上人心与归云闲黄公山下云溪路十里溪光照云树溪流防防读书声想见先生旧游处溪上老僧今白头天书招我归来休圯上方传黄石畧山中未暇赤松游我公昔年提孤军旌旗绛幄张鱼鳞鲸鲵沸天海水浑骂贼嚼齿欲见龈旄倪十万寄一身咸阳白骨廻青春九重叹息天为颦殿前论事气益振沧海未全归禹贡山东且愿变齐民匣内寳书金屈戍腰间瑞节玉麒麟卫国锦衣归故里代公黒髪更慈亲他年钟鼎出元勲二十四考中书君整顿乾坤济时了飘然却返云溪云  

过广武山  

尘霾晦金镜鹿走羣雄驰龙腾海水沸虎怒风林披成臯天下险楚汉昔相持乃翁一杯羮且欲共分之两雄不并立鸿沟徒尔为裹疮抚战士智勇亦已疲荥阳非吾厄帝圗乃天姿阴陵夜失道慷慨儿女悲长陵一抔土笑煞牧羊儿胜负两蜗角兴亡一枰棋而况彼区区二蚁争雄雌西登广武山旷望九河湄野旷知天迥崖倾觉岸危青山明剑防霜林列旌旗云槎秋浩渺烟树晴参差凄凉阮生叹旷浩谪仙词怀古念离散兴极泪还垂  

河中八咏  

舜井  

一水独泠然浮云几变迁心知思舜处时见井中天  

夷齐墓  

让伐理难全求仁岂怨天乾坤吾道独宇宙此山传不肯飡周粟犹应饮舜泉冥鸿饥欲死落日唳昬烟  

鹳鹊楼  

楼成鹳鹊几时还人去楼台竟日闲地接连城秋水渡河分两岸夕阳山墟烟冉冉分秦树陇鴈依依度晋关千古废兴还造物暂携风月出尘寰  

逍遥楼  

黄河城上逍遥楼何人能作逍遥游断霞落日今犹古明月清风春复秋千里兵尘常漠漠五年心事漫悠悠中条大华不忍见云自高飞水自流  

汾阳王像  

天寳突骑兴渔阳首提孤军起朔方扫除欃枪廓氛翳再使日月光吾唐丹青凌烟谁第一功业汾阳异姓王当时太尉亦雄伟天不憗遗壮士伤河中重镇甲天下浑公与公屹相望时危英雄常恨少抚壁再拜涕泗滂诸酋下马识公否公虽云亡像在堂  

呉生画  

呉生大士十六像岁久尘昬蛛网丝眞物从来有眞赏息轩为作证明师  

杨惠之维摩像  

一防传心已失机更求形似转成痴至今遗像兀不语犹似当初问法时  

先公碑  

过客纷纷总不知先公事迹竹溪碑旁人未省摩挲意也觅西厢待月诗  

汾阴祠后土  

闲闲吏隐官蓬莱玉堂给札非仙才封香汾阴祠后土骑士引赴轩辕台龙门峡东天下险状如万顷纳一杯方丘中峙巨鼇趾黄河一箭从天来长风吹云碧海去旷荡万里晴天开青山终古不改色下送落日浮金罍沧波几回照新鴈往日繁雄安在哉君不见汉家六叶夸雄才力通象郡臣龙堆泰山日观封禅罢属车九九声如雷横汾中流箫鼓发酒酣乐极情生哀秋风一曲在人间茂陵桂树空莓苔又不见开元四海不动尘千麾万骑祠神脽侍臣文章咸第一丰碑自勒镵崔嵬凭高慨咏才子句山川满目空尘埃铃声琳琅蜀道雨想见万里愁云廻蒲关北走荥河道岩深地古令人老北师夜渡黄河氷生人憔悴如霜草吾皇神圣如轩辕北伐万里清中原徧秩羣神礼乔岳还因告土祀坤元灵只纷纷福来下倒卷天河洗兵马重新日月照乾坤再整山河归庙社三河形势满河中独纪葵丘第一功唐汉遗民寻故事还思法驾幸河东  

防灵观即事【`戊寅五月十六日试宏词二首`】  

灵宫初雨余散防步幽径深樾不见人微风度疎磬心闲偶无事虚极自生听时复静中喧归禽暮争瞑欹枕北窓风书叶久未定午梦破华胥起看松阴正闲居观物化静处见天性鸣鸠亦何为谷谷自相应  

题东坡石钟山记墨迹【`书为水渍防半`】  

东坡谪齐安人怒神所许倒骑卧水龙醉踞石头虎赤壁万里江一叶吾敢侮归来抵湖口此乐乃幷与扁舟絶壁下鹳鹤如人语风雷相轰豗水石互吞吐山遗洞庭乐帝下钧天舞石钟不吾欺一证万万古遗墨落人间讹缺十四五糢糊鲁壁简剥落岐阳鼓蜿蜒半鳞甲尚恐脱风雨画移瓦棺壁剑化延平渚祝君什袭藏隄防六丁取  

武元直画乔君章莲峰小隐图  

武君非画师胜概饱胸臆太华五千仭驱写入盈尺飞泉峰顶来落我松下石清风忽吹散琴上溅余滴呼儿急写之指下淋浪湿未知责子翁颇复有此适何如圗中人眞作林下客青山不违人但恐富贵逼勇退良独难此愿谁能必向来燕赵间逆旅拜眞逸儿时弄琴者天涯老相识俛仰四十年父子埋双璧卷中题诗人十九已仙籍年光飞鸟过纸上但陈迹对此还自伤何事为物役还丹日月迟白首阳光疾文章眞小技身外皆长物拂衣归去来莲峰入心碧  

中元夜祭太一罢对月  

今夕知何夕白露涵秋空褰衣踏明月如在琼瑶宫细数秋兎毫桂树何珑当年谁所种翳此天公瞳清光知人意飞影入杯中流霞酌不尽清光浩无穷我欲遡白云一访东坡公扁舟下赤壁此乐将无同畴昔缟衣仙化作羽衣僮酒酣邀我去鹤背泠松风  

灵官夜醮余香雾飞不起更衣步石坛风露浩如洗月波走金蛇入我清樽里引杯不复疑弓影正如此夜深闻雁过歘见【`阙`】　几松间龙一吟风庭应落子空中步虚声隠隠犹未己  

东轩老人河山形胜圗  

太虚匠流峙造化谁胚胎洪荒万万古至今余劫灰黄河发昆仑匣怒不敢乖初经龙门天下险势如万顷纳一杯桃花浪激不得上凡鱼几曝鳞与腮下趋神脽如地底终古不到轩辕台蒲津沈沈卧虹影铁牛驾浪输黄能千里一曲复一曲倾山倒岳不复廻巨灵运东肘华岳为崩摧茅津济师想胜槩掻首北望令心哀万赴集津鼓声如防垓神斧忽中断镵凿何年开崖倾路断飞鸟絶轻舟一箭浮天来篙师絶叫未及瞬回望已失云涛堆但见两崖苍苍半天外三门斗落如惊雷擘窠大字谁所铭高山百丈磨苍崖庙前刘公一片石龟龙剥落生莓苔东轩先生生长三晋地回视韩魏空浮埃想像旧游处落笔如山頽胸中元自有山河写出胜槩何壮哉余波到诸郎直气凌斗魁况复文章妙天下睥睨晁张颦苏梅竹帛如山不经国安用江鲍称诗才刘夫子我有一杯酒浇汝胸崔嵬呜呼圣道久榛塞孟氏辟路诛蒿莱诸儒辛苦补罅漏未见巨手如排淮后生索涂方擿埴虽有耳目如婴孩祝君頽波作砥柱驱入圣海无津涯刘夫子深藏什袭作鉴先生此圗吁可懐  

春雪  

幽窓不知春但觉寒转加开门散飞雪带雨不成花盘空飞琼舞作态正横斜着树暂珑少焉委泥沙急埽枝上玉为我试新茶不须待明月汤好客便佳  

题赵琳画东坡石上以杖横膝肩头二首  

庙堂竟何人此老乃石上盘礴万古胸入此一藤杖击去荆舒蛮扶来司马相君看熊虎顔百兽不敢傍东坡谪岭南一笑六根静食骨不弃余又使羣狗竞手中果何物乃是照邪镜尔曹何足容以杖叩其胫  

拟陶和许至忠二首  

西日頽残照北风凛寒威侏儒饱欲死幽人独无衣不上北阙书甘采西山薇曽子已再化寗蘧早知非岂不乐仕宦恐与心事违柴桑旧三径吾行其庶几尚怜渊明翁颇负责子讥隐居茅檐下聊欲曝斜晖  

归田有何乐佳处正在兹闲与老农语夜雨深一犁行年近六十悠悠复何之有田足我食有布成我衣富于黔娄生乐于荣啓期妻子愠见言一防不上眉吾师有遗训贫贱不能移  

题牧牛扇头  

一牛顾其犊一牛轩凥脽旁有牧犊子窥巢攀树枝嗟尔有饷具不念鸦鶵饥乌鸦各天性飞来防其儿汝亲亦念汝而人独不知不如两相忘人禽相娯嬉  

东篱采菊圗  

渊明初亦仕迹留心已逺雅志怀林渊高情邈云汉妖狐同昼昬独鹤惊夜半平生忠义心回作松菊伴东篱把一枝意岂在酒醆不见白衣来目送南山鴈淡然忘言説聊付一笑粲  

赠眼医  

和扁不并世世岂无良医今代王彦若恨无东坡诗大弨卧壮士积热下脑脂神针运斤风此妙人得知君言吾有道神视了不疑擘山导河流破壁取蛟螭圣道如日月浮云时翳之谁为补天手刮膜施金箆韩孟不可作此艺眞吾师  

钓篷  

船篷无可载意钓不在鱼此身眞袯襫万事一籧篨无载不能沈死鱼安足饵洛水是非波临轩聊洗耳  

听雨轩  

无田妻啼饥有田稻蟠泥等为饥所驱贫富亦两齐雨中窓下眠窓外芭蕉语置书且安眠催租吏如雨  

拟东坡谪居三适  

旦起咽日  

老人畏朝寒常恨为物役爬掻未云已简书催我出尔来先朝叅晨起喜见日王事有期程安能待其毕披衣向东方聊复效吸渐渐支体柔谷谷眞气入少焉肝肠暖阳和通百脉吾年六袠余前路那可必未来不吾预已逝安容息及此未病间聊冀一漑益  

午窓曝背  

清晨了公事及午身得闲南荣有晴日曝背于其间稍稍阳光舒融融和气还时携一册书眼花纷斓斑倦即枕书卧散尽腰脚顽清于三杯余甜胜一枕跧人间有此适不忧天公悭世人慕暖热肉屛醉云鬟虽得一饷乐忧喜常相关痴儿亦笑我市中有樵山  

夜卧炕暖  

京师苦寒岁桂玉不易求防粟换束薪掉臂不肯酬日籴五升米未有旦夕忧近山富墨防百金不难谋地炕规珑火穴通深幽长舒两脚睡暖律初回邹门前三尺雪鼻息方齁齁田家烧榾柮湿烟怯泪流浑家身上衣炙背晓未休谁能献此术助汝当衾裯  

仿梅圣俞月出断崖口二首  

末伏暑尚在雨防落未落梦觉起视夜缺月挂屋角残星横斜河晨鸡号天风幽人窓中眠纱厨明秋空  

长白山行  

长白山雄天北极白衣仙人常出没玉龙垂爪落苍崖四江飞下天绅白匹马渡江龙飞天云起侯王化千百至今甲第多属籍时清毬马争驰突锦鞯貂防猎春风五陵豪气何飘忽前年北骑瞰中原凖拟长城如削铁君家兄弟眞连璧胸中十万森戈防向曽论事天子前汉庭诸人动顔色心知不易一囚命顾肯贪功事无益西南方面应时须帝曰来前无汝易从来十益不补损三辅萧条半荆棘瘦妻曵耙女扶犁惟恐官军缺粮给呜呼疮痍尚未复且愿休兵养民力老夫谬忝春官伯白首书生不经国伫公功成归庙堂再献中兴二三防【`大金国志长白山白衣观音所居其山禽兽皆白黒水发源于此旧名粟末河后改名混同江`】  

渡水僧二首  

日落前溪渡钟声隔岸闻秋水深可涉挽衣踏行云行云忽破碎波动生鱼鳞化为百千我何者为我身此身尚非我况复影中人画师画具眼了此起灭因三生祠下梦一笑语前尘  

一僧杭中流杖笠行相随波纹生足指照影光弥弥一僧到彼岸前引如导师腰间两不借身外一伽黎一僧方欲涉结带如有思前山鸟飞夕后山云起时君看眉颊间中有摩诘诗  

时雨【`有序`】  

时雨美胥莘公也公以行台移镇平阳邻畏其威民怀其德焉天降时雨山川出云天相休运是生世臣维我世臣乃国于莘天子命之牧尔邦民北风喈喈雨雪霏霏嗟我晋人而疮而痍吹之呴之摩之抚之于燠其寒于饱其饥既瘳既夷不嚬以嘻孰为豹虎载栅载垒孰为蟊贼载芟载理无扰我乡我乡我里无伐我桑我桑我梓逺人駾矣我民祉矣公在在堂如春斯温激矢在壶折冲于樽民安于防兵安于屯公在在堂锦衣绣裳敝予改为斯民不忘公在在堂绣裳锦衣我民之思无以公归  

皇武【`有序`】  

皇武命平章公移镇陜右也皇奋厥武如雷如霆犷彼逺人载震载惊帝命相臣苏此疲氓维时莘公展也大成公自平阳移镇于秦世皆谓公在处阳春公在在秦有年无兵世皆谓公斯民徳星惟此二方不宁不令帅臣议征发言盈庭公奏累上如山不倾世皆谓公汉之营平既完三辅复保五城以迄于今夏人请盟维将尽能维公竭诚公拜稽首天子之明我公归矣我民思矣诏公复起周邦咸喜愿公百年以佐天子罔俾樊侯于周専美  

郑子产庙  

晋楚更霸争雄尊势如两虎挟一豚玉帛事楚方南辕晋师已及国北门郑有人焉国无小晋楚虽大谈笑了临风三叹酹酒罇注目苍陂望高鸟  

过湖城  

暮行潼关道百里苍山昬峯断忽平野大河东南奔我行属冬季风雪浩以繁云结层隂狐貉不得温岂不念白首出使万里藩惜彼守冻者据鞍复何言  

过阌乡  

秦关百二天下壮百万防师未能傍函关未了又潼关潼关之败何等闲九龄斥逐姚宋死边将邀功从此始今年西屠石堡城明年又起渔阳兵朝廷欲借边将重不觉猪龙心暗动禄山前死未可知虽有渔阳突骑将奚为自古明王重用武莫笑书生陈腐语  

舍元殿  

秦山从北来宫殿何巍巍含元遗址在下建十丈旂当昔休明日轩陛拱垂衣一旦人事改阿荦坐彤墀譬如元气衰百疾攻四肢陵臣更五代兴亡如奕棋尘埋棃园骨火烧花萼碑寝殿通樵径宫墙挥酒旗至今明月夜石马空闻嘶苍天不可问渭水空自驰谁为后来者应与此心期  

过干陵  

干陵故梁山也旧有柏万株亡矣有石藩王像来朝者六十四至今犹存下有章懐太子墓  

晓日上干陵干陵何巍巍前瞻对双阙上有十丈碑左右藩夷像想见朝贡时一抔土未干衮服昜祎衣好还虽天道剪伐尽本枝凄凉庐陵谪慷慨黄台辞赖有狄相国取日洗咸池母后盗国鼎吕氏非薄姬中睿乃其子天幸亦其宜骊山三日火见笑牧羊儿如何陵上栢独有神防持千秋百嵗后魂魄复来兹故山草木赭应悔复辟迟天回西日照嵗暮北风吹南登乐游原黙诵昭陵诗  

## 御订全金诗增补中州集卷十二  

赵秉文四  

发枣社  

夜发枣社驿褰帷见明月月照断崖氷风吹隂磴雪山重复峻岭十歩九盘折两崖夹深濶线路仅容辙缒车下百尺轣辘声未絶坡陁到平地稍喜见雉堞隔城闻钟鼓星斗何歴歴故人相劳苦杯酒慰行役夜阑秉明烛相对恍如失  

过宁州  

季冬落日黄霜雪原野白驱车上峻坂十歩百夫力我行未半岭囘视但木未白云在髙顶可望不可及北风摧去翼孤烟带逺客居人候征骑倦仆望前驿苍皇下坡陀张灯已昬黑  

仿渊明自广  

天地有常度日月有常数有生则有死如朝必有暮来  

者不可却去者那容驻但喜故岁新新年行复故故交零落尽世岂能久住年衰性自忘所以语多悮但复眼半昬文字宜少觑前路那可知正宜委运去幸近古稀年无复更多虑  

和渊明饮酒  

少长慕富贵老人思丘山一为妻子累不肯践斯言误落尘网中黾俛四十年吾衰有儿子门户幸可传漆园去我久举世少眞情晋宋多名流惜哉亦虚名浮虚忘轩冕逾检称达生渊明初亦仕不为宠辱惊笑彼夸毗子空谈竟何成  

琳宫杂鼃黾颇厌鼓吹喧既久少人事却爱幽居偏南荣有竒趣云峯可当山一雨溪水涨稍稍鱼鸟还我亦乐其乐可为静者言  

好丑无定在当时者为是弥子当宠时安知后来毁世道每如斯吾生幸不尔举世尚五弦安事矜緑绮少年喜草书临池学伯英纵横挟造化如见万物情墨濡四溟窄笔落三山倾年来颇自笑惜哉以技鸣白首竟无得俯仰愧此生  

忆昔告归老方属耆指时眼昬头半白誓将从此辞几年不得谢因循到今兹耳聩左目盲决去吾何疑君恩虽云重窃禄良自欺乗流且复逝遇坎将安之  

昔我谢事时曾造老衲境谓言方闲去如醉不得醒至要无多言退歩心自领一朝桶底脱露出囊中颖有如暗室中照耀頼烛炳  

严风大泽枯霰雪寒威至此时陶彭泽相与父老醉醉不必相扶颠倒无伦次处世贵无名不知斯我贵斯人今已亡三笑有遗味  

忆我滏水阳经营五畆宅修竹几千竿今为狐兎迹相逢问乡旧里巷不盈百艰难惊独在鬓髪飒已白一醉齐彭殇无为空太息  

幽居淡无事雅志了经眼花憎文字悠悠竟无成中夜起无寐披衣守寒更梅竹散清影素月流广庭孤鹤閟逸响切切寒虫鸣抚卷长叹息慷慨恻中情  

渊明虽不仕爱此北窓风曲肱枕书卧乐亦在其中时持一杯酒赖此齐穷通大笑杯中蛇晚矣悟雕弓昔我平生友峩冠今皆仕居官不避事力学固为已非无济时策垄断亦云耻行年未六十赍志没蒿里蹇子随朝班星霜几四纪譬如逺行客日暮寻所止飬志归田庐晚节犹可恃  

拟和韦苏州  

和西涧  

雨荒竹迳草丛生树隔前溪一犊鸣歩寻幽涧疑无路忽有人家略彴横  

和烟际钟  

近壑敛暝色逺山犹夕晖声从烟际起复向烟中微随风散林野渡头人未归  

和西塞山【`龙门`】  

双阙耸岹峣神斧忽中断一水从中来千龛道傍满  

和山耕叟  

歩逐麋鹿迹讵知朝市情负薪南涧曲荆棘雨中行呼儿问牛饱又向山田耕  

和上方僧  

石润云生衲崖倾月照禅晒衣横竹锡洗鉢落岩泉但见山花发幽居不记年  

拟咏夜  

明从暗中去暗从明中来流光不待晓闇尽玊炉灰  

拟咏声  

万籁静中起犹是生灭因隠几以眼听非根亦非尘  

和寄全椒道士【`潘清容自鄠移楼观与中条乔象之同居`】  

新移白阁峯逺访中条客结茅授经台共坐云间石松龛读易朝月窓谈道夕从此到终身区中了无迹  

和游溪  

清溪雾气散水涵天影空白云翻着底移舟明镜中鸟近前滩白花移别岸红遥知夜来雨山色翠如葱  

和听嘉陵江水声代深师答  

惊湍泻石崖百歩无人迹爱此喧中静聊布安禅席水无激石意云何转雷声仁者自生听达士了不惊心空境自寂淡然两无情  

和演师西斋  

不见竹间僧但闻花外磬敲槛出鱼游巢檐知鸟性云蒸坐禅石露湿行道迳夜寂一灯残山月来破暝  

和游开元精舍  

松轩风扫静终日闭门居犬卧青苔地乌衔红叶初瓶残夜禅起经润雨翻余自是少人迹非闗来往疎  

和答中山道士  

行转青溪又别峯马蹄终日认樵踪翠微深处无人住寺在深山何处钟  

和琅琊【`万夀寺`】  

兹寺废已久经构昔未遑一朝焕金碧煌煌耀东冈文母开大施天厨来众香萦回转佛阁窈窕閟禅房平地俯归鸟髙斋在上方宿云不归山野水自成塘道人如水镜见者心清凉理胜是非遣虑淡形迹忘归鞍惜清景伫立暮天苍  

拟漠漠来帆重溟溟去鸟迟  

薄莫潇潇雨何人独倚栏蒙蒙山气重淡淡水纹寒草际光犹湿松梢滴未干灯前未归客无梦到长安  

拟何时风雨夜复此对牀眠  

幽居少人事有客来不速炉内火正红罇中酒新緑髙斋始闻鴈隔时动竹何当风雪夜抱被还同宿  

拟緑隂生昼寂孤花表春余  

了无车马迹终日掩禅闗不下溪头路坐看檐际山好鸟破午寂幽花淡春闲簪组方为累来游不知还  

送麻知几徴君  

丹山五色凤一举天隅文采瑞圣世不为竹与梧渥洼汗血种逸气凌九区可见不可絷白璧谁敢沽夫君号神童七岁能草书二十上词赋下笔凌紫虚三十富经学两魁天下儒蛾眉众女嫉反畏知名誉一朝相舍去愿以道自娯闲观养性书洞究先天图姓字问天朝相公借吹嘘从容拜防命移疾还里闾诸公惜其去乞留侍玉除掉头不肯住一饭吾岂无君看泽中雉饮啄良自如一旦畜樊中意气惨不舒又如田间牛腾掷适有余被之以文绣顾影反踟蹰君防岂不重力疾须人扶旁观信美矣违已非病欤可以激頽俗可以励贪夫异时髙士传名与西山俱  

饮马长城窟行  

饮马长城窟泉腥马不食长城城下多乱泉多年冷浸征人骨单于吹落闗山月茫茫原上沙如雪十去征夫九不囘一望沙塲心断絶北人以杀戮为耕作黄河不尽生人血木波部落半萧条羌妇翻为边地妾圣皇震怒下天兵天狐夜射旄头灭九州复禹疏万里还耕桑但愿猛士守四方更筑长城万里长  

猛虎行  

孤虎在深山一怒风林披朝食千牛羊莫食千熊罴虎暴尚可制人还寝其皮旄头飞精光落地为积尸焚山赭草木血积成汚池万灵泣上诉生民将何为帝怒勅六丁雷电下取之埋魂九地底压以泰山坻然后天下人颇得伸其眉寄言颠越者母得育种遗  

仿杜老无家  

弟妹他乡隔无家问死生兵戈尘共暗江汉月偏清落日黄牛峡秋风白帝城中原消息断何处是秦京  

仿刘长卿出塞  

上山摇白旗下马驻旌麾边骑数重合汉人三日围天寒短兵接日暮战声防万里天山北招魂葬不归初从召募军麾下防行频衣上两行泪灯前万里身鼓声青海振战骨黑山尘落日边风起萧萧愁杀人  

杨妃墓  

灼灼陌上花青青路傍草人心任荣悴过眼无丑好马嵬三尺坟西出剑门道如何倾国顔伤心不同老  

李夫人  

夫人临诀时掩面羞人主空余返魂香黙黙不得语千秋百岁后粉黛化为土一笑不成研春风花自舞延安滋戒师余初主安塞堡簿时相识也今戊子岁春被命作醮平凉偶得相会以四十三年之旧故集句以赠之  

五城何迢迢【`杜`】闗河茫茫隔波浪【`许表民`】与君别来今几时【`卢仝`】翰林白髪三千丈【`王琪`】形容变尽语音存【`东坡`】闲思往事是前身【`乐天`】四十三年如电抺【`东坡`】欲谈前事恐无人【`子由`】厐眉皓首无住着【`杜`】臂上念珠如皎日【`唐僧`】架上楞严已不看【`东坡`】更看脚根参一节【`山谷`】人生何处不相逢【`丁冠`】犹恐相逢是梦中【`晏叔原`】同是行人更分手【`山谷`】明朝车马各西东【`欧阳公`】  

塞上  

穷边四十里野戸两三家山腹过云影波光战日华汲泉寻涧曲樵路入云斜随分坡田罢还簪野草花因寻射雕垒偶到杀狐川西地牛羊瘦边沙草木羶废池余井臼古戍断烽烟自说无征战经今六十年薄宦边城里经年无客过一川平地少四面乱山多野色连秋塞边声入暮河旧貂寒更薄飘寄欲如何树霭连山郭林烟接塞垣断崖悬屋势涨水没沙痕烽火云间戍牛羊岭外村太平闲檄手文字付清罇  

寒夜  

岁晏寒无那夜深清欲饥竹风惊梦断雪意听窓知稍稍鹊翻树萧萧人语篱虚明满吾室何计月来时  

三山渡  

春水三山渡斜阳八字隄河淤树身短沙截草痕齐地纳黄流大天衔旷野低故人不见我愁思使人迷  

西陵  

蔼蔼西陵树萧条歌吹声客愁连断鴈地古更荒城山色娇新雨河流怒不平浮云台上起不尽古今情  

柏人光武庙  

真人开有汉帝业肇蒌芜洒落君臣契艰危庙社图山川扶鄗邑日月拱东都社稷千秋里风云四逹衢北风吹雨雪西日照桑榆旧物余翁仲荒祠老祝巫功臣遗像在时有防衔须  

正觉院  

西日转廊腰疎钟送泬寥壊墙縁苦竹破屋上凌霄白髪知僧腊青灯更客宵叶声风外尽窓雨续萧萧  

散防  

解鞍成小憩散防遂幽欣偶拂水边石坐看岩上云桑麻深畏景水竹淡斜曛兴寄方自得清凉谁与分  

陆浑  

言从陆浑去不过紫芝还鸟飞不尽处夕阳千万山云起动兼静水流忙更闲坐待石上月灭没烟岚间  

梁园中秋  

今夜梁园月相逢照一罇他时千里共此会几人存老我追随尽怜渠笑语温不眠瞻玉兎终夕露荷翻  

梅和尚节使挽词  

鏖战羣奔外申威一呼间功名归死事义勇鄙生还矢向边尘尽弓犹汉月弯君王思战苦起塜像天山走卒知名将儿童说义州甘心轻白羽苦战脱兜鍪援絶挥戈地创余振臂秋英魂知不冺结草抗邦仇  

和西溪思归  

好在西溪隠人今白玊堂兴来看画本梦去拂西墙旧竹多年合新松几许长从渠黄石老独占白云乡  

狱中  

处顺初无累安时故不忧敢遑身后虑甘向死前休有姊如工部无儿似邓攸悠悠天地意还许望松楸  

徙倚  

徙倚秋原上长吟动所思草荒天马瘦日落野鹰饥多病亲朋改中年齿髪衰功名付公等才力况明时  

寒食遥奠西山寺  

榆中草色芜春水稍渐车野祭一盂饭乡愁千里余年年寒食客日日故园疎莫讶交亲絶嵇康嬾寄书年来百事废渐与世情疎案上一杯酒牀头几册书春风疑混沌水月似空虚顷刻翻晴晦吾心淡久如  

赴寜化宿王道  

山屋如鸡栅才容卸马鞍风吹四山雪月照一川寒不敢侵星起惟愁上岭难中宵问前路客枕若为安  

观音院  

栋宇悬崖上山光淡复深夕岚无逺近返照有晴隂泉落莓苔石风光松栎林悠然成独酌啼鸟是知音  

芦芽山  

荷叶平初尽芦芽势渐分朝来知宿雨谷底见归云日上松犹滴风来草自薰临溪归路险万筏下河汾  

荷叶坪  

平生惯山水见之如等闲朅来惊老眼何处无名山崒千峯外苍茫一雨间山神应解事为我洗孱顔  

管州道中  

龟手酸风里寒多酒不胜马蹄荒店雪人迹断桥氷瘦骨成山字霜髯作防棱绿窓三丈日政尔梦腾腾  

代郡张氏瑞栢堂  

郁郁何年植盘盘兀老苍文章深篆籀忠义饱风霜子舍占乌鹊孙枝托鳯凰主人廊庙具防见拂云长  

过黄崖  

患难惊身在龙钟感岁新山川愁倦鸟岁月老行人落日黄崖古东风白霫春伤心潢水北无乃久风尘落日逢人恐深秋动旅懐乳鹰家碧嶂饥虎啸黄崖此道将何适吾生尚未谐伤心墟落里犬防有残骸  

咸平道中  

道坏縁冈逺村流自作塘夕阳开野色秋水纳山光雨住林逾黑鸟归天更苍防搜无好句淡墨写微茫  

庆云道中  

对岸青山隔孤城碧浪开緑芜天际合白鸟日边回渡口呼舟急沙头立马催夕烟生极浦欲上客衣来  

中秋金河感懐  

金河今夜月辽水一罇同鴈影不复北马蹄犹向东山川新战血宇宙旧飘蓬优鉢余生事愁来醉眼中  

登巢云楼  

烽火三年戍沙陀几战场自予甘薄宦与子各殊方寒木同春色髙楼倾夕阳如闻洗兵马更喜问临潢  

和杨子元  

红叶如人老黄花与世疎物华行晼晚天宇迥澄虚山作屏风画鴈成人字书相逢一杯酒秋兴各何如小雨班班落庭槐摵摵疎秋涵山谷冷天入水痕虚多病难忘酒穷愁强著书深惭灵感老时复问何如  

松下独酌  

行人隠微迳古寺带平冈山势倚城断河流入野长树欹支壊道草卧压頽墙独酌无人共松风荐一觞  

松山道中  

松漠三百里飘然一日中山长云不断地迥雪无穷逺岭贪残照深竹贮晚风烟村一回首独鹤下晴空  

叠翠岩  

枯枿似黔突断崖如削林深自风雨地古更烟霞脚力行将尽云山殊未涯试穷千里目直北际龙沙飞身清旷外着眼有无间崖断疑无地云开更有山鸟随天影没人自日边还归梦挟清境诗情不得闲帐殿临清嶂苍崖襞翠烟孤根盘厚地秀色入苍天井有四时雪岩垂万古泉皇情非暇豫问俗到山川  

宿崔家庄  

野次寒山外人家霁雨中饥鹰蹲落照危叶颤西风墙缺青山补桥欹白水通丰年闻好语倚杖问衰翁  

过罅水  

夕阳山豁处平照大河流漠漠云间树悠悠天际舟黄尘随匹马白水自双鸥会得闲中趣浮生半白头  

通许道中【`南征`】  

暁逐三军发清寒苦不禁征骖过野店寒路出疎林宿火留行客霜枝滑冻禽据鞍闲覔句愁些不成吟  

暮春  

自嗟中岁在不与暮春宜非复欢娯地其如老大时百年归揽镜万事入支颐此意无人会陶情一赋诗  

汝甆酒罇  

秘色创罇形中贮醁缩肩潜蝘蜓皤腹涨青寜巧琢晴岚古圆瑳碧玊荧银杯犹羽化风雨慎缄扃  

涌云楼雨  

满地江湖梦连隂晦朔秋雨中山似醉风外浪如愁眼病憎黄卷心安任白头明年一官满谁复话登楼附赵秉文涌云楼记大安二年夏四月余来莅平定登城楼而乐之楼枕古榆闗下建十丈旂袤以五筵广三之二窓闼轩豁俯瞰闾阎旁引重山复岭之阻左挹土门右控大卤太行犄之羣山迤之道京师而来歴汾晋接秦陇走云代商旅络绎使驿旁午车摧马殆日不半舍使人目寒而足栗凄然有去国之悲臯落之山晋阳之泊广阳之故道井陉之故闗地古天荒岩深树老使人心折而骨悲黯然有怀古之思若乃烟容雨态倐忽明晦栏槛半晴野无完块雌蜺半空雄风千里絺绤以清郊汗泚秋空月明飞光皎楹尔屋穿漏我居蓬瀛雪涨千山北风其寒我纩而温尔缕其单觞于斯咏于斯会賔友于斯其亦有思乎古之君子内渊静而外昭旷渊静则悔吝不生昭旷则不蔽于物其于居室也亦然窔奥之处渊如也髙明之居旷如也渊静所以存神昭旷所以知政静以养恬动以应物万变之来了然吾胸中而不惑兹旷也秖其所以为达也欤  

穷愁  

乍喜三庚伏还惊一叶凉穷愁天色少睡思雨声长掩卷悲兴替懐人问在亡平生庾开府诗兴未能忘何处新秋好飘萧意欲仙作凉新雨后欲曙未明前莎径蛩吟地松梢鹤唳天物情无好丑适意各天然  

和潘师韵  

睽离三十载重此叩微日月双蓬鬓乾坤一布衣月明涡水宿秋老华峰归不得陪仙驭浮生有是非  

和政老九日韵  

数日闲斋卧体中殊不佳那知是重九但喜见黄花矫首懐天末携壶傍水涯琳宫题壁处醉墨字欹斜  

赠茅先生  

二室神仙宅三茅道士家野人遗竹箒【`刘仙编竹箒以给公朝夕`】弟子扫松花有道能擒虎无心任踏蛇天平有陈迹吾欲老烟霞  

大雪  

大雪无朝暮衰年见未曾园林春浩荡川岳气凭陵云惨天应漏阳微井欲氷欲寻安道舍何处一龛灯大雪欲平檐黄昏气转严天边迷草树云外失乌蟾天意平髙下人情有爱嫌抱衾酬桂玊楼上醉厌厌  

雪霁  

黄云霁雪威寒日淡晖晖雨砌晴犹滴风檐落更飞侵凌池面痩臃肿树身肥长忆庐陵老忧时咏铁衣  

十月菊得深字  

地偏开较晚风劲可能禁雨渍金英浅寒添紫晕深抱丛无晚蝶窥蘂有贞禽留待飘零后梅花约重寻  

雪  

朔云连郑圃飞雪满梁园猛势池心灭清声竹外繁饥鸦寒啄树穿屦踵临门何以娯佳客开轩对一罇  

野菊  

离离岩下菊无主混蓬茅路断秋光隔山明水影交荒丛鸣蟋蟀寒叶挂蟏蛸拟访陶庐饮柴扉何处敲  

岳观  

歩屧方坛上行吟避草芽檐声风拂燕池影柳蹲鸦天入蒙蒙雨春归淡淡花游春心未老墙外度香车  

秋雨  

天边认遥电云际尚残阳雨脚夜深白涛头晓霁黄沙边明鴈影林下见山光拟尽登髙兴秋怀只自伤  

手掐桦皮弹琴图  

何人聊幻巧袖里出毫端道眼无二见心齐废六官烦君无耳听寓我非指弹攦却伯牙手秋风万籁寒  

早出新安驿  

夜宿新安驿平明雪塞磎马头迷旧路虎迹印新泥冰冻寒流狭天衔逺路低人稀山店逺茅屋只闻鸡  

明惠皇后挽歌词  

皇明齐月象厚徳配坤元恻怛忧民意勤劳毓圣防国风悲卷耳星纬暗轩辕丧妣人心痛哀号望寝园威仪文物备祖载出菆涂薄葬追三代严禋致九虞仁恩遗鳯诏功徳载龟趺左右重兴业诗书赞永图太极齐元始三光并照临勤劳忧国念恻怛爱民心鸟歌殷母思齐咏太任两朝难俪美万古播徽音阶蓂凋叶尽宫漏滴声残玊几俄遗训龙楼罢问安云容愁惨戚风色动悲酸万古余功徳煌煌玊册寒畴昔占虫梦今来叹鳯飞汉宫遗内则文母谢芳徽永卧重泉夜空余大练衣魏郊寜久驻防看徳陵归阿母瑶池去应归海上峯宝奁空有象练幄静无踪孝享严三庙舆仪备九龙献陵今密迩挥泪洒楸松圣徳髙千古慈闱卜万春地维伤絶纪月彩忽韬轮应物归先识忧民感至仁神仪虽已閟遗范不埃尘膺符称太母衍庆广金源衣练蠲重彩躬蚕屈至尊赐冰防病暍恤狱恐民寃孝义遵遗训词臣叹永言葛覃歌节用卷耳颂求贤遽厌人间世还为物外仙共悲星失婺无复梦扪天玊座虚长乐依然夜月悬谦抑传家法寛仁沃帝聪礼崇光教塔时奉孝严宫皂防皆及嫔妃爱悉同绕阶花泣露应是怨西风  

河上  

筑堰分泉脉开沟断荻芽风期占月晕水信防桃花早爱沿河麦晴怜唤雨鸠春随挑菜侣月趁捕鱼舟  

雪中登眞定阁  

风月下如意寺楼髙处吟城中十万户一雪太平心  

连雪潮退  

夕阳明岛寺海气入边城潮落青鱼出泥深白鸟行  

天城山  

造化抟清气秀出天城山青松伴僧老白云如我闲  

仙人峯  

世界几微尘古今一昏晓笑谢区中縁独立万物表  

摩云峯  

青山本无情白云自来往身在浮云中仰看浮云上  

独冠峯  

大蜗难为兄小蜗难为弟百里见主峯众山皆迤逦  

五芝峯  

白云如幽人出山本无期朝来抱幽石五峯成六芝  

郁秀峯  

道人西涧来衣上南山雨心知石堂烟晴峯正堪数  

云泉  

蔼蔼春云滋岩溜滴泉乳独留一碧去作人间雨  

上龙门  

南北两石门上下一灵鹫仰看莲峯立忽见天门透  

下龙门  

乱峯排鸟道一水会龙门禹力不到处犹知沧海尊  

奉命奏告山陵  

祗命欵园陵俶装事行役黄叶宿几程青山馆三日西山积翠气空外拄青天飞笻不到处独鸟冲寒烟山前红树合山顶白云封山中有兰若日暮闻疎钟山月出未髙林深鸟犹梦霜落人未知寒添觉声重  

游崆峒三絶  

青龙洞  

青龙不可见云自洞中出为雨济人间归时杳无迹  

仙人桥  

絶涧初无路通仙忽有桥偶携青竹杖平歩到云霄  

翠屏山  

山作屏风样其如空翠何不遮秋塞尽空障夕阳多  

## 御订全金诗增补中州集卷十三  

赵秉文五  

春山诗意图  

何年身入画图传似是三生孟浩然诗句工夫驴背上醉乡田地酒旗边一川芳草绿堪染夹路杏花红欲然想见归来泥样醉却如蘸水柳三眠  

春日即事  

支颐偶到野人家总把深心付物华鸟毳余情闲日月花心深蠧半尘沙游丝送上风中柳乱沫分屯水际查且共年光暂观化直须美酒送生涯  

酷暑  

林鸦开味忘飞腾天地为炉万象蒸氷井汤鏖几千丈塔铃风閟十三层梦魂正绕云帆客画本闲临雪麓僧一枕雨窓惟静胜不须赤脚踏层氷  

石枕绳牀夏簟藤慢肤终日厌歊蒸梦飞楚泽三千里  

人在秦楼十二层松顶露凉时警鹤山房泉冷独输僧人间膏火鏖城市世外清凉胜饮氷  

防扇  

犀甲龙鳞倚半空抱归掌握自清风山精附木须髯古囘禄扇炎尾鬛红何处青蝇千里外向来白羽一挥中水边石上应须此乞与文园病肺翁  

三台怀古  

人道奸雄看似鬼奸雄我道鬼输君身犹北面魏基建骨入西陵汉鼎分贪与卯金成舜禹不知典午笑桓文清漳不洗前朝恶日绕三台送夕曛  

登友云亭  

友云飞观郁崔嵬落木萧萧听者哀九日朱弦和鴈断开年黄菊费诗催淮天雨露樯千里梁地风烟酒一杯此日此生人共醉明年重健与谁来  

除夜  

梅花无信报平安又听谯门昼漏残荒郡人烟穷腊外上方楼阁晚云端沉沉鸟没天无尽漠漠烟昬山更寒日暮数峯犹带雪城头霁色入栏干  

龙钟三十九年春讳说新年似讳贫醉白名堂甘后进小坡着号似前身自怜耐辱称居士人笑无机似道人断送生涯一枝足不须长物扰天真  

娯晖轩  

石晋地形今日眼几人亭榭几人诗数州山水有穷处万古风烟无尽时天逐南防秋鴈逺峯遮西望夕阳迟客来欲问忘归意挂起僧轩君自知  

马头山清居院  

每逢佳处辄安跧及到清居半日悭晓壁撼钟云离石夜泉洗鉢月摇山人生能作几时客林下都无一个闲不信试看题壁字明朝多是马头还  

松声  

飞廉作意怒髯龙万壑千岩气象雄独鹤梦中摇夜月七弦徽外寄秋风石坛醮罢支笻里天竺齐余隠几中想见纷纷吹子落山堂一洗耳偏聪  

科尔展酒  

乍坼香泥瓮酿成一鞭先到日边城玻瓈色映蔷薇露沆瀣光浮金菊英偶脱中州先酒谱赖传后世以诗名相如病渇焉能赋久矣吾衰畏后生  

连云岛望海  

壮观天东第一游晓披絶岛寄搜烟中熊岳随潮没天际辽江入海流地絶四维那辨树风来万里忽通舟我从析木西南境回望中原四百州  

庚申元日  

一从禁苑别花塼四度山城自作年愁里椒盘防泪落坐中岁酒几人先此心不动吾何取老去知非理固然白髪无儿何足道且収见在鬬尊前  

送张仲山  

千山飞雪白皑皑袖裹吟鞭送客来须出氷霜年貎改眼藏狐貉语音猜风吹隂硙鱼鳞卷日曝阳坡龟兆开北去人烟山店逺且煨新火暖离杯  

和林卿锦波亭韵  

使君兴寄本翛然爱此澄波清且涟杨桞隂中黄鸟地芙蕖香底白鸥天凉通帘幌风生座露泛琴樽月满船想见仙裾乗一叶恍疑太乙下云边  

白霫杂兴  

黑山潢水解弓刀茅屋朝来听伯劳万里马辞边雪苦一声鴈拂朔云髙闗山落日家何在诗酒春风气尚豪试上荒城望乡国重来清镜镊霜毛  

南园  

堑水垣城断往还青林路转儗幽闗百年树腹通人过四月花枝对酒闲逸马风牛春雨草荒天老地夕阳山金丸逐胜非吾事心在归鸿灭没间  

翠微轩  

千里风烟栋宇间地形西去接松闗尊前奚霫来朝地云外幽燕不断山故垒芜城人物换断云落日古今闲百年兴废人空老水自东西鸟自还  

镇国寺  

灵鹫飞来处处尊绿云细路络城根百年楼殿倚天末万井风烟当寺门五月微凉清佛界六时豪吹动祗园四山放入无多力乞与西南构一轩  

七金山寺  

刳檐篆额蠧蜗涎像教尘埃阅百年殿栋犹题辽日月图经不载禹山川荒碑盘屈蜿蜒古壊壁参覃防象拳想见当时崇奉日无边花雨散诸天  

野香亭  

半空栏槛倚云根暇日登临付一罇山上青莲惟见塔水边绿树定知村花枝低拂寻春骑杜宇频伤久客魂过尽芳时游客少一轩风雨送黄昬  

兰若院  

传经兰若岁时同绣毂珠帘处处逢花院鸟归深殿磬雨楼人散隔城钟长空淡淡吞平野落日微微见逺峯年去年来人自老空余壊衲挂长松  

金河寺  

何处人间六月秋金河寺外水西头坐分游客青天幕醉倒诗仙白玊舟万里南风双老鬓百年心事一沙鸥王侯蝼蚁俱尘土一笑从来万事休  

赵园  

佳木千章曲岸南此园阅世似飞禽地幽花晚春兼夏山近岚昏晴似隂溪雨断桥愁渡水樵风吹防怯穿林马头纳纳沙边路霜叶浓时忆重寻  

扈跸万寜宫  

一声清跸九天开白日雷霆引仗来花萼夹城通禁籞曲江两岸尽楼台柳隂罅日迎雕辇荷气分香入酒杯遥想薰风临水殿五弦声里阜民财  

扈跸琵琶岭  

晓拂朱栏满袖风支颐冷望翠微中薄云漏日岩开碧浅露离花涧滴红马散平坡临水聚人来盘路到山穷子云老大无才思懒赋长杨五柞宫  

拂云坪  

万叠云山最上头千官影里侍宸游翠岩秀色来天地黄岭岚光上冕旒帐殿影临眠鹿地箫韶声入射熊秋翠华指日东廵狩囘望中原第一州  

金莲  

一望金莲五色中离宫风月满云龙向来菡萏香销尽何许蔷薇露染浓秋水明边罗袜歩夕阳低处紫金容长杨猎罢囘天仗万烛煌煌下翠峯  

和王正之寄逺  

人生会合少知音一榻高悬肯重寻后日相逢应老大何时一笑共登临三年京国尘埃梦千里故人离别心想见诗来愁擘纸倚栏清快比风襟  

甲子元日大安早朝  

阙角苍龙建斗杓衣冠万国大安朝使臣未入分班立殿陛将升按笏招彩殿中间瞻北极丹墀侧畔听箫韶太初甲子天元朔万岁常瞻玊烛调  

红棃花应制  

染根日日费天工眼防梅花梦不同春色似怜啼夜雨天防特许醉春风袖障翡翠余轻碧雪防烟脂晕小红汉主蕊宫三十六溶溶和气月明中  

辕门不寐  

萧萧传柝月三更欹枕辕门听鼓声战马不肥淮甸草征人愁望歴阳城兵戈荏苒音书絶行李萧条虮虱生早晚楼船下扬子满天风雨洗蛮荆  

寄怀  

不问山林与市朝大都鹏鷃各逍遥归心老去投林鸟壮志春来挂壁弨圣处工夫惟易可闲中日月以琴消十年镜里功名事白髪年来渐不饶  

赋雪和张子野廵字韵  

翰林风骨玊为神天遣檐花送酒廵侍从骅骝应白鳯神仙官府不红尘悬知颍尾风流旧不及鼇头句法新天上玊堂谁得见风光衮衮笔头春  

杨秘监画髙士过闗图  

三生自是竹林游写出荒寒意外愁世事尽如翻着袜人生刚笑倒骑牛闗山风月诗千首富贵豪华土一丘独有文章磨不得至今图画想风流  

重阳后雪寄马柔克  

朝来飞雪白糢糊城郭山川入画图一色乾坤还太素万家楼阁化清都狐裘貂防将军骑金帐羊羔太尉姝何似吾家正清絶晓窓吟撚冻髭须  

静阳道中  

路转山腰歩歩迷髙林浅水下囘溪荞花酿蜜蜂贪腹栢叶储香麝养脐不觉困来寻短歩偶逢佳处入新题何时更到园林寺看徧峯峦处处低  

题郝运使荣归堂  

翰墨声名四十年归来还作地行仙柴桑问路陶元亮洛社休官白乐天拄杖扶儿还客拜画图绘老听人传穷秋雨霁陂田出想见骑驴兴渺然  

游郄家泺  

山崦人家半夕阳倚墙争看出红妆野泉自入他州界古碣犹存旧姓乡蛇出庙壖神古柳牛寻沙乐憩柔桑蝉声扺死催归骑辜负亭隂一枕凉  

水际林间杖履香纶巾野服道家妆妇姑防纩欣同社翁仲扶笻不出乡拜跪使君嗟老大逢迎地主问耕桑今秋一饱天难必且快新苖雨后凉  

题近侍局使聚扇  

早朝携入紫微宫日用都归掌握中运动枢机眞有道卷藏怀袖不言功宸庭永日更番暇水殿微凉侍宴终愿以微躯奉清晏仁声宣播舜弦风  

张清献公庆八十寿  

富贵康宁寿八旬明时乞得自由身宦途班列联三事家法中朝第一人疏傅未归东海郡白公独享洛城春籯金换得传经业留与成赞化钧  

上方  

山近西台易夕烟东台占得夕阳偏贪看归鸟过林隙不觉竒峯堕眼前土灶夜烧松叶火石盆晓潄菊花泉丹梯横絶青山路劝子先参鸟道禅  

题右丞画荷蓧图  

杏花菖叶雨声春甘作明时荷蓧身只道乌鸦犹父子岂知蝼蚁亦君臣杖头明月挑周器松下衣冠自舜民好在丹青王右辖解廻枯槁入陶钧  

送月上人赴少林  

只臂伽黎不作难将心到处遣人安瓶离汴水秋风冷锡入嵩峯夜月寒箧里赠诗更雨晒囊中施鉢对风餐心知拟就东林宿已向林梢荐刹竿  

登定安阁  

翚飞髙阁迥凌虚中有盘盘一塔孤千里河山随指顾诸天日月绕弥卢神超防象遗身世眼入苍茫一有无便欲乘风游汗漫幡然囘首念南都  

许州襄城县进嘉禾合防应制  

襄城城下壤歌传驿奏嘉禾到日边颖合周王新雨露亩分黄帝旧山川太平气象聨珠琲明徳馨香列豆笾万国和同归帝治古书愿献补遗编  

陈州进黄鹦鹉应制  

陇鸟明时亦效祥天教合侍赭袍黄九重城里骈莺舌百子池边借鹄裳夜臂翠帘条脱市春笼珠殿荔枝香紫宸朝退鸣弰逺偷学山称万岁觞  

赠磨镜李先生  

自笑年来白髪公丹砂不肯借顔红分无海上三山药来访人间百岁翁黄渎何曾涴明月青天元不碍鸿何时相约丹元子便欲因之乗晓风  

记梦  

六年京国鬓尘黄一望家山一断肠病后始知谋退晚梦中犹记和诗忙风来竹里娟娟好水过花间冉冉香【`梦句`】学道无成还自笑人生习气果难忘  

登天寿閤  

人间赤日无处避天上云居即寳坊鸟飞无碍长空濶人意自生髙阁凉风来为作不请友午梦径到无何乡黄昏索马出门去犹望东华尘土黄  

和刘云卿  

屏山殁后使人悲此外交亲我与雷千里老懐何日写一生笑口几囘开心知契濶留陈土将复登临上吹台目极天低鴈囘处西风忽送好诗来  

和种竹  

君家种竹五七个我亦近栽三数竿两地平分风月破大家留待雪霜看土膏生色叶犹卷客枕梦囘声已寒见此又思君子面何时相对倚栏干  

送宋飞卿  

雄豪两妙秀而文不独吾云人亦云贺监早知仙李白薛宣那得吏朱云秋风汴水伤今别明日邠岐与子分瘐李【`之纯`】髯雷【`希顔`】隔存殁只愁诗垒不能军  

未能免俗聊从宦遥望孤云忆旧庐不乐径归眞吏隠得闲随分寄僧居关山牢落三年梦行李萧条一束书想见莲花峯下过路人遥指倒骑驴  

至日次刘云卿韵  

此生天地一陈人百岁三分过二分老去光隂空惜日愁来世事独看云静中剥复观消长身外荣枯仕纠纷犹有忧时心未已卧听儿诵战塲文  

百五日独游西园  

西园啓钥起芳尘满眼风光不属春楼阁人非空似旧溪山岁久却成真断桥没板横斜艇古木欹垣碍去轮老去搜诗厌雕斵晚风吹水白鳞鳞  

题王摩诘画明皇劔阁图  

劔阁森危隔锦官云间栈路细盘盘天廻日驭长安逺雨滴铃声蜀道难当日六军同驻马他时万里独回銮伤心凝碧池头句有底工夫作画看  

和钦止河中即事  

鹳鹊楼前一望时长河寂寞送斜晖人歌人哭几兴废年去年来今是非寒雨渡头人迹断秋风汾水鴈来稀千村万落生烟霭更听砧声暮捣衣  

吊袁用之  

卜筑中条四十秋安排佳处近休休隠居境为王官胜仙伯名因少室留架上残书灰烬冷囊中妙药鬼神偷伤心天柱峯头月曾照先生杖履游  

雪意  

门巷萧条日易曛豆稭灰欲落江云眼花淡淡初疑见耳重萧萧竟不闻便可一杯平体粟不须六出防衣纹慇勤急遣蓬莱使探到梅花破几分  

栗  

渔阳上谷晚风寒秋入霜林栗玊干未折椶榈封万殻乍分混沌出双丸宾朋晏罢煨秋熟儿女灯前爆夜防千树侯封等尘土且随园芋劝加餐  

忆橙  

怅望天涯驿骑尘政须玊甲破芳新可怜虚度梅梢月无计相陪竹叶春三日手香频入梦一年秋好不闗身快须凖备新诗句傥有金苞赠故人  

射虎  

眼花百歩透林寒抵死嗔人守九闗只道草中藏白额岂知世上有黄闲才闻父老愁三害倐见熊罴寐一班寄谢咸阳笑黄犬何如雾豹隠南山  

冬至  

天时人事不难量消尽羣隂又一阳千里家山凭梦到数茎白髪为愁长老来度日惟经卷病后闗心祗药方六十之年今过五不须苦死问行藏  

菊  

水冷云疎木叶黄绕篱目送鴈南翔酒倾桑落林庐静秋入骚人齿颊香人惜后期霑雨露天教晚节傲风霜凭谁寄语陶元亮不为南山兴自长  

西风吹叶静千林独有幽香伴苦吟细叶宫槐舒碧皱小花佛顶晕黄深谁怜细雨情何限可爱清霜瘦不禁寄语儿曹莫轻折重阳留待伴孤斟  

九月十一日夜对月  

无花无酒过重阳转觉闲居兴味长明月岂随人薄厚黄花不逐世炎凉闰年莭晚初过夜老境衾寒知有霜清景唤廻蝴蝶梦起寻竹影据胡牀  

答赵庆之节使  

故人别后定何如春鴈来时忽寄书壮岁从军几人在老来分守五年余挂冠无计追景襆被何时从魏舒遥想西川贤父老畴闲伴故侯鉏  

题刘莱州像  

当年二老赵张俦【`王翛然知府焦明镜运使`】独许先生第一流异政曾闻山鬼伏直声须问古人求从来走卒知司马到处儿童说细侯惆怅当年旧游处羊昙不肯过西州  

九日会极目亭  

孤亭髙压冷云堆九日登临贳酒杯魏国河山残照在梁王台殿野花开鸥从白水明边没鴈向青天尽处囘未必龙山如此会座中三馆尽英才  

再和  

秋兴髙于滟滪堆秋光并入阮公杯霜凋蒲劔三棱折雨裂荷衣十字开北鴈逺浮梁水动南云低抱楚天囘前年此日登髙会防检唯无短李才【`谓屏山`】  

过杨太尉坟  

道傍古塜入荒榛下马摩挲汉八分谁谓皇天无老眼却令大鸟泣孤坟独携一盏霜风酒来酹三峯日暮云李杜就诛钩党起可能天下独伤君  

过邠州  

地灵物秀古称雄前有汾阳后范公千古山川形胜地两朝人物画图中一家忠厚余风化七月蚕桑咏女功谁识圣贤遗意在黍离篇末继豳风  

遥看泾水绕城流下尽坡陀始见州岁暮简书催出塞天寒风雪送行舟坡田井井龟图画山路盘盘篆印缪更欲慇勤访陈迹夜深灯火伴牢愁  

过庆阳  

地形占得古金汤感叹当时古战塲父子一家三范帅功名异代两汾阳四山帯郭环天险二水分流会女墙想见公堂无一事临川阁上日飞觞  

秋雨  

十月秋霖不出门门前流水似江村墙头新竹大于母砌下老桐今有孙泽鴈背飞惊吹急濠鱼逆上避河浑秋风未得乗槎便拟控扶摇北海鹍  

白塔  

松林横截东南野兰若斜连子午庄平楚风烟开鄠杜断碑岁月自隋唐楼头山入诗人座砌下泉分衲子房更欲秦川穷胜槩却从髙塔望云阳  

过石氏园【`乐天故居`】  

石氏园亭竹一围眼前胜事只心知幽禽有语能留客流水无情自入池客里岁华将尽日梅边春信独来时醉吟吟后无吟者又得闲闲一首诗  

上已游西园分韵得兰字与杨礼部携同院诸公赋  

相逢草草即杯盘谁识吾曹个里欢燕蹴檐花堕茵席鱼摇波日动栏干无穷照影溪溪柳不住吹香畹畹兰已属清明连上已更容飞盖接鹓鸾  

跨鳯骑麟玊笋班驴不作杜陵酸已烦蠒纸书陈迹更许仙舟泛碧澜酒令致师严细柳诗朋鏖战剧臯兰遨头却返瀛洲去梦觉扬州鹤背防  

挽刘云卿  

人物于今叹渺然知君才徳几人全忠言唐介初还阙道学东莱不假年黄壤苦埋经世志青氊未了读书缘西园酬唱空陈迹泪洒南风襞素牋  

杨尚书宫直雪作拟应制作诗某时在假闻而和之  

霰雪霏霏防玊英玊堂铃索悄寒生也应天上多珂叶无赖人间有化城兎苑因之贤者乐羊羔加以圣之清吾曹安预筹边事且及新年贺太平  

黄昬陡觉悄寒生漏涩铜壶第几更未放六花齐苑树先留半月抺宫城一陶风俗还纯素尽领乾坤入太清应似上方观下界放教双眼一时明  

二月见梅花  

不应开处避严冬无頼春寒雪尚封纵使风霜欺尔瘦可能桃李为君容厐眉都尉嗟何晚飞骑将军叹不逢毕竟荣枯无定在此花劝汝倒金钟  

春寒花较迟  

吟懐长恨负芳时及至春来雪尚滋榆荚半含椒粒色柳条未变麴尘丝墙隂更觉花开晚水冷应知鴈到迟惭愧蓬莱老仙伯已廻和气入新诗  

残梅  

寒梅不作白头新相对依依似故人要伴宾鸿并社燕未随流水与红尘空枝拟折犹堪嗅残蕊重看不厌频自是东皇催鼎食无情风雨不闗春  

杏花  

香传微雨隔帘栊十载船不负公愁见余春纷雪白且看初日霞红两株副使莺吟里一色新郎马足中投老安能知许事一鞭农事趂春风  

【`此近体字样诗非诗也悚愧`】  

庆学士叔献七十寿  

乞得闲身七十余知几初不为鲈鱼胸中幸有平边策林下聊观养性书収拾云山归蜡屐卷藏事业入蓝舆君臣抚髀思颇牧未许先生作隠居  

小筑龙潭徳不孤卢鸿新有草堂图四朝人物今谁在二老风流与我俱把酒笑谈犹解醉上山筯力不须扶文章不逐年龄改能为开兴作颂无  

访天宁周老  

敝防羸童负束书清晨渺渺独骑驴乍辞天上尚书履来访云间火士居览镜年年非复我照溪处处得逢渠从今莫讶经过数乞得闲身颇自如  

春游  

草荒一径抱村斜日暮初归拜扫车犹有饥鸦来攫肉觇人飞下杜棃花  

题扇头  

文书勾引黑甜乡倦枕抛书午梦长梦里棋声惊雨雹觉来窓隙有斜阳  

平湖戏鸭图  

平湖飞下蹙双纹翻动江南水底云尽日自来还自去尘埃满眼不如君  

正觉院  

斋时一鉢僧上堂履声如水度秋窓秋阳满地槐隂薄幽鸟飞来施食幢  

登嵩顶  

危蹑嵩山顶上来五髯龙对八仙台不知眼界濶多少直尽黄河一曲廻  

少林  

只麽西来坐面墙更无一法付神光少林自有吹毛物三十六峯如剑铓  

石楼  

月约风期屡往还水声山色石楼间大家也入香山去那个心如白傅闲  
