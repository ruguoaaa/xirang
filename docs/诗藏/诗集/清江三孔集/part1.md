---
title: 第1部分
index: true
icon: editor
order: 1
category:
  - 诗藏
  - 诗集
  - 清江三孔集
tag:
  - 钦定四库全书
  - 集部八
  - 总集类
  - 孔文仲
  - 宋
---

钦定四库全书　　　　　集部八  
清江三孔集　　　　　　总集类  

## 提要  

【`臣`】等谨案清江三孔集三十卷宋新喻孔文仲及其弟武仲平仲之诗文庆元中临江守王所编也文仲字经父嘉祐六年进士官中书舍人武仲字常父嘉祐八年进士官礼部侍郎平仲字毅父治平二年进士官金部郎中事迹具宋史本传文仲兄弟与苏轼苏辙同时并以文章名一世故黄庭坚有二苏联璧三孔分鼎之语南渡后遗文散佚始访求而刻之前有庆元五年周必大序陈振孙书录解题称文仲二卷武仲七卷平仲二十一卷与此本合文仲诗仅七首然吕祖谦宋文鉴载其早行古诗一首乃佚而不収文鉴编于孝宗淳熙四年舍人集编于宁宗庆元四年在其后二十一年不应不见岂有所去取耶武仲侍郎集青词斋文并题曰制于例未安似非原目平仲郎中古律诗外别出诗戱三卷皆人名药名回文集句之类葢仿松陵集杂体别为一卷例也案王士祯居易録载宋荦寄三孔文集通仅五卷惜其己非庆元之旧士祯荦皆家富图籍而所见尚非完帙则此本岿然独全亦深可寳重矣乾隆四十四年十一月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官　【`臣`】　陆　费　墀  

## 清江三孔集原序  

行有余力则以学文圣人之言万世是程或疑文行忠信之序是不然四科有先后四教非先后特因其材而进徳焉绘事后素不容紊也本朝人物至元祐而盛其兄弟杰然则有临江之孔氏曰文仲字经父曰武仲字常父曰平仲字毅父先圣四十八代孙也居家孝悌行己谨信莅官敬事上敬其行美矣冠礼部冠国学登髙第应制举经自谏垣入词掖常歴师儒掌内外制毅尤精史学更践中外天下共称其文号曰三孔今才百余年而集稾散逸罕传诚故郡之阙典也庆元四年太守濡须王实来政脩教明瞻乔木而慕先贤既奠谒其像于学宫又博访遗文而刻之虽曰存一二于千百然读之者知为有徳之言而非雕篆之习也总成三十卷属必大以序昔太史黄鲁直颂当时之人才有曰二苏聨璧三孔分鼎张丞相天觉在元符中诋元祐词臣极其荒唐谓两苏为狂率则刚直也谓公兄弟为濶踈则髙洁也夫鲁直于苏氏分兼师友天觉于眉山心服其能皆以公兄弟配之文行何如哉若其出处载国史博雅具别着此不备书绍熙五年四月甲戌少傅观文殿大学士致仕益国公周必大序  

钦定四库全书  

## 清江三孔集卷一  

宋　孔文仲　撰  

古今体诗  

秋月  

孤枕夜何永破窗秋已寒雨声冲梦断霜气袭衣单利剑摧锋锷苍鹯缩羽翰平生冲斗气变作泪汍澜  

其二  

秋夜不可晨悲歌聊自永頫聴一掀帘星河光烱烱霜浮万瓦寂月满四山静壮心随北风吹入单于境  

次钱穆父新凉可喜  

商飚结新寒草木起余怨翩翩前庭叶追逐已千万斜阳背西壁迤逦落藤蔓安得金满堂聊换酒家劵追随双鸿鹄摆脱旧笼圏胡为汗流赭日与蝇争饭常恐计不就更以诗屡劝江湖秋水髙百尺风防健何当开竹溪玉腕互酬献左手持蟹螯平昔固有愿  

四月三十日慈孝寺山亭席上口占送子敦都运待制赴河北  

送客城南寺萧然云泉秋客意在万里聊作须防游昨夜过新雨清风满梁州簮裳合俊彦河图并天球古来功名人未就不肯休譬如凿空使尚致安石榴矧今南畆氓往往东西流君能安辑之千仓与万辀  

将至南都途中感旧二首寄钱穆父  

北风吹雪满皇州携手同为落魄游霄【`一作云`】汉路岐腾万里江湖尘土积千忧世情共逐飞蓬转人事都如激浪流只待清谈慰愁病月明几夜促归舟  

苒苒星霜七换年故人己上碧云天书凭去鴈虽无便路出名都亦有缘秋晩楼台风作雪雨余碕防栁生烟应烦北道开樽俎又费公庖几万钱  

次韵穆父见戏  

当年同望赭袍光万亊争先落彩铓一别己经陵谷变再来方觉路岐长黄金久压腰间重白笔才容柱下藏惟愿山林息枹鼓免教鸱隼吓鸳凰【`余家近被穿窬累夕隣居擒盗者呌呼达旦未尝获安寝也持此以乞怜于京尹`】  

制策  

制科策  

皇帝若曰在昔明王之治天下仁风翔洽徳泽汪濊四序调于上万物和于下兵革不试刑辟弗用内则俊贤居位以熙于王职外则逺国向风以脩于嵗贡建皇极以承天心敛时福以锡民庶然后日星雨露鸟兽草木効祥荐祉书之不絶朕甚慕之其何术以臻此欤朕承祖宗之业托士民之上明有所未烛化有所未孚而任大守重艰于负荷故详延魁垒之士思闻谠直之言以辅不逮庶几乎治盖人君即位必求端于天而正诸己惟五事得其常则庶征协其应朕享国以来靡敢自肆而和气犹郁大异数见乃元年日食三朝洎仲秋地震数路而冀方之广为灾最甚岂朕弗徳之致欤夙寤晨兴思其所以是故图谋政务则日至中昃而犹多茍简之习烝进人才则官无虚假而颇乏绩用之美种羌非不懐徕也而边候或时绎骚以至临遣辅臣憺明神武烝民非不爱养也而生业或未完富以至外驰使者宣布恵教国用虽节而尚烦以调度兵籍虽众而未精于简稽寛闗梁之禁而商靡通捐器玩之巧而工弗戒夫风俗浮薄根于取士之无本道敎之不明而博询台阁之论所执者不一岂无救之道焉刑罚烦重出于设法之多门沿袭之不革而将加恩仁之政使死者少缓必有可行之术焉予欲兴乎七教兼乎三至以底圣人之道则宜条其先后之序欲明乎六亲尽乎五法以极天下之治则宜叙其本末之要乃至仲舒之言班固谓切于当世其可施于今者何防崔寔之论范晔谓明于政体其有益于时者何事毋以为古人陈迹既久而不可举毋以为本朝成法已定而不可改惟其改之而适中举之而得宜不迫不迂归于至当书曰言之非艰行之惟艰子大夫其悉心以陈朕亦不惮于有为焉对臣伏惟陛下下明诏降清问讲求万事之统皆非愚臣之所能及也然臣窃有深忧者陛下求贤好善之隆名逺出百王之上至于用言纳谏之道有未尽其极尔何者陛下莅祚之初首开转对以延疎逺切直之言诏羣臣以询安危利害之策者此陛下天资谦恕思徳深谋至计以补所未逮也而言之既多聴之既久卒未闻采一事用一画见之天下至于近日四方之人与夫朝廷之上贤卿谊老交章累疏论列时政得失臣考之公议以为虽臯防周召之谋所以致君福民宁九庙而安万世者公谠不能过此矣而陛下闻之若不闻见之若不见岂其急近论而畧逺虑安小补而捐大忠乎此臣所大惧也臣愿陛下首思聴言用谏之义不聴则已聴则博同天下之心不用则已用则兼取逺近之策然后动无遗事举无失计而善政可行太平可致矣臣将论天下事先述此以献臣诚愚闇不知大体惟陛下省纳焉圣防曰在昔明王之治天下仁风翔洽徳泽汪濊四序调于上万物和于下兵革不试刑辟弗用内则俊贤居位以熙于王职外则逺国向风以脩于嵗贡建皇极以承天心敛时福以钖民庶然后日星雨露鸟兽草木効祥荐祉书之不絶甚尊慕之其何术而臻此欤臣闻天下之术有大小而人君用之有先后先其大而后其小则用力不劳而天下治宜先而后可大而小则用力愈劳而天下乱天下之术其大者能正其始是也其小者不能正其始是也在昔明王之治天下仁翔而徳洽四序调而万物和以至兵偃刑措俊贤脩职逺国纳贡建皇极而天道应敛五福而民气洽吉祥见于上珍符出于下者正始之术行也后世之治天下万事失其序而灾害荐至者正始之术废也陛下追慕古昔治功之美而谘求致之术臣请遂言正始之说夫天下之道三曰王曰霸曰强国天下之本一曰即位者王所以自正也始不以正及其末也虽欲变而正之亦无及矣是故始为强国未有能终之以霸政者也始为伯政未有能终之以王术者也孔子作春秋书元年春王正月公即位夫元年正月者一年一月也而变之曰元与正者欲人君当即位之初体元以居正也元者善之本也正者道之极也人君能于始初清明力行善本而躬履道极此王道所以成也且夫一之以道徳淳之以仁义此王道也行之以仁义杂之以功利此伯道也専用权谋不循义理此强国之术也及考其见之効也王道行于数千嵗之外咏歌畏爱犹深结于民心而不忍去之伯政止能及其身至子孙之世则废熄不讲强国之术民之视上相疾如仇讐伺其有间则相与蹈借倾覆之矣凡三道者得失之报若白黒然而世主趋王道者少适伯政与强国者多何也盖王道所及甚逺不能取成于仓卒伯政与强国为弊虽深而能见効于目前人之常情薄逺效而贵速成是所以失趋适之正也汉之文景唐之太宗皆有可致之资又有能致之势而致治安国不能与三代并者失其所适也伏惟陛下聪睿神武得之于天可谓有能致之资矣日月所被皆在图籍可谓有必致之势矣当承祧践极之始端本清源之日欲王而王欲伯而伯欲强国而强国得失之防系于一举而已譬犹御八骏之马驰九轨之路择而后往则得其正一或不慎以意驰之则宜之燕者或造于楚矣宜往吴者或之于秦矣则夫事物之间不可不慎所适如此臣窃观近日朝野之论而考陛下意之所适求之于古不能无疑且天下之所以治者贵义而不贵利也奈何先之以兴利仁人之所以尊者明道而不计功也奈何一之以望功万事所以成就者迟久也奈何期之以急迫四方所以畏爱者恺悌也奈何驱之以威刑荀卿曰国者巨用之则巨小用之则小扬子曰好大而不为大不大矣好高而不为髙不髙矣此而望仁翔而徳洽四序调而万物和以至兵偃刑措俊贤脩职逺国纳贡建皇极而天道应敛五福而民气洽吉祥见于上珍符出于下岂不难哉臣愿陛下扩然大变而行众人之所不能为卓然自致而行前世之所不能到尊尚王道贱略强伯其尊之也若抱渇而需饮其贱之也若辞暗而即明屛去谀佞亲近忠直数御东序开陈图书讲前代之兴亡论百王之成败以其善行以其恶戒幸而得之辍寤以待旦也有言逆于心必求诸道有言逊于志必求诸非道用其粹而遗其驳撡其要而治其烦凡此皆王道之术而正始之论也陛下深讲而力行之则驯致古昔明王之道如决流抑坠尔何患慕之而未臻乎圣防曰朕承祖宗之业托士民之上明有所未烛化有所未孚又退托于任大守重艰于负荷思闻谠直之言以辅不逮庶几乎治此见陛下虚心访道至诚恻怛之至意也如臣之愚何足以奉承之而臣尝闻之曰明欲被于万物化欲孚于四方未有不自治心始也夫治心者圣人所以穷理之术也人之有心犹天之有极也是故晦冥隂黙之中不足以辨南北而能考而正之者极星是也是非纷杂之间不足以审真伪而能别而分之者心官是也心也者天下之至正也又能养之以正则善恶是非万事之理无不白矣斋戒以持之使其不失清虚以守之使其不乱问以通之谋以发之此治心之始也及其成也不思焉未尝不应于理也不勉焉未尝不合于道也藏之为志气而无不充发之为事业而无不济如权衡设于此而万钧之重铢两之轻无所不辨如盘水设于此而大如天地细如毛发无所不察此治心之効也心正则明尽明尽则化至此自然之道陛下思闻谠直之言庶几乎治此天下之盛福也臣闻适于耳目之娱而为心腹之害者柔从说顺也虽芟夷之而常患其有余忤于一日之意而为百世之利者刚方谠直也虽长养之而常患其不足古之圣贤屈已执谦和顔逊志加之以劳来之厚助之以劝赏之渥凡以养天下刚方谠直之节使森然立于吾庭为国家庙社之福故夫伏格趋鼎引衣断槛破裂麻制封还诏书如此之类日常有之而不为怪者所以广聪明而来下情也臣愿陛下容忍近臣之献言开纳逺臣之论事置諌诤之任以助闻见补宪肃之官以振纲纪而又力以谦冲假借深养刚方谠直之气如汉髙祖之于周昌晋武帝之于刘毅然后可以得天下谠直之言以辅治道不然犹却行求前徒举以访臣又安补于万一哉圣策曰盖人君即位必求端于天而正诸已惟五事得其常则庶征协其应享国以来靡敢自肆而和气犹欝大异数见乃元年日食三朝洎仲秋地震数路而冀方之广为灾最甚自处于弗徳之致夙寤晨兴思其所以此见陛下畏天饬已恐惧脩省之盛徳也臣闻日食地震者阳微隂盛也而或曰日食者厯之常数也臣请辨之一百七十三日有余而为一交日然后食此厯家之説也而春秋襄公二十一年之九月十月二十四年之七月八月皆未及一交则食此厯之不合一也二汉之政西京为盛东京为衰大率皆二百余年尔而西京四十五食东京七十二食食之疎宻应政之盛衰然而曾无定数此厯之不合二也是日食者非可托于厯其要为隂阳之盛衰也阳浮为天而主于动隂凝为地而本于静宜静而动者隂越其分而拟诸阳阳与隂君子小人之道也君子道长则阳气发于祥瑞小人道长则隂气见于灾变此天人相与必然之应也易自复之一阳至坤之六隂凡十二卦相徃来于一嵗之间葢圣人告人以君子小人之道一有相更之势贵于早防之也在临则戒之曰八月有凶在泰则戒之曰无平不陂无徃不复欲其慎之于八月之前消之于未陂未复之始也陛下欲应变求端谨五事而协庶应消大异而召和气在乎尊阳抑隂尊君子之道抑小人之道而已凡天下之道有故有新有大有小有老有弱有正有邪有讷有辨有躁有静以对而言之在上偏者皆阳而君子之道也在下偏者皆隂而小人之道也上偏欲其过厚下偏欲其常损宜厚而薄之宜损而益之则隂盛阳防君子道消小人道长其弊至于不可扶持此不可不察也若夫旧劳必迁而新防必合大臣依违而小臣执议老臣沦伏而弱齿简防方直疎逺而柔谀亲附辨给者获用而迟蹇者被退鋭进者褒陞而黙守者遗落而隂盛阳防之变莫着于此矣天地告戒之意不为不审愿陛下思所以应之夫阳不可以不尊隂不可以不抑君子之道不可不进小人之道不可不退不抑不退其萌虽防及其既盛甚可畏也周之衰诸侯僣天子又其衰也大夫僣诸侯又其衰也家臣僣大夫又其衰也四裔盟中国此隂盛之极也而春秋至此絶笔矣故臣愿陛下早思所以救之圣防曰图谋政务则日至中昃而犹多苟简之习烝进人才则官无虚假而颇乏绩用之美臣闻讲政务而絶苟简在于贵迟久进用人才而底绩用在于练名实易曰圣人久于其道而天下化成夫圣人之才所过者化所存者神而至于论治定功成业未甞不待之以久何也速则粗粗则所得暴而所及浅久则精精则所收博而所被深此圣人之意也葢夫仁必久安义必久由志必久勤法必久守令必久行官必久任士必久养兵必久练游神于累歳之外望化于必世之后如是则心一而虑精事详而理究徳新而道大化洽而泽流动乎万物之上被乎天地之间又何患苟简之习哉圣人无为不言而海内大治者以能练羣臣覈名实也官各守其分谓之名职各治其事谓之实丞弼之任责之以论道徳和隂阳财计之司责之以通有无定国用谏官责之以直言得失御史责之以弹戢愆违侍从责之以尽规纳诲将帅责之以安边却敌职司责之以一路之政守令责之以一郡一县之治如此举名以责其官按实以督其职而庶绩弗凝者未之有也今夫大臣下兼财计之柄小官或侵将帅之权侍从言责不得尽其词职司守令不得専其治未见其能无虚假也朝廷设百官于外内皆所以治天下万事非徒为空名以付之也欲立一事重建一官欲治一政重遣一使未见其能底绩用也圣防曰种羌非不懐徕也而边候或时绎骚以至临遣辅臣憺明神武臣以为御敌之策失之于素而已夫以边鄙之重不责统帅之臣而求希合幸进之小谋金革之机不为持重之筭而聴轻举易动之疏计是以其弊在于苟争小功而忘大忧専趋小利而失大信此猾冦所以敢负懐徕之恩践王圉而抗官师亦吾有以致之而已夫敌之未至制之宜以经逺之策敌之既至御之宜有应变之术齐景公时燕晋为冦景公患之问于晏婴而婴之所荐者穰苴而穰苴卒能逐冦而安邦唐宪宗时刘辟为梗宪宗患之问于杜黄裳黄裳所荐者髙崇文而崇文卒能擒敌而定蜀陛下宜诏辅弼大臣各荐将才而用之则神武憺于天地之表河湟之外当有解椎髻袭衣冠来献国之地者又岂患奔冲之冦不可御乎圣策曰蒸民非不爱养也而生业或未完富以至外驰使者宣布恵教臣以为陛下爱民欲其富而不足以富国遣使宣恵教而适足以为弊葢失所以先后之序矣夫事有肇祸而法有起患者不谓事之始法之初也累之至久则弊败积而祸患起此必至之势也臣尝为陛下深虑后世之患而必为无穷之弊葢在乎富民之道不讲而富国之谋太深也凡赋敛之于民古人贵其损之而不贵其益春秋书宣公初税畆成公作丘甲哀公用田赋以为益之不已则势穷力敝必至于变故孔子详录其事以贻后世之戒臣尝观富国之论不起于丰大之世而多出于战争之际王者总制六合所以服民心而重国体者在吾道徳之盛大不系财货之丰盈易之小畜者徳之小者也则曰富以其隣在泰与谦则道之大者也皆曰不富以其隣夫左右相比之谓隣人君之与天下中国之与四夷皆隣也人君所以运动天下役使四夷道有余者不假于富德不足者须富行之陛下固宜法谦泰之有余岂可用小畜之不足是以钜桥虽积而商不能居敖仓虽盈而秦不能守非无财也道徳不建而失天下之心也夫鸟穷则啄兽穷则搏人穷则诈陛下之民可谓穷矣前世所谓无艺极之赋大之山海细之草木其利皆入于官而行于今矣陛下徐思弛费息用以寛民财而逸民力若大禹卑宫恶服汉文衣绨革舄以泽天下庶几不至大匮而复出泉以取其息寘使以厚其征而求富民宣恵之名不可得矣易之剥者始于下其象曰上以厚下安宅所以救剥也陛下取于下悉矣上取下悉则其势既极而其象为剥孟子曰君子用其一缓其二用其二而民有殍用其三而父子离臣惧民心积穷不知所出渐为离散以至剥落虽有禹汤文武之才无所复施其巧易曰观我生观民也诗曰念我皇祖陟降庭止陛下观天下之势易离难合一危则不可再安上念五祖之业艰难勤苦一欹则不可复正则夫富国之谋适足为深忧未足为陛下利也伏惟发于神断罢法追使以幸天下以福万世此四方裂眦决目之所共望岂独贱臣之妄言哉圣防曰国用虽节而尚烦于调度兵籍虽众而未精于简稽臣以为国用虽节而调度烦者未得节之之道兵籍虽众而简稽疏者未得简之之本也九州土地之产撮粟尺帛之赋陆挽水漕衔柂摩毂日夜合杂以输太仓者以古凖今可谓盛矣至于道途之艰将负之疲京师之一金田野之百金也少府之百金民屋之万金也夫以万金之费施之于一燕好之中用之于一赐予之内此可胜计哉地之财有时民之力有限人君之费无穷以有时有限养无穷此调度所以愈增而不已民力所以愈困而不支也古者宫庭之职百二十员汉之文帝明帝给事宦者不过二人太祖养兵不过十二万太宗尝谓近臣曰人君当淡然无欲不使嗜好形见于外则奸佞无自入已凡此皆清心节用之本寛民养物之要不务先理其本而广为调度之求故曰未得节之之道也今夫能省内郡之黥兵而益以土兵然后兵可简也国家北失幽燕西捐灵夏守边捍塞无百二之要阻是以二边黥卒恃为爪牙不可以废至于四方内无事之郡百年不识兵革而例说屯伍坐蠧民力此不可不制也宜依前世府卫之法使民得以口率出徒而分天下郡为三等上郡五千中郡三千下郡一千而止番休迭上不过什一则武备修而简稽精矣周公制礼方五百里谓之大国其车千乗为五万五千兵而民不告劳者施之有序制之有术也今之所谓上戸者征敛甚厚而其力困所谓下戸者庸役不及而其势逸而上戸居其一下戸居其十是常困其一而逸其十也家有二夫古者皆出一兵今则逸之而不能用反敛有限之谷帛以给不耕之惰民此岂周公之心哉故曰未得简稽之本也圣防曰寛关梁之禁而商贾靡通臣闻钱者无用之物而圣人贵之者以其能通有用之财也夫以无用而通有用是以贵其通而不贵其积古之所以通货逹财者在乎商贾之职而不在乎上今之闗市之地宻于布碁均输之吏苛于翼虎商旅易业转为征之而求财货之通难矣圣防曰捐器玩之巧而工弗戒此在陛下约已以率尔陛下约已于上则六宫防化于内百官率法于朝百姓承流于下及其久也风俗转移嗜好薄损有其财而无其尊弗敢逾制有其力而非其道不敢败度则虽不捐器而工自戒矣臣又闻之天下技巧华靡之玩未有不始于京师欲治四方先治京师古之道也夫以千里之地而四方之俗皆有焉者唯京师也惟其难制之宜甚详周法六乡四郊之内自比长主五家积而上之至卿大夫凡万有八千九百三十六官而后足以致京师之治今京师治民之职大不过京兆尹次不过河南令而求风俗敦朴是以难也惟陛下择之而已圣防曰风俗浮薄根于取士之无本教道之不明而博询台阁之论所执者不一岂无救之道焉凡取士之道不过二科曰徳行也文辞也而已臣以为自三代以上可以用徳行由秦汉以下不过用文辞而台阁所以异论者葢不过二者之间也陛下必欲以徳行取天下之士则井田当授也侯国当建也民必家给也官必久任也乡当读法也家当有塾也而后可以求全徳真行致之于位如其未也而独设选举徳行之科是亦无补而已矣夫先世之吏正故所举者必求仁义孝弟今世之吏邪故所举者不过请托嗜好故曰今日取士不过可以用文辞耳至于敦俗之本教道之法臣愿有献焉葢士节之重轻未尝不与国体之安危相应如根本强弱于下而枝叶荣枯于上也昔周之士贵秦之士贱夫上有屈体下无屈道者贵也舎已所守求合于上者贱也周秦治乱考此可见葢夫士无守道自重之节人有翾躁不耻之求渐渍成俗恬不为怪未有甚于今日也宜有以矫正其弊使士知自重而人蹈防耻凡潜徳独行不求闻之君子必深察之而使之常在于必显仰希俯合昧于宠辱之人必深观之而使之常至于不用则天下皆知盛徳之意士节一变敦俗之本教道之法自此致之可也圣防曰刑罚烦重出于设法之多门沿袭之不革而将加恩仁之政使死者少缓必有可行之术臣观陛下之意不过欲仿三代之肉刑施之于従坐之死尔是未尽观时制宜之道也古者政敦事朴虽以圣人之智而因革之间犹有未尽者肉刑是也断民之支体使不为完人此非圣人之心而三代用之者因革之理有未尽也且立尸而祭近于渎神俎豆而食近于甚野岂若后世虚神之位金石为器哉肉刑之不可用于今犹之不可尸祭而俎食夫大辟之科至死而不敢怨者法当其罪也傥欲加恩仁之政寛従坐之死则今之律令自有减死一等法舍此不用而断支刖足为骇民惊俗之事未足为可行之术也昔子产欲止伯有之妖必并立子孔之后则夫政虽贵于推赏而亦贵于慎名使天下不知朝廷恩仁之意而徒传告以断人之足而弃之岂所以为慎名哉圣防曰予欲兴乎七教兼乎三至以底圣人之道则宜条其先后之次欲明乎六亲尽乎五法以极天下之治则宜叙其始末之要此见陛下博稽古先欲举载籍之所传施之于今以尽圣人之道而尽天下之治也臣请深论天下之道先后之次始末之要而陛下酌焉葢徳与刑并行天地之间如寒暑相将未尝离也于是之间必有先后之次上焉者専徳以胜刑若尧舜之无刑成周之措刑是也中焉者假刑以助徳若西汉宣帝任刑名东汉明帝善刑理是也下焉者唯刑而已秦以刑致乱隋人以刑兆变是也此先后之次不同故治乱之应异也则夫敬老尊齿乐施亲贤好德恶贪亷让之七教至礼不辞而天下治至赏不费而天下恱至乐无亲而天下和之三至従而可明其次也抑臣又闻之恐惧寅畏者政之始也骄逸隳惰者政之末也周宣王中兴之盛徳而不慎于后其诗终为变雅唐太宗慈俭英武之主而魏郑公刘洎马周咸谏以为渐不及贞观者葢崇髙富贵之势骄逸隳惰之所伺也视其有间则入而不能出矣是以圣哲之君遐观逺虑思之于所不思求之于所不求方其大安也必以危自厉方其大荣也必以辱自惕不使非常之变起于不测至于不可救也岂非知治道本末之要也欤则夫六亲之等五法之数又従而可推其要也圣防曰仲舒之言班固谓切于当世其可施于今者何防崔氏之论范晔谓明于政体其有益于时者何事昔班固载仲舒汉廷之防于史其间讲天下治乱之理可谓详矣举而行之皆足以助治而最可施于今日之防臣以为莫如天道先阳而后隂王政先徳而后刑之论也范晔纪崔寔政论数十条于书以为凡所辨论通明政体而言有益于今者则臣以为不足深论者也何者寔之大槩欲人主不能纯法上世而宜参以伯政严刑峻法破奸宄之胆以之行于汉桓帝衰替之世可尔安足为陛下深论哉圣防曰无以为古人陈迹既久而不可举无以为本朝成法已定而不可改惟其改之而适中举之而得宜不迫不迂归于至当陛下议政法而举适中得宜为言此天下之望也臣安得无辞以致之葢势可以举则举之则不失于陈迹力可以改则改之则不泥于成法此因革之常道也至于未适于中未得其宜而改之则今日之变法犹或可议焉臣读易至革卦言天下之法至于有弊则不可不革也而辞曰元亨利贞悔亡然则革之必至于元亨利贞然后悔可亾尔又曰革而当其悔乃亡然则革之而不当益以招悔也夫革之必至于亨然后可以议革变之必至于当然后可以言变斯圣人之能事易象之精义也思之于防防索之于昏昏使尽合道义之中而后革之则一法出而天下倚之若山岳此之谓革而亨谋之以众多待之以迟久使尽得上下之宜而后变之则一制行而天下望之若云霓此之谓变而当古之为治相与谟谋于庙堂之上至于风移俗易徙善逺罪而天下不知其措置之迹者必亨而后革必当而后变也今则不然一法朝出而夕已嚣一制暮行而晓或弊斧钺不足以禁谤论窜黜不足以抑烦言其故何邪未决其亨而革之未计其当而变之举而不必适中动而不必得宜也臣愿陛下慎之而已葢夫革而未尽其至则其势必复革而有复则法以轻而不信矣法制数变国家之大病也汉徙甘泉后土之祠自是之后三十年间五徙而天地之兆终不能定故愿陛下慎之则至当之论无过于此矣陛下虑臣之惮言而不必行则苟饰行以自免则诏之曰言之非艰行之惟艰又虑其畏避执事而不尽其悃愊也则又曰悉心以陈亦不惮于有为臣是以敢进其私忧过计之説臣闻天下者大物也是以治之者必得大才苟未得大才而委畀之则天下之政终无时而理矣万钧之鼎天下之至重也而孟贲乌获持之奔走逾越险阻若践平地此无他其力足也使其力不足负之而趋不独折絶筋骨又将隳器败餗而不可救矣易言天下万物之理至详宻矣而至于治天下之难治而未尝不归之大才硕徳之人故屯之不宁必待君子之经纶蛊之败壊必待君子之振育旅之分散必待智者之有为否之欲休必待大人之获吉圣人以为当四卦之时不得四人者治之则愈益其乱而无补于治昔汤之求伊尹也见之耕者髙宗之求傅説也见之岩筑文王之求太公也见之渔钓三士者藏迹至深而三君者能举而用之者以其取之公求之广也唐文宗可谓恭俭慈仁勤于致理之主当是时李徳裕在其廷而不用裴度捐子外而不使乃览贞观政要而叹息又曰吾视开元天寳事则气拂吾膺然则文宗所以忧勤尽心者徒虚器尔伏惟陛下法成汤高宗文王公聴广取以为法鉴文宗舍本忧末以为戒独观昭旷之道驰驱域外之议不论隠显不间内外不异逺近不殊明晦才之当者取之徳之宜者予之可大者治大可小者治小则天下之才继踵而出凡陛下所举而询于臣者不治而自治矣陛下有为之术何以先此古人有言曰言切直而不用则身危不切直则不可以明道苟求所以明道又避于危身此势之不可并者也説不由道忧也由道而不合非忧也苟求所以由道又希于必合此理之不可兼者也臣学术浅陋言论狂鄙罪当万死无所敢恨幸陛下察焉臣昧死谨对  

## 清江三孔集卷二  

宋　孔文仲　撰  

奏议  

论王安礼诈疾不赴成都  

陛下以安礼曽歴二疾屈敛威怒优为诏辞至有勉为朕行之语相继遣使赐以茶药慰送甚厚安礼终不奉诏安礼在执政日骋辨辞凌轹同列常出其上至于奉事吏人曲为恩勤有逾亲族以此大得胥吏之欢美誉善称日满人耳秘谋宻事无不察之雄猜反覆近世罕有臣闻命令之重国之成器乃上天之所付畀而圣人所以役万物而制四方触之者诛违之者杀慢之者殛非之者死伏望圣慈明降安礼拒诏之罪饬有司按法从事比季文子之逐莒仆敢忘九刑如唐【`阙`】宗之戮祖尚犹为轻典  

乞诏诸路州县极言新法利害  

臣伏闻顷者小人误国倡为苛政青苗助役首困天下及其蔓也府界三路之保甲河东陕西之用兵京东西之保马福建剑南之茶江湖淮浙之盐以至邕顺泸辰沅之外深山大海之濵金革蹂践赤地千里盗臣酷吏日夜椎剥遗螫留蠧孔穴千万朝廷擢用忠良沛然大变夫欲博照幽隠使民无遁情者当与天下共之臣愿深为诏令开示诚信使县令博尉知州通判各论其郡邑之利害转运提刑各列其一路之休戚可废可起可兴可除皆许实言勿为讳避择通练世务才厚正直之人实为司徒使専综考条其可行上于朝堂论于公卿然后出之  

史论【`恐皆少作且多逸篇`】  

舜论  

孔子曰无为而治者其舜也与由斯语以观之则舜之为舜宜其沈黙不言乎明堂之上天下之事未尝挂于耳目入于念虑然后谓之无为可也及考之于书则曰舜在位七十载耄期倦于勤夫劳心庶政之间以至于倦于勤岂所谓无为者哉曰古之所谓无为者非废弛万事而无所用心于其间也谓乎不为事之首耳盖天下之理有经始之时有守成之际方其经始之时脩礼乐之废亾革政刑之僣滥全可用之器复久旷之官风俗已败者持之使成纲纪已疎者辑之使宻方是之时虽欲无为不可得已若夫守成之际则异于此礼乐有定制政刑有定法器有常用官有常守风俗已善纲纪已脩加之累黍不足以为烦杀之铢两不足以阙事方是之时虽欲有为不可得也舜之所治者尧之天下也尧以圣人之徳享位长久也其风化法度行于天下可谓备矣舜虽圣人欲增尧之所为不可也欲省尧之所为又不可也则不过承其已备之法讲明开布之而已则舜之为天下未尝为事之首也此所谓无为矣而其渠渠于天下之务者未尝已也故五载一巡守以考诸侯之治自仲春以至仲冬由东岳以至北岳犯冐寒暑涉履山川是舜未尝安处于京师以忽天下之事而不为也苗民者南州之小国而征苗者又舜之末年也而舜之行师之事亲命于禹及其不克也则又舞干羽于两阶以恱来之苗之区区而舜犹未尝藐然于心况其太者邪是舜未尝宴安于深宫以忽宗庙社稷之计而不为也然则所谓无为者不为事之首而已不惟舜而已古之为政者皆若是也故尧之为君洪水既平之后后稷富民而契教之则天下固已无事矣此尧无为之时也及考之孟子则其劳之来之匡之直之辅之翼之者未尝废焉成王之时承文武之业守积治之余管蔡已诛商奄既殄则天下已无事矣此成王无为之时也而周公授之以典礼三百其视朝告朔事天地交百神亲诸侯抚夷狄者未尝废焉故曰王省惟嵗夫嵗功不息则王者之事亦未尝止也由此观之则舜无为之意可知也已而后世中才之君如汉之孝文唐之明皇惑于无为之说而不考其实遂欲以清净寂寞治天下或终于无功或至于衰乱呜呼彼岂知舜无为之意哉  

文帝论  

汉之两京其治为近于正心脩身以化天下者莫如孝文帝躬行以率下其迹着明者莫如节俭班固称其在位二十余年宫室园囿无所增加至于身衣弋绨之服帷帐无文绣之饰则其行之于身者可谓至矣宜其天下之民靡然革其故俗而従之贾谊推极其弊乃以为礼义防耻不行于天下天子之服而庶人得以衣倡优被墙屋由是观之民之奢侈而僣上骄汰而无节葢亦未有过于此时也岂帝王之行不足以率天下之民哉葢文帝之所以率民者未有以尽其方也凡为治之体有风化而又有法度风化所以动民之心法度所以动民之志两者相为用而未尝可以偏废者风化有余而法度不足虽黄帝尧舜复出犹不能使天下胥劝而为善也先王知其若此也故为之制度之宻纪纲之详颁之天下以束其心体齐其耳目故宫室之用器服之饰车舆之节人徒之数自天子至于委吏由京师被于海表斟酌处置锱铢分寸之间皆有条理而不乱使之驯饬而不至于拘优游而不至于荡下者不得进而慕上尊者不得俯而従卑则是所以调剂天下之民者尽于此矣犹惧夫斯民之未深知也于是月告之时诰之嵗晓之设官师以劝之于乡闾立师友以讲之于庠序使知夫循理奉法之荣逾分犯上之辱夫如是故下之民虽豪悍忍诟者莫不愧羞勉激以从上之令而后风化得行焉文帝之为天下也尝有法度纪纲以节制之欤常月告之时诰之嵗晓之使知礼义之可贵欤皆未尝闻也则天下之民将何所依归向风而就先王之礼哉此其虽有脩已之勤而卒无化俗之效也下至孝武慨然有意脩太平之治于是畴咨海内招徕俊良与之议文章改制度而武帝未尝行之于身故天下亦莫之信其为治之迹与孝文异而其实一也臣故曰风化法度两者为用而未尝可以偏废也  

伊尹论  

或曰孟子称伊尹之居莘汤三以币聘之然后起即为之臣则伊尹可谓难于自进矣然又称伊尹五就汤五就桀何其去就之易进退之速如是哉盖非伊尹之事而孟轲之传妄也应之曰三聘而后为之臣者伊尹之所以自重其道也五就汤五就桀者伊尹之所以终汤之志也古之贤士方其上之不我用也则深藏逺伏于畎亩岩穴之间而不怨及遇其时得其君也亢然当父师之隆礼而不乱然而王公大人能屈其身以下人卑已尊道者自古常少也伊尹以尧舜之道磨砻浸溉自得于心为日久已至于济民救世之业盖其胷中余事然成汤信道之浅深未可知也召而亟往则道不尊道不尊则言将不信而志将不行也故优防以俟其礼持重以观其意然成汤之币凡三至而不倦则其尊贤重能之心可以见矣于是释耒耜而起为商之辅相卒于君臣相得言聴计从配功皇天故曰伊尹三聘而后臣汤者所以自重其道也虽然伐夏救民岂成汤所欲哉特出于不得已耳葢汤之于桀臣也夏之于商君也臣之于君情义甚至常欲其本支之灵长社稷之永久宗庙之安固人民之和附虽桀之甚不肖而成汤之意岂欲自取其位而投之南巢之野哉固将道之以仁説之以义幸而一旦有改过迁善之意则夏之宗祀庶几不絶而桀之过恶不必究也于是使伊尹就桀而事焉使之告桀以事天庇民之甚艰奉宗庙之不易悔吝之可虞祸败之可畏善之可积过之可悛丁宁深切见之于其言愤惋果敢形之于其色虽桀之昏乱以为犹可涤濯追琢而为尧禹也桀既不能改而汤以为未足深咎也于是再使伊尹就仕之然犹未足至于三至于四至于五至不改其恶于是伊尹以桀为不可谏民终穷而无告矣乃复于汤而决升陑之事书曰伊尹去亳适夏既丑有夏复归于亳此之谓也故曰五就汤五就桀者伊尹所以终汤之志也由是观之则伊尹之事虽若纷错而难明及挈而理之可以合而为一孟子之言未尝妄也噫成汤伊尹事业之勤至此葢亦足矣而后世好怪之士如庄生之徒乃或以刚戾忍诟为伊尹之行彼徒见伊尹賛汤之伐桀而不知佐汤之事夏也自汉以来佐命附益之臣如魏之荀文若宋之刘穆之唐之裴寂皆以其区区之权诈离故君而附新主以徼天下之大利彼其意皆欲以伊尹自处也夫岂知古之君臣用心之厚持义之故哉泰誓曰肆予以尔友邦家君观政于商惟受罔有悛心于是有牧野之事夫武王观政于孟津者冀商王之悔过也及其不悛然后伐之故伊尹之就桀武王之观政其事虽不同而其意一也  

周公论  

呜呼荀子之不知周公也其论大儒之效曰周公负扆而坐诸侯趋走乎堂下夫谁为恭矣哉兼制天下立七十国姬姓独居五十三人夫又谁为俭矣哉此其失周公之意逺矣夫恭者不侮之谓也俭者不夺之谓也有王公之尊则其侮人也易兼威福之权则其不夺人也难由是言之崇髙富贵之人不能守恭俭者多而能遵之者鲜矣然非所以议周公也使诸侯奔走受命于周而周公于其来也不能厚饔飱宴飨之礼其去也不能尽贿赐郊送之意以失天下之欢心则谓周公为不恭可也至于南面负扆胪传而进退葢上下之体君臣之分所以相维持而胶固者岂不恭之谓哉古之建侯开国以辅王室尊天子自黄帝以来未之或废使周公之建诸侯也攘民之地洿民之田重赋暴征以克下而厚上则谓周公为不俭可也而周公因民以制征因地以建国天下之人喜得其君师宴然相安如未封之日岂不俭之谓哉书称虞舜温恭允塞则舜之徳可谓恭矣然其巡四方朝羣后未尝废也禹恶衣服菲饮食则禹之徳可谓俭矣而其别九州建五长未尝废也而皆不害为恭俭者何也彼与天下同其哀乐而未尝私其身也况圣人之行俯仰进退施设之体初若纷纭而不同及其终也要之合于道而已周公之分同姓可以为仁朝诸侯可以为义非恭俭之足以名也车人之事辕直而轮曲匠氏之器规圆而矩方此皆一人之巧而其变有不同也朝诸侯而论其不恭封同姓而言其不俭譬犹责车人曰轮奚不直辕奚不曲问匠人曰规胡不圆矩胡不方也非所谓知变也葢荀卿生乎乱世杂乎流俗之间未尝亲讲圣人之余论其为书也徒务驰文词之工以夸世俗而不暇择其是非得失之详故其辨论虽博而诡于道者甚众非特不知周公而已也  

李训论  

呜呼士之遭时遇主也非有帝室之亲而懐腹心之忠非有列国之封而奋手足之卫其为作史者固宜取大节而弃小疵美其犯患而遗其细过然后可以激忠臣而励志士苟惟徒责其小疵而弃其大节论其细过而掩其犯患之功则是以成败论人矣且以李训而论之其始也布衣贱士于李氏非其帝室之亲也使其功成名立于唐世非有列国之封也而能竭忠愤志为文宗谋者何耶谋而就乎上则左右仆射次则侍従之官耳身没之后子孙贤乎食唐之禄其不贤乎为唐之民谋而弗就身膏斧钺诛及妻妾宗族絶灭为天下笑然李训为之而不辞者岂有他哉志在安宗社而尊君父也作史者不能深探其心而以浮躁责之此愚所以掩卷而叹也且春秋之法君弑而贼不讨则深责其国以为无臣子也宪宗之弑厯三世而贼犹在方是时非无臣子也刘蕡以言逐申锡以言诛天下之士由是缩首畏祸持禄养交而已惟一李训义不顾难忠不避死慨然为文宗谋杀陈洪志鸩王守澄而杨承和韦元素王践言之徒相踵而死元和逆党几于殆尽少足以释天下之怒未足以雪宪宗之耻惜乎训之情鋭而气狭志大而谋浅立功名之地而不处以谦厚蹈安危之机而不先之以沈黙反与郑注怙权斯其所以致甘露之败也且以仇士良为左神策军中尉鱼洪志为右神防军中尉天下之权尽在二人矣举手伸缩便有轻重岂可以白徒而搏精鋭哉为训谋者胡不告文宗曰举神防之兵而委之于将罢二人之柄而付之有司然后可罪者诛之无罪者释之使天下之人晓然知宦寺之罪不可赦也则诛仇士良鱼洪志乃一妇人女子之力尔其次者従郑注之谋可也岂有甘露之祸欤而不知出此反以谲诈败天下事抑亦当世衣冠之厄防也唐社稷之不幸也设使当时无风动庑幕之变足知阍寺之不可逃矣岂天意之不佑防人谋之洄刺者耶唐史惟知罪其浮躁而失之愿执事者思之也  

律赋  

三阶平则风雨时赋  

圆极之运太阶以平表圣神之徳盛致风雨之时行位正六符炳光芒于常次气流四序普散润于羣生大仪之逺兮其体高明列宿之繁兮其文交错君道脩于上则瑞为之证人事失于下则变从而作伟一徳之温恭感三阶之炳烁腾精于上烛太防紫防之居垂象于人应时雨时风之若煜煜华藻苍苍昊穹旁辉乎太一之座宻次乎文昌之宫则必天地协应隂阳大同沐之以膏雨挠之以祥风上灿髙躔既色齐而光大俯呈休騐俾根着之滋丰灵台齐政兮知精防之祥太史占天兮测宿离之防上焉两两之悉正下焉元元之永赖盛泽鼔舞洪恩霶霈观文察变仰魁斗之均明薄山流渊苏物情而交泰岂不以天至藐也其监无私星至逺也其应不欺惟上阶之成象合元后之显期或当乎卿大夫之列或主乎士庶人之卑率皆腾耀而有烂守常而莫移致此协气播于天时薰兮解愠之美沛若如膏之滋顺轨而居展开徳宣符之效以节而至无鸣条破块之为斯葢位焉不易其尊卑行焉不差其经纬使清防之令均被乎率土脉沐之防【`一作泽`】昭蘓乎品彚化养无外涵濡罔既相比而列连炳焕于七星仰观其符知协调于六气诚由至仁之化也四表光被太平之治也兆民允懐蔼休功于万宇兆祥应于三阶载于传则防凄苦之戾出于记则无猋暴之乖騐斗覆而嵗穰求端则正占毕明而夷贡取类其皆班固志之也晓然示人方朔陈之也勤于致主脩皇徳以上动焕台光而可覩符作肃作圣之事鲜极备极无之苦又何必享帝于郊始能节乎风雨官题诗  

天官颛面正朝  

天官惟将相位号着璇霄所处皆颛面攸司共正朝极星安正宁列宿俪羣僚号令三光动吹嘘二气调何参方辅汉稷契正禆尧盛旦羣龙进干符已上昭  

置章御座  

圣皇勤政治虚已纳忠良拱手居宸扆留神置谏章孜孜收国论宻宻迩天光中昃常游息焦劳慎作荒至言规汉后无逸戒周王黙处岩廊邃洪基可世长  

玉烛  

圣王臻大治四海属休戈遂致隂阳顺均如玉烛和徳威周逺迩民俗被渐摩品物皆蕃殖昌辰絶札瘥气充诸夏润祥应太平多华旦今如此庸才愿咏歌  

## 清江三孔集卷三  

宋　孔武仲　撰  

古赋  

双庙赋  

出睢阳兮荒蹊残草之间览双庙之遗踪兮启髙堂以纵观彼廵逺虽异人兮忠壮同发乎心肝英灵超其以邈兮顾形魄犹凛然昔天寳之不道兮履阽危以为安置庸相于庙堂兮养逆臣于边关荦山朝发于范阳兮烽火夕照于长安沧溟横泄而莫御兮漂九州以为澜惟梁王之旧都兮俯淮泗之惊湍当兵革之几消兮矧壁垒之不完徒死节而相誓兮胥肆力乎艰难以九拒却九攻兮顾虑画之已殚及兵尽而食穷兮虽智勇其何言腰领横分于刀几兮支节播弃于丘原生城守而死庙食兮越至今几年而望之者怵惕兮过之者盘桓使懦夫有立志兮此伯夷之所以为贤如二公之风烈兮宜闻之者勉旃夫威刑者人之所惮就兮禄利者人之所喜干矧鲸吞而虎攫兮如思明与禄山独慷慨以不惧兮持初志而愈坚眎白刃之来临兮犹蝱雀之过前洞观厯世兮鲜或能然以孔光之素贵兮犹折节于莽贤偷荣耀于一日兮甘丑辱于三年生为谀臣以终身兮死为怯鬼于黄泉聊举隅以善谕兮非更仆之能宣我思古人兮徒涕泗之涟涟  

鸣虫赋  

微哉鸣虫也彼各有徒深者潜形于数仞之壁髙者或托于百尺之梧嘈然四起杂尔相呼其幽隂悲愁如寡妇秋叹于帏幄其荒凉惨淡似客舟【`一作子`】夜语于江湖其声若曰嵗既秋矣凉生暑徂霜棱棱以将结露炯炯而归芜茁然丰者为白草蓊然秀者为枯株彼无情而若此况吾俦饮水【`一作泉`】食土夀命不长者欤余闻而诮之曰是何譊譊之多也天地至公惟有生死抱隂而陨乘阳而起顾无物而不然尚何为乎忧喜取于尔类则有麟凤之与蜉蝣譬之吾人则有彭祖之与殇子虽万口之讙哗诉髙明而不已恐造物者闻之必有按剑而眄者矣不取僇于天公将见殱于社鬼语未毕归而自尤曰彼之所以异于吾者躁也【`一作噪`】吾之所以贤于彼者黙也奈何纷纷与之争言是吾惑也不若收视返听外与之絶旣而长城鼓防逺汉星灭日出东隅虫声遂歇  

吊隋炀帝赋  

驰荒郊兮北山莽悲风兮萧瑟哀隋家兮荒主尝南游兮弭跸时杨氏之方盛奄八荒而为一忘缔造之艰难肆沉酣于燕逸平地渺兮斆海髙堂隠其陵日顾繁华之已空丛棘【`一作荆`】榛而若栉感兴亡之遄速徒惆怅而涕零流萤集兮汉宫呦鹿乳兮周京自古皆有此奚独恨兮芜城惜乎舍完固之图就败亡之势岂群臣之尸素絶嘉猷于献替抑天夺而鬼瞰复公言而自弃呜呼楚泽丘墟雷塘草露鳬鹈沸【`一作鴈下`】兮秋声【`一作飞`】牛羊归兮日暮迷楼欹倾过者谁顾乃为文以吊之聊以续乎阿房之赋  

田家坡赋  

登崇冈以北望山石嶙嶙而青白非所谓两钟者耶游气蒙蒙以薄天非冯夷之所宫者耶洪涛巨浪号北风者耶银山玊城渺连宫者耶惟余南归而至此过钟石之旁混三江而为一兮浩聨属乎天汉沙不可以舣舟兮凛惊肃其魂斡鸣两桨以横絶兮夕寄宿于南岸舟人相戒以不寐兮听城鼓而宵半孤山岌其当前兮闪羣星之灿灿及还吾乡甫渉旬日昔之川行今则陆矣昔之舟处今则涂【`一作屋`】矣欲舆而舆欲马而马入翺翔乎城邑出驰驱乎坰野险阻危厉化为夷平蛟龙无所用其威兮江豚白鱀安得以纵横行持一笻疲卧一石而渇饮一觥安得长处此兮差【`一作乐`】优游于养生涂于人之所不渉兮耘于人之所不耕顾谓仆者此何处也对曰是名田家坡去城十五里于时侧景衔山松声飕飗溪塘湛其微波兮梅花落而飞浮方旋辀而返辔怅莫克以淹留因援笔而成文兮聊以识乎兹游元丰六年十二月十三日  

庙山赋  

太仪坱圠兮孰辟其初东为沧海兮南为江湖谓其有意于物耶胡为土断壤絶不容驾马与牵车谓其漠然无意耶胡为积水之中截然起为丘墟惟洞庭之汗漫兮号巨浸于一隅指天为幕兮视地为无上飞鸟而下行舟兮济未半而力无余使无所栖息兮其将困阨乎蛟鱼乃有庙山兮圪然以中峙洲渚囬环兮潴以流水力惫者得休兮见险者得止若被边郡县前临不测之敌兮犹幸有城郭之可恃夜安以眠兮昼徐以起虽扶摇拔山兮如蝱雀之过耳上青苍兮薄浮云中安帖【`一作安妥`】兮旁无隣收缩以为秋兮浩渺以为春观于此兮可以知隂阳之屈伸山有民兮居甚乐缉茅以为室编篁以为乐以猎为刈兮以渔为获夕与鸡栖兮旦与鳬作生长于是老死于是而已矣孰谓官府与城郭汉浇唐漓兮吾独全太古之淳朴视日出为朝兮视月升为夜肤氷而后知腊兮颡泚而后知夏【`一作气和而后知春兮肤氷而后知夏`】无功可録兮无罪可赦与鼋鼍并游兮与蜉蝣俱化我欲留此兮捐诗书视居居兮行于于不饮酒而乐兮不撞钟而娱波涛以为琴瑟兮风飇以为笙竽賔虞舜兮友轩辕傲贾生兮卑屈原访鸱夷兮追鲁连  

二山赋  

武仲尝从清源正敏仲祠南岳登福严南防寺旣又泊舟九江望庐山浩乎有遗世独往志而未能也乃作二山赋以寄之  

衡之麓兮幽幽衡之泉兮断流方歳晏之凝沍惨风云以悲愁忽青春之时至防沉隂以飘浮上玲珑以交滴下青葱其若抽谷鸟语兮关关涧【`一作林`】鹿鸣兮呦呦使君来兮此时厯岩径兮鸣驺奉尚方之宝炬拥北荒之轻裘防时雪之未应扣严祠以精求星斗焕兮临墀河汉杳兮明楼佩凄玱兮振玊冠璀璨兮鸣旒奉南帝与髙眞若交与兮绸缪旣毕事兮逍遥盍翺翔兮林丘路虹霓之脊胁摘中天之斗牛松翳翳兮千幢竹枞枞兮万矛窥三生之晏坐寻魏阁之仙游兴徜徉而未尽遂秣马而回辀水悲鸣兮而惜客之去山回环兮而邀客之留顾人事之不可遂徒惝恍乎离忧公臲卼兮巴陵之车我出没兮重湖之舟既望履于浔阳复登门于邦沟语欵曲兮有数迹浩荡兮无由公虽寓兮天都心独喜兮南州谓古乡亦无以异于传舍闵世俗之人龊龊而拘囚慕逺公之莲社营渊明之秫畴我亦久思兮此邦奉先子之松楸愿归来兮卜邻偷歳月之优游挹明波于天地掺髙袪于浮丘浩乎辽哉斯乐不可得而言也彼何为乎公侯衡山之往兮今不遑再庐山之居兮公其早谋  

东坡居士画怪石赋  

东坡居士壮长多难而处江湖之濵或夕休于岩或朝饷于野或钓于水之湄或耕于山之上颀然八尺皆知其为异人观于万物无所不适而尤得意【`一作意尤得`】于怪石之嶙峋或凌烟而孤起或絶渚而罗陈端庄丑怪不可以悉状也苍苍黮黮碨碨以鳞鳞彼造物者何简也此赋形者何多也盖含之为一气防之为万貌非尺度所裁量斧凿所増损乃知夫黜聪明捐志巧则其动作固将有疑于神也乃濡秃毫阐幽思以心虚为无象以感触为太始混沌黔娄左右为之賔浮丘洪崖唯诺为之侣移瞬息于千年托方寸于万里其醉墨淋漓藏于人家防于塔庙者盖有年矣一日止前驺欵荆关解金龟置紫绶而苍颜瘦骨杰然如长松之临歳寒举酒而屡釂仰屋而独言曰吾之胸中若有嵬峩突兀欲出而未肆又若嵩髙太华乍隠乍显在乎户之下几案之前乘兴命【`一作亟命童仆无乘兴字`】童奴展纸万幅浇歙溪之石磨隃麋之丸睥睨八荒运移云烟不知泰山之覆于左麋鹿之兴于前亦不知我在此而人之旁观一挥而皴苍菌蠢之体具抚而幽深杳逺之意足如在武昌之麓二别之间是时朔风号怒寒气充斥日临西云倒射东北居士旣得其象又感其声写修纎与森蔚横斜出乎峥嵘悄乎如鸟雀之将下泠然若幽泉之可听乃有霜顋铁面之翁瞪若有覩卷之怀中居士无吝色无矜容淡若忘也岂以为彼取之有限我应之不穷尝闻之曰文者无形之画画者有形之文二者异迹而同趋以其皆能传生写似为世之所贵珍居士之文俊伟闳博纡徐姣好矣而又欲从丹青之妙忧以此娱情欢以此寓笑盖将以贾谊陆贽之文顾凯之王摩诘之笔兼之乎一身故其动之为风防之为云敛之为秋舒之为春是何其视听食息与我畧均而多才与艺如此此余之所以心醉乎斯人也  

憎蝇赋  

方盛夏之滔滔兮气蕴蕴以熏心斥纎絺而不御兮将释履而投簪切于身而犹若此兮又况乎外物之相侵而是时也有曰蝇者或形小于乌豆或衣蓝而冠赭其来无端其聚而积汝腹何贮汝足何厯縁眉目与口吻又自恃其羽翼吐舌持髭并肱交蹠暂却复还以千为百是可憎矣吾将数之若夫亲賔之防处景物之佳时傧芳罇以晤语援柔毫以赋诗酒未行而已醉膳甫至而先知浮于泉沉李于水清尘埃以洒埽洁槃箸以湔洗而乃防面牝牡公遗溲矢宵漏初息晨光向微皓露凝宇清风涤衣幸视听之萧防已薨薨而四飞饱食方休炎晖正午偃在牀以假寐防华榱而避暑忽伺便而投隙集体同于飞蛊我坐尔至我行尔随扇不暇执拂不暇施虽有躯之七尺曽众寡之莫知四序之间可畏者夏汝司其昼蚊司其夜嗟方寸之甚小为百烦之所舍乃曰人于万物是亦一虫纷然杂处大小相攻今则暂存之气息至秽之形骸外有蚤虱内有蛲蛔盖与生以终始非有时而去来舍此不思而惟蝇是责则我亦褊矣何异拔剑而逐之哉  

## 清江三孔集卷四  

宋　孔武仲　撰  

古诗  

马齧麦  

马齧麦仆饮氷北风轩轩摇丘林霖霪十日吁可惊南山喜见朝日升寻阳北岸霜泥薄穷腊独为千里行五里聊一止十里复一息杨柳弄轻黄已作春颜色川原入眼虽似快时节去家还可惜齧麦不须饱饮氷勿畏寒起鞭移担复五里帝乡即在湏臾间悠哉役夫勉桓桓征途几何莫永叹亦莫悲歌行路难  

儿归行  

竹元珍云泽州山中暮春之月有鸟啼曰儿归者其声甚哀问之乡民云昔有里妇爱其子而憎前室之子欲逐之未有计乃于种麻时熟其半生其半使二子分种曰麻生乃得归而误以熟者与已子久之所  

恶之子归而已子不返往视之则已化为飞禽啼曰儿归今乡人以为种麻之时候余以谓人之爱憎藏乎胸中隂谋所发乃在分种之际而心手倒错事与愿违朝人暮禽子母生隔似有巧者主张斡旋于冥冥之间天网虽疎其应甚宻则夫为人上而接其下用心积虑可不戒哉又知天之所以垂戒示迹于人者殆将使之推类以自广非独此一女子也乃作诗以纪之  

儿归儿不归朝为子母欢暮为禽鸟飞故居不得返深林安可依此身寂寞已如此我母在家应忆子子今岂不思其亲空有旧心无旧身儿归儿不归春已暮朝多风夕多雨山虽有泉陇有黍儿寒有谁诉儿饥与谁语万物卵翼皆相随儿今不得儿子母儿归儿不归年年三月种麻时此声烦且悲闻昔一母生两儿于已所生独爱之麻生指作还家期惟憎者来爱者去物理反覆不可知天公岂欲故如此善恶报敏如埙箎至今哀怨留空山长为鍳戒子母间岂独行客愁心颜儿归摧痛伤心肝  

健儿走马行  

天街极目如平水健儿走马天街里南宫宴罢晩色深宿雨初干尘不起罗巾满挿汉京花雕鞍一簇浓如霞千蹄撇过在顷刻闪电飞星不留迹路旁看者如堵墙街使传呼俱辟易朝家和戎七十年只矢不射塞外天尔曹不必夸驰骋官家无意窥幽燕稳将金帛北归去万歳千秋祝明主毡车满野春草长任尔祁连山下住  

昨日之日行  

昨日之日嗟可忧羣山积雨漫溪流行人两两相负过虽有桥梁如拍浮南归童仆皆贾勇濶歩岂顾川无舟狂澜更与人争力一跌性命甘长休乘险徼幸乃无患作客如此眞何求今日之日却优游青天挂幕隂霾收朝阳透射鸟乌乐宿潦平帖蛟龙愁新花芳草色鲜莹时而殷红垂石榴风景清旷亦可嘉旅衣酸寒马足羞冈原渐髙沮洳湿此行应快无迟留  

车家行  

上坂车声迟下坂车声快迟如鬼语相喧啾快如溪沙防鸣瀬一车人十捧拥行江南江北不计程青天白日有时住无人止得车轮声晩来骤雨声濯濯平晓郊原尽沟壑方悟车家进退难不如田家四时乐  

猗猗堂下竹  

猗猗堂下竹我来初萌芽生意甚蹇薄才能出泥沙狂霖一夕作霹雳连轰车回首未几日其成何速耶修然数尺髙秀色蔚以佳余隂过盆池喜跃见鱼鲑乃知地道敏不待歳月賖念彼逺游子聨翩入京华势利勇奔趋被服争豪奢外虽逐喜好顾盼相陵夸中乃昏智识有损无増加曽竹之不如徒比草木花经风已簸落枯槁良可嗟而我方渉世浩渺无津涯因竹亦自悟慨歌牕日斜  

白湖泥  

昔浮洞庭浪今踏白湖泥水陆虽异趣客程皆崄巇浮身无根株转徙长路岐尝闻昔人言欲以瓦为衣风雨辄不出华堂安所栖我今南复北扰扰亦奚为行役众所同浩歌聊自怡  

道中观荷花  

放棹东南去正值荷花荣玊质不待染仙香无限清朱朱仍白白脉脉复盈盈迢递天风起谁怜舞态轻与廖开甫自淮南同行赴举相别五年复相遇于蕲水县为诗赠之  

束书吾初走夷门倾盖得君恨不早兰溪驻马复相逢二纪飞驰如电埽惜君憔悴力不任顾我沧浪髪先暠忆昔同行气颇骄青骢马快鞍鞯好荒山破屋风豪横大泽长堂雪倾倒髙谈洒落见天机健句纵横滤腹藁辛勤始得到京邑文辞不入春官考可怜六翮委沙泥坐看群仙上蓬岛壮年多难寸心折劲镞已衰难破缟而君施设有余才西佐元戎夺城堡牛刀拂拭试一县如引沧浪灌行潦归来赴愬天子庭正欲披腹呈瑰宝片辞未吐疾先入藜杖扶行色枯槁篮舆复指天涯去长川横滥声浩浩骅骝不日归王闲那久低摧卧霜草  

久长驿书事  

空堂深深闪灯烛羣奴鼾眠声动屋豆肥草软马亦便嚼美只如蚕上簇天事由来不可量初更月出星煌煌湏臾变作霏霏雨客枕不眠知夜长  

故县作  

促促逺行役劳劳羣仆夫上漂以霖雨下溅以泥涂寒入骨胫裂润兼巾裳汚行路何其难我马亦已瘏逢人问前舍指防山墙孤投得数闲屋惨寂日已晡横流正浩荡惊飇尚号呼篝火就空室排入如鷰雏投醪不及均自酌以为娱  

白砂驿作  

浮云纷纷鏁太清骤雨肃肃飞中庭氷虀脱粟冷彻骨欲语寂然谁和譍辞家十日心甚壮今日始觉愁肠幷仆夫聚首亦不乐泥深滩宻尤难行长途何意此艰险彼苍其谁司晦明闭门篝灯夜未久试绕前楹望星斗顽隂稍防避青防白月飞光临户牖推移变态俄顷间坐使惨寂成欢颜群奴喧喧亦相语明日快马临关山隂亦不可知晴亦不可必尔曹稳眠莫匆匆清明更待东方白  

题鲍家铺  

邮亭秣马朝寒天雪云压山山涌泉陇头客饥欲噤口屋底人闲犹鼾眠敲门得薪感相济征衫如洗頼火然江南亦有安栖处却羡邮亭人稳佳  

发光山  

摇摇春霜草头白氷如龙蛇当辙迹天开日丽非偶然昨夜满山明月色忆昨北走关山中下坂还登百千尺狂风虚霰何可当破碎貂狐作巾帻今朝驿道千里平而况六幙俱空明昔何艰险此何易付予荣枯岂天意人心既好马亦骄腾齧辔鸣萧萧我今亦复歌且謡惠相好者同游遨相与驰君之乐郊从此不嗟冲渉劳  

至赵庄鎭舍轿乘马二首  

淮康望夷门驿舍犹六七我车嗟已劳我马亦太逸朝来天色好辉焕川上日郊原莽而苍生意宻如栉农飱颇顺适昼气更盈溢抠衣就鞍鞯前引以一卒驰提厯湾纡林木荣枣栗豁然就平旷天壤合为一稍过王务陂陂长水波濶惊风摇澎湃鳬鸭语啾唧却思在江湖双艣更轻疾川陆虽不同吾心两无必匆匆背乡井干禄秩功名未及试行役甘于蜜安得摆覉牵优游老蓬荜  

晴郊漠漠翠烟浮乘兴闲登枣下骝风色斗回成凛冽却添貂帽拥驼裘  

舍轿马而歩  

严风驾雪霜吾轿颇温燠白日暖郊原吾马快驰逐二者皆得用翩如两黄鹄马骄倦提策轿狭厌挛束何以救斯弊奔驰有吾足副之两革靴随以一笻竹鳬趋上髙冈虎歩出平陆折花得低枝照影临深谷道逢田间叟时访以耕牧北音稍入耳俚语俄满腹行行及前堆小汗已霡霂芳草可为茵吾眠不须褥人生忌太佚终歳居华屋醉饱耳目昏软暖筋骸缩今吾异于此千里干微禄朝随麏麞骋夜侣鸿鴈宿户抠劳乃久金矿锻方熟聊歌以自娱不作杨朱哭  

江晦叔见访于兴国寺见庭中修竹两竿云竹虽不多而萧骚可爱因赠之诗  

忆昨在江都聨君城一曲我家百色无唯有数竿竹琅玕净相倚萧洒意常足君亦时见过笑语伴幽独别来七见春屡送光景速京师车马烦髙尘蔽华屋僧室日闭关静若在岩谷忽闻剥啄声把手叙寒燠嵌空疉石畔亦有双筠緑动君青云兴赏眄不移目爱其萧骚风摇此苍翠玉有如嗜脍炙久矣虚其腹一旦逢割鲜欣然喜如沃乃知物外适可以傲流俗奉常官事简佳集时可卜轩辟深邃冠帯脱拘束文枰稍拂拭白黒看驰逐更设茶两旗何须酒百斛  

寄经父兄  

我出乱山来兄入乱山去出山何必佳匹马红尘路入山勿辞勤﨑岖与天邻天门西北去石眼行车轮落尽江南柳塞榆应知春去去何时归天涯可寄衣霜髙鸿鴈还无使信音稀  

大风  

昔游江湖上厌看无限不测之髙浪今栖尘土中惯听掀天拔木之狂风风豪浪狠常相逐我生此世宜阨穷浪头漫漫从海起客舟摇战如枯苇囬橰转尾入深湾往往三分偷得一分睡岂如秋宜门东僦屋居突兀前堂掌平地风从昆仑溟渤来平头疾转数千里金锋相磨众鬼兵介马争先万胡骑防抢震压尤可惊千妖百怪悲号声我时安眠不觉躩然起炉烟寂灭灯防防褰衣正欲走出户户未开扃已吹仆闭门正欲避风来风入衣襟不肯去天涯地角两茫茫一身浑无逃遁处明朝捡防牕户间浮埃委积如丘山遥知九衢中马走废往还我欲投书诉风伯帝阍峩峩不可攀怒携干将绕四璧空有壮气膨心肝颇疑猛虎啸林薄惨淡隂威动寥廓又疑土伯夜与风神争叱咤喑哑骋狞恶明当折简问巫阳天上谁人司槖籥  

数诗分题  

一邑临襄汉青衫正少年二毛侵鬓髪披雾始窥天三接龙光逺曈昽白日边四门方杂还羔鴈贲林泉五斗安微禄虽贫志浩然六韬聊自试有策佐平燕七札穿强弩诸君必凯旋八荒驰贡篚恩旨罢戈鋋九九期君用慙非命世贤十官何敢望于此卜归田  

又  

一樽劝君饮举觞莫迟迟二月风景妍都人正防嬉三春已失一胡不惜芳时四郊更清旷红紫耀涟漪五侯盛供帐出以歌鼔随六龙西翺翔迅速不可追七泽起悲风晩景含崦嵫八音莫停奏妙舞随金丝九门稍合钥莫时泪沾衣十里灯烛光醉矣各还归  

招竹元珍赏江洲新茶  

我生世味薄所好唯眞茶江南隔浮云庐岳望苦賖煎烹逐风土白水和脂麻有客自逺至开缄得新芽乍见眞邂逅失喜成讙哗掬视未及饮清香破昏邪堂堂京邑雄万货来天涯念此至灵草﨑岖亦随车小磨元自携莹白无纎瑕玊尘渐委积鹰嘴犹交加汲泉方污埃上以宻叶遮蟹眼已鸣沸君来何晩耶相呼共一啜如到神仙家烦襟得浣濯两目袪昏花闲居无他乐頼有此趣佳煌煌金张门酒肉争豪奢冷淡不辄饮千金赏筝琶一醒又五斗颜角如烘霞蔗浆爽肺肝金椀齿牙坐觇吾曹癖往往笑以嗟人生乐不同未用相矜夸吟罢腹饥吼空庭噪昏鸦  

广津仓检视斛斗  

长渠西来拟天汉千里清隂緑杨岸髙墉杰屋如屯云碧瓦参差挿天半小楼三尺偷晨光山低堆积白与黄千艘一卸须臾了江湖极目来帆樯国家税法拟前古还以养人非自富连云习射皆貔貅月禀太仓急风雨歳深敝积如防穴检视之官縁此设我初受牒颇激昂匹马朝朝踏残月千筹簇簇来如林袍鞾兀坐清槐隂秋毫増损必拘送莫怨小官持法深吾槩视此平如水运量四海亦如此今朝且佐大司农他时敢献明天子  

送元珍赴官合州  

羇旅倦京国春风常闭门叩门谁过我云是竹王孙颀然八尺长玊质文理温探之以羣书浩渺倾昆仑余波濯我热挹取不计盆朝落清风暮埽明月轩傲兀足眞趣不随车马喧动可与俱游静可与忘言胡为舍我去独指岷江源偪侧凤翔西叠岭如骏奔滔滔蜀天漏沉沉山月昏到官复何时清秋禾黍翻冷局自少责读书勿志餐登临时自适吟思搅乾坤鱼鴈若可托篇诗寄湘沅  

送李大夫管勾太平宫居袁州  

康定庆厯披羣英公为布衣歌太平熈寜元丰王道兴公作太守逢休明四十年间走四海崛然不肯干公卿峩峩正议天柱壮皎皎素节氷壶清胷中慨慷外间易年髙未见白髪生罢节巴陵归意锐奈何去就不敢轻驰归天宠乞闲防诸郎惜禄犹屡争毅然不与儿女计飞章丹扆论赤诚明朝果得琳宫去匡庐山色遥相迎玉溪气象自潇洒新磨古镜当霄横修篁万竿饱霜雪枯棋一局酒满觥时邀賔朋叙野史间拥雪鹤登岩扃妄排丹鼎夜不寐邂逅黄金烧可成未应谢傅入沧海行见卢敖朝玉京  

代简别林次中  

常思洞庭湖梦想东南游浩渺七百里控带三五州霪霖稍开霁万顷涵新秋此时登临势并在岳阳楼水天两琉璃莹濶相沉浮爽气动林木无风亦飕飗愿言追壮观两浆推轻舟何异泛沧海便可挂浮丘前日到君家日暮空回舟径遣长须来见邀颇绸缪谓此千里别一防未易收相去况咫尺能上河梁不顾我行役长感君风义遒好在更加飱行子不可留  

代简答次中见留  

诗夸洞庭湖盖举其麤尔自此稍南行更有潇湘水潇湘如此流浅深清见底吾邑在其旁桑麻百余里民经南廵后淳厐犹可喜白酒日相沽鲈鱼夜成市念方从吏隐小官不为耻先期了赋租随时用鞭棰此外无余事看山聊隠几还作小诗篇寄声前御史御史吾故人风义今为伟超迁未复甚久仆行复起但使交期在不须论逺迩今夕宿朱仙相望月明里  

时雨  

空车辗雷帜推电千里防防甘雨遍元丰嘉号卜长年太乙尊神宅畿甸斋宫夜祷天俯听美泽朝流慰人愿豆苖蓬蓬粟低垂土脉舒苏蝗不飞野老讴歌忘帝力夕阳相与荷锄归  

雨中  

大雨已滂流小雨仍霡霂风来扫欲断云送还相续凝隂压天宇蒸润浸旅服陇上麦经秋江南梅已熟  

蔡州三首  

愁云昬昬掩六月电光霍霍盘四隅淮西一雨三昼夜长澜积潦无处无试登髙楼望四野平田渺渺成江湖山源奔溢来处逺晨朝又报髙丈余重闉闭筑仅自守一带萦何其孤頽墙处处若山坏百舍相望无完区辛勤买得稭一束马饥况乏粟与刍三十年间走四方始遭此厄眞穷途跧居丘亭往来断时起顾是青云衢如丝一罅见天面顽隂复起相糢糊幽忧塡胸不自遣强扣瓦缶倾残壶醉中暂尔神气王醒定更觉心摧枯城隂老蛙正逸乐声如转轴相鸣呼强弓毒矢未易射欲杀唯有企翁符吾家此去八十驿愁来更展江湖图  

又  

狂霖出羣山夜半击堤口水横溢陵阿余波犹怒吼东村五百户一塌如摧朽硉兀声如雷牛马不及走壮者上枝柯防子浮罂缶惊逐吞天澜儿犹闯其母旁人避形迹睨视谁敢救冻馁何足言余生岂能久人云淮西水如此昔未有我生眞厄穷出与此灾偶晨兴得枯槎泛若上牛斗独济恐难安人危敢援手  

又  

行路难归去来三日汝南城不开天角隐隐闻轻雷掣电更划划猛雨还漼漼稍添汪汪陂渐淹髙髙台我欲晨兴出南郭极目唯有白水漫蒿莱驿道安在哉连山洑流相喧豗父母不复顾婴孩弃之如尘埃戢戢生鱼头人世永隔良可哀清都咫尺可以诉谁挽北斗魁呜呼行路之难邦人之灾  

刘公诗【`并序`】  

吾乡刘原甫雄文博学为天下师表四方士大夫登其门执弟子礼者足相踵也而余不及识今识其子仲冯仲冯居省中治事精宻吏不能欺应接不倦甚得士大夫心天下称为贤吏部其文学议论能世其家余自京师南出过鄢陵兴国寺入金刚院见原甫判蔡州时题诗四句在壁曰寂寞空堂欲暮时钟声断续雨千丝此中防有西来意正复庭前柏树知乃録以寄仲冯请附入家集中因为诗道原甫平生以见余爱慕之心云  

原甫吾不识闻之士大夫少时已絶羣卓荦千里驹读书足智虑万卷力有余善发六艺蕴髙谈诋先儒天文地理学道藏及浮屠纎悉无不讲讲之皆粲如文章弄豪赡咳唾玊与珠防落八极间买者论锱铢为人又挺特不与侠者俱伉健虎独歩轩昂鹤仍孤身虽登两禁未及秉钧枢爽气随沆瀣敛收入清都嗟嗟刘夫子信是荀扬徒冨贵非穷愁而复多著书荒城过宿雨古寺入平芜郁郁壁上诗奎钩照天衢我来值日暮篝火为踟蹰想见其风骨磊落眉宇踈邦人好事少不以玉石摹歳月更久逺雕摧逐泥涂作诗贵述美聊用赞不渝  

入关山  

轻舆兀兀乘朝晖渐入山径行逶迤昨日喜与山相见今日得与山相随山中老翁迎我笑借问久矣来何迟答云王都冨且乐四方车马皆奔驰我虽踈慵亦勉强天恩得邑方南归山林朝市不同调公虽髙宜无讥老翁闻语更驩意为我煮水烧松枝山家十钱得升酒劝我引觞聊沃饥为翁一奏白雪曲翁亦为我歌紫芝此声淡泊极有味往往世俗无人知山中之乐有如此嗟我舍此将焉之  

新安铺三首  

罩罩涧中草泠泠山崦泉泉甘而草芳旁有屋数椽夕阳渐近西风起行客山头望千里  

薄云斜日乱山川投得荒亭晩息肩地僻谁知藏好景庭前花数折金钱  

簟如秋水憩囬廊素月分辉百倍凉山木交加无意绪故教疎影到人牀  

昼息于林下  

大暑渉长川前山后山深忽逢轮囷木投得数畆隂仆夫六七人卧起且呻吟念尔亦太劳独佚我何心试为苏门啸泠泠鸾鹤音遗声满坑谷爽气囬中林松风为之兴凉冷破烦襟神骨斗醒快炎蒸岂能侵安得冩此怀寄之朱丝琴  

途中大热  

促促客行逺悠悠山路长南归当六月复值此骄阳祝融秉炎火清晓升扶桑流焰锻地精兀兀驰涧冈篮舆如入焙坐席似探汤睛瞳熨不醒背汗雨洋洋否闷几至死忍渇尚傍徨愿借万里云蔚蔚排穹苍防彼三足乌潜行天中央继之以冷风淅淅吹衣裳岂独一身轻与物共清凉  

寄信州交代钱徳循  

得德循书知已植余所寄瑞香花二本于爽气轩饶阳有木犀者亦天下之名花也试为我致二株足以相当因以诗寄徳循  

处君以西轩之爽气赠君以仙府之名花名花芬敷随晓日爽气萧飒凌朝霞山川从此增秀色尘埃不复留君家羡君年少气力锐况有长才可经世驰声京邑盖有年作幕山州不得意漫寻幽景养天眞积明不学陶潜醉钱夫子我今去指湘江边洞庭波澜濶如海与君似隔东南天饶州亦有木犀种眞骨来从武夷洞自有清香百歩闻烦君为买双株送勿云千里移致难从古物轻人意重但将木李对琼瑶余物区区且安用  

湓城东  

庐山之岑岑横絶东南天大江之汤汤洲渚相钩连山水两中间君家之故园忆昨别此去春风初破年归来已秋节登览怳依然万里一转蓬四时眞蜕蝉退无环堵宫长逐车与船风景日愈佳尘埃日纒绵人事正浩荡徒劳赋归田  

喜雨  

暑伏忽已尽金风稍自秋骄阳仍不戢歳计实可忧昊天虽甚髙聪聪彻九州闻其憔悴声知此黎民愁白日収赫赫惨云布油油昨朝雨意足来自匡山头稍添郭南坡次及城西畴入夜又滂沛四境畧已周平明出东郭翠畆连山丘爽气吹客襟余声壮溪流自此饱香秔可以继麦麰聊为拊髀歌以代击壤讴  

白公草堂  

逹士因忘世非求髙尚名林泉得佳处风物有余清贝锦伤谗舌浮云寄宦情诗才今古备性理死生明莲沼秋芳合香山晩翠横黄芦绕官舍不复念青城  

宿天池  

我思庐山游发兴自年少偶来得闲侣更欲窥众妙幽林穿防笼青峯上崄峭遥看天池路一线在岩徼辛勤得至此惨寂已西照云池桂无根瞪视心胆掉暮夜烟云昏西岩亦登眺圣灯稍稍出弄影何窈窕一枝分百防变态不可料须臾归寂灭何处观朕兆僧房得栖宿爽气氷毛窍翻然亦兴尽却恨归途窎缅懐道隆师确不奉明诏似与山间石慇懃论久要我今来时迫心灰眞可笑明朝指绣谷裹足登凉轿【`时足疮未愈`】揩却壁上名恐为髙人笑  

卧龙潭  

已登卧龙庵更看卧龙瀑来从不尽山奔入无底谷谷中鸣百雷林外潄寒玊雄豪与清泚上下相接续阳崖发幽花隂壑偃乔木两崖天划开万古神潜伏我来坐潭上俯仰清耳目神骨倍潇洒衣襟仍霡霂名山到能几好景看不足慇懃莫思归更共潭边宿  

二贤  

羲之之墨池渊明之醉石人生嗜好亦天然岂顾书淫与酒癖一时声价动宇宙千古林泉记踪迹书固吾不能酒亦久不吃支笻葱翠畔鉴影澄侧萧然欣防间颇类师也辟所慕不靳能舍此山南宅  

磁湖安流亭  

怪石倚洪流朱栏截荒磴来窥空旷野喜值波澜定涵虚无边里见底皆渌净磁湖万家防华阁相辉映双峯引西洑控帯浮郭盛乃知一聚落富庻亦有命铁冶今久贫豪右盖已病忆初缔造人有力如卓郑瑰材照宻石歳久尚鲜莹俛仰正忘归白日动明镜风顺当进帆徘徊寄孤咏  

寄题王道祖秀光亭  

徙倚望西南秀色如可掬湘水蹙纎罗湘山叠明玉清辉来西隅朝爽浮万屋图冩卒难成登览常不足防计当而已亷吏当寡欲萧然忘轩冕日可娱幽独  

西堂假山  

范蠡不归吴鲁连东泛海当其纵目时长有青山在我今囚一官宅舍不容改尘嚣日侵陵视听乏爽垲天机能几何与物相葅醢当求景物净以涤身心凂县南山不逺溪口石可采叠累亦成形依稀聊自绐寒余洞泉脉緑帯天边蔼翠壁渐孱颜奇峯何嵬乔林相隐映亭院生光彩笑揖浮丘翁霓旌如可待区区浃时力直欲凌真宰稍全仁者乐未恤儿軰骇又动江南思匡庐田已买  

寄题经父萱堂  

萱堂有秋花对客如劝侑人生本多事更以百忧副愔愔横天壤扰扰迷刻漏倾地救海涸掲柱支山仆徒将一心淑日与万虑鬭不如偷余闲来此玩孤秀荧荧千明缸照映相前后凝气粲如笑泣露乱欲溜頽然寓逺怀可以消永昼吾兄儒林杰器业包宇宙﨑岖从逺宦为国警边候飞沙蔽城隍积雪冷襟袖颇思东南州水竹两幽茂楼台压江涛窻户排云岫翘瞻不可见梦想劳头脰樊笼送飞鸿槛井看腾狖暂慿时景佳寛此腰围瘦吾侪所至乐未厌夷居陋賔侣时可邀从容醉方酭  

寻眞观  

武皇车驾东南出访道求仙希万一屏风九叠云物清意恐神仙藏此室羽章之馆缔构新坛塲夜夜祈星辰蓬莱缥缈不可到桥山一闭逾千春咏眞之天在旁侧白昼潭心飞霹田收歳美龙亦闲唯有济防照空碧谁道寻眞是女郎朝飡松桂夜焚香明眸緑髩今何在意已霞衣侍玊皇  

## 清江三孔集卷五  

宋　孔武仲　撰  

古诗  

松上老藤【`在三圣寺`】  

古木已昂藏长藤亦竒怪潜根苍藓中矫尾青云外严严秋霜剥悠悠夏景晒摧残复长养锻錬成老大蛇蟠筋脉壮龙死躯殻在他时雷破山大雨洒滂沛兹松若变化无乃遭结襘附枝物所患夺朱古为戒何不淬斧斤诛鉏此萧艾  

髙台歌  

废地积为冡昔曽游宴来冡废无子孙东家砌成台台虽平方冡虽秃物理废兴有徃复相逢莫喜亦莫愁乗兴且同台上游  

种粟行  

大儿肩锄出茅屋小儿倾盘糁新粟春来雪稀雨不成田虽翻犂苦未足呜呼农人今向太平年安得甘雨一洒万物皆醒然  

赋张芸叟蕃刀  

王师前年下灵州先生奉诏为防谋军书堆案不足道欲斩名王悬髑髅官供器械如山积装结虽巧体质浮传闻蕃刀最可用买置不惜千金酧沙河洗湔血痕尽莹若一水横清秋长庚辉辉夺明月光景迸溢不可收军回仓卒未及试提挈万里来荒陬空斋倒掩阅图史深林永日号猩防挥鸣且欲惊暴客敢议与国平寃讐夜郎防恩放李白炎岭得防还幽求轻船共泊长沙岸几日对语清湘楼红莲幕中邀客饮雾雨咫尺迷汀洲杂花落尽无处觅官妓遣归不敢留清欢未免假外物共説铁剑胜倡优君家所寳世稀有满坐传防惊殊尤防之太过却锈澁顽藓郁结纒苍虬横磨十万只虚语得此已足驰燕幽今公又应元戎辟真能寸截鲸鲵不郗生入幕宜有画定逺出塞将封侯我今喜得随君去长江渺渺平天流路危或恐逢水怪尾脊崔崒当吾舟烦公一効佽飞勇为公椎鼓倾金瓯  

张秉叔出紫云回銮图以示坐客因为赋之  

开元太平无兵戎真人味道希夷中人间之乐已饶足惟有青霄未追逐坐中谁似叶先生以气为粮常辟谷朝登员峤夕昆仑只与神游不要人忽逢邀携防月去缥缈虚空生紫云蟾宫竟不容乆住仙乐飘飘送回去归来宫漏未移更甲帐明釭宛如故汾水悲歌仙不成梨园空没有遗声红尘如海涨朝市从此无人游玉京  

徐成之园亭三咏  

瑞香槛子  

异国携来防愈新移当樽俎防嘉宾虽无絶艳惊流俗为有清香得近人烛下更宜观态度酒阑尤觉醒精神湖南莫作淹留叹已见浔阳二月春  

竹迳桃花  

辟地不盈畆防缀成阻修相招竹林逸更作桃源游绰约新饮露琅玕曽倚秋春风荡人意此境独清幽  

石盘  

攻玉为方盘可据以饮食又可安文枰两仙相对奕簿书应接罢胥不留踪迹散步到其间如临苍山壁下有清冷波灔灔欲侵席坐兼仁智乐岂独烦襟释长沙春正妍樽酒防嘉客好事清河翁题名刻之石  

寄题徐亭  

清晨读君碑如到徐亭下灵境犹缥缈仙风已潇洒亭虽人为之洞是天开者化工不自了待子辟蓁野徐君神骨不埃尘疎眉秀目方青春穷追屡束冦贼手幽讨却作烟霞人当年逺祖尝浮海采药仙山竟何在君今复探山中竒潭潭六室世未知呜呼安得此亭此洞在吾乡庐岳自此増辉光  

祠二庙之明日未得顺风呈同行  

岳州西祠从古有控带洞庭湖之口前对隠显明灭之湘山下接渊沦汹涌之长川茫茫白沙连絶屿淡淡古木蟠苍烟昭灵王左安流右翠帐朱幡拥前后锯牙虎视森两厢气骨生狞欲奔走我来缆舟日已昏袍鞾跪聴祠官言伏兴进退如法式四頋诡谲惊心魂平明结束舟将解叱吸仍闻北风大焚香奏酒殊无计伏渚藏汀姑有待二王威神世所传钤摄鬼怪宾灵仙好风相送势不难舒卷造化湏防间波回草动似有意举棹开防即千里吟诗赏月岳阳楼买鱼沽酒巴陵市  

庙下风呈同行  

楚水千百源洞庭为壮观势居七泽右地裂荆吴半而我泛扁舟飘然一归鴈来之岂为益去亦未足算胡不吹清波纵发如飞翰朝辞庙山曲午泊巴陵岸况有三面风迎送俱无间定非偏薄厚以掇行旅讪奈何苦流滞兀兀晨复旰采芹朝当蔬伐竹暮供爨舟师三十人饿虎奔刍豢使之裹粮絶虑有探囊患二王东南望貌像颇辉焕歌鼓嵗无休香灯夜侵旦我为江湖士乞灵从弱冠四到祠宫下霜髯今已灿王其故旧防勿以涂人防尊师况慈忍善道阴有賛王心或未回师颊固宜缓灵珓似见许归来整樯幔  

登君山二首  

径欲涉方壶沧溟何太逺试登君山杪直望苍梧晩寂无纎尘动逈快千里眼胜境真少伦仙山连禁苑楚水吞东南皤然天一腹君山枕波面半挿蛾眉緑平空接游气杳荡无川陆归桨恨匆匆残阳挂乔木  

武昌县西山寺【`孙权避暑宫也`】  

吴王宫殿西山头萧萧爽气长如秋武昌连都甚偪仄頼有此山供胜游东南豪杰俱故旧当年孝亷孙仲谋一朝名号僣九五朱紫罗列皆公侯驩娱应似河朔饮缥缈宜有云端楼危弦脆管落天上饮散咸入西江流而今寂寞皆陈迹遍地松竹清阴浮岩泉滴沥醒四座相见环佩锵琳球龙泉寳气亦消尽磨剑只有空池留老僧向我説遗事兴废反覆令人愁但当沈酣卷大白徐趂明月牵归舟  

同年兄袁思正江行相遇既别寓诗寄懐  

楚水緑涵天羣山霭而秀君行当何之我谒慙已后轻舟翻然来喜气防襟袖问知道途逺惊我形容瘦骎骎光景驰暮夜逐清昼嵩衡犹可秃须鬓岂长茂惟其寸心在皎日经宇宙持荪可相慰不必倾醇酎君家多冠冕煜煜五公胄声华满天都名字在英彀登科况肩随两纪词塲旧谁云班荆乐却叹掺袪骤荆民日安堵汉政多寛宥饮酒祝无何千篇迟归奏  

留题揽秀亭  

平生爱湓浦亦复思匡庐恨无谢公屐日与佳景疎兹岩特旷快一览已有余骤雨过轩槛清风来绮疏因懐骑鲸客更欲凌空虚  

自寳严入太一宫  

蔚蔚山间松泠泠山下泉相遇复一时小别已三年松色愈深翠泉意自潺湲惟余不如昔正忧世事煎安得散万虑卷收归自然童顔替癯貌緑髪换圆颠因召杏坛叟去拍洪崖肩  

炭步港观萤  

九华之南芦苇长流萤夕起不计双烂如神仙珠玉阙青罗掩映千明釭空江沉沉未见月近浦穿林起还灭鱼游鸟宿自不惊我知此火初无情  

彭泽县  

西江之水何悠悠下与江南为一州【`阙`】  

正以彭泽为襟喉千川百谷所合庾尽倾此泽如杯瓯鸣声唶唶光油油不知其下有底不昔人有卷长绳投系以南山之巨石百尺不彻深潭湫【`阙`】  

颇疑潜行通十洲不然何此弹丸地吸彼尾闾曽不休城南十里山更稠如立象马如驱牛下饮长江势不竭无始以来向东流旋湾触抵劲且遒虎眼倒射惊沙鸥鼋鼍虽轻不能游而况徃复之行舟下水从容势犹可上水辛勤人更愁祠神皆以北风求不尔岂但须臾留天公颇知兀兀忧胡不推山作平地两辟旁野为通沟征行万里皆帖妥灵扬之威从可收阴官闻我言骇汗盈臂韝洒为猛雨沃四野惊雷夜震波澜滮我舌阁且凝久病竟不瘳强为短歌题柿叶欲凭双鲤寄阳侯  

泊赵屯  

忆昨省觐趋川莱衣拥緑方少年艰难险阻俱未歴孟浪勇决唯争先舟发赵屯犹未饭有风北起空蒙间掀摇三山簸五岳巨浪倒泼东南天千林向人俱顿仆两岸过眼真飞鶱防樯回戞河汉底鹢首俯饮蛟龙渊跳波溅沫来四面坐中时得鲤与鳣妻啼婢讪殊不頋兀坐正读逍遥篇为言方破万里浪不尔捉月为神仙江中逢巨石颇突为引牵逡巡水势亦平缓幸免肝胫输乌鸢暮投彭泽宿荒草神惊魄颤何能眠自兹稍悟垂堂戒靴纹才起不敢前矜持太过仅无患徃徃所至伤流连乃知老谋与壮事心胆殊异难兼全重来此地畏汹涌藏舟别浦防漪涟鱼跳鸥下自可喜何用蛟鳄饮流涎斜阳依依炤草木夹岸葭菼铺书毡儿今弱冠昔何有昔颔无须今皓然二十余年才瞬息时事几蜕如秋蝉区区走俗亦何赖安得尺地巢林泉  

雷亭四言【`并序`】  

庆厯中雷击东流之巨石裂而为四五县令某为亭于旁命曰雷亭元祐元年余登是亭作诗以识之  

雷震于天石陨于山石则何罪龙殛石间容而不拒石则有愆毋谓恢广不察神奸想方震时大雨溢川万里晦防风霆后先独恨不及徙倚纵观睨而不惊知神之全余后过之间四十年乃记其始以永其传  

清溪词  

谯门之南溪水长斜晖倒闪青铜光下与长江作支股愁霖涨天江潦黄江潦黄入清溪清溪到底终无泥还如初出秀山时  

步阻风  

昨日焚香谒圣母青衫鞠躬如负弩但乞天开万里明埽去浮云戢风雨谓宜言发即响报岂知神不聴我语门前白浪如银山江上狂风如怒虎船痴艣硬不能拔未免栖迟傍洲渚轻盈但爱白鸥飞颠顿可怜芳草舞三江五湖歴已尽势合平夷反龃龉上水歌呼下水愁北船萦绊南船去寄言南船莫雄豪万事低昂如桔橰我当卖剑买牲牢再扫灵宇陈肩尻黄金壶樽沃香醪神喜借以南风髙扬防拍手笑尔曹不知流落何江皋荒洲寂聴怒号  

奉祠城西夜坐苑中即事【`时祀白帝`】  

乔林翳明星林缺星粲然长江阔咫尺银河为通川爽气浮襟裾中夜不成眠星转毂而西河逶迤以迁惜此嘉景迈无由驻青天万古留此境谁保金石坚徘徊吟华月更欲随飞仙  

赋码碯笛【`弟毅父所藏也`】  

羌儿吹笛作龙吟中有太古之纯音伊人已死笛仍在千古月明江水深谁知巧匠寻山谷蹙踏溪云采明玉云谷之【`阙`】　　黯浅紫轻红花映雨正声隠显初无端造化推移指法间黄钟妍美霜朝暖无射凄凉暑月寒轺车走遍天南北此笛此声何处得韬之湘竹川锦囊广坐聊持衒賔客农学士九尺长颊颧山起鬓髯张从容奏罢阳春曲气衰坦腹眠绳床由来雅器自有合不与教坊管弦杂君不见开元名臣宋侍中手挥羯鼓疾如风  

癸酉冬雪【`时致斋于礼部`】  

平时防积雪吟对佳山川此地冨华屋聴观亦浩然爱景匿何处冻雪迷逺天离离黄庭沙种作白玉田飞舞势未已参差态逾妍坐来生精神起步轻欲仙京师百万家几室无炊烟南郭踵欲随袁安正髙眠且倾光禄酒逸气随觥船近害逺或利从古占丰年  

送范中济侍郎知庆州  

平时广朝中相见辄欢喜昂藏八尺身所负必竒伟四方献善败军国盈虚计叩之如川流滚滚不知已天子曰汝能吾臣鲜其比而况所设施粲在【`阙`】  

汝可三军帅擒之或纵之髙枕惟尔恃公拜稽首  

归眉目凛生气顽童玩天恩豢养若骄子欲痛以鞭笞而畏啼不止二者不两全在所以节制【`阙`】  

收其要害处进退随所指重城彻关【`阙`】沙漠  

浄如水辞别不踌躇安边从此始  

题瑞圣园  

深沉百尺池坐见渊鱼跃蓊蔚千秋木中闻鱼鸟乐乆与鱼鸟暌尘土厌征索偶来叩异境佳思得开廓朝廷尚清熙圣主守勤约銮舆不游幸花卉任荣落便如到山林不悟近城郭心闲与境一足以慰寂寞由来市朝味未易胜林壑因循不逺引佥信吾侪弱  

答毅父  

朝趂朔风出暮乗残月归尘埃变髪毛岂不损裘衣忆昔年少日未知愿轻肥登髙作越吟所喜独翠微至今清兴在梦与南云飞奈何寸景间扰扰随鞍鞿已营三畆田临流架柴扉惠而好我者傥许相因依种玉虽未熟清泉犹御饥  

送林子中知成都  

鞍马覆山黒旌旗垂野红问逺谁当行太守临蜀中太守时之豪学博文章工人事未称遂﨑岖已巴东公年方六十皎皎头如童不服何首乌自有夜气充丹田芙蕖开余光发形容推此见治民亦与治身同以静镇浮躁以仁苏疲癃一夫无向隅四野常年丰间出作遨头伐击鼔与钟逺民生爱敬有古循吏风岂止招学徒区区继文翁  

夏夜坐游李左藏园常父子骏明叔毅父元忠时新除宣守不与朝参故断章及之  

王城虽多贤相过每希濶今夕复何夕共此青天月邻园初刬筑咫尺夷且洁胡床占势便漫不就行列素华正冲融湛露已凝冽羣至亦自喜防防欲萤灭衣襟稍凄凉何处有炎热夐宜在山谷乃复近城阙髙谈追鸿防不堕世覊绁趣驾公等归晨鸡有朝谒  

江豚诗【`四言`】  

黒者江豚白者白塈状异名殊同宅大水渊有羣鱼掠以肥已是谓小害顾有可喜大川夷平缟素不起两两出没矜其颊嘴若俛若仰若跃若跪舟人相语惊澜将作亟入湾浦踣樯布筰俄顷风至山摇岳浪如车轮氛雾相薄舟人燕安如在城郭先事而告昭哉尔功鳄防牛马头象鼍龙暴殄天物安得尔同于人无害所欲易充暴露形体告人以忠又多膏油以助汝工江湖下贫机杼以农乌鹊知风商羊识雨大厦之下风雨何苦岂知舟航方在积险以尔占天蓍蔡之验古之报祭不遗微虫孰扬尔烈登荐蜡宫世不尔好复惟尔恶我作此歌为昭其故  

临江鲍守示诗二篇因寄之  

官居无时节簿领去复回胁息文网中壮心安在哉积雪满西峯中天白皑皑帘幄昼生寒复见诗筒来烦襟得洗瀹耳目亡氛埃纪徳无可陈诗情如七哀昔闻参军逸今见太守才况有循吏政养民如婴孩穷山虎豹伏旷野桑麻开邂逅春色满百卉东风催吾乡足山水使宅佳池台篇章日愈多无惜分琼瑰  

堤下  

堤下人家喧笑语髙揭青帘椎瓦鼓黄流滚滚经檐甍一任征夫作船苦緑榆覆水平如杯前湾旋放水头来深如怒虎着船底玉石磊砢相喧豗黄河虽防隋渠急舟楫舒迟行旋涩独上平堤望逺天衣裘已畏西风入  

寄防邑宰丁阳叔  

溪上一杯酒送君今几时譬如霜林箨浩荡从风吹初飘清湘濵今落浊汴湄蹉跎虽渐老相见更容怡尚赖城市俗篮舆逺追随鸣驺惊鴈鹜笑语在空陂防食古道场僧房静帘帷败荷覆一水落叶鸣轩墀偶坐亦无事幽来更何之旁有宋防墓髙坟映深祠炉烟已寂寞拱木相蔽亏意象宛如在兴亡真可悲寥寥千余年华采几纷披有如蛙争水顷刻成枯池池尽复为陆陆黍秋离离追惟之战语濶气甚夷狗颈不急搦干将仍倒持欲将乌合众慕彼鹰扬师首领几不完身复为囚覊好大不量力荒哉徒尔为曽不如勾践潜军卷旌麾夜上姑苏台吴人犹不知用兵贵权谋髙言竟何施从兹以名色留作永世规隧道彷佛在披榛犹可窥陈迹何足究吾侪寜好竒又上金山殿平瞰天一涯横颷响羣铎惊鸟投深枝清兴乗未尽夕阳已纷驰流水复相促扁舟从此移怒号入旅枕先声戒寒期相过不可得况复穷游嬉  

猩猩毛笔与黄鲁直同赋  

染血以为衣稍亲日月光封唇以佐酒众馔登华堂谁令拔其毛万里归文房纎妍依象管寂寞伴萤囊生已多言语死犹近文章一身皆有用岂防躯榦伤鼠须固微细毫亦寻常物以异为贵嗟哉俱自戕  

汴河  

防渠斜与昆河接河逺渠悭几可涉狂霖一涨髙十寻迅防东来比三峡崩腾下与淮泗防清泚亦容伊雒杂横空九阙真垂虹怒卷千艘如败叶只堪平地防汹涌何事乗危理舟楫共夫鹅鹳行天上遥与谷中相应答但忧心手一乖迕巨舶髙樯两摧折而余进退乆安命掲厉以望初不慑妻孥亦已惯江湖笑语犹如泛山陿鸣弓击柝惊夜盗掘茹捞鰕佐晨馌时登绝迳步榆柳或面荒陂防鳬鸭我生东南趣向野挥弄清溪防苕霅枕流潄石真所便履浊凌险终未惬觚棱渐喜金阙近釜甑何忧米塩乏浑如海客泛枯槎缭绕明河望阊阖  

汴河汲井  

解缆古城阴系舟緑榆影浩荡观浊流咫尺有甘井譬如坐汤镬傍观氷玉冷望之首不回清泉逐修绠余香入新稻真味添细茗蒸骨为之凉醉魄一以醒昔有少陵翁卜居在遐境美味当百金修筒接千岭我今浑不费汲取在俄顷川路逺迢迢客愁长耿耿得此稍忘忧无殊卧箕颍  

试院防月呈子骏明叔  

禁城遥想催银箭灯火相望人语防门外流尘任自髙中秋好月来相伴依楼委砌氷皎洁射隙侵櫺雪凌乱同僚二公迹见亲相应頋影为三人吟咏清景临佳树骨爽襟寒不能去颇疑宵梦到蟾宫欲把秋毫分玉中山美酒生微波银瓶快防金叵罗相邀一醉君如何  

食蛤蜊呈子骏明叔  

两君霜夜两相过有酒无肴争奈何蛤蜊买得虽不多百枚包以一枯荷呼奴濯清泠波玉石磊落声相磨干薪【`阙`】熖稍骈罗暴殄天物真烦苛闭关拒敌难挥戈划然双辟如嘘呵天然甘露贮玉窠不须易牙为调和争先贾勇手自拏莫笑擎盘无翠娥釪明肉净絶泥沙弃掷冗顽如投梭宫醅滟滟鹦鹉螺满饮不惜朱顔酡念初搜索从海涯千斤秪载双骆驼都城观阙云峩峩时新首到王公家吾侪得啖已蹉跎势力不敌怨则那徃嵗端居临漕河此物堆积如山坡蛏淡菜暨车蛾其实气味俱同科但嫌咀嚼费齿牙何尝珍惜如京华物虽难得味乃佳一壶千金古所嗟三嗅而兴君为歌  

鱼石二首  

人疑鱼托石我谓石为鱼持以赠君子端能辟蠧书无情逐波浪有此璠与璵坐得江湖意萧然亦起予鬐鬛真可辨精研真入神得非造化境亦有雕锼人颇疑着妄想嵗乆积成真兹理不足怪方屛藏月轮  

遣百朋赴太学补试  

冉冉浪相逐江湖今十年念使从逺学家贫乏鞍韀一官来京都环堵当西阡学省咫尺近彷佛闻诵暂当辞家庭裘马去翩翩英豪多出此切琢期勉旃昔我逺方来算里近五千清灯耿残月积雪堆穷年对经必敛衽求师欣执鞭绚藻颇不乏屡贡多士先所愿克堂构使我安食眠尔祖最尔爱置膝自抚怜追恨不及见泪下如涌泉  

李公择山房  

石磴不容步乔林森回还闻昔有威凤养羽留此山乗此去翺翔得意今不还余音落何处尚在云泉间陈迹虽可寻飞辙谁能攀  

师迎娶还吴省亲遂之家达州以诗见意  

言止苏台驾遂泛荆江舟京师诀别易不以樽俎留念书片言赠俚音谢珠球飞飞双凤凰指日还故丘更翔西南天江云惨髙秋尊公今季鹰菰莼契良谋恩威在两部所至膏泽流弟当继华门不愧古箕裘髙风长堤柳挂帨已雄牛相望以功业毋为置书邮  

送赵正夫使江东  

酌我一樽酒送君千里行青天连上党秋鴈回汾并戍徃喻上意还归对承明无为厌朝集寂寞恋边城  

送毕公叔使河北  

东观乆寂寥君王念多士鸾凤望青云联翩羽翰起英英毕公叔声价动天子剧谈时利害如防九江水骅骝厌覊縻放步即千里间关北门道牵车从此始蓬瀛墨寳烂原隰皇华美英气扫豺狼清风回狱市虽牵倚门念犹胜捧檄喜书止慰索居时付黄河鲤  

书馆买粟饭取閤门水以接昼饥  

食粟淡有味饮泉甘且清粟白来天市泉美汲官城斜晖转西牕饥肠蚯蚓鸣暂时箪瓢趣无计邱壑情华堂发八珍甘鲜杂咸腥挟取既不专弃余饲苍蝇何如简且易月夜泛瑶琼快汲不留咽殊胜豆与粳井冽有真甘复不糁藜羮  

游善题寺二首  

李长者画像  

磥砢一居士娉婷双少年对景如无有著书方浩然分身聊示颈谁悟此因縁  

殿西  

步屧出广殿花木何阴阴鸟声来迎客幽趣是山林当年曽如此遍入匡庐深  

五月望参  

起夜咏庭燎晨装当门双飞划天起万马散云屯王乔背城郭飞鸾从逺村入缀外朝列每瞻天帝尊时值甘雨足大官复牢飱殿开宸极正日映玉顔温抃舞効百兽飞翔侣羣鸳复转千步廊峥嵘望西昆朋簮谈笑余经史多讨论  

谒苏子瞻因寄  

华严长者貌古竒紫瞳奕奕双眉垂顔如桃花两侍儿问其姓名自不知嗫嚅欲吐新竒词岂亦有虎来防持维摩髙卧尽不应蓬山藏史防马驰三豪兀坐浑如痴错认醍醐是酒巵谁将此景付画师  

五月廿八日雨后  

黄昏雨一雨稍觉襟袖凉中宵如河决浩渺不可当浮云合四溟无复窥神光门巷失旧径北邻有頽墙恐地俱蛰龙难安三尺床阍人亟来告客土壊沟防坐此不疎达渐渍室与堂我迷忽复悟岂暇立徬徨荷锸裒众力畚土逾百筐坎窗快不隔飞流复汤汤中庭燥如旧漠漠兰芷香廼知天下事壅塞成疽疮决水复不难吾有扁鹊方  

籍田观荷花  

緑水满平郊江莲辉幽渚偷香一霎风逞响无边雨波间的皪笑竹里婵娟舞异境防仙姿萧然失烦暑  

送苏迈尉酸枣  

酷暑日逾退凉风生早秋翩翩苏公子一官不逺游仕养两得意人生复何求骏马如飞星锦带垂吴钩到邑嚚讼少官闲吏兵休还当有佳吟吟到黄河头  

阁下观竹笋图  

我家庐山下緑竹常阴阴春雷迸狂箨万防羣玉簮别来经嵗时肌肉尘土侵歘见此图面醒然豁烦襟方幅藏万里环以青山岑旁飞清泠泉下有潇洒林恍惚如梦到杖笻聴幽禽欲投环堵室浩渺忽难寻人生谅自苦一官泳蹄涔摇尾争光华岂知沧海深虞卿衒白璧季子夸黄金贪得以忘我俱非贤达心何如返乡国坡坞穷差参茅檐当天风时聴笙簧音  

伏中作  

酷暑已旬日薫炙势自如昨夜得佳雨新凉生太虚清风入牕牖蚊蚋避衾防木末有劲气淅淅如秋初稍见清泠池幽香随芙蕖三伏已过两御热沛有余更得滂沱泽大患自此除中园有佳果瓮面有浮蛆相过玩华月北隣寜我疎  

其二  

去嵗复今日清槐系扁舟手携笻竹杖朝上山头百川合为一浩渺蟠天流徙倚弄佳音啸歌懐旧邱京都偶为客嵗月复临秋蓬转近千里星回将一周酷暑虽暂解余威难速收金火两相抟火壮金欲流恐有鬰蒸陈当代作戈矛且当事纨扇未可窥狐裘  

阁下观岘山图  

岘山巉巉清溪濵倒影万丈之奫沦徃嵗尝有去思吏热地尤多髙蹈人少年仕宦颇落魄时登絶顶攀苍防幽花美草颇娱目防碑刓碣还伤神晓猿夜鹤轻相别从此奔走十八春旧游不复齿颊挂方知到骨俱埃尘麟台昨日见图画醒若楚客还覉魂方嫌一幅论万里秋江緑水何粼粼人心与物本无别正为利欲相埋湮神功妙手如唤觉满座风月来相亲骑驴径去自可到犹愈飘飖西游秦剰沽宜城醉其下日夕倒载望冠巾  

食氷  

冬氷冽冽虽可畏夏氷皎皎人共喜休论中使押金槃荷叶裹来深宫里胷烦肺涸聊一苏任尔青蝇相趂死经时不壊已可怜济物之功尚如此人言霜雪比小人我谓坚氷似君子  

愧鱼亭  

昔闻鱼可羡今见鱼可愧邂逅临池处潇洒出尘意秋风八月起江湖水染绀碧霞绮疎悠然掉尾波间去须信人生不及鱼  

刘器之阴山七骑图  

北风飒飒边云黄飞沙曀日天惨苍驾鹅鸣哀鴈不翔七骑正出隂山傍山傍阴尘嵗无阳鸟飞堕翼人立僵犯寒跨鞍知悍强以此决战谁能当面顔虽在姓莫详一一大防新衣裳马蹄涩缩弓不张但见旗斾随飞扬凤瓶倒酒进其王俯仰意气骄雪霜横斜道路深浅冈想见射获多麏麞时平不复忧邉疆但见楼兰驰骕骦仍嗤苦淡无辉光人生所乐惟故乡彭城妙本家世藏托以轻缣盛锦囊持来舒卷临华堂环视叹诧几发狂我生未省到朔方坐令出塞意慨慷攘归可敌千金装长厚不疑同舎郎  

落叶  

落叶不到地随风复飘扬凋残北牕阴凌乱日西光时节如未已乌鸟情亦伤何事千丈松嵗晩仍苍苍  

入局马上  

愁云惨惨増寒威氷铓砭骨裘不支鸣驺南北困道路扰扰人趋入省时京师乆旱尘土恶喜有小雨沾须眉跨鞍便起江湖兴波明别浦柳半垂卧聴篷声睡正穏放船不问归来迟  

刍车吟  

京师患无马有马患乏刍长鞭随牛牛引车三冬以来要贮积十倍之价在须臾都城之物不便美枯笋宿菜供庖厨况此剉秣岂能足杂以豌豆调陈麸却思当年在江湖緑阴冉冉如云敷百马嘶龁皆自如安知入市比金玉风物陡逐山川殊马饥且瘠不足怪壮士犹有釜生鱼  

踏氷入省  

匹马泛氷泽海濶难经过玉浪来溟溟云涛起峩峩投泷若投岸避冻如避涡蹄脆复参差覆舟在中河碎身须臾间不殊葬鼋鼍飘蓬白日东涉险奈逺何屯云犹沧溟何时纵阳和畏途正渺渺浩然商声歌  

子瞻画枯木  

寒云行空乱春华西风凛凛空吹沙夫子抱膝若防魄谁知巧思中萌芽败毫淡墨任挥染苍莽菌蠢移龙蛇畧増防缀已成就止见枯木成槎枒更无丹青相掩翳惟有口鼻随穿呀徃年江湖饱观画或在山隈溪水涯腹中空洞夜藏魅巅顶突兀春无花径深最宜系画舸日落时复停归鸦苏公早与俗子偶避世欲种东陵窥观尽得物外趣移向纸上无毫差醉中遗落不秘惜徃徃流传藏人家赵昌丹青最细腻直与春色争豪华公今好尚何太癖曽载木车出岷巴轻肥欲与世为戒未许木叶胜枯槎万物流形若露百嵗俄惊眼如车树犹如此不长乆人以何者堪矜夸悠悠坐见死生境但随天机无损加却笑金城对宫柳然流涕空咨嗟  

送王炳之之饶州  

衡门喜见过相与话行色江左昔之官鄱阳饱从役重湖绕官舎尘不到旌防緑水平朱栏青山临画鹢鱼来城市富鴈下沙汀黒玉楮光动毫琼杯香泛席固知足优游但恐少賔客聚散寜易忘登临傥相忆  

送毅父弟使江东  

人生何能为寄迹梦寐中之子又逺去扁舟逐江风而我独栖栖弱羽挂樊笼袖手欲大呼窘如猿槛穷逼迫褐与被况以忧患攻坐令形势隔出处焉得同又无凌云期翩翩作归鸿强埽道南舎竹阴泛帘笼及此光景长无惜舩空明发防解缆渠波剧奔骢  

初秋大热  

金神整霜仗昨日从西回谓当有爽气吹荡沧溟开谁知祝融军执热防来六龙驻长安无风动浮埃牕筠气烜赩庭鹤羽摧頽向晩蚊声号轰轰渐成雷径思去尘嚣登临千丈台披襟迎清飔俯聴惊鸿哀仆羸不能驾我马亦虺隤闭关吟愁云履迹乱苍苔炎凉自交战我辈能忘懐  

## 清江三孔集卷六  

宋　孔武仲　撰  

古诗  

钱穆仲有髙丽松扇馆中多得者以诗求之  

巨鳌昂头鲸掉尾东顾沧溟【`百家作溟茫`】天接水钱公涉险如通渠破防【`一作扁舟`】一抹三千里岛夷之国逺且偏归来逢人语辄喜大荒茫茫最宜松直从旷野连深宫聴声卧影已不俗况作团扇摇清风【`一云国人裁治多纎巧故有团扇饶清风`】人情重逺由来事不贵黄金贵楛矢况有新诗传四方羣豪追随弄荐章我虽相见无所得坐忆松鹤生微凉【`徃年在庐山见僧房有髙丽松扇敛之不盈寸舒之则雪山松鹤意趣甚逺`】钱公治迹压张赵偷儿破胆皆摧藏桴鼓不鸣已三月凛凛霜威破残热从公觅扇更觅诗愿报琼瑶【`一作玖`】无已时  

内閤钱公宠惠髙丽扇以梅州大纸报之仍赋诗  

昨夜秋风来户庭残灯闪灭微凉生得公团扇未及用挂向空堂神骨清但将逺趣醒耳目不独暑月排歊蒸惭当厚意无以报前诗空说玖与琼漆箱犹有南中纸濶似碁枰净如水传闻造之自梅州蛮奴赤脚踏溪流银波渗彻云蟾髓入轴万杵光欲浮收藏终恐非吾物寳剑银钩有时失不如包卷归文房钱公家世能文章五日京兆聊尔耳归步金銮上玉堂玉堂不复知吏事紫槖华簮【`一作荷囊`】奉天子凤阁曽观思涌泉谪仙今振辞如绮不似冷官太苦辛吟哦风月愁山鬼  

秋夜对月  

月行青天入重云金波泄泄穿鱼鳞须臾云收境亦静虚空表里无纎尘寒光正与人相射碧琉璃中低玉盆微风更入北牕竹余声飒洒清心魂颇疑碧落在步履广寒清都相与邻乗槎去后事寂寞至今织室临河津却思白日走城郭浮埃马足何纷纷劳之以昼逸以夜天意傥欲甘苦均人生南北无定所浪自转徙随燕秦关河渺邈乡井异惟有明月来相亲﨑岖万里如咫尺圆缺帷有年年新如兹乆要乃可喜相对可不罗壶樽黄金如不付酒媪虽富不如长贱贫重城泬泬稷下【`原缺`】松萝永愧山中人  

观钟离中散草书帖  

儿童不识草书法但见满纸防蛇结安知笔法追古初睨视众体称雄杰事忙徃徃无暇冩属思幽牕乃竒絶钟离昂昂散人后寄迹一官今白首潜心妙趣百事忘兴来书空不停手当年飘泊重湖外翰墨已有时流爱风波顿挫格逾遒羽翮翩翩入吾辈一时已闻纸价髙千古定有书名在何当洒埽竹洞边云醅满酌黄金万事峥嵘置毫末三杯纵逸如张颠相知本不夸势力休论脱防王公前  

忆九江呈李端叔  

家园大江东清湓映匡庐波光摇空濶岚翠随卷舒廓然形影消所见惟清虚此是列仙宅当年来不居一官老南北十年弃樵渔谅无飞升骨宜与烟霞疎子亦喜登临持气为舟车乗马搴虹蜺俯涧窥蟾蜍赋诗不计篇饮酒动斗余一为簮缨防屡感嵗月除西征临潮海东使骑鲸鱼归来顔已苍相见两勤渠话及少年事慨然咏归与富贵非所期朝衣裹猿狙鼎食多忧煎未若羮园蔬何当永卜邻之子同耕耡清风卧醉石落日登篮舆道逢酒家斾聊复为踌躇白首入石城君心竟何如不然因便道鸣驺时访余  

五鼓  

夜枕回逺梦北牕觉微明遥知扶桑曲万顷摇光晶江海已瀺灂鱼龙俱震惊大哉阳徳敏顷刻周四溟天星黯余照林飚飒先声栖鸟不安巢世务新营营阳徳固主动与物皆流行君子法天时燕居尝夙兴流火感隙驹翰音伺鸡鸣焚香奉真祠篝衣寻六经夜气犹未晓神观则愈清力省域倍奥心虚思弥精道要处戒定自伐如刀兵书绅以自劝因之遗友生  

戊辰雪  

初腊气亦佳穷冬雪还虐晩风淅沥响暮势联翩作余寒逼觥斚逺景明池阁想像山隂人扁舟在寥廓  

又  

嵗日雪亦好今日差可忧盈尺望已足太多民始愁谷价起如涌城郭饥者稠后期无乃迟春郊多麦麰  

馆中竹影  

緑竹带斜晖猗猗有余态微风到帘栊舞影入图绘更无余声杂直与妙意防掩卷罢吟哦谁同此三昧  

早起趁朝  

山房客梦惊槐防雨清絶蕙炉香寂寞半挂北牕月重城车马动起坐明发华葢望宸居烟飞隔双阙  

閤下防食赠张文潜  

锦带貂裘亦不恶宿酒移春入顔角人怜枳棘栖凤凰谁许青山入云阁为我坐诵离骚篇森罗屈宋俱眼前却归北斋枕书眠梦乗紫云飞上天觉来斜日催野鞭随车掷果长安市不信潘郎风骨仙  

馆宿  

啾啾檐间雀侧翅相悲鸣嵗晏寒虽壮云稀雪未成同舎布路归禁扃防人行败箕摧残叶伛偻一老兵念非太潇洒安得耳目清炉熖乆更髙宵鼓动严城  

送吴叔扬通判代州  

雁门襟喉地北瞰单于城汉骑罢深入塞垣春草生题舆当逺去磴道歴峥嵘载路壶浆馈出郭幡旗迎公堂足奉养美酹与犀兵漏刻闲愈永衣裘寒更轻五台聚仙圣事迹众所钦片时【`缺`】防邈万【`缺`】登幽情政成早归来银章对承明未遂游边志羡君为此行  

和黄鲁直送茶二首  

喜君屡致云溪茗值我正校琅函书饮罢清风生肘腋吟成碧海登明珠谁能墦间享膏腴只意林泉身自如他年逺别归贺监乞取茶山比镜湖  

又  

君茶勇勇睡魔鬭但恐湿我腹中书欲醻黄金台上意  

愧乏夜光明月珠【`原缺`】　　　　　　　　　　　如多君藻思比华腴新诗妙墨更如湖  

送邵彦瞻通判濠州  

民情极简易闗决未应劳佳句寜我知为君屈挥毫  

送徐成之通判永寜军  

少年意气横寥廓淬拭龙泉出锋锷人情俱欲向长安天语新令倅河朔霜风冽冽吹边州青骢骏马锦貂裘也知未足称才用犹胜当年为薄游【`缺`】古白髪今憔悴别来慇懃傥相记塞雁髙飞不可冯寄声亦有南归使  

晁无咎张文潜同校名臣事迹因赠  

画省深沉天上居道貌日与尘客踈天公恐我太寂寞更遣两仙同校书名臣已去骑箕尾尚有规模在新史浩然初若泛沧溟目形劳安得止兴亡治乱畧可知两公少壮方施为斋房比邻数相说聴公清谈【`缺`】  

髙楼行  

天悠悠云羃羃半夜微闻奏笙笛烂彩蹙飞仙鹓鶵戢其翼髙楼百寻当大途东临紫垣望青都中山黄封倾百壶五陵豪少来欢娱夷门帝家盛游乐奔走环观溢城郭如今官吏横索钱纵饮谁愁家寂寞  

丁卯春雪呈同僚  

经时无甘泽帝为元元忧新正得一雪尚可期有秋狂风东北来浩浩举山丘飞霰为先驱繁英已绸缪堆深地欲蛰舞急川争流沉沉西崦暮落势漫不收尽移白玉京来为帝王州疠鬼窘相泣凄凉苦罢休旱魃亦失气耿耿空自囚从兹民其康终嵗饱麦麰端门盛佳气防府多英游谅多赞时瑞岂独吟空愁金樽发清扬思涌如云浮请歌丰年占以代击壌讴  

大风入朝  

风从何落来何处百马盘空正号怒闭户犹恐丘山頽谁人放舟江海去庐山之南白云翁冠带强游京邑中狐裘包纒不暖体却羡爰居能避风  

送晁无咎之官塞上  

人生苦南北相见出偶尔喧阗都市中乃复遇之子东莱遽别后故人今有几诜诜塾与序进学亦可喜语防行色动轻裘有知已去去何当回山川正芳晖边州剰厨传应不典春衣  

蜡梅二絶黄鲁直云王都尉有之邀同赋  

蜡梅直何如但闻郑家説淡日明晨霜凉酥防春雪  

又  

清嫌氷麝俗淡学池鹅黄情知不是蜡风定有余香  

道傍树  

蟠根官道傍生饱禁城霜春风功力微磥砢百尺长肌肤凝金鐡大【`一作乆`】雪冻不僵度嵗亦辛苦成材必坚强他时擎大厦白蚁胡能伤  

游城北李氏园池  

池塘春色归波水已极目鳬雁稍下来垂杨舞新緑登临不惮逺枉径入重复已见数种花参差隔脩竹非特野兴长彩翠动华屋沁园天下名鲁馆当年筑百年犹盛丽风景冠辇毂当时手种植仰视皆乔木主人况仁贤客至初不速跻攀脚力尽更酌以渌左右列图书南北置殽簌夕阳整归骖尚谓夜可卜明日忆胜游长歌寄金谷  

琼花画轴  

我欲游广陵江湖浩难涉喜有琼花枝相随在巾箧北人初不识谓是玉蝴蝶天妃絶世艳乃以方妓妾古祠惟一株他种不欲接春风乱百草红紫鬭纷煜皓然姑射姿岂少朱粉颊鐡干已峥嵘云朶正稠叠书林日清闲万虑坐收摄悠然对妙笔颇与幽兴惬彷佛未易得吟思舌徒嗫  

京尘  

蜚尘防防逐马尻辚辚牛车何太劳春霜十日似妥帖稍晴仍复起波涛非徒渐渍襟领黒复且侵凌宫殿髙吁嗟性地本安静何乃纷扰争雄豪祗忧飞尽到坤轴万怪菌蠢难藏韬愿回河淮作沟渎贯穿城郭还周遭分衢洒扫万丁力常遣莹定无秋毫身微愿大恐难副有如画钓搴鲸鼇弹冠振衣但随俗寄身此境何由逃  

赋得九华松管笔  

松枝为管京邑无山翁持赠最勤渠千年自饱幽涧雪一日忽快南牕书但知来处已潇洒况复毫端精有余茅斋举眼有真率象齿琅玕浑不如  

移花  

春光不徘徊忽过如挿羽怱怱陌上儿移花急风雨山波烂襭绣平日谁指数到此俱可怜轻妍若时女我家王城西披风立环堵坐思清兴添不可佳时负晨朝市桃李百钱得三五【`阙`】  

若不暇【`阙`】　　　晤语  

【`阙`】　　　　　　夜对青藜方草  

晁无咎大砚  

玉琢为池潭潭可容尺圆侵震泽璞润带端溪色麟台讐书御史孙挥毫应敌妙语言滔滔百丈洪河翻助寳以还骏奔君王侧席明光殿直言傥有公卿荐区区边计不须陈亦论皇王继家传  

答苏子由留赠  

西垣有古人磔磔气貌古落笔成文章无可加损处防蹇得过门殷勤相劳苦湛然神观全秀粹充眉宇语我春已防斯民望时雨宿麦正满野骄旸恶如虎云师未洒泽赤子将谁乳侍臣当忧国宻计应禆补又云好著书安得一州去知公趣操异不为夸腰组衣锦若还乡亦当从幕府  

再用韵和子瞻  

堂堂司防公族姓原自古支流入汉唐浩渺无寻处子瞻得家法自少不勤苦戏剧入塲屋名声振寰宇凝思肤寸云落笔万防雨中间触机阱窘若带箭虎坎轲连交游冻饥及穉乳归来直玉堂得失亦相补頋我縻一官未即江海去裳衣裹穷猿系以三尺组知公心胸中坦不置城府漫刺犹可持还当谒文举  

休日与李端叔出城西  

荷叶欲漠漠柳絮已飞飞东风如车轮日夜挽春晖天郊多名园曷不事鞍鞿休日不暇沐权门亚冠衣嘉与之子游浩歌夕忘归  

次韵苏翰林西山诗【`诗中兼述邓圣求窊樽事`】  

黄州水米宜新醅东坡好花公自栽折花倒酒送流景不念春风飘落梅醉投青山上九曲吴王故宫压崔嵬寒潭已无昔光景凉殿歘变今楼台南阳翰林当此日力探竒险祛尘埃西江雪浪接溪国巨石森起繁如堆手披荒榛得突兀中有窊处成樽罍漫疑踪迹尘埃暗从此出跃樊山隈大贤坎轲终必用古剑双蛰生莓苔忽抛光芒万丈去星斗辟易青天开欃枪枉矢莫妄动以汤滴雪谁先摧披竒振淹自明主区区识寳非张雷阳春一奏众争和咸韶荡黙羣仙来虽然此亦外物尔岂系两公乐与哀  

春晩作  

年华工密移回首已春暮雨掠夭桃空风折牡丹去芍药殿花阵披靡不能住惟有酴醿开仙葩照行路清香飘夜月淡态挹晨露得酒便孤斟逺架耽徐步我如车上人醉逐四时鹭浩荡无所之谁能问徒御  

三舎人题名于后省皆赋诗因寄呈刘贡父  

西垣寂寞今已乆三贤文章凤池手朝来不复恋山中后至傥谁居客右华堂刻石映今古秀句连章动星斗鸰原棣蕚俱相望龙吟虎啸生辉光就中贡父【`缺`】故乡况有小阮争翺翔翩翩亦试中书堂  

曽子开示诗再用前韵  

川滔海积嵗月乆书秃十毫未停手昔人四十夸专城公佩黄金来帝右当年逸足起江西时辈共喜星之斗荣华未满众所望天启叔季侍清光莫言昼锦归故乡莫对秋鴈思南翔且登金门上玉堂  

苏子由示诗再用前韵  

公家两贤涉世乆六马从容辔在手驱驰有节心有常进退不随人左右十年挫抑心不回方知有胆大如斗鸾坡凤阁蔚相望灿灿奎璧连晶光我家辛勤出寒乡斥鷃未易追翺翔莫将沧溟比坳堂  

慧林遇蒲传正吕子进闲谈  

粲粲西台彦恂恂华省郎相过金城静纵语春昼长逍遥喜庄生傲诞尤稽康纨扇不须摇牕间襟袖凉  

平阳叹  

壊云如山压齐垒六军顔色如灰死髙郎元自觧琵琶万嵗无愁作天子伯升何曽上青天溅血遗痕芳草间长城万里自推仆骏马只防冯小怜奸臣百计为蟊贼不但妖娥解倾国熊罴哮鬬蹙平阳冯妃对镜娇栊妆死生契濶不相弃双双刎颈长安市  

次韵和文潜休日不出  

清风入北牕幽旷谐我心之子亦宴坐焚香斋阁深平时仙道家蓬蒿倚瑶林愿言枉相过小驷驰骎骎  

二  

文潜真可人壮嵗有老心尘境暂来寄天机元自深鸾凤翥赤灵亦有鹤在林冲天期一飞载骤谢骎骎  

尉氏道中  

江县花已繁天畿草初茁春风动地来万鼓相应发长郊不敢进环坐借藁秸前村应稍近时有驼鸣  

归舎吟  

长堤夹天沟浩荡东南流上有骑马客枯髯清两眸马后无飞葢马前无鸣驺进无趦趄谒退无轻侠游携金入市卖十铺不一售包裹却归舎置之牀一头半夜光满屋潜知是精镠贵物莫贱货不如深巷收一旦遇知者堆斗价可求寄谢路傍子神珠难闇投  

秘阁观唐法帖呈同舎诸公  

雍熙真人金丹成骑龙逍遥上太清一时文物甚炳焕至今髙阁留峥嵘道山不为人间设千秋长镇白玉京蓬莱诸仙当闲暇相邀初作升天行宫殿相望金碧动觚棱半引霄汉明锵金寳钥端门辟四坐光芒炫奎壁换鹅何处得遗踪临水当年应尽墨波澜入唐仍浩瀚追蹑余尘犹十百味入噉蔗真渐佳力未半途多自画万物莫如观所聚我生强半初相识相期更乗飞云来琪花为盘霞为杯咽味沆瀣临丹台兴尽翩然欲归去从此心骨无尘埃  

渡江  

扁舟临朝阳匹马渡江北志士岂懐居征夫乐行役东风吹髙原生意宻如织早晩卸尘鞍皇州正春色  

家居三首  

毁誉平千载穷通譬一毛虹蜺千丈气岂便伏蓬蒿  

又  

晓色夺灯熖秋寒侵薄帷漏冲吟思防风从魂梦归万虑不婴抱一心初息机都忘尘土上裘马鬬轻肥  

又  

邑居不见江山景去马来车喧万井冷落重帘日影西萧条四壁人初静轻飚卷空云羃羃水影天光同一色满樽浊酒愁不醒怅忆松江万里行  

偶书  

暮上髙楼聴村笛清风寥寥吹泽国苍山莽野百战地美木阴林四时色浩荡坤干万里中风光尽属渔樵客  

江上  

秋空杳杳豁四顾葛衣藜杖寻堤去双鳬拍波天外来一棹凌风镜中渡静中荣辱兴萧条指防蓬莱作归路  

石  

平川汹汹经南国疋练横拖半天碧洪澜巨浪之中央忽见頽嵬太古石此石由来几许时混元一气初开辟神功割破混沌胎划落半空随霹雳非鼋非鼇不可辨有若神见踪迹精刚不待娲皇錬浑朴寜从巨灵擘我知神物本天性推移运转非人力当时大禹走天下驱至九江为纳锡万牛攅车载不动鐡轴峥嵘自堆积秦皇鞭山移四海怒视不能移咫尺至今独立犹惊人地志山经不能测千灵万状谁复知一片坚顽粗可识昂头突出翠涛中跪足横蹯九泉脉劲殻纵横窦穴穿当心一搭莓苔黒渊潜不见曵尾状日烁犹惊负图色青髯剥落向何处秋草绥绥晨露滴劲徤曽支玉女牀斓斑似防乖龙额渔翁未网先自骇灵蓍欲伏安可得鼋鼍缩首不敢近虾蟇巡行夜战惕嵗冬大寒百圣伏圜劲【`缺`】势无欹侧风磨霜錬无日休髪鬓皴痕成兆拆负才不免刳肠累至珍惟借天公惜灼以炎皇之火精衅以少昊之金液神鑚鬼卜不见形阴阳造化无遗防大哉者物之精嵗乆已化为真形有时月黒无人夜绕岸光芒芒自生下骇深潭恠蜃窟上应中天武星万众森森下相向来决吉凶真伪情奸狐妖鼠已破胆山魑野魅见亦惊波神吞气不敢喘四面长漪铺席平吾闻溪老记徃嵗半夜风雨来防防剨然曵转大潭左百里震惊如雷霆【`缺`】憎摧折虽万状崔嵬孤髙终自灵吁哉天地至竒物何为流落于江城铜马犹闻标汉殿神羊昔亦驯尧廷便当推置玉堂上古貌岌岌无欹倾奸臣猾竖作狐媚见之頳面先吞声凶荒水旱必可卜仓卒变恠皆先明匈奴防魄万里外慉缩不敢窥天兵乎乎用不用壮士与尔同死生  

鴈翅夹作  

川险固可畏顺风胡不行维舟鴈翅浦安此水一宗慤万里意谢安江海情子何独惴惴不慕天地鹏传闻此洲外飞亷正豪横万马拖缟练千山雪飜崩舟师亦无苦老子悲震惊此语真不迁我懐谅难胜从容把巵酒坐对离骚经起见皖山曲沉沉夕烟生开帘待明月穏聴波澜声  

松下  

兀兀皆禅刹亭亭歴蒿坡蝉声引我思得荫亦浩歌萧瑟美风日顾瞻爱松萝收得物外趣悠然养天和  

蜂儿  

吴为人织烹蛹以充肠况尔止工螫焚巢何足伤幸与众果俱得陈君子堂咀嚼任所宜故毒难自防  

加禄道中  

仆夫疲踬复小休晴云澹澹更悠悠村陂无人鸟声乐涧草不动春风柔长道此去星斗近后期南来桑柘稠懐哉吾祖不温席老矣长卿今倦游  

## 清江三孔集卷七  

宋　孔武仲　撰  

今体诗  

发浔阳  

西游不敢避残年兄弟分携楚水边浩荡东风回草木曚曈晓色满山川却穿梅径花争落乆憩邮亭日未偏安佚竟非儒者事虺隤我马亦须鞭  

至白湖驿寄四弟  

江头言别颇匆匆暮止荒陂破屋中散尽烟云无夜雨唤惊鳬雁有春风却思僧舎一少防坐卷香醪百盏空薄禄牵人非得己相望秋思浩无穷  

广济道中  

荦确山坡瘦马行年朝春色未分明蔫黄犹是旧时叶格磔稍闻新嵗声强涉逺涂非我好亦逢佳景得心平寒威斗起终豪横更取村酤独自倾  

又  

南北驱驰不少休人生何处足优游去年立马峯道亦是春泉绕舎流  

蕲春聴琵琶五首  

银烛交光桂醸清亲朋相见苦多情春宵万籁俱澄絶初试鹍弦骤雨声  

新自浔阳江上来虽闻此曲不悲哀轻拢细撚俱清絶指法何慙二善才  

北踏胡霜汉马骄千秋琴调思娇娆华堂夜饮灯如昼共聴新声不寂寥  

百转干萦住复移浑如啄木在髙枝春郊极目快晴后峭絶一声飞去时  

夜如何其夜未央山城斗转星煌煌收琴挿拨各无语酒美不知春漏长  

过巴河寄经父  

当时联葢入东都回首推迁二纪余此地山川终不改浮生光景半成虚清谈剧饮梦寐隔防羽沉鳞音信踈谁道丰城双寳剑紫烟长绕斗牛墟  

黄冈道中  

悠悠驱马歴山川石火光中又度年狼籍冷梅初着地玲珑幽涧已通泉静思客子万里道那及山人一觉眠香饭可添茶可试回头乡国两茫然  

故县遇风二首  

狂风奔屋似輣车旅枕清寒一倍加半夜雨声収拾尽晓来飞雪不成花  

积雨成湖客路长春风掀搅意何狂残云吹尽真天力乞我晴明入帝乡  

闗山路三首  

朝来晴色颇鲜妍最爱羣峯雪皓然驻马折梅看皎洁临流照影弄潺湲  

晨朝马匹涉﨑岖映水梅花尚一株旬日山川歴千里江南雪蘂己全无  

马力虺隤苦不禁仆夫流汗亦沾襟抱琴来冩非无意爱此山髙涧水深  

七里驿遇叶振卿秘校南归三首  

系马邮亭寂寞中逺沙乔木暮号风今宵不作江南梦赖有之人笑语同  

雪霰飘灯春夜长相逢旅琐莫悲伤朱顔緑髪输君少正好驱车上太行  

湘水秦山此路分更持杯酒劝行人马头便作天涯别好到江南看早春  

题光山驿壁  

跨县连州几叠山为君题作小潼闗江湖不得长耕钓尘土胡为屡徃还渐入长郊趋坦荡却从平地望孱顔何当轻骑重登险指防湓城夕照间  

暖轿  

垂帘为户竹为舆千里征行似宴居达摩无心惟穏坐倪寛已老更耽书  

发加禄  

白草萧萧漾早晖篮舆轻穏去如飞淮天软暖多成雨喜有轻寒犯客衣  

至新息寄蔡州王守  

熈熈乐国似登台北圃南亭春事催惆怅音尘难再防瑞香应已绕檐开  

渡淮  

扁舟次淮浦利涉得春风脱险鼋鼍畔问津桑柘中俯窥清夺魄回望渺吞空委注虽天力经纶是禹功萦纡数州接浩荡百源通世乆无昏垫川今有防同冷烟犹漠漠暖渌己融融暂得观形胜翛然慰转蓬  

发王务二首  

晓随灯火背千家落尽踈星见逺霞一饷春声回宿鸟半天寒色在啼鸦临陂弱柳犹藏叶当路残梅已尽花赖值时光正妍润穏看风物到京华  

春水沟塍緑渐回喧阗鳬雁作羣来新年风物动人意薄宦驱驰岂自媒未解骖龙追渺莽何妨乗蹇歴崔嵬田间亦有人闲逸门掩柴荆昼未开  

治平中余始自广西赴吏部过蔡太守丁公召至后园观翁树今复至此适二十年从太守黄公登西湖待月防  

星斗垂天月淡明九衢歌鼓乐升平当时常侍传呼处只有荒陂鳬雁声  

发蔡州  

悠悠清晓歴长陂杨柳沟塍鴈鹜池风色着人寒料峭日光生野暖融怡鹤归云海心空在雁度湖天力己疲客路驰驱元不定西游应有再来时  

题上蔡驿  

驻马东门己夕阳淡云衰草意何长当年公子牵黄犬此地春风吹白杨千嵗只疑经旦暮一城犹可鉴兴亡我来不独嗟行役覧古依然为闵伤  

书懐  

昨寄家书道苦长南州山逈水茫茫细将驿堠从头数凖拟今朝到故乡  

书事  

路逢行客向江州勒马荒郊为少留家事满懐无纸写好将言语付苍头  

北来烟爨苦凄凉金灶峥嵘突尾长满箧香秔无处用邮亭一饱待桄榔  

凤凰陂  

长陂寂寞防鸱鸦浩浩春风马鬛斜待得春霖添水满只应从此却还家  

入鄢陵界  

马蹄腾踏去如流雨止车尘凝不浮驿道夷平桑柘美人言从此属皇州  

寄张端父  

与君生世共飘蓬防面荒陂寂寞中芳酒一罇留夜语旅程千里倦春风追思荐鹗门防旧黙感跳丸嵗月空闻道束书游帝阙偷闲应肯访衰翁  

折县道中二首  

柳堤桃坞未怡融浣濯新梢上浅红一段春光来逼眼枣骝嘶入栢林中  

紫沙随马细如筛虎阜龙冈尽此驰正望长安不回首行人休赋灞陵诗  

过紫极宫感道士卓玘遗迹因赋诗以续诸公哀辞之后  

武库精兵接混茫挥犀余论意何长丹台此日归仙籍紫极他年记道塲暂别鬓毛浑老大再来风月愈凄凉不须陨涕悲邻笛亦对松筠为感伤  

淮西道中  

曽歴光黄岭百寻悲伤仆马在岖嵚却思前日山行苦未比今朝车辙深恐转春风成猛雨喜逢寒色阁轻阴荒陂杳杳无人语坐拥华貂只苦吟  

暖轿二首  

双袖深笼两脚垂朝寒乗快度荒陂春风浩浩无边际似驾乌云过海时  

淮山万防雨晴初日日寒帷望太虚野濶天低今可压闭帘无事只看书  

蔡州  

亭下湖光凝不流银灯玉斚缀绸缪主人今是真黄覇民誉仍推郭细侯  

太守黄公与余有旧是日张饮于西湖翠光亭黄公以才能屡歴事任尝奉使京西今又来守淮康也  

忆曽醉看仙翁树骑马重来二十年百尺湖台蘸春渌月华依旧到樽前  

寄信守王子明  

清香一炷道家仪贝叶云籖自诵持尽是铃斋潇洒趣红尘奔走尔为谁  

年来江上苦多风匹马关山重复重须信心闲为乐地主人牕槛有仙峯  

答元珍见赠  

汴柳緑蔽河春城旅舎数相过一闻髙论烦襟豁更捧新诗雅贶多清釡欲回荆玉价芜音难防郢人歌儒林志业期千古旧事惭君话决科  

和竹元珍夜雨  

帝城尘土热如汤喜有残宵雨送凉旅枕梦云萦宋玉空阶诗思感何郎香迷旧径烟初防灯倚轻寒熖不长明日御沟应更好一番晴色弄垂杨  

和竹元珍寒食次韵  

覉旅看春色清明客帝乡花开禁苑宻柳嫋御沟长玉勒无余地钿车有剰香尘埃不可久归梦楚山傍  

旅枕  

旅枕春风底翛然一梦惊漏移清禁逺天入小牕明桂玉梁园费山椒楚客情萧条过百五犹有卖花声  

上已与江梅叔游城西  

禁园灵沼酿风光恩许游人入醉乡天上仙葩迷阆苑月清风【`阙`】防银潢觞浮曲水青春暮人在瀛洲白日长却望宜秋指归路觚棱金碧正斜阳  

和竹元珍僧舎牡丹次韵  

知到东隣赏牡丹髙僧防客颇艰难鲜妍自是天花种僻静应无俗眼看叶似蟠桃相隠覆蘂随飞蝶渐凋残新诗清苦如郊岛肯羡侯家一醉欢  

送郑无欲改官知合江县二首  

晓辟未央宫千袍拥赭红分班百寮底得邑万山中丽笔元摛锦新章更绾铜定应随驿召不乆滞巴东  

又  

马踏榆阴出汉关邦人欣见锦衣还东川却指旧游处北阙犹萦旅梦间神女防云低楚峡子规啼月惨巴山知君利刃曽磨试囹圄应从到日闲  

呈竹元珍  

一室萧然傍禁城尘埃不到旅懐清水流红片知花落雨浥苍苔见笋生感物己怜春寂寞辞家忆是嵗峥嵘知君亦有淹留叹归梦西随杜宇声  

榴花分题【`得开字`】  

东京石榴好几处照楼台秀色裙难学幽香蝶不来连枝成幄幕着子尽琼瑰乞取当牕种年年四季开经父云自到京止得一书颇懐忧想因寄  

万事峥嵘不自由年来书信最绸缪鴈飞玉塞无多地人望神都正倚楼祗恐邉风多浩荡故令音驿每迟留何如欵段相随出乡曲长为马少游  

同赋京尘【`京字为韵`】  

白日临黄道红尘满玉京长风吹不尽骤雨洒还清不放虚空快应同世界生随时势用壮度隙体能轻舞榭凝添恨歌梁堕趁声沧浪归有计行矣濯吾缨  

同赋虎帧【`堂字为韵`】  

何事斑然虎来依静者堂英姿犹詟物画手必殊常快笔挥如雨新缣洗似霜浅山迎暮黯丛苇得秋黄炳焕霞纹缛晶荧镜目光前趋疑抟取却顾尚摧藏仙子休骑去将军莫射伤相随千里客更欲卷还乡  

赠程瓌  

识尽公卿更食贫苍髯瘦骨走京尘髙谈亦与时多忤屡中方知术有神前防渺茫浑不记逺游萧索复相亲疑公别得壶中趣回首人间二十春  

筠州张氏追逺堂  

惨淡佳城侧穹隆百尺堂嵗时如过隙松柏已成行玉笋登盘美琼醅入奠香英灵似明月时到此山傍  

同赋蚊【`得凉字`】  

生长虽微细翾飞逐盛阳吾身非鐡石尔觜太铦刚戢戢朝藏壁喧喧暮满房灯前已环绕檐角尚悠扬纱眼能縁过氷肤亦噬伤用心均货殖损物亚螟蝗栖宿麽虫巧追擒蝙蝠忙秋风动天地尔辈更凄凉  

同赋李梦符酒斗【`天字为韵`】  

酒斗公家物规摹取自然无时挹香酎有象挂髙天緑玉烧为撇黄金打作船何如学嘉量深注瓦樽前  

留别真戒讲师  

假山砌叠真相似双竹浇培画不如万屋尘嚣无间防一轩气象自清虚持斋欲趁龙华防升座能繙贝叶书官罢亦将辞北阙携笻先访故人居  

次韵和欧勉甫见送  

抱关委吏可忘年而况吾徒志圣贤策马渐随南去鴈寄声应有北归船无情尺水犹能鍳有志精金尚可镌愿以此心推一邑他时不负赠行篇  

题报慈寺花药园  

少时随众蹂京尘曽倚朱栏看晩春二十年间头半白方知花木觧磨人  

胜师堂双竹  

累石为峯太谨严故排双竹辟修纎天风似亦喜清净时嫋枝梢为埽檐  

骤雨  

骤雨随风入汉关倾都驩喜破愁顔电光犹恐龙潜伏闪烁余辉绕壁间  

出京  

整顿归装夜不眠篮舆出趁早凉天东南爽气来相逼叶底初闻一片蝉  

早食鐡佛寺  

破壁题名满徃还如置邮山河万里道车马片时休白日初腾晓凉蝉已唤秋便添山野兴咫尺帝王州  

寄林次中  

晓踏朱仙月还思昨日诗尚携漫刺谒不爽故人期宫阙觚棱失山河向背移悠悠芳草路恰似别家时  

鄢陵界中  

古县居人少归轩喜气多连天皆秫黍葢水有莲荷宿雨云容薄微风日气和征行不辞逺所得是吟哦  

侯塘渡  

空山宿雨涨前溪芳草连云欲渡时落日人心急星火招招舟子更来迟  

田间  

百顷陂田过雨清新秋漠漠似苔生津梁只欲凭忠信南去无心问耦耕  

罗港  

八节滩头驻马蹄淙淙流水日沉西嵗时乆己成陈迹风景全然似此溪兰棹倚洲人竞过篮舆索笔我闲题桃源仙境今何在懊恼娇鸎向暮啼  

遇行人  

我托南车去君挐北辔还相看一梦里好入画图间  

晩行  

客子念家意逺行投驿心乱鸦争噪晩宿鸟已归林渐觉残阳尽更忧前港深云师颇知足乆乆困狂霖  

过淮  

积雨虽收霁清淮更渺茫地形真水府波面似钱塘云日侵衣淡天风入袖凉轻舆过南岸转觉近家乡  

关山五首  

晓上春风第一楂豁然披眼尽天涯原田极望人稀少掩映茅篁数十家  

又  

岭尽还临水溪穷又有山人游明镜里鸟语白云间  

又  

少妇织新丝人来不下机斜阳过茅屋郎亦采樵归  

又  

北地樵苏寸草空不如烧炭此山中良材合抱随斤斧岂顾区区栎与枫  

又  

山溪百转水泠泠栽挿新秧次第成风赶緑茸无防处他时粒粒是香秔  

万松亭【`治平中县令张毅植松万株以庇行路`】  

郁郁青山夹路松行人笑语緑阴中排云架壑无余地洒面侵襟有好风一日劳心非欲速千年流惠亦何穷我来俯仰寻遗爱更喜清虚万虑空  

聴蝉  

畏日流金不防声松风涧水助泠泠我来萧散无余事得倚篮舆细细聴  

过马鞍山  

足歴黄州百叠山更无平地只冈峦物皆枯槁非人世石最崔嵬是马鞍畏日流金红艳艳乱沙堆雪白漫漫﨑岖出尽聊休息喜有松声六月寒  

喜至亭【`在广济县石龙坡`】  

岭路蟠蟠石似龙亭轩更在最髙峯九江山水吾家近四祖烟霞晩色浓吟兴不惟夸美景行人当为破愁容前村有酒青帘逺强饮岩间水一钟  

陶子骏俟老堂  

不逐渔商不问农悠然今作鹿皮翁地临白傅荒台畔人在华胥乐国中一榻逺分庐阜月两轩平揖广寒风杖藜亦欲频还徃肯使清闲并属公  

谒张文思于湖西不见  

緑竹隂深屋数间篮舆来傍古溪边垂杨芳草迷三径斜日新秋媚一川澎湃直连湓口浪逍遥如泛剡中船山阴不见戴安道回首西风亦浩然  

君表自西林还城中以诗二首为别  

天上优游侍从臣还乡昼锦坐生春不矜富贵知余事同访溪山有故人方外笑谈无畛域雨余泉石长精神西林路口嗟轻别善防青云万里身  

巉巉庐阜秀侵天有意登临己十年美味君才尝一脔明珠我欲采重渊他时白首须归隐此去青云更着鞭扶杖为公寻好处徃来同迳得防禅  

入山三首  

冠葢成阴中路回独携莲社道人来千岩万壑初相识分付晴岚面面开  

路出西林兴倍长轻衫短葢入秋阳层崖蔽日多清影深谷迷人有异香访古不辞穿絶磴参禅直为遍诸方此身似是辽东鹤偶逐飞云到故乡  

十嵗不出还可嗟经旬遍走梵王家羣仙拍手向人笑方朔今来何晩耶  

山间三首  

江城八月苦炎晖潇洒山间挟纩时峯顶寳林俱胜絶篮舆从此上天池  

絶壁藤萝喜可攀更无平地只青山路回亦有虚明处江北江南指掌间  

柔条细叶谩成丛亦有悬崖出小红欲试金丹求不死灵苖应在此山中  

峯顶  

苦霰悲风作斧斤千秋松竹损精神似闻犬吠白云外犹有秦时避世人  

锦绣谷  

江城已月芳菲尽残紫深绯到谷中最是庐山佳丽处我来萧飒已秋风  

帝忆庐山万玉妃狂风浩荡唤春归繁华过眼一朝尽惟有珍禽无数飞  

归宗寺  

海防寮中畧问禅髙僧刚道语难传却询耶舎罗那事俯仰人间七百年  

自归宗入灵溪观  

紫霄峯下有禅林瓦结青瑶地布金闻道灵溪才咫尺携笻不觉后山深  

石桥横路水溅溅百尺琳宫馆列仙闻有秦人来避世至今修竹上参天  

瀑布六首  

悬崖倾注自成川六月溪风为肃然不是化工移用巧尾闾应亦有穷年  

山头飞瀑海中潮此理谁能问泬寥秪恐分流从月窟桂香无限到西桥【`泉上有岩桂花芳香袭人`】  

晴天如练雨成雷飞洒青空亦快哉推倒西峯一百丈试观河汉所从来  

沉浮又似缀汀鸥石齿横斜咽复流莫放阴云遮洞府最宜明月挂髙秋  

接石为槽绕画檐清风爽气坐来添恰从天外为飞瀑又向人间作水帘  

窈窕东注壑舒徐南入江寄声沧海若髙洁此难双  

玉渊亭龙潭  

清潭千古照悬崖崖上飞流动地来咫尺语言闻不得夕阳佳景更徘徊  

晩坐三峡桥  

雨施雷音动十方檀那奔走助津梁泉舂石窦千秋白风扫松桥六月凉泼泼小鱼生处乐溅溅余濑静中忙尘襟正欲留潇洒坐聴清音到夕阳  

杂题二首  

青青矗矗水萦回散入溪田媚复哀天上清音难猝记兹游悔不负琴来  

曲涧低泉左右鸣步虚宫殿响琚珩清风杳不知来处散入松间作凤笙  

至新息寄四弟  

江上分飞已隔年春风初转月初圆今宵相望长淮北只有星河共一天  

送殷父弟知衡州  

浮云富贵本无情出守衡阳地望清陇畆良田多乐嵗江山秀气入重城铃斋宴衎茶罇佚棠荫优游狱讼平应念区区大梁客朝衣颠倒趁鸡鸣  

## 清江三孔集卷八  

宋　孔武仲　撰  

今体诗  

李公择山房  

碧落仙官侍玉除至今遗迹在匡庐当时兄弟俱年少他日归荣比二疏【`李公读书于庐山时年十六`】  

松篁入路水溅溅自是庐山小洞天尽道秀才心好静谁知风骨是真仙  

陈翰林游天池约相防于栖买乆之不至  

庐阜西头是谪仙篮舆正欲上青天霓旌羽葢何时返怅望洪崖阻拍肩  

寄南康徐大夫  

山南泉石有余清几日篮舆天上行亦欲西园伴飞葢厐公不惯入州城  

白鹤观  

洞天人逺矣琳馆有遗踪愿弃人间事优游慕赤松  

慧日寺  

山外归来酒半酣衣襟翠色贮烟岚泉声自是小三峡林色可名东万衫  

江面深沉带地流清风爽气入层楼倚栏却认登浮玉平看沧溟万里秋  

答李景文见寄  

金沙防面慰飘蓬况得连朝笑语同纵饮不知明月堕纳凉尤爱小轩东邮亭送别凄凉后江郭凭栏怅望中两幅新诗尤俊迈泠然醒我以清风  

维那观师以偈示余求诗为赠因成两絶句  

扰扰长途策马回柴门寂寞昼慵开清香一炷茶一啜赖有髙人数徃来  

夹路长松緑荫繁送君从此入幽关铜缾锡杖无拘系正好窥寻瀑水源【`师将游庐山`】  

黄州夜泊聴水声因为絶句以广欧阳公诗话  

泠然非徴亦非商夜乆清音入梦长人道官蛙成鼔吹我知风水是霓裳  

黄州  

客路深秋一转蓬淮天牢落此将穷城开云水苍茫处人在茅篁掩映中对岸武昌风月近千年赤壁是非空悠悠陈迹慵开口谩把筠竿伴钓翁  

又  

山上泉声风雨来门前峯色画屛开仙居洞里桃花古不是刘郎去后栽  

吴章岭作  

庐山北转是吴章岩草纷纷静有香洞口流泉似相送人间天上莫相忘  

送僧惠芝归东林  

东林开士解谈禅共住千岩万壑前回首归云不知处林间相遇是何年  

成化县二首  

化成真化出絶险起朱栏直下临无处江城一掬防  

又  

登览多清兴衣襟有白云松风不知际仙籁坐中闻  

五老峯  

峻叠起青峯森然五老翁云将色共古天与夀无穷突兀巅崖峭骈罗面势雄三光同孕育四岳是儿童杰立层霄际曽经壊刼中梦龄应可锡图写献尧宫  

次韵答李子约见赠  

江县山竒水亦清古今贤宰继声名施为岂厌地闲僻学行乆推君老成桂籍掇科论世契锦囊留句荷交情当年入洛多英俊文彩谁如陆士衡  

晩登庾楼  

却从江汉望江庐湓口风波日愈疎满瓮尚留桑落酒登盘今有武昌鱼斜阳柳色明碕岸纎月波光湿太虚鹦鹉洲前吊豪士重将词赋为君书  

顺风发江夏  

西江风浪夜喧豗清晓犹闻万籁哀水驿正随衡鴈去云帆初学海鹏开山横别浦跳丸度席对长澜阵马来快意须防太豪横斜阳荒港少徘徊  

嘉鱼界中作  

楚泽秋穷未有霜飘然如鴈去随阳连空积蔼湖天闇极目无人水国荒破浪不须论万里佩兰聊欲寄三湘驼裘更作春晖暖嬴得瞢腾昼梦长  

巴陵界中作  

曲曲秋江滟灔波直疑乗兴到银河逢人欲问支机石此去星桥路几多  

又  

一别湖湘二十秋飘然覉旅复萍浮氷霜入鬓殊非壮星斗罗胸却似愁浊酒放歌朝拊髀青灯苦学夜悬头惟应此乐无穷已滚滚沧波尽即休  

留赠上官常用  

河梁欲上手重携冷语南湖百尺隄看即青云开羽翼莫羞黄绶走尘泥文章炳蔚元摛凤铓刃纵横暂割鸡欲识长官清浄意髙堂双宇掲曹蹊  

苏子瞻雪堂  

古县东边仄径开先生曽此劚蒿莱鸾凰一去应不返花柳当年皆自栽画壁苍茫留水墨朱栏剥落长莓苔邻翁笑我来何暮检防风烟兴尽回  

罾鱼  

野色星辉半有无曲江舟子夜罾鱼红鳞跃网无钱买惆怅天涯尺素书  

阳罗矶  

石壮山狞不可干倾江波浪作惊湍残霞一抺吴天晩正苦扁舟不上滩  

寓目  

清湾气象暮潭潭渔客车罾似引帆三尺鲤鱼投密网西江虽广尔何堪  

西江  

滟滟西江水朝朝伴我行云天初散豁秋色正分明鱼逝应相得鸥来故不惊烟波聊寄适南北乆忘情  

鄂州  

緑柳阴阴蔽武昌汀洲如画引帆樯一江见底自秋色千里无风正夕阳暂别胜游浑老大追思前事只凄凉贤豪况有遗踪在欲买溪山作漫郎  

巴陵官舎二题  

潇洒堂  

旅平凹处剪荆榛画栋明牕学隐身政简琴书聊度日地闲花木为留春一杯浊酒迷今古五字清吟泣鬼神暂伴登临对佳景衣襟浑觉减埃尘  

湖山亭  

县山峻絶有新亭公退时来防洞庭天外微茫二湖合波心缥缈一峯青非时爽气生云雨永夜寒光浸斗星千古登临増健笔投文犹可吊湘灵  

五鼓乗风过洞庭湖日髙已至庙下作诗三篇  

半掩船篷天淡明飞帆已背岳阳城飘然一叶乗空度卧聴银潢防月声  

北风投晓渐雄豪椎鼓车帆十丈髙枕底洞庭三百里卧聴天乐响丛嘈  

南津瀺灂夜风微投晓湖灵更发机想像虚空闻帝乐逡巡波浪匝天围三湘路指平芜转两舸帆争白鸟飞却上丛祠荐牲酒荆云隠隠尚朝晖  

何君表留大舟于浔阳下敢乗既至湘隂寄絶句谢之  

洞庭秋水接天流万斛楼航不易収才力似君方称副此身只合载渔舟  

将至巴陵【`当次江夏`】  

南行应不叹途穷水驿连翩遇好风逺浪飞来千白鹭轻帆相逐两防鸿残云日挂苍茫外平野天垂旷濶中湘浦旧游思一访肯因莼脍忆江东  

入湘江二絶句  

清川曲岸进迟迟采得菊花三两枝撚弄秋香斜日下有懐江国去年时  

平沙衬水竹藏云自古多招薄命人我独逺来追所好是中鱼美緑醅醇  

寄四舎弟  

贑水南边北势回层城中起郁孤台忆初二陆同登此喜有阿连相继来旧事前游休感叹清风佳景且徘徊天涯未有从【`阙`】日百里区区亦象雷  

县圃有小城环之北面有邱阜耸出乔木蔽其上盖古战棚也到县之三月得荒径攀援而上视其形势可以为亭北望平野乃增筑之度为四楹公事之隙休息其间  

堆案盈庭势未休灰心聊此作天游剪除榛莽成幽径支架茅篁接古丘叶密风多能庇暑云开山出更宜秋西园日涉从今始谁信民官得自由  

城上亭二首  

更无人迹逐攀跻庐岳乌藤手自携沧海谁论六月息茂林今得一枝栖幽芳满径春难老翠樾连云日易西况有北郊宜旷望公余聊此发醯鸡  

湘潭之酒今稍薄粉白水清亦不恶百钱换得一斗归复此悠然纵杯酌醉中衡华皆秋毫肯复刺眼事锥刀层林密叶风力豪钧天震响春台髙  

登城  

应俗虽劳甚登髙即旷然日浓花覆地春静草连天竹坞连山逺湖光带郭偏斯官本闲佚吾政愧烹鲜  

城上乔木  

城上苍虬困不醒春阳己半未回青只应一夜新雷震渐放繁枝拥日星  

西园独步  

茂林新幄翠重重犹有残花掩映红庭馆渐虚容散涉时攀园果作狙公  

又  

官居何以涤冥烦喜有防西北涉园白日渐长公事少红英己尽叶阴繁渌波似镜池能照巧舌如簧鸟解言风景只随人意好昔贤何事厌湘沅  

逍遥亭独游  

城上飞檐出百寻回环古木自成阴凉生白昼收团扇影入斜阳剪碎金茂密却遮西望眼逍遥未有北归心渊明盛说家园趣谁信吾园趣更深  

县斋偶书  

误恩为邑楚江浔黾勉初疑力不任吏事妄窥如管豹归心难过是笼禽低回未遂箕山志慷慨犹希梁甫吟案牍埽空庭院静只将趺坐当鸣琴  

轺车馆  

野濶天长入望青眼中虚豁到鸿防偶从楚俗来同乐下视湘江笑独醒风水光时蹙练日斜山影半回屏扁舟过此方年少老矣重来鬓渐星  

次韵和杨公济见赠三首  

虢畧先生不讳穷咏歌尧舜与时逢传呼满道今为使敛板登门亦见容南浦清波辉玉树西斋新酿入金钟临分警戒言尤切似欲驱驰叔夜慵  

鲁国鮿生与俗同何尝孤讦慕龙逢邑佳不及陶彭泽官小差肩邴曼容故国安栖无一瓦髙堂失养感千钟贤豪见顾何恢廓自冩新诗慰病慵  

清谈衮衮思无穷浑似饶阳邑下逢霜重湖天初凛冽夜长樽酒更从容新编自富诗千首岩邑今饶畆一钟兀坐江城随五斗肯忧紫【`阙`】　衣慵  

韩公祠堂  

曽持金节抚淮壖磊落英姿正少年万里风鸿防振翼一时毫素冠凌烟新祠更慰舟人望遗像仍从幕客传精爽威容俱不冺今骑箕尾在青天  

送十二兄还江西  

匣有青萍笥有书西风只影渡江湖剰收岳麓春前景冩入新诗胜画图  

湘潭二首  

禄仕飘然寄楚乡才能苦短志方强已栽緑柳如彭泽况有黄金似栎阳风飐湘波天影动云来衡岳雨声长尚疑卑湿难安处更起西边百尺堂【`湘潭近有告发金坑者余作堂于防西谓之月堂`】  

县街重复俯惊湍正与湘江咫尺间侵齧最忧东滙水蔽遮惟有北来山清流倒影楼台壮白瓦连云市井间捍患持危功不小亭亭千古镇荒湾【`县西七里有唐兴山耸出江上水趋南岸故邑居得完`】  

九月十四日小防  

带露葵花贮漆盘周遭仍簇小鸡冠人生爱赏无时足但作姚黄魏紫防  

寄范清老二絶  

髙平处士节尤孤门掩江边径欲芜诗好未窥新嵗集酒醇犹忆去年壶  

一别浔阳已隔年官居应接谩纷然南来瀑水倾江海梦挈尘肝先洗湔  

九月廿二日西馆雨中作  

西馆萧然拥罽裘浑无桃李似潘侯路多緑竹遮栏雨池有残荷掩映秋蛮獠讴歌逢乐嵗江湖风景忆扁舟衣冠到底为身累秪慕逍遥寄一丘  

晩兴  

吏退公门静萧然似宴居秋声来簟枕晩色被庭除仄径窥栖鸟荒池聴跃鱼黄花恼陶令搔首赋归欤  

寳丰仓秋纳三首  

次竹编蓬学缺垣中门以外蚁回旋羣呼直欲争风疾快走浑疑踏地穿朱墨乱挥云落手尘氛横集雪侵颠新年幸有民输乐心口相期更勉旃  

彩筹森列羽门兵衮衮招呼不防声嵗计自当平斗甬年丰今况有坻京争先杂沓人何冗应物逍遥我自清白日渐斜亭庑静却临湘水笑尘缨  

县濶人饶稼秋成众乐租精粗騐丹白亿万起锱铢足趼谁先到尻髙或妄呼何当寄军令供亿黒山隅  

寄范清老  

日挂西南有薄辉棱棱霜气犯寒衣不愁斗柄随春转秪怕梅花学雪飞湘浦波光频送别湓城山色屡思归髙人只在南坡住好共留钱买钓矶  

湘上二首  

满眼青湘浸緑苔谁家篱援坼寒梅天容婉美霜云薄己逗春光入望来  

南归曽泛碧湘船击伏临流似浩然平野几枯残嵗草渌波犹浸旧时天簿书倥偬嗟岩邑樽酒欢娱忆少年尺水片云今我有亦当风月为留连  

寄刘贡甫  

秀水先生今杰才﨑岖山径滞蓬莱飞牋岳麓吟秋草把酒防阳醉臈梅东郡政声无岂弟南楼风月且徘徊朝廷选用多英俊早晩刘郎即到来  

梅径  

一径皎无尘浓酥防烂银园池晴后雪风景腊中春采蜜蜂时背偷香蝶命屯都将潇洒格分付与诗人  

自寳丰仓归  

岳云成冻把春寒十里﨑岖倦徃还马上朔风回系带雪中微酒见开顔含黄欲坼江边柳蘸緑相重水上山抛掉一官如粪壌好随鱼舸此中闲  

与同寮游甘泉苦竹二寺  

两寺藏山曲登临恨阻修平时极目处今日探春游苦竹经霜老甘泉带雪流醇醪暖肌骨归路卸轻裘与陈董二君相防于真州经月甚乐诗寄陈董二君兼感存没  

平生交友半成尘想见当年乐防文别泪茫茫添海水愁懐黯黯塞江云青衫脱去谁同老白首追随尚有君官暇更将碁子学他时筹局当功勲  

读王逢原文竒其才择甚精録一编  

人喜相知自昔然况君埋玉未多年雄文一读千行泪青眼相期万古传已掇条枚收美实更披沙石贮清泉东斋倒掩无人语火暖灯明手自编  

诗答李时发见贺书省除命渠云尝言矣  

倾葢相期自有人赠言先许出埃尘若非清议曽推挽安得公朝有选抡州县徒劳虽己压置邮传命或非真期公莫算人间事共醉湘江烂漫春  

次韵和张芸老阻风见寄  

闻道征帆却滞留萧条湘岸正南头春光虽有将归意野色仍供不尽愁破浪心期元万里扬帆目送已千舟山斋亦欲君重访逆水如今是顺流  

送刘明复知鳯翔二首  

旧国安黄覇新邦识细侯皇慈借乡便舆诵欲公留晓雪骊驹宴春风画鹢舟皇都朝谒早天路防鸣驺  

又  

先帝开三省今皇重老成山林招隠逸巷陌起公卿自古时难遇吾侯道正行岐山莫望凤金阁迟飞鸣  

落日  

光彩沉沉万木西青空围出酿燕脂家园正对荒陂望恰似腾波出海时  

次韵和邓慎思谢刘明复画道林秋景  

铃斋清话未更端一埽禅林景趣完缥缈已装新殿塔萦纡仍引外峯峦冷风有意生空濶密雪无声下广寒平昔所游今在眼凄凉疑是梦中防  

以诗博画虽不费要秋得冬如未完恍疑霰雪满天地惨若暮气迷峯峦夜堂髙张醉魂醒暑馆偶窥吟魄寒笔端直与造化防莫作人间毫素防  

留题徐成之和轩  

生人情谊贵和光俸薄官闲寄楚乡杂遝賔朋四方防优游风月一轩凉杯倾琥珀催人饮羮暖驼蹄劝客尝景趣己佳心未惬更栽花竹满池塘  

寄题丁子厚二亭  

睦亭  

抚族无如睦开亭意可知庭阶尽兰玉兄弟即埙箎食有分甘乐歌谐伐木诗欢心己如此风景况相宜  

朋来亭  

学有青衿聚亭当緑野开山川二湖曲賔友四方来乡行求如禹师门欲望回无轻十室小长养即髙才  

次韵和邓愤思与太守同登清湘楼  

郡楼邀防乐丰年极目山川思浩然才子登临嗟昔别使君藩屏值新迁前峯緑雾藏丹叶别浦平沙衬碧涟不但醉吟湘与麓鲁歌崧汉美周宣  

余尝谓北人不知江湖如南人不习边塞时张芸老在坐中因问  

张子胸中莹不疑江湖边地总曽知波澜沃日漾舟起霰雪埋空出塞时挂席何妨拾明月据鞍仍解赋新诗悠然无复拘南北阵马风樯取次宜  

次韵和王敏仲望祝融峯四首  

独立千秋浑不倚排虚直上似无根履穿尚恐髙难及磴滑犹应险可扪  

斗柄峥嵘宜有概星榆烂漫岂无根祝融直上应窥见阊阖虽重亦可扪  

南帝尊严勑六丁剜湘为砚岳为屛照青叠秀俱来防惟有中峯在杳防  

僧居晓防一峯青逈絶纎尘防画屛会有片云来触石江湖三日雨防防  

思南岳呈运判承议  

曽逐篮舆访嬾残楼台萦转在峯峦银灯夜向猊床拜别殿晨披贝叶防选胜危梯经嶻登髙余思凭栏干归来认是游仙梦过尽春风料峭寒  

和李时发春日见寄  

闻道重湖路未通悠然身在碧湘中﨑岖水国犹千里牢落春花已半空江浪溅寒侵小睡岳云筛雨响疎篷君诗亦説清幽趣便觉年来气味同  

湘西  

文园春晩病无聊剰欲登临散郁陶逺野输凉来宴坐长冈倾秀入诗毫轻明物态归仙境咫尺城闉限海涛胜事满前难记忆戯逢香草缀离骚  

留题毛成叔持月轩  

明月来时逺腾腾碧海东云収万里外人在一轩中光池塘路凉生枕簟风相过喜良夜莫放酒尊空  

赠长沙僧守节  

花木重重鹿苑春萧然一室坐安贫真乗但要心知灋喜舍无如药济人増损诸方精古义窥寻六脉玅通神长沙旅泊无聊赖诗乞刀圭养病身  

次韵邓慎思见寄  

暂寄潇湘百尺船谁论灶冷突无烟城阴潦积朝慵出枕底波鸣夜废眠潭府更防花似锦洞庭将泛水如天相期尽校蓬山藏不秖东流酹酒仙  

湘中阻风  

夜泊湖南岸晓开天北风愁云来覆渚白浪起吞空瓮酒霞将薄瓶花锦带红邻舟如隔海孤坐寂寥中  

二湘  

斯文常絶息二子振波澜旧国清风在荒阡古木残苍苔生閟宇斜日下长竿求福今无数不将陈蔡看  

## 清江三孔集卷九  

宋　孔武仲　撰  

今体诗  

登湘隂北寺江亭  

古县峩新刹孤亭占上头野苔侵坐緑江水带天流丝断湘灵瑟苹荒帝子洲人寰真是梦顷刻已千秋  

辞三妃庙  

盘空乌鹊噪丛祠船上行人半起时残月朦朦倾岛屿南风嫋嫋透旌旗开帆便欲日千里别庙仍浇酒一巵岸芷洲兰俱可荐新声翻入九歌词  

过洞庭二首  

朝来四境宿云披渐放扁舟入渺弥漠漠衣襟凌水雾悠悠帘幕挂天丝波平自喜看书穏风软翻愁出险迟今夜君山兴不浅登临应及月明时  

杳杳湖天极目中波光日暮两陶镕舟离庙步湾环水帆指东山缥缈峯昔日南征期饮马今朝北去想骑龙归来若得醉乡隠愿化春醪万顷醲  

自君山还岳阳  

云山深处望潇湘岩石沈沈已夕阳却整舟防凌浩渺囘看城郭似家乡挥戈径欲回羲驭散发今知出吕梁不是浮休动归兴对眠犹可借禅牀【`是日浮休居士张芸老欲速归遂乗晩北渡`】  

登涵晖亭  

常时洲岛隔波澜故覔君山直上看罨画园林春减色水晶宫阙昼添寒州城斜引羣峯小湖面平吞数泽寛坐久西风响乔木扁舟思到武陵滩  

藤杖赠张从道  

羣木蔚苍苍乌藤寿最长一朝随翦伐千里任持将扣触如金石摧残耐雪霜﨑岖伴蜡屐闲暇倚岩墙我亦筋骸乏君方步履强临岐辄分赠缟纻莫相忘  

入万家园  

行尽东南郡重来访旧居此心能有止他境更谁如入径看生笋临池想跃鱼仍贪田舍乐植杖劝芸锄  

太一宫  

江城南畔碧连峯畴昔贞人寄此中琳宇深灵迹在仙坛牢落杏花空池塘自老琴高鲤岩谷仍囘御冦风共羡碧虚官职好谁知隂有济民功  

紫极宫黙轩  

宴坐寂不语先生心谓何逍遥疎世味恬淡养天和一息忘言后方知得象多壶中藏日月鼎里煮山河  

泛清溪入齐山  

转轿南隄大阻长不知乗兴泛轻航园林防翳清如簟禽鸟将迎语有簧溪是明河天上去山疑方丈石中藏衣巾散适心闲暇更胜登临逐杜郎  

又三絶句  

风定南溪暎碧虚扁舟选胜百蟠纡荇花荷叶明人眼犹记当年入镜湖  

咫尺齐山不易登力驱烦冗得身轻瑶巅珉洞须寻遍从此乗风上玉京  

旧游萧索十年余走遍东南雪满须醉洒银钩题嵗月窥寻犹在壁间无  

登齐山  

路出南隄思洒然乌藤防防破苔圆山腰仄塞元无路洞底虚无别有天六月清风醒客醉千丛怪石伴僧禅近人登览方为贵従此匡庐不直钱  

九华山  

扁舟重过九青莲极目空明思浩然可是画工烦刻画只因山骨偶枝骈风高逈认龙腾海云散初疑剑插天剰采太湖嵌孔石南窓排列伫飞仙  

王文玉出清溪图以示坐客  

舟在此溪滨披图看愈亲须知堂上客便是画中人潇洒苍葭暎舂容碧浪春秀山旁发派秋浦净为邻飞鹭来窥影游鱼可数鳞饮阑须卷去聊以辟京尘  

翠微亭  

蜡屐萦纡洞府间飞甍仍在最高巅青山东去余无地黄潦西来正接天太子池塘烟漫漫紫微踪迹草芊芊松【`阙`】枯朽由来事莫作常情叹逝川  

铜陵县端午日寄兄弟  

寄经父  

栁浦移舟带雨行奔波南北是平生忽惊佳节临端午还记当年客禁城丹杏饤盘深簇火碧醪倾盏酽堆饧菖蒲角粽俱如旧何事樽前醉不成  

寄季毅  

南北飘然各转蓬佳辰无路笑言同铜壶县冷更微雨白鹊楼高来逺风粽剥雪肤明席上酒倾玉骨映杯中区区羇旅无欢笑遥想华堂屡一烘  

清凉寺  

白寺荒湾畧舣舟携笻来作上方游何年巧匠开山骨自古精兵聚石头故垒无人空向久高堂问话凛生秋云庵快望穷千里一借澄江洗客忧  

白云庵  

青山为路竹为门千里江风到此轩谁把吴王歌管地一时分付给孤园  

石城祠  

门外云潮去复回山头宫殿鏁苍苔清风明月无兴废白鹭乌鸦自往来百战英雄俱戏剧凄然空起子山哀  

瓜步解舟  

日落怒号息扁舟従此移巨鳞初脱鼎劲翮不黏黐歴歴前征路茫茫北去陂白沙聊系泊灯火夜深时  

至樟树店寄徐安道  

逼仄东南路连天紫翠峯微云还掩日小雨正催农谷鸟投枝急山花落涧浓意岩今不逺谈笑喜相逢次韵和知郡朝奉登禅月台书事二首  

物有贱而贵【`阙`】公收桦皮自能全烈火何用爇香脂山径狂风夜茅檐密雪时金莲猝难买唯此颇相宜素月寒光好高斋夜已扄影难穿密纸光稍泛疎櫺皎洁临书案朦胧到研屏沈吟忆丹桂更欲步中庭  

风铎  

潇洒当檐铎凄清不防风高堂人语后广殿月明中暂歇还归静重来复满空羣仙鸣玉佩初下广寒宫  

明妃  

碧落千万里轻云何处来仙衣行缥缈海鹤去徘徊暎日低秦岭随风过楚台茅檐看不足更欲上崔嵬  

读经父所作高承制铭因寄之  

征路杳无穷山川掩暎中记程知逺近分境识西东倦客似浮梗轻鞍如去鸿平生惯相遇转愧坐禅翁  

杂诗四首  

春风仰屋卧田庐海日鲜明栁影疎梦觉不知身处所此中依约是华胥  

平日扁舟千里行朅来无地濯尘缨朝衣趂晓东华路喜有官桥流水声  

霞冠鹤氅一道士梦半留丹三四粒云是月华宫里人掌心防带银波湿  

利绾名驱夜废眠王城车马日喧阗谁知坦腹春风里醉卧墙隂不计年【`酒垆西墙画一醉仙去地尺而卧不近粪溲似胷中旷然能忘世俗之荣辱者故感而赋云`】  

早朝遇执政于路  

红烛转沙堤天门仗未齐槐隂勒马待月在御沟西  

晓过州桥  

晓日苍凉宿雾东蓬莱金碧起浮空沧溟万里排天去人物纷纷海市中  

祅庙祈晴  

丛祠斋澣夜焚香解带投眠小簟凉云色倚秋犹缥缈雨声羞晓故摧藏  

陈用之学士挽词二首  

礼学康成后朝廷复有人诗书奏旒扆轨物锡朱银气象生台阁光华动搢绅幽途应不憾朋友自沾巾小疾谓可起斯人今到亡溪山迷故国妻子寄他乡馆阁应留像朝廷为给丧荣华虽不满尚胜贾司仓  

诗送应子发之官吴兴  

又向吴兴去江湖风雪天莱衣归戏防俭幕看依莲伉直不随世低徊今有年谁将华隂土一为拭龙泉  

曹家巷税居三咏  

小椿  

渺小墙隂数尺栽儿童欲拔几徘徊须知造化机闗敏坐见童童羽扇开  

小槐  

合抱庭槐已是竒何年春色长孙枝主张莫使随薪槱会见繁柯偃盖时  

小井  

团团样学天边月汨汨声回地底泉剰贮黄金还屋税此功宁止见山钱  

送祠部刘仪文知颖州  

厌逐京师车马尘乞为林下水边人江湖入梦归心壮道路生辉使节新岂弟宜民推善政清闲无讼称天真如闻此府多迁擢剰醉西湖烂漫春  

板桥辞太母灵轝三首  

吉仗凶仪备古今哀歌仍杂管箫音喧阗四海脩同轨未满君王孝养心  

元夕三宫防仗随月华灯彩近瑶池连昌故老曽经见似梦如醒恍自疑【`元夕陈仪卫明日发引`】  

郁郁陵台瑞气多短箫声裂想悲歌西郊泪尽身先返唯有心随洛水波  

宋履中学士挽词二首  

朝论方知子哀哉疾不瘳歌闻湘浦些魂返岱宗游文雅承三世渊源见九流音容如可接图像在瀛洲迹忝词场旧官俱瀛府仙过从常永日推予更忘年素业期三友幽途隔九泉春明书史富贵与弟兄贤  

和四弟夏雨  

蚕月雨防防愁云满太清庭阶犹积润沟港更繁声嫩緑应浮野余凉稍及城隋河今不浅放艇欲南征  

之官宣城赠毅父次其韵  

几夕林声醖造秋移船回指凤凰楼身疲禁内凝严地恩与江南爽垲州歴数近城多异境问知前政尽名流嘉观胜赏应难尽更为吟哦万古愁  

除宣城守赠元忠毅父次其韵  

垂杨正好移舟看轻舸何妨出沐迟叠嶂双溪虽未歴白云芳草已相知  

送文潜出守丹阳  

山阳惊坐早轩轩元祐登瀛正少年殿上仍簪侍臣笔江头新舣使君船吟哦气爽沧溟外曲步心期白日边守得东南知不负梦中应作五洲仙  

宝应界中絶句三首  

倒景虞渊日余威泽国霞宵行逐明月水宿傍人家泉水秋浮艇荒陂暮听蝉登瀛从此路出守已衰年淮天秋日下水国晩凉中舟子趋程意轩轩欲贯虹  

明月亭下作  

杳杳芜城起暮钟亭亭华月照秋容便疑碧海依墙堑云水情知隔万重  

系舟长芦作  

夜泊长芦星满川晩来吴楚气昏然云雷相会还成雨江海交流独舣船废室与人喧白浪荒村何处起青烟文书满眼従抛弃却倚蒲团学坐禅  

长芦五絶句  

吴楚中间天杳茫愁霖倾卷水洋洋千帆渡口低鹏翼海濶风微不敢翔  

扁舟昨出国门东烦暑端如坐甑中一雨一凉皆可喜只嗔三日打头风  

白雾应连沧海东邻舟相失渺茫中时时客子江头语社过应须有好风  

波声滚滚百川流七日津亭厌舣舟遥望丛祠烧的乳美风相遣莫淹留  

去尽江湾伴侣船整帆徐出浦沙边风涛沃日心弥壮老矣无因似昔年  

诸葛武侯  

天下军书动西南霸气偏太公谋国妙伊尹佐时专季汉基还立强吴势外连兵従新节制志复旧山川霜肃关中晩春浮渭上天恩威人并附将相器俱全丑虏羞巾帼遗音被管弦妖星如不堕功业管箫前  

宣州吴子权送陵阳酒  

梦寐陵阳天上山曽将心约白云闲仙衔已下青防里尘骨难留缥缈间三尺溪鱼如可控千年辽鹤尚应还多情别后能论旧逺寄官醪为解顔  

宫词二首  

十顷西池碧近天春深调马教龙船至尊勤政欢嬉少企望銮舆又七年  

云雾猊香锦绣堆千官重列序宾仪欲知湛露零萧处尽在天杯侧劝时  

池州山  

水际天边尽画屏广寒宫阙玉为城南来已为江山助到此逢山眼更明  

三山矶  

矶下长川欲倒流江豚出没水禽浮凭谁为告诗仙道今到青天尽处游  

彭泽山  

山矶环合辟鲸虬白水如汤动地流崖崿尽成斤斧迹当年谁与化工谋  

发彭泽  

御风南去觉泠然今日无慙御冦仙庐岳竒峰将出地丰城宝气已连天诗书未敢当谋帅忠信由来可渉川止仗江神扶羽翮解帆江浦夕阳边  

橙子  

秋露凝浆细朝阳入色深冰虀不须捣恐碎褭蹄金  

将至湖口作  

一防安穏转汀洲吞吐波澜画鹢遒三尺龙文光景动川平何处有蛟虬  

次韵马巾玉春日偶成  

京都久客忆归频凖拟江南看早春多病余生万事已起惊芳意一番新东湖水满鱼应乐南浦波明栁自匀玉脸芙蕖容易得要须叮嘱养花人  

草石寺【`寺有潘阆题壁权德舆晏坐记`】  

高士去已久余踪犹可知竹隂侵晏坐山影在平池尘蚀参军墨苔侵相国碑漫寻潇洒趣俯仰惬心期  

太霞宫【`有二道士善鼔琴`】  

谁氏夸豪力琳宫一手开光辉动金碧潇洒絶尘埃煮石洞中火流霞天上杯篮舆穿翠樾只为聴琴来  

送李端叔定州机宜【`十二月十七日`】  

才高秖合住蓬瀛步武优游地望清何事尘埃久京国却冲雨雪向边城军书落笔千毫秃谈席挥犀四座倾早晓封章来荐鹗一鸣从此使人惊  

癸酉腊雪【`十二月十九日`】  

又见同云合朝来雪满天寒生梁苑席兴在越溪船不复风鸣屋应须泽到泉农家相庆喜处处亩钟田  

惜竹【`并引`】  

东斋有竹数竿翠蔚可喜其旁众笋附生寖益深茂最后出者尤若奇特无不应意解箨未尽而为老兵手折之悲夫以干云蔽日之势而摧于窓户之下以凌霜冒雪之姿而失于俄顷之间环步往来凄怆良久不能忘情既而自譬解以为隂阳之化育天地所覆载孰非假妄自四肢百骸外至耳目所接诸物若器皿若室屋亲爱之聚舆马之随孰能固守而终全之其会合出于暂然至于离散坏熄此理终在何独一竹可伤而介然于怀乎乃颇能自遣而宥役兵之罪然复一到其下则初心还起不能平也余真大惑者欤抑物之难得而可爱当然者也始置其说寓之以诗  

老藓墙隂夕照间何人折我翠琅玕即兹緑叶随尘化犹有低枝带露残不放云梢侵霰雪因嗟世故足波澜故园未乏筼筜品十顷繁隂六月寒  

赠梦符朝议【`玉溪在梦符宅后`】  

人笑公衣不浣濯我惮公心霜雪明青山仕宦有真气白首乡闾无恶声相逢囘首又再嵗暂去还来观太平何事南归太果决萧然逺作玉溪生  

驾自宣光殿还内  

直午开金阙中天动玉舆千官星拱极万乗斗回车瑞气春妍后清风雨霁初鸣鞭向寥廓彩仗正苏舒古礼观瞻始皇情酌献余书林俊游盛拜舞烂袍鱼  

景灵宫奉安神考御容  

先帝遗弓剑威灵在九州方悲风驭逺已见月衣游别殿笙歌动中天彩翠浮觚棱参魏阙气象拟蓬丘羽卫生幢盖都人识冕旒吾君孝心逺文考百无忧  

题山光楼  

山静围平野楼高暎碧空人居仙岛曲天入画屛中倚槛云蟾近倾觞客兴同扁舟期一到须借五湖风  

芍药  

楼上看红药都城值晩春风葩低永昼露脸泣芳晨忆昨淮南客曽为诗社人轻明是楼子闲澹有天真此地虽都会兹花莫等伦维扬不复梦羸马禁城尘  

大风  

万窍轩轩渐怒号坐来浑怕屋山摇洞庭曽聴咸池乐吴会饱闻沧海潮此地风声真有似残春人意正无聊云师又洒天街雨明日千宫好上朝  

洪福寺藤架  

生长应毫末敷腴忽十寻繁花春不歇密叶昼长隂风过龙蛇动云开洞府深时来学晏坐朝市不闗心  

读梁武帝纪二首  

破除纲纪事虚空可恨萧家一老翁鱼烂土崩俱自取不须侯景到江东  

鉏决隄防纵怒涛横流四海尽滔滔单于已入朝阳殿软语空疑定力高  

楸花  

淡薄已无俗秋高真出羣峩峩掲翠藻漫漫缀红云逺色天街尽余香省户闻狂风晓来剧惆怅落纷纷  

送望圣监南岳庙  

还乡同赴紫宸朝笑语从容慰寂寥白发侵凌今满鉴青春羇旅旧连镳易江小隠西园在湘浦新除道路遥老境不堪论契濶东风官栁乱隄桥  

景灵宫殿多植荼防清香逺闻  

宫殿沈沈鏁碧云仙葩相倚正敷芬珠帘翠幄知多少不碍清香处处闻  

送韩密学知定州  

闻说公家阅古堂于今出守似还乡营开细栁旌旗动山假胭脂苜蓿长北府貔貅瞻玉节南楼风月寄胡牀亲朋出祖无惆怅早晩韩侯对未央  

游凝祥池同晁无咎作  

平时念京国此地惬幽情杨栁繁无路鳬鹥逺有声郊原斜日下襟袂好风生把酒须拌醉还家不隔城  

送郏公甫通判睦州  

又向东南去都门奈若何尘埃京洛久山水富春多宴俎夸鱼美书帷待雁过鹏程休暂息九万看腾波  

游洪福寺  

清晨戒童仆马匹出皇州欲探逍遥趣因成烂漫游藤萝囘昼暝云雨送春愁傍近绯桃坞寻春亦少留  

睡椅  

非马亦非船可坐兼可眠客来呼不应睡美腹便便书慵食饱后还作定中禅  

次无咎凝祥春游三首  

芸编校罢得嬉游池馆虽春爽似秋同舍病郎追不及喜传佳句到瀛洲  

浴日池光初炯炯三春禽语已关关珍台闲馆波涛接太液昆明伯仲间  

奉灵池馆鏁幽深遗迹凄凉故老心维岳云车时一下直疑弦管有来音  

游州南同文潜作  

峩峩宫殿列仙居深水方圆气象殊万里舟船会京洛几人诗酒到蓬壶日斜清防来幽谷风定蔫红满緑芜语罢恍然真梦幻不应天邑有江湖  

馆中桃花  

蓬壶深絶鏁方菲初见仙桃第一枝天近自应风景别春长莫恨化工迟相重朱户人稀到半掩香苞蝶未知想像江南今盛发亦经频雨稍离披  

早春  

欲探年光好春风入酒帘寒威随雪解芳意逐情添塞雁今囘阵冰鱼稍出潜王孙幽兴动顔巷自安恬  

谒吴传正因赠  

宴坐足观妙朝归还闭门身居丞相第室似给孤园竞逐浮云驶难揩古镜昏相期荷君厚商防有清言  

立春晩会呈经父  

侍史新从天上归相逢忻喜着春衣萱芽刺土占芳节兰醑倾觞乱夕晖兄弟几人华萼聚嵗时经眼羽翰飞东风处处吹嘘到从此乡园笋蕨肥  

石榴  

造物巧雕锼慇懃在石榴中妍宁暴露外穏不轻浮露液甘凝蜜琼房密贮秋非徒适人口饤坐亦风流  

送何司封知寿州  

清淮带城郭形胜压吴天人苦怀襄后帝求师帅贤郎官已分竹画鹢似登仙昨夜惊乌坐星辉共黯然  

送传正之官礼部  

妙道微言早自知钧衡何事器君迟连墙并屋相从久耸壑昻霄此去宜画省含香脩故事云台呼仗请私仪想君清直家风在好为朝廷作伯夷  

十二月朔入局  

坐聴禅林叩晓钟官曹遥指禁城东千门洒扫冰镵路万木号呼叶受风金殿放朝闲虎士蟾挥翰冷瑶宫春晖闭目无多日预草新文拟送穷  

送欧阳仲勉通判渭州【`时天寒嵗暮`】  

当年笔战共词场老大聨袪振鹭行荐牍北来当玉座轺车西去拥银章潼关晓色云藏市渭曲春寒菜有霜公退登临多絶唱解因风月记江乡  

## 清江三孔集卷十  

宋　孔武仲　撰  

今体诗  

至日拜表  

绛阙横霄瑞霭重千官拜表未央宫琤瑽玉佩侵寒漏缥缈炉烟压晓风汉厯敢期随日永尧龄共祝与天同贱生亦与华封祝遥望清光斗极中  

送希甫使蜀  

汉节西南出征鞍万里賖清朝早敭歴逺使更光华山壮蚕丛国云深杜宇家暂宣寛大诏恩信及天涯  

苦寒  

十年被冷东南方未惯清寒客帝乡碧落有声飞夜霰轻裘无力拒晨霜鲸依海冻先摧鬛鴈起边沙易失行蒲栁脆肌尤不耐暂凭杯酒作春阳  

大雪  

穷年阙雨谩悲歌喜见凌晨雪意多天上乱花初翦玉楼头密影已翻波亭台着路纤尘防庭宇无风凛气和寄语云师勤覆防莫令光景漏银河  

寓目  

啾啾黄雀在枝间嵗晩荒郊怨苦寒容易惊飞无处所人家曾借画图看  

立春日是年幡胜方赐馆中  

开嵗春寒便有花官闲只饮酒如霞殿门促贺新幡胜书馆年来事事嘉  

次韵瀛倅邓慎思见寄  

官是麟台却佐州蓬瀛俱称列仙游忆分晓色趋天阙想对春风倚郡楼书付塞鸿应易到人如陇水正分流江湖未有归耕处何日相逢说旅愁  

初赐幡胜戏和诸公二首  

镂幡翦胜喜倾朝不问纡蓝与珥貂羣玉参差排晩日万花琐碎动春霄蕙风已转东郊緑栁雪犹低北苑条从此恩波典温律倂随歌颂入咸韶  

拜赐匆匆早上朝公卿前列尽金貂日留爱景明双阙春逐恩辉下九霄灵沼轻凘犹覆水上林微緑已萦条自惭羽翮非鸾凤亦预彤庭舞舜韶  

冬至夜饮  

翠帟排银烛金炉飘篆香人情感佳节天气踏新阳醉怯醇醪酒寒知碧瓦霜明朝指天阙万寿献君王  

至节小雨  

半醉听银漏轻寒解罽裘新阳万物动小雨五更收宿润青槐道晨辉紫禁楼皇皇与天泽浑逐管弦流  

游建隆观  

瑞云灵迹久荒芜琳馆重开耸碧虚邂逅马蹄过胜境纷纭人世得仙居异花重叠春辉早乔木森隂晩景疎金阙瑶台不容久归来风驭冷襟裾  

净因院赴浴  

汉客疲江海乗槎万里归重寻象王舍一浣洛城衣坏壁凝香霭明轩泛暮晖红尘不相贷归路骤骖騑  

次韵宋履中嵗晏言怀  

寂寞郊居逺晨晡四马驰日惊东逝水心感嵗寒枝霜色朝如洗云容莫不怡梁园将密雪不饮亦奚为  

次韵李至之席上作  

嵗月翩翩插羽过十年依旧叹蹉跎雁回燕塞乡书少雪满梁园雅集多取乐醉乡聊邂逅争新谈薮任纷罗慇懃尚托抠衣旧遥许巴吟续郢歌  

送曹千方奉使闽中  

闻说乗轺美全【`阙`】胜赴【`阙`】先声驰岭海和气入山川路束篮舆过书凭塞鴈传祝君求荈草醒我北窓眠  

五鼓  

永夜无尘事闲眠似道堂纸窓分晓色絮被借春阳万虑此中息一身今可忘周公不足梦佳趣在羲皇  

孔周翰挽词三首  

邂逅湓江口方知叔父亲荣华才一梦奄忽几千春白玉沽何晩精金锻愈真耆年所宜得天苦夺斯人循吏今之选皇华使者轺闗河初异路巾笏偶同朝急景催迟莫清魂返泬寥一哀惭不达生理故风飇晩嵗班朝列光华动士林家风当冠豸官序正腰金霄汉亨衢浅膏肓积沴深凄凉哭门馆笑语尚余音  

黄几道挽词  

当时京右盛朋従邂逅经旬托泮宫诗社苦吟霜月白离亭縦饮酒杯空十年契濶江湖外百嵗推迁梦幻中行已临民俱可述仍高孝友古人风  

施夫人挽诗  

有子纡朝服平居奉典彞蹉跎五鼎养奄忽百年期故宅萱堂掩新阡薤露悲遗芳托虀臼髣髴九泉知  

司马温公挽诗五首  

龙卧南阳久天囘北斗高庙堂更政化岩谷起英髦正色朝端肃华巅国务劳西州忽移翣风木动悲号鼎鼐华元老朝廷倚上台除疴得鍼砭作解有风雷尚冀松椿寿谁令柱石摧英灵参列宿余恵在春防赐告恩稠叠闻丧上震惊秋原无喜色夜雨有悲声世路嗟存没公心达死生蓬山预雠校新见史书成高步朝廷上羽仪鹓鹭行精诚贯金石素节履冰霜爽气今仍在斯人没不亡嵩云自闲暇长暎读书堂拙与世沈浮登门二十秋云天曾送上风壑此来游霄汉三台坐江湖万里舟抠衣已不及惨怆逝川流  

山寺纳凉呈宗衍师  

宝洞然香罢山堂问话中日将秋共淡心与境浑空弹指看浮世披襟纳逺风因知宴坐者白首乐无穷  

泗州  

天都佳气郁葱葱转盼江河万斛通可但临淮称要地直因排泗有神功僧伽普照灵如在宝椟都梁翠倚空惭愧使星留客厚尘埃挥手各西东  

寄武昌簿孙彦常  

羇旅悠悠嵗月残胜游无复似西山从容把酒来天上滴沥鸣泉满坐间醉思随风飘碧落离襟和月堕荒湾遥应蜡屐频登览簿领无忧多昼闲  

馆中呈鲁直【`慢翁鲁直自谓`】  

日过鼇山三丈红陈编相对鬓如蓬朱门请谒无时了且访东邻慢翁  

试院书事呈子骏明叔三篇  

忆初怀诏下天街红烛相随御史来场屋喜遵新定格朝廷思见已成材诛锄险异归平坦洗濯英华出草莱文藻诸生皆足用更期儒行比骞回  

当年场屋未分袍文阵今将逸对劳紫桉飘香还序拜画堂横幕看挥毫心游造化羣嚣静笔吐虹霓万丈高长育人材今久矣行看中选尽英豪  

汾阳韦曲尽名臣邂逅羣居得逺孙玉琢两圭看德器河倾千里瞰词源鸳行平日随朝谒鼎立今朝定讨论只恐门开便分散追风难认马蹄痕  

试院呈上官御史  

当年容与乐虞庠今日抡才道更光但爱襟怀无岸谷不知衔位带风霜气钟海上仙山秀袍拥天边玉树香衡鉴赖公归一律明朝归马快腾骧  

试院书事呈同僚诸公  

九衢奔走厌红尘官舍连朝得闭门莹静轩窓移白日青荧灯火送黄昏披衣已爱星辰烂奉御方瞻斗极尊早晩虞庠夸得士相随笑语入天阍  

送梅子明还吴  

姑苏限云水官舍隠蓬莱出汴青山涌横江画舸开家园虽渴别书社早归来新命乡人喜神仙旧姓梅  

大业二絶  

西苑池塘涸海流君王十骑月中游蛾眉排户争新宠不道迷藏自有楼  

杳杳扬州只隔淮龙舟彩舸暎天来春风咫尺伊川路不放君王殿脚囘  

夏日入馆  

青骢晓转緑槐隂金碧重重魏阙深洞里天花长带露门前畏日自流金云台朱槛邻星斗石室牙签照古今宦学从来难两得君恩优假是书林  

四月二十二日拜第二表请御正殿  

骤雨鸣宫瓦新槐密禁城鸳行趋晓肃鸡唱入云清日晃千袍影风传万嵗声天心求允协飞奏入承明  

大热归城西止于兴国戒坛院  

红尘迎马尽飞浮日脚横天凝不流金碧峥嵘凉意动归轩聊作化城游  

馆中夏日  

珍簟舒明玉凉窓纳碧天殿楼传逺鼓宫井取深泉竹箨风频脱榴房晩更鲜却惊非故国五月未闻蝉  

直舍新辟西窓二首  

推倒西墙平日功暑天饶作一窓风人间岂有炎凉隔只在施为向背中  

几嵗榴花蔽曲隈繁隂初逼坐中来西邻小槛如图画偷入帘帷次第开  

待朝  

山轩斜透山南月坐看天边桂影移圆扇矮牀凉透骨怱怱无奈上朝时  

次韵天觉行县  

余凉【`一作霜`】凛凛认乗骢分走郊圻督事功照路官仪惊众目快襟诗思有清风隋河杨栁萦天上魏阙觚棱在梦中朝会相逢劳行色滑稽酬对兴无穷  

碧芦蓼花在天庆观  

御水泱泱绕禁闱碧芦红蓼转相宜玉堂金阙非人世亦有繁华具尽时  

游籍田三首  

酷暑不可逭天郊聊共寻云繁当飞盖风好得披襟白水田畴逺红蕖浦溆深斜川陶靖节千载想知心杖履重林外樽罍曲水边深荷时下鹭乔木正嘶蝉敏捷文椒战清凉竹簟眠浮瓜复沈李况有主人贤落日隠山谷清风来户庭烂柯碁已罢伏槛酒初醒归辔须长骛都门偶未扄辛勤到蓬荜林表已华星  

书省即事  

恩防雠书到午休笑谈连手得优游窓声渐渐回脩竹庭实鲜鲜亸石榴风色洗清天畔阙鼓声遥转日边楼羣仙暂驾飞鸾去从此蓬山更少留  

六月望参  

宿露初晞物向阳袍鞋如水转回廊天开北极星辰正风应南薰殿阁凉蓂荚已瞻圆魄就槐花初覆广庭香朝廷礼数优元老独后千官拜未央  

谢彦成子侄四人同时登科调官南归  

处士好孙子秘书贤弟兄弓旌万里会兰玉一家荣盛事酬先志清风警后生田园何足道力学是功名  

马上有作  

宫城北转乱蝉嘶乔木隂云水满陂一阵风来掠华鬓江湖清兴有谁知  

送傅龙图帅秦  

公才卓荦有施为镇俗安边正及时东壁图书迁秩峻西州父老叹来迟门开细栁军无匹剑下楼兰敌未知闻道秦州多胜迹登高能广少陵诗  

送景文之官明州  

京尘不可久得地海潮东市郭沧溟上庵岩翠嶂中江瑶如切玉越女不施红官事从容了时当作醉翁  

送天觉使河东  

张郎肥马衣轻裘俊气轩轩不解愁曽立玉墀聨近侍新持金节领诸侯屠龙伎俩终须用探虎功名未肯休去矣范滂聊缓辔太行云路戒摧舟  

坤成节南宫赐宴  

盛德千龄会坤成四海观南琛走交趾北賮引呼韩紫极经躔近文昌步武寛横天起嵩华照地集琅玕美酒来天禄珍殽赐大官鑪烟凝栋宇冰雪袭杯槃瞻拜人心服山呼士气欢风清百尺庑花压两梁冠雷作闻挝鼓猱升看戏竿华防舒雾霭妙舞起波澜乔木秋声逺高城夕照残天街淡佳气振鹭杳归翰  

送芸老通判  

御史连章乞此行制书优遣副专城京都岂乏翺翔处忠义先期去就明祖帐杯槃留晩色关山草木动秋声西州莫作经年计早晩君王召贾生  

有防放八月朔叅  

八月大明宫朝班放会同天时郁残暑圣语似清风蕙帐便秋睡沙隄缓晓骢葵心终不已长望日升东闻王师破洮河城获鬼章【`时在同文考试不与入贺`】  

盛德包荒与古同十年关塞古洮戎神兵合防来天上猛虎逡巡落槛中蜀境粗偿关羽恨汉津今奏武皇功城隂却叹周南滞梦想鹓行紫禁东  

次韵邓慎思初入同文馆【`慎思被荐于广东时先为转运判官有诗赠行`】  

十载江湖万里行偶来西馆阅豪英云龙九阙晨书诏灯火千门夜出城潇洒庭除当月色重稠幕帟防人声年家兄弟今同舍会见河南起贾生  

次韵余樗年同文馆书事  

衡门咫尺限闗河此地平时匹马过欲把尘埃比山岳宁辞羽翮寄罝罗华堂翠幕供闲燕明月清风伴啸歌拟写秋容须笔力新诗句句似隂何  

酒帘  

闪闪风中夸緑櫺当年匹马下旗亭秋原败叶声如扫只有云山伴醉醒  

吕推卿出孔雀画图  

昼卧蓬山禁漏长起观名画得心降曽闻饮啄依南海颇怪飞鸣到北窓峭格正宜风作驭脩翎堪与凤为双知公物外寻幽好不恋荣华拥节幢  

上禫除恭谢迎驾有作  

仗卫风生下玉宸倾都瞻望属车尘干龙已应飞翔始震鬯方观荐奠新星象低回随曲盖天阊苍莽入钩陈麟台亦与班迎末不美甘泉作赋人  

送张文潜之淮南  

瀛馆登仙俊金闺引籍优辞班见天子行色动诸侯楚日篮舆暖淮南画舸遒归时春已好迟子曲江头  

蛤蜊  

去年曽赋蛤蜊篇旅馆霜高月正圆旧舍朋从今好在新时节物故依然栖身未厌泥沙穏爽口还充鼎俎鲜适意四方无不可若思鲈鲙未应贤  

送崔伯阳守颍州  

听说州除美州临颍水清风谣带京洛湖岛似蓬瀛昔泛扁舟下今闻太守行山川应好在为道旅人情  

十一月十六日入馆  

一雪初干晓日红行人争道已憧憧泥萦马足行初踬寒犯貂裘力正浓地逼新阳虽喜气云垂沧海更愁容便应买酒邀俦侣烂醉高眠羣玉峰  

送游景叔使陜西  

谕指严生不惮劳为君谈笑取临洮轺车复歴秦关险绣扆新瞻汉殿高直使三农归陇亩勤将尺纸荐英豪峯岚涧水香山路想见春风动锦袍  

腊月三日  

寒窓劲色晓覃覃人见京华腊月三官渡梅花应照水香清囘首忆江南  

雪后  

万里屯云一夜收天街累日未通牛峩峩正觉严冰起防防还同涧水流色变荒郊迎日媚气蒸黄壤逼春浮农家不用藏干麫相与新年饱麦麰  

兴龙节上寿  

瑞雪峩峩宫殿明千秋佳节会公卿香飘彩雾萦天仗酒浥流霞满寿觥密勿华封多好语锵洋钧奏尽和声自怜初预称觞乐江海飘萍已半生  

葡萄  

万里殊方种东随汉节归露珠凝作骨云粉渍为衣柔緑因风长圆青带雨肥金盘堆马乳樽俎为増辉  

金橘  

暑岸千株緑秋庭万防黄明晶能夺目圆满要经霜瑞露凝肤满甘泉沃肺凉美沧不解事金椀荐槟榔  

送王颐赴官八桂  

欠不忆桂海因君还起予江光平漫石山翠上凌虚黄港窥寻旧青衫黾勉初年丰桴鼓息清趣在琴书  

献西俘  

先帝谋西域边功未告成一朝锄狡穴万里振天声汉狱宜归死汤罗尚借生淮隂甘就缚颉利许留京云气占中国星辰辟大明珠帘垂后殿玉座肃西清二帝临朝会千官响佩珩理司来执讯译者为通名殊俗衣冠异渠魁口眼狞孽狐仍俯听穷鸟尚悲鸣上德均干覆胪传贷鼎烹大廷观舞兽沧海息波鲸禄给朝晡糒书通父子情熊罴已驯伏蝼蚁敢縦横忆昨初擒冦无惭古用兵谋谟维素决军事许专征蕃汉心谐会人祗力混并波涛迷【`阙`】渚氛雾压洮城惨淡移天阵逡巡却冦营空拳槌猰防只矢陨搀抢杂种降无数良民市不惊旂常配方召干羽继韶茎奏捷公卿贯酬勲将佐荣夏戎几失筯辽主愿寻盟诡道吾何用沈几见未萌终军虽喜事勿复请长缨  

送仲至学士使北  

圣防招怀万里戎累年南向不弯弓休论边使千金费絶胜争城百战功古驿玻瓈晨暖酒隆山狐貉暮排风归途剰记殊方事付与麟台逸史中  

喜雪十韵  

此夜不成雪明朝应作霖细声来户牖爽气入裯衾窥隙疑相射循檐觉更深因风成倒阵过竹有余音画阁迷钗玉旗亭付酒金封漫碧涧曲防缀假山岑鹤氅行何丽牛衣卧不任渔庵平易失樵迳浩难寻却赴明光贺潜追霡霂吟天街立马望双阙正球琳  

答宋履中见赠  

粉袍如雪会羣英往嵗曽当月旦评梦想十年嗟旧事翺翔三舍羡新荣相如素擅为文丽班固终期作史成潦倒讵堪君借重篇诗今见古人情  

元日值雪  

东皇防缀一何工飞下琪花顷刻中变尽楼台成夜月不容车马竞春风崎岖广市黄泥汚冷淡羣山彩【`阙`】红野叟相逢应更喜从来盈尺瑞年丰  

次韵李端叔见赠  

君才潇洒应时流久滞宁非命压头昨见河南推贾谊行闻天子召吾丘已无痛饮观风味犹有新诗讲报投京洛尘沙着人甚清凉高爽忆宣州  

留题无咎卧陶轩  

南陌尘如雾北窓清有余虽无彭泽栁已富邺侯书昼永禽音缓门闲马迹疎翛然即高枕嘉兴拟湓庐  

直舍之西植竹两丛经嵗甚茂  

去嵗披云自访寻交加緑玉已成林肯随春圃羣芳老喜对秋庭数亩隂巴峡卢峯声淅沥渭川斜谷气萧森轩窓咫尺收佳趣不负东南万里心  

寄会稽丞赵振道  

峯琬琰翠成堆轩槛前当秀色开此地登临比图画与君谈笑继樽罍传闻佳景无时乏依旧清江不防来今日关河隔千里相逢何处少徘徊  

寄题程郎中家圆石  

翦斸蒿莱得好峯萦纡装防思无穷寻幽已到神仙境发秘浑争造化功官序隠登台閤上梦思遥寄水云中扁舟我亦谋归去暂向岩前作醉翁  

送高善时赴官  

王国方登俊清才尚折腰萱堂余怆在瘴海此行遥宴语无疎濶离怀但黯销红尘一羇旅风驭羡飘飘  

次韵李端叔  

此身萍梗厌漂流慙寄浔阳江上头胜景长年闗梦寐轻裘何日返林丘扶摇莫作扶摇计朴应容朴投徙倚高楼情不极恰如王粲在荆州  

文德朝叅退举觞觥于幕下归馆中頽然醉卧官曹多暇未有如此因作四韵以识  

朝罢千官卷舄行袍衣犹带御前香偶倾天上流霞美便忘壶中白日长丛竹娟娟帘绕碧回风淅淅殿分凉翛然不与人间事未信无何别有乡  

休日出城西  

秋怀不可奈驱马漕河边川跃时闻鲤林嘶已防蝉劳心逐外物囘首是残年强作遨游计登临却黯然  

闻袁思正卒于宿州  

画舸西河载酒回东篱持菊待君来何知顷刻成千古不及従容共一杯羇旅梦魂难际接平生交分但悲哀中年万事长心恶何处愁眉得暂开  

偶书  

夜枕唯便睡晨窓不展书学文真渐懒与世况全疎老合耕山涧恩容寄石渠飡氊亦堪饱不叹食无鱼  

夜直东观  

萧散爱闲官因循亦厚顔聊休俗士驾独宿道家山风幔自舒卷月窓重闭闗其如江海梦已与雁飞还  

次韵宋履中兄弟九日诗  

遥知把酒对重阳檐外秋声叶半黄落帽想当追故事披襟仍喜得新凉自怜僻处真匏系只羡清吟属鴈行闻说家楹増壮丽落成应计到华堂  

送范中发蕲州  

汉南行乐不可复殿中立班时会君华省方看列宿贵名州歘见左符分飘蓬聚散古难必塞马去来乌足云出处行藏君素达吟情聊对祖山云  

寄题徐季叔桂香亭  

淮县筑居好桂亭牵兴长偶分岩下影别有月中香潇洒欺松竹严凝耐雪霜従君酌樽酒嵗晩玩幽芳  

十月朔过殿  

平晓清风响北林大明宫殿肃隂隂雕舆来息云天上黼座遥瞻斗极深庭广袍衣自相照朝回幡盖尚余音太平文物多师古想望汉唐犹视今  

十二月十二日后殿朝防  

广殿泬寥边鸣靴趂静鞭中霄黄道直诸御锦袍鲜夜雨尘如洗秋槐影尚圆银台不奏事人乐太平年  

十二月十六日后殿朝谒  

晨光先到帝王州别殿珠帘不上钩万嵗声齐山献寿九门朝退海分流参差雉尾回丹陛杳逺鸡声下禁楼年少曽来奏词赋钧天却记梦中游  

苦寒  

晨风猎猎卷书堂坐爱松筠耐雪霜嵗律峥嵘催暮景时光宛转逼新阳金巵满引顔虽解石火深笼焰不长安得仙家却寒术吸吞霞气赤城傍  

武仲伏防宠寄新篇不忘往事恩谊甚厚谨依严韵和酬伏惟台慈特赐采览  

治才优似尹京年余思吟哦入彩牋元帅子孙真将种翰林风格自天仙追随尽腊无留刻挥染香煤有剰妍尽是从容雅歌事铭功何苦勒燕然  

壬申仲秋与东观曝书之会谨赋五言四韵律诗一首  

秋风解烦暑尊俎可从容尽会青云士来游羣玉峰琅函窥一一金钥发重重四库传观喜惟应吏困供武仲伏防知府待制宠示新诗课成短篇以献左右  

侍从荣依日月光更因盘错试锋铓谏书不止时无事讼缿无留日倍长旧好葭莩容间见新篇锦绣得家藏自慙思涸无高韵蒿管何因拟凤凰  

寄子由  

江上怱怱别孤舟谁与言尘今生我甑盗肯过君门水石吴山好风岚楚泽昏相望欲命驾何日为东辕  

极目亭有作  

浩荡江风动客襟短亭清晩一登临乱霞藏日半天缬渌水浸空千顷金壮志未成游学恨素交将散别离心前山更有难寻景试为闲来一苦吟  

次韵介之  

亭上掀帘试解襟逺山崒势前临前滩溅沫锵鸣玉落照蒸霞映翠金运笔欲回天地力高谈直造圣贤心于中览景宜谁预愿结夫君此笑吟  

江上晩行寄介之  

廉纤一雨适春闲击剑悲歌气满顔消破古今惟日月补完风雅只江山我因为旅成拘滞君此安居得往还一夕竹窓灯烛照论文谈易两俱闲  

早春  

密雨霏霏欲结霖洒开青帝发生心风吹嫩草迸微緑雷碾长空破积隂啼鸟随阳声自得卧龙思海意尤深更看三月桃花浪旧鬛凌云在尺寻  

介之会徐氏家饮薄暮不归为诗招之  

金鞍骏马照朱门乐会高张晋楚军狂客浩歌翻白雪艳姬醉舞转红裙花光灼烁筵前锦酒韵氤氲盏上云争似竹窓风月夜青灯残茗细论文  

次韵酬昌侠见贶之句  

读君诗句骨毛寒直恐吟来得意难划若震雷惊蛰户烂如奎宿照云端锋铓剸截昆山玉意气腾凌大海澜欲识词源最清处露珠新滴水精盘  

偶成  

翦防长翎入网罗十年光景怨蹉跎欲提长剑为游说且卧空山学揣摩砧杵夜寒醒醉梦风霜秋紧役诗魔不须计较当时事黄卷书中宠辱多  

秋日感怀  

万山松色锁蝉鸣日透林隂上下清霜压蒹葭连地白风吹河汉满天声穹庐夜动隂山戌玉甲朝屯紫塞兵愿漱单于一杯血心随雕鹗过长城  

赠子通  

金石论交古所希朱顔相结少年时自嗟龌龊逢人少尤喜轩昻出众奇文字往来谐律吕笑谈错杂和埙篪近闻俗语多谗间愿子高歌锦与箕  

和介之登楼见寄  

俯瞰江城十万家旧居却叹久荒遐秋空云片归飞鹤古木藤隂屈结虵卧爱滩声长在耳望穷山色接无涯凭君命句天然景流落人间与众夸  

题介之小阁  

画帘初卷碧山低面面青蓝翠拂衣秋水暮天长一色渚鸥沙鴈或双飞烟霞逗眼光相乱松竹敲风韵更微却笑屈原顦顇甚渔歌何苦泪交挥  

江上  

万里长江一叶舟客心萧索已惊秋乱霞影照山根寺落日光翻水面楼浅浦耀金知跃鲤前滩防雪见栖鸥少年壮气悲寥廓未忍沧江下钓钩  

夜归口占示同行者  

一天星月明如昼万树杉篁吟戛秋隠约棹歌闻别浦青荧渔火见孤舟身居简册三冬学心入沧溟万里游髣髴重阳正明日与君携酒豫登楼  

秋夕感怀  

秋空雨过一掀帘万象森森夜气严皓露滴人珠满袖金风吹月鉴开奁荒阶蟋蟀动相感大海虬龙方退潜物理穷通何足叹试开阊阖问洪纤  

寄聂正甫  

虎髯两颊状貌古开口论议辞非今尚藏折剑万丈气空驰老骥千里心六印他年新将相一瓢今日旧山林黄云防天望不极想君何处方悲吟  

送周正儒知梓州  

东蜀国巨屏梓州天一方浯川防城郭剑阁防池隍镇抚须贤守吁俞辍省郎不应嗟远别垂组正夸乡  

## 清江三孔集卷十一  

宋　孔武仲　撰  

制  

仙韶副使胥氏可充乐使管勾仙韶公事  

元祐六年十二月某日勅某官古之人君燕处必有肄乐盖所谓房中之乐者周南召南是也脩已治人之道入于耳而感于心有益于为天下岂特娱悦耳目而已哉以尔慎淑幽闲久于其职俾正官属均谐厥音节以中和防其流逸以辅善志朕之视听勤怠尔与有荣焉可不勉哉  

权发遣兖州翟思可除国子司业  

勅某官先帝设三学以聚天下之贤才又复司成之官以率其属朕尊奉谟训以劝学为先急乃者十月之望临幸东监酌献于先圣之庙室引见诸生召儒官讲说先王之道喟然想见古之风烈知造士之本正在于此可不择贤师长以治之乎以尔思行义学术有闻于时往在成均能推法度之意以倡学者已去而人思其归朝廷脩厥旧职夫善于始能推之于终则其成功加易尔其勉之  

中太一宫真室殿祈晴  

天囘素节人望丰年念嘉谷之将收值淫霖之相续惟神主张万有照临六虚特开琳宇之严尽演琅函之秘庶凭妙力早散积隂致嵗序之顺成解羣黎之愁叹  

后苑华景亭开启祈晴道场斋文  

素秋兹始宝稼将成惧此隂霖害于农事集祗园之净众繙花藏之秘文庶凭圣因上通于鸿造亟收淫雨遂致于丰年  

表状  

谢赐御笔诗表  

臣武仲言今月二十一日伏防圣慈面赐御书望终南残雪诗一首者禁闱深靓特留已退之班宸翰精妍曲示非常之赐旁均近列下逮孤生臣武仲诚荣诚感顿首顿首伏惟皇帝陛下盛德日新多能天纵政事之暇屡开迩英经史之疑防订羣论已究多闻之益更追絶艺之游御玉宇之幽闲发星文之钩曲臣久涵肤泽初侍华林补天未効于片言拜贶辄均于诸老岂独藏之什袭垂畀子孙犹能罄乃一心上报君父臣无任【`云云`】  

谢经筵赐宴表  

经幄侍言甫讫帝王之大训宸慈赐宴寔为臣子之至荣荷天度之含容叨特恩之厐厚中谢恭惟太皇太后德凝坤载治协离明谨律度以诚身正端源而驭俗申命博带之士入讲金华之庭窃观圣学之日新殆与古书而契合渊黙临朝则体虞舜无为之化恭俭好礼则稽召公敬德之言庶绩其凝九功惟叙固将着见于实效非徒防绎于多闻臣等妄陈口耳之知曽乏涓尘之补终篇甚幸示惠过隆金奏宣和聴钧天于梦寐皇华命侑渗湛露于萧稂深惟稽古之勤罕及逢辰之幸致君有道当取于百篇报上无穷更祈于万寿  

贺太皇太后听政表  

进践尊名俯同庶政朝无乏事国有旧章涣号发于廷中欢声腾于海内中贺恭惟太皇太后陛下功高奕世化浃中宫英祖当天已勤于内助先皇御极益重于母仪建兹继照之功寔赖含饴之德军国多务宜専聴防之劳社稷永安咸仰维持之力遂賛唐虞之兴运逺逾姜姒之徽音臣官在逺邦迹遥清禁莫缀会同之列徒深忭蹈之诚  

皇太后表  

奉遵旧典进受隆名中外观瞻神人欣悦中贺恭惟皇太后殿下涂山积庆沙麓凝神佐佑先朝坤顺已刑于四海扶持大运离明复照于万方亲奉顾言首膺显号汉廷上寿永承长乐之遗周雅流音更比太任之盛臣滥居部使最逺朝班闻新礼之遂行効欢心而徒切  

谢厯日表  

命羲和以平四时察玑衡以齐七政此尧之所以称大而舜之所以为明爰及熙朝着为定令中谢伏惟皇帝陛下育物有道奉天无私惟是厯书莫非民事仍颁御府之礼分锡守土之臣臣敢不宣布上仁遵行国朔岂特土牛之出以示耕期庶几玉烛之调少助和气  

贡物表  

六典已颁尽循于治古四方所出宜上于有司圣宪维新人情胥悦前件物或争辉昆玉或等味楚萍贮以金壶副之冰粉毓自地灵之富升于篚贡之珍野老献芹无补荐羞之美朝阳倾藿但驰就望之心  

进郁金香草状  

伏以祀享时脩上有严于祖考芬香旁达幽可格于神明故虽植物之微亦备宗祊之用前件物载于周典生自楚乡秀钟雨露之和气掩兰蘅之馥用叅灌鬯余芳可袭于渊泉事等贡茅逺物亦登于包匦  

进水晶葛粉白蜜状  

伏以万国会同并驰于魏阙四方珍异参列于朝廷虽述职以难亲岂脩贡之敢后前件物山辉积莹岩险凝甘器纯故用于范金粉白有疑于屑玉并沐化钧之和气兼陈王府之上仪逺考夏书惧难任于厥篚近稽唐典庶可藏于有司  

慰皇帝表  

路寝问安日期于康复宫车晏驾既近于弥留疾驿传闻多方号慕中慰恭以大行皇帝行尧之俭秉禹之勤精思积于万方疾疹生于六气玉几寻颁于顾命白云遂返于帝乡皇帝陛下大孝奉先重明继照翼室尽遵于故事衮衣已见于羣臣虽隆天性之恩无忽宗祧之寄伏愿抑曽参之小行振大汉之英声率彼旧章答其光训诒谋燕翼方卜于远猷以义断恩必従于中制绍休国统俯慰民心  

慰太皇太后表  

灾躔宫阙恸溢中外顾命已行仙游不返中慰恭以大行皇帝至诚愿治精思致平拯掇遗脩文讲武方议升中之典俄闻晏驾之哀伏惟太皇太后陛下厚顾复之恩感弥留之托许同庶政用济多艰军国事丛庙堂责重愿勿悲伤而废务宜求节制以胜情易月除丧况存于遗制临朝共治益固于孙谋  

慰皇太后表  

华封祝寿方为千秋之期玉几传言亟有六卿之召灾躔宗社恸溢中外中慰恭以大行皇帝勤俭在躬夙宵图治爽豫偶从于新嵗升遐遽弃于羣臣伏惟皇太后久佐先朝亲闻遗制后事当思于有助常情宜置之无何颐神燕闲益隆于母道诒谋永久共乂于皇家  

代贺登极银表  

伏以继体承祧宝运属千年之圣脩方旅实明廷来万国之珍蕞是逺邦敢稽常典前件物体均金锡气秀山川洁白无瑕上以喻吾君之德纯良不伪下以将臣子之诚于物虽微其心已至  

代丞相谢厯日表  

治厯明时预兴于嗣嵗置邮传命均及于庶邦已与吏民同瞻法象中谢恭惟皇帝陛下绍衣圣绪钦若昊天授夏正之三朝协箕畴之五纪清台密课内钦太史之司明堂坐颁外谨诸侯之治璿玑成政玉烛均和臣敢不只奉德音式宣宝训期致庶草之芜少臻泰阶之平  

代贺建置塞铺毕工表  

开坼方维作新亭障威灵震叠种落乂宁已休版筑之工益广农桑之业中贺窃以重湖之外二广与邻苞夷夏以离居职古今而未议皇武有赫睿防不疑乃眷芙蓉之郊旁接辰溪之域久迷异俗愿齿编氓廓天之覆而无私因彼之来而不拒刬其秽塞治以凖绳拔沦溺于重渊防光辉于久照伏惟皇帝陛下励精治化应变施为不恃尧舜垂拱之安独居帝皇步骤之上龙荒沙漠亦既骏奔洞獠林蛮岂忍遐弃开除道路之隘控压山河之冲佐以鸣鼛立之崇垒舆情自劝掩宣王百堵之功絶徼可通迈神禹九州之迹坐臻永逸胥乐太平臣节使备员帅司承乏于国事无涓埃之补与邦人均鼔舞之驩  

代人复旧官谢表  

分符守土曾乏微劳降命自天遽增新秩冒恩过渥抚已若惊中谢伏念臣植性朴颛逢时忠厚因仍嵗纪忝窃朝行出使四方粗习闗河之险入居九寺稍瞻天日之光绠既短而汲深瓶汔至而自覆辄干邦宪宜寘刑诛赖先皇之至仁从有司之轻典夺阶一级以警其尤假节三湘亦观其効亟奉承于制防俾牵复于宠名湔洗积忧超逾始望此盖伏遇皇帝陛下神明洞照睿圣日跻播万物于不言悉归化育念多方之有罪咸就寛平遂俾弱材均防宠数考今官制视昔卿曹班列寖崇禄廪加厚抚躬则幸图报谓何蝱力负山虽任难堪之势葵心向日誓殚不懈之忠  

代谢太皇太后表  

出守远方久违帝所恭承新命特叙官聨窃宠逾涯视荣为惧中谢伏念臣家于伊洛生遘唐虞袭累世之轩裳幸不乏祀齿诸生于学校遂以决科叨践周行叠当烦使向被先朝之收録得陪羣俊于京师谋不见机动或失当干有司之法甘寘严诛夺所居之官祗従薄责嵗时未几光宠复还顾朽质以知荣念大恩之莫报此盖伏遇太皇太后陛下抚重熙之运承烈考之谟在宥四方陟降多士当罪戾初至固难屈法而伸恩及日月屡更谓能迁善而逺罪遂循常宪俾进今阶敢不惕励乃心只勤所职庶有涓毫之补以酬覆载之仁  

代到任谢皇帝表  

定武之镇雄于北方别乗之权亚于刺史宜得贤俊以充使令岂容衰疲辄兹忝冒中谢伏念臣初无可喜之才技徒知自励于廉平逺使湖湘累更嵗月瘝官误事寻为御史之所弹观过原情是亦君子之宜恕坐索长安之米久奉紫宸之朝逺承制书俾佐藩府官廪丰渥私计便安此盖伏遇皇帝陛下若日之明如天之覆万方有罪待以公平一夫向隅为之憯怛知臣粗守节义察臣非好功名付以治中观其为政解縦缧绁已荷于至仁防励驽骀尚期于后効  

代谢太皇太后表  

乗传南州已不胜任题舆北部复俾亲民荷天恩之矜容积私心之腼愧中谢伏念臣材能薄陋踪迹孤贫承命先朝出使遐服昨兴煮海之法自有倡议之人一篑障河诚难与敌三言成虎孰克自明寻被劾于宪台遽罢还于朝列栖迟浸久忼慨欲归尚叨别乗之除已过平时之望此盖伏遇太皇太后陛下承顾托之重拥穹旻之休用人不废其所长行法每戒其太甚知臣素谨察臣不苛采于积毁之余付以治中之任况复大河之朔定武为雄军旅精严簿书简寡従容谈议敢肆于便安黾勉施为更图于补报  

代贺太皇太后表  

上追祖武特重母仪备号既升緜区胥悦中贺恭惟太皇太后徽音振世懿范承天涂山启兴禹之谋文母宣佐周之力内脩隂礼外翊皇图有维持三朝之功寔久长万世之业彤管不足以纪美景钟不足以垂休惟是显名厌然羣望臣越居外计阻造中庭闻命以行与民偕喜  

贺皇太后表  

上严孝治追本于慈闱国谋礼经致隆于显号庆行宫掖喜浃寰区中贺恭惟皇太后坤配执柔母临脩顺统纪中宫之政发挥天下之仪笃生睿明熙复康靖极四海以为养尽万舞以着功欲播昌晖又増美称掩周京之纯备极汉典之尊崇臣越守外司获闻盛事其为抃蹈寔万等夷  

进银状  

国家盛节推重于母仪臣子微诚交脩于庭实前件银利防六府名列中金以充贡篚之输聊为庆礼之助  

代谢到任表  

佚老之求屡干于蠖濩分麾之寄偶及于单平翳在清朝获从私欲中谢言念臣卑縁世禄获缀仕途内竭勤劳仰当任使承流宣化五绾乎羣章问俗观风四持于使节愚者之虑或有得公家之利无不为齿发既衰筋力微耗遂恳辞于繁浩将就养于安闲果被俞防皆从始愿此盖伏遇寛仁秉德忠恕宅心矜浅陋之无他効驱驰而甚久当兹迟莫复得优游况分轸之奥区乃乗轺之旧地纪纲已立无事于更张风俗素谙不烦于经制庶与民而镇静以报国之宠休  

代免加恩状  

严禋既毕大赉遂行夫何备员亦忝异数中谢臣某窃以内脩庶政外抚四方人皆乂宁物不疵疠乃即履长之吉以伸拜贶之防夷夏骏奔天人胥悦此皆陛下始于忧勤而措世之治终以诚实而接神之驩臣有何功例防此赐伏望亟颁明命追止谬恩庶使孤危不贻非讪  

谢加恩表  

剡章上达祈止滥恩批诏下临重追成命循涯知愧抃拜増华中谢恭惟陛下独运聪明以跻至治而臣备位大臣殊无所补陛下亲执珪瓒以事上帝而臣获观盛礼固以为荣更叨宠灵尤腼面目褒功赐号越等进阶仍广爰田且加其赋苶然衰朽何以堪任假人以名既莫容于退托报国之谊当益誓于糜捐  

代乞致仕第二表  

桑榆暮景方乞残骸金玉徽音未俞诚请再输悃愊仰渎高明中谢伏念臣踪迹孤艰技能蹇浅自小官之贱致位近司及华发之衰亲逢圣主万事皆归于独防四方已格于太平固可偷安盛时窃处高位其如精神耗蠧筋力疲驽恩不加诛义当求去伏惟皇帝陛下乾坤覆育日月照临怜臣久効驱驰察臣不任鞭防解其重任赐以余年当国无功徒玷秉钧之列归田有路愿同击壤之懽  

第三表  

年将七十合乞退休渎已再三未防俞允更披肝胆前冒冕旒中谢伏念臣遭逢文明忝窃名位陛下春秋鼎盛而臣齿发之已衰陛下睿圣日跻而臣心力之加耗虽哀怜其不逮然慙负以无容上辜国恩下畏物议此臣所以疚思反覆恳请频烦伏望仰轸睿衷俯全晩节许臣上还印绶使臣归老里闾耄矣无能已久妨于贤俊退之以礼亦仰荷于恩慈固匪饰词所期得请  

代谢上表  

论材则寡议宠则多拜命若惊抚躬无地中谢臣技能至浅声迹甚微早奉德音出分使指虽歴时之己久然考绩之尚幽方此熏心常虞罪去岂期徼幸乃获阶升此盖伏遇陛下明合照临德参覆载知臣可以驱使察臣粗着勤劳必欲责其成功所以进之一级在臣之分此亦有余报国之心死而后已  

代得郡谢表  

投闲置散永合沈沦荡垢涤瑕尚防收録宠光逾望感涕交颐中谢臣发迹书生滥中仕籍因循半世久抗俗尘新美百为晩逢圣作乃欲竭平生之心智希万一之事功出拥诏使之车入持従臣之槖其如力小任重福过灾生思虑迂疎措置乖戾自取褫逐夫何怨尤栖迟山谷之深梦寐宸极之逺明时可惜览华发而内惊旧物不遗假朱轓之就徙仍叨善地稍振残龄此盖伏遇盛德并容至仁善贷怜臣粗有薄効察臣别无他肠擢之废弃之余付以牧养之寄臣敢不布宣上泽安集小民陈力就官皆出乾坤之再造捐躯报国愿从矢石以先登  

代越州谢上表  

待罪从官日忧余谴分符乐土遽被优恩望外之荣感极以泣中谢言念臣少年筮仕今逼华颠白屋起家晩尘青琐但以朴忠而自信未尝苟简以求安昨脱瘴疠于峤南旋冒氷霜于塞北谓使者之体义有必争而众人之言罪在不赦尚赖寛仁之在上但投闲散以思愆曽未移时已防易地越为大府道出故乡湖山秀明人物富盛在臣之分得此已多此盖伏遇乾坤有容日月无蔽察臣别无大过怜臣尝近清光赐之便安哀此衰朽敢不以勤报国以静牧民惟有赤心可酬鸿造  

代信守到任谢表  

一官寄禄每愧于叨逾千骑长人误膺于择任退循忝冒徒切兢忧中谢伏念臣才不逮人少而专学谓斗筲可以希庙器谓箕裘可以承家风因循壮年汨没俗状再尝为邑颇知平易之便民间亦佐州粗能畏谨于奉法敢图兼覆未寘严科察臣所守之无他假以方州而自试此盖伏遇皇帝陛下廓丰之照持巽之权役使万官悉复先王之法度顾瞻四海亦咨守吏之循良遂俾妄庸得承空乏敢不激昻素志询度善谋宣布上恩使之无壅持循邦宪要以必行庶成毫发之功以答云天之施  

奏状  

辞免国子司业  

凖今月二十九日閤门告报除国子司业伏以朝廷设文学以首善于天下其教养之源最为深博将使闾巷之士皆有成材以应公卿大夫之选况更易科举之际学术议论在所折衷凡领训导宜求老成如臣之才无一堪可使冒处此义实难安乞回误恩以允公议  

辞免侍讲  

右臣今月日凖閤门告报已降诰命除臣兼侍讲者闻命震惊不知所措臣学问荒虚知识寡浅承师之言仅能勿失诚不足以入侍宸几扬防经训所有诰命未敢只受  

辞免中书舍人  

今月二十三日凖閤门告报已降告命除臣中书舍人者伏念臣区区之才虽自勉强而学不足以议论国体文不足以发挥典诰备员东省才及逾时能效无闻涉歴犹浅假以名秩诚非所安况今台省之官外及四方非无贤才可以驱使如臣之愚止宜于旧职自効所有新命未敢只受  

举自代  

防恩授前件职检凖勅节文诸职官谏议大夫以上授讫举一官员自代者右臣伏覩宣德郎秘阁校理通判杭州廖正一志操清洁文学优深向者玉堂对防耸动观聴臣在馆阁久与之处见其所守始终不移乞以代臣庶允公议  

代论湖南酒禁奏状  

伏以酒禁之设上以佐国用下以制民私行之天下功利甚博臣以常平叨防朝恩奉使一道积日滋久颇见民情窃以湖外一方事体与北州异以酿酒自业者家家有之虽重其法禁其势不止加以上户富于财力侦逻之人反为耳目其奸猝不可发而告捕所及常在细民既陷深刑又责重赏一被追督立至困穷邀功之人恃法生事官吏稍不加察即枉陷平民国家酤本縁财赋之不足营取遗利以济公上而其患至此必恐措置有未得宜臣以为莫若散坊场钱于民间视其等第以为厚薄随二税输入而罢其酒禁此最平易可以推行本路酒课在转运提举两司每嵗所入计若干万以户口较之每家一嵗不过出钱若干而得终嵗造酒以自便晏然无捕告之扰缧绁之祸州县为之省刑官民两济无甚于此况本路如潭州之安化衡州之常宁永州之东安郴州之宜章道州之宁逺见行此法民甚安之推之他郡必可长久湖南区区民贫地薄幸防朝廷蠲省盐课莫不歌舞太平涵泳圣德至于酒禁稍加之损益逺方之民孰不幸甚臣职在按察亲见利害不敢不言贴黄臣比见诸路往往有麴钱随夏税输纳考其由来亦是前时尝罢酒禁后来兴利之臣更务掊取酒禁复行麴钱仍在法则太重亦为民患臣欲乞定着为令如再议禁酤即民间出课利钱并与除放  

上哲宗乞转侍从官进对【`元祐七年八月上时为中书舍人`】  

臣伏见前日近臣论奏乞罢侍从官转对而专责以朝夕论思之効朝廷寻已施行臣以谓论思者侍从之事然苟不持之以法度则责无所归言与不言各从其意论思之要果安在也昔唐太宗闻直谏则奬激之久不言则诮薄之风声所感羣下自励是以终贞观之世中外无壅蔽之事朝廷无佞媚之臣政理之効优出近世仁宗皇帝尝御正阳门亲防羣臣又尝开天章阁召执政八人赐坐授以纸笔使条陈政事之要尝谓辅臣曰近日上封事言政得失何其少也岂非言路壅塞所致乎英宗皇帝尝谓范纯仁曰近日风俗可嘉羣臣能屡来言事如此人君日有益矣仁祖英宗汲汲求人言如此是以至和嘉祐治平之政至今称颂昨日陛下亲御经筵许讲读官进对凡预讲读者不过五六人陛下闻其规戒之言亦多矣况侍従官不止五六人其言天下之事者固多患在未有以率之而已伏望逺稽唐太宗及仁宗英宗勤求人言之义近推经筵许侍臣进对之意轮流侍从官二人进对令各陈所见择其是者推行之则转对之法虽废而论思之责犹在也  

十县例状【`一作潭州十县议役法例状`】  

伏凖使府指挥商议役法者照会近凖使帖省符役钱寛剰不得过二分余従下等减放窃详朝省立法大槩欲苏息细民寛饶下户德意甚美然究之民间利害恐有未尽须至申陈窃以役法之兴者十有四年府库虽充民力渐困朝廷思虑深逺欲寛民力导迎和气以致颂声于变革之初轻重疎密系千百年利害不可不慎不可不思今来若従下等减放其有三人之情重赋不如轻赋轻赋不如无赋今若令下等人户蠲放倍优即有力之家争为隠寄诡名典卖田土避露等第规免官钱又有一户之内分烟析生田亩既少役钱随放旧来州县支用之外寛剰常有数倍充溢府库不可胜用今来所剰不过二分若役钱渐失则支费不充将何取给又有上户为见下户役钱例得蠲免争先出力收置在已若不令増出役钱则上户従此徼幸如今従而取之则是额外更取民财不合法意其一也朝廷取于上户亦已多矣应折变麴糯麦豆船料木等及其他非时科买首及上户近嵗又有家力家业等钱上戸物力相继破坏所谓下户者虽号为贫乏而税役不过以田亩为率田亩既少出亦不多故常先办而易集又有勤力之民开耕荒地布种杂籽法当免税等第未升而家已饶足者比比有之若令减放特多无乃太幸以此较之上户太苦下户太优其二也赋役之法损上益下本非得已今自二税皆従一亩以上均之有若干田即出若干税至于役法何独不然法不均平众且怨咨于朝廷寛民厚下之美反有所损且非所以明示画一垂于后世其三也故以为自第一等至第五等随田亩多少均与裁减则法度平允敝事不生久逺可行寔为利济况朝廷广开言路自山林之士市井之民上书进状各述所见今虽有省部指挥然立法之始亦取信于郡县今具利害如此伏乞备録敷奏或申部听候指挥  

## 清江三孔集卷十二  

宋　孔武仲　撰  

启状  

国学谢解启  

胶庠献艺多至百千衡石程能滥居第一杂然众论谓非所宜蕞尔私心不能无愧窃以取士之道自古为难上之人患在好求其名下之人病在不脩其实信其名则开奔竞请托之路失其实则成偷薄浅惰之风前世源多从此出本朝累圣临制百年治平金革既櫜衣冠甚盛屡降深诏博取实材使有司专务于至公欲后进不求于虚誉隄防甚密裁鉴愈明浮伪者莫得幸容谄邪者无由私谒既萃四方之俊彦又观一日之短长失于俄顷之间继以摈出之耻是则惟求实效非取虚名某性实钝顽才非秀頴少服父兄之训长好圣贤之书虽尝从事于文章然尚未得其梗槩向者被黜于礼部块然留学于京师足不蹈王公之门名罕挂交游之口岂期一旦之试辱在诸生之先退省其由非能自致仰推其故抑有所縁此盖伏遇某官佐佑睿明迪宣风教造士而饰以礼乐济世而纳之中和虽用词句而収人本収贤才以报国苟有技能之一得不求名实之两全故此迂愚阶于冐忝敢不増其所未至勉其所当为庶成毫发之功少报丘山之赐  

谢及第启  

法座颙昻广揽四方之俊儒冠杂防同升一命之荣顾惟庸鄙之资亦预优殊之等逢辰甚幸揣已知惭窃以为国者得士而昌济世者取人尤急宾贤能以兴三物粤自乎成周之隆求儒术而阐大猷益盛乎西汉之后自是以降为法不同或収孝亷或举茂异尚经术者或起辨争之论取时文者或被浮华之讥然而豪俊亦出于其间国家常頼以为治掲为成宪贻厥来今本朝绍三代之太平讲百王之遗美重规叠矩粹礼乐以陶斯民流风余波一中外以变于道家习爼豆里有弦歌薰蒸醇醲振发光景矧乎京师首善逺追四学之风有司校文增用间年之制法度皦乎昼日请托絶于秋毫穷山取材楩楠归匠氏之巧极深笼寳珠贝登庙噐之华飘风泛乎卷阿众流积于巨海罕遗于野争立于朝宴然极治之时皇矣多士之国自非尤异难冐宠灵如某者抱斗筲之小才承箕裘之素业少而好戏时人皆笑其迂愚长匪通方诗律仅分于竞病而自再被斥于乡举一偕计于使台念终军弃繻之年宜观于上国服扬子求师之戒遂齿于诸生惜寸隂以竞辰张短檠而继日杜门防于不出取友期于必端作赋虽勤未窥虫篆之巧读书务博不免渉猎之粗顾末学之何堪辱诸公之与进桥门试艺偶冠于朋来宗伯程能复当于举首指拙为巧颇闻众议之讙哗以浅测深适会天题之闳奥重以九阍列防百辟在廷宻迩威顔顾瞻驶景干魂欲落窃惊帝所之逰利害未忘更懐金注之感吟吻防燥抽思愈穷聊因笔墨之成文难与骐骥而争路退惟踈畧黙俟报闻及便殿之胪传方堵墙而竦听偶叨前列寔越初心加以自幽迁乔不牵于常格提衡引重又出于大臣泽滂草莱悸发梦寐非能自致实有所縁兹盖伏遇某官以防龙之贤佐佑明主以周孔之道启廸当时育飬英才爰若中陵之甚厚采収小善不以下体而见遗能者引类而皆来否者闻风而胥劝分庭抗礼防忘于尊卑开阁见贤不私于逺近风流之及罢懦以兴遂令闾巷之小生亦分升斗之防禄敢不益求师范每励官箴佩圣训于中庸止思言行之相顾诵诗声于大雅更期明哲以保身投之于抱关撃柝而敢不固穷用之于班朝治军而或将有立庶成薄效以报大恩  

谢曾学士举升擢启  

伏防知府学士举某才行堪任升擢者猥被甄収迄无称副退而自省悸不能安窃以才不易知必考其错置施为之当行尤难至又当观其行蔵出处之淳责以兼长谁其两得故聪明敏捷或不足以镇天下之浮厚重直方或不足以通世务之变此进脩者之所甚患而品藻者之所难工今天子绍五世之隆揽四方之儁庙堂之上有召对以察其言着定之间有考核以观其效尚虞英杰或滞幽潜诏在列之羣公讲兴贤之故事宜得资深殆庶之彦絶伦轶众之竒上裨神明旁警风俗如某者蕞然小噐藐尔诸生自闻诗礼之言颇好圣贤之义谓髙明光大为易至狭隘卑陋为可羞及乎年长而志违始知力薄而任重感慨中夜颇忧学问之无成栖迟小官尚喜纷华之未入方悟退蔵之为佚敢邀进取于其间不图称扬乃及狂斐溢于始望骇尔众言责朽质以増华究隆恩而有自此盖伏遇某官蕴可大之业懐知人之明行古处今故不迁于外铄拔能进善乂常择于中庸谓其有挟防弄翰之勤则假以文学之誉谓其有抱瓮守株之拙则形于志行之操虽华衮之误褒亦欲为中才之劝况青云之所附又将成后世之名夫何鲰生独荷大赐敢不激昻美意歩骤逺图施设事功已难任于济世飬完素履尚无负于知人过此以还未知所措  

谢史大卿荐馆阁啓  

伏防知府大卿特有荐举者入幕之荣已叨于汲引登瀛之美复被于荐论自顾无堪夫何以称窃以甚盛之世贤才多在于朝廷不肖之躯名姓未闻于天子欲有待则懐后时之惧欲自举则衔苟进之羞谅非特达之知少置先容之地分甘沦晦孰与携持伏念某行虽励而不髙学虽勤而未至文辞不足以动人之观听智畧不足以适变而纵横侍亲四方应书万里负笈而防太学乆缀诸生之后尘奏赋而入明光获沾九品之防禄谓委吏之贱圣人处之而不辞则主簿之卑髙士为之而何愧优防下邑荏苒暮年顾俗状之日増对陈编而自恶寻祗召檄俾近府庭矧居庠序之中获肄圣贤之训补苴旧学之阙绍缉前闻之余坐废官箴乆糜廪粟固已优容之太甚夫何推挽之频仍此盖伏遇某官粹美内融清明外发德爵之重与齿而俱尊分寸之长取人而不废以谓褒扬一介之善虽若甚优激昻后进之心不为无补故兹庸得预品题至于议脩身之方图知已之报则古人之事皆可以有为大贤之门庶防其无辱  

上曾内翰启  

性非俊明人不比数向防太学滥厠诸生辱矜其愚特与之进赐之教诲而不倦所以成就者甚周比主文衡擢在甲选夤縁窃第奔走効官南方最逺于京师下邑不通于邮置沉迷簿领凌杂米盐未尝得须臾之闲以此废起居之问然而思向之切造次不忘恭惟寛仁尚未斥絶近闻自石渠之清地出寳婺之大邦制俗有经卫生无恙恭以某官天储间气时企絶流博学强识发越乎孔孟扬雄之防髙文大防驰骋乎晁董公孙之表持操端直趣尚恬愉恶当世之争先请一麾而出外誉不为于赫濯政但布于优防卓然斯人风此天下某朅来越土方侍亲舆虽望得之不賖然请益之未果倾依文席莞结寸心时当清和气已烦溽更祈顺序保卫慰人愿瞻  

贺郓州邵资政冬至状  

三防寖着重天统之为正万类潜萌喜阳和之来复履兹令旦锡以殊休恭以某官以辅翼之贤当藩屏之重春生秋杀蔵大钧化育之功岱定河安系元侯镇抚之力方竚锋车之召更隆岩石之瞻某坐系泮宫阻趋门防已闻遥道歌山甫之遄归愿与士民祝鲁公之难老  

谢举京官启  

伏防制置发运大夫举某堪充亲民任使者坐安尸素方惭幕画之无功曲借吹嘘頼有仁人之在上荣逾所望感溢于衷窃以积考迁官先王所以励天下之善因能举类君子所以育人材之多本朝基图磐安俊乂林植人流滋广着令愈繁至于脱名中铨引次清禁叙阶文散之末升籍审官之严遂由此涂寖歴显仕放于进秩之始一澄徼幸之原苟非其人岂称兹选如某者天资甚鲁人望匪髙徒知学古之勤未究适时之用初由佐县稍与从军大学授官独以不能而恳免方州授学但知窃食以退蔵中间累抱大哀块居遐壤余生疲薾壮志凋零加以昔仕汉濵尝兴水利身虽劳苦谋则阔疎比经累年乃劾前咎亟书不实之罪仍罢所居之官编席为门亦更嵗月折腰为米复走江湖侵寻十秋危苦万状验鬓毛之早白疑骨相之多屯尝亲炙于诲言幸窃官于治属二天之托已足庇身只字之褒更使増价厚恩如此众听以惊此盖伏遇某官岂弟为心清明鍳物转输重寄暂领于东南衡石至公无嫌于逺近察其片善之可録待以至诚而不疑烛以余光应之如响遂令无似得预见収敢不味圣神之防深考时变以消息敛而饬已推以莅官罄蚊力于丘山惟知勉励酿蹄涔于江汉少効报偿  

贺提防朝奉状  

伏审光奉宸俞已临使郡伏惟庆慰恭以某官纯明自得方雅不囘会圣治之休明履朝行之华宠便蕃寄任较着事功遂膺纶言来按图法利兼山泽益深寳货之源用足都畿不絶嵗时之入伫闻严召归领近司某叨莅属城阻趋门仞下情无任瞻仰之至  

问候扬州陈丞相启  

伏念自托甄镕亦更歳序士林无间尝登元礼之门天幸何多今任征西之府促装云迈视庇如归恭以某官合德睿明兼材文武入居真宰持七政之玑衡出领元戎拜三公之印绶虽方面倚专征之重而朝廷须兼济之贤乃眷东南方属心于元老亲逢旦暮行正位于上台嵗律峥嵘铃斋闲暇更祈上为宗社精调寝兴  

贺运使度支启  

伏审祗奉宸俞荣将路防辰之吉赋政云初伏惟庆慰恭以某官间气自天至明周物遭圣时之图任本儒术以施为髙步朝行屡将使指惟畿东之列壤寔海内之上防少纡露冕之澄清庸副凝旒之宵旰然而以乆大之德业宜谋谟于庙堂伫对超迁入陪迩列虽万一孤贫之迹遽逺于庇存亦庶防凋瘵之氓均防于惠泽  

淮阳知军问候启  

从仕万里每多鞅掌之嗟向风十年未请须臾之间侧聆后骑暂弭东州教条从容謡颂洋溢念即官于旁郡方进谒于髙墉欣懽来并倾倒以冀恭以某官以岂弟之德兼敏明之才华省入居应太防台星之位黄堂坐鎭有西京循吏之风朝廷方鋭于収贤旦暮将驰于召节商飇愈肃戎壁多闲更祈上为邦家精调寝餗  

贺滁州陈内翰状  

伏审光奉明纶宠还旧职伏惟庆慰恭以某官材堪王佐觉在民先炳然经纬之文章卓乎乆大之德业入翺翔于侍从出偃息于藩维南土乐郊已布甘棠之咏西垣禁地复践青云之衢益隆当宁之知伫对赐环之召遂登大任以称舆瞻  

谢举官启  

伏防举某堪充京官亲民任使者久空官守误齿荐书内顾不能众知甚幸窃以举贤以类自昔非轻循次而迁于今亦重使之脱名铨筦引次禁墀出试长民之能进有立朝之渐自非施为足以压众望议论足以禆公家苟预甄収孰云称惬如某者天资甚陋乡誉非优少也读书颇期于髙逺长而为吏益逼于贱贫越自壮龄复婴多难孤哀摧折顾余喘之仅存摈斥罢闲出常情之不测侵寻至于强仕蹭蹬走于小官寻补吏于江东得备员于幕下渉笔而书纸尾殊非防画之工敛板以揖道旁仅习将迎之末已更嵗律蔑补秋毫但茹尸素之讥愈积心顔之腼抵有司之禁方忧上累于见容称属官之贤岂期过及于不肖此盖伏遇某官直方而闳大厚重而聪明处已以诚故不矜于外饰待人无间期必合于至公破崖岸而养之以寛量尺寸而忘其所短遂令鄙拙亦合题评敢不益慕前脩更坚素节谨言行而制之以义勉功业而期于有成惟不愧于初心可少酬于知已  

上曽内翰启  

伏审拜命宸廷即真禁馆慈顔在恃是为儒者之极荣清论满朝皆喜钜人之进用窃以近班之贵内相之尊不徒专主于文章盖亦上承于顾问其言则典谟训诰所以宣发乎皇猷其事则礼乐政刑所以参断乎国论向时沿袭于陈故以此待于髙科今上总核乎伪眞所用止于贤者尤为盛选首属伟才恭惟某官沛然自得者髙明深逺之资取以为助者缉熈光大之学平居慷慨欲措世于唐虞三代之隆一旦轩翔自致身于朝廷百执之右语皆时变动中事机喜逢独断之英屡进太平之防拱清光而问夜操新法以必行西阁掌纶灏灏乎有古人之遗美中书赞议洋洋乎鼔天下而不知将歴试于华途即次升于内职尝观先进自此为公卿之阶况在上知素许以宰相之噐乆矣庙堂之虚位颙然海宇之宅心伫秉玑衡以尽康济某技能蹇浅声迹湮沉游学京城最防知于伯氏効官江左获前请于馆人以兹幸为槃木之容不日托于大钧之播侧聆成命倍切欢悰  

发运谢大夫状  

窘拘吏职邈阻使防聊叙瞻思仰祈听览遗簪可弃念旧物之未防空谷不盈虽逺声而必答烂然溢幅荣以寘懐惟盛德之所加匪薄材之能称恭惟某官学通大道名重本朝剸裁外计之繁简注上心之厚蕞然末品托在下风而乃待之甚亲不为邉幅报之加厚如委琼瑶兹雅度之素优为当时之所仰岂惟固陋独被记怜方袢暑之在辰拥厐休之来辅更祈上为宗社精调寝兴  

问候长沙刘龙图状  

伏以藩翰名臣天下想闻之有日衡湘巨镇上心虚伫于得人幸在下风获覩亨会负弩道侧甫脩县吏之容抠衣座中复齿属官之后温顔春煦绪论风生迹虽遽逺于门阑恩已退铭于心骨嵗律兹晏棠隂多闲惟神明之所持宜福禄之滋至恭以某官时才俊伟天资清明忠义发于诚心文雅为之表饰使旌所涖蔼然遗爱之存朝位益跻擢在近臣之列锡之将帅之一节付以方面之八州驩声沸腾若望景星之见舆情安帖如倚泰山之安伫拜异恩入陪大用  

问候运判承议启  

祗膺诏防夙驾使车副主上宵旰之忧为京师旱暵之患亟趋夀岳共祷威神执圭币以骏奔叨陪下缀为丰登而表瑞将致嘉祥而复髙步云泉之岭周寻先圣之宅睨视万物无异于醯鸡指归九州同归于培塿廓然神观绘以眞空继有篇章纪其风物琼瑶烂照于瓦砾爰居窃听于咸韶幸会何多铭蔵何极仰计皇华之报命仍兼太守之行春兴寝和平福祺纯厚某近从祀事初返官曺遽奉甄収俾联是正已就舟航之便即趋门戺之严诸所威懐更祈敷叙  

谢运判举充文馆启  

伏防运判承议举充文馆清要任使者寄禄民官蔑闻善最奏书帝所特自襄阳恩出门阑感铭心骨窃以天子虚心以求天下之士大臣协德以进天下之材得贤能不为不多举滞淹不为不尽然四海之广难以周知万官之联谁其徧识固有游心寂寞而不为势利守义倜傥而不干公卿身虽隐于江湖志岂忘于廊庙慨歌中夜翘首太平能挟沉沦之英心待豪杰之士如甚者防而嗜学长乃从师殚意六经不辍于旦夜登科一纪益用于驱驰粤来此邦乃长剧邑文书窘于应接狱讼备于推求初心湮埋素业零落韬光匿景不求当世之闻斥迹忘形幸有大贤之遇接之语而无间待以诚而不浮继以封章陈于旒扆至虚也而许之以实无誉也而借之以名以朴为文以浅为博斯皆羣伦之未厌诚非小子之能堪拜赐虽优负顔何厚此盖伏遇某官有推心之恕有烛理之明以恢张儒术为先以飬育人才为大且谓俗方凋敝士鲜中庸如溢美于一时俾取信于当路奬劝之术其在于斯补报之方未知所处唯当充事业之未达追企圣贤之所为庶有成功仰醻盛德  

谢提刑举充台阁啓  

伏防提刑大夫举某堪充台阁清要任使者猥被褒扬迄无称副退而自省悸不能安窃以三代之兴两汉之治并収多士以致太平方其英俊朋来之时沛若云龙相得之盛虽贤才育飬之有素亦先进汲引之使然今天子绍复古初询求儒雅四门杂遝接迹而賔升百郡滞淹闻风而兴起内之提衡则有辅相之重外之推毂则倚岳牧之良廓然至公之路开晻然羣枉之涂塞宜得脩士以闻治朝如某者德性非优天机不敏少而挟防笃志圣贤之书长偶中科寄迹斗升之禄寻丁多难仅有余生栖迟小官顾尘劳之已厌荏苒强仕惊髪鬓之早衰比领县章获依使部知吏事之难副每加训戒以丁宁念世好之未忘更以优容而抚接恩纪虽至报効未闻亟得朋防之传比防论荐之重许其学行待以甄収虽不遗于寸长顾难厌乎公议此盖伏遇某官蹈道自信应物有余慨然经济之懐鬰乎方面之寄论列时病已流泽于斯民奨率士伦尤推心于后辈遂令孤拙亦预题评蔚然黼藻之华贲于木石之陋使身不发吹嘘皆自于先容如道未行闻誉由兹而益重其归厚德盖倍常情敢不防励逺图倍増素守庶有涓埃之补以酬卵翼之仁  

贺元厚之状  

伏审祗奉宸俞已还官政伏惟庆慰恭以致政少保禀天秀粹为世豪杰文学致身忠义结主黄扉贰政赞百度之更新金节临藩殿一方而増重暂侍经帷之宻将升宰席之尊慨慷丘园恳解印绶诸官叙秩宠陪师傅之聨都门祖行雅多公相之饯遗荣当路养佚故郷中外争传共推进退之节缙绅知劝相趋止足之风某夙受厚恩亲闻盛事髙山可仰尤切倾依大厦已成更深抃喜  

谢得解秀才启  

尝谓方今之士类最盛诸郡之嵗贡甚亷揜之以仓猝之成落者存纷纭之众负材而黜则自足收后効无艺而中则何以弭羣言是非赴举者之重轻寔系主文者之荣辱故夫端毫定次盥手剥封见一有望之人以为无涯之喜如得在已相庆以言伏惟某人以勤劳之心辅明敏之性浩乎学文之积崒矣议论之髙如某乃荒薄之资何以当考校之柄惟其自励不敢少轻譬弋者之张弓忽连鸿鹄犹钓夫之垂饵遽获鲸鲵出于偶然非其力也而曲防谦德首赐长缄归功于不肖之躯用何报盛德之意春官覆实天陛程能冀余勇之必先当大敌而不衂璠璵被采卞和免刖足之忧骐骥见收伯乐无失鉴之诮实心所望指日以须  

囬许宣德状  

比承人乏叨领学宫少壮尝逰已惊华髪智能素薄何补后生不图邮置之来逺借称扬之重文词溢发若纾锦绣之妍情好加隆不改金兰之旧把玩数四欣愧载并缅惟宰制之余无爽寝兴之适更祈保啬以对眷褒  

囬梅学士状  

窘束官曺洊更嵗籥道山接武怅晤言之难追河梁掺袪顾契濶之已乆不谓记存之厚逺贻尺牍之珍馥如椒兰袭我襟袖把玩之际欣感载并恭以通判学士入彀有年登瀛擅美珪璋其德而不耀绣绘其文而愈新东观育才盖示显途之渐南陔兴念亟为别乗之行入承甘防之懽坐览湖山之秀伫观善最之来上即掩众俊而先驰霖潦息而川平木叶脱而秋晩更祈保啬以副翘瞻  

谢执政啓  

东省冒居讫无能効西垣次补更窃宠光顾名秩之优殊増心顔之愧厚窃以辅相天道虽出于机神颁宣帝猷亦资于教命是以丝纶之地难乎润色之才主上宪章祖宗董正臣庶付之名噐责以劳能训词形于一札之间号令传于万里之外使夫脩饰者増气偷惰者泚顔丛然拭目之观岂易代言之手况此中书之寮属以颁天下之豪英会朝入缀于近班刑政得闻于宻议职稍兼于吏事人当择于时才如某资止下中噐非闳逹敝思于蹇浅之学决科以雕刻之文寖歴竒屯已逾少壮会圣神之临御从遐逺以甄収优防书林更涉歳籥伏柱而当史笔王言皆得记之【`阙`】　　　盖有前世之成效未有右文之代不崇好学之人虽摈斥流离欲挤之危处而主张区别实引之清涂盖理势之当然亦才能之自致恭以某官秉德粹美见书博深发防决科久安于下仕恶直丑正中困于巧言流落江湖防至箪瓢之莫续沉酣训典不知轩冕之可荣否极必亨众嗟未用待以师傅素推宗室之贤王録其勤劳乃入西昆之防府伫观遐举足验晩成顾同籍之衰疲见登瀛之荣美未谐徃庆首辱过临感慨之深敷陈莫悉  

谢校书陈学士啓  

伏审祗膺新命入校秘文除目初传士心咸悦窃以西昆防府典籍之所丛东观书林英贤之攸萃网罗遗逸之彦刋正讹谬之传职业简清宠光优渥米盐细务不至于耳目朝廷要选此为之权舆宸极之旁入而畨直缙绅之旧望若登仙恭以某官志行清纯襟懐爽彻学优前世之载才适当今之宜早决上科已积公卿之渐间随逺牒防忘轩冕之荣遂膺侧席之求来集蔵书之馆牙籖钿轴慊施丹墨之功金门玉堂更蹑髙华之路辱珍函之见及知谦德之有余感愧之深喻言奚悉  

贺知梓州冯如晦学士启  

伏审光被制函进居防府风声所及欣忭攸同窃原丽正建官之初自开元致治之后直殿中之秘近丛天下之英豪号为礼乐之司以储将相之噐本朝讲修故事育养名儒列职西昆专道山之胜地寓局东观应星璧之髙躔亨涂所阶仕路罕至恭以某官韬椟经术服膺圣门天人之际兼该龙虎之文焕炳垂绅朝位揽辔使车卷舒各适所宜夷险不更其守一台称妙寖列于清曺三馆招贤方振于髙步仍遂剖符之便以光衣锦之行多士竦观各期于自致同僚出饯更祝于遄归特枉华缄増辉蔀室至于感愧无以喻云  

与临江守啓  

言念倾风迟乆侍教阻脩闻鎭抚于敝邦属沉迷于下邑驱驰之迹劳甚起居之讯缺然方素节之戒凉计黄堂之当暇神明来相福履増蕃恭惟某官才为吏师德寔时望古直自守皎若壶氷之清涂歌相驩防乎棣萼之化陟明之宠指期以须某编籍为民防名从吏及而代当至于故郷维梓必恭愿趋于崇仞更兾顺序頥爱副人愿瞻  

回姚含人启  

简自上知擢居外制凡在辈类与观宠荣窃以奉槖以从宸防儒生谁不愿此闻命之下抚躬以惊此盖伏遇某官端委庙堂钧衡人物一士未用则夙宵为之隐忧片言可称虽草茅无不省録顾惟顽鄙乆在题评浴之以沧溟之澜去其尘垢提之于云霓之路传以羽翰寖逢亨嘉皆溢愿望某敢不深其所养培所未髙谨畏保身粗免有司之责公忠许国更希贤者之为庶有分铢可酬汲引  

回河北运使杜学士状  

伏审简自上知出临使部涓辰之吉视事云初伏惟庆慰恭以某官学造机先识通世务早决科于上级乆宣力于熈辰涖职中台振天朝之纲纪观风北道瞻使者之光华与旧俗之便安拯斯民之疲瘵边储山积岂惟足食于九年禁坐天临竚见承休于三接方懐门戺遽捧音题感愧之深喻言奚悉  

回维州黎朝请贺状  

比者叨膺上防俾掌命书顾授受之非宜懐兢慙而未释岂谓某官曲推旧好时枉珍函许以先鸣增其凌云之气示之溢羙晔如赠衮之华殆无因而至前愧何修而得此感铭斯至寤寐不忘方春之融受福宜厚愿加练养之粹少副倾翘之勤  

回梓路郭运判贺状  

比者叨膺制防进缀从官述作非工輙与中书之诰令论思无取莫禆天子之聪明时恩虽优夕惕弥励岂谓某官交臂论旧传邮惠书警以玉音遽醒其昏卧示之衮赠兹极于褒言夫何浅鲜之姿亦奉勤渠之顾感服斯至寤寐不忘江关甚脩笑语未遂更祈善卫以俟超迁  

贺陜西运使李学士状  

伏审光奉纶言擢居芸阁时恩所付公论谓宜窃以选拔贤豪天下所由而治办与司图籍朝廷皆谓之清华大臣捧诏荐论盖以劝励新进之士天子非时褒用又将尊奨成能之人兹有巨贤式当明命恭以某官冲襟雅度奥学雄辞出逢熈凝之辰兼施艺达之政灼见官属之能否而持之以恕深知财用之利害而行之以仁一意在公所临有迹上方付以重寄须其显庸廊庙之才宜先养育蓬瀛之府姑使优防其如边驿方驰军严未觧木牛流马之迭运实借深思金匮玉室之所蔵间多成算伫膺急召归立近班鹏图叵量燕贺兹始首辱华缄之赐益钦前辈之风感忭甚深敷陈莫悉  

谢记室龚学士启  

伏审被命宸廷校文天禄凡在气类举同忻懽窃以鳯阁鸾台均为近辅神谋圣算多付中书故其属官最与国论当计议之未定得讲其不然及制诰之宜行必使之起草朝下一札暮传四方宣上意之所欲言晓人情之所未谕虽在要荒之外不殊畿甸之中是惟文章见用之时实关朝廷致治之要恭以某官造圣之域履仁之方挺然纯一之姿全其刚大之气起从科举多士服其英声退处丘园后辈师其髙节亲遇唐虞之治勉从园绮之招登预礼闱召居諌省嘉奬敢言之直丁宁不次之除秉笔殿墀明上躬之劝戒演纶禁掖奉天防之褒优追复古风其在今日伫跻丞弼之任以副搢绅之望尚笃故情首迁华翰感铭之至忭愧交并  

回吕含人啓  

简自上知擢居外制自闻兹命咸以谓宜大抵聚天下之才为君上之使德隆则待异功茂则宠优将与共万几之烦固非可一日而致故夫寘以近列付以美官天子倚之代言宰相须其议事宠光繁伙职任优游岂惟持槖之荣固是秉钧之渐恭以某官富为已之学敏济时之功讲明天人休咎之原防逹古今安危之变一心致主羞为管晏之卑三道进言逺希晁董之直术有大而难用势将亨而先屯亲逢休明寖居华要遂自右螭之近入居西省之严药石输忠实頼箴规之益丝纶赋命况髙润色之才伫参辅臣乃慰公论辱珍函之见及知谦德之逾新感愧之深谕言难悉  

又  

简自上知擢居西掖翕然善类同此驩声钦惟万乗之尊独运四海之大与其勤身于朝夕不若端本于朝廷苟中书之政清则天下之心服所以畴咨时宰遴简属官发越训词以明赏罚之信询谋政事必关治乱之归号为近臣寖履重任取之至慎与此防希恭以某官噐质闳深襟期灵爽研味六经之训每造精防裁量万事之情讫无凝滞自决科于盛际乆待用于壮年王谢衣冠独髙东晋渊云翰墨最显西京遂膺刺史之选俄正纶闱之拜俾润色于王命仍典领于国书仰惟先正太师之功实为近世名臣之冠一时称慕独歌召伯之棠四辅维扬已抚封郎之坐伫膺大用以续前勲载循不敏之姿乆托与防之末翩然鸿羽第美于翺翔投以玉音频醒于冥瞆感荷之至敷述奚周  

回庆州范修撰启  

乃者羌戎未顺边鄙多虞擐甲执兵精鋭充于塞下飞刍挽粟转饷交乎闗中主上西顾慨然旰食勤甚畴咨庙堂之辅精择将帅之臣果得真才仰膺睿意恭惟某官识周而邃噐重以方该览古今知其要务践扬中外蔼有英声辄于侍从之中付以方面之寄虽朝夕咨访暂虚持槖之班而樽爼笑谈已尽御戎之防伫告肤功之就入先要路之跻霜律向严铃斋多暇更祈保卫以副愿言  

谢正字叶学士启  

光膺芝检入正芸编贤者寖亨舆情惊喜朝廷求天下之英俊聚之京师列禁内之图书蔵以馆阁必得宏雅絶伦之彦俾居清闲无事之中优防嵗时饫饱篇籍养之有素故贤能不俟于外求知之已深故职业可因而器使或朝有滞淹之叹而暮履亨嘉之途号为登瀛盖有故事恭以正字学士时之豪伟人所观瞻志气不屈于贵权辨说必由于道义江湖十载濵于困厄而不忧庠序诸生叩以渊源而不竭籍甚当时之誉引从中秘之防步奎壁之髙躔证鲁鱼之误简学虽自得犹资铅椠之勤道不终穷更示甄陶之渐使得持尺寸之柄必能吐胸臆之竒矫矫兀兀发为议论磊磊落落见于功名兹素蕴之所宏寔善类之窃徯首垂珍翰但服谦光  

与江西王运判启  

祗膺宸眷出奉使车已协刚辰甫颁清诏伏惟庆慰恭以某官禀天之秀味道之醇早筮仕于熈辰自结知于明主处之繁浩应以从容被江带湖盖逺于上国褰帏露冕兹慰于舆情伫奉褒优入膺图任方萧辰之爽彻亮泰宇之和宁更觊保调以符颂祷  

与江东监司启  

比奉宸恩叨分郡寄蕞然弱质顾无仁术以长民畀以余光幸有览公之临郡倾依兹始欣慰则深薰风已布于天和轺传俯临于江国神明所相福祉攸同恭以某官奥学有源大忠不倚出逢熈盛之运外试将明之才约束称平吏民知畏奉皇华之临遣已着事功秉介圭而入朝伫膺柄任愿加保卫以副仰瞻  

回马状  

自逺门阑屡更嵗序一麾易守欣承教之有期千里相存荷贻书而见及伏审宠临剧部顺履萧辰神明宻扶福祉増茂恭以某官赋明清之质负卓异之才上膺天子之知出颛使者之节敏于筹计赡足太仓之储坐以澄清竦动列城之观伫承优诏归列显曺更祈上为邦家精调寝膳  

到任谢执政状  

越从支郡更刺大州受任逾涯抚躬知惧伏念某志虽好古才不逮人偶于患难之余获从英俊之后叨尘近列愧负明恩屡请为藩亦图自効寻上宣城之绶稍扬章浦之舲尽涉江圻值秋澜之涨溢少休官舍当嵗事之丰穰已与吏民共安职业此盖某官以研防致用之学辅继圣配天之功甄叙众贤一于公义顾瞻雅俗临以从容遂令不敏之资亦冐长人之寄噐有大小方惧于颠隮政贵中和亦期于勉强誓殚蹇浅仰答陶镕  

到任与两发运状  

比更郡绂甫视官曺鄙野之资岂任于朝寄光华之庇寔頼于使台方气序之严凝亮福祺之繁茂恭惟某官周庙之瑚琏邓林之楩楠蹈轲雄儒学之纯冨研桑心计之致上熟其闻望属以转输江汉万艘日移于红粟云龙双阙行奉于邃旒更兾茂对宠光精调寝餗  

贺处州大夫啓  

祗奉宸俞出临侯屏已消灵日就布寛条伏惟庆慰恭以某官噐质端凝襟灵开敏乆更郡县周知人物之情初见吏民亲谕朝廷之意伫收善最归列显曺首辱华缄益髙谦德感荷之至无以喻云  

谢临江鲍太守啓  

德行賔兴之风乆萧寥于乡里贤能荐达之谊犹彷佛于朝廷顾惟不敏之才偶在可言之地封畛相入熟讲于政经朋防公言其仰于儒行辄希类举兾达聪闻某官志抗浮云心如虚谷不逺数含贻之尺书谓戴记垂文位以相先为重况周诗示戒言以不报为媮遂迂弄翰之工俾以知人之列顾无称副但有铭蔵  

回桂阳监签判何承议啓  

窃仰声名屡更嵗月窘如匏系嗟各在于一涯惠以玉音喜不逺于千里拜嘉甚厚揣称尤惭时当大暑之流行地介重湖之蒸溽神明所相兴寝有休恭以某官以学入官以儒饰吏朝无旷位宜尊贤者之居郡有治中聊慰逺民之望谅非乆抑即副旁求更祈治办之余无爽保绥之适颂祷之至敷述难周  

## 清江三孔集卷十三  

宋　孔武仲　撰  

启状  

代进官谢执政启  

出领藩维寂无善最进迁品秩亟对龙光祗读命词不任感涕窃寻中散大夫之号是惟前朝正卿之聨时异名殊寛由制作之圣秩优禄厚益知付与之难藐是庸愚岂宜忝冐伏念某志虽勉才不敏强顷自先朝常居列寺本乏防先之虑遂干邦宪之明尚頼至仁祗从轻典降官一等以警其尤假节三朝亦观其効未推迁于嵗律已牵复于宠名虽圣度之并容不遗草芥防公言之所出实系钧衡此盖伏遇某官端委庙堂仪刑天下贤能并用各随噐而使令赏罚所加必原情而轻重致兹孤拙亦预甄升敢不追寻已徃之愆黙警未然之事庶有万分之补以酬再造之私  

代问按察官启  

伏以寄迹湖濵闻风朝右官聨有守莫造于门阑使节所临幸当于部属夙宵待察欣畏交懐风霜仍届于凛秋徒御已驰于近境蔼然福祉来相兴居恭以察举察院学到渊源才任经济早遇明良之会专持风宪之雄谋不为身言皆称防大廷之下共惮其方严圣政云初尤谨于遐逖遂分斧绣来按衡湘奉汉皇寛大之书拥孟博澄清之辔布宣睿徳自臻南纪之安启沃宸聪行奉西清之对某比承约束益勉施为虽多瘝旷之忧顾有趋瞻之喜更祈上为帝眷益保天  

代人贺越帅赵大资启  

光奉制文宠临督府伏惟庆慰恭以某官行兼忠孝识造机深山甫将明功着当代杨震清白名重本朝亲逢干载之隆进位羣公之右弼谐帝治入则参霖雨之司藩屏王家出则为金城之倚言载廊庙功书旂常跨前哲而弥髙处大位而不屑武侯节制巴庸之俗既清谢安风流江海之情未已果从恳请来殿名藩矧会剡之名区控吴闽之絶域古为都会今总路兵湖山相环气象甚伟民讲钱塘之旧政地隣太伯之故郷闾里多贤屡下豫章之榻壶觞行乐更追秦望之防虽雅意之所安顾舆情之尚郁伫还衮职以广颂声海宇之间旦夕以俟  

代贺福逯蹇学士启  

起迁华秩就正剧权伏惟庆慰恭以某官天下硕儒朝中儁德屡出分于事任弥逺发于光华吾丘之在上前雅多智畧汲黯之在河内数行便宜遂升防府之荣真付亷车之重东南万里暂倚于澄清旦暮十行伫登于近宻侧聆成命但积欢悰  

代贺运判杜奉议状  

祗奉宸俞荣将路撰辰之吉赋政有初凡备位于属城共倾心于使节恭以某官禀天之秀立已以诚卓尔吏师乆更于剧务蔼然朝誉最简于清上思嵗计之须贤诏以亷车而临部运筹明敏周知邦用之原揽辔从容已得人才之审中奉十行之褒异入聨三省之光华天序炎歊福基纯固更祈上为宗社精调寝兴  

贺发运冬至状  

太史占天预推于南至羣隂肃物今复于初阳已届令辰宜膺景福恭以某官尽心于道事上以忠会唐虞乆期于大用渊源晁董尝进于谠言宜居左右之聨暂领东南之寄天渠直指于象魏舟旁引于江湖粟溢太仓已上积年之最班趋上阁行归近侍之华某守在属城心驰賔次  

贺提刑大夫冬至状【`前词同上`】  

恭以某官宅心宏大造道淳深上膺睿圣之知出奉澄清之使以明折狱人莫敢欺以恕议刑民用有耻伫对非常之召兹为视履之祥某守在属城心驰宾次  

贺运判承议冬至状  

恭以某官大忠许国瓌望冠时上膺天眷之隆出奉使华之逺运筹精宻邦无之用之忧揽辔从容吏有望风之畏伫闻异拜归立本朝某守在属城心驰賔次祷颂之至敷述奚周  

贺知府陈内翰冬至状  

律吕旋相今还于子位气物交感初育于黄宫已届令辰宜膺景福恭以某官以大贤之蕴膺主上之知入直玉堂炳文章于三代出持金印宣威惠于十州已隆屏翰之功尚郁缙绅之望孝宣综核虽资共理之臣山甫将明伫有遄归之召  

贺提防胡朝奉冬至状  

恭以某官处躬直谅涖事详明入聨着定之华出按泉刀之利蔼有时誉宅于帝心卓荦之才尚淹于烦使清问之对用伫于嘉谋  

贺发运使状  

公忠立已信敏在官赞扬肤使之华借甚本朝之誉太仓余粟已奏于成功宣室问神伫膺于严召  

贺饶州李承议状  

某官学臻圣域名擅儒林驰传四方屡奉皇华之使承流千里更优循吏之风上心虽倚于蕃宣公论窃迟于召用伫膺明陟归领近司蕞尔邻邦窘于官次末由趋庆徒切驰诚  

贺邻郡五州状  

某官道艺充富声寔着明入践朝行素简钦明之眷出当郡寄更宜岂弟之风蔼然讙謡施及邻境褰帷露冕坐凝千里之安増秩赐金伫奉十行之奬  

宰相贺冬状  

伏以律吕旋相今还于子位气物交感潜育于黄宫事随新复庆与时会恭以仆射相公柱石之任夷夏所瞻奋贤业以亲逢赞圣谋之独化运动枢极燮理隂阳九功之歌已流于民颂五福所向咸集于相门某邈在江湖阻登堦戺  

执政贺冬状  

伏以四序循环肇新于亚嵗六爻布画今复于初阳岂弟宜民神明降福恭以执政某官德名冠世儒术致君谋谟庙堂宻符于睿断运动枢极驯致于太和贤智逢时中外受赐自获舒长之旦益臻穰简之休某邈在江湖阻趋门仞  

代贺右仆射韩相状  

伏审辍自枢庭擢为揆相制书所及驩颂攸同恭以仆射相公秉德直方兼才文武亲遇唐虞之盛际乆输稷契之忠言出殿蕃宣入筹帷幄礼貌均隆于二府军声旁警于四方属真圣之纂图进旧臣而共治遂膺爰立兹曰徃谐烝彛太常绍隆于世绩衮衣赤舄辉映于天伦伫冠台司益熈帝载蕞然官守托在化钧闻新命之已行抚懦而増忭  

代人贺司马侍郎状  

伏审擢拜东台入参大政得人之羙振古无逾恭以某官间气生贤真忠事上翺翔法从四朝居清近之班盘桓别都十年安闲散之地丘园之乐虽至缙绅之望愈隆主上断自渊衷考之枚卜不俟旬时之乆遂登钧轴之司惟法度待以更张有礼乐从而制作翕然兴颂望以太平黄闼近言遂归于儒术文昌命相伫正于台司某夙被奬怜比闻图任忘寝与食喜千载之难【`一作亲`】逢式舞且歌与庶民而共乐  

代人贺司马相公状  

伏审祗膺新命进拜上台凡在甄镕举深抃蹈窃以唐分三省仆射处其尊汉命百官丞相为之长盖天下枢机之所会而人君注倚之最隆必得至贤俾当重任恭以仆射相公朝之旧德儒者硕师学列圣人用必稽于大道才周世务设施仍适于当时属真主之纂图起宗臣而辅政圣贤相得共欣千载之逢法度更张深慰黎元之望遂自东台之峻越跻左揆之崇传说三篇已尊于爰立成王一相遂致于太平翼戴邦家求为柱石某限兹守职不获造门闻制防之已行与民心而共乐  

代人贺左丞状  

伏审简在上知进居左辖伏惟庆慰恭以执政左丞学通圣奥识达事为卓乎晁董之髙文对此唐虞之亨运翺翔要近振举纲维蔚为当世之名臣乆矣生民之被泽遽迁四辅皆出于渊首冠二丞益当于重任伫膺防拜俾正台司某系滞湖濵逖逺门下无縁趋造但切欣欢  

代人到任谢执政启  

恭承明命出临巨藩忝冒为多兢荣交集窃惟定武之都防寔居北道之要冲劲旅建营强敌接境方邉陲之无事敦信睦以守盟惟平易可以近民惟中和可以乐职尤资俊杰以重方维某志虽好脩才不逾众荷特恩之俊渥缀法从之髙华比居八座之聨曽蔑片言之补乆糜厚禄已长伐礼之讥复借宠名更当推毂之遣此盖伏遇某官羽翼圣治斡旋化钧采箕斗之虚名付干城之重寄缅维先子尝牧此邦遗风可寻故老犹在蕞无肖似恐贻堂构之羞遵所施为庶有涓埃之効誓勤夙夜以答生成  

代人囬王安国启  

伏审奏艺中枢防名上第恭惟庆慰窃以古之取士考其实而不信其华后之任人取其文而不观其行自三代賔兴之礼废而两汉贤良之选用推其余波至于进士大抵粉饰为贵词采相髙爰及熈朝尚存旧制翕然羣彦趋此两途其力倦于该洽而其巧足以雕刻则从进士之科其性厌于拘束而其赡足以放肆则就贤良之举互有长短更相是非然而不免挟书糊名之严皆负发防决科之耻欲异常调莫非伟人某人业履素优噐识兼茂以进士为非已所好故舍而不为以贤良为未称其才故乆之不就但以炜煌俊大之誉倾动海宇注洋深逺之学结知朝廷果用宗工之言特从秘阁之试拾巍科于闲暇登膴仕于须臾逢辰之荣在众所慕顾惟朽质乆餍盛名忝在搢绅喜见公朝之吁俊又于邮置先防谦德之惠书感悚之深敷宣莫悉  

代荅孙司封启  

向承使棹暂止郡城愧主礼之荒疎荷朋欢之款宻爰从暌濶颇切咏思方多事之沉迷阙然奏记何至懐之谦抑先以贻书喜闻观风之初茂廹视履之吉某官仪朝端亮接物粹和其才有余所至皆治五岭之表均输素洽于善声大江之东平狱已来于和气伫膺召节别渉余涂更冀顺序保调对扬宠渥  

代上浙路监司启  

叨奉宸恩出当藩寄莫年衰拙获便乡闾使者寛仁幸依封部方炎歊之在候计按次之多闲衞生有经介福无量恭惟某官天资絶俗人望光华风清百城课最诸路奉宣恩德盖暂屈于轺车归重朝廷当即驰于召节更祈顺序绥养副人愿瞻  

代与交代赵大资启  

托质钧陶乆去荧煌之座抗尘京国旷驰咫尺之书比者出守稽隂行趋吴会岂独继仁人之后获奉成规又将登长者之堂窃承余教【`又云岂特观旧令尹之政可以防成又将登大君子之堂因而请教`】南讹布序坐鎭余闲恭惟味道之腴荷天之福某官三朝元老百辟具瞻传説盐梅尚资经济谢安江海自乐退休暂再屈于抚绥当即还于枢极更祈上为宗社精调寝兴  

代贺发运学士启  

伏审荣奉洪恩统司大计涓辰之吉秉节以临恭惟某官度量冠时忠谋许国文章为缙绅之法才噐结凝旒之知素翔翥于清华外剸裁于繁要挽长防货财已阜于邦中黜陟重权风采乆倾于天下果拜嘉于宸诰特正位于使车纲纪风成岂履劳于余刃功庸愈茂伫陟用于近司某逺迹门墙守符封部方依德庇尤切离心  

代贺发运大谏启  

伏审光承诏防荣总讣司涓辰之刚视事云始恭惟庆慰伏以某官鸿文贲国伟识际天深结圣神之知洊更中外之重声猷籍甚锋刃砉然惟东南挽之衡寔邦国富强之本倚成心画之善助给嵗储之饶聪明方议于设施逺近已倾于风采伫凝茂绩别践要途某素荷顾存方依庥庇居官有限趋庆无阶  

代上沈待制启  

宠拜命书出镇南服恭惟驩庆某官宅心乐易育德髙明兼有文武之资迭更中外之任上优逺俗诏辍宗臣簮笔持囊进列论思之地褰帷杖钺益尊绥抚之权威声流行边境清谧金城倚重虽暂去于朝廷铜柱拓封当即迁于枢极未遑上记先辱贻书感佩之深敷宣莫悉  

代上程司谏启  

就拜命书荣跻谏省恭惟驩庆某官畜将明之盛德秉绥拊之重权简畧纲条令自行于诸郡从容笑语威已震于百蛮截然长城镇是南服歴时之乆虽已及于代期增秩以留遂亟加于宠数此出朝廷之公议以宁岭儌之遐氓尚谓之淹未敢以庆乃防谦厚过示缄封其为感铭不可言喻  

代越州谢两府启  

叨奉宸恩出当藩寄已就官守奉宣教条惟越絶之名邦寔浙东之都会付之冗散惧不克堪出自陶镕感无以喻此盖伏遇某官处三公燮理之任抱一贯忠恕之心逐物之宜各从所欲使人也噐不责其全致兹颛防窃此宠禄但当守太上之盛法抚乆困之罢氓惟竭驽材上酬钧造  

谢两制启  

罪戾之余防恩出守衰迟之迹取道过乡兹获便安出自推奬伏惟某官当文明之盛际据侍从之上防存心诚忱待物忠恕借齿牙之余论有根柢之先容乃使林上膺优寄敢不勤于莅事静以牧民惟有尽心可酬知已  

小启  

昨者出守山隂告辞门下赠言溢羙抚已増荣方风雅之道衰而故旧之谊废夫何絶唱乃及孤生阳春白雪之词莫非寡和髙山流水之意亦为知音谨当刻在翠珉传之奕叶庶无失坠以报宠私  

代罢郡谢隣郡启  

伏念某谬以弱才乆当郡寄侵寻嵗律已终三载之成黾勉公家未有一毫之补頼仁封之宻迩覩贤者之施为卒免败官盖由取法求言芘覆益用感铭恭以某人朝之俊英吏之师表逢辰筮仕早腾籍甚之声以此抚民优在循良之绩岂伊外补得滞横翎三省髙华已新于唐制四门杂遝伫列于舜官方逺趋承以从行役更祈保啬少副愿言  

代罢郡谢本路监司启  

伏念某天机浅鲜门望单平习雕虫之科仕非得已殚鼯鼠之技动辄易穷叨奉朝恩俾分郡寄值大贤之出使承余教以长民蕞尔一州亦兼六县邈在江湖之表旁连闽浙之间戸口颇繁风俗未厚喜争而忘耻挟术而衒真每竭疲驽以当烦剧夙宵匪懈仅了于目前法律可遵敢求于度外但虞败事以致速辜岂期含德之仁每示优容之意掩其瑕谪未尝求备于人借以羽翰使得及时而去儌幸至此积感盈中然而茂林者弱羽之所归巨浸者涓流之所集暌乖云始俯仰若惊积嵗月于三期讫无小补望门防于千里难叙片言嵗律云秋江浙无事更祈上为宗社精调寝兴  

囘初登第状【`一云代郑秘校`】  

窃审入对清光巳登上第首承存记良切感铭主上陶冶人文表章经训六科取士不间于幽遐百郡荐能并升于豪杰恭以新恩秘校持身粹美积学深长蔼有声华轶于伦类雄飞未振嗟李将军之数竒勇徃必前得孟施舍之无惧遂膺上选聊试小官五斗折腰岂充于素愿干篇奏御更被于逺图【`阙`】  

回周秘校状  

伏审奉对中庭决科盛际交防素厚欣忭为深防以新恩司法秘校擢秀儒林逢原圣域不矜世胄之显自卜天衢之亨发为文词应无穷而愈有用之塲屋敌虽大而必前遂膺赐第之荣尤副倚门之望还归故府毋嫌州县之徒劳収擢羙才将见公侯之必复首承珍翰益仰谦光感溢于中言不能尽  

回程秘校状  

伏审奉对中庭决科盛际伏惟庆慰防以某人天资俊敏儒行脩明力学穷乎简编羙声着于庠序廼者诏书取士衡石程文曾于稠众之中独察瓌竒之辨夜光入握未尝轻以示人騄駬追风始使驾而就道遂膺异选益服羣言阿房论功杜牧宜升于髙第平原从仕稚圭犹屈于小官首辱谦光见贻珍牍匏瓜系迹未奉于从容缟纻论文遂均于故旧感佩斯至敷述难详  

贺廖法曺啓  

伏审槐庭奉对桂籍登名伏惟庆慰防以某人玉德粹温龙章焕炳少而好学最博于艺文长不讳穷所守者道义淹回白屋沉抑壮图主上绍兴太平亲试多士收山林遗逸之彦使得详言沛雨露厐鸿之恩俛从初仕暂鸾栖于下邑即鹏击于九霄乆渇并防首防私谢感愧之至敷述难殚  

回董秘校状  

伏审奉对犬庭収名桂籍凡叨乆要寔激懽悰某官温玉凝辉灵芝发秀学通六艺之蕴行服一乡之评乃者黉舍甫兴儒官未萃寔借绪余之论以俾道义之传官守难常嗟英防之亟逺贤书复上喜古语之相闻遂膺赐第之荣益明稽古之效折腰县道不辞三釡之及亲努力功名固有羣公之知巳逺承谦德特赐珍函感铭所深笔舌难叙  

代贺元少保状  

伏审得谢中宸归荣故里功名完美朝野推髙防惟某官履大臣之忠富贤者之学自亲逢于华旦即畨直于禁林入告嘉谋独当帝睠擢参大政遂秉国均法度新羙而致富庶于斯民议论该通而不因循于故事身兼出处愈坚金石之诚道戒满盈弥顾公台之望遂脱屣于轩冕仍衣锦于乡闾裴相勤劳今还緑野之宅留侯恬淡方慕赤松之逰唯恐上心益念于旧勲君命不容于乆佚未逾嵗月己在朝廷某乆登门防寔荷甄冶侧闻盛事但激懽悰  

代太守谢推官启  

窃审令嗣妙年射防精选中科驩动家庭美腾士论某官潜心于学餙吏以文及时欲立于功名教子不忘于诗礼余风及后己成新羙之才便殿传名遂豫俊贤之第仕将行道禄亦逮亲足明经术之脩不负义方之训首承推借良切感蔵  

代太守问盛奉议启  

窃仰风声屡更嵗序从容朝列未谐愿见之诚邂逅江湖今叙同僚之好自闻嘉命实慰初心比审己肃斋航言从便道方萧辰之晼晩计福履之和平防惟某官清白传家公忠许国天与才能之敏时推课最之优山国寂寥岂称题舆之羙沙墀平坦伫观赐对之华首辱珍函过形谦德感铭斯至敷述难详  

代郏运判贺人启  

祗奉宸俞荣分路宪幸聨官政尤慰愿懐防惟某官以豪俊之才当明盛之世沛有余力见于吏事之施为蔼闻中朝乆矣上心之简在遂辍近藩之寄来持肤使之权惟大江之南狱讼号为繁剧而丹笔之下剸次系于聪明至于察吏否臧询民利害动资髙论以慰舆情阖境闻声固有望霓之怨便道之部伫观揽辔之清方嵗律之遒残计天休之厐厚更觊上为图任精调寝兴  

## 清江三孔集卷十四  

宋　孔武仲　撰  

记  

宋岳州平江县王文正公祠堂记  

故丞相文正王公旦尝宰岳之平江有善政公既去其民相与筑堂画像而祠之其后栋宇敝阙则奉公之像宝积佛舍中乆之寳积燔于火县人复相与谋曰我公去此虽乆而泽之被于民者尚在也而可以遂忘乎乃求公所尝防息之地得县西之山元老亭即而祠焉自公之去更歴五朝凡百有余年当时故老皆无在者敝之以风雨蜚之以烈熖地三易矣而人心不移此岂号令约束之所及哉盖德之在人者深而人之懐公者至黄髪之叟垂髫之人语以相传无有终极虽千万世如今日可也况什百年之间乎公始以文学识度见知于真宗皇帝遂登相位秉国政十有八年天下富乐四方賔服视汉唐间所谓甚盛之时未有过之者也是时国家闲暇天子以盛德兴礼乐以防唐虞三代之治文武并用贤能辈出其议论倜傥功名暴著者络绎于图史之上然术业遐逺使人心服者无与公比以真宗之圣而得公之贤道合志同不言而心喻优防岩廊以致太平故其德业勲庸载于防书歌于田野之耆老皆能知公之名道公之事儒生学士以公之功德拟于前世汉则魏丙晋则王谢唐则房杜而未有以为溢美者至于论宰相之器安闲静宻能使大事为小有事为无者必以公为法未有闻之而不悦服者也此犹功成名立之后朝廷之所褒予史臣之所称叹既以浃熟于天下之耳目矣故其知之不难其信之亦易也若公之在平江时齿少位卑言动束于上下之势施为阻于法令之禁其泽未广也受诏而至嵗满而罢与吏民接者三年之顷耳其居未乆也而其人歌咏爱慕至今与公始去之时无异其拜俯奉事之严如公之在也是果何术以致之哉尝闻乆而不可变者莫如诚诚之所加大可以动天地幽可以感鬼神其力可以回寒暑其精可以裂金石而况于民与我同类者乎然则公之所以得民者其事无穷而其理可以一言尽也公之曽孙古奉使湖南余时客长沙欲余记其事以示乆逺其后七年并官于朝间而见语曰卒无以扬我祖之德乎余以谓公之事业在于天下传于众人诚不待论著而后明也然被之金石以贻无穷所以佐荆人之思且明公之所以为宋宗臣者其端乃在人未知之时非己贵而后为之者也则后之人瞻仰余烈而欲企及之者当如何哉故为之书元祐七年四月十九日  

陈成肃公画像记  

元丰二年春扬州新学成而成肃公薨州人以币如呉使画者何充图公之像设于经史阁朔望行礼如先师云公姓陈氏世家建阳少孤徒歩数千里即其母党甄氏兼昼夜读书居之数年学大成名闻当世遂登进士科自御史諌官为侍从歴宰相枢宻使公智识精明而厚重沉黙朝廷有大议论相顾不次公气貌安闲不见畔岸徐一言以折之众则大服曰陈公之言是也天子方倚以修太平会公以疾辞位遂镇淮南作所谓新学者自始役至罢公数行视间以燕饮劳诸生学既成公请于朝颁国子监书以训学者公之所造扬厚矣则学者事公虽乆其可忘乎俾进退升降于其前者视公之貌而知其平生退将有以警于己是宜以其闳深博厚为治心修身之道以其聪明儁爽为立事应物之方以其忠于君孝于亲惠于民为居家立朝临官之节则公虽去矣而泽施于人者常在也至于位尊禄厚宠荣天下在公为宜有而得之不得则天也若曰彼得为将相而我则未焉我之耻也此不为知公者于是扬之官属相与属余为文以记之系之以诗曰惟公之身爵隆位极势则有止不迁惟德古之豪杰为来者师覩公之容孰不公思思其所为以立于巳公泽之长配此淮水  

楚州山阳县令防北轩记  

余友倪敦复为令于楚之山阳辟其防事之后为轩北向列图书于其中前植花草以为幽深间语余曰世之学者方其少时诵先王之书览百氏之说穷日夜之力而不厌及既仕矣则曰吾知有公事尔学姑置之于是罢心于听断期会之间若天下能事不出乎此者幸有余日则又骛于竿牍请谒之勤留于宴嬉谈笑之佚日相薰诱恬以为故而不知变年益老志益衰卒无以自别于流俗夫少而积之长而弃之害莫大焉非仕宦之必能驱人如此盖有所逐而不知自反者常情然也吾为此惧治事之余必即此轩以学观圣贤之言而求其述作之大政方其有得而事与心会旷然若登髙以望洒然若清风之却暑而世俗之好乐一不干于其间此吾所以养其志而有待焉子为我记之勿辞敦复余杭人清明而好修文章秀羙尤善议论山阳东南之冲四方賔客杂遝于境而县最剧烦敦复治有条理吏畏民安之士大夫无逺近皆称誉日未昳而庭中萧然如在山谷然不以用意于其它退自脩饬其志愈励是可书也乃为之记而防于北轩之壁  

信州学记  

信州新学作于元丰五年十一月之庚寅成于明年三月之乙未既成州之学者相与造余而言请为之记惟圣宋刬五代之敝合并四海仁义礼乐之泽浃于民心者百有余年而熈宁以来学校最盛内自京师旁逹边郡聚士有舍讲业有师课试诵说与夫赏罚陞黜之法日増月长以至大备四方之士幸遭太平君子长养人材之时赢粮束书争集黉舍惟恐在后信为江东之逺州南属闽东被浙士之待举者七百余人而例不除学官前此三年天子从使者之请以州官兼治学事余适为幕中吏得以承乏庠序其地在子城之东形势庳窄民庐挟其旁山林蔽其后居处无夏屋出入无髙门而士之来者犹相望不絶何也彼相招以讲习论辨之益而于居处之安则未暇议也犬居不求其安者士之分也上之所以待士者岂当若此乎传曰处士就间燕盖教之不以其道与居之不以其地其病一也在位者孰不欲有为以厌满人心之所愿然文书有上下之禀议论有同异之惑财局于府库而不可出力隐于兵民而不得用此事之所以常废而人不被其泽也窃为学者忧之会转运判官郏公亶知州事杨公仲孺相与谋议以招学者为先急乃发库钱五十万以付有司而余寔与二三聨事之人升降险阻拟度广轮凡地之在民者劝以贸易良材坚甓出于诸县然后隳山发石剪斸草木髙者损以为平狭者培以为广旁积步道以属于旧学之北而营其上为经史之阁教授之堂诸生之舍环起参出整若棊局眎旧之广加倍以増高文有三尺诸山森然若翔若踊出于三面使士之来者去湫隘而即亢爽脱卑闇而登高明又为之大其正门髙其墙垣庖湢之所皆易新之而饮食燕息之具滋设此余与二三同僚所以佐公上之命而劝相学者之万一也夫学之道先后有伦始卒有渐不得其端虽有强力不可以至也孟子曰学则三代共之皆所以明人伦也夫所谓人伦者岂小乎哉其分见于君臣父子之间其守寓于仁义忠信之际其文礼乐诗书其声籥鼔琴瑟士之志于道者不惮嵗月以防心于其间至于四十年焉则可以仕矣此圣人所谓不惑之时也充之益广濬之益深又十年焉则性命之理较然于前若数一二则可以为大夫矣此圣人所谓知天命之时也然则知天命当在四十以后而学之所教者未成材之士也古之人知此而求之是以行应规矩智揆万变处焉可以为子弟师法出焉足以有功烈于民盖道得在我则其成物为不难也今学者既得朋友以相与处矣则学之序可以不知哉按旧学作于嘉祐七年距今未逺而栋梁有败折者甓瓦有断缺者物之兴壊不可乆其势如此后数十年间则今日之新岂特为故耶意必有更而大之者不为之记则惧无以知所以兴作之详也乃为之书使来者稽焉  

安堂记  

朝奉郎太原王公出守上饶之初更新约束上下就序决事以敏待人以诚惰者劝勉奸者惩革未防翕然称治乃为堂于使听之后曰安堂客谓公曰天子躬亲万机日旰而后食询求良吏付以逺民公来治未乆奈何以安佚自处耶曰非此之谓也吾疾夫世之营营而不安于分守者欲以为戒且自勉也于是鲁国孔武仲为言其义曰天下之事日接于人者多矣利害荣辱之变盛衰进退之序循之如寒暑迭至如昼夜凡寓形于天地之间者莫不由之而君子之所以异于众者以能安之也今夫茅茨为覆上庳下湿人以为不如雕墙华宇也断辕折轴骖以欵段人以为不如朱轮驷马也穿绨为袍败革为履人以为不如锦衣赤舄也藜羮脱粟每食不饱人以为不如方丈五鼎也以在彼为有余以在我为不足疲心乏力以求之求不得则怨且怒幸而得之未防何时而复胜之者至矣于是与物竞逐转至于无穷徃往冐宠邀利而不知息或欲趋褔乃更速祸岂不惑哉君子明于此是以脩其在己者朝夕不怠而其外来者皆有以应之而不留于胸中其视富贵犹乗舟也方其济川也未尝不以舟也己济则舍之亦未尝眷眷于舟也其视贫贱亦若此而已故朝为下士暮为三公不以为加毁裂轩裳退编白屋不以为损与之不喜夺之不怨惟其所遇而无不自得焉其达也若固有之其穷也我何憾于彼哉此古人之所同也公才大名羙而门族之盛冠天下然不以贵势自骄务推所学见于行事治县佐州闻誉大着同时并防之人或践歴台省日久或乗传持节出使四方循次而进试一州于江湖絶逺之地在常情疑若未满而公优防此堂思所以修职业报上恩宾客之至清谈终日而世俗之所慕者无所累于其心可谓贤矣武仲仕于此公待之甚厚当纪风迹以告后人况公又见属乃不辞而为之记元丰六年五月十九日也  

信州新修广信门记  

信于江东为最逺介于闽浙之间寳货所出号为富州其民勤于生业而衣食赡足然地形狭隘环以羣山带以长谿而无高城深池扞御之固熈寕十年诏天下郡县皆城朝奉郎虢畧杨公适临是州申戒官守选兵属徒吏士竞劝以襄厥事未防周其三面而广信门者城之南门也内直郡庭适车马之会外连长桥控山川之险州之要冲寔在于此然庳褊仄陋防废而仅存相因累年恬不思革公命尽彻其旧稍増大之择材于山发钱于库令有素戒人不告劳凡旬有五日而成焉重檐广翼而势严正望之足以为壮丽登之足以为髙明州人环观恱喜呼舞公以才行选为剧州应物有余而持以厚重事之细大无不属心学敝则新之驿敝则新之库及仓敝则新之市门敝则新之至是公治将成归于朝廷行有日矣而夙夜精勤严若始至不惮兴作以惠于此邦之人于是知公之为政真有始终而民之思公者将至于无穷也僚吏咸愿使公之美久而益传见属为文以刻于石元丰五年六月二十五日军事推官孔武仲记  

萧贯之挂冠亭记  

仕宦足慕耶爵位通于朝智防行于君入则垂绅庙堂出则持节方靣生有显名没有羙谥人之情孰有覩是而不乐也哉然道之行否存乎时名之美恶存乎人舍我之尺度而就彼之绳墨遇则多忧不遇则不乐天机荡尽而身亦随之然则仕宦不足慕也余之乡丈人萧公贯之其深知此者欤公世家新喻少以文章登进士上第歴馆阁屡为州使年盛志得有致君行道之资而胸中浩然不乐声利方其在京师时己有诗十六篇述江南四时风物之美以未得即归为恨则公之意岂胶于一官而不去哉既又营其地舍之东将因高筑亭为退居燕息之所命之曰挂冠公之年止于四十有六而亭亦未及为也其子潜夫即其基而屋之间与賔客谈笑其上视其湍石之清激曰此吾先君之所欲钓防而未暇也顾其花木之幽深曰此吾先君之手植而将徘徊其间也士大夫多为诗赋而潜夫属余为记余为之慨然曰人之周旋于天池之间俄顷耳耳目之过也不须臾留而人之寿又有短长不可计古之英豪郁其所蕴积而赍恨于防防者多以此也贯之之没今五十年天下之人皆知其可用之材而未必知其髙尚之志非有子其能追迹而显扬之欤于是又知潜夫之贤也己元祐元年七月二十七日鲁国孔武仲记  

思养亭记  

人子之事亲承顔色奉教令先意谕道凡亲之忧愉喜怒与其所嗜好皆从容而得之又致其敬焉此之谓能养三日不怠三月不懈期悲哀三年忧终身慕此之谓能思养者致之于平居之时思者推之于既徃之后养有己焉而思无穷今夫三嵗之孺子一日不见其亲则僵仆啼号不能自止及日月既乆稍忘其故习于是笑语燕安不异乎其常然则能思者未必能久也夫能思其亲久又能久而不衰者其惟笃孝乎春而雨露见万物之敷荣秋而繁霜感草木之零落凡在天也之间者皆得顺其性命以出入而吾亲今安归耶于是设几席以象其居处奏酒肴以象其饮食以为亲虽不可得而见矣陈其平日之所好乐而致其爱慕之心肃敬之容则人子之眷眷犹可以少伸于此也浔阳张秉叔塟其母夫人于庐山之下又作亭以备祭享名之曰思养者着其思亲之无己也张氏世为南剑州人自太尉迁于江州今四世矣衣冠而朝者相继于位秉叔为人俊明尤敏于道屡为大邑民恱附之余官于湖南与之逰且好也亭成见属为记故为之书夫人姓王氏其世次德行见于墓铭元祐元年三月二十九日鲁国孔武仲记  

张公美偈言记  

左蔵库副使张宗旦字公美开封人元丰七年七月二十八日卒于江州前卒之两月以书告诀于亲识病且革羣僧以诵佛为请公美颔之遽问之曰何谓自在皆唯莫对公美大书三十二字以示之曰法本心尘心因法昧有觉于此是名自在自在真空顿然明彻去住寻常晓然春雪己而目瞑复寤曰吾意若未释然者改其卒句曰春风晓雪投笔而絶明日余入哭之视其遗笔皆公美手书也而词句洒然无世俗气问其子沔曰公美甞学佛乎曰徃年尝诵金刚经之四句曰一切有为法如梦幻泡影如露亦如电应作如是观家人怪而止之遂不复言今四十年矣呜呼亦异矣哉公美者盖内有所得而不资于学问者欤昔公美为扬州都廵检使余为州学教授数相徃来实不见其一语及佛书也其寛厚谨黙不臧否人物宜能蔵其所得不衒于世俗则今日之发岂偶然哉世之处山林诵释老者平居之日饰行而髙言若不可望然死生之变或不能自达而公美属纩之际神识不乱视去其形骸而逰太空若由东郷适西里顾其妻孥号恸于其侧如旅人相遇于市而将散也视其四体托于枕席如浮云堕叶怡然而止其旁也不如是安能出至言乎公美既卒九江之人皆能道其事僧遵邈欲其传于乆也将刻于石属余言其本末故为之书八月十六日鲁国孔武仲记  

筠州无讼堂记【`帅豫章日作`】  

筠州刺史治舍前临蜀江后接山谷相传以为仙人李八百之所居也其地与市井絶造舟为梁以通徃来故其门庭靓深有洞府之气自听事以北林木相重间以华屋有堂在中名曰无讼堂朝散郎许君长卿之所建也筠江西支郡始者市区寂寥人物鲜少近嵗乃更昌大蕃富其属邑布在险阻乐嵗粒米狼戾而四方商贾不能至囷仓之积守之至白首而不发苟治之有方足以无事许君之来因以风俗示以法度以忠恕简约行之期年民大信服狱讼为少暇日登斯堂与賔客从容防民疾苦求所以善其后者则君之命堂其意可见尝闻为吏者其资不同而功效亦异也处诚履素以忠利惕隠为民宗主人望其容貌而争意销亡此德之盛也先事立决事至立断直者伸矣奸伪逃遯此之谓敏决也民懐其不平出于山泽之中赢粮百里以赴愬于上夹以锐卒临以白挺蠢愚者望风股栗逡廵而退亦足以无讼复有畏惮大吏以矜饰取容寓狱于门匿民于市积月逾时不为訾省而囹圄亦空其形甚似而离实逺矣许君良吏也吾可以无忧然亦不可不为方来者戒绍圣四年正月十一日鲁国孔武仲记  

养鱼记  

后囿之池曰筠家塘广三十尺其长五倍大旱之嵗圃中及旁近之人日汲取之而不损予与家人谋曰是可以布鱼以钓以食其利甚敏不可失也乃以小鱼数万投于其间经时矣徃视之池中閴然不见鱼之多也取而校之与初布时大小无甚异不见鱼之成也其旁之人曰鼈獭食之欤非也鹙鸢啄之欤非也然则何以如此曰是同类数者之患之也盖有大者啗其小者其凶残者也有出没左右而攘其食者其狡捷者也有畜之十年而分寸不加长者其天材止于是者也善养鱼者其粪池必以其可粪之时其食之必以其所喜之物其贪残与不才者弃之其狡巧败类者逺之使其良者佚居甘食嬉逰徃来不逆其性则少者易长而防者易大也今子异于是是以虽乆而无成功予叹曰一池之狭与夫养鱼之易非必有过人之才而后可以善也然治之不以其人施之不以其道则为之之费不如不为之之省为之之劳不如不为之之逸况地广于一池事大于养鱼者乎不明其是非之真错置之要而卤莽施设望功名则害之所及者可胜计乎而其利安在乃书之以告后之人焉  

信安公园亭题名记  

五代之际豪杰割裂疆土自为侯王九州之人寄息鼎镬乱极而治生我太祖起布衣践宸极将天之威整肃四方弱国纳土强国面缚而江南君臣犹负固自若太祖曰彼其所以崛彊沮泽之间引活嵗月者以有长江之险为可恃也吾有道使彼舟楫无所用其巧则全呉虽于里可旦夕平也乃命度国西空旷之地辟土潴泉规以为池外引京索之水以益之渊容海滀一旦成就陈楼船习战士涉水如陆操舟如车呉人闻之气索胆碎及旌旗南指州邑瓦解厥角稽首请命下吏而江表平矣天下无事干戈蔵于库军旅休于屯中州之人日益富庶安乐向之讲武处遂为逰集最盛之地时变使然也若其庑甍屈槛隠见波底长桥穹殿翔絶霄外清来午风隂却晡景则唐之曲江也草木润茂洲渚重防云龙之所兴伏日月之所出没则汉之昆明也暮春之月锦绣夺目车驺填道倾坊空巷旦朝而出逰鼔鼙振野笙箫顺耳日暮而忘归则洛阳之曲水也羽者飞于上鳞者潜于下和气之所薰蒸仁风之所衣被莫不自得焉则镐京之灵沼也中天下之大而都之兼前王之美而有之以亲见而测传闻则史牒之所称诧赋颂之所叹咏未易相先后也七圣袭沿清浄简黙池去阙庭才十许里而率十年间不一再至然而陈龙舟出水嬉作鼔吹调廐马常若车驾亲临其上者凡以推主上与民同乐之心而为都人娱心属目之盛也夫内不辍朝廷听治之勤外不废都人酺醵之逸约以裕人可谓兼之自祖宗来优遇馆阁嵗出后苑御库酒以赐之于是有池上之集元祐五年三月乙酉太原王仲至以秘书少监寔领兹会修故事也于是宿戒賔客晨出西郊同舍皆集于琼林苑既又泛舟池中环水殿后循桥而北骑而适信安公之园宴语至暮相与涵泳恩施歌吟太平为一时之盛防又以为席中之人合散不常异时复来则其出处先后之详宜有以考也乃题姓名壁间以志之在是会者李周纯之盛侨晦之王钦臣仲至杜常正夫崔公度伯易陈蔡诚老盛次仲居中林旦次中李德刍质犬宋匪躬履中孔武仲彦常黄裳冕仲刘唐老寿臣李绍玘成季徐铎振甫晁补之无咎张耒文潜韩治循之以事不至者黄亷夷仲呉安许传正孙朴元忠黄庭坚鲁直元耆宁台寿司马原公林余中行老槩仲平廖正一明畧  

元祐召试馆职记  

盛矣元祐之初也圣贤相遭上下顺治刑省兵息徭轻赋平德泽浃乎宇内矣天子曰噫惟祖宗之所维驭天下传之无穷者何尝不以隆儒学为先故太祖亲崇文之馆神考复书省之制蔵在防府为后世观顾予纂业之始天下向风宜有以宠嘉贤士大夫乃命大臣司马公己下七人各举其所知以闻皆召试玉堂问以为治之大要脩校理之废因校书正字之旧以序厥位而四方之英才杂遝阙下矣于时在是选者咸知朝廷所以期之者其意逺非特调朱黄是正文字也而林居卷隠幽絶荒徼之人父训子兄饬弟以朝廷待士无有亲疎迩逺日勉学行庶防为上所收用其劝励风俗不己博乎夫人之才否无有定分惟上所以器之而己论思纳献之任不可一日旷于朝及人才乏少乃求之于庶位之中是犹金玉绮绣不贮于家而一旦索之于市欲其精粹不可得已此贤才不可不素养而君相所以深谋于上也余方校书省中覩同舍之盛以为法度因革之初可以传于乆者不可以无志也乃録其姓氏名字及其论荐所出于左凡十六人云  

## 清江三孔集卷十五  

宋　孔武仲　撰  

序  

单拯字序  

余交下邳单君拯一日过余求所以为字者余以济夫应之既而有难余者曰天下之理不齐出言而称对者亦未易也故夫平居慷慨念生民饥寒之病虑朝廷治乱之机渇不甘饮罢不遑息先天下之忧而蹙额后天下之乐而燕安者兼济之士所为也漏屋而居穿屩而逰不窥王公之门庭不修乡里之庆吊浩然独得于恬淡潇洒之中虽乆而不厌者独善之士所为也二者其道之大小逺近吾所不敢知然其所守不同则可以不诏而喻也今子单子之居下邳也日益苦瘠寒无衣裘忘心禄利止水云浮视其外若槁枝叩之中若虚舟其自善也则裕矣安在其为兼济乎子之称其德也譬如以笙箫佐战士锦绮被石人虽待之良厚与其人不相直己无乃轻其发而费其辞耶对曰子可谓逐其迹而未知其方也夫鳯之所以莫不贵之者以其被文章含德义不必啾啾跄跄舞于宫庭然后为美龙之所以逸羣而独出者以其出入无碍卷舒应时不必腾天薄云播洒霖雨然后为神也其积之素矣子单子之在乡党也聚其三族出无异戸寒则均服饥分其餔蔬园栗冈以祀先祖礼不苟贷义不苟取推是行也退可以化其家人进可以施于官府孔子曰孝乎惟孝友于兄弟施于有政是亦为政然则身脩行立而所济博矣亦奚必金朱煌煌綉绩九章摄齐天阶垂绅庙堂鼻息云蒸与世争强然后为济物乎于是难者无以应也鲁国孔武仲序  

送李至之致仕归清江序  

清江李君中以朝奉郎司管库于京师一日上书致其禄位天子许之余闻而徃见焉曰少而仕长而休古人有之而不皆然也有余于畎畆者退而以畎畆为安可也有余乎室庐者退而以室庐为安可也吾党之大夫其归以年者为有此具也否则徃徃姑黾勉以从事今子处无室庐也耕无畎畆也亦何恃而退乎子鬓髪虽白而清扬汱然骑不俊扶步不资杖进而有可以从仕之资退而无可以养生之具骤而谢归无乃计之不详乎君隠几旁视若鄙余者徐乃言曰余之子婚女嫁盖有未给者一朝而退岂皆无说恣睢而动哉吾见勤劳之可厌则视安佚如畎畆知机危之可畏则顾平易如居室以彼易此所得孰多乎且余从于仕宦之日非不乆也而未尝素为养生之具也亦未尝罹乎饥寒之患安知不有数存乎其间也以故推新则吾之生理盖有在而可以不与忧也夫去劳从佚舍险之平既己得其两利而日饩之不足嵗积之不继又不必防其两害也吾所以去之果也且古人之不得己而还禄于君者或为卒市门或牧豕海上其穷瘠愁苦甚矣犹不足以易其志今吾既得优防郷国而天子加惠官其一子有古人之佚而无其难者至于世故纷纭无复有己又可以较利害于无穷乎余闻而喜为之酌酒而歌曰天下有道兮贤人来嗟之子兮何遽释此而归得非来者重轻犹存乎人而归者惟我之所为余始疑而终悟遂将膏车粟马而从之退而书之为序  

兴国僧房诗序  

主上稽六典脩废官大治新省于西华门外丞相以下日入焉于是辟兴国寺之北门以通车马之道与省门咫尺相望而朝士大夫受事于尚书者皆某于兴国矣税屋之赀为之翔踊主僧争饰其庐以要四方之賔客其深防防清莫如西法华胜公之房余幸而得居之胜公郓人性方严笃于斋戒善讲经论与余非故人而特相好也时聨舍而居者开封竹元珍湛静好学虽在逆旅而所携书亦数百卷闭门不事徃来日夜诵说绳墨尺度余得二人者与之处笑谈融怡足以引日而忘其为客之乆也于闲暇时作为歌诗以自娯自二月至于五月得三十八篇録于左方既而受牒吏部得县为湖南繇所馆晨出南薰门以望九江道途所得又三十五篇亦附于后昔周人为采薇之歌曰昔我徃矣杨柳依依今我来思雨雪霏霏盖伤行役之勤感时物之变也余之是行也冐大寒歴潦暑凡半嵗而后得止鞍马之劳筋骸之殆无余力矣其感于物动于心发于言不为讥嘲以忤羣众从容自道而己亦诗人之志也欤元丰七年七月某日某谨序  

送呉仲庶还豫章序  

余少时闻朝士大夫议论以为仁宗皇帝圣德寛大优容直言言事官虽暂忤意斥逐在外不旋踵辄以为美官其燕居深宫之中左右近习一语干法度必曰谏官御史不汝容也盖其开心见诚砥砺臣下如此故四方闻风而刚强倜傥议论之人出焉是时呉公与三四人皆自外台擢为御史其章疏切直天下耸动而朝奏暮出言无不行自大臣以下莫不防身敛巳以奉公议无敢阿私为奸幸请谒之人望风引退如至和嘉祐之间政事纯一风俗敦厚无愧于汉唐之盛时既而公被收擢列近侍乗车持节出将四方其后言事之官日益以轻实分己隳而空名尚在朝廷之间防以言为讳其慨然自信不顾时忌者随亦痛贬虽更赦宥不见収録盖十余年间而风俗之变革至于此公于是时凛然于众人中以纯德老臣自处其议论取舍与时不合也固矣故亦干犯众议流落不偶自永兴求便州以归再请不得卒自引而还嵗暮乗大江过浔阳予得见之问其出处之防曰自吾于南昌有三圃湖山之佳处也将择其间亢爽之塲筑以为室益于其旁穿池种树从子孙以逰其间吾老矣不复出矣夫进退行止公心所自明余复何言然幸按公于须臾眎其容貌听其言论以识徃时诤臣之风采也予独有自得焉而去也遂书所感以赠之  

送顾子敦使河北序  

上之二年顾公子敦自河东转运使召给事中天下方向太平之治褒徕羣言以广视听子敦在门下事有不便辄争还之议论坚决不少迎合是时河北数有水灾澶魏故道久堙未复议臣纷然计有未定子敦日日语人曰此不难办也昔大禹濬九川陂九泽以一人之经营而及万世盖亲见而力行之耳语闻即日拜天章阁待制使河北俾条便宜悉以来上士大夫籍籍交语以为侍从之官所论者天下之事也河为数州之患虽急一方之事也子敦以侍从之官辍而使一方忽所大而治所小非计也然子敦不为变志动心朝廷不为易辞反令者朝廷知体而子敦知务也夫河之为中国患久矣近嵗尤为汗漫自小吴之决恩兾深洺之民鸟惊兽骇炊不暇暖釡饮未及濡唇而原野一旦化为平流矣是天下之大变也夫以天下之大变而当圣主勤政急治之时其谋度施为宜如何也而以常情疑之陋矣子敦自少喜论兵以孙武诸葛为师法时人咸谓才堪将帅及三方用师天下之士争以军谋战法进取于朝廷子敦深蔵逺引黙黙若无能者知兵之未可用也己而师出无效子敦之智益明今河之害可谓大矣举朝之人睥睨前却不敢径徃以蹈后悔子敦独日夜计画以为巳任非确不易其肯为之乎余于是为河北之人贺曰顾公来若等可以安坐而食高枕而卧矣  

柳师圣诗集序  

建安师圣先君之所厚又与余善其为人也简易质直学无所不观而尤喜为诗徃者余逰湖湘之间君为东安令是时诗己千余篇轴蔵板掲灿然布于东南矣后十余年相遇于浔阳诗之多倍于前日而语益丽气益清其缀绩纎巧发越雄健如错布绩绣间奏金石使玩而听之者愈久而不厌焉君以防补官愤世人之不我知慨然欲以文章立后世之名自其少壮南逾洞庭西上岷江东涉呉越三十年间目览心属感于中触于外欣欢愁戚必发之于诗盖为之专且久如此故得之益深蓄之益多也世之人方溺于利欲穷者蹙额于饥寒之忧达者酣于富贵之乐君于世俗之所争一无所争而独以古道自求于恬淡寂寞之间辛勤白首志益不倦其所到岂易量哉年月日孔武仲序  

张子厚睦州唱和集序  

余友毗陵张子厚出其睦州唱和诗一编曰为我序之余徃年在太学子厚尚未冠其为诗己有骏逸惊人之言其后学之益有所到而弃官不就归养于家纵观羣书与贤士大夫相上下议论闲则虚弄笔墨发为歌吟纡徐曲折穷古人深处而与之应和者又多东南之才未防得诗若干篇夫诗之用于世乆矣其言隠约而出入于风谕比兴之间使人可以喜可以愠三代之际会同燕享必赋诗以见其志所以察否臧省祸福为国者又以此占治乱知兴亡至于怨伤讥刺道人情之所难言而莫以为忌后世风俗寖衰士之克己好善者少于是有因诗之一言而得罪于世者刘夣得弃置累年白乐天谤及母子凡坐此也甚者父子相语朋友相戒曰诗不利于身不可为也是亦不善处之而已如子厚兴诸君之作优防乐易摹写风物自为嬉好人亦知其不与世竞读其言者虽在朝市而超然有泛江海入山林之心方且喜慕称叹欲追而从之又何怨怒之有余于是益知诗之不能为害也元丰六年正月日  

丙寅赴阙诗稿序  

元祐丙寅春余自湘潭令为秘书省正字以力之不足陆也乃谋舟行盖自长沙至于京师四十有二驿赢粮秣马期月而可至若夫水道则不然乱重湖防大江泝长淮以入漕河春冬则浅涸断流夏秋则滛潦极望不幸而遭焉有至于经月而踌蹰风起乎防防之间拔山而贯天大声虽息而郁云未解懵首而前必有仓猝之惊甚则覆溺之患不幸而遭焉则有至于逾旬而不进谚曰迟者速也篙兵柁师每以是见语余虽欲速达至于此则无以难之然自余之行见覆舟者三矣以谨甚故幸免自三月至于八月乃抵东水门外昨日婢子持裌衣来曰寒将至矣纩则未偹余愕曰是何炎凉之变而嵗月之奔驰耶舟居逼迫无以自娯其间落日幽浦平沙逺岸樵渔之下上鱼鸟之沉浮时有旷然物外之意登高临逺吊古人之遗迹考之碑碣问之耆老记以本末以偹遗忘则别録存焉其顾瞻笑傲摹冩风云一时之情状则有诗赋若干篇在以余方官守于京师也日驰于车辙马迹之间幸朝廷寛大时赐休告闭关一室嚣然独坐想见江湖风物歴歴在耳目之际得此二书者出入相考开卷而醒然斯亦舒忧娱独之资也于是次而蔵之  

南斋集稿序  

元丰三年余为信州从事暇日于南斋取旧所为文读之忽而叹曰文章于学者之事末矣昔之贤人有达而在上者其言甚简而録于尚书臯陶是也有穷而在下者其言甚简而録于论语顔渊是也彼其粹美积于中光辉发于外一言出四海传之以为师法遂以不朽于无穷岂区区自异于文墨耶后世著书者莫多于萧梁父子当其盛时布于四方盈衍竹帛及其寖久寖以零落求一语之传不可得卒与愚者钧于没世而无闻然则文章岂可恃而乆长哉余自少喜为文辞长防四方从师求友粗有所发而才力卑弱不足以自振于天下中间患难侵陵志气摧涸俯仰之间二十年矣而文不増高夫以不可恃之文而才之不足又如此然吟口嗫嚅老而不知止也岂不惑哉虽然其志之所存亦有见于此不可废也乃择其可观者得议论序说颂赋启状祭文若干篇古律诗若干篇録之以自览焉命之曰南斋集稿  

渡江集序  

元丰六年余以信州从事得罢嵗暮入京师自九江驿至安上门凡千六百里自己亥至乙丑凡二十七日时春冬之际寒温交争隂风怒号霰雪横作川草初茁堤柳始芽篮舆独行无朋友谈笑之乐邮舍孤寓无子弟肩随之助或长沙逺水极目无人或折椽败壁卧见星斗其荒寒閴寂有常情不堪其忧者顾左右前后无可告语念非寄翰墨章句之间无以散其湮郁而寛其寂寥也故其览瞩风物登涉山川吊徃念昔感今懐古与道途之蟠直险易气象之风雨晦防皆发之于诗叙而録之得六十篇以览观焉是时余四十有三年矣自始应举以至于今六至阙下而三出江淮道以行中间徃还匆匆经耳目如晡旦之相望而嵗月数迁时事屡变吾家亲尊逝没兄弟雕零以区区羸苶之身寄食四海南逾岭表东至岱阳而出入于江淮荆湖吴越之间年三十有六大病垂死頼良医以得全活明年以罪罢官此其出处险艰之大畧也盖二十有五年之间其变故之多如此夫人之大数百年耳方其少壮时筋力疲于奔走精思涸于患难其余借有安乐饶泰为日防何益知世之不足恃也飞击潜防以俟造化惫而眠饱而嬉庶防不为达者之讥乎此皆吾诗不能悉载者故并见之以自警云  

赠浮屠元正师诗序  

元正师东平人也少学浮屠明于经论而辩说闳敏广席之中论难锋出听者竦然巳而曰是术足以尽吾志也乃彻册敛卷漠然静居求禅宗之防居真州资福院乆之遂监其院事资福学者尝数十人前主计者雕惫心画犹苦不给自师治事坐乎一室足迹不歴人门戸而居人逰贾争出所有以助之由是资福大富下至仆皆衣食有余人皆以师为才余以为才之于事用智与力而后有得如师者不以言约不以心稽而人乐为之用此其素行有以动人非独才高而己也师年未四十其进于道未见其止异时信之者将益逺非独此邦之人也一日出陈君佐及余所赠诗且曰吾与四方贤士大夫之交固多而二君子徃来为最密将以此诗刻于石也不可以无说余固乐道人之善沉与师相从之久而见请若此之勤耶乃为序之而请君佐书石庶防如师之志云  

## 清江三孔集卷十六  

宋　孔武仲　撰  

书  

代上执政书  

某窃以为天下之事有闻之远有见之近二者各有所长而不可易也亦善因之而已坐扵一堂之上四方万里事物之变悉陈扵前此闻之逺者也公卿辅相之事也大或一州小或一邑吏民足迹相接扵门庭田里辩讼日陈扵几案此见之近者也百官有司之事也夫逺者之任非近者所得慕也然在人上者开辟堂皇褰彻帷幛集众近之言以为巳用则虽幽荒遐徼静动语黙之万状粲然如引于簟席之间量时观变以施为而天下能事毕矣所谓善因之者也恭惟某官以巨贤之才佐佑人主聚会精神以致太平利泽流当年功烈髙前世遂膺顾命为社稷臣天下所望于左右者不敢近数萧曹而直将前埒周召儒者遭时至于此可谓盛矣某庸妄无适用之才而辱在选择付以一路积时渉嵗未补毫分近复以漕挽阙官使承其乏念有职事所当言者夫盐防之兴其来旧矣齐桓得之以霸汉唐用之以富其为利非一日也朝廷讲求法度増设条目尤详于前世将以上佐邦财而无加赋之患下济民用而无淡食之忧行之数嵗益以就绪推之湖南大抵效江西之法某自临所部奔走八州询之官属访之田野而覆视新法其间利害实有未尽窃以湖南地方民财不与江西处等大抵美壤少而瘠田多故户口虽众而民不富虽遇有年中家不免食菽与粟则其厚薄可知且盐之为物诚不可一日乏至扵大羡亦不可也旧额若干万斤应接民用沛若有余其积而在可有可无常若干今复増之嵗又若干夫民之所尤难得者钱也盐虽适用而在可有可无之间如鬻之太多而责以必售民诚苦之况一郡县之间田野山谷之民居其十九彼非食肉之家盐不常用使之一槩赍钱而受盐月有入嵗有课州县呈督不容一日之缓召呼不应其势必加以捶罚文符追责逺近纷然都保铺甲转相促廹虽有良守善令无所施其仁心至扵男子鬻其衣裳妇人辍其首餙又有舍其屋庐相携而遁行之三月巳至扵此又久而不救必有甚扵今者矣且民既流移王税随失所丧实多所补安在议者方曰使民乐从不为牵强又曰优以脚剩加其耗盐谓民乐从而不牵强其诬罔明甚至扵使民竭所有以应期防虽有剩脚加耗诚未见其补先皇帝明扵庶物垂察逺民自盐议初上即有明防俟一年增亏而别立法此实尧舜之用心然立法虽待扵明年而新法已行扵夲路官吏畏惕日夕推行不敢居他路之后是朝廷徳音虽美而其实不行扵民也恐非吾君吾相之夲意况今王府富实州县藏镪积如邱山诚不待多取而后足用伏愿推先帝之防察逺民之劳宴见之际特赐论奏此夲路新法嵗减若干万斤以纾民力乞且下夲路使量力而处之待三年奏上乃立新额庶几八州之民鼓舞帝泽而相贺田里之间实朝廷之美政而辅相之盛事也窃惟庙堂之上翼赞万机一夫不获自任其耻愿恐逺民之情未尽逹扵上而兴事者又蔽而不肯言某适当职事若继以箝黙则上负令史咎益大矣书成之日僚友杂然止之曰无为异论以速罪辜某独以为一身之累小一路之责重与其避黜宁其献忠是以敢一二陈之  

上省部书  

窃惟天下治久矣执事与诸公谋之扵朝廷之上百官有司分职画地而守之风俗既已同法度既巳具古之盛世何以加此执事可以无忧矣乎未也天下之故无穷民之情又以无穷虚心以求之则愈扣而愈有此古之人所以当国家闲暇之时日相戒饬而不敢怠也某区区逺诚不足以望朝廷之议然在职事所当言者亦不敢黙执事防须防之听而幸察之夲路自今嵗颁行盐法建议者乐扵速成以就迁擢言其利而不言其害某初非其职然亦以使事奔走属部所至吏民皆乐为某言之故知其利害比他人为详近以漕司阙官来承其乏守前人一切之议临辛苦不乐之民自受事以来昼不甘食夜不甘卧思有以处之未知计之所出窃以湖南一路户口虽多而土壤瘠薄经旬不雨则旱暵之忧虽遇丰嵗中家不免食菽与粟其地力民财实不与江西等也而盐法似之旧法夲路毎嵗盐额若干其不售者常若干今又嵗增若干虽曰俟一年就绪相度立法然新额己布于郡县官吏日夕推行惟恐在后近自城郭逺至深山分界立限计其田亩而受之毎亩多至四斤少至二斤至有一县而嵗百万斤者且郡县之间田野山谷之民居其十九彼非食肉之家用盐无几又当泉货难得之时今使之毎月受盐立输其直富者犹且蹙頞贫民何以堪之昔之盐法有无相补尚或嵗终不能及额今自比户以上皆有官盐食用之余旁无所泄出于官府藏于私家旧积未散而新符继下追呼相踵于路鞭扑日行于庭郡督其属官县责其都保转相廹促取办于穷乏之民至于男子鬻其衣裳妇人觧其栉珥以应公上甚则挈其妻子去为流民行之三月己至于此熟视不恤久将奈何国家赋取于民可谓多矣而盐利之入近居其半议者亦患钱之难集又为一法曰许以金帛凖当然自行法以来以金帛入官者千百人无一人焉则民力又可知矣先皇帝以三虏猖狂疆土未复期数嵗之间荡平西北故为权法以佐大事譬犹张弓终欲弛之圣上新缵大业述先帝之志深诏邉臣谨守疆场务以清净鎭民二圣相授各趋其时以安中国况今府库充实缗钱积如山阜朝廷未有仓猝之用何惜捐此升合以泽一方之民頋恐逺人之情未尽逹于上执事有待而后言之耳今法行未久实诸公斟酌损益之时某适当其任辄倾倒狂愚于左右伏惟清闲之燕为一陈之特于夲路新法嵗减若干万斤以纾民力或且下夲司量力而处之候三年奏上乃立新额使八州之民防被帝泽歌舞太平无拔山之难有反手之易特患不为之耳执事立朝有行道之资日见天子有致君之地道路之言搢绅之论所望以兼济斯民者其言虽陋然其事则亲见之事也其情则民之情也敢尽献之  

又  

某学术浅近无应变之才误防朝恩奉使一道中间承乏两司及以职事奔走属郡今一年矣风俗之积习编户之疾苦耳目所接知之为详其间夲末闳大难以猝行与愚虑之所不及者以俟君子亦有易见之事可兴之利官司因循偶未建白念有所得不敢自外谨献左右幸防须防之听使毕其辞窃以朝廷包括区宇因民力以富国用而酤之法所济尤多自近甸达于海隅置吏局养兵匠日收月积以实府库用力甚简见功甚博近嵗酒禁尤严凡一升以上皆入赏格以为不深苦之不足以戒其后然湖南一道事体与北州稍异人习酿法家有酝具闾井之间相为囊槖以造酤自业者所至皆然虽重其法禁其势不止也加以上户富于财力侦逻之人反为耳目其奸猝不可发而捕告所及常在细民既陷深刑又责重赏一被追督立至困穷邀功之人倚法生事官吏稍不加察往往刑及无辜国家酤夲縁财赋之不足旁取余利以济公上而其敝至此必恐措置有未得宜某以为莫若散坊塲钱于民间以等第为厚薄随二税输入而罢其酒禁夲路酒课在转运提举两司毎嵗之入计若干万以户口较之不过家出钱若干也而终嵗造酒得以自便吏卒侦捕之祸不至于其门丧祭賔客之费不待外求而足此民之利也追胥不发刑辟不用而课入如旧此官之利也使民脱履冰之危而为泰山之安欢欣之声流溢道路以称天子爱民求治之意此国之利也三者在位之所宜建明斯民之所心祷而望也且夲路如潭州之安化衡州之常宁永州之东安郴州之宜章道州之宁逺酒皆在民间官不问也而嵗课常足岂此数县则可他州则不可哉天锡吾宋无疆之休主上抚怀天下専以仁厚一夫失所则为之恻怛分遣使者冠盖相望询求疾苦而夲部介于江岭间民贫地薄所宜加恤某不自揆辄具奏陈语言朴拙不足以动视听惟今之巨公杰才得志行道总天下财计者实在执事议论之出时所归重常以帅节临鎭此方余泽所加歌咏犹在其利害得失固有不俟言而知者某之所陈似甚平易可以推行伏惟燕见之际一为论奏因民所利而予之远方之人孰不幸愿某牵于职守不能造请门下辄布以书伏惟察可否而裁焉  

代史大卿谢欧阳永叔书  

某向者不自揆其无状而以岘山之事托于左右伏防不拒其请赐之述纪使斯山之胜槩与叔子之遗风显扬发挥于垂废之际而荆州之故事复播于无穷幸甚幸甚夫天下之物美者常难得异者常难见而莫甚扵文章也盖非为之者难而工之者难也非工之者难而可以传于久逺之难也非传于久逺之难而能使后世虽有作者无以过之之难也诚使后世有以过之则前人之作又将頺谢暧昧而不称于世矣自秦汉以来翰墨擅名于当时者不可胜数而传于今者尤少以此也幸而千百载之间一有其人而天下之事迟速先后之不同欲托重于其人而未可以必得也然则非独文之难得而亦时之难遇执事之文暴于天下搢绅韦布之士矜而颂之者四十年于此而士大夫欲托其事扵不朽者莫不归于门下某幸生扵斯时而岘山之事适可传于无穷此其所以渠渠而有请也跂踵延颈日夕以冀而邮置之来拜跪启缄果受赐之辱葢其所以厌荆人之请而增前人之光者莫甚于此矣夫山川登望之美布于四方何所蔑有而其或着或不著者葢其轻重显晦常系于人然则斯山之名因羊叔子而着于荆州由执事而遂重于天下也岂非其幸哉虽然岂徒如此而巳也不肖者亦获与闻于后世此其所以为荣而且愧也拘于官守不获伏谢门屏而以书惶悚不宣  

代人求举书  

昔者至治之世隽雄豪杰之才皆列于位而士之修片善自好于闾卷者皆得以効其所长彼岂一朝一夕之顷能自彻于朝廷之上哉葢贤者诲不肖而使之成贵者援贱者而使之进上尽其公与爱下竭其力与忠交相推致而成治化天子无为扵上而其所以事天地懐万民下至虫鱼草木其总理之皆有人焉葢其所以致之者博矣是以长一郷焉则将达一乡之善士相一国焉则将达一国之善士推而辅天下亦若此而己矣夫然故先进者无独立寡助之累后来者无怀寳不售之忧南山有台之诗作而成周之治后世无以加焉用此道也恭惟某官学术议论稽之圣人蓄之深闳而注之滂沛主相之所器属搢绅之所仰望持刺史节出临一方登车揽辔闻者竦动不待戒命之宻威沮之严而礼义防耻之风兴于境内矣某无状少而嗜学圣贤之书无所不观雕琢文字干举有司三十年间乃缀末第试吏准县仅免官责因得托于使部施为蹇浅无足称道然持身不敢不谨奉法不敢不详勉焉孜孜夜以继日以谓夫君子之知可以诚求而不可以伪取也重以亲鬓垂白日夕西望曰庶几见尔之有立乎人子之责日益以重伏惟执事推古君子与人不求偹之意察不肖有可怜之志播以余泽起其枯槁则区区之才虽不足以增重门下犹冀终不辱焉  

代上执政书  

窃以天下财用必夲于赋税赋税之法必总于簿书虽有司之事而升降出入民之利害系焉多寡虚实国之强弱系焉为治者不可以不察也国家太平百年人物蕃庶主上嘅焉为宗庙社稷图万世之计增新法度以明示民四方万里涵泳徳泽美矣尽矣不可以有加矣而尚可议论者版籍未甚修赋税未甚集而巳某以不才奉使江东自供职以来钩考诸郡二税逋负无虑百万除赦放外尚有二十万累行促督而经厯嵗时不足尚多虽有强明官吏殆将缩手无可奈何盖由簿书不正走移出入之生而隠匿不输者众也某窃思之物有要事有源利有夲根害有窟穴若不穷其所以然乗其中流遽而治之虽日责官吏日鞭胥史用心愈烦事愈不举因推究民籍别为夏秋二税簿法式样凡得户名三十九种一一区处各从其类至于所居之坊市里卷所寄之州县乡村姓名之差别等第之髙下皆见于书使治县者隠几而见一县之盈虚理乡者按籍而知一乡之增损以至弊根害薮欺瞒隠窜指名见实随可摘发则赋税之入可以立而办也又总其大数为旁通比较图开列赋税结絶多少使县上于州州上于监司视图阅簿转相考察不待屡行约束而官吏自知劝惧昨见诸路根究诡名挟佃虽防朝廷遣官督促然尚未有成法今若授以规矩使郡县知是为巳职次第推行中才之人皆可循守至于诡伪之户不一二年间钩索改正可以详悉而无不尽不实之名且江东之民号为多讼其因簿书不正税课不明者十常八九既为正其版籍使侥幸不容于其间则争端解散讼狱衰止将由此也况于今式稍加润色以简为详无甚更改某不自揆度以为不特夲路可行自可推之扵天下伏惟某官以防龙之才佐佑尧舜总领百官各得其职至于理财禁民之政实系国论某幸以此时赞一路转输之事俸禄甚厚未知所以副称惟欲罄尽尘虑以禆山海书成之日退而思曰以某踪迹之孤远知识之滞狭虑有所及虽若自信何足以少补朝廷哉既又自悟曰士君子所学者治民也某少居田里人间利害实所亲见今以职事奔走东南复与吏民日相亲接耳剽心记益以详熟况当吾君吾相聚精防神讲明政化之日今而不言尚何俟耶乃不敢黙所撰簿法式样及某县旁通图一夲巳奏闻外谨录献左右如有可采伏望主张施行狂简之言冐凟皇恐  

论  

禹贡论  

九州之分曰冀曰兖曰青曰徐曰扬曰荆曰豫曰梁曰雍其间言田赋者九言篚者六言包者二言匦者一言贡者八其言田赋而不言贡者冀州是也冀州者北方之冲防天下之奥宅千里之区域岂土地之所生皆无足以贡于王乎何其言之不及也防以谓内外之势异耳冀州者天子所都之地也余八州者诸侯所封之国也诸侯之君各以嵗时奉其国之所有以献于王然后谓之贡贡者四海之所有而圻内之所无也故兖之漆丝青之盐絺徐之五色土扬之瑶琨篠簜荆之羽毛齿革豫之漆枲絺纻梁之银镂砮磬雍之球琳琅玕萃四海之珍而致之天子谓之贡焉至于冀州之域千里之内专属扵王一木材则虞衡掌之矣一蒲苇则泽虞掌之矣一金锡则卄人掌之矣一禽鱼则兽人献人掌之矣是皆其所自有之物何贡之云哉故夫冀州不称贡者其势异于余州也试质之经乎王制尝言县内诸侯之法矣曰甸服者未甞言贡也周官者周公所以致太平之大典也其在行人之职曰王畿之外五百里为甸服始贡器物其次贡祀物以至要服各贡其所出焉王畿之内则大宰掌其九职九赋而已未尝言贡也推而迹之其亦与禹贡合乎  

洪范五福论  

箕子为武王言五福之应而贵不与扵其间何哉贵者圣人所以严天下之分也五福者圣人所以与天下之民共也故养其老慈其防使天下之民皆夀可也井其田里其居使天下之民皆富可也和其隂阳正其四时使天下之民皆康宁可也移其俗正其性使天下之民皆好徳可也刑不凟武不刻使天下之民皆考终命可也均其势亢其等使天下之民皆贵可乎哉不可也此贵所以不锡于民也夫天下之势惟重可以制轻惟强可以制弱惟简可以制烦是故其分不齐乃所以齐众也其势不一乃所以一民也分齐势一抗衡比肩上不能使下下不能事上上不能使则乱下不能事则争争且乱天下之民何以齐一哉是故圣人取其贵势独立扵士民之上使天下之民仰而望之如天地之相逺然后强者慑诈者服慑则不敢争服则不敢乱然后号令可以行也约束可以施也赏可劝也刑可威也衮冕而立于庙堂之上有司驰乘奉玺而万里之外武夫悍将莫不耸神夷气奔走观听恐惧在后何哉势之相逺而位之不同也然则贵者圣人所以严天下之分也果不可与天下民共也又安可列扵五福以锡扵民哉或者以谓平康之世好徳之士皆进于朝廷故言好徳则贵可知也是不然也夫善恶存乎性穷达存乎命惟性与命有相反而不相侔也是故好徳之士未可以言贵也无徳之士未可以言贱也孔子困于陈蔡孟轲厄于齐梁顔渊困而伯夷髙卧好徳之士果贵乎四凶立尧之朝三监在周之廷周之子孙苟不至狂惑者皆剖土分域为南面之君无徳之士果贱乎然则好徳不可以通于贵也决矣愚用是益知贵者圣人所以严天下之分天下之民不得共之所以不列扵五福  

汉武帝论  

班固曰武帝之雄材大畧而不改文景之恭俭虽诗书所称何有加焉余取夲纪质其行事以谓武帝承文景之后兵休民乐海内富实不能躬践法度以追二帝三代之隆而甘心四夷虚内事外敝天下之力殚生民之财其末年愀然自悔弃轮台之地封丞相为富民侯葢亦晩矣其雄材大畧安在而固之言如此颇疑史臣褒扬先帝之辞而非天下之公言也然其在位数十年间天下之士争立扵其朝内则文章制度炳然可观外则匈奴遁逃西域南越皆为郡县其措置宏大后世之所不及岂其皆无所长而能至此与窃尝论之人主之所以贵于天下者在不失其权权之大者在于赏罚赏罚诚行则天下之所畏爱五尺童子可使冐白刄而驰三军盭夫悍将可使佩玉视地而趋也赏罚不信于天下则劝沮之道不明百歩之间号令不能达而户庭之内将劝劳而不治也故赏罚者人主之所以轻重百官万民之所以治乱也然赏之重或裂大国而封匹夫罚之重或废大臣而诛骨肉至于此则中人之情有所顾望而难行故必有濶达之大度果敢之明断然后赏大功而不恡诛大罪而无疑古之人有粗知此而能行之者武帝是也故大宛之役封列侯拜九卿庆赏滂沛以劳还师之功其于罪恶甚多皆畧而不问其能容有功者如此隆虑公主帝之姊也方其病也预入金钱以赎其子之罪帝虽许之及主子犯法帝流涕而言曰法者先帝所造也用弟故而诬先帝法何面目入髙庙乎卒使伏法其用刑不私如此余所谓濶达之大度果敢之明断也故王师屡动而将帅无逗挠之计奸宄数发而社稷无倾危之忧威行方外利及后世卒于建功天地庙号世宗彼亦有以致之也及其末年睠顾霍光属以大事光遂能戡定逆乱以安少主立孝宣以中兴推其夲原则武帝之功尤为俊伟何者霍光阶闼之臣耳未尝参国议与民政也又非有公卿之荐士大夫之誉也帝亲察其才擢之扵近侍之中而付之以社稷之重比方周召曽不置疑而光卒能拥持大业不负垂死之托则帝之知人善任岂易及哉昔齐桓公得管夷吾扵鲍叔以称霸于一时汉武自举霍光而功业施乎三世则武帝之明优于齐桓逺矣凡武帝之所得焯焯如此则所谓雄材大畧者非史臣之私论乃天下之公言也呜呼元帝有陈汤而不能赏有萧望之而不能用衡谭巽懦不能退恭顕奸邪不能诛而区区焉罢三服官省甘泉卫卒以为恭俭之节攷其施为可谓无武皇之风矣是故汉室至此而亦衰焉荀子曰大节是也小节非也上君也大节非也小节是也吾无所观其余矣其武帝元帝之谓与  

介之推论  

介之推事见于庄子史记及左氏传其说详畧不同总之合于传者为可信余观其遁逃深山弃宠而不顾盖亦竒节之士然其议论以受赏者为非以不受赏者为是何其陋哉夫设爵颁赏以奔走天下之士此非一人之为一日之建乃前圣人不易之法也故大者裂山河建社稷小者辇金帛析土田彼岂独厚于受赏者哉将以阐为善之利以示扵天下也闻君之命沐浴再拜而受之铭诸钟鼎播之乐章以示后世子孙使不敢防岂独荣于受赏者哉将推君之徳泽以显于天下也功大者赏优劳防者报薄无功者不与焉贪者不敢进趋防者不敢退避亲者不敢以宠昵而觊望疎者不敢以遐逺而自疑其明如日月其信如隂阳故赏一人而天下耸动后世学者称诵传誉数千百嵗昭然而接乎耳目之间者施设当也晋文公有道之君也其臣之从者忠义之臣也其奔亡在外不为不久周旋险阻不为不多防身以奉君不为不至其始也无置锥之地臝粮而入国为千乘之主羣臣之功不为不大然则为文公者将何以处之抑将朝用其力而莫黜其劳抑将施于我者厚而报于人者薄乎两者皆不足以训则是赏不可以不行也方是时从文公者或効筋力或赞谋画类皆防霜露厯冻馁蹈九死而出一生一旦其君防功而赏之则彼数人者固将拒之耶是率私意而乱国法以一人之狷防而使夫有功者不得其报而孰肯悉力以助其上哉则是赏不可以不受也上不可以不行下不可以不受而之推剪剪焉立异于其间吾见其辩说虽烦而卒不能毋得罪于君子也或曰之推之说非特区区为晋国发盖以矫天下之争功教后世之不竞尔其说虽过而其卒归于仁义子非之何深也曰夫君子之道以常为守以中为用守常而用中者行之可久者也异众而违常者君子之不得已者也文公之贤如此羣臣之功如此取国而天下无异论行赏而天下无间言彼之推安所措其不得已哉  

髙颎论  

事君之道有三而已方其未进于朝廷于其君之贤否不可以无择也既得志矣于其君之失不可以无谏也谏而不从于其职不可以无去也此君子从容出防而白首无悔之道也不能尽此三道者虽被无根之言贻不测之祸盖我有以自速之非人也已乃以宜得之非天也髙颎之在隋也尝择其君而后事之与尝諌之不从而去之与彼欺孤胁寡以得天下好权喜察疎忌功臣其刻薄猜忌之迹皎然如日之明白使有明哲之君子其肯屈身而从之防哉而颎早应其召为之周旋险难以济其所欲又受其不赀之赏分其听断之权卧于虎颈而自以为终身无患者有年矣及东宫有废立之议颎极陈其不可文帝不悦此盖宠辱分憎爱反之时也则宜引身辞位阖私第以自守而颎又不能去也既而谗邪乗隙间言发于宫中以妃妾之爱儿子之言而削爵免官几及大戮天下皆知文帝不能保完功臣而不知颎之失其身者久矣然则士之进退可不愼哉抑又闻古之豪杰其视万物甚轻而待已甚重故有天子三聘之而后出者有诸侯不得见之者凡以为富贵不足愿也颎之在周爵位已显惟相府一言之招遂効驱驰为之心腹耳目且曰使公之事不成不辞灭族其不自重如此则其终被祸患岂足惜哉隋史称颎明达世务竭诚尽节其所荐引皆为名臣治致升平颎寔有力则其所长亦非常人之所能及惟其知道不明自信不笃故言行驳杂不能为纯臣则夫事君者果不可以不学也  

陆赘论  

三代而上士之名于世者徳行皆副于其言三代而下世所共指为豪杰魁伟之人者亦相望而出然而能言者常多能行其言者常少故夫端居穷巷之间环坐而论唐虞周孔之道慨然自信以为死生祸福无足震动其心及当利害履荣辱事变之所激情伪之所牵其能与平生之学不相为胡越者鲜矣非自信不笃而知之不明故欤夫三代之后习俗日益入于隘陋以日益隘陋之俗而临之以自信不笃之人此所以上下相趋日入于弊而不自知其故也陆贽学业闳博通于古今遭遇徳宗言从计合遂由翰林已登宰相方其忠义激发不顾身之安危以与天子争是非期必得而后止兹固天下之辩士一世之隽臣也然卒不称贤相者岂其才之不足欤盖其行之不能充其言耳方贽之见用感天子殊遇事有不可极陈无隐或规其太过者贽不从曰上不负天子下不负所学吾不知其他大哉斯言虽古君子所以自任者不能过也然赘之所学者岂非所谓唐虞周孔之道亦思圣人之所以发于文章化诲后世者不徒治其外而又将修其内也夫平好恶节喜怒徇公义而忘爱憎者皆治内之具也书曰无有作好遵王之道无有作恶遵王之路传曰不念旧恶怨是用希荀卿亦曰怒不过夺喜不过予法胜私也是道也近之临一家小之长百室不可一朝去也接乡邻之宻御童仆之贱不可以一言异也况身为天下之相施赏罚生杀于四方者乎贽之为相则异于此史称贽与吴氏兄弟争宠天下丑之与于公异有隙及执政发其旧恶而摈之田里人皆短贽之不能容呜呼贽亦当世之贤人何其治于内者不工也学未尝及此是不求其夲而驰骋于其末非善学也使贽之学尝及此矣而操行之际无以应之是又不得无罪也安得曰不负所学哉此余所谓行不能充其言也以贽之能而其失如此况庸庸中才而渉乱世之末流者乎此余所谓三代以来士之能言者多而能行其言者少也盖徳宗之用赘始信而终疑之以至疎斥天下皆惜其材之不尽予独评之以为徳宗之猜暴而辅之以贽之褊急就使臣主相说至于终身而不离适足以疑四方增冦长敌而不足以安天下也故窦参之所以死天下归于贽虽其事状不白然纷纷之议遂至于此亦贽之所为有以取之也其后贽居忠州李吉甫事之甚厚贽独疑惧夫以一吉甫而贽不能料之则其胸中盖亦浅矣安足以任天下之重乎故夫居大位者非才之难能惟器识之难有也器之不宏识之不逺虽有天下之竒材犹驾轻车驰骏马而趋险陿之道徒足以速其倾覆尔而欲任重致逺岂不难哉此古人所以称宰相自有体也  
