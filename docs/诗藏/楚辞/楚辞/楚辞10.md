---
title:  哀时命
index:  true
icon:  editor
order: 12
category:
    -  诗藏
    -  楚辞

tag:
    - 骚体诗
---


## 哀时命  

作者：严忌  
  
哀时命之不及古人兮，夫何予生之不遘时！  
往者不可扳援兮，徕者不可与期。  
志憾恨而不逞兮，杼中情而属诗。  
夜炯炯而不寐兮，怀隐忧而历兹。  
心郁郁而无告兮，众孰可与深谋！  
欿愁悴而委惰兮，老冉冉而逮之。  
居处愁以隐约兮，志沉抑而不扬。  
道壅塞而不通兮，江河广而无梁。  
愿至昆仑之悬圃兮，采锺山之玉英。  
揽瑶木之橝枝兮，望阆风之板桐。  
弱水汨其为难兮，路中断而不通。  
势不能凌波以径度兮，又无羽翼而高翔。  
然隐悯而不达兮，独徙倚而彷徉。  
怅惝罔以永思兮，心纡轸而增伤。  
倚踌躇以淹留兮，日饥馑而绝粮。  
廓抱景而独倚兮，超永思乎故乡。  
廓落寂而无友兮，谁可与玩此遗芳？  
白日晼晚其将入兮，哀余寿之弗将。  
车既弊而马罢兮，蹇邅徊而不能行。  
身既不容於浊世兮，不知进退之宜当。  
冠崔嵬而切云兮，剑淋离而从横。  
衣摄叶以储与兮，左袪挂於榑桑；  
右衽拂於不周兮，六合不足以肆行。  
上同凿枘於伏戏兮，下合矩矱於虞唐。  
愿尊节而式高兮，志犹卑夫禹、汤。  
虽知困其不改操兮，终不以邪枉害方。  
世并举而好朋兮，壹斗斛而相量。  
众比周以肩迫兮，贤者远而隐藏。  
为凤皇作鹑笼兮，虽翕翅其不容。  
灵皇其不寤知兮，焉陈词而效忠。  
俗嫉妒而蔽贤兮，孰知余之从容？  
愿舒志而抽冯兮，庸讵知其吉凶？  
璋珪杂於甑窐兮，陇廉与孟娵同宫。  
举世以为恒俗兮，固将愁苦而终穷。  
幽独转而不寐兮，惟烦懑而盈匈。  
魂眇眇而驰骋兮，心烦冤之忡忡。  
志欿憾而不憺兮，路幽昧而甚难。  
块独守此曲隅兮，然欿切而永叹。  
愁修夜而宛转兮，气涫沸其若波。  
握剞劂而不用兮，操规矩而无所施。  
骋骐骥於中庭兮，焉能极夫远道？  
置援狖於棂槛兮，夫何以责其捷巧？  
驷跛鳖而上山兮，吾固知其不能升。  
释管晏而任臧获兮，何权衡之能称？  
箟簬杂於黀蒸兮，机蓬矢以射革。  
负檐荷以丈尺兮，欲伸要而不可得。  
外迫胁於机臂兮，上牵联於矰隿。  
肩倾侧而不容兮，固陿腹而不得息。  
务光自投於深渊兮，不获世之尘垢。  
孰魁摧之可久兮，愿退身而穷处。  
凿山楹而为室兮，下被衣於水渚。  
雾露濛濛其晨降兮，云依斐而承宇。  
虹霓纷其朝霞兮，夕淫淫而淋雨。  
怊茫茫而无归兮，怅远望此旷野。  
下垂钓於谿谷兮，上要求於仙者。  
与赤松而结友兮，比王侨而为耦。  
使枭杨先导兮，白虎为之前后。  
浮云雾而入冥兮，骑白鹿而容与。  
魂眐眐以寄独兮，汨徂往而不归。  
处卓卓而日远兮，志浩荡而伤怀。  
鸾凤翔於苍云兮，故矰缴而不能加。  
蛟龙潜於旋渊兮，身不挂於罔罗。  
知贪饵而近死兮，不如下游乎清波。  
宁幽隐以远祸兮，孰侵辱之可为。  
子胥死而成义兮，屈原沉於汨罗。  
虽体解其不变兮，岂忠信之可化。  
志怦怦而内直兮，履绳墨而不颇。  
执权衡而无私兮，称轻重而不差。  
摡尘垢之枉攘兮，除秽累而反真。  
形体白而质素兮，中皎洁而淑清。  
时厌饫而不用兮，且隐伏而远身。  
聊窜端而匿迹兮，嗼寂默而无声。  
独便悁而烦毒兮，焉发愤而纾情。  
时暧暧其将罢兮，遂闷叹而无名。  
伯夷死於首阳兮，卒夭隐而不荣。  
太公不遇文王兮，身至死而不得逞。  
怀瑶象而佩琼兮，愿陈列而无正。  
生天墬之若过兮，忽烂漫而无成。  
邪气袭余之形体兮，疾憯怛而萌生。  
愿壹见阳春之白日兮，恐不终乎永年。  
