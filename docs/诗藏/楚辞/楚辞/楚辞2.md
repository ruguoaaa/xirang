---
title:  天问
index:  true
icon:  editor
order: 4
category:
    -  诗藏
    -  楚辞

tag:
    - 骚体诗
---

## 天问  

作者：屈原  
  
曰:遂古之初，谁传道之？  
上下未形，何由考之？  
冥昭瞢闇，谁能极之？  
冯翼惟像，何以识之？  
明明闇闇，惟时何为？  
阴阳三合，何本何化？  
圜则九重，孰营度之？  
惟兹何功，孰初作之？  
斡维焉系，天极焉加？  
八柱何当，东南何亏？  
九天之际，安放安属？  
隅隈多有，谁知其数？  
天何所沓？十二焉分？  
日月安属？列星安陈？  
出自汤谷，次于蒙汜。  
自明及晦，所行几里？  
夜光何德，死则又育？  
厥利维何，而顾菟在腹？  
女歧无合，夫焉取九子？  
伯强何处？惠气安在？  
何阖而晦？何开而明？  
角宿未旦，曜灵安藏？  
不任汩鸿，师何以尚之？  
佥曰“何忧”，何不课而行之？  
鸱龟曳衔，鲧何听焉？  
顺欲成功，帝何刑焉？  
永遏在羽山，夫何三年不施？  
伯禹愎鲧，夫何以变化？  
纂就前绪，遂成考功。  
何续初继业，而厥谋不同？  
洪泉极深，何以窴之？  
地方九则，何以坟之？  
河海应龙？何尽何历？  
鲧何所营？禹何所成？  
康回冯怒，墬何故以东南倾？  
九州安错？川谷何洿？  
东流不溢，孰知其故？  
东西南北，其修孰多？  
南北顺橢，其衍几何？  
昆仑县圃，其居安在？  
增城九重，其高几里？  
四方之门，其谁从焉？  
西北辟启，何气通焉？  
日安不到？烛龙何照？  
羲和之未扬，若华何光？  
何所冬暖？何所夏寒？  
焉有石林？何兽能言？  
焉有虬龙、负熊以游？  
雄虺九首，儵忽焉在？  
何所不死？长人何守？  
靡蓱九衢，枲华安居？  
灵蛇吞象，厥大何如？  
黑水、玄趾，三危安在？  
延年不死，寿何所止？  
鲮鱼何所？鬿堆焉处？  
羿焉彃日？乌焉解羽？  
禹之力献功，降省下土四方。  
焉得彼嵞山女，而通之於台桑？  
闵妃匹合，厥身是继。  
胡为嗜不同味，而快朝饱？  
启代益作后，卒然离蘻。  
何启惟忧，而能拘是达？  
皆归射鞠，而无害厥躬。  
何后益作革，而禹播降？  
启棘宾商，《九辨》、《九歌》。  
何勤子屠母，而死分竟地？  
帝降夷羿，革孽夏民。  
胡射夫河伯，而妻彼雒嫔？  
冯珧利决，封豨是射。  
何献蒸肉之膏，而后帝不若？  
浞娶纯狐，眩妻爰谋。  
何羿之射革，而交吞揆之？  
阻穷西征，岩何越焉？  
化为黄熊，巫何活焉？  
咸播秬黍，莆雚是营。  
何由并投，而鲧疾修盈？  
白蜺婴茀，胡为此堂？  
安得夫良药，不能固臧？  
天式从横，阳离爰死。  
大鸟何鸣，夫焉丧厥体？  
蓱号起雨，何以兴之？  
撰体胁鹿，何以膺之？  
鳌戴山抃，何以安之？  
释舟陵行，何之迁之？  
惟浇在户，何求于嫂？  
何少康逐犬，而颠陨厥首？  
女歧缝裳，而馆同爰止。  
何颠易厥首，而亲以逢殆？  
汤谋易旅，何以厚之？  
覆舟斟寻，何道取之？  
桀伐蒙山，何所得焉？  
妹嬉何肆，汤何殛焉？  
舜闵在家，父何以鳏？  
尧不姚告，二女何亲？  
厥萌在初，何所意焉？  
璜台十成，谁所极焉？  
登立为帝，孰道尚之？  
女娲有体，孰制匠之？  
舜服厥弟，终然为害。  
何肆犬豕，而厥身不危败？  
吴获迄古，南岳是止。  
孰期去斯，得两男子？  
缘鹄饰玉，后帝是飨。  
何承谋夏桀，终以灭丧？  
帝乃降观，下逢伊挚。  
何条放致罚，而黎服大说？  
简狄在台喾何宜？玄鸟致贻女何喜？  
该秉季德，厥父是臧。  
胡终弊于有扈，牧夫牛羊？  
干协时舞，何以怀之？  
平胁曼肤，何以肥之？  
有扈牧竖，云何而逢？  
击床先出，其命何从？  
恒秉季德，焉得夫朴牛？  
何往营班禄，不但还来？  
昏微遵迹，有狄不宁。  
何繁鸟萃棘，负子肆情？  
眩弟并淫，危害厥兄。  
何变化以作诈，而后嗣逢长？  
成汤东巡，有莘爰极。  
何乞彼小臣，而吉妃是得？  
水滨之木，得彼小子。  
夫何恶之，媵有莘之妇？  
汤出重泉，夫何罪尤？  
不胜心伐帝，夫谁使挑之？  
会朝争盟，何践吾期？  
苍鸟群飞，孰使萃之？  
列击纣躬，叔旦不嘉。  
何亲揆发，定周之命以咨嗟？  
授殷天下，其位安施？  
反成乃亡，其罪伊何？  
争遣伐器，何以行之？  
并驱击翼，何以将之？  
昭后成游，南土爰底。  
厥利惟何，逢彼白雉？  
穆王巧挴，夫何周流？  
环理天下，夫何索求？  
妖夫曳衒，何号于市？  
周幽谁诛？焉得夫褒姒？  
天命反侧，何罚何佑？  
齐桓九会，卒然身杀。  
彼王纣之躬，孰使乱惑？  
何恶辅弼，谗谄是服？  
比干何逆，而抑沉之？  
雷开何顺，而赐封之？  
何圣人之一德，卒其异方：  
梅伯受醢，箕子详狂？  
稷维元子，帝何竺之？  
投之於冰上，鸟何燠之？  
何冯弓挟矢，殊能将之？  
既惊帝切激，何逢长之？  
伯昌号衰，秉鞭作牧。  
何令彻彼岐社，命有殷国？  
迁藏就岐，何能依？  
殷有惑妇，何所讥？  
受赐兹醢，西伯上告。  
何亲就上帝罚，殷之命以不救？  
师望在肆，昌何识？  
鼓刀扬声，后何喜？  
武发杀殷，何所悒？  
载尸集战，何所急？  
伯林雉经，维其何故？  
何感天抑墬，夫谁畏惧？  
皇天集命，惟何戒之？  
受礼天下，又使至代之？  
初汤臣挚，后兹承辅。  
何卒官汤，尊食宗绪？  
勋阖、梦生，少离散亡。  
何壮武厉，能流厥严？  
彭铿斟雉，帝何飨？  
受寿永多，夫何久长？  
中央共牧，后何怒？  
蜂蛾微命，力何固？  
惊女采薇，鹿何祐？  
北至回水，萃何喜？  
兄有噬犬，弟何欲？  
易之以百两，卒无禄？  
薄暮雷电，归何忧？  
厥严不奉，帝何求？  
伏匿穴处，爰何云？  
荆勋作师，夫何长？  
悟过改更，我又何言？  
吴光争国，久余是胜。  
何环穿自闾社丘陵，爰出子文？  
吾告堵敖以不长。  
何试上自予，忠名弥彰？  

