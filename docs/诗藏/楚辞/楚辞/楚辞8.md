---
title:  惜誓，招隐士
index:  true
icon:  editor
order: 10
category:
    -  诗藏
    -  楚辞

tag:
    - 骚体诗
---

## 惜誓  

作者：贾谊  
  
惜余年老而日衰兮，岁忽忽而不反。  
登苍天而高举兮，历众山而日远。  
观江河之纡曲兮，离四海之霑濡。  
攀北极而一息兮，吸沆瀣以充虚。  
飞朱鸟使先驱兮，驾太一之象舆。  
苍龙蚴虬於左骖兮，白虎骋而为右騑。  
建日月以为盖兮，载玉女於后车。  
驰骛於杳冥之中兮，休息虖昆仑之墟。  
乐穷极而不厌兮，愿从容虖神明。  
涉丹水而驼骋兮，右大夏之遗风。  
黄鹄之一举兮，知山川之纡曲。  
再举兮，睹天地之圜方。  
临中国之众人兮，讬回飙乎尚羊。  
乃至少原之野兮，赤松、王乔皆在旁。  
二子拥瑟而调均兮，余因称乎清商。  
澹然而自乐兮，吸众气而翱翔。  
念我长生而久仙兮，不如反余之故乡。  
黄鹄后时而寄处兮，鸱枭群而制之。  
神龙失水而陆居兮，为蝼蚁之所裁。  
夫黄鹄神龙犹如此兮，况贤者之逢乱世哉。  
寿冉冉而日衰兮，固儃回而不息。  
俗流从而不止兮，众枉聚而矫直。  
或偷合而苟进兮，或隐居而深藏。  
苦称量之不审兮，同权概而就衡。  
或推迻而苟容兮，或直言之谔谔。  
伤诚是之不察兮，并纫茅丝以为索。  
方世俗之幽昏兮，眩白黑之美恶。  
放山渊之龟玉兮，相与贵夫砾石。  
梅伯数谏而至醢兮，来革顺志而用国。  
悲仁人之尽节兮，反为小人之所贼。  
比干忠谏而剖心兮，箕子被发而佯狂。  
水背流而源竭兮，木去根而不长。  
非重躯以虑难兮，惜伤身之无功。  
已矣哉！独不见夫鸾凤之高翔兮，乃集大皇之野。  
循四极而回周兮，见盛德而后下。  
彼圣人之神德兮，远浊世而自藏。  
使麒麟可得羁而係兮，又何以异虖犬羊？  

## 招隐士  

作者：淮南小山  
  
桂树丛生兮山之幽，偃蹇连蜷兮枝相缭。  
山气巃嵸兮石嵯峨，谿谷崭岩兮水曾波。  
猿狖群啸兮虎豹嗥，攀援桂枝兮聊淹留。  
王孙游兮不归，春草生兮萋萋。  
岁暮兮不自聊，蟪蛄鸣兮啾啾。  
坱兮轧，山曲岪，心淹留兮恫慌忽。  
罔兮沕，憭兮栗，虎豹穴。  
丛薄深林兮，人上栗。  
嵚岑碕礒兮碅磳磈硊，树轮相纠兮林木茷骫。  
青莎杂树兮薠草靃靡，白鹿麏麚或腾或倚。  
状貌崟崟兮峨峨，凄凄兮漇漇。  
猕猴兮熊罴，慕类兮以悲。  
攀援桂枝兮聊淹留。  
虎豹斗兮熊罴咆，禽兽骇兮亡其曹。  
王孙兮归来，山中兮不可以久留。  

