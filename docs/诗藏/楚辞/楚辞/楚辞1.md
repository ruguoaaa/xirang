---
title:  九歌
index:  true
icon:  editor
order: 3
category:
    -  诗藏
    -  楚辞

tag:
    - 骚体诗
---

## 九歌  东皇太一  

作者：屈原  

吉日兮辰良，穆将愉兮上皇。  
抚长剑兮玉珥，璆锵鸣兮琳琅。  
瑶席兮玉瑱，盍将把兮琼芳。  
蕙肴蒸兮兰藉，奠桂酒兮椒浆。  
扬枹兮拊鼓，疏缓节兮安歌，陈竽瑟兮浩倡。  
灵偃蹇兮姣服，芳菲菲兮满堂。  
五音纷兮繁会，君欣欣兮乐康。  

## 九歌  云中君  

作者：屈原  
  
浴兰汤兮沐芳，华采衣兮若英。  
灵连蜷兮既留，烂昭昭兮未央。  
謇将憺兮寿宫，与日月兮齐光。  
龙驾兮帝服，聊翱游兮周章。  
灵皇皇兮既降，焱远举兮云中。  
览冀州兮有馀，横四海兮焉穷。  
思夫君兮太息，极劳心兮忡忡。  

## 九歌  湘君  

作者：屈原
  
君不行兮夷犹，蹇谁留兮中洲？  
美要眇兮宜修，沛吾乘兮桂舟。  
令沅、湘兮无波，使江水兮安流。  
望夫君兮未来，吹参差兮谁思？  
驾飞龙兮北征，邅吾道兮洞庭。  
薜荔柏兮蕙绸，荪桡兮兰旌。  
望涔阳兮极浦，横大江兮扬灵。  
扬灵兮未极，女婵媛兮为余太息！  
横流涕兮潺湲，隐思君兮陫侧。  
桂棹兮兰枻，斫冰兮积雪。  
采薜荔兮水中，搴芙蓉兮木末。  
心不同兮媒劳，恩不甚兮轻绝。  
石濑兮浅浅，飞龙兮翩翩。  
交不忠兮怨长，期不信兮告余以不閒。  
朝骋骛兮江皋，夕弭节兮北渚。  
鸟次兮屋上，水周兮堂下。  
捐余玦兮江中，遗余佩兮澧浦。  
采芳洲兮杜若，将以遗兮下女。  
时不可兮再得，聊逍遥兮容与。  

## 九歌  大司命  

作者：屈原  
  
广开兮天门，纷吾乘兮玄云。  
令飘风兮先驱，使涷雨兮洒尘。  
君回翔兮以下，逾空桑兮从女。  
纷总总兮九州，何寿夭兮在予！  
高飞兮安翔，乘清气兮御阴阳。  
吾与君兮齐速，导帝之兮九坑。  
灵衣兮被被，玉佩兮陆离。  
壹阴兮壹阳，众莫知兮余所为。  
折疏麻兮瑶华，将以遗兮离居。  
老冉冉兮既极，不浸近兮愈疏。  
乘龙兮辚辚，高驰兮冲天。  
结桂枝兮延伫，羌愈思兮愁人。  
愁人兮奈何！原若今兮无亏。  
固人命兮有当，孰离合兮可为？  

## 九歌  少司命  

作者：屈原  

秋兰兮麋芜，罗生兮堂下。  
绿叶兮素枝，芳菲菲兮袭予。  
夫人自有兮美子，荪何以兮愁苦？  
秋兰兮青青，绿叶兮紫茎。  
满堂兮美人，忽独与余兮目成。  
入不言兮出不辞，乘回风兮载云旗。  
悲莫悲兮生别离，乐莫乐兮新相知。  
荷衣兮蕙带，儵而来兮忽而逝。  
夕宿兮帝郊，君谁须兮云之际？  
与女游兮九河，冲风至兮水扬波。  
与女沐兮咸池，晞女发兮阳之阿。  
望美人兮未来，临风怳兮浩歌。  
孔盖兮翠旍，登九天兮抚彗星。  
怂长剑兮拥幼艾，荪独宜兮为民正。  
  
## 九歌  东君  
  
作者：屈原  

暾将出兮东方，照吾槛兮扶桑。  
抚余马兮安驱，夜皎皎兮既明。  
驾龙辀兮乘雷，载云旗兮委蛇。  
长太息兮将上，心低佪兮顾怀。  
羌声色兮娱人，观者憺兮忘归。  
縆瑟兮交鼓，箫锺兮瑶虡。  
鸣篪兮吹竽，思灵保兮贤姱。  
翾飞兮翠曾，展诗兮会舞。  
应律兮合节，灵之来兮蔽日。  
青云衣兮白霓裳，举长矢兮射天狼。  
操余弧兮反沦降，援北斗兮酌桂浆。  
撰余辔兮高驰翔，杳冥冥兮以东行。  

## 九歌  河伯  

作者：屈原  
  
与女游兮九河，冲风起兮横波。  
乘水车兮荷盖，驾两龙兮骖螭。  
登昆仑兮四望，心飞扬兮浩荡。  
日将暮兮怅忘归，惟极浦兮寤怀。  
鱼鳞屋兮龙堂，紫贝阙兮朱宫。  
灵何为兮水中？乘白鼋兮逐文鱼，  
与女游兮河之渚，流澌纷兮将来下。  
子交手兮东行，送美人兮南浦。  
波滔滔兮来迎，鱼邻邻兮媵予。  

## 九歌  山鬼  

作者：屈原  
  
若有人兮山之阿，被薜荔兮带女萝。  
既含睇兮又宜笑，子慕予兮善窈窕。  
乘赤豹兮从文狸，辛夷车兮结桂旗。  
被石兰兮带杜衡，折芳馨兮遗所思。  
余处幽篁兮终不见天，路险难兮独后来。  
表独立兮山之上，云容容兮而在下。  
杳冥冥兮羌昼晦，东风飘兮神灵雨。  
留灵修兮憺忘归，岁既晏兮孰华予？  
采三秀兮於山间，石磊磊兮葛蔓蔓。  
怨公子兮怅忘归，君思我兮不得閒。  
山中人兮芳杜若，饮石泉兮荫松柏。  
君思我兮然疑作。  
雷填填兮雨冥冥，猨啾啾兮又夜鸣。  
风飒飒兮木萧萧，思公子兮徒离忧。  

## 九歌  国殇  

作者：屈原  
  
操吴戈兮披犀甲，车错毂兮短兵接。  
旌蔽日兮敌若云，矢交坠兮土争先。  
凌余阵兮躐余行，左骖殪兮右刃伤。  
霾两轮兮絷四马，援玉枹兮击鸣鼓。  
天时怼兮威灵怒，严杀尽兮弃原野。  
出不入兮往不反，平原忽兮路超远。  
带长剑兮挟秦弓，首身离兮心不惩。  
诚既勇兮又以武，终刚强兮不可凌。  
身既死兮神以灵，魂魄毅兮为鬼雄。  

## 九歌  礼魂  

作者：屈原  
  
成礼兮会鼓，传芭兮代舞。  
姱女倡兮容与。  
春兰兮秋菊，长无绝兮终古。  

