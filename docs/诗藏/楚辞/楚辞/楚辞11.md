---
title:  九怀
index:  true
icon:  editor
order: 13
category:
    -  诗藏
    -  楚辞

tag:
    - 骚体诗
---


## 九怀  匡机  

作者：王褒  
  
极运兮不中，来将屈兮困穷？  
深愍兮惨怛，愿一列兮无从。  
乘日月兮上征，顾游心兮鄗酆。  
弥览兮九隅，彷徨兮兰宫。  
芷闾兮药房，奋摇兮众芳。  
菌阁兮蕙楼，观道兮从横。  
宝金兮委积，美玉兮盈堂。  
桂水兮潺湲，扬流兮洋洋。  
蓍蔡兮踊跃，孔鹤兮回翔。  
抚槛兮远望，念君兮不忘。  
怫郁兮莫陈，永怀兮内伤。  

## 九怀  通路  

作者：王褒  
  
天门兮墬户，孰由兮贤者？  
无正兮溷厕，怀德兮何睹？  
假寐兮愍斯，谁可与兮寤语？  
痛凤兮远逝，畜鴳兮近处。  
鲸鱏兮幽潜，从虾兮游陼。  
乘虬兮登阳，载象兮上行。  
朝发兮葱岭，夕至兮明光。  
北饮兮飞泉，南采兮芝英。  
宣游兮列宿，顺极兮彷徉。  
红采兮骍衣，翠缥兮为裳。  
舒佩兮綝纚，竦余剑兮干将。  
腾蛇兮后从，飞駏兮步旁。  
微观兮玄圃，览察兮瑶光。  
启匮兮探筴，悲命兮相当。  
纫蕙兮永辞，将离兮所思。  
浮云兮容与，道余兮何之？  
远望兮仟眠，闻雷兮阗阗。  
阴忧兮感余，惆怅兮自怜。  

## 九怀  危俊  

作者：王褒  
  
林不容兮鸣蜩，余何留兮中州？  
陶嘉月兮总驾，搴玉英兮自脩。  
结荣茝兮逶逝，将去烝兮远游。  
径岱土兮魏阙，历九曲兮牵牛。  
聊假日兮相佯，遗光燿兮周流。  
望太一兮淹息，纡余辔兮自休。  
晞白日兮皎皎，弥远路兮悠悠。  
顾列孛兮缥缥，观幽云兮陈浮。  
钜宝迁兮砏磤，雉咸雊兮相求。  
泱莽莽兮究志，惧吾心兮懤々。  
步余马兮飞柱，览可与兮匹俦。  
卒莫有兮纤介，永余思兮怞々。  

## 九怀  昭世  

作者：王褒  
  
世溷兮冥昏，违君兮归真。  
乘龙兮偃蹇，高回翔兮上臻。  
袭英衣兮缇纟習，披华裳兮芳芬。  
登羊角兮扶舆，浮云漠兮自娱。  
握神精兮雍容，与神人兮相胥。  
流星坠兮成雨，进瞵盼兮上丘墟。  
览旧邦兮滃郁，余安能兮久居。  
志怀逝兮心懰栗，纡余辔兮踌躇。  
闻素女兮微歌，听王后兮吹竽。  
魂悽怆兮感哀，肠回回兮盘纡。  
抚余佩兮缤纷，高太息兮自怜。  
使祝融兮先行，令昭明兮开门。  
驰六蛟兮上征，竦余驾兮入冥。  
历九州兮索合，谁可与兮终生。  
忽反顾兮西囿，睹轸丘兮崎倾。  
横垂涕兮泫流，悲余后兮失灵。  

## 九怀  尊嘉  

作者：王褒  
  
季春兮阳阳，列草兮成行。  
余悲兮兰生，委积兮从横。  
江离兮遗捐，辛夷兮挤臧。  
伊思兮往古，亦多兮遭殃。  
伍胥兮浮江，屈子兮沉湘。  
运余兮念兹，心内兮怀伤。  
望淮兮沛沛，滨流兮则逝。  
榜舫兮下流，东注兮礚礚。  
蛟龙兮导引，文鱼兮上濑。  
抽蒲兮陈坐，援芙蕖兮为盖。  
水跃兮余旌，继以兮微蔡。  
云旗兮电骛，鯈忽兮容裔。  
河伯兮开门，迎余兮欢欣。  
顾念兮旧都，怀恨兮艰难。  
窃哀兮浮萍，汎淫兮无根。  

## 九怀  蓄英  

作者：王褒  
  
秋风兮萧萧，舒芳兮振条。  
微霜兮盻眇，病殀兮鸣蜩。  
玄鸟兮辞归，飞翔兮灵丘。  
望谿谷兮滃郁，熊罴兮呴嗥。  
唐虞兮不存，何故兮久留？  
临渊兮汪洋，顾林兮忽荒。  
修余兮袿衣，骑霓兮南上。  
乘云兮回回，亹亹兮自强。  
将息兮兰皋，失志兮悠悠。  
蒶蕴兮霉黧，思君兮无聊。  
身去兮意存，怆恨兮怀愁。  

## 九怀  思忠  

作者：王褒  
  
登九灵兮游神，静女歌兮微晨。  
悲皇丘兮积葛，众体错兮交纷。  
贞枝抑兮枯槁，枉车登兮庆云。  
感余志兮惨栗，心怆怆兮自怜。  
驾玄螭兮北征，曏吾路兮葱岭。  
连五宿兮建旄，扬氛气兮为旌。  
历广漠兮驰骛，览中国兮冥冥。  
玄武步兮水母，与吾期兮南荣。  
登华盖兮乘阳，聊逍遥兮播光。  
抽库娄兮酌醴，援瓟瓜兮接粮。  
毕休息兮远逝，发玉轫兮西行。  
惟时俗兮疾正，弗可久兮此方。  
寤辟摽兮永思，心怫郁兮内伤。  

## 九怀  陶壅  

作者：王褒  
  
览杳杳兮世惟，余惆怅兮何归。  
伤时俗兮溷乱，将奋翼兮高飞。  
驾八龙兮连蜷，建虹旌兮威夷。  
观中宇兮浩浩，纷翼翼兮上跻。  
浮溺水兮舒光，淹低佪兮京沶。  
屯余车兮索友，睹皇公兮闵师。  
道莫贵兮归真，羡余术兮可夷。  
吾乃逝兮南娭，道幽路兮九疑。  
越炎火兮万里，过万首兮嶷嶷。  
济江海兮蝉蜕，绝北梁兮永辞。  
浮云郁兮昼昏，霾土忽兮塺々。  
息阳城兮广夏，衰色罔兮中怠。  
意晓阳兮燎寤，乃自轸兮在兹。  
思尧、舜兮袭兴，幸咎繇兮获谋。  
悲九州兮靡君，抚轼叹兮作诗。  

## 九怀  株昭  

作者：王褒  
  
悲哉于嗟兮，心内切磋。  
款冬而生兮，彫彼叶柯。  
瓦砾进宝兮，捐弃随和。  
铅刀厉御兮，顿弃太阿。  
骥垂两耳兮，中坂蹉跎。  
蹇驴服驾兮，无用日多。  
修洁处幽兮，贵宠沙劘。  
凤皇不翔兮，鹑鴳飞扬。  
乘虹骖蜺兮，载云变化。  
鹪䳟开路兮，后属青蛇。  
步骤桂林兮，超骧卷阿。  
丘陵翔舞兮，谿谷悲歌。  
神章灵篇兮，赴曲相和。  
余私娱兹兮，孰哉复加。  
还顾世俗兮，坏败罔罗。  
卷佩将逝兮，涕流滂沲。  
乱曰：皇门开兮照下土，株秽除兮兰芷睹。  
四佞放兮后得禹，圣舜摄兮昭尧绪，孰能若兮愿为辅？  

::: tip
[详细注释，参考百度百科词条](https://baike.baidu.com/item/%E4%B9%9D%E6%80%80%C2%B7%E6%A0%AA%E6%98%AD/20145120)
:::
