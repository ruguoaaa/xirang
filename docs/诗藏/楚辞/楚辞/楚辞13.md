---
title:  九思
index:  true
icon:  editor
order: 15
category:
    -  诗藏
    -  楚辞

tag:
    - 骚体诗
---

## 九思  逢尤  

作者：王逸 （东汉）  
  
悲兮愁，哀兮忧，天生我兮当闇时，被诼谮兮虚获尤。  
心烦愦兮意无聊，严载驾兮出戏游。  
周八极兮历九州，求轩辕兮索重华。  
世既卓兮远眇眇，握佩玖兮中路躇。  
羡咎繇兮建典谟，懿风后兮受瑞图。  
愍余命兮遭六极，委玉质兮於泥涂。  
遽傽遑兮驱林泽，步屏营兮行丘阿。  
车軏折兮马虺颓，憃怅立兮涕滂沲。  
思丁文兮圣明哲，哀平差兮迷谬愚。  
吕傅举兮殷周兴，忌嚭专兮郢吴虚。  
仰长叹兮气噎结，悒殟绝兮咶复苏。  
虎兕争兮於廷中，豺狼斗兮我之隅。  
云雾会兮日冥晦，飘风起兮扬尘埃。  
走鬯罔兮乍东西，欲窜伏兮其焉如？  
念灵闺兮隩重深，愿竭节兮隔无由。  
望旧邦兮路逶随，忧心悄兮志勤劬。  
魂茕茕兮不遑寐，目眽々兮寤终朝。  

## 九思  怨上  

作者：王逸 （东汉）  
  
令尹兮謷謷，群司兮譨譨。  
哀哉兮淈淈，上下兮同流。  
菽藟兮蔓衍，芳虈兮挫枯。  
朱紫兮杂乱，曾莫兮别诸。  
倚此兮岩穴，永思兮窈悠。  
嗟怀兮眩惑，用志兮不昭。  
将丧兮玉斗，遗失兮钮枢。  
我心兮煎熬，惟是兮用忧。  
进恶兮九旬，复顾兮彭务。  
拟斯兮二踪，未知兮所投。  
谣吟兮中野，上察兮璇玑。  
大火兮西睨，摄提兮运低。  
雷霆兮硠礚，雹霰兮霏霏。  
奔电兮光晃，凉风兮怆悽。  
鸟兽兮惊骇，相从兮宿栖。  
鸳鸯兮噰噰，狐狸兮徾徾。  
哀吾兮介特，独处兮罔依。  
蝼蛄兮鸣东，蟊蠽兮号西。  
蛓缘兮我裳，蠋入兮我怀。  
虫豸兮夹余，惆怅兮自悲。  
伫立兮忉怛，心结縎兮折摧。  

## 九思  疾世  

作者：王逸 （东汉）  
  
周徘徊兮汉渚，求水神兮灵女。  
嗟此国兮无良，媒女诎兮謰謱。  
鴳雀列兮譁讙，鸲鹆鸣兮聒余。  
抱昭华兮宝璋，欲衒鬻兮莫取。  
言旋迈兮北徂，叫我友兮配耦。  
日阴曀兮未光，阒睄窕兮靡睹。  
纷载驱兮高驰，将谘询兮皇羲。  
遵河皋兮周流，路变易兮时乖。  
濿沧海兮东游，沐盥浴兮天池。  
访太昊兮道要，云靡贵兮仁义。  
志欣乐兮反征，就周文兮邠歧。  
秉玉英兮结誓，日欲暮兮心悲。  
惟天禄兮不再，背我信兮自违。  
逾陇堆兮渡漠，过桂车兮合黎。  
赴昆山兮馽騄，从邛遨兮栖迟。  
吮玉液兮止渴，齧芝华兮疗饥。  
居嵺廓兮尠畴，远梁昌兮几迷。  
望江汉兮濩渃，心紧絭兮伤怀。  
时昢昢兮且旦，尘莫莫兮未晞。  
忧不暇兮寝食，吒增叹兮如雷。  

## 九思  悯上  

作者：王逸 （东汉）  
  
哀世兮睩睩，諓諓兮嗌喔。  
众多兮阿媚，骫靡兮成俗。  
贪枉兮党比，贞良兮茕独。  
鹄窜兮枳棘，鹈集兮帷幄。  
罽蕠兮青葱，槁本兮萎落。  
睹斯兮伪惑，心为兮隔错。  
逡巡兮圃薮，率彼兮畛陌。  
川谷兮渊渊，山阜兮峉々。  
丛林兮崟崟，株榛兮岳岳。  
霜雪兮漼溰，冰冻兮洛泽。  
东西兮南北，罔所兮归薄。  
庇荫兮枯树，匍匐兮岩石。  
蜷跼兮寒局数，独处兮志不申。  
年齿尽兮命迫促，魁垒挤摧兮常困辱。  
含忧强老兮愁不乐。  
须发苎悴兮顠鬓白，思灵泽兮一膏沐。  
怀兰英兮把琼若，待天明兮立踯躅。  
云蒙蒙兮电儵烁，孤雌惊兮鸣呴呴。  
思怫郁兮肝切剥，忿悁悒兮孰诉告。  

## 九思  遭厄  

作者：王逸 （东汉）  
  
悼屈子兮遭厄，沉王躬兮湘汨。  
何楚国兮难化，迄乎今兮不易。  
士莫志兮羔裘，竞佞谀兮谗阋。  
指正义兮为曲，訿玉璧兮为石。  
殦雕游兮华屋，鵕鸃栖兮柴蔟。  
起奋迅兮奔走，违群小兮謑訽。  
载青云兮上昇，適昭明兮所处。  
蹑天衢兮长驱，踵九阳兮戏荡。  
越云汉兮南济，秣余马兮河鼓。  
云霓纷兮晻翳，参辰回兮颠倒。  
逢流星兮问路，顾我指兮从左。  
俓娵觜兮直驰，御者迷兮失轨。  
遂踢达兮邪造，与日月兮殊道。  
志阏绝兮安如，哀所求兮不耦。  
攀天阶兮下视，见鄢郢兮旧宇。  
意逍遥兮欲归，众秽盛兮沓沓。  
思哽饐兮诘诎，涕流澜兮如雨。  

## 九思  悼乱  

作者：王逸 （东汉）  
  
嗟嗟兮悲夫，殽乱兮纷拏。  
茅丝兮同综，冠屦兮共絇。  
督万兮侍宴，周邵兮负刍。  
白龙兮见射，灵龟兮执拘。  
仲尼兮困厄，邹衍兮幽囚。  
伊余兮念兹，奔遁兮隐居。  
将升兮高山，上有兮猴猿。  
欲入兮深谷，下有兮虺蛇。  
左见兮鸣鵙，右睹兮呼枭。  
惶悸兮失气，踊跃兮距跳。  
便旋兮中原，仰天兮增叹。  
菅蒯兮野莽，雚苇兮仟眠。  
鹿蹊兮继踵，貒貉兮蟫々。  
鹯鹞兮轩轩，鹑鹌兮甄甄。  
哀我兮寡独，靡有兮齐伦。  
意欲兮沉吟，迫日兮黄昏。  
玄鹤兮高飞，曾逝兮青冥。  
鸧鹒兮喈喈，山鹊兮嘤嘤。  
鸿鸬兮振翅，归雁兮于征。  
吾志兮觉悟，怀我兮圣京。  
垂屣兮将起，跓俟兮硕明。  

## 九思  伤时  

作者：王逸 （东汉）  
  
惟昊天兮昭灵，阳气发兮清明。  
风習習兮和暖，百草萌兮华荣。  
堇荼茂兮扶疏，蘅芷彫兮莹嫇。  
愍贞良兮遇害，将夭折兮碎糜。  
时混混兮浇饡，哀当世兮莫知。  
览往昔兮俊彦，亦诎辱兮系纍。  
管束缚兮桎梏，百贸易兮传卖。  
遭桓缪兮识举，才德用兮列施。  
且从容兮自慰，玩琴书兮游戏。  
迫中国兮窄陿，吾欲之兮九夷。  
超五岭兮嵯峨，观浮石兮崔嵬。  
陟丹山兮炎野，屯余车兮黄支。  
就祝融兮稽疑，嘉己行兮无为。  
乃回朅兮北逝，遇神孈兮宴娭。  
欲静居兮自娱，心愁慼兮不能。  
放余辔兮策驷，忽飙腾兮浮云。  
蹠飞杭兮越海，从安期兮蓬莱。  
缘天梯兮北上，登太一兮玉台。  
使素女兮鼓簧，乘弋龢兮讴谣。  
声噭誂兮清和，音晏衍兮要淫。  
咸欣欣兮酣乐，余眷眷兮独悲。  
顾章华兮太息，志恋恋兮依依。  

## 九思  哀岁  

作者：王逸 （东汉）  
  
旻天兮清凉，玄气兮高朗。  
北风兮潦洌，草木兮苍唐。  
蛜蚨兮噍噍，蝍蛆兮穰穰。  
岁忽忽兮惟暮，余感时兮悽怆。  
伤俗兮泥浊，矇蔽兮不章。  
宝彼兮沙砾，捐此兮夜光。  
椒瑛兮涅汙，葈耳兮充房。  
摄衣兮缓带，操我兮墨阳。  
昇车兮命仆，将驰兮四荒。  
下堂兮见虿，出门兮触蜂。  
巷有兮蚰蜓，邑多兮螳螂。  
睹斯兮嫉贼，心为兮切伤。  
俯念兮子胥，仰怜兮比干。  
投剑兮脱冕，龙屈兮蜿蟤。  
潜藏兮山泽，匍匐兮丛攒。  
窥见兮溪涧，流水兮沄沄。  
鼋鼍兮欣欣，鳣鲇兮延延。  
群行兮上下，骈罗兮列陈。  
自恨兮无友，特处兮茕茕。  
冬夜兮陶陶，雨雪兮冥冥。  
神光兮颎颎，鬼火兮荧荧。  
修德兮困控，愁不聊兮遑生。  
忧纡兮郁郁，恶所兮写情。  

## 九思  守志  

作者：王逸 （东汉）  
  
陟玉峦兮逍遥，览高冈兮峣峣。  
桂树列兮纷敷，吐紫华兮布条。  
实孔鸾兮所居，今其集兮惟鸮。  
乌鹊惊兮哑哑，余顾瞻兮怊怊。  
彼日月兮闇昧，障覆天兮祲氛。  
伊我后兮不聪，焉陈诚兮效忠。  
摅羽翮兮超俗，游陶遨兮养神。  
乘六蛟兮蜿蝉，遂驰骋兮升云。  
扬彗光兮为旗，秉电策兮为鞭。  
朝晨发兮鄢郢，食时至兮增泉。  
绕曲阿兮北次，造我车兮南端。  
谒玄黄兮纳贽，崇忠贞兮弥坚。  
历九宫兮遍观，睹秘藏兮宝珍。  
就传说兮骑龙，与织女兮合婚。  
举天罼兮掩邪，彀天弧兮射奸。  
随真人兮翱翔，食元气兮长存。  
望太微兮穆穆，睨三阶兮炳分。  
相辅政兮成化，建烈业兮垂勋。  
目瞥瞥兮西没，道遐迥兮阻叹。  
志蓄积兮未通，怅敞罔兮自怜。  
乱曰：天庭明兮云霓藏，三光朗兮镜万方。  
斥蜥蜴兮进龟龙，策谋从兮翼机衡。  
配稷契兮恢唐功，嗟英俊兮未为双。  