　　乾隆四十六年十二月十五日奉
　　防四库全书馆进呈书内有萧云从画离骚图一册葢踵李公麟九歌图意而分章摘句续为全图博考前经义存规鉴颇合古人左图右书之意但今书中所存各图巳缺畧不全又如荪荃兰蕙以喻君子寄意遥深云从本未为图自应一并绘入以彰称物芳着于古今图书集成内采取补入南书房翰林等逐一考订将应补者酌定藁本令门应兆仿照李公麟九歌图笔意补行绘画以臻完善书仍旧贯新补者各注明録防简端即以当序钦此






　　御制题补绘萧云从离骚全图八韵
　　画史老田野披怜长巻情【四库全书馆进呈萧云从所着离骚图始知其善画侍郎曹文埴因进所藏云从山水长巻末自识云河阳李晞古作大障为髙宗所眷爱余草野中人无縁献纳虽衰老极力勉为此巻藏之以俟知我云云词颇诚恳因为题句】不縁四库辑那识此人名六法道由寓三闾迹以呈因之为手绘足见用心精嵗久惜佚阙西清命补成共图得百五【云从踵李公麟九歌为离骚图颇合古人左图右书之意但今书只存卜居渔父合绘一图九歌九图天问五十四图其余或原本未画或旧有今阙因命南书房翰林等逐一考订令门应兆补绘九十一图合之原书六十四图共一百五十五图俾臻完善】若史表幽贞姓屈性无屈名平鸣不平迁云可以汲披阅凛王明






　　遵
　　防补绘萧云从离骚全圗凡例
　　一萧云从原书目録载有离骚全图今已逸去应为补绘按离骚一篇屈原一生梗概备载其间非片楮所能殚其义因绎三闾之词复考诸家之注分文析句厘为三十二圗葢凖原书天问圗分绘之例
　　一原书目録九章无圗葢云从初辑是编未经绘画者也按九章为屈原既放江南以后之作时序不同景物亦异所宜分圗布景指事传神于每章各绘一圗兴原书九歌同例
　　一原书凡例所载逺逰五圗阙今详加考仍厘为五圗以合原书之数至卜居渔父二篇原书既有合圗兹不复绘免致繁
　　一九辩招魂大招三篇原目凡例中既以宋玉景差为屈原授经之士并引王注疑为屈子所作附存于后则亦宜防云从纂辑体例一律补圗今九辩按章为九图招魂分叚为十三图大招分段为七图
　　一楚辞各篇皆借香草以喻君子诚宜殿以芬芳写其髙洁云从原书凡例亦称香草一图有志未逮今按名别类分为十六圗以附于后至于椒榝为木本芰荷为水花已防见于各篇所补图内他如茅薋菉葹之类凡所指为恶草者概不阑入一原书只有三闾大夫郑詹尹渔父合绘之一图九歌九图天问五十四图今自离骚篇起至香草止为补绘九十一圗共成一百五十五圗庶几图既补亡篇无剰义云尔




　　萧云从离骚图原序
　　宋郭思画论始例规鉴谓其与六籍同功四时并运也夫有图而后有书书义有六而象形指事犹然图也六经首易展巻未读其词先玩其象矣楚三闾大夫作离骚九歌天问九章逺游卜居渔父而其徒宋景以及淮南长沙忌向褒辈皆拟之遂尊为经岂不以骚者经之变也诗无楚而楚有骚文王化行南国汉广江汜皆楚属已列十五国之先骚为经而经有图不啻溯源于河洛矣窃见信州石本六经圗如律吕衡璿礼器小戎豳风每多譌谬僭意紏订之矣近睹九歌图不大称意怪为改窜而天问亦随笔就藁大约徴形烁理使后人翻覆玩绎凄絭以想古人处乱托忧之难而瓌琦卓谲足以惊心动魄知隂阳神之不可测俾明治乱之数芳秽之辨有自来尔如穷文絶艳以视楚骚者则不知骚之为经故也然吾尊骚于经则不得不尊骚而为图矣况离骚本国风而严断于书九歌九章本雅颂而庄敬于礼竒法于易属辞比事于春秋司马史称其志洁行芳与日月争光而汉宣帝以为合于经术岂余之臆説耶盖圣人立象以尽意而书不尽言言不尽意一画之中櫽括遐乃世亦尊六经于文词而不研其义不研其义则制器尚象上绣下防以目治之者鲜矣马鄱阳通考载六经谱数百条亦谓骚有香草渔父诸本乃知覃精于经者必稽详于图而后已紫阳夫子深惜乐记説理而度数失传易脱卦象离骚无能手画者索图于骚与索图于经并论又可知矣余不敏抒毫补缀一宗紫阳之注用备后来之劝惩而终叹古人之不见我也乙酉中秋七日题于万石山之应逺堂





　　钦定四库全书　　　　集部一
　　钦定补绘萧云从离骚全图　楚辞类
　　巻上
　　离骚经【三十二图今补】
　　九歌传【九图旧有】
　　巻中
　　天问传【五十四图旧有】
　　巻下
　　九章传【九图今补】
　　逺游传【五图今补】
　　卜居传渔父传【二篇各为一图旧有】
　　九辩传【九图今补】
　　招魂传【十三图今补】
　　大招传【七图今补】
　　香草图【十六图今补】
　　【臣】等谨案
　　钦定补绘离骚全图三巻
　　国朝萧云从原图乾隆四十七年奉
　　勅补绘云从字尺木当涂贡生考天问序称屈原放逐彷徨山泽见楚有先王之庙及公卿祠堂图画天地山川神灵琦玮谲佹及古圣贤怪物行亊因书其壁呵而问之是楚辞之兴本由图画而作后世读其书者见所徴引自天文地理虫鱼草木与凡可喜可愕之物无不毕备咸足以扩耳目而穷幽渺往往就其兴趣所至绘之为图如宋之李公麟等皆以此擅长特所画不过一篇一章未能赅极情状云从始因其章句广为此图当时咸推其工妙为之镌刻流传然原本所有只以三闾大夫郑詹尹渔父合绘一图冠于巻端及九歌为九图天问为五十四图而目録凡例所称离骚经逺游诸图并已阙佚香草一图则自称有志未逮核之楚辞篇什挂漏良多
　　皇上防余披览以其用意虽勤而脱畧不免特命内廷诸臣参考厘订各为补绘于离骚经则分文析句次为三十二图又九章为九图逺游为五图九辨为九图招魂为十三图大招为七图香草为十六图于是体物摹神粲然大备不独原始要终篇无剰义而灵均防趣亦借以考见其比兴之原仰见
　　大圣人游艺观文意存深逺而云从以绘事之微
　　荷蒙
　　宸鉴得为大辂之椎轮实永被荣施于不朽矣干
　　隆四十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　钦定四库全书
　　钦定补绘萧云从离骚全图巻上
　　离骚经
　　离骚经者屈原之所作也屈原名平与楚同姓仕于怀王为三闾大夫三闾之职掌王族三姓曰昭屈景屈原序其谱属率其贤良以厉国士入则与王图议政事决定嫌疑出则监察羣下应对诸侯谋行职修王甚珎之同列大夫上官靳尚妬害其能共谮毁之王乃疏屈原屈原执履忠贞而被谗衺忧心烦乱不知所愬乃作离骚经离别也骚愁也经径也言以放逐离别中心愁思犹陈直径以讽諌君也故上述唐虞三后之制下序桀纣羿浇之败冀君觉悟反于正道而还已也是时秦昭王使张仪谲诈怀王令絶齐交又使诱楚请与俱防武关遂胁与俱归拘留不遣卒客死于秦其子襄王复用谗言迁屈原于江南而屈原放在山野复作九章援天引圣以自证明终不见省不忍以清白久居浊世遂赴汩渊自沈而死离骚之文依诗取兴引类譬喻故善鸟香草以配忠贞恶禽臭物以比谗佞灵修美人以嫓于君宓妃佚女以譬贤臣虬龙鸾鳯以托君子飘风云霓以为小人其词温而雅其义皎而朗凡百君子莫不慕其清髙嘉其文采哀其不遇而闵其志焉










　　帝髙阳之苗裔兮朕皇考曰伯庸摄提贞于孟陬兮惟庚寅吾以降














　　皇览揆余初度兮肇锡余以嘉名名余曰正则兮字余曰灵均














　　纷吾既有此内美兮又重之以脩能扈江离与辟芷兮纫秋兰以为佩汩予若将不及兮恐年嵗之不吾与朝搴阰之木兰兮夕擥洲之宿莽日月忽其不淹兮春与秋其代序惟草木之零落兮恐美人之迟莫不抚壮而弃秽兮何不改乎此度也











　　乗骐以驰骋兮来吾导夫先路也















　　昔三后之纯粹兮固众芳之所在杂申椒与箘桂兮岂惟纫夫蕙茞彼尧舜之耿介兮既遵道而得路何桀纣之昌披兮夫惟捷径以窘歩惟党人之愉乐兮路幽昧以险隘岂予身之惮殃兮恐皇舆之败绩忽奔走以先后兮及前王之踵武荃不察余之中情兮反信谗而赍怒予固知謇謇之为患兮忍而不能舍也指九天以为正兮夫惟灵脩之故也初既与予成言兮后悔遁而有他余既不难夫离别兮伤灵脩之数化








　　余既滋兰之九畹兮又树蕙之百畮畦留夷与掲车兮杂杜衡与芳芷冀枝叶之峻茂兮愿竢时乎吾将刈虽萎絶其亦何伤兮哀众芳之芜秽众皆竞进而贪婪兮凭不厌乎求索羌内恕已以量人兮各兴心而嫉妬忽驰骛以追逐兮非余心之所急老冉冉其将至兮恐脩名之不立










　　朝饮木兰之坠露兮夕餐秋菊之落英茍余情其信姱以练要兮长顑颔亦何伤擥木根以结茝兮贯薜荔之落蕊矫箘桂以纫兰兮索胡防之纚纚謇吾法夫前脩兮非世俗之所服虽不周于今之人兮愿依彭咸之遗则长太息以掩涕兮哀民生之多艰余虽好脩姱以鞿羁兮謇朝谇而夕替既替余以蕙纕兮又申之以擥茝亦余心之所善兮虽九死其犹未悔









　　怨灵脩之浩荡兮终不察夫民心众女嫉余之娥眉兮謡诼谓余以善滛固时俗之工巧兮偭防矩而改错背绳墨以追曲兮竞周容以为度忳郁邑余侘兮吾独穷困乎此时也宁溘死而流亡兮余不忍为此态也












　　鸷鸟之不羣兮自前世而固然何方圜之能周兮夫孰异道而相安














　　屈心而抑志兮忍尤而攘诟伏清白以死直兮固前圣之所厚悔相道之不察兮延伫乎吾将反回朕车以复路兮及行迷之未逺歩余马于兰皋兮驰椒邱且焉止息进不入以离尤兮退将脩吾初服












　　制芰荷以为衣兮集芙蓉以为裳不吾知其亦已兮茍余情其信芳髙余冠之岌岌兮长余佩之陆离芳与泽其杂糅兮惟昭质其犹未亏忽反顾而游目兮将徃观乎四荒佩缤纷其繁饰兮芳菲菲其弥章民生各有所乐兮余独好脩以为常虽体解吾犹未变兮岂余心之可惩










　　女嬃之蝉媛兮申申其詈余曰鲧婞直以亡身兮终然夭乎羽之野女何愽謇而好脩兮纷独有此姱节薋菉葹以盈室兮判独离而不服众不可户説兮孰云察余之中情世并举而好朋兮夫何茕独而不余听












　　依前圣以节中兮喟凭心而歴兹济沅湘以南征兮就重华而陈辞














　　啓九辩与九歌兮夏康娱以自纵不顾难以图后兮五子用失乎家巷














　　羿滛逰以佚田兮又好射夫封狐固乱流其鲜终兮浞又贪夫厥家浇身被服强圉兮纵欲而不忍日康娱而自忘兮厥首用夫颠陨夏桀之常违兮乃遂焉而逄殃后辛之菹醢兮殷宗用之不长汤禹严而祗敬兮周论道而莫差举贤而授能兮循绳墨而不颇皇天无私阿兮览民徳焉错辅夫惟圣哲以茂行兮茍得用此下土瞻前而顾后兮相观民之计极夫孰非义而可用兮孰非善而可服阽余身而危死兮览余初其犹未悔不量凿而正枘兮固前脩以菹醢曽歔欷余郁邑兮哀朕时之不当擥茹蕙以掩涕兮霑余之浪浪






　　跪敷衽以陈辞兮耿吾既得此中正驷玉虬以乗翳兮溘埃风余上征朝发轫于苍梧兮夕余至乎县圃欲少留此灵琐兮日忽忽其将莫吾令羲和弭节兮望淹兹而勿迫路曼曼其脩逺兮吾将上下而求索












　　饮余马于咸池兮总予辔乎扶桑折若木以拂日兮聊须防以相羊














　　前望舒使先驱兮后飞廉使奔属鸾皇为余先戒兮雷师告余以未具吾令鳯鸟飞腾兮继之以日夜飘风屯其相离兮率云蜺而来御纷总总其离合兮斑陆离其上下












　　吾令帝阍开关兮倚阊阖而望余时暧暧其将罢兮结幽兰而延伫世溷浊而不分兮好蔽美而嫉妬














　　朝吾将济子白水兮登阆风而緤马忽反顾以流涕兮哀髙丘之无女














　　溘吾逰此春宫兮折琼枝以继佩及荣华之未落兮相下女之可诒














　　吾令丰隆乗云兮求宓妃之所在解佩纕以结言兮吾令蹇脩以为理纷总总其离合兮忽纬繣其难迁夕归次于穷石兮朝濯髪乎洧槃保厥美以骄敖兮日康娱以滛游虽信美而无礼兮来违弃而改求












　　览观于四极兮周流乎天余乃下望瑶台之偃蹇兮见有娥之佚女吾令鸩为媒兮鸩告余以不好雄鸠之鸣逝兮予犹恶其佻巧心犹豫而狐疑兮欲自适而不可鳯皇既受诒兮恐髙辛之先我欲逺集而无所止兮聊浮逰以逍遥及少康之未家兮留有虞之二姚理弱而媒拙兮恐导言之不固世溷浊而嫉贤兮好蔽美而称恶闺中既以邃逺兮哲王又不寤怀朕情而不兮余焉能忍与此终古








　　索琼茅以筳篿兮命灵氛为余占之曰两美其必合兮孰信脩而慕之思九州之博大兮岂惟是其有女曰勉逺逝而无疑兮孰求美而释女何所独无芳草兮尔何怀乎故宇世幽昧以昡曜兮孰云察余之善恶民好恶其不同兮惟此党人其独异户服艾以盈要兮谓幽兰其不可佩览察草木其犹未得兮岂珵美之能当蘓粪壤以充帏兮谓申椒其不芳









　　欲从灵氛之吉占兮心犹豫而狐疑巫咸将夕降兮怀椒糈而要之百神翳其备降兮九疑缤其并迓皇剡剡其掦灵兮告余以吉故













　　曰勉升降以上下兮求榘彠之所同汤禹严而求合兮挚咎繇而能调茍中情其好脩兮何必用夫行媒説操筑于傅严兮武丁用而不疑













　　吕望之鼓刀兮遭周文而得举戚之讴歌兮齐桓闻以该辅














　　及年嵗之未晏兮时亦犹其未央恐鹈鴂之先鸣兮使夫百草为之不芳何琼佩之偃蹇兮众薆然而蔽之惟此党人之不谅兮恐嫉妬而折之时缤纷其变易兮又何可以淹留兰芷变而不芳兮荃蕙化而为茅何昔日之芳草兮今直为此萧艾也岂其有他故兮莫好脩之害也余以兰为可恃兮羌无实而容长委厥美以从俗兮茍得列乎众芳椒専佞以慢慆兮榝又欲充夫佩帏既干进而务入兮又何芳之能祗固时俗之流从兮又孰能无变化览椒兰其若兹兮又况掲车与江离惟兹佩其可贵兮委厥美而歴兹芳菲菲而难亏兮芬至今犹未沬





　　和调度以自娱兮聊浮防而求女及余饰之方壮兮周流观乎上下灵氛既告余以吉占兮歴吉日乎吾将行折琼枝以为羞兮精琼爢以为粻













　　为余驾飞龙兮杂瑶象以为车何离心之可同兮吾将逺逝以自疏邅吾道夫昆仑兮路脩逺以周流掦云蜺之晻蔼兮鸣玉鸾之啾啾朝发轫于天津兮夕余至乎西极鳯皇翼其承旗兮髙翺翔之翼翼忽吾行此流沙兮遵赤水而容与麾蛟龙使梁津兮诏西皇使渉余路脩逺以多艰兮腾众车使径待路不周以左转兮指西海以为期









　　屯余车其千乗兮齐玉而并驰驾八龙之婉婉兮载云棋之委移抑志而弥节兮神髙驰之邈邈奏九歌而舞韶兮聊假日以媮乐













　　升皇之赫戯兮忽临睨夫旧郷仆夫悲余马怀兮蜷局顾而不行乱曰已矣哉国无人兮莫我知兮又何怀乎故都既莫足与为美政兮吾将从彭咸之所居













　　九歌
　　九歌者屈原之所作也昔楚南郢之邑沅湘之间其俗信而好祀其祠必作乐鼓舞以乐诸神屈原放逐窜伏其域懐忧苦毒愁思怫郁出见俗人祭祀之礼歌舞之乐其词鄙陋因为作九歌之曲上陈事神之敬下以见已之结托之以风谏故其文义不同章句杂错而广异义焉









　　吉日兮辰良穆将愉兮上皇抚剑兮玉珥璆锵鸣兮琳琅瑶席兮玉瑱盍将把兮琼芳蕙肴蒸兮兰借奠桂酒兮椒浆掦枹兮拊鼓疏缓节兮安歌陈竽瑟兮浩倡灵偃蹇兮姣服芳菲菲兮满堂五音纷兮繁防君欣欣兮乐康
　　东皇太一










　　浴兰汤兮沐芳华采衣兮若英灵连蜷兮既留烂昭昭兮未央蹇将憺兮夀宫与日月兮齐光龙驾兮帝服聊翺逰兮周章灵皇皇兮既降猋逺举兮云中览冀州兮有余横四海兮焉穷思夫君兮太息极劳心兮云中君











　　君不行兮夷犹蹇谁留兮中洲美要眇兮宜脩沛吾乗兮桂舟令沅湘兮无波使江水兮安流望夫君兮未来吹参差兮谁思驾飞龙兮北征邅吾道兮洞庭薜荔拍兮蕙绸荪桡兮兰旌望涔阳兮极浦横大江兮掦灵掦灵兮未极女婵媛兮为余太息横流涕兮潺湲隠思君兮陫侧桂櫂兮兰枻斵冰兮积雪采薜荔兮水中搴芙蓉兮木末心不同兮媒劳恩不甚兮轻絶石濑兮浅浅飞龙兮翩翩交不忠兮怨长期不信兮告余以不闲鼂骋骛兮江臯夕弭节兮北渚鸟次兮屋上水周兮堂下捐余玦兮江中遗余佩兮沣浦采芳洲兮杜若将以遗兮下女旹不可兮再得聊逍遥兮容与
　　湘君
　　帝子降兮北渚目眇眇兮愁余嫋嫋兮秋风洞庭波兮木叶下登白薠兮聘望与佳期兮夕张鸟何萃兮苹中罾何为兮木上沅有芷兮沣有兰思公子兮未敢言荒忽兮逺望观流水兮潺湲麋何食兮庭中蛟何为兮水裔朝驰余马兮江臯夕济兮西澨闻佳人兮召予将腾驾兮偕逝筑室兮水中葺之兮荷盖荪壁兮紫坛播芳椒兮盈堂桂栋兮兰橑辛夷楣兮药房防薜荔兮为帷擗蕙櫋兮既张白玉兮为镇疏石兰兮为芳芷葺兮荷屋缭之兮杜蘅合百草兮实庭建芳馨兮庑门九疑缤兮并迎灵之来兮如云捐余袂兮江中遗余褋兮醴浦搴汀洲兮杜若将以遗兮逺者时不可兮骤得聊逍遥兮容与湘夫人








　　广开兮天门纷吾乗兮云令飘风兮先驱使涷雨兮洒尘君回翔兮以下逾空桑兮从女纷总总兮九州何夀夭兮在予髙飞兮安翔乗清气兮御隂阳吾与君兮斋速道帝之兮九阬灵衣兮披披玉佩兮陆离壹隂兮壹阳众莫知兮余所为折疏麻兮瑶华将以遗兮离居老冉冉兮既极不濅近兮逾疏乗龙兮辚辚髙驼兮冲天结桂枝兮延竚羌逾思兮愁人愁人兮柰何愿若今兮无亏固人命兮有当孰离合兮可为
　　大司命
　　秋兰兮蘪芜罗生兮堂下緑叶兮素枝芳菲菲兮袭予夫人兮自有美子荃何以兮愁苦秋兰兮青青绿叶兮紫茎满堂兮美人忽独与余兮目成入不言兮出不辞乗回风兮载云旗悲莫悲兮生别离乐莫乐兮新相知荷衣兮蕙帯儵而来兮忽而逝夕宿兮帝郊君谁须兮云之际与女沐兮咸池晞女髪兮阳之阿望美人兮未来临风怳兮浩歌孔盖兮翠旌登九天兮抚彗星竦长剑兮拥幼艾荃独宜兮为民正
　　少司命














　　暾将出兮东方照吾槛兮扶桑抚余马兮安驱夜皎皎兮既明驾龙辀兮乗雷载云旗兮委蛇长太息兮将上心低佪兮顾怀羌色声兮娱人观者憺兮忘归縆瑟兮交鼓箫钟兮瑶簴鸣防兮吹竽思灵保兮贤姱翾飞兮翠曽展诗兮防舞律兮合节灵之来兮蔽日青云衣兮白霓裳举长矢兮射天狼操余弧兮反沦降援北斗兮酌桂浆撰余辔兮髙驰翔杳防防兮以东行
　　东君








　　与女逰兮九河冲风起兮水横波乗水车兮荷盖驾两龙兮骖螭登昆仑兮四望心飞掦兮浩荡日将暮兮怅忘归惟极浦兮寤怀鱼鳞屋兮龙堂紫贝阙兮朱宫灵何为兮水中乗白鼋兮逐文鱼与女逰兮河之渚流凘纷兮将来下子交手兮东行送美人兮南浦波滔滔兮来迎鱼邻邻兮媵予
　　河伯









　　若有人兮山之阿被薜荔兮帯女萝既含睇兮又宜笑子慕予兮善窈窕乗赤豹兮従文貍辛夷车兮结桂旗被石兰兮帯杜蘅折芳馨兮遗所思余处幽篁兮终不见天路险难兮独后来表独立兮山之上云容容兮而在下杳防防兮羌昼晦东风飘兮神灵雨留灵脩兮憺忘归嵗既晏兮孰华予采三秀兮于山间石磊磊兮葛蔓蔓怨公子兮怅忘归君思我兮不得间山中人兮芳杜若饮石泉兮防松栢君思我兮然疑作靁填填兮雨防防猨啾啾兮狖夜鸣风飒飒兮木萧萧思公子兮徒离忧
　　山





　　操吴戈兮被犀甲车错毂兮短兵接旌蔽日兮敌若云矢交坠兮士争先陵予阵兮躐予行左骖殪兮右刄伤霾两轮兮絷四马援玉枹兮击鸣鼓天时怼兮威灵怒严杀尽兮弃原野出不入兮徃不反平原忽兮路超逺带长剑兮挟秦弓首虽离兮心不惩诚旣勇兮又以武终刚强兮不可陵身既死兮神以灵魂魄毅兮为雄国殇









　　盛礼兮防鼓传芭兮代舞姱女倡兮容与春兰兮秋菊长无絶兮终古
　　礼防













　　钦定四库全书
　　钦定补绘萧云从离骚全图巻中
　　天问
　　天问者屈原之所作也何不言问天天尊不可问故曰天问也屈原放逐忧心愁悴彷徨山泽经厯陵陆嗟号旻天仰天叹息见楚有先王之庙及公卿祠堂图画天地山川神灵琦玮僪佹及古贤圣怪物行事周流罢倦休息其下仰见图画因书其壁呵而问之以泄愤懑舒写愁思楚人哀惜屈原因共论述故其文义不次序云尔






　　曰遂古之初谁传道之上下未形何由考之防昭瞢闇谁能极之冯翼维象何以识之明明闇闇惟时何为隂阳三合何本何化圜则九重孰营度之惟兹何功孰初作之斡维焉繁天极焉加八柱何当东南何亏九天之际安放安属隅隈多有谁知其数天何所防十二焉分日月安属列星安陈出自汤谷次于防汜自明及晦所行防里夜光何徳死则又育厥利维何而顾免在腹









　　女岐无合夫焉取九子















　　伯强何取惠气安在















　　何阖而晦何开而明角宿未旦曜灵安蔵















　　不任汩鸿师何以尚之佥曰何忧何不课而行之鸱曳衔鲧何聴焉顺欲成功帝何刑焉永遏在羽山夫何三伯不施年禹腹鲧夫何以变化纂就前绪遂成考功何续初继业而厥谋不同洪渊极深何以寘之地方九则何以坟之











　　应龙何画河海何厯鲧何所营禹何所成















　　康回冯怒□何故以东南倾九州安错川谷何洿东流不溢孰知其故东西南北其修孰多南北顺楕其衍防何昆仑悬圃其尻安在增城九重其高防里四方之门其谁从焉西北辟啓何气通焉












　　日安不到烛龙何照羲和之未扬若华何光何所冬暖何所夏寒














　　焉有石林何兽能言















　　焉有龙虬负熊以游















　　雄虺九首儵忽焉在















　　何所不死长人何守靡蓱九衢枲华安居















　　灵蛇呑象厥大如何















　　黒水趾三危安在延年不死夀何所止鲮鱼何所鬿堆焉处














　　羿焉彃日乌焉解羽















　　禹之力献功降省下土方焉得彼嵞山女而通之于台桑闵妃匹合厥身是继胡为嗜不同味而快朝饱啓代益作后卒然离蠥何啓惟忧而能拘是达皆归躬鞫而无害厥躬何后益作革而禹播降啓棘宾啇九辩九歌何勤子屠母而死分竟地











　　帝降夷羿革蠥夏民胡射夫河伯而妻彼雒嫔冯珧利决封豨是射何献烝肉之膏而后帝不若浞娶纯狐妻爰谋何羿之射革而交呑揆之













　　阻穷西征岩何越焉化而为黄熊巫何活焉咸播秬黍莆雚是营何由并投而鲧疾修盈














　　白蜺婴茀胡为此堂安得夫良药不能固臧天式从横阳离爰死大鸟何鸣夫焉丧厥体














　　蓱号起雨何以兴之撰体协胁鹿何膺之鼇戴山抃何以安之释舟陵行何以迁之














　　惟浇在户何求于嫂何少康逐犬而颠陨厥首女岐缝裳而舘同爰止何颠易厥首而亲以逢殆














　　汤谋易旅何以厚之覆舟斟寻何道取之















　　桀伐防山何所得焉妺嬉何肆汤何殛焉















　　舜闵在家父何以鳏尧不姚告二女何亲厥萌在初何所意焉璜台十成谁所极焉














　　登立为帝孰道尚之女娲有体孰制匠之















　　舜服厥弟终焉为害何肆犬豕而此身不危败















　　呉获迄古南岳是止孰期去斯得两男子















　　縁鹄饰玉后帝是飨何承谋夏桀终以灭丧帝乃降观下逢伊摰何条放致罚而黎服大説














　　简狄在台喾何宜元鸟致诒女何喜















　　该秉季徳厥父是臧















　　胡终弊于有扈牧夫牛羊















　　干协时舞何以懐之















　　平胁曼肤何以肥之















　　有扈牧竖云何而逢击状先出其命何从















　　恒秉季徳焉得夫朴牛何往营班禄不但还来















　　昏微循迹有狄不宁何繁鸟萃棘负子肆情















　　弟并淫危害厥兄何变化以作诈而后嗣逢长















　　成汤东巡有莘爰极何乞彼小臣而吉妃是得水滨之木得彼小子夫何恶之媵有莘之妇汤出重泉夫何罪尤不胜心伐帝夫谁使挑之













　　会朝争盟何践吾期















　　苍鸟羣飞孰使萃之列击纣躬叔旦不嘉何亲揆定周之命以咨嗟授殷天下其位安施反成乃亡其罪伊何争遣伐器何以行之并驱击翼何以将之













　　昭王成游南土爰底厥利惟何逢彼白雉















　　穆王巧挴夫何周流环理天下夫何索求妖夫曳何号于市周幽谁诛焉得夫褒姒














　　天命反侧何罚何佑齐桓九会卒然身杀















　　彼王纣之躬孰使乱惑何恶辅弼谗谄是服比干何逆而抑沈之雷开何顺而赐封之何圣人之一徳卒其异方梅伯受醢箕子佯狂













　　稷维元子帝何竺之投之于冰上鸟何燠之何冯弓挟矢殊能将之既惊帝切激何逢长之伯昌号衰秉鞭作牧何令彻彼岐社命有殷国迁蔵就岐何能依殷有惑妇何所讥受赐兹醢西伯上告何亲就上帝罚殷之命以不救











　　师望在肆昌何志鼓刀扬声后何喜武杀殷何所悒载尸集战何所急














　　伯林雉经维其何故何感天仰地夫谁畏惧















　　皇天集命维何戒之受礼天下又使至代之初汤臣摰后兹承辅何卒官汤尊食宗绪














　　勲阖梦生少离散亡何壮武厉能流厥严















　　彭铿斟雉帝何飨受夀永多夫何久















　　中央共牧后何怒蠭蚁微命力何固















　　惊女采薇鹿何祐北至回水萃何喜















　　兄有噬犬弟何欲易之以百两卒无禄















　　薄暮雷电归何忧厥严不奉帝何求伏匿穴处爰何云荆勲作师夫何长悟过改更我又何言呉光争国久余是胜何环穿自闾社丘陵爰出子文吾告堵敖以不长何试上自予忠名弥彰












　　钦定四库全书
　　钦定补绘萧云从离骚全图巻下
　　九章传
　　九章者屈原之所作也屈原于江南之野思君念国忧思罔极故复作九章章者着明也言巳所陈忠信之道甚着明也卒不见纳委命自沈楚人惜而哀之世论其词以相传焉









　　惜诵以致愍兮发愤以抒情所非忠而言之兮指苍天以为正令五帝以折中兮戒六神以乡服俾山川以备御兮防咎繇以聴直竭忠诚以事君兮反离羣而赘肬忘儇媚以背众兮待明君其知之言与行其可迹兮情与貌其不变故相臣莫若君兮所以证之不逺吾谊先君而后身兮羌众人之所仇也専惟君而无他兮又众兆之所讐也壹心而不豫兮羌不可保也疾亲君而无他兮有招祸之道也思君其莫我忠兮忽忘身之贱贫事君而不贰兮迷不知宠之门忠何辠以遇罚兮亦非余之所志也行不羣以颠越兮又众兆之所咍也纷逢尤以离谤兮謇不可释也情沈抑而不达兮又蔽而莫之白也心郁邑余侘兮又莫察余之中情固烦言不可结诒兮愿陈志而无路退静黙而莫余知兮进号呼又莫吾闻申侘之烦惑兮中闷瞀之忳忳昔余梦登天兮魂中道而无杭吾使厉神占之兮曰有志极而无旁终危独以离异兮曰君可思而不可恃故众口其铄金兮初若是而逢殆惩于而吹韲兮何不变此志也欲释阶而登天兮犹有曩之态也众骇遽以离心兮又何以为此伴也同极而异路兮又何以为此援也申生之孝子兮父信谗而不好行婞直而不豫兮鲧功用而不就吾闻作忠以造怨兮忽谓之过言九折臂而成医兮吾今而知其然矰弋机而在上兮罻罗张而在下设张辟以娱君兮愿侧身而无所欲邅回以干傺兮恐重患而离尤欲髙飞而逺集兮君罔谓女何之欲横奔而失路兮坚志而不忍背膺牉其交痛兮心菀结而纡轸木兰以挢兮糳申椒以为粮播江离与滋菊兮愿春日以为糗芳恐情质之不信兮故重着以自明矫兹媚以私处兮愿曾思而逺身
　　惜诵



　　余幼好此竒服兮年既老而不衰带长铗之陆离兮冠切云之崔嵬被明月兮佩宝璐世溷浊而莫予知兮吾方髙驰而不顾驾青虬兮骖白螭吾与重华逰兮瑶之圃登昆仑兮食玉英与天地兮同夀与日月兮齐光哀南夷之莫我知兮旦余济于湘江乗鄂渚而反顾兮欸秋冬之绪风步余马兮山皋邸余车兮方林乗舲船余上沅兮齐吴榜以击汰船容与而不进兮淹回水而疑滞朝枉渚兮夕宿辰阳茍余心其端直兮虽辟逺其何伤入溆浦余邅回兮迷不知吾所如深林杳以防防兮乃猨狖之所居山高高而蔽日兮下幽晦以多雨霰雪纷其无垠兮云霏霏而承宇哀吾生之无乐兮幽独处乎山中吾不能变心而从俗兮固将愁苦而终穷接舆髠首兮桑扈臝行忠不必用兮贤不必以伍子逢殃兮比干菹醢与前世而皆然兮吾又何怨乎今之人余将董道而不豫兮固将重昬而终身乱曰鸾鸟凤皇日以逺兮燕雀乌鹊巢堂坛兮露申辛夷死林薄兮腥臊并御芳不得薄兮隂阳易位时不当兮怀信侘忽乎吾将行兮
　　渉江













　　皇天之不纯命兮何百姓之震愆民离散而相失兮方仲春而东迁去故乡而就逺兮遵江夏以流亡出国门而轸懐兮甲之朝吾以行发郢而去闾兮荒忽其焉极楫齐扬以容与兮哀见君而不再得望长楸而太息兮涕淫淫其若霰过夏首而西浮兮顾龙门而不见心蝉媛而伤怀兮眇不知其所蹠顺风波以从流兮焉洋洋而为客陵阳侯之汜滥兮忽翺翔而焉薄心絓结而不解兮思蹇产而不释将运舟而下浮兮上洞庭而下江去终古之所居兮今逍遥而来东羌灵魂之欲归兮何须防而忘反背夏浦而西思兮哀故都之日逺登大坟以逺望兮聊以舒吾忧心哀州土之平乐兮悲江介之遗风当陵阳之焉至兮淼南度之焉如曾不知夏之为邱兮就两东门之可芜心不怡之长久兮忧与忧其相接惟郢路之辽逺兮江与夏之不可涉忽若去不信兮至今九年而不复懆郁郁而不开兮蹇侘而含慼外承欢之汋约兮谌荏弱而难持忠湛湛而愿进兮妒披离而鄣之尧舜之抗行兮杳杳而薄天众防人之嫉妬兮被以不慈之伪名憎愠惀之修美兮好夫人之忼慨众躞蹀而日进兮美超逺而逾迈乱曰曼予目以流观兮兾壹反之何时鸟飞反故乡兮狐死必首邱信非吾罪而弃逐兮何日夜而忘之
　　哀郢










　　心郁郁之忧思兮独永叹乎曾伤思蹇产之不释兮曼遭夜之方长悲夫秋风之动容兮何四极之浮浮数惟荃之多怒兮伤余心之愿揺赴而横奔兮览民尤以自镇结微情以陈辝兮矫以遗夫美人昔君与我成言兮曰黄昬以为期羌中道而回畔兮反既有此他志防吾以其美好兮览余以其修姱与余言而不信兮盖为余而造怒愿承间而自察兮心震悼而不敢悲夷犹而兾进兮心怛伤之憺憺厯兹情以陈辝兮荃详聋而不闻固切人之不媚兮众果以我为患初吾所陈之耿着兮岂至今其庸亡何独乐斯之謇謇兮愿荃美之可完望三五以为象兮指彭咸以为仪夫何极而不至兮故逺闻而难亏善不由外来兮名不可以虚作孰无施而有报兮孰不实而有获少歌曰与美人之抽思兮并日夜而无正防吾以其美好兮敖朕辞而不聴倡曰有鸟自南兮来集汉北好姱佳丽兮牉独处此异域既惸独而不羣兮又无良媒在其侧道逴逺而日忘兮愿自申而不得望南山而流涕兮临流水而太息望孟夏之短夜兮何晦明之若嵗惟郢路之辽逺兮魂一夕而九逝曾不知路之曲直兮南指月与列星愿径逝而不得兮魂识路之营营何灵魂之信直兮人之心不与吾心同理弱而媒不通兮尚不知余之从容乱曰长濑湍流沂江潭兮狂顾南行以娱心兮轸石嵗嵬蹇吾愿兮超回志度行隠进兮低回夷犹宿北姑兮烦冤瞀容寔沛徂兮愁叹苦神灵遥思兮路逺处幽又无行媒兮道思作颂聊自救兮忧心不遂斯言谁告兮
　　抽思






　　滔滔孟夏兮草木莽莽伤怀永哀兮汩徂南土眴兮窈窈孔静幽黙菀结纡轸兮离愍而长鞫抚情効志兮俛诎以自抑刓方以为圜兮常度未暜易初本迪兮君子所鄙章画志墨兮前图未改内厚质正兮大人所晠巧倕不斲兮孰察其揆正元文处幽兮蒙谓之不章离娄防睇兮瞽以为无明变白而为黒兮倒上以为下鳯皇在笯兮鸡鹜翔舞同糅玉石兮一槩而相量夫惟党人之鄙固兮羌不知吾所臧任重载盛兮陷滞而不济懐瑾握瑜兮穷不知所示邑犬羣吠兮吠所怪也诽骏疑桀兮固庸态也文质疏内兮众不知吾之异采材朴委积兮莫知余之所有重仁袭义兮谨厚以为丰重华不可遌兮孰知余之从容古固有不并兮岂知其故也汤禹久逺兮邈不可慕也惩违改忿兮抑心而自彊离愍而不迁兮愿志之有象进路北次兮日昧昧其将莫舒忧娯哀兮限之以大故乱曰浩浩沅湘分流汩兮修路幽茀道逺忽兮增伤爰哀永叹喟兮世既莫吾知人心不可谓兮怀情抱质独无匹兮伯乐既没骥将焉















　　思美人兮擥涕而竚眙媒絶路阻兮言不可结而诒蹇蹇之烦冤兮陷滞而不申旦以舒中情兮志沈菀而莫达愿寄言于浮云兮遇丰隆而不将因归鸟而致辝兮乃迅髙而难当苦髙辛之灵晟兮遭元鸟而致贻欲变节以从俗兮媿易初而屈志独厯年而愍兮羌冯心犹未化宁隠闵而夀考兮何变易之可为知前辙之不遂兮未改此度车既覆而马颠兮蹇独怀此异路勒骐骥而更驾兮造父为我操之迁逡次而勿驱兮聊假日以须时指嶓冢之西隈兮与纁黄以为期开春嵗兮白日出之悠悠吾将荡志而媮乐兮遵江夏以娱忧擥大薄之芳茝兮搴长洲之宿莽惜吾不及古人兮吾谁与玩此芳草解篇薄与杂菜兮备以为交佩佩缤纷其缭转兮遂萎絶而离异吾且邅回以娱忧兮观南人之变态窃快在中心兮扬厥冯而不竢芳与泽其杂糅兮羌芳华自中出纷郁郁其逺烝兮满内而外扬情与质信可保兮羌重蔽而闻章令薜荔以为理兮惮举趾而縁木因芙蓉而为媒兮惮蹇裳而濡足登髙吾不説兮入下吾不能固朕形之不服兮然容与而狐疑广遂前昼兮未改此度也命则处幽吾将罢兮愿及白日之未莫也独茕茕而南行兮思彭咸之故也
　　思美人











　　惜往日之曾信兮受命诏以昭时奉先功以照下兮明法度之嫌疑国富彊而法立兮属贞臣而日娱秘密事之载心兮虽过失犹弗治心纯厐而不泄兮遭谗人而嫉之君含怒而待臣兮不清澂其然否蔽晦君之聪明兮虚惑误又以欺弗参验以考实兮逺迁臣而弗思信谗谀之溷浊兮盛气志而过之何贞臣之无辠兮被讟谤而见尤慙光景之诚信兮身幽隠而备之临江湘之元渊兮遂自忍而沈流卒没身而絶名兮惜雝君之不昭君无度而弗察兮使芳草为薮幽焉舒情而抽信兮恬死亡而不聊独鄣雝而蔽隠兮使贞臣为无由闻百里之为虏兮伊尹享于庖吕望屠于朝歌兮甯戚歌而饭牛不逢汤武与桓缪兮世孰云而知之吴信谗而弗味兮子胥死而后忧介子忠而立枯兮文君寤而追求封介山而为之禁兮报大徳之优防思久故之亲身兮因缟素而哭之忠信而死节兮詑谩而不疑弗省察而按实兮聴谗人之虚辞芳与泽其杂糅兮孰申旦而别之何芳草之早夭兮微霜降而下戒谅聪不明而蔽雝兮使谗谀而日得自前世之嫉贤兮谓蕙若其不可佩妬娃冶之芬芳兮母姣而自好虽有西施之美容兮谗妒入以自代愿陈情以白行兮得罪过之不意情冤见之日明兮如列宿之错置乗骐骥而驰骋兮无辔衔而自载乗汜泭以下流兮无舟楫而自备背法度而心治兮辟与此其无异宁溘死而流亡兮恐祸殃之有再不毕辝而赴渊兮惜雝君之不识
　　惜往日







　　后皇嘉树橘徕服兮受命不迁生南国兮深固难徙更壹志兮緑叶素荣纷其可喜兮曽枝剡防圜实博兮青黄杂糅文章烂兮精色内白类任道兮纷緼宜修姱而不丑兮嗟尔防志有以异兮独立不迁岂不可喜兮深固难从廓其无求兮苏世独立横而不流兮闭心自慎终不过失兮秉徳无私参天地兮愿嵗并谢与长友兮淑离不滛梗其有理兮年嵗虽少可师长兮行比伯夷置以为象兮橘颂








　　悲回风之摇蕙兮心菀结而内伤物有微而陨性兮声有隠而先倡夫何彭咸之造思兮暨志介而不忘万变其情岂可盖兮孰虚伪之可长鸟兽鸣以号羣兮草苴比而不芳鱼葺鳞以自别兮蛟龙隠其文章故茶荠不同亩兮兰茝幽而独芳惟佳人之永都兮更统世以自况逺志之所及兮怜浮云之相洋介志之所惑兮窃赋诗之所明惟佳人之独怀兮折芳椒以自处曾歔欷之嗟嗟兮独隠伏而思虑涕泣交而凄凄兮思不眠而极终长夜之漫漫兮掩此哀而不去寤从容以周流兮聊逍遥以自持伤太息之愍怜兮气于邑而不可止纠思心以为镶兮偏愁苦以为膺折若木以蔽光兮随飘风之所仍存髣髴而不见兮心踊跃其若汤抚佩袵以案志兮超惘惘而遂行嵗防防其若頽兮时亦冉冉而将至苹衡槁而节离兮芳已歇而不比怜思心之不可惩兮证此言之不可聊宁死而流亡兮不忍此心之常愁孤子唫而抆泪兮放子出而不还孰能思而不隠兮昭彭咸之所闻登石峦以逺望兮路眇眇之黙黙入景响之无应兮闻省想而不可得愁郁郁之无快兮居戚戚而不可解心鞿羁而不开兮气缭转而自缔穆眇眇之无垠兮莽芒芒之无仪声有隠而相感兮物有纯而不可为藐曼曼之不可量兮缥绵绵之不可纡愁悄悄之常悲兮翩防之不可娯陵大波而流风兮托彭咸之所居上髙岩之峭岸兮处雌蜺之标颠据青防而摅虹兮遂儵忽而扪天吸湛露之浮凉兮潄凝霜之雰雰依风冗以自息兮忽倾寤以蝉媛冯昆仑以瞰雾兮隠防山以清江惮涌湍之兮聴波声之汹纷容容之无径兮防芒芒之无纪轧洋洋之无从兮驰委移之焉止飘幡幡其上下兮翼遥遥其左右汜潏潏其前后兮伴张弛之信期观炎气之相仍兮窥烟液之所积悲霜雪之俱下兮聴潮水之相撃借光景以徃来兮施黄防之枉策求介子之所存兮见伯夷之放迹心调度而不去兮刻着志之无适曰吾怨徃昔之所兾兮悼来者之悐悐浮江淮而入海兮从子胥而自适望大河之洲渚兮悲申徒之抗迹骤諌君而不聴兮任重石之何益心絓结而不解兮思蹇产而不释
　　悲回风












　　逺游传
　　逺游者屈原之所作也屈原履方直之行不容于世上为谗佞所譛毁下为俗人所困极章皇山泽无所告诉乃深惟元一修轨恬漠思欲济世则意中愤然文采秀遂叙妙思托配仙人与俱游献周厯天地无所不到然犹怀念楚国思慕旧故忠信之笃仁义之厚也是以君子珍重其志而玮其辞焉









　　悲时俗之迫阸兮愿轻举而逺逰质菲薄而无因兮焉托乘而上浮遭沈浊之汚秽兮独菀结其谁语夜耿耿而不昧兮魂营营而至曙惟天地之无穷兮哀人生之长勤往者予弗及兮来者予弗闻歩徙倚而遥思兮怊惝怳而乖怀意恍惚而流荡兮心愁凄而曽悲神儵忽而不及兮形枯槁而独留内惟省以端操兮求正气之所由漠虚静以恬愉兮澹无为而自得闻赤松之清尘兮愿承风乎遗则贵至人之休徳兮美往世之登仙与化去而不见兮名声着而日延竒傅説之托辰星兮羡韩终之得一形穆穆以寖逺兮离人羣而遁逸因气变而遂曽举兮忽神奔而怪时髣髴以遥见兮精皎皎而往来絶氛埃而淑邮兮终不反乎故都免众患而不惧兮世莫知其所如恐天时之代序兮耀灵而西征微霜防而下沦兮悼芳草之先零聊仿佯而逍遥兮永歴年而无成谁可与玩斯遗芳兮长乡风而舒情髙阳邈已逺兮予将焉所程重曰春秋忽其不淹兮奚久留此故居轩辕不可攀援兮吾将从王乔而娱戯餐六气而饮沆瀣兮潄正阳而含朝霞保神明之清澂兮精气入而麤秽除顺凯风以从游兮至南巢而壹息见王子而宿之兮审壹气之和徳曰道可受兮不可传其小无内兮其大无垠无淈而魂兮彼将自然壹气孔神兮于中夜存虚以待之兮无为之先庶类以成兮此徳之门闻至贵而遂徂兮忽乎吾将行仍羽人于丹邱兮留不死之旧乡朝濯于汤谷兮夕晞余身乎九阳吸飞泉之微液兮怀琬琰之华英玉色艵以脕顔兮精醇粹而始壮质销铄以汋约兮神要以滛放嘉南州之炎徳兮丽桂树之冬荣山萧条而无兽兮野漠其无人载营魄而登霞兮掩浮云而上征命天阍其开闗兮排阊阖而望予召丰隆使先导兮问太微之所居集重阳入帝宫兮造旬始而观清都朝轫于太仪兮夕始临乎于微闾屯予车之万乗兮纷容与而并驰驾八龙之婉婉兮载云祺之委移建雄虹之采旄兮五色杂而炫燿服偃蹇以低昻兮骖连蜷以骄傲















　　骑胶葛以杂乱兮班漫衍而方行撰予辔而正防兮吾将过乎句芒厯太皡以右转兮前飞亷以啓路阳杲杲其未光兮陵天地以径度













　　风伯为予先驱兮氛埃辟而清凉凤皇翼其乗旗兮遇蓐收乎西皇擥彗星以为旍兮举斗柄以为麾判陆离其上下兮游惊雾之流波时暧睷其曭莽兮召元武而奔属后文昌使掌行兮选署众神以并毂路曼曼其修逺兮徐弭节而髙厉左雨师使径侍兮右雷公以为卫欲度世以忘归兮意恣睢以担挢内欣欣而自美兮聊媮娱以滛乐









　　渉青云以泛滥兮忽临睨夫旧乡仆夫怀予心悲兮边马顾而不行思旧故而想像兮长太息而掩涕汜容与而遐举兮聊抑志而自弭指炎帝而直驰兮吾将徃乎南疑览方外之荒忽兮沛瀁而自浮祝融戒而跸御兮腾告鸾鸟迎宓妃张咸池奏承云兮二女御九韶歌使湘灵鼓瑟兮令海若舞冯夷列螭象而并进兮形蟉蚪而委移雌蜺便娟以曽挠兮鸾鸟轩翥而翔飞音学博衍无终极兮焉乃逝以裵回








　　舒并节以驰骛兮逴絶垠乎寒门轶迅风于清原兮从颛顼乎曽氷厯元防以邪径兮乗间维以反顾召黔嬴而见之兮为予先乎平路经营四荒兮周流六漠上至列缺兮防望大壑下峥嵘而无地兮上寥廓而无天视儵忽而无见兮聴惝怳而无闻超无为以至清兮与太初而为邻










　　卜居传
　　卜居者屈原之所作也屈原履忠贞之性而见嫉妬念谗佞之臣承君顺非而防富贵已执忠直而身放弃心迷意惑不知所为乃往至太卜之家稽问神明决之蓍龟卜已居世何所宜行冀闻异防以定嫌疑故曰卜居也
　　渔父传
　　渔父者屈原之所作也屈原放在江湘之间忧愁叹吟仪容变易而渔父避世隠身钓鱼江濵欣然自乐时遇屈原川泽之域怪而问之遂相应答楚人思念屈原因叙其辞以相传焉





　　屈原既放三年不得复见竭知尽忠而蔽鄣于谗心烦虑乱不知所从乃往见太卜郑詹尹曰余有所疑原因先生决之詹尹乃端防拂龟曰君将何以教之屈原曰吾宁悃悃朴以忠乎将送徃劳来斯无穷乎宁诛锄草茅以力耕乎将游大人以成名乎宁正言不讳以危身乎将从俗富贵以媮生乎宁超然髙举以保真乎将哫訾慓斯喔咿儒儿以事妇人乎宁亷洁正直以自清乎将突梯滑稽如脂如韦以洁楹乎宁昻昻若千里之驹乎将泛泛若水中之鳬与波上下偷以全吾躯乎宁与骐骥亢轭乎将随驽马之迹乎宁与黄鹄比翼乎将与鸡驽争食乎此孰吉孰凶何去何从世溷浊而不清蝉翼为重千钧为轻黄钟毁弃瓦釜雷鸣谗人髙张贤士无名吁嗟黙黙兮谁知吾之亷真詹尹乃释防而谢曰夫尺有所短寸有所长物有所不足智有所不明数有所不逮神有所不通用君之心行君之意龟防诚不能知此事
　　卜居
　　屈原既放游于江潭行吟泽畔顔色憔悴形容枯槁渔父见而问之曰子非三闾大夫与何故至于斯屈原曰举世皆浊而我独清众人皆醉而我独醒是以见放渔父曰夫圣人者不凝滞于物而能与世推移举世皆浊何不淈其泥而扬其波众人皆醉何不餔其糟而歠其酾何故怀瑾握瑜而自令见放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴相流葬于江鱼之腹中又安能以皎皎之白而防世俗之尘埃乎渔父莞尔而笑鼓枻而去歌曰沧浪之水清兮可以濯吾缨沧浪之水浊兮可以濯吾足遂去不复与言
　　渔父



　　招魂传
　　招魂者宋玉之所作也招者召也以手曰招以言曰召魂者身之精也宋玉怜哀屈原忠而斥弃愁懑山泽魂魄放佚厥命将落故作招魂欲以复其精神延其年夀外陈四方之恶内崇楚国之美以讽諌怀王冀其觉悟而还之也










　　朕幼清以亷洁兮身服义而未沬主此盛徳兮牵于俗而芜秽上无所考此盛徳兮长离殃而愁苦帝告巫阳曰有人在下我欲辅之魂魄离防汝筮予之巫阳对曰掌防上帝其命难从若必筮予之恐后之谢不能复用巫阳焉乃下招曰魂兮归来去君之恒干何为乎四方些舍君之乐处而离彼不祥些










　　魂兮归来东方不可以托些长人千仭惟魂是索些十日代出流金铄石些彼皆习之魂往必释些归来归来不可以托些













　　魂兮归来南方不可以止些雕题黒齿得人肉以祀以其骨为醢些蝮蛇蓁蓁封户千里些雄虺九首往来儵忽吞人以益其心些归来归来不可以久滛些













　　魂兮归来西方之流沙千里些旋入雷渊爢防而不可止些岙而得脱其外旷宇些赤螘若象元蠭若壶些五谷不生藂官是食些其土烂人求水无所得些彷徉无所倚广大无所极些归来归来恐自遗贼些












　　魂兮归来北方不可以止些増氷峨峨飞雪千里些归来归来不可以久些














　　魂兮归来君无上天些虎豹九闗啄害下人些一夫久首防木九千些犲狼从目往来侁侁些悬人以娭投之深渊些致命于帝然后得瞑些归来徃恐危身些













　　魂兮归来君无下此幽都些土伯九约其角觺觺些敦脄血拇逐人駓駓些参目虎首其身若牛些此皆甘人归来归来恐自遗灾些













　　魂兮归来入修门些工祝招君背行先些秦篝齐缕郑绵络些招具该备永啸呼些魂兮归来反故居些天地四方多贼奸些像设君室静闲安些髙堂邃宇槛层轩些层台累谢临髙山些网户朱缀刻方连些冬有突厦夏室寒些川谷径复流潺湲些光风转蕙汜崇兰些经堂入奥朱尘筵些砥室翠翘挂曲琼些翡翠珠被烂齐光些弱阿拂壁罗帱张些纂组绮缟结琦璜些









　　室中之观多珍怪些兰膏明烛华容备些二八侍宿射逓代些九侯淑女多迅众些盛鬋不同制实满宫些容态好比顺弥代些弱顔固植謇其有意些姱容修态絙洞房些蛾眉曼睩目腾光些靡顔腻理遗视矊些












　　离榭脩幕侍君之间些翡帷翠帐饰髙堂些红壁沙版元玉之梁些仰观刻桷画龙蛇坐堂伏槛临曲池些芙蓉始杂芰荷些紫茎屏风文縁波些文异豹饰侍陂陁些轩辌既低步骑罗些兰薄户树琼木离些魂兮归来何逺为些











　　室家遂宗日多方些稻粢穱麦挐黄梁些大苦醎酸辛甘行些肥牛之腱臑若芳些和酸若苦陈呉羮些臑鼈炮羔有拓浆些鹄酸臇鳬煎鸿鸧些露鸡臛厉而不爽些粔籹密弭有餦餭些瑶浆勺实羽觞些挫糟冻饮酎清凉些华酌既陈有琼浆些归反故室敬而无妨些肴羞未通女乐罗些钟按鼓造新歌些渉江采菱发扬荷些美人既醉朱顔酡些娭光眇视目曾波些被文服纎丽而不竒些长曼鬋豓陆离些二八齐容起郑舞些祍若交竿抚案下些竿瑟狂防搷鸣鼔些宫庭震惊激楚些吴歈蔡讴奏大吕些士女杂坐乱而不分些放组缨班其相纷些郑衞妖玩来杂陈些激楚之结独秀先些




　　箟象棊有六博些分曹并进遒相迫些成枭而牟呼五白些晋制犀比费白日些防钟揺簴揳梓瑟些娱酒不废沈日夜些兰膏明烛华灯错些结撰至思兰芳假些人有所极同心赋些酎饮尽欢乐先故些魂兮归来反故居些











　　乱曰献嵗春兮汩吾南征菉苹齐叶兮白芷生路贯庐江兮左长薄倚沼畦瀛兮遥望博青骊结驷兮齐千乗悬丈延起兮元顔烝歩及骤处兮诱骋先抑骛若通兮引车右还与王趋梦兮课后先君王亲发兮惮青兕朱明承夜兮时不可掩皋兰被径兮斯路渐湛湛江水兮上有枫目极千里兮伤春心魂兮归来哀江南










　　大招传
　　大招者屈原之所作也或曰景差疑不能明也屈原放流九年忧思烦乱精神防越与形离别恐命将终所行不遂故愤然大招其魂盛称楚国之乐崇怀襄之徳以比三王能任用贤公卿明察能荐举人宜辅佐之以兴至治因以风諌达已之志也










　　青春受谢白日昭只春气奋万物遽只防淩浃行魂无逃只魂魄归徕无逺遥只魂乎归徕无东无西无南无北东有大海溺水浟浟只螭龙并流上下悠悠只雾雨淫淫白皓胶只魂乎无东汤谷寥只












　　魂乎无南南有炎火千里蝮蜿蜒只山林险隘虎豹蛇只鰅鳙短狐王虺骞只魂乎无南蜮伤躬只














　　魂乎无西西方流沙洋洋只豕首纵目被鬤只长踞牙诶笑狂魂乎无西多害伤只














　　魂乎无北北有寒山逴龙赩只代水不可渉深不可测只天白颢颢寒凝凝只魂乎无徃盈北极只














　　魂魄归徕间以静只自恣荆楚安以定只逞志究欲心意安只穷身永乐年寿延只魂兮归徕乐不可言只五谷六仞设菰梁只鼎臑盈望和致芳只内鸧鸽鹄味豺羮只魂乎归徕恣所尝只鲜甘鸡和楚酪只醢豚苦狗脍苴蒪只吴酸蒿蒌不沾薄只魂兮归徕恣所择只炙鸹烝鳬煔鹑敶只煎鰿臛雀遽爽存只魂乎归徕丽以先只四酎并孰不嗌只清馨冻不歠役只吴醴白蘖和楚沥只魂乎归徕不遽惕只代秦郑卫鸣竽张只伏戯驾辩楚劳商只讴和扬阿赵箫倡只魂乎归徕定空桑只二八接武投诗赋只叩钟调磬娱人乱只四上竞气极声变只魂乎归徕聴歌譔只朱唇皓齿嫭以姱只比徳好间习以都只丰肉微骨调以娱只魂乎归徕安以舒只嫮目未笑娥眉曼只容则秀雅穉朱顔只魂乎归徕静以安只姱修滂浩丽以佳只曽颊倚耳曲眉防只滂心绰态姣丽施只小腰秀颈若鲜畀只魂乎归徕思怨移只易中利心以动作只粉白黛黒施芳泽只长袂拂面善留客只魏乎归徕以娱昔只青色直眉美目媔只靥辅竒牙宜笑嘕只丰肉微骨体便娟只魂乎归徕恣所便只













　　夏屋广大沙堂秀只南房小坛观絶霤只曲屋歩壛宜扰只腾驾歩防猎春圃只琼毂错衡英华假只兰桂树鬰弥路只魂乎归徕恣志虑只孔雀盈园畜鸾皇只鹍鸿羣辰杂鸧只鸿鹄代游曼鹔鷞只魂乎归徕鳯皇翔只曼泽怡面血气盛只永宜厥身保寿命只室家盈爵禄盛只魂乎归徕居室定止










　　接径千里出若云只三圭重侯聴类神只察笃夭隠孤寡存只魏兮归徕正始昆只田邑千畛人异昌只美冐众流徳泽章只先威后文善美明只魂乎归徕赏罚当只名声若日照四海只徳誉配天万民理只北至幽陵南交趾只西薄羊肠东穷海只魂乎归徕尚贤士只发政献行禁苛暴只举杰压陛珠玑罢只直赢在位近禹麾只豪杰执政流泽施只魂乎归徕国家为只雄雄赫赫天徳明只三公穆穆登防堂只诸侯毕极立九卿只昭质既设大侯张只执弓挟矢揖辝让只魂乎归徕尚三王只






　　九辩传
　　九辩者楚大夫宋玉之所作也辩者变也谓敶道徳以变説君也九者阳之数道之纲纪也故天有九星以正机地地有九州以成万物人有九窍以通精明屈原怀忠贞之性而被谗邪伤君闇蔽国将危亡乃挼天地之数列人形之要而作九歌九章之颂以讽諌怀王明已所言与天地合度可履而行也宋玉者屈原弟子也闵惜其师忠而放逐故作九辩以述其志至于汉兴刘向王褒之徒咸悲其文依而作词故号为楚词亦承其九以立义焉






　　悲哉秋之为气也萧瑟兮草木揺落而变衰憭栗兮若在逺行登山临水兮送将归泬寥兮天高而气清兮收潦而水清防凄増欷兮薄寒之中人怆怳懭恨兮去故而就新坎廪兮贫士失职而志不平廓落兮覊旅而无友生惆怅兮而私自怜燕翩翩其辝归兮蝉漠而无声雁雝雝而南游兮鹍鸡啁唽而悲鸣独申旦而不寐兮哀蟋蟀之宵征时亹亹而过中兮蹇淹留而无成








　　悲忧穷慼兮独处廓有美一人兮心不绎去乡离家兮徕逺客超逍遥兮今焉薄専思君兮不可化君不知兮可奈何蓄怨兮积思心烦憺兮忘食事愿一见兮道余意君之心兮与余异车既驾兮朅而归不得见兮心伤悲倚结軨兮长太息涕潺湲兮下霑轼忼慨絶兮不得中瞀乱兮迷惑私自怜兮何极心怦怦兮谅直










　　皇天平分四时兮窃独悲此凛秋白露旣下降百草兮奄离披此梧楸去白日之昭昭兮袭长夜之悠悠离芳蔼之方壮兮余蒌约而悲愁秋既先戒之以白露兮冬又申之以严霜收恢之孟夏兮然欿傺而沈藏叶菸邑而无色兮枝烦挐而交横顔滛溢而将罢兮柯彷佛而萎黄萷櫹槮之可哀兮形销铄而瘀伤惟其纷糅而将落兮恨其失时而无当擥騑辔而下节兮聊逍遥以相佯嵗忽忽而道尽兮恐余寿之弗将悼余生之不时兮逢此世之俇攘澹容与而独倚兮蟋蟀鸣此西堂心惕而震荡兮何所忧之多方仰明月而欢息兮步列星而极明





　　窃悲夫蕙华之曽敷兮纷旖旎乎都房何曽华之无实兮从风雨而飞飏以为君独服此蕙兮无以异于众芳闵竒思之不通兮将去君而髙翔心闵怜之惨凄兮愿一见而有明重无怨而生离兮中结轸而増伤岂不郁陶而思君兮君之门以九重猛犬狺狺而迎吠兮闗梁闭而不通皇天滛溢而秋霖兮后土何时而得漧块独守此无泽兮仰浮云而永叹









　　何时俗之工巧兮背绳墨而改错却骐骥而不乗兮防驽骀而取路当世岂无骐骥兮诚莫之能善御见执辔者非其人兮故局跳而逺去鳬鴈皆唼夫梁藻兮鳯愈飘翔而髙举圜凿而方枘兮吾固知其鉏铻而难入众鸟皆有所登栖兮鳯独惶惶而无所集愿衔枚而无言兮尝被君之渥洽太公九十乃显荣兮诚未遇其匹合谓骐骥兮安归谓鳯皇兮安栖变古易俗兮世衰今之相者兮举肥骐骥伏匿而不见兮鳯皇髙飞而不下鸟兽犹知怀徳兮何云贤士之不处骥不骤进而求服兮鳯亦不贪餧而忘食君弃逺而不察兮虽愿忠其焉得欲寂寞而絶端兮窃不敢忘初之厚徳独悲愁其伤人兮冯郁郁其安极




　　霜露惨凄而交下兮心尚幸其弗济霰雪雰糅其増加兮乃知遭命之将至愿徼幸而有待兮汩莾莽兮与野草同死愿自往而径游兮路壅絶而不通欲循道而平驱兮又未知其所徒然中路而迷惑兮自压按而学诵性愚陋以褊浅兮信未达乎从容窃美申包胥之气盛兮恐时世之不固何时俗之工巧兮灭规矩而改凿独耿介而不随兮愿慕先圣之遗教处浊世而显荣兮非余心之所乐与其无义而有名兮宁穷处而守髙食不媮而为饱兮衣不茍而为温窃慕诗人之遗风兮愿托志乎素餐蹇充倔而无端兮汩莽莽而无垠无衣裘以御冬兮恐溘死而不得见乎阳春





　　靓杪秋之遥夜兮心憭悷而有哀春秋逴逴而日髙兮然惆怅而自悲四时逓来而卒嵗兮隂阳不可与俪偕白日晼晼其将入兮明月销铄而减毁嵗忽忽而道尽兮老冉冉而俞弛心揺悦而日兮然怊怅而无兾中防恻之凄怆兮长太息而増欷年洋洋以日往兮老嵺廓而无处事亹亹而觊进兮分蹇淹留而踌躇










　　何汜滥之浮云兮猋壅蔽此明月忠昭昭而愿见兮然防曀而莫达愿皓日之显行兮云蒙蒙而蔽之窃不自聊而愿忠兮或黕防而污之尧舜之抗行兮了防防而薄天何险之嫉妬兮被以不慈之伪名彼日月之照明兮尚黯黮而有睱何况一国之事兮亦多端而胶加被荷裯之晏晏兮然潢洋而不可带既骄美而伐武兮负左右之耿介憎愠愉之修美兮好夫人之慷慨众踥蹀而日进兮美超逺而逾迈农夫辍耕而容与兮恐田野之芜秽事绵绵而多私兮窃悼后之危败世雷同而燿兮何毁誉之昧昧今修饰而窥镜兮后尚可以窜藏愿寄言夫流星兮羌儵忽而难当卒壅蔽此浮云兮暗漠而无光




　　尧舜皆有所举任兮故髙枕而自适谅无怨于天下兮心焉取此怵惕椉骐骥之浏浏兮驭安用夫强防谅城廓之不足恃兮虽介介之何益邅翼翼而无终兮忳惽惽而愁约生天地之若过兮功不成而无效愿沈滞而无见兮尚欲布名乎天下然潢洋而不遇兮直怐愗而自苦莽洋洋而无极兮忽翺翔之焉薄国有骥而不知椉兮焉皇皇而更索戚讴于车下兮桓公闻而知之无伯乐之善相兮今谁使乎訾之防流涕以聊虑兮惟着意而得之纷纯纯之愿忠兮妬彼离而鄣之愿赐不肖之躯而别离兮放游志乎云中椉精气之兮鹜诸神之湛湛骖白霓之习习兮厯羣灵之丰丰左朱雀之茇茇兮右苍龙之跃属兮雷师之阗阗兮通飞亷之衙衙前轻辌之锵锵兮后辎椉之从从载云旗之委蛇兮扈屯骑之容容计专专之不可化兮愿遂推而为臧頼皇天之厚徳兮还及君之无恙

　　右江离　大叶芎防也清芬似芹性能御湿















　　右芷　白芷也或谓之茝礼记所称茝兰是也其叶婆娑佩之可以辟恶














　　右秋兰　泽兰也生水中及下湿地方茎紫节七月始花














　　右蕙　零陵香也春秋传谓之薫庄子薫然慈仁谓之君子亦取此义














　　右兰　都梁香也诗曰秉蕳夏小正曰畜兰陆玑草木疏云兰为王者香草其茎叶皆以泽兰广而长节节中赤髙四五尺朱子楚词辨证谓本草所言兰似泽兰今处处有之蕙则自为零陵香尤不难识大抵古所谓香草必其花叶皆香而燥湿不变故可刈而为佩若今所谓兰蕙其花虽香而叶乃无气其香虽美而质弱易萎非可刈而佩者也又王象晋正譌今世重建兰北方尤为难致间得一本不啻拱壁及详阅遯斋闲览楚辞辨证草木疏诸书乃知今所崇尚皆非灵均九畹故物至有谓春花为兰秋花为蕙者其视纫秋兰为佩之语不剌谬乎云云盖世祗知重花而不知辨叶往往即以建兰指为离骚之兰自宋代以来画家譌误相沿习而不察朱子乃闽人岂不识其土产而反为之辨析如此亦可以释人之惑矣


　　右留夷　诗所谓勺药也山海经云洞庭之上多勺药















　　右掲车　防舆也生山谷中熏衣辟蛀厥用为多















　　右杜衡　尔雅谓之土卤广雅谓之楚蘅根类马蹄又呼为马蹄者














　　右菊　真菊与苦薏异其叶柔其花小神农书以菊为养生上药














　　右荃　昌蒲之无劒者广雅谓之昌阳或谓之尧韭















　　右蘪芜　芎防苗也生于五沃之土其叶小于江离















　　右杜若　叶似姜而有文理亦名良姜即今之髙良姜















　　右薠　似莎而大有青白二种白者取其香亦昭其洁也














　　右三秀　芝也一嵗三华古称瑞草















　　右薇　尔雅云薇垂水説文薇似霍茎叶气味与豌豆同














　　右荠　味甘师旷所谓嵗欲丰甘草先生者是也















