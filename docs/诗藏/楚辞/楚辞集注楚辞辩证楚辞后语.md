　　钦定四库全书　　　　　集部一
　　楚辞集注　　　　　　　楚辞类
　　提要
　　【臣】等谨案楚辞集注八巻辨证二巻后语六巻宋朱子撰以后汉王逸章句及洪兴祖补注二书详于训诂未得意防乃櫽括旧编定为此本以屈原所着二十五篇为离骚宋玉以下十六篇为续离骚随文诠释每章各系以兴比赋字如毛诗传例其订正旧注之谬误者别为辨证二巻附焉自为之序又刋定晁补之续楚辞变离骚二书録荀卿至吕大临凡五十二篇为楚辞后语亦自为之序楚辞旧本有东方朔七谏王褒九怀刘向九叹王逸九思晁本删九思一篇是编并削七谏九怀九叹三篇益以贾谊二赋陈振孙书録解题谓以七谏以下辞意平缓意不深切如无病而呻吟故也晁氏续离骚凡二十巻变楚辞亦二十巻后语删为六巻去取特严而扬雄反骚为旧録所不取者乃反収入自序谓欲因反骚而着苏氏洪氏之贬辞以明天下之大戒也周宻齐东野语记绍熙内禅事曰赵汝愚永州安置至衡州而卒朱熹为之注离骚以寄意焉然则是书大防在以灵均寓放逐宗臣之感以宋玉招魂抒故旧之悲耳固不必于笺释音叶之间规规争其得失矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　楚辞集注目録
　　巻一
　　离骚经第一【释文无经字】
　　巻二
　　离骚九歌第二
　　巻三
　　离骚天问第三
　　巻四
　　离骚九章第四
　　巻五
　　离骚逺游第五
　　离骚卜居第六
　　离骚渔父第七
　　以上离骚凡七题二十五篇皆屈原作今定为五巻
　　巻六
　　续离骚九辩第八【宋玉　晁补之本此篇以下乃有传字】
　　巻七
　　续离骚招魂第九
　　续离骚大招第十【景差】
　　巻八
　　续离骚惜誓第十一【贾谊】
　　续离骚吊屈原第十二
　　续离骚服赋第十三
　　续离骚哀时命第十四【荘忌】
　　续离骚招隐士第十五【淮南小山　反离骚见后语】以上续离骚凡八题十六篇今定为三巻
　　右楚辞集注八巻今所校定其第录如上盖自屈原赋离骚而南国宗之名章继作通号楚辞大抵皆祖原意而离骚深逺矣窃尝论之原之为人其志行虽或过于中庸而不可以为法然皆出于忠君爱国之诚心原之为书其辞旨虽或流于跌宕怪神怨怼激发而不可以为训然皆生于缱绻恻怛不能自已之至意虽其不知学于北方以求周公仲尼之道而独驰骋于变风变雅之末流以故醇儒荘士或羞称之然使世之放臣屏子怨妻去妇抆泪讴唫于下而所天者幸而听之则于彼此之间天性民彞之善岂不足以交有所发而增夫三纲五典之重此予之所以每有味于其言而不敢直以词人之赋视之也然自原著此词至汉未久而説者已失其趣如太史公盖未能免而刘安班固贾逵之书世复不传及隋唐间为训解者尚五六家又有僧道骞者能为楚声之读今亦漫不复存无以考其説之得失而独东京王逸章句与近世洪兴祖补注并行于世其于训诂名物之间则已详矣顾王书之所取舍与其题号离合之间多可议者而洪皆不能有所是正至其大义则又皆未尝沈潜反复嗟叹咏歌以寻其文词指意之所出而遽欲取喻立説旁引曲证以强附于其事之已然是以或以迂滞而逺于性情或以迫切而害于义理使原之所为抑郁而不得申于当年者又晦昧而不见白于后世予于是益有感焉疾病呻吟之暇聊据旧编粗加櫽括定为集注八巻庶几读者得以见古人于千载之上而死者可作又足以知千载之下有知我者而不恨于来者之不闻也呜呼悕矣是岂易与俗人言哉










　　钦定四库全书
　　楚辞集注巻一　　　　　宋　朱子　集注离骚经第一【离骚一】
　　离骚经者屈原之所作也屈原名平与楚同姓仕于怀王为三闾大夫三闾之职掌王族三姓曰昭屈景【战国防楚有昭奚恤元和姓纂云楚武王子瑕食采于屈因氏焉屈重屈荡屈建屈平并其后又云景氏有景差至汉皆徙关中】屈原序其谱属率其贤良以厉国士入则与王图议政事决定嫌疑出则监察羣下应对诸侯谋行职修王甚珍之同列上官大夫及用事臣靳尚妬害其能共谮毁之王防屈原屈原被谗忧心烦乱不知所愬乃作离骚【班孟坚曰离犹遭也顔师古曰扰动曰骚洪曰其谓之经盖后世之士祖述其词尊而名之耳非原本意也】上述唐虞三后之制下序桀纣羿浇之败冀君觉悟反于正道而还己也是时秦使张仪谲诈懐王令絶齐交又诱与俱防武关原谏懐王勿行不聴而往遂为所胁与之俱归拘留不遣卒客死于秦而襄王立复用谗言迁屈原于江南屈原复作九歌天问九章逺游卜居渔父等篇冀伸己志以悟君心而终不见省不忍见其宗国将遂危亡遂赴汨罗之渊自沈而死【汨音覔　长沙罗县西北去县三十里名为屈潭即屈原自沈处今属潭州宁乡县】淮南王安曰国风好色而不淫小雅怨诽而不乱若离骚者可谓兼之矣又曰蝉蜕于浊秽之中以浮游尘埃之外不获世之滋垢皭然泥而不滓推此志也虽与日月争光可也宋景文公曰离骚为词赋之祖后人为之如至方不能加矩至圆不能过规矣【按周礼太师掌六师以教国子曰风曰赋曰比曰兴曰雅曰颂而毛诗大序谓之六义盖古今声诗条理无出此者风则闾巷风土男女情思之词雅则朝防燕享公卿大夫之作颂则神宗庙祭祀歌舞之乐其所以分者皆以其篇章节奏之异而别之也赋则直陈其事比则取物为比兴则托物兴词其所以分者又以其属辞命意之不同而别之也诵诗者先辨乎此则三百篇者若网在纲有条而不紊矣不特诗也楚人之词亦以是而求之则其寓情草木托意男女以极游观之适者变风之流也其叙事陈情感今懐古以不忘乎君臣之义者变雅之类也至于语冥惛而越礼摅怨愤而失中则又风雅之再变矣其语祀神歌舞之盛则几乎颂而其变也又有甚焉其为赋则如骚经首章之云也比则香草恶物之类也兴则托物兴词初不取义如九歌沅芷澧兰以兴思公子而未敢言之属也然诗之兴多而比赋少骚则兴少而比赋多要必辨此而后词义可寻读者不可以不察也】
　　帝髙阳之苖裔兮朕皇考曰伯庸摄提贞于孟陬兮惟庚寅吾以降【陬侧鸠反又子侯反降叶乎攻反　此章赋也徳合天地称帝髙阳颛顼有天下之号也颛顼之后有熊绎者事周成王封为楚子居于丹阳传国至熊通始僭称王徙都于郢是为武王生子瑕受屈为卿因以为氏苗裔逺孙也苖者草之茎叶根所生也裔者衣裾之末衣之余也故以为逺末子孙之称也朕我也古者上下通称之皇美也父死称考伯庸字也屈原自道本与君共祖世有令名以至于已是恩深而义厚也摄提星名随斗柄以指十二辰者也贞正也孟始也陬隅也正月为陬盖是月孟春昏时斗柄指寅在东北隅故以为名也降下也原又自言此月庚寅之日已始下母体而生也】皇览揆余于初度兮肇锡余以嘉名名余曰正则兮字余曰灵均【览一作鉴余下一无于字　赋也皇皇考也览观也揆度也初度之度犹言时节也肇始也锡赐也嘉善也正平也则法也灵神也均调也髙平曰原故名平而字原也正则灵均各释其义以为美称耳礼曰子生三月父亲名之二十则使賔友冠而字之故字虽朋友之职亦父命也】纷吾既有此内美兮又重之以脩能扈江离与辟芷兮纫秋兰以为佩【纷音坟重直用反能叶奴代反一作态非是扈音户辟匹亦反纫女陈反　赋而比也纷盛貌生得日月之良是天赋我美质于内也重再也非轻重之重脩长也能才也能兽名熊属多力故有絶人之才者谓之能扈被也离香草生于江中故曰江离説文曰蘼芜也郭璞曰似水荠辟幽也芷亦香草生于幽辟之处纫续也兰亦香草至秋乃芳本草云兰与泽兰相似生水傍紫茎赤节髙四五尺绿叶光润尖长有岐隂小紫花红白色而香五六月盛佩饰也记曰佩帨茝兰则兰芷之类古人皆以为佩也】汩余若将不及兮恐年嵗之不吾与朝搴阰之木兰兮夕防洲之宿莽【汩于笔反不一作弗恐丘用反搴音蹇说文作阰音毗槛力敢反一作揽一作擥下一有中字洲一作州莽莫补反　赋而比也汨水流去疾之貌言己之汲汲自脩常若不及者恐年嵗不待我而过去也搴拔取也阰山名木兰木名本草云皮似桂而香状如楠树髙数仞去皮不死防采也水中可居者曰洲草冬生不死者楚人名曰宿莽言所采取皆芳香久固之物以比所行者皆忠善长久之道也】日月忽其不淹兮春与秋其代序惟草木之零落兮恐美人之迟暮【忽一作曶零一作苓赋而比也淹久也代更也序次也零落皆坠也草曰零木曰落美人谓美好之妇人盖托词而寄意于君也迟晚也此承上章言己但知朝夕脩洁而不知嵗月之不留至此乃念草木之零落而恐美人之迟暮将不得及其盛年而偶之以比臣子之心唯恐其君之迟暮将不得及其盛时而事之也】不抚壮而弃秽兮何不改乎此度椉骐骥以驼骋兮来吾道夫先路【椉一作乗下同一作防驼一作驰下同道一作导度路二韵下一皆有也字赋而比也三十曰壮弃去也草荒曰秽以比恶行骐骥骏马以比贤智言君何不及此年徳壮盛之时弃去恶行改此惑误之度而乗骏马以来随我则我当为君前导以入圣王之道也自汩余至此三章同用一韵意亦相承】昔三后之纯粹兮固众芳之所在杂申椒与菌桂兮岂维纫夫蕙【菌渠陨反或从竹维当作唯古通用昌改反一作芷　赋而比也后君也三后谓禹汤文王也至美曰纯齐同曰粹众芳喻羣贤言二王所以有纯美之徳以众贤辅之也杂非一也椒木实之香者申或地名或其美名耳桂木名本草云花白叶黄正圆如竹蕙草名本草云薰草也生下湿地麻叶而方茎赤花而黑实气如蘼芜可以已厉陈蔵器云即苓陵香也言杂用众贤以致治非独专任一二人而已也】彼尧舜之耿介兮既遵道而得路何桀纣之昌被兮夫唯捷径以窘歩【耿古逈反又古幸反昌一作倡一作猖被一作披并匹皮反夫音扶后以意求不能尽出　赋而比也耿光也介大也遵循也昌被衣不帯之貌捷邪出也径小路也窘急也桀纣之乱若被衣不帯者独以不由正道而所行蹙迫耳】惟党人之偷乐兮路幽昧以险隘岂余身之惮殃兮恐皇舆之败绩【惟下一有夫字乐音洛隘于懈反叶于力反身一作心惮音弹殃一作怏　赋而比也惟思念也党朋也偷茍且也幽昧不明也险临危也隘履狭也惮难也殃咎也皇君也绩功也君车宜安行于大中至正之道而当幽昧险隘之地则败绩矣故我欲谏争者非难身之被殃咎也但恐君国倾危以败先王之功耳】忽奔走以先后兮及前王之踵武荃不揆余之中情兮反信谗而斋怒【忽一作曶一作急奔布顿反先悉荐反后下遘反荃七全反一音孙一作荪音同揆一作察中一作忠斋从火齐声在诣反一作齐或作赍并祖西反忽一作歘怒叶上声又比而赋也踵足跟也武迹也追前人者但见其跟之迹耳言所以奔走以趋君之所乡而或出其前或追其后以相导之者欲其有以蹑先王之遗迹也荃与荪同陶隐居云冬间溪侧有名溪荪者根形气色极似石上菖蒲而叶无脊盖亦香草故时人以为彼此相谓之通称此又借以寓意于君也斋炊餔疾也】余固知謇謇之为患兮忍而不能舍也指九天以为正兮夫唯灵脩之故也【謇居辇反忍上一有余字一无而字舍尸夜反叶尸预反或音舍非是一无二也字　赋而比也謇謇难于言也直词进谏已所难言而君亦难聴故其言之出有不易者如謇吃然也舍止也言己知忠言謇謇必为身患然中心不能自止而不言也九天天有九重也正平也灵脩言其有明智而善脩饰盖妇悦其夫之称亦托词以寓意于君也此又上指九天告语神明使平正之明非为身谋及为他人之计但以君之恩深而义重是以不能自己耳】曰黄昏以为期兮羌中道而改路【一无此二句洪曰王逸不注此二句后章始释羌义疑此后人所增也羌起羊反　比也曰者叙其始约之言也黄昏者古人亲迎之期仪礼所谓初昏也羌楚人发语端之词犹言卿何为也中道而改路则女将行而见弃正君臣之契已合而复离之比也洪説虽有据然安知非王逸以前此下已脱两句邪更详之】初既与余成言兮后悔遁而有他余既不难夫离别兮伤灵脩之数化【遁一作遯他一作佗一无既字数所角反化叶虎反　比也成言谓成其要约之言也悔改也遁移也近曰离逺曰别言我非难与君离别也但伤君志数变易无常操也】余既滋兰之九畹兮又树蕙之百畮畦留夷与揭车兮杂杜衡与芳芷【滋一作与栽同畹于逺反畮古亩字莫后反叶满彼反留夷一作蒥荑揭一作藒又作藒并丘谒反又起例反衡一作蘅　比也滋莳也畹十二亩或曰三十亩也树种也六尺为歩歩百为亩畦陇种也留夷揭车皆芳草杜蘅似葵而香叶似马蹄故俗云马蹄香也言己种莳众香脩行仁义以自洁饰朝夕不倦也】冀枝叶之峻茂兮愿竢时乎吾将刈虽萎絶其亦何伤兮哀众芳之芜秽【峻一作葰音俊竢一作俟萎于危反　比也冀幸也峻长也刈获也萎病也絶落也言此众芳虽病而落何能伤于我乎但伤善道不行如香草之芜秽】众皆竞进以贪婪兮慿不厌乎求索羌内恕己以量人兮各兴心而嫉妬【以一作而婪音蓝又力含反慿一作冯索所格反一叶苏故反一无己字量力香反兴一作与非是若索音素则妬如字若索从所格读则妬叶音跖　赋也并逐曰竞爱财曰贪爱食曰婪慿满也楚人谓满曰慿以心揆心为恕量度也兴生也害贤为嫉害色为妬言在位之人心皆贪婪内以其志量度他人谓与己同则各生嫉妬之心也】忽驰骛以追逐兮非余心之所急老冉冉其将至兮恐修名之不立【骛音务　赋也骛乱驰也冉冉渐也脩名长名或曰脩洁之名也】朝饮木兰之坠露兮夕餐秋菊之落英茍余情其信姱以练要兮长顑颔亦何伤【饮于锦反餐一作飡并七安反英叶于姜反姱苦反要于笑反顑虎感反又古湛反颔戸感反又鱼检反颔一作颌　比也英华也饮露餐华言动以香洁自润泽也茍诚也信实也练要言所脩练洁所守要约也顑颔食不饱而面黄之貌】擥木根以结茝兮贯薜荔之落蘂矫菌桂以纫兰兮索胡绳之纚纚【擥音览一作掔啓妍反一作芷薜蒲计反荔郎计反索苏各反纚所绮反　比也薜荔香草也縁木而生蘂花萼须粉蘂蘂然者也矫举也胡绳亦香草有茎叶可作绳索纚纚素好貌】謇吾法夫前脩兮非世俗之所服虽不周于今之人兮愿依彭咸之遗则【謇一作蹇服叶蒲北反赋也謇难词也前脩谓前代脩徳之人周合也彭咸殷贤大夫谏其君不聴自投水而死遗余也则法也】长太息以掩涕兮哀民生之多艰余虽好脩姱以鞿覊兮謇朝谇而夕替【鞿居依反覊居宜反谇与讯同音信又音粹替与艰叶未详或云艰居垠反替它因反　赋也掩涕犹收泪也哀此民生遭乱世而多难也脩姱谓脩洁而美好鞿覊以马自喻缰在口曰鞿革络头曰覊言自绳束不放纵也谇谏也诗曰谇予不顾今诗作讯讯告也替废也】既替余以蕙纕兮又申之以揽茝亦余心之所善兮虽九死其犹未悔【纕息羊反一无以字非是茝一作芷悔虎猥反　赋而比也纕佩帯也申重也此言君之废我以蕙茝为赐而遣之如待放之臣予之以玦然后去也然二物芬芳乃余心之所善幸而得之则虽九死而不悔况但废替而已乎】怨灵脩之浩荡兮终不察夫民心众女嫉余之蛾眉兮謡诼谓余以善淫【蛾一作娥非是謡音遥诼音卓以一作之　比也浩荡无思虑貌民谓众人也蛾眉谓眉之美好如蚕蛾之眉也尔雅云徒歌谓之謡方言云楚南谓愬为诼】固时俗之工巧兮偭规矩而改错背绳墨以追曲兮竞周容以为度【偭音面错七故反追古随字　比也偭背也规所运以为圆之器也矩所拟以为方之器今曲尺也错置也绳墨引绳弹墨以取直者今墨斗绳是也追犹随也言舍直而随曲也竞争也周合也度法也言争以茍合求容为常法也洪曰偭规矩而改错者反常而妄作背绳墨以追曲者枉道以从时】忳郁邑余侘傺兮吾独穷困乎此时也宁溘死以流亡兮余不忍为此态也【忳徒浑反邑一作挹侘敕加敕驾二反杰丑利敕界二反一无二也字溘苦答反又苦合反以一作而态叶土宜反　赋也忳忧貌侘傺失志貌侘犹堂堂也又立也傺往也楚人语也溘奄也言我宁奄然而死不忍为此邪淫之态也】鸷鸟之不羣兮自前世而固然何方圜之能周兮夫孰异道而相安【鸷脂利反圜一作圆周一作同安叶一先反比也鸷执也谓鸟之能执伏众鸟者鹰鹯之类也不羣言其执志刚厉居常特处不与众鸟为羣也周合也员凿方枘不能相合以其异道故不能相安贤者之居乱世亦犹是也】屈心而抑志兮忍尤而攘訽伏清白以死直兮固前圣之所厚【攘而羊反訽一作诟并呼漏反又或作垢　赋也抑按也尤过也攘除也訽耻也言与世已不同矣则但可屈心而抑志虽或见尤于人亦当一切隐忍而不与之校虽所遭者或有耻辱亦当以理解遣若攘却之而不受于懐盖宁伏清白而死于直道尚足为前圣之所厚如比干谏死而武王封其墓孔子称其仁也自怨灵脩以下至此五章一意为下章回车复路起】悔相道之不察兮延伫乎吾将反回朕车以复路兮及行迷之未逺【相息亮反伫直吕反回一作逥比也悔追恨也察明审也延引颈也伫跂立也回旋转也迷惑误也言既至于此矣乃始追恨前日相视道路未能明审而轻犯世患遂引颈跂立而将旋转吾车以复于昔来之路庶几犹得及此惑误未逺之时觉悟而旋归也】歩余马于兰臯兮驰椒丘且焉止息进不入以离尤兮退将复脩吾初服【焉尤防反离力智反一无复字服叶蒲北反　比也步徐行也泽曲曰臯其中有兰故曰兰臯丘上有椒故曰椒丘徐步驰走而遂止息必依椒兰不忘芬香以自清洁所谓回朕车以复路也进既不入以离尤则亦退而复脩吾初服耳】制芰荷以为衣兮雧芙蓉以为裳不吾知其亦已兮茍余情其信芳【芰竒寄反雧古集字一作集比也制裁也芰防也生水中叶浮水上花黄白色实紫色两头鋭者也荷莲叶也芙蓉莲花也本草云莲其叶名荷其花未发为菡萏已发为芙蓉上曰衣下曰裳言被服益洁修善益明也此与下章即所谓脩吾初服也】髙余冠之岌岌兮长余佩之陆离芳与泽其杂糅兮唯昭质其犹未亏【岌鱼及反糅女救反下同　赋也岌岌髙貌佩玉佩也陆离美好分散之貌芳谓以香物为衣裳泽谓玉佩有润泽也糅亦杂也唯独也昭明也言独此光明之质有退蔵而无亏缺所谓道行则兼善天下不用则独善其身也】忽反顾以游目兮将往观乎四荒佩缤纷其繁饰兮芳菲菲其弥章【缤匹賔反　比也荒逺也缤纷盛貌繁众也菲菲犹勃勃芳香貌也章明也言虽已回车反服而犹未能顿忘此世故复反顾而将往观乎四方絶逺之国庶几一遇贤君以行其道佩服愈盛而明志意愈脩而洁也】民生各有所乐兮余独好脩以为常虽体解吾犹未变兮岂余心之可惩【乐五教反好呼报反脩一作循非是解古买反岂一作非可一作何非是惩叶直良反　赋也言人生各随气习有所好乐或邪或正或清或浊种种不同而我独好脩洁以为常虽以此获罪于世至于屠戮支解终不惩创而悔改也自悔相道至此五章又承上文清白以死直之意而下为女詈予起也】女嬃之婵媛兮申申其詈予曰鮌婞直以亡身兮终然殀乎羽之野【私俞反婵音蝉媛音爰一作掸援詈一作駡予叶音与鮌古本反与鲧同一作婞一作悻胡冷反又胡颈反又音胫殀一作夭并于矫反野叶上与反　赋也女屈原姊也婵媛眷恋牵持之意申申舒缓貌也曰记女之词也鮌尧臣也帝系曰颛顶后五世而生鮌婞狠也蚤死曰殀言尧使鮌治洪水婞狠自用不顺尧命乃殛之羽山死于中野女以屈原刚直太过恐亦将如鲧之遇祸也】汝何愽謇而好脩兮纷独有此姱节薋菉葹以盈室兮判独离而不服【謇一作蹇非是好呼报反节叶音即薋自资反亦作茨菉力玉反葹商支反服叶蒲北反　赋而比也此亦女言也愽謇谓广愽而忠直纷盛貌姱节姱美之节也薋蒺藜也菉玉刍也葹枲耳也三物皆恶草以比谗佞盈室喻满朝也判别也言众人皆佩此恶草汝何独判然离别不与众同也】众不可户説兮孰云察余之中情世并举而好朋兮夫何防独而不予聴【説输芮反防一作焭并渠营反不字疑衍聴叶它丁反　赋也朋党也茕孤也屈原外困羣佞内被姊詈故言众人不可户户而説必不能察己之中情况世人又方并为朋党何能哀我防独而见聴乎为下章就舜陈辞起】依前圣以节中兮喟凭心而厯兹济沅湘以南征兮就重华而敶词【以一作之喟丘愧反沅音元敶古陈字一作陈　赋而比也节度也喟叹也凭满也恚盛貌左传列子天问皆云凭怒是也厯经厯之意沅湘皆水名沅水出象郡镡城西东注江合洞庭中湘水出帝舜墓东入洞庭下重华舜号也帝系曰瞽叟生重华是为帝舜葬于九疑山在沅湘之南洪曰天下明徳皆自虞帝始其于君臣之际详矣屈原以世莫能察己之志故欲就之而陈词如下文所云也】啓九辩与九歌兮夏康娱以自纵不顾难以图后兮五子用失乎家衖【难乃旦反衖一作巷与巷同叶乎贡反一作居非是　自此以下皆比而赋也啓禹子也九辩九歌禹乐也言禹平治水土以有天下啓能承先志缵叙其业故九州之物皆可辩数九功之徳皆有次序而可歌也夏康啓子大康也娱乐也纵放也图谋也五子太康昆弟五人也家衖宫中之道所谓永巷也太康以逸豫灭厥徳盘游无度田于洛南十旬弗反有穷后羿距之于河而五子用此亦失其家衖言国破而家亡也事见尚书大禹谟及五子之歌此为舜言之故所言皆舜以后亊也】羿淫游以佚畋兮又好射夫封狐固乱流其鲜终兮浞又贪夫厥家【羿五计反佚音逸畋一作田射食一反固一作国非是鲜一作尠并先典反浞食角反家叶古胡反羿有穷之君夏时诸侯也封大也浞寒浞羿相也妇谓之家言羿因夏衰乱代之为政娱乐畋猎不恤民事信任寒浞使为国相羿畋将归浞使家臣逢防射而杀之贪取其家以为己妻羿以乱得政身即灭亡故曰乱流鲜终也】浇身被服强圉兮纵欲而不忍日康娱而自忘兮厥首用夫顚陨【浇五吊反又作奡五耗反服一作于圉鱼吕反欲下一有杀字非是而一作以夫一作以一无夫字颠一作巅　浇寒浞子也强圉多力也言浞取羿妻而生浇强梁多力纵放其欲不能自忍也康安也自上而下曰颠陨坠也言浇既灭杀夏后相安居无忧日作淫乐忘其过恶卒为相子少康所诛此二章事并见左传襄公四年哀公五年】夏桀之常违兮乃遂焉而逢殃后辛之菹醢兮殷宗用之不长【葅侧鱼反醢音海之一作而　违背也言背道也逢殃为汤所放也后辛即纣也蔵菜曰葅肉醤曰醢纣为无道杀比干醢梅伯武王诛之殷宗遂絶不得长久也】汤禹俨而祗敬兮周论道而莫差举贤才而授能兮循绳墨而不颇【俨一作严并鱼检反差七何反一无才字循一作脩非是颇一作陂并普禾反　俨畏也只亦敬也周周家也差过也言殷汤夏禹周之文王受命之君皆畏天敬贤讲论道义无有过差又举贤才遵法度而无偏颇故能获神人之助子孙防其福祐如下章也】皇天无私阿兮览民徳焉错辅夫维圣哲之茂行兮茍得用此下土【错七故反之一作以行下孟反　窃爱为私所私为阿错置也辅佐也犹言惟徳是辅也言皇天神明无所私阿观民之徳有圣贤者则置其辅助之力而立以为君也哲智也茂盛也茍诚也下土谓天下也言圣哲之人有甚盛之行故能有此下土而用之也】瞻前而顾后兮相观民之计极夫孰非义而可用兮孰非善而可服【相息亮反服叶蒲北反　瞻临视也顾还视也相观重言之也计谋也极穷也前谓往昔之是非后谓将来之成败服事也言瞻前顾后则人事之变尽矣故见民之计谋于是为极而知唯义为可用唯善为可行也】阽余身而危死兮览余初其犹未悔不量凿而正枘兮固前脩以菹醢【阽余亷反死下一有节字悔呼磊反量音良凿音漕正一作进枘而鋭反　阽临危也言近邉而欲堕也危死言几死也凿穿孔也枘刻木端所以入凿者也正谓审其正而纳之也此承上章言善为可行也而前脩乃有以此而至于菹醢若龙逢梅伯者然亦不敢以为悔也】曾歔欷余郁邑兮哀朕时之不当揽茹蕙以掩涕兮霑余襟之浪浪【曽一作增歔许居反欷许衣反又许毅反当平声揽一作擥一作防茹如吕反浪音郎　曽累也歔欷哀泣之声也郁邑忧也哀时不当者自哀生不当举贤之时而值菹醢之世也茹柔耎也霑濡也衣眦谓之襟浪浪流貌言心悲泣下而犹引取柔耎香草以自掩拭不以悲故失仁义之则也】跪敷衽以陈辞兮耿吾既得此中正驷玉虬以椉鹥兮溘埃风余上征【跪巨委反辞一作词耿古逈反正叶音征虬一作蚪并渠幽反鹥乌鸡反又乌计反一作翳溘一作　敷布也衽裳际也耿明也有角曰龙无角曰虬鹥凤类身有五采溘奄怱也埃尘也征行也此言跪而敷衽以陈如上之词于舜而耿然自觉吾心已得此中正之道上与天通无所间隔所以埃风忽起而余遂乗龙跨凤以上征也然此以下多假托之词非实有是物与是事也】朝发轫于苍梧兮夕余至乎县圃欲少留此灵琐兮日忽忽其将暮【轫音刃县音一作悬少一作夕非是先果反一作璅　轫搘车木也将行则发之苍梧舜所葬也县圃在昆仑之上灵神也门镂也文如连以青画之则曰责】吾令羲和弭节兮望崦嵫而勿迫路曼曼其脩逺兮吾将上下而求索【弭弥耳反崦音淹嵫音滋古但作奄兹勿一作未非是曼莫半反又莫官反一作漫索所格反　羲和尧时主四时之官賔日饯日者也弭按也止也按节徐歩也崦嵫日所入之山也迫附近也曼曼逺貌脩长也求索求贤君也言欲令羲和按节徐行望日所入之山且勿附近冀及日之未莫而遇贤君也】饮余马于咸池兮总余辔乎扶桑折若木以拂日兮聊逍遥以相羊【饮于禁反扶説文作榑逍遥一作须臾相息羊反羊一作佯玉篇引作穰徉音同　咸池日浴处也总结也扶桑木名日出其下也若木亦木名在昆仑西极其华光照下地拂击也聊且也逍遥相羊皆游也】前望舒使先驱兮后飞亷使奔属鸾皇为余先戒兮雷师告余以未具【属叶章喻反或如字则具字亦叶入声皇一作凤为于伪反余先一作我前余一作我　望舒月御也飞亷风伯也属连也鸾凤之佐也皇雌凤也雷师丰隆也】吾令凤鸟飞腾兮继之以日夜飘风屯其相离兮帅云霓而来御【夜如字或叶羊茹反屯徒浑反帅一作率霓一作蜺五稽五厯五孑三反此从五稽反御叶音迓或如字　鳯灵鸟也山海经云丹穴之山有鸟焉其状如鸡五彩而文曰鳯鸟是鸟也饮食则自歌自舞见则天下大康宁飘风回风也屯聚也霓虹属隂阳交防之气也郭璞云雄曰虹谓明盛者雌曰蜺谓暗微者云薄漏日日照雨防则生也御迎也】纷总总其离合兮斑陆离其上下吾令帝阍开关兮倚阊阖而望予【斑亦作班下叶音户予叶音与　纷盛多貌总总聚貌斑乱貌帝谓天帝也阍谓主以昏闭门之也阊阖天门也令帝阍开关将入见帝更敶己志而阍不肯开反倚其门望而拒我使不得入盖求人君而不遇之比也】时暧暧其将罢兮结幽兰而延伫世溷浊而不分兮好蔽美而嫉妬【暧音爱罢音皮溷胡困反好呼报反妬叶丁五反　暧暧昏昧貌罢极也结幽兰而延伫言以芳香自洁而无所趋向也溷乱也既不得入天门以见上帝于是叹息世之溷浊而嫉妬盖其意若曰不意天门之下亦复如此于是去而他适也】朝吾将济于白水兮登阆风而緤马忽反顾以流涕兮哀髙丘之无女【阆音郎又音浪緤一作絏并音薛马叶满补反　淮南子言白水出昆仑之山阆风山上也女神女盖以比贤君也于此又无所遇故下章欲游春宫求虙妃见佚女留二姚皆求贤君之意也】溘吾游此春宫兮折琼枝以继佩及荣华之未落兮相下女之可诒【佩叶音备相息亮反诒叶音异　溘奄也春宫东方青帝舍也继续也荣华喻顔色也落堕也相视也下女谓神女之侍女也诒遗也游春宫折琼枝正欲及荣华之未落而因下女以通意于神妃也】吾令丰隆椉云兮求虙妃之所在解佩纕以结言兮吾令蹇脩以为理【虙房六反一作宓莫必反在叶才里反纕息羊反或曰在如字即理叶音赖上声　丰隆雷师虙妃伏羲氏女溺洛水而死遂为河神纕佩帯也蹇脩人名理为媒以通词理也盖雷迅疾而威震求无不获故欲使之求神女之所在而令蹇脩致佩纕以为理则蹇脩似是下女之能为媒者然亦未有考也】纷总总其离合兮忽纬繣其难迁夕归次于穷石兮朝濯发于洧盘【纬音徽一作徽繣呼麦反又音画一作防二字一作尽洧于轨反盘叶蒲延反　纬繣乖戾也迁移也言蹇脩既持其佩帯以通言而谗人复毁败之令其意一合一离遂以乖戾而见拒絶其意难移也次舍也穷石山名在张掖即后羿之国也洧盘水名】保厥美以骄傲兮日康娱以淫游虽信美而无礼兮来违弃而改求【傲一作敖一作鷔　倨简曰骄侮慢曰傲康安也违去也言虙妃骄傲淫逰虽美而不循礼法故弃去而改求也】览相观于四极兮周流乎天余乃下望瑶台之偃蹇兮见有娀之佚女【相息亮反下叶音户娀音嵩佚一作妷并音逸　四极四方极逺之地瑶玉之美者偃蹇髙貌有娀国名佚美也谓帝喾之妃契毋简狄也事见商颂吕氏春秋曰有娀氏有美女为之高台以饮食之】吾令鸩为媒兮鸩告余以不好雄鸠之鸣逝兮余犹恶其佻巧【令音零鸩直禁反好如字雄一作羽弓反黄云呼故反然则鳸字欤恶乌路反佻叶雕反又吐了反又音眺巧叶苦老反　鸩运日也羽有毒可杀人以喻谗佞贼害人也告予以不好者其性谗贼不肯为媒而反间我也雄鸠鹘鸠也似山鹊而小短尾青黑色多声佻轻也巧利也又使雄鸠衔命而往然其性轻佻巧利多语言而无要实复不可信用也】心犹豫而狐疑兮欲自适而不可凤皇既受诒兮恐高辛之先我【犹如字又音柚诒异眉反一作诏非是　犹犬子也人将犬行犬好豫在人前待人不得又来迎候故谓不决曰犹豫狐多疑而善聴河冰始合狐聴其下不闻水声乃敢过故人过河冰者要须狐行然后敢度因谓多疑者为狐疑髙辛帝喾有天下之号也言以鸩鸠皆不可使故中心疑惑意欲自往而于礼冇不可者凤皇又已受髙辛之遗而来求之故恐简狄先为喾所得也】欲逺集而无所止兮聊浮游以逍遥及少康之未家兮留有虞之二姚【集一作进非是少失照反姚音遥　少康夏后相之子也有虞国名姚姓舜后也以二女妻少康事见左传言既失简狄欲适逺方又无所向故愿及少康未娶于有虞之时留此二姚也】理弱而媒拙兮恐导言之不固世溷浊而嫉贤兮好蔽美而称恶【好呼报反美一作善恶叶乌路反　弱劣也拙钝也恐道理弱于少康而媒又无巧辞也盖不待其不合而已自知其必无所成矣故再言世之溷浊而嫉贤蔽美盖以为虽四方之逺而其风俗之不美无以异于中州也】闺中既以邃逺兮哲王又不寤懐朕情而不发兮余焉能忍而与此终古【既下一有以字邃息遂反一无而字古叶音故　小门谓之闺邃深也哲知也寤觉也终古者古之所终谓来日之无穷也闺中深逺盖言虙妃之属不可求也哲王不寤盖言上帝不能察司阍壅蔽之罪也言此以比上无明王下无贤伯使我懐忠信之情不得发用安能久与此阍乱嫉妬之俗终古而居乎意欲复去也】索藑茅以筳篿兮命灵氛为余占之曰两美其必合兮孰信脩而慕之【索所格反藑一作琼并音琼筳音廷篿音专占之慕之两之字自为韵　索取也藑茅灵草也筳小折竹也楚人名结草折竹以卜曰篿灵氛古明占吉凶者两美盖以男女俱美比君臣俱贤也言两美终虽必合然楚国孰有能信汝之脩洁而慕之者宜以时去也】思九州之慱大兮岂惟是其有女曰勉逺逝而无狐疑兮孰求美而释女【一无狐字有女之女如字释女之女音汝　此亦灵氛之词美女以比贤君求美以比求贤夫言天下之大非独楚有美女但当逺逝而无疑岂有美女求贤夫而舍汝者乎】何所独无芳草兮尔何怀乎故宇世幽昧以曜兮孰云察余之善恶【宇一作宅待洛反尚书周礼古文宅度多通用也荧绢反善恶一作美恶宅作宇则上声宇作宅则如字善恶一作中情非是上文别有此句此章韵不叶也　何所独无芳草即上章岂帷是其有女之意又申言之而勉其行亦灵氛之言也目无主也世幽昧而莫能察已以下乃原自念之词言虽往而亦将无所合也】民好恶其不同兮惟此党人其独异戸服艾以盈要兮谓幽兰其不可佩【好恶并去声要于遥反即古腰字其一作兮一作之佩叶音备　党朋也言人性固有不同而党人为尤甚也艾白蒿非芳草也服之满腰而反谓兰为臭恶而不可佩言其亲爱谗佞而憎逺忠直也】览察草木其犹未得兮岂珵美之能当苏粪壤以充帏兮谓申椒其不芳【一无览字犹一作独非是珵音埕帏音晖　珵美玉也相玉书言珵大六寸其耀自照言时人观草木尚不能别其香臭岂能知玉之美恶所当乎苏取也史记樵苏后爨谓取草也帏谓之幐即香囊也亦言其近小人而逺君子也自念之词止此】欲从灵氛之吉占兮心犹豫而狐疑巫咸将夕降兮怀椒糈而要之【糈音所要于遥反巫咸古神巫也当殷中宗之世降下也椒香物所以降神糈精米所以享神又叙其事言巫咸将以日夕从天而下愿懐椒糈而要之使占此吉凶也】百神翳其备降兮九疑缤其并迎皇剡剡其扬灵兮告余以吉故【翳于计反疑一作嶷迎鱼庆反叶音御剡以冉反　翳蔽也缤盛貌九疑在零陵苍梧之间疑似也山有九峯其形相似游者疑焉故曰九疑也言巫咸既将百神蔽日来下舜又使九疑之神纷然来迎己也皇谓百神剡剡光也扬灵发其光灵也】曰勉陞降以上下兮求榘矱之所同汤禹俨而求合兮摰咎繇而能调【陞一作升上时掌反下遐驾反榘俱雨反一作矩矱纡缚反又乌郭反一作彠俨一作严咎繇一作臯陶调叶音同诗车攻之五章有此例　曰记巫咸语也陞防上下陞而上天下而至地也榘与矩同所以为方之器也矱度也所以度长短者也挚伊尹名咎繇舜士师言陞降上下而求贤君与我皆能合乎此法者如汤之得伊尹禹之得咎繇始能调和而必合也】茍中情其好脩兮又何必用夫行媒説操筑于傅岩兮武丁用而不疑【好呼报反一无又字媒叶莫卑反説音曰操七刀反行媒喻左右之先容也言诚心好善则精感神明贤君自当举而用之不必须左右荐达也説傅説也傅岩】
　　【地名武丁殷之髙宗也言傅説抱道懐徳而遭遇刑罚操筑作于傅岩武丁思相贤者梦得圣人以其形像求之因得传説登以为公道用大兴为殷髙宗也孔安国曰傅氏之岩在虞虢之界通道所经有涧水壊道常使胥靡刑人筑防此道説贤而隐代胥靡筑之以供食也】吕望之鼓刀兮遭周文而得举甯戚之讴歌兮齐桓闻以该辅【吕望太公也亦姓姜氏从其封姓故曰吕也鼔鸣也太公避纣居东海之濵闻文王作兴而往归之至于朝歌道穷困因自鼔刀而屠遂西钓于渭濵文王梦得圣人于是出猎而遇之遂载以归用以为师言吾先公望子久矣因号为太公望该备也甯戚卫人脩徳不用退而商贾宿齐东门外桓公夜出寗戚方饭牛叩角而商歌曰南山粲白石烂生不遭尧与舜禅短布单衣适至骭从昏饭牛薄夜半长夜漫漫何时旦桓公闻之曰异哉歌者非常人也命后车载之用为客卿备辅佐也】及年嵗之未晏兮时亦犹其未央恐鹈鴂之先鸣兮使夫百草为之不芳【其一作而鹈一作鷤音题一音弟鴂音决一音桂一无夫字为于伪反一无为字　晏晚也央尽也鹈鴂鸟名即诗所谓七月鸣鵙者盖鴂鵙声相近又其声恶隂气至则先鸣而草死也巫咸之言止此亦勉原使及此身未老时未过而速行之意鹈鴂先鸣以比时一过则事愈变而愈不可为也】何琼佩之偃蹇兮众薆然而蔽之惟此党人之不谅兮恐嫉妬而折之【佩一作佩薆音爱蔽如字又叶音鳖谅一作亮蔽如字即忻叶音制蔽音鳖即折音哲　此下至终篇又原自序之词偃蹇众盛貌言我所佩琼玉徳美之盛盖以自况也薆亦蔽之盛也谅信也折毁败也】时缤纷以变易兮又何可以淹留兰芷变而不芳兮荃蕙化而为茅【以一作其茅叶莫侯反缤纷乱也不可淹留宜速去也茅恶草以喻不肖补曰上云谓幽兰其不可佩以幽兰之别于艾也谓申椒其不芳以申椒之别于粪壤也今曰兰芷不芳荃蕙为茅则更与之俱化矣当是时也守死而不变者楚国一人而已屈子是也】何昔日之芳草兮今直为此萧艾也岂其有他故兮莫好脩之害也【一无萧字一无二也字好呼报反　萧艾贱草亦以喻不肖世乱俗薄士无常守乃小人害之而以为莫如好脩之害者何哉盖由君子好脩而小人嫉之使不容于当世故中人以下莫不变化而从俗则是其所以致此者反无有如好脩之为害也东汉之亡议者以为党锢诸贤之罪盖反其词以深悲之正屈原之意也】余以兰为可恃兮羌无实而容长委厥美以从俗兮茍得列乎众芳【此即上章兰芷变而不芳之意容长谓徒有外好耳委弃也详见下章】椒专佞以慢慆兮榝又欲充夫佩帏既干进而务入兮又何芳之能祗【慢笃谏反一作谩一作漫慆吐刀反一作謟榝音杀夫一作其非是帏音晖而一作以　慆滛也书曰无即慆淫榝茱萸也帏盛香之囊也椒亦芳烈之物而今亦变为邪佞茱萸固为臭物而今又欲满于香囊盖但知求进而务入于君则又何能复敬守其芬芳之节乎】固时俗之流从兮又孰能无变化览椒兰其若兹兮又况揭车与江离【流从一作从流化叶火反离叶音罗化或叶虎为反即离如字　流从言随从上化如水之流也揭车江离虽亦香草然不若椒兰之盛今椒兰既如此则二者从可知矣】惟兹佩之可贵兮委厥美而厯兹芳菲菲而难亏兮芬至今犹未沬【之一作其菲下而一作其芬下一有复出芬字沬叶莫之反　委厯皆已见上亏损减也沬昏暗也言琼佩有可贵之质而能不挟其美以取世资委而弃之以至于此然其芬芳实不可得而减损昏暗此原之自况也然上章讥兰既有委厥美之文矣此美琼佩又以为言者盖彼真弃其美之实以从俗此则弃其美之利以徇道其事固不同也故彼虽茍得一时之势而恶名不灭此虽失其一时之利而芬芳久存二者之间正有志者所当明辩而勇决也】和调度以自娱兮聊浮游而求女及余饰之方壮兮周流观乎上下【调徒料反女纽吕反上去声下上声叶音户　调犹今人言格调之调度法度也言我和此调度以自娱而遂浮游以求女如前所言虙妃佚女二姚之属意犹在于求君也余饰谓琼佩及前章冠服之盛方壮亦巫咸所谓年未晏时未央之意周流上下即灵氛所谓逺逝巫咸所谓陞降上下也】灵氛既告余以吉占兮厯吉日乎吾将行折琼枝以为羞兮精琼爢以为粻【一无吉字行叶户郎反折之舌反爢芒悲反粻陟姜反又音良厯遍数而实选也精细米也琼枝琼爢皆谓物之珍者羞进也以牲及禽兽之肉致滋味而进之也粻粮也】
　　为余驾飞龙兮杂瑶象以为车何离心之可同兮吾将逺逝以自防【为余之为于伪反防所菹反　象象牙也杂用象玉以饰其车也离心谓上下无与己同心者也自防则祸患不能相及矣】邅吾道夫昆仑兮路脩逺以周流扬云霓之晻霭兮鸣玉鸾之啾啾【邅池战反昆古浑反仑卢昆反扬下一有志字非是晻乌感反蔼一作濭一作霭并于盖反啾音揫　邅转也后汉书注云昆仑在肃州酒泉县西南地之中也云霓盖以为旍旗也蔼隂貌鸾铃之着于衡者啾鸣声也】朝发轫于天津兮夕余至乎西极凤凰翼其承旂兮髙翺翔之翼翼【翼一作纷旂渠希反之一作而　天津析木之津谓箕斗之间汉津也盖箕北斗南天河所经而日月五星于此徃来故谓之津又有天津九星在虚危北横河中即津梁所渡也翼敬也周礼交龙为旂凡旂属皆建于车后也一上一下曰翺直刺不动曰翔翼翼和也】忽吾行此流沙兮遵赤水而容与麾蛟龙以梁津兮诏西皇使渉予【麾许为反以一作使子音与　流沙见禹贡今西海居延泽是也沈括云尝过无定河活沙履之百歩皆动如行幕上或陷则人马车驼以百千数无孑遗者或谓此即流沙也遵循也赤水出昆仑东南陬入南海容与游戯貌以手教曰麾以蛟龙为桥于津上而乗之以渡犹言架鼍鼋以为梁也诏告也西皇帝少皡也少皡以金徳王白精之君故曰西皇】路脩逺以多艰兮腾众车使径待路不周以左转兮指西海以为期【待叶徒竒反一作持　不周山名山海经西北海之外有山而不合名曰不周指语也期防也言已使语众车使由径路先过而相待我当自不周山而左行俱防西海之上也】屯余车其千乗兮齐玉而并驰驾八龙之蜿蜿兮载云旗之委蛇【乗绳证反轪音大蜿于原反一作婉于阮反委于危反蛇戈支反一作移二字一作逶迤　屯聚也輨也毂内之金也一云辖也蜿蜿龙貌云旗以云为旗也】抑志而弭节兮神髙驰之邈邈奏九歌而舞韶兮聊假日以媮乐【抑上一有聊字弭节一作自弭神髙驰一作迈髙地假工雅反一作暇一音暇皆非是媮音俞　言虽按节徐行然神犹髙驰邈邈然而逾逺不可得而制也九歌九徳之歌禹乐也韶九韶之舞舜乐也假借也顔师古云此言遭遇幽厄中心愁闷假延日月茍为娱乐耳】陟陞皇之赫戏兮忽临睨夫旧乡仆夫悲余马懐兮蜷局顾而不行【一无陟字陞一作升戏许宜反一作曦睨五计反悲一作思蜷音拳行叶戸郎反　皇皇天也赫戏光明貌睨旁视也旧乡楚国也仆御也懐思也蜷局诘曲不行貌屈原托为此行而终无所诣周流上下而卒反于楚焉亦仁之至而义之尽也】乱曰【乱者乐节之名国语云其辑之乱辑成也凡作篇章既成撮其大要以为乱辞也史记曰关雎之乱以为风始礼曰既奏以文又乱以武】已矣哉国无人兮莫我知兮又何懐乎故都既莫足与为美政兮吾将从彭咸之所居【一无哉字人下一无兮字　赋也已矣絶望之词无人谓无贤人也故都楚国也言时君不足与共行美政故我将自沈以从彭咸之所居也】










　　楚辞集注巻一
　　钦定四库全书
　　楚辞集注巻二　　　　　宋　朱子　集注九歌第二【离骚二至十二】
　　九歌者屈原之所作也昔楚南郢之邑沅湘之间其俗信鬼而好祀其祀必使巫觋作乐歌舞以娱神蛮荆陋俗词既鄙俚而其隂阳人鬼之间又或不能无防慢淫荒之杂原既放逐见而感之故颇为更定其词去其泰甚而又因彼事神之心以寄吾忠君爱国眷恋不忘之意是以其言虽若不能无嫌于燕昵而君子反有取焉【此巻诸篇皆以事神不答而不能忘其敬爱比事君不合而不能忘其忠赤尤足以见其恳切之意旧説失之今悉更定】
　　吉日兮辰良穆将愉兮上皇抚长剑兮玉珥璆锵鸣兮琳琅【愉音俞珥音饵璆渠幽反锵七羊反一作鎗琳音林琅音郎俗作琅　日谓甲乙辰谓寅夘穆敬也愉乐也上皇谓东皇太一也抚循也珥剑镡也璆锵皆玉声孔子世家云环佩玉声璆然玉藻云古之君子必佩玉进则揖之退则扬之然后玉锵鸣也琳琅美玉名谓佩玉也此言主祭者卜日斋戒帯剑佩玉以礼神也补曰沈括存中云吉日兮辰良盖相错成文则语势矫健韩退之云春与猿吟兮秋鹤与飞用此体也】瑶
　　席兮玉瑱盍将把兮琼芳蕙肴蒸兮兰借奠桂酒兮椒浆【瑶音遥瑱音镇一作镇一他甸反非是盍音合蒸一作承一作烝借慈夜反　瑶美玉也瑱与镇同所以压神位之席也盍何不也把持也琼芳草枝可贵如玉巫所持以舞者也肴骨体也蒸进也国语燕有殽蒸是也此言以蕙裹肴而进之又以兰为借也奠置也桂酒切桂投酒中也浆者周礼四饮之一此又以椒渍其中也四者皆取其芬芳以飨神也】扬枹兮拊鼓防缓节兮安歌陈竽瑟兮浩倡灵偃蹇兮姣服芳霏霏兮满堂五音纷兮繁防君欣欣兮乐康【枹一作桴房尤反防平声倡音昌姣服一作妖服古字并通用乐音洛　扬举也枹击鼔槌也拊击也防希也举枹击鼔使巫缓节而舞徐歌相和以乐神也陈列也浩大也竽笙类三十六簧瑟琴类二十五灵谓神降于巫之身者也偃蹇美貌姣好也服饰也古者巫以降神神降而托于巫则见其貌之美而服之好盖身则巫而心则神也菲菲芳貌五音谓宫商角征羽也纷盛貌繁众也君谓神也欣欣喜貌康安也此言备乐以乐神而愿神之喜乐安宁也】
　　右东皇太一【一本上有祠字下诸篇同　太一神名天之尊神祠在楚东以配东帝故云东皇汉书云天神贵者太一太一佐曰五帝中宫天极星其一明者太一常居也淮南子曰太微者太一之庭紫宫者太一之居　此篇言其竭诚尽礼以事神而愿神之欣説安寕以寄人臣尽忠竭力爱君无己之意所谓全篇之比也】
　　浴兰汤兮沐芳华采衣兮若英灵连蜷兮既留烂昭昭兮未央【华户花反英于姜反蜷音拳　芳芷也华采五色采也荣而不实者谓之英言使灵巫先浴兰汤沐香芷衣采衣如草木之英以自洁清也灵神所降也楚人名巫为灵子若曰神之子也连蜷长曲貌既留则以其服饰洁清故神悦之而降依其身留连之久也汉乐歌言灵安留亦指神而言也烂光貌昭昭明也】謇将憺兮寿宫与日月兮齐光龙驾兮帝服聊翺游兮周章【憺徒滥反宫叶古荒反齐一作争　謇词也憺安也寿宫供神之处汉武帝时置寿宫神君亦此类也言神既至憺然安乐无有去意也龙驾以龙引车也帝谓上帝也聊且也周章犹周流也】灵皇皇兮既降焱逺举兮云中览冀州兮有余横四海兮焉穷思夫君兮太息极劳心兮【降叶胡攻反焱卑遥反其字从三火焉于防反夫音扶敕中反一作忡　灵谓神也皇皇美貌降下于巫也焱去疾貌云中神所居也言神饮食既饱焱然逺举复还其处也览望也两河之间曰冀州有余所望之逺不止一州也穷极也言神出入须臾之间横行四海无有穷极也夫君谓神也记曰夫夫是也心动貌】
　　右云中君【谓云神也亦见汉书郊祀志　此篇言神既降而久留与人亲接故既去而思之不能忘也足以见臣子慕君之深意矣】
　　君不行兮夷犹蹇谁留兮中洲美要眇兮宜脩沛吾乗兮桂舟令沅湘兮无波使江水兮安流望夫君兮未来吹参差兮谁思【要汉书作防于笑反眇与妙同宜上一有又字来叶力之反一作归非是参差一作篸上初簮反下初宜反思叶新赍反　君谓湘君尧之长女娥皇为舜正妃者也舜陟方死于苍梧二妃死于江湘之间俗谓之湘君湘旁黄陵有庙夷犹犹豫也言既设祭祀使巫呼请而未肯来也中洲洲中也水中可居者曰洲言其不来不知其为何人而留也要眇好貌脩饰也沛行貌吾为主祭者之自吾也欲桑桂舟以迎神取香洁之意也又恐行或危殆故愿湘君令水无波而安流也参差洞箫也风俗通云舜作箫其形参差不齐象凤翼也望湘君而未来故吹箫以思之也】驾飞龙兮北征邅吾道兮洞庭薜荔柏兮蕙绸荪桡兮兰旌望涔阳兮极浦横大江兮扬灵【邅池战反又陟连反柏一作拍并音搏绸音俦又音叨荪一作荃桡而遥反旌一作旍与旌同此句之上或有乗字或有承字或有采字旌或作旗皆非是涔音岑　驾龙者以龙翼舟也邅转也洞庭太湖也在长沙巴陵广圆五百余里日月若出没于其中中有君山拍搏壁也绸缚束也荪香草也桡船小楫也涔阳江碕名极逺也浦水涯也扬灵者扬其光灵犹言舒发意气也】扬灵兮未极女婵媛兮为余太息横流涕兮潺湲隐思君兮陫侧【潺依连反又鉏山反媛音爰陫符沸反侧叶礼力反　极至也未极未得所止也女婵媛指旁观之人盖见其慕望之切亦为之眷恋而嗟叹之也潺湲流貌隐痛也君湘君也陫隐也侧不安也】桂櫂兮兰枻斵氷兮积雪采薜荔兮水中搴芙蓉兮木末心不同兮媒劳恩不甚兮轻絶【櫂直教反枻音曵叶音泄搴音蹇　此章比而又比也盖此篇本以求神而不答比事君之不偶而此章又别以事比求神而不答也櫂楫也枻船旁板也桂兰取其香也斵斫也言乗舟遭盛寒斵斫氷冻纷如积雪则舟虽芳洁事虽辛苦而不得前也薜茘縁木而今采之水中芙蓉在水而今求之木末既非其处则用力虽勤而不可得至于合昏而情异则媒虽劳而昏不成结友而交踈则今虽成而终易絶则又心志暌乖不容强合之騐也求神不答岂不亦犹是乎自是而往益微而益婉矣】石瀬兮浅浅飞龙兮翩翩交不忠兮怨长期不信兮告余以不间【浅音牋间音闲叶音贤　此章兴而比也盖以上二句引起下句以比求神不答之意也瀬湍也浅浅流疾貌翩翩飞疾貌所谓兴者盖曰石濑则浅浅矣飞龙则翩翩矣凡交不以忠则其怨必长矣期不以信则必将告我以不暇而负其约矣所谓比者则求神而不答之意亦在其中也其详已见上章读者宜并考之】鼂骋骛兮江臯夕弭节兮北渚鸟次兮屋上水周兮堂下【鼂与朝同陟遥反骋音逞骛音务下叶音戸　鼂早也骋直驰也骛乱驰也弭按也渚水涯也次止也周旋也此言神既不来则我亦退而游息以自休耳】捐余玦兮江中遗余佩兮澧浦采芳洲兮杜若将以遗兮下女旹不可兮再得聊逍遥兮容与【捐音沿玦古穴反遗平声佩一作佩澧一作醴遗去声旹即古时字一作时　玦如环而有缺捐玦遗佩以贻湘君也澧水出武陵充县注于洞庭史记作醴芳洲香草所生之处也杜若叶似姜而有文理味辛下女已见骚经逍遥容与皆游戯闲暇之意也此言湘君既不可见而爱慕之心终不能忘故犹欲解其玦佩以为赠而又不敢显然致之以当其身故但委之于水濵若捐弃而坠失之者以隂寄吾意而冀其或将取之若聘礼賔将行而于馆堂楹间释四皮束帛賔不致而主不拜也然犹恐其不能自达则又采香草以遗其下之侍女使通吾意慇懃而幸玦佩之见取其恋慕之心如此犹不可必则逍遥容与以俟之而终不能忘也】右湘君【説见篇内　此篇盖为男主事隂神之词故其情意曲折尤多皆以隂寓忠爱于君之意而旧説之失为尤甚今皆正之】
　　帝子降兮北渚目眇眇兮愁予嫋嫋兮秋风洞庭波兮木叶下【予一作余并叶音与嫋奴乌反下叶音户　帝子谓湘夫人尧之次女女英舜次妃也韩子以为娥皇正妃故称君女英自宜降称夫人也余见上篇眇眇好貌愁予者亦为主祭者言望之不见使我愁也嫋嫋长弱之貌秋风起则洞庭生波而木叶下矣盖记其时也】登白薠兮骋望与佳期兮夕张鸟何萃兮苹中罾何为兮木上【一无登字薠音烦一作苹非是佳下一有人字非是张音帐一作与佳人兮期夕张亦非是一无二何字亦非是罾音增　赋而比也薠草秋生今南方湖泽皆有之似莎而大鴈所食也骋望纵目也佳佳人也谓夫人也张陈设也言向夕洒扫而张施帷幄也萃集也薠水草罾鱼网二物所施不得其所以比夕张之地非神所处而必不来也】沅有芷兮澧有兰思公子兮未敢言荒忽兮逺望观流水兮潺湲【芷一作澧一作醴非是荒忽一作慌惚音同　此章兴也澧水名见禹贡公子谓湘夫人也帝子而又曰公子犹秦已称皇帝而其男女犹曰公子公主古人质也思之而未敢言者尊而神之惧其渎也所谓兴者盖曰沅则有芷矣澧则有兰矣何我之思公子而独未敢言耶思之之切至于荒忽而起望则又但见流水之潺湲而已其起兴之例正犹越人之歌所谓山有木兮木有枝心悦君兮君不知而以芷叶子以兰叶言又隔句用韵法也】麋何为兮庭中蛟何为兮水裔朝驰余马兮江臯夕济兮西澨【麋音眉为一作食裔一作澨音逝　比而赋也麋兽名似鹿而大济渡也澨水涯也麋当在山林而在庭中蛟当在深渊而在水裔以比神不可见而望之者失其所当也朝驰夕济犹上篇江臯北渚之意】闻佳人兮召予将腾驾兮偕逝筑室兮水中葺之兮荷盖【葺子入反荷上一有以字盖叶居又反　佳人谓夫人也偕俱也逝往也言与召己之使者俱往也葺盖也筑室水中将托神明而居处也】荪壁兮紫坛匊芳椒兮成堂桂栋兮兰橑辛夷楣兮药房罔薜茘兮为帷擗蕙櫋兮既张白玉兮为镇防石兰兮为芳芷葺兮荷屋缭之兮杜衡【荪一作荃坛音善匊古播字本作囷一作播成一作盈橑音老楣音眉药音约又音楃罔与网同擗一作辟普覔反又音覔一作擘櫋音绵玉兮兰兮下一皆有以字镇一作瑱葺下一有之字缭音了　紫紫贝也紫质黑防坛中庭也播布也兰木兰也橑椽也辛夷树大连合抱髙数仞其花初发如笔北人呼为木笔其花最早南人呼为迎春楣门户上横梁也药白芷叶也罔结也结以为帷帐也在旁曰帷擗析也析蕙以为屋櫋聮也镇压坐席者也石兰香草防布陈也缭缚束也言以杜衡缭其屋也此言其所筑水中之室欲其芳洁如是也】合百草兮实庭建芳馨兮庑门九嶷缤兮并迎灵之来兮如云【庑音武嶷一作疑迎去声　馨芳之逺闻者庑堂下周屋也言合百草之花以实庭中积芳馨以庑其门也九嶷山名舜所葬也言舜使九嶷山神缤然来迎二妃而众神从之如云也将筑室依湘夫人以为隣而舜复迎之以去则又不得见之】捐余袂兮江中遗余褋兮澧浦搴汀洲兮杜若将以遗兮逺者时不可兮骤得聊逍遥兮容与【袂弥蔽反遗平声褋音牒搴见上篇汀作丁反遗去声者叶音渚又音覩与一作冶　袂衣袖褋襜襦也此篇首末大指与前篇同捐袂遗褋即捐玦遗佩之意然玦佩贵之而袂褋亲之也汀平也逺者亦谓夫人之侍女以其既逺去而名之也】
　　右湘夫人
　　广开兮天门纷吾乗兮云令飘风兮先驱使涷雨兮洒尘【涷音东从水洒一作洒并所宜反尘叶除旬反天门上帝所居紫微宫门也广开者为神将降也吾主祭者之自称也大司命阳神而尊故但为主祭者之词乗云者知神将降而往迎之也飘风回风也涷雨暴雨也洒尘以清道也】君回翔兮以下逾空桑兮从女纷总总兮九州何寿夭兮在予【下叶音戸女读作汝予叶音与君与女皆指神君尊而女亲也回翔盘旋也空桑山名总总众貌予者赞神而为其自谓之称也言见神既降而遂往从之因叹其威权之盛曰九州人民之众如此何其寿夭之命皆在于己也】髙飞兮安翔乗清气兮御隂阳吾与君兮齐速导帝之兮九坑【清一作精齐如字又音咨又侧皆反一作斋非是速礼记作遫音速导一作道坑一作阬音冈　乗犹乗车清气谓轻清之气御犹御马隂阳则兼清浊变化而言也齐速整齐而疾速也导奉引也帝天帝也之适也坑与冈同谓山脊也九坑者周礼职方氏九州之山镇曰防稽衡山华山沂山岱山岳山医无闾霍山恒山也此言己得从明神登天极奉至尊而周宇内也】灵衣兮被被玉佩兮陆离壹隂兮壹阳众莫知兮余所为【被一作披并音披　被被长貌一隂一阳言其变化循环无有穷已也】折防麻兮瑶华将以遗兮离居老冉冉兮既极不寑近兮愈防【折音哲华叶芳无反遗去声□一作侵一作浸愈一作逾　防麻神麻也极穷也□渐也防逺也此以神既去而思之如云中君卒章之意也】乗龙兮辚辚髙驼兮冲天结桂枝兮延伫羌愈思兮愁人【辚辚一作軨軨并音隣冲持弓反一作翀天叶铁因反竚直吕反思去声　辚辚车声与诗有车辚辚字同言神既去而不留使己延望而怨思也】愁人兮奈何愿若今兮无亏固人命兮有当孰离合兮可为【何叶音奚当丁浪反可一作何可上一有不字皆非是　无亏保守志行无损缺也又言人受命而生贫富贵贱各有所当或离或合神实司之非人之所能为也因祀司命而发此意则原所以顺受其正者亦严矣】
　　右大司命【周礼太宗伯以槱燎祀司中司命防引星传云三台上台曰司命又文昌宫第四亦曰司命故有两司命也】
　　防兰兮麋芜罗生兮堂下緑叶兮素枝芳菲菲兮袭予夫人兮自有美子荪何以兮愁苦【防古秋字一作秋下同麋或从艸下叶音户予叶音与夫音扶兮字一在自有字下荪一作荃下同　麋芜芎防叶名似蛇床而香其苖四五月间生叶作丛而茎细其叶倍香七八月开白花罗生言二物并列而生也袭及也少司命亦阳神而少卑者故为女巫之言以接之上四句兴下二句也夫人犹言彼人如左传之言不能见夫人也美子所美之人也荪汝也盖为巫之自汝也言彼神之心自有所美而好之者矣汝何为愁苦而必求其合也】防兰兮青青緑叶兮紫茎满堂兮美人忽独与余兮目成【青音菁　青青茂盛貌言美人并防盈满于堂而司命独与我睨而相视以成亲好此亦上二句兴下二句也至此则神降于巫而非复前章之意矣】入不言兮出不辞乗回风兮载云旗悲莫悲兮生别离乐莫乐兮新相知【辞一作词　此为巫言司命初与己善后乃往来飘怱不言不辞乗风载云以离于我适相知而遽相别悲莫甚焉于是乃复追念始者相知之乐也】荷衣兮蕙帯鯈而来兮忽而逝夕宿兮帝郊君谁须兮云之际【带叶丁计反鯈一作倏　此亦为巫言神之始也虽倐然不言而来今乃忽然不辞遂去而宿于天帝之郊不知其何所待于云之际乎犹幸其有意而顾己也】与女游兮九河冲风至兮水扬波【古本无此二句王逸亦无注补曰此河伯章中语也当删去】与女沐兮咸池晞女髪兮阳之阿望媺人兮未徕临风怳兮浩歌【女读作汝咸下一有之字池一作沱并叶音陀晞音希媺一作美徕一作来怳许往反　咸池星名盖天池也晞干也怳失意貌此复为神语以命巫者女及美人皆指巫也言欲与女沐于咸池而望汝不至遂怳然而浩歌也】孔盖兮翠旍登九天兮抚彗星怂长剑兮拥幼艾荪独宜兮为民正【旍一作旌此句上一有扬字慧详秽反怂一作竦并息拱反正叶音征　孔盖以孔雀尾为车盖翠旍以翡翠羽为旌旗抚扫除之也彗星妖星光芒偏指如彗者也怂挺拔之意幼少也艾美好也语见孟子战国防即指上美人也正平也此盖更为众人之词以赞神之美言其威灵气焰光辉赫奕又能诛除凶秽拥防良善而宜为民之所取正也】
　　右少司命【按前篇注説有两司命则彼固为上台而此则文昌第四星欤】
　　暾将出兮东方照吾槛兮扶桑抚余马兮安驱夜晈晈兮既明【暾它昆反槛户黯反晈字从日与皎同明叶音芒　暾温和而明盛也吾主祭者自吾也槛楯也扶桑见骚经言吾见日出东方照我槛楯光自扶桑而来即乗马以迎之而夜既明也】驾龙辀兮乗雷载云旗兮委蛇长太息兮将上心低佪兮顾懐羌声色兮娱人观者憺兮忘归【辀张留反雷叶音累委蛇一作逶蛇上时掌反低一作俳一作儃懐叶胡威反声色一作色声　辀车辕也龙形曲似之故以为辕雷气转似轮故以为车轮言乗此车以往迎日又以骤登髙逺而低佪顾懐遂见下方所陈钟鼔竽瑟声音之美灵巫防舞容色之盛足以娱悦观者使之安肆喜乐久而忘归如下文之所云也】縆瑟兮交皷箫钟兮瑶簴鸣防兮吹竽思灵保兮贤姱翾飞兮翠曾展诗兮防舞应律兮合节灵之来兮蔽日【縆一作絙古登反箫一作萧簴其吕反防一作箎并音池姱叶音户翾许縁反曽作滕反与防同应于证反节叶音即　縆急张也交鼔对击鼔也周礼有钟笙之乐注云钟笙与钟声相应之笙然则箫钟与箫声相应之钟欤簴悬钟磬之木也瑶簴以美玉为饰也防竽乐器名也防以竹为之长尺四寸围三寸一孔上出横吹之灵保神巫也翾小飞轻扬之貌曾举也又翥飞也言巫舞工巧翾然若羣乌之举也展诗犹陈诗也防舞犹合舞也律谓十二律黄钟大吕太簇夹钟姑洗仲吕防賔林钟夷则南吕无射应钟也作乐者以律和五声之髙下节谓其始终先后防数疾徐之节也灵来蔽日言日神悦喜于是来下从其官属蔽日而至也】青云衣兮白霓裳举长矢兮射天狼操余弧兮反沦降援北斗兮酌桂浆撰余辔兮髙驼翔杳冥冥兮以东行【射食亦反一作防操七刀反弧音胡降叶胡刚反援音爰撰雏免反一无驼字行叶胡刚反　青衣白裳日出东方入西方故用其方色以为饰也天狼星名晋志云狼一星在东井南为野将主侵掠弧九星在狼东南天弓也主备盗贼沦没也降下也言日下而入太隂之中也北斗七星在紫宫南其杓所建周于十二辰之舍以定十有二月斟酌元气运平四时者也诗曰维北有斗不可以挹酒浆撰持也杳深也防幽也言日下太隂不见其光杳杳防防直东行而复上出也】
　　右东君【今按此日神也礼曰天子朝日于东门之外又曰王宫祭日也汉志亦有东君】
　　与女游兮九河冲风起兮横波乗水车兮荷盖驾两龙兮骖螭【女读作汝冲一作泝横一作水扬二字螭丑知反一音离叶丑歌反　此亦为女巫之词女指河伯也河为四渎长九河徒骇太史马颊覆鬴胡蘓简洁钩磐鬲津也禹治河至兖州分为九道以杀其溢其间相去二百余里徒骇最北鬲津最南盖徒骇是河之本道东出分为八枝也冲遂也螭如龙而黄无角】登昆仑兮四望心飞扬兮浩荡日将暮兮怅忘归惟极浦兮寤懐【懐叶虚韦反　昆仑山名河出昆仑虚色白所渠并千七百一州色黄百里一小曲千里一曲一直寤觉也懐思也】鱼鳞屋兮龙堂紫贝阙兮朱宫灵何为兮水中【堂叶音同　龙堂以龙鳞为堂也】乗白鼋兮逐文鱼与女游兮河之渚流澌纷兮将来下【鼋音元一无文字鱼叶上声澌音斯从仌者流水也从水者水尽也此当从仌下叶音户大鳖为鼋逐从也】子交手兮东行送美人兮南浦波滔滔兮来迎鱼隣隣兮媵予【滔土刀反邻一作鳞媵以证反予叶音与　子谓河伯交手者古人将别则相执手以见不忍相逺之意晋末间犹如此也东行顺流而东也美人与予皆巫自谓也媵送也既已别矣而波犹来迎鱼犹来送是其眷眷之无巳也三闾大夫岂至是而始叹君恩之薄乎】右河伯【旧説以为冯夷其言荒诞不可稽考今阙之大率谓黄河之神耳】
　　若有人兮山之阿被薜茘兮帯女罗既含睇兮又宜笑子慕予兮譱窈窕【罗一作萝睇音弟譱一作善窈音杳窕徒了反　若有人谓山鬼也阿曲隅也女罗兔丝也睇微盻貌美目盼然又好口齿而宜笑也窈窕好貌以上诸篇皆为人慕神之词以见臣爱君之意此篇鬼隂而贱不可比君故以人况君鬼喻己而为鬼媚人之语也若有人者既指鬼矣子则设为鬼之命人而予乃为鬼之自命也言人悦己之善为容也】乗赤豹兮从文貍辛夷车兮结桂旗被石兰兮帯杜衡折芳馨兮遗所思余处幽篁兮终不见天路险难兮独后来【从才用反貍一作俚衡一作蘅折音哲遗去声篁音皇来叶音厘　所思指人之悦己而已欲媚之者也幽深也篁竹丛也后来言其出之迟也】表独立兮山之上云容容兮而在下杳防防兮羌昼晦东风飘兮神灵雨留灵脩兮憺忘归嵗既晏兮孰华予【下叶音户一无东字而再有飘字予叶音与　表特也云反在下言所处之髙也神灵两者言风起而神灵应之以雨也灵脩亦谓前所欲媚者也欲俟其至留使忘归不然则嵗晚而无与为乐矣盖鬼卒不来而反欲使人造其所居也】采三秀兮于山间石磊磊兮葛蔓蔓怨公子兮怅忘归君思我兮不得闲【磊鲁猥反蔓莫干反闲音闲三秀芝草也公子即所欲留之灵脩也鬼采芝于山间而思此人虽怨其不来而亦知其思我之不能忘也】山中人兮芳杜若饮石泉兮防松栢君思我兮然疑作【栢叶音愽　山中人亦鬼自谓也然信也疑不信也至此又知其虽思我而不能无疑信之杂也】靁填填兮雨防防猨啾啾兮又夜鸣风飒飒兮木萧萧思公子兮徒离忧【靁一作雷填音田又一作狖余救反飒蘓合反萧叶音搜文苑作搜若如字则忧叶于骄反　填填雷声防防雨貌啾小声狖猨属离罹也】
　　右山鬼【国语曰木石之怪防罔两岂谓此耶　今按此篇文义最为明白而説者自汩之今既章解而句释之矣又以其托意君臣之间者而言之则言其被服之芳者自明其志行之洁也言其容色之美者自见其才能之髙也子慕予之善窈窕者言懐王之始珍已也折芳馨而遗所思者言持善道而効之君也处幽篁而不见天路险艰而又昼晦者言见弃逺而遭障蔽也欲留灵脩而卒不至者言未有以致君之寤而俗之改也知公子之思我而然疑作者又知君之初未忘我而卒困于谗也至于思公子而徒离忧则穷极愁怨而终不能忘君臣之义也以是读之则其他之碎义曲説无足言矣】
　　操吴戈兮被犀甲车错毂兮短兵接旌蔽日兮敌若云矢交坠兮士争先【吴戈一作吾科楯名也错七各反接叶音匝坠一作隧与坠同先叶音询戈平头防也犀甲以犀皮为铠也考工记曰犀甲寿百年错交也短兵刀剑也言戎车相迫轮毂交错长兵】
　　【不施故用刀剑以相接击也司马法曰弓矢围殳矛守戈防助凡五兵长以卫短短以救长矢交坠士争先谓两车相射流矢交坠壮夫奋怒而争先也】凌余阵兮躐余行左骖殪兮右刃伤霾两轮兮絷四马援玉枹兮击鸣鼓天时怼兮威灵怒严杀尽兮弃原壄【阵当作陈躐一作并音猎行胡郎反殪于计反霾一作埋与埋同絷陟立反马叶满补反援音爰枹音孚一作桴怼一作坠一作隧今从文苑壄古野字叶上与反　凌犯也躐践也殪死也援枹击鼔言志愈厉气愈盛也怼怨也严威也严杀犹言鉴战痛杀也弃原壄骸骨弃于原壄也言已适值天之怨怒故众皆见杀不得葬也】出不入兮往不反平原忽兮路超逺带长剑兮挟秦弓首虽离兮心不惩诚既勇兮又以武终刚强兮不可凌身既死兮神以灵魂魄毅兮为雄【忽兮路一作路兮怱弓叶音经虽一作身魂魄毅一作子魂魄雄叶音形　平原忽兮路超逺言身弃平原神欲归而去家逺也帯剑挟弓犹不舍武也惩创艾也虽死而心不悔也魂魄死者之神灵盖魂神而魄灵魂气而魄精魂阳而魄隂魂动而魄静生则魂载其魄魄检其魂死则魂游散而归于天魄沦坠而归于地也毅为鬼雄者毅然为百鬼之雄也】
　　右国殇【谓死于国事者小尔雅曰无主之鬼谓之殇】
　　成礼兮防鼓传芭兮代舞姱女倡兮容与【成一作盛芭一作巴卜加反姱音户倡音昌与一作冶　防鼔急疾击鼔也芭与葩同巫所持之香草也代更也持以舞讫复传与人更用之也姱好也女倡女子为倡优也容与有态度也】春兰兮秋鞠长无絶兮终古【鞠一作菊　春祠以兰秋祠以菊即所传之葩也终古已见骚经】
　　右礼魂【礼一作祀或曰礼魂谓以礼善终者】




　　楚辞集注巻二
　　钦定四库全书
　　楚辞集注巻三　　　　　宋　朱子　集注天问第三【离骚十三】
　　天问者屈原之所作也屈原放逐彷徨山泽见楚有先王之庙及公卿祠堂图画天地山川神灵琦玮僪佹及古贤圣恠物行事因书其壁间而问之以渫愤懑楚人哀而惜之因共论述故其文义不次序云尔【此篇所问虽或恠妄然其理之可推事之可鉴者尚多有之而旧注之説徒以多识异闻为功不复能知其所以问之本意与今日所以对之明法至唐桞宗元始欲质以义理为之条对然亦学未闻道而夸多巧之意犹有杂乎其间以是读之常使人不能无遗恨若补注之説则其厐乱不知所择又愈甚焉今存其不可阙者而悉以义理正之庶读者之有补云】
　　曰遂古之初谁传道之上下未形何由考之【遂往也道犹言也上下谓天地也问往古之初未有天地固未有人谁得见之而传道其事乎】冥昭瞢闇谁能极之冯翼惟像何以识之【瞢莫邓反阍与暗同又作暗冯皮氷反　防幽也昭明也谓昼夜也瞢暗言昼夜未分也极穷也冯翼氤氲浮动之貌淮南子云天地未形冯冯翼翼又曰未有天地惟像无形窈窈防防莫知其门此承上问时未有人今何以能穷极而知之乎　右二章四问今答之曰开辟之初其事虽不可知其理则具于吾心固可反求而黙识非如传记杂书谬妄之説必诞者而后传如桞子之所讥也】明明闇闇惟时何为隂阳三合何本何化【化叶虎为反明闇即谓昼夜之分也时是也谷梁子曰独隂不生独阳不生独天不生三合然后生　此问盖曰明必有明之者闇必有闇之者是何物之所为乎隂也阳也天也三者之合何者为本何者为化乎今答之曰天地之化隂阳而巳一动一静一晦一朔一往一来一寒一暑皆隂阳之所为而非有为之者也然谷梁言天而不以地对则所谓天者理而巳矣成汤所谓上帝降衷子思所谓天命之性是也是为隂阳之本而其两端循环不已者为之化焉周子曰无极而太极太极动而生阳动极而静静而生隂静极复动一动一静互为其根分隂分阳两仪立焉正谓此也然所谓太极亦曰理而巳矣】圜则九重孰营度之惟兹何功孰初作之【圜与圆同度待洛反　圜谓天形之圆也则法也九阳数之极所谓九天也】斡维焉系天极焉加八柱何当东南何【斡一作莞并音管顔师古云俗音乌活反非也焉于防切篇内并同加叶音基又如字亏如字又叶苦家反　斡説文曰毂端沓则是车毂之内以金为筦而受轴者也维系物之糜也天极谓南北极天之枢纽常不动处譬则车之轴也盖凡物之运者其毂必有所系然后轴有所加故问此天之斡维系于何所而天极之轴何所加乎河图言昆仑者地之中也地下有八柱互相牵制名山大川孔穴相通素问曰天不足西北地不满东南注云中原地形西北髙东南下今百川满凑东之沧海则东西南北髙下可知故又问八柱何所当值东南何独阙乎】九天之际安放安属隅隈多有谁知其数【放上声属音注数所句反九天即所谓圜则九重者际邉也放至也属附也隅角也　右三章六问今答之曰或问乎邵子曰天何依曰依乎地地何附曰附乎天天地何所依附曰自相依附天依形地附气其形也有涯其气也无涯详味此言屈子所问昭然若发蒙矣但天之形圆如弹丸朝夜运转其南北两端后髙前下乃其枢轴不动之处其运转者亦无形质但如劲风之旋当昼则自左旋而向右向夕则自前降而归后当夜则自右转而复左将旦则自后升而趍前旋转无穷升降不息是为天体而实非有体也地则气之查滓聚成形质者但以其束于劲风旋转之中故得以兀然浮空甚久而不坠耳黄帝问于岐伯曰地有慿乎岐伯曰大气举之亦谓此也其曰九重则自地之外气之旋转益逺益大益清益刚防阳之数而至于九则极清极刚而无复有涯矣岂有营度而造作之者先以斡维系于一处而后以轴加之以柱承之而后天地乃定位哉且曰其气无涯则其邉际放属隅隈多少固无得而言者亦不待辨説而可知其妄矣东南之乃专以地形言之初无预乎天也】天何所沓十二焉分日月安属列星安敶【沓徒合反分叶敷因反属之欲反沓合也此问天与地合防于何所十二辰谁所分别乎敶列也言日月众星安所系属谁敶列也　上章所问天何所属并地而言此所问乃为天地相接之处何所沓也今答之曰天周地外其説已见上矣非沓乎地之上也十二云者自子至亥十二辰也左传曰日月所防是谓辰注云一嵗日月十二防所防为辰十一月辰在星纪十二月辰在元枵之类是也然此特在天之位耳若以地而言之则南面而立其前后左右亦有四方十二辰之位焉但在地之位一定不易而在天之象运转不停惟天之鹑火加于地之午位乃与地合而得天运之正耳盖周天三百六十五度四分度之一周布二十八宿以着天体而定四方之位以天绕地则一昼一夜适周一匝而又超一度日月五星亦随天以绕地而唯日之行一日一周无余无欠其余则皆有迟速之差焉然其悬也固非缀属而居其运也亦非推挽而行但当其气之盛处精神光曜自然发越而又各自有次第耳列子曰天积气耳日月星辰亦积气中之有光曜者张衡灵宪曰星也者体生于地精成于天列居错峙各有攸属此言皆得之矣】出自汤谷次于防汜自明及晦所行几里【汤音阳一作旸汜音似上声　次舍也汜水涯也书云宅嵎夷曰旸谷即汤谷也尔雅云西至日所入为太防即防汜也　此问一日之间日行几里乎荅之曰汤谷防汜固无其所然日月出水乃升于天及其西下又入于水故其出入似有处所而所行里数厯家以为周天赤道一百七万四千里日一昼夜而一周春秋二分昼夜各行其半而夏长冬短一进一退又各以其什之一焉】夜光何徳死则又育厥利维何而顾菟在腹【菟一作兔与兔同　夜光月也死其晦也育生也　此问月有何徳乃能死而复生月有何利而顾望之菟常居其腹乎荅曰厯家旧説月朔则去日渐逺故魄死而明生既望则去日渐近故魄生而明死至晦而朔则又逺日而明复生所谓死而复肓也此説误矣若果如此则未望之前西近东逺而始生之明当在月东既望之后东近西逺而未死之明即在月西矣安得未望载魄于西既望终魄于东而遡日以为明乎故惟近世沈括之説乃为得之盖括之言曰月本无光犹一银丸日耀之乃光耳光之初生日在其傍故光侧而所见才如钩日渐逺则斜照而光稍满大抵如一弹丸以粉涂其半侧视之则粉处如钩对视之则正圆也近嵗王普又申其説曰月生明之夕但见其一钩至日月相望而人处其中方得见其全明必有神人能凌倒景旁日月而往参其间则虽晦之时亦得见其全明而与望夕无异耳以此观之则知月光常满但自人所立处视之有偏有正故见其光有盈有亏非既死而复生也若顾莵在腹之问则世俗桂树蛙兔之传其惑久矣或者以为日月在天如两镜相照而地居其中四旁皆空水也故月中微黑之处乃镜中天地之影畧有形似而非真有是物也斯言有理足破千古之疑矣】女歧无合夫焉取九子伯强何处惠气安在【夫音扶强巨良反在叶音紫　女歧神女无夫而生九子伯强大疠疫鬼也所至伤人惠顺也惠气谓和气也　此章所问三事今答之曰天下之理一而已而有常变之不同天下之气亦一而已而有逆顺之或异夫乾道成男坤道成女凝体于造化之初二气交感化生万物流形于造化之后者理之常也若姜嫄简狄之生稷契则又不可以先后言矣此理之变也女歧之事无所经见无以考其实然以理之变而观之则恐其或有是也但此篇下文复有女歧易首之问则又未知其果如何耳释氏书有九子母之説疑即谓此然益荒无所考矣惠者气之顺也疠者气之逆也以其强暴伤人故为之名字以着其恶耳初非实有是人也气之流行充塞宇宙其为顺逆有以天时水土之所值有以人事物情之所感万变不同亦未尝有定在也】何阖而晦何开而明角宿未旦曜灵安臧【阖胡腊反明叶音芒宿音秀臧与藏同　阖闭戸也开辟户也隂阖而晦阳开而明角亢东方星旦明也曜灵日也　此问何所开阖而为晦明且东方未明之时日安所藏其精光乎荅曰晦明之问前屡发之其实亦隂阳消息之所为耳阳息而辟则日出而明隂消而阖则日入而暗又何疑乎角宿固为东方之宿然随天运转不常在东古经之言多假借也日之所出乃地之东方未旦则固已行于地中特未出地面之上耳】不任汩鸿师何以尚之佥曰何忧何不课而行之【汩音骨师一作鮌非是或上句不字上有鮌字尚叶音常曰一作荅行叶户郎反　鮌事见尚书汩治也鸿大水也师众也尚举也佥众也课试也　问鮌才不任治鸿水众人何以举之尧知其不能而众人以为无忧尧何不且小试之而遽行其説也荅曰鮌之才可任治水当时无过之者故众举之尧则固知其方命圮族而不可用矣四岳又请姑且试之故尧不得已而用之耳】鸱曵衘鮌何聴焉顺欲成功帝何刑焉【鸱处脂反聴叶平声鸱事无所见旧説谓鮌死为鸱所食鮌何以聴而不争乎特以意言之耳详其文势与下文应龙相类】
　　【似谓鮌聴鸱曵衔之计而败其事然若且顺彼之欲未必不能成功舜何以遽刑之乎然若此类无稽之谈亦无足荅矣】永遏在羽山夫何三年不施伯禹腹鮌夫何以变化【一无山字施叶所加反又如字一作弛腹一作复笔力反何下一有故字化叶虎反又音　永长也遏犹禁止也羽山在东海中施谓刑杀之也左传曰乃施邢侯此问鮌功不成何但囚之羽山而不施以刑乎禹鮌子也腹懐抱也诗曰出入腹我　此又问禹自少小习见鮌之所为何以能变化而有圣徳乎荅曰舜之四罪皆未尝杀也程子以为书云殛死犹言贬死耳盖圣人用刑之寛例如此非独于鮌为然也若禹之圣徳则其所禀于天者清明而纯粹岂习于不善所能变乎】纂就前绪遂成考功何续初继业而厥谋不同【纂作管反绪音叙　纂集也绪丝端也此问禹能纂代鮌之遗业而成父功何继续其业而谋乃不同如此乎答曰鮌禹治水之不同事见洪范盖鮌不顺五行之性筑隄以障润下之水故无成禹则顺水之性而导之使下故有功书所谓决九川距四海濬畎浍距川孟子所谓禹之行水得水之道而行其所无亊是也程子曰今河北有鮌隄而无禹隄亦一证也】洪泉极深何以窴之地方九则何以坟之【泉疑当作渊唐本避讳而改之也窴与填同则一作州坟叶泉连反一作偾非是　洪泉即洪水九则谓九州之界如上所谓圜则也坟土之髙者也　此问洪水泛滥禹何用窴塞而平之九州之域何以出其土而髙之乎荅曰禹之治水行之而已无事于窴也水既下流则平土自髙而可宫可田矣若曰必窴之而后平则是使禹复为鮌而父子为戮矣桞子对曰行鸿下隤厥丘乃降乌填絶渊然后夷于土此言是也】应龙何画河海何厯【一作河海应龙何画何厯失韵非是画音或厯叶音勒　有鳞曰蛟龙有翼曰应龙厯过也山海经曰禹治水有应龙以尾画地即水泉流通禹因而治之也桞子对曰胡圣为不足反谋龙知畚锸究勤而欺画厥尾此言得之矣】鮌何所营禹何所成康回慿怒墬何故以东南倾【慿皮膺切墬一作地一无以字鮌禹事已见上六章此不复荅旧説康回共工名也慿盛满也列子曰共工氏与颛顼争为帝怒而触不周之山折天柱絶地维而天倾西北日月星辰就焉地不满东南百川水潦归焉此亦无稽之言不荅可也】九州安错川谷何洿东流不溢孰知其故【安一作何错七故反洿音户旧音乌非是　错置也洿深也水注海曰川注川曰谿注谿曰谷　此章三问今荅之曰九州所错天地之中也川谷之洿众流之防也不溢之故则列子曰渤海之东不知几亿万里有大壑焉实惟无底之谷名曰归墟八九野之水天汉之流莫不注之而无増无减焉荘子曰天下之水莫大于海万川归之不知何时止而不盈尾闾泄之不知何时已而不虚栁子曰东穷归墟又环西盈脉穴士区而浊浊清清坟墟防渗渴而升充融有余泄漏复行器运浟浟又何益焉三子之言逓相祖述而桞又明归墟之泄非出之天地之外也但水入于东而复绕于西又渗缩而升乃复出于髙原而下流于东耳此其説亦近似矣然以理騐之则天地之化往者消而来者息非以往者之消复为来者之息也水流东极气尽而散如沃焦釡无有遗余故归墟尾闾亦有沃焦之号非如未尽之水山泽通气而流注不穷也】东西南北其脩孰多南北顺防其衍几何【防一作隋一作堕音妥又徒未反　脩长也防狭而长也衍余也　此问四方长短若何若谓南北狭而长则其长处所余又计多少也荅曰地之形量固当有穷但既非人力所能遍厯筭术所能推知而书传臆説又不足知惟灵宪所言八极之广原于厯筭若有据依然非专言地之广狭也桞对直谓其极无方则又过矣】昆仑县圃其凥安在增城九重其髙几里【县音一作非是凥与居同在见上　昆仑县圃见骚经昆仑据水经在西域一名阿耨达山河水所出非妄言也但县圃增城髙广之度诸怪妄説不可信耳】四方之门其谁从焉西北辟啓何气通焉【辟与辟同一作辟一作开　补注引淮南子説昆仑虚旁门有数其西北隅开门以纳不周之风今不敢信】日安不到烛龙何照羲和之未扬若华何光【照叶之浩反扬一作阳　旧注以为天之西北幽防无日之国有龙衘烛而照之其有日处日未出时又有若木赤华照地也夫日光弥天其行匝地固无不到之处此章所问尤是儿戯之语不足荅也】何所冬暖何所夏寒焉有石林何兽能言【荅曰南方日近而阳盛故多暖北方日逺而隂盛故多寒今以越之南燕之北观之已自可騐则愈逺愈偏而有冬暖夏寒之所不足怪矣石林未详礼曰猩猩能言不离禽兽今南方山中有之】焉有龙虬负熊以游【虬或在龙字上以韵叶之非是　虬见上余未详】雄虺九首儵忽焉在何所不死长人何守【虺许伟反儵与倏同在叶音紫死一作老此以首叶守以在叶死作老非是　虺蛇属尔雅云愽三寸首大如擘儵忽急疾貌招魂説南方之害雄虺九首往来儵忽正谓此也不死之人则山海经淮南子屡言之固未可信然俗传山中有人年老不死子孙蔵之鸡窠之中者亦或有之不足怪也长人则国语所谓防风氏守封禺之山者山今在湖州武康县】靡蓱九衢枲华安居灵蛇吞象厥大何如【蓱一作荓枲相里反灵一作一大一作骨　靡蓱未详何物九衢言其枝九出耳山海经有四衢五衢之语是也枲麻之有子者山海经云浮山有草其叶如枲又云南海内有巴蛇身长百寻其色青黄赤黑食象三年而出其骨注云南方蚺蛇亦吞鹿消尽乃自绞于树腹中骨皆穿鳞甲间出亦此类也】黑水趾三危安在延年不死寿何所止【趾一作止一作阯在见上　黑水三危皆见禹贡趾未详素问曰真人寿敝天地无有终时至人益其寿命而强亦归于真人圣人形体不敝精神不散亦可以百数】鲮鱼何所鬿堆焉处羿焉跸日乌焉解羽【鲮音陵一作陵鬿音祈堆多回反跸一作毙説文曰跸射也音毕作弹者字误也乌桞云当作乌鲮鱼鲤也一云陵鲤也有四足形似鼍而短小出南方山海经曰西海中近列姑射山有陵鱼人面人手鱼身见则风涛起比号山有乌状如鸡而白首鼠足名曰鬿雀食人跸射也淮南言尧时十日并出草木焦枯尧命羿仰射十日中其九日日中九乌皆死堕其羽翼故留其一日也春秋元命苞三足乌者阳精也栁云山海经曰大泽方千里羣乌之所生及所解穆天子传曰北至旷原之野飞鸟之所解其羽旧説非是按今唯陵鲤人所共识其余则有无不可知而弹日之説尤妄不足辩解羽如桞説则别是一事然如旧説为日中之乌而借解羽二字以问于义亦通顾亦无足辩耳】禹之力献功降省下土方【句絶】焉得彼嵞山女而通之于台桑【功叶音光土下或有四字洪云或并无四方二字今按下土方盖用商颂语四字之衍明甚然若并无二字则又无韵矣焉一作安一之字在山字下嵞一作凃音　此问禹以勤力献进其功尧因使省下土四方当此之时焉得彼嵞山氏之女而通夫妇之道于台桑之地乎书曰娶于涂山辛壬癸甲涂山在寿春东北濠州也吕氏春秋曰禹娶涂山氏女不以私害公自辛至甲四日复往治水】闵妃匹合厥身是继胡为嗜不同味而快鼂饱【一本嗜下有欲字一本快下有一字一本为作维不作欲鼂一作晁一作朝并陟遥反饱与继叶疑有备音　闵忧也言禹所以忧无妃匹者欲为身立继嗣也下二句未详】啓代益作后卒然离蠥何啓惟忧而能拘是达【蠥一作孽一作孼并鱼列反　益禹贤臣也作为也后君也离遭也蠥忧也旧説禹以天下禅益天下皆去益而归啓是代益作后也于是有扈不服啓遂与之大战于甘故曰离蠥问啓何以能思惟所忧而能代益伐扈以达拘执之嫌乎旧説如此未知是否不敢荅也】皆归防□而无害厥躬何后益作革而禹播降【防一作射□一作鞠音菊降叶胡攻反　此章之义未详】啓棘宾商九辩九歌何勤子屠母而死分竟地【歌叶巨依反地叶音低一作坠　棘賔商未详九辩九歌已见骚经窃疑当作梦商当作天以篆文相似而误也盖其意本谓启梦上賔于天而得帝乐以归如列子史记所言周穆王秦穆公赵简子梦之帝所而闻钧天广乐九奏万舞之类耳屠母疑亦谓淮南所説禹治水时自化为熊以通轘辕之道涂山氏见之而慙遂化为石时方孕啓禹曰归我子于是石破北方而啓生其石在嵩山见汉书注竟地即化石也此皆怪妄不足论但恐文义当如此耳】帝降夷羿革孽夏民胡防夫河伯而妻彼雒嫔【胡下一有羿字非是防一作射食亦反下同妻七计反　帝天帝也夷羿诸侯弑夏后相者也革更也孽忧也言变更夏道为万民忧患传曰河伯化为白龙游于水旁羿见射之眇其左目羿又梦与雒水神虙妃交亦妄言也】冯珧利决封豨是防何献蒸肉之膏而后帝不若【冯音凭珧音遥豨虚岂反防叶时若反蒸一作烝　冯满也言引满也珧弓名也尔雅弓以蜃者谓之珧珧蜃甲也射礼有决注云决犹闿也以象骨为之着右大臂指以钩闿体也后帝天帝也若顺也言羿猎射封豨以其肉膏祭天帝天帝尤不顺羿之所为也栁子对曰夸夫快杀鼎豨以虑饱馨膏腴帝叛徳恣力胡肥合舌喉而滥厥福】浞娶纯狐妻爰谋何羿之防革而交吞揆之【浞士角反谋叶谟悲反一无革字　寒浞见骚经惑也爰于也言浞娶于纯狐氏女惑爱之遂与浞谋杀羿也防革礼所谓贯革之防左传所谓蹲甲而射之彻七札焉者言有力也吞灭也揆谋度也言何羿之防艺勇力而其众乃交进而吞谋之乎此即骚经所谓滛游佚畋而乱流鲜终者也】阻穷西征岩何越焉化为黄熊巫何活焉【化下一有而字　此章似又言鮌亊然羽山东裔而此云西征已不可晓或谓越岩堕死亦无明文左传言鮌化为黄熊国语作黄能按熊兽名能三足鳖也説者曰兽非入水之物故是鳖也説文又云能熊属足似鹿盖不可晓或云东海人祭禹庙不用熊白及鳖为膳岂鮌化为二物乎】咸播秬黍莆雚是营何由并投而鮌疾脩盈【秬音巨莆一作黄雚音丸一作藿　秬黍黑黍也説文黍禾属而黏也莆疑即蒲字蒲水草可以作席雚薍也与萑同左氏云萑苻之泽是也余未详】白蜺婴茀胡为此堂安得夫良药不能固臧天式从横阳离爰死大鸟何鸣夫焉防厥体【茀音拂得下一有失字从即容反防息浪反　旧注引列仙传云崔文子学仙于王子侨子侨化为白蜺而婴茀持药与之文子惊恠引戈击蜺因堕其药俯而视之子侨之尸也须臾化为大鸟飞鸣而去事极鄙妄不足复论】蓱号起雨何以兴之撰体胁鹿何以膺之【蓱一作荓一作萍音瓶号胡刀反撰雏免反胁虚业反体下一有协字而鹿字属下句又无以字一作何鹿以膺之　旧説蓱蓱翳雨师名也号呼也兴起也又言天撰十二神鹿一身八足两头独何膺受此形体乎此章大抵荒诞无説今亦不论】鼇戴山抃何以安之释舟陵行何以迁之【鼇音敖戴一作载抃音弁一音拚安叶一先反　鼇大也击手曰抃旧注引列仙传曰有巨灵之背负蓬莱之山而抃舞事亦见列子下二句未详】惟浇在户何求于嫂何少康逐犬而颠陨厥首女岐缝裳而馆同爰止何颠易厥首而亲以逢殆【浇五吊反嫂叶音叟易上一有陨字殆叶当以反上一有天字一有太字　浇浞之子也旧説浇无义淫佚其嫂往至其户徉有所求因与淫乱夏少康因田猎放犬逐兽遂袭杀浇而断其头颠倒也陨坠也女岐浇嫂也言女岐与浇淫乱为之缝裳于是共舍而宿止少康夜袭得女岐头以为浇因防之故言易首不知何据】汤谋易旅何以厚之覆舟斟寻何道取之【斟职深反取此茍反　汤与上句过浇下句斟寻事不相渉疑本康字之误谓少康也斟寻国名也杜预云斟灌斟寻夏同姓诸侯相失国依于二斟为浇所灭其子少康为虞庖正有田一成有众一旅遂灭过浇祀夏配天不失旧物也旅谓一旅五百人也覆舟言夏后相已颠覆于斟寻之国今少康以何道而能复取浇乎】桀伐防山何所得焉妹嬉何肆汤何殛焉【得叶徒力反妹音末一作末嬉音喜一作喜殛一作极　桀伐防山之国而得妺嬉因此肆其情意故为汤所殛放之南巢也】舜闵在家父何以鱞尧不姚告二女何亲【鱞古顽反叶音矜　闵忧也无妻曰鱞姚舜姓也问舜孝如此父何以不为娶乎尧妻舜而不告其父母二女何自而与之相亲乎程子曰舜不告而娶固不可尧命瞽使舜娶舜虽不告尧固告之矣尧之告也以君治之而已】厥萌在初何所意焉璜台十成谁所极焉【意古亿字亦作亿璜音黄　亿度也论语曰亿则屡中璜美玉也成重也言贤者预见萌芽之端而知其存亡非虚亿也纣作象箸而箕子叹预知象箸必有玉杯玉杯必盛熊蹯豹胎如此必崇广宫室纣果作玉台十重糟丘酒池以至于亡也】登立为帝孰道尚之女娲有体孰制匠之【娲古华反匠一作匹非是　旧説伏羲始画八卦脩行道徳万民登以为帝谁开导而尊尚之乎传言女娲人头蛇身一日七十化其体如此谁所制匠而图之乎上句无伏羲字不可知下句则恠甚而不足论矣】舜服厥弟终然为害何肆犬豕而厥身不危败【一作何得肆其犬豕豕一作体　服事也言舜弟象施行无道舜犹服而事之然象终欲害舜肆其犬豕之心烧廪浚井然舜为天子卒不诛象何耶説见下弟章】吴获迄古南岳是止孰期去斯得两男子【迄许讫反去一作夫　此章未详旧注以两男子为太伯虞仲未知是否】縁鹄饰玉后帝是飨何承谋夏桀终以灭防【一无夏字防去声一作□　后帝谓殷汤也言伊尹始仕因縁烹鹄鸟之羮修玉鼎以事汤汤贤之遂以为相承用其谋而伐夏桀终以灭桀也此即孟子所辩割烹要汤之説盖战国游士谬妄之言也】帝乃降观下逄伊挚何条放致罚而黎服大説【乃一作始一作之力挚如字即説叶税挚音哲即説音悦　帝谓汤也挚伊尹名也条鸣条也黎众也言汤观风俗而逢伊尹遂用其谋伐桀于鸣条而放之南巢天下众民大喜悦也致罚即汤诰所谓致天之罚也】简狄在台喾何宜鸟致贻女何喜【台叶徒其反台下或有帝字喾苦笃反贻一作诒喜叶音嬉一作喜叶音基一作善非是　简狄帝喾之妃也鸟燕也贻遗也言简狄侍帝喾于台上有飞燕堕遗其卵喜而吞之因生契也事见商颂説见女岐章】该秉季徳厥父是臧胡终弊于有扈牧夫牛羊【此章未详诸説亦异补曰言啓兼秉禹之末徳而禹善之授以天下有扈以尧舜与贤禹独与子故伐啓啓伐灭之有扈遂为牧竪也详此该字恐是啓字字形相似也但牧夫牛羊未有据而其文势似啓反为扈所弊不可考也】干协时舞何以懐之平胁曼肤何以肥之【懐叶胡威反平胁一作受平曼音万　干盾也协合也时是也言舜以干羽合是舞于两阶何以懐有苖而格之也下句未详旧説云平胁曼肤肥泽之貌言纣为无道天下乖离当懐忧癯瘦何反肥盛若此乎二事不相似时相去又逺未知其果然否】有扈牧竪云何而逢击牀先出其命何从【竪臣庾反命何一作何所　竪童仆之未者旧説有扈氏本牧竪之人耳因何逢遇而得为诸侯乎啓攻有扈之时亲于其牀上击而杀之其命何所从出乎此亦无所据而牧竪之説又与上章相表里未详其説】恒秉季徳焉得夫朴牛何往营班禄不但还来【朴匹角反一云平豆反无朴音牛叶鱼竒反来叶力之反　旧説朴大也言汤常能秉持契之末徳出猎而得大牛之瑞其往猎也不但驱驰往来而已还輙以所获得禽兽徧施惠禄于百姓也此篇言秉季徳者再而其説不同如此盖本文已不可考而説者又妄解也】昏微遵迹有狄不宁何系鸟萃棘负子肆情【遵一作循有一作佚　旧説人循闇微之道为戎狄之行者不可以安其身谓晋大夫解居父聘吴过陈之墓门见妇人负其子欲与之淫佚妇人则引诗刺之曰墓门有棘有鸮萃止言虽无人棘上犹有鸮汝独不愧也今详其説上一句迂曲难解下事亦无所据补引列女传陈辨女亊又无负子肆情之意要皆不足论也】弟并淫危害厥兄何变化以作诈而后嗣逢长【害一作虞兄叶虚良反而一在嗣字下　弟惑乱之弟也问何象欲杀舜变化作诈而舜为天子反封象于有庳使其后嗣子孙长为诸侯乎孟子云仁人之于弟不蔵怒不宿怨封之有庳富贵之也知此则知其説矣】成汤东巡有莘爰极何乞彼小臣而吉妃是得【莘所巾反得叶徒力反　有莘国名极至也小臣谓伊尹也言汤东廵至于有莘乞匄伊尹因得吉善之妃以为内补也史记曰阿衡欲干汤而无由乃为有莘氏媵臣谓此也然以孟子观之则为此説者妄矣】水濵之木得彼小子夫何恶之媵有莘之妇【一无彼字恶乌路反妇叶芳尾反　旧説小子谓伊尹媵送也言伊尹母姙身梦神女告之曰臼灶生鼃亟去无顾居无几何臼灶中生鼃母去东走顾视其邑尽为大水母因溺死化为空桑之木水干之后有小儿啼水涯人取飬之既长大有殊才有莘恶其从水中出因以送女谬妄甚明不必辨也】汤出重泉夫何辠尤不胜心伐帝夫谁使挑之【辠古罪字尤叶于其反挑徒了反　重泉地名在冯翊郡史记所谓夏台也言桀拘汤于此而复出之汤既得出遂不胜众人之心而以伐桀是谁使桀先拘汤以挑之乎】防鼂争盟何践吾期苍鸟羣飞孰使萃之【防鼂争盟一作防晁请盟音已见上苍一作防　旧説武王将伐纣纣使胶鬲视武王师胶鬲问曰欲以何日行师武王曰以甲子日胶鬲还报纣防天大雨道难行武王昼夜行或谏曰雨甚军士苦之请且休息武王曰吾许胶鬲以甲子日至殷令报纣矣吾甲子日不到纣必杀之吾故不敢休息欲救贤者之死也遂以甲子日朝诛纣不失期也下二句不可晓注云苍鸟鹰也言将帅勇猛如鹰鸟羣飞惟武王能聚之诗曰惟师尚父时惟鹰扬是也未知是否】列击纣躬叔旦不嘉何亲揆发定周之命以咨嗟授殷天下其位安施反成乃亡其罪伊何【列一作到非是躬一作射非是一无何字定一作足属上句非是一无之以二字施叶所加反若如字即下何叶音奚反一作及　叔旦武王弟周公也嘉善也揆度也犹言帝度其心发武王名史记言武王至纣死所射之三发以黄钺斩其头悬之太白之旗此所谓列击纣躬也然未见周公不喜与其咨嗟以揆武王使定周命之事盖当时犹有其传而今失之也此问周公既不喜列击纣躬何为又教武王使定周命乎盖周公但不喜亲斩纣头之事耳固未尝不欲定周之命而王天下以传子孙也后四句不可晓似谓天既授殷以天下而今亡之使其位何所施耶盖唯反其所以成者是以至于灭亡而其为罪果何事耶但语意太简未有以见其必然】争遣伐器何以行之并驱击翼何以将之【行叶戸郎反　争遣伐器谓泰誓言羣后以师毕防也并驱击翼谓六韬曰翼其两旁疾击其后言武王之军人人乐战并驱而进之也问此三者何以使之然耶】昭后成游南土爰底厥利维何逄彼白雉【厎音指　昭后成王孙昭王瑕也成犹遂也厎至也昭王南游至楚楚人凿其船而沈之遂不还也杜预云昭王南巡守渉汉船壊而溺二説不同未知孰是白雉亊无所见旧注谓周公时越裳氏尝献之昭王徳不能致而欲亲往逄迎之亦恐未必然也】穆王巧挴夫何周流环理天下夫何索求【挴芒改反字从手或从木或从王者皆非也周上一有为字　方言云挴贪也贾生所谓品庶挴生是也巧挴言巧于贪求也史记曰周穆王得骥温骊骅骝騄耳之驷西巡狩乐而忘归徐偃王作乱造父为穆王御长驱归周以救乱环旋也左传云穆王欲肆其心周行天下将必有车辙马迹焉祭公谋父作祈招之诗以止王心王是以获没于只宫】妖夫曵何号于市周幽谁诛焉得夫褒姒【荧绢反　褒姒周幽王之嬖妾也昔夏后氏之衰也有二龙止于夏庭而言曰余褒之二君也夏后布币糈而告之龙亡而漦在椟而蔵之传三代莫敢发至厉王之末发而观之漦流于庭化为鼋入王后宫后宫处妾遇之而孕无夫而生女惧而弃之先时有童謡曰檿弧箕服实亡周国后有夫妇相牵引行卖是器于市者以为妖怪执而戮之夜得亡去闻所弃女啼声哀而收之遂奔褒褒人后有罪乃入此女以赎罪是为褒姒幽王惑而爱之为废申后及太子宜臼而立以为后遂为申侯犬戎所杀也】天命反侧何罚何佑齐桓九合卒然身杀【佑叶于忌反合一作防杀音弑一作弑　反侧言无常也九紏通用卒终也齐桓公任管仲九合诸侯一正天下任竪刁易牙诸子相攻死不得敛虫流出戸与见杀无异一人之身一善一恶天命反侧罚佑不常皆其所自取也】彼王纣之躬孰使乱惑何恶辅弼谗謟是服【恶乌路反謟一作讇服叶蒲北反　惑纣者内则妲己外则飞廉恶来之徒也服事也言纣憎辅弼不用忠直之言而专用谗謟之人也】比干何逆而抑沈之雷开何顺而赐封之【何一作巧非是封叶孚音反之一作金此言纣之恶辅弼而用谗謟也比干纣诸父也谏纣纣怒乃杀之而剖其心雷开佞人也何顺于纣乃赐之金玉而封爵之也】何圣人之一徳卒其异方梅伯受醢箕子详狂【梅音凂详音佯一作佯　方术也梅伯纣诸侯也忠直而数谏纣纣怒乃杀之葅醢其身箕子见之欲去不忍遂被发详狂而为奴二人徳同而术异也】稷维元子帝何竺之投之于冰鸟何燠之【竺一作笃燠音郁一作懊非是一无句下二之字　元大也稷帝喾之子弃也帝即喾也竺义未详或曰厚也或曰笃也皆未安稷事见诗大雅及史记曰后稷名弃其母有邰氏女曰姜嫄为帝喾元妃出野见巨人迹説而践之遂身动如孕者居期而生子姜嫄以无父而生弃之于冰上有鸟以翼覆荐温之以为神乃取而飬之诗曰先生如达是首生之子也故曰元子既是元子则帝当爱之矣何为而竺之耶弃之冰上则人恶之矣乌何为而燠之耶以此言之则竺字当为天祝予之祝或为天夭是椓之防以声近而讹耳】何冯弓挟矢殊能将之既惊帝切激何逢长之【挟一作接惊一作敬切一作功冯引弓持满也其他文多不可晓注以为后稷补以为武王未知孰是今姑阙之】伯昌号衰秉鞭作牧何令彻彼岐社命有殷国【号一作号　伯昌谓周文王始为西伯而名昌也号衰号令于殷世衰微之际也秉鞭防牧者之事也言服事殷而为之执鞭以作六州之牧也彻通也岐社大王所立歧周之社也武王既有殷国遂通歧周之社于天下以为大社犹汉初令民立汉社稷也】迁藏就岐何能依殷有惑妇何所讥【言大王始与百姓徙其寳蔵来就岐下问何能使其民依倚而随之惑妇谓妲己也问有何事可讥乎】受赐兹醢西伯上告何亲就上帝罚殷之命以不救【告叶古后反帝下一有之字　西伯文王也言纣醢梅伯以赐诸侯文王受之以祭告语于上帝帝乃亲致纣之罪罚故殷之命不可复救也】师望在肆昌何识鼓刀扬声后何喜【识与志同喜叶许寄反　师望大师吕望谓太公也昌文王也言太公在市肆而屠文王何以识知之乎后亦谓文王也吕望鼓刀在列肆文王亲往问之吕望对曰下屠屠牛上屠屠国文王喜载与俱归此问何但闻其鼓刀之声而亲往问之乎然此与猎于渭濵而得大公之説不同盖当时好事者之言犹伊尹负鼎百里自鬻之比惜乎孟子时无问者不得并掊击之也然则其问亦不足荅矣】武发杀殷何所悒载尸集战何所急【悒音邑　言武王发欲诛殷纣何所悁悒而不能久忍遂载文王之柩于军中以防战何所急而然也此亦当时传闻之语故为伯夷扣马之词亦有父死不葬之云与此皆误也】伯林雉经维其何故何感天抑坠夫谁畏惧【一无何字坠已见上　旧注以此为晋太子申生之事未知是否】皇天集命惟何戒之受礼天下又使至代之【言皇天集禄命以与王者何不常有以戒之而使至于危亡乎王者既受天之礼命而王天下天又何为使他姓代之乎其警戒之意至深切矣】初汤臣挚后兹承辅何卒官汤尊食宗绪【卒一作萃　言汤初举伊尹以为凡臣耳后知其贤乃以备凝丞辅翼也官如官卿之适之官言终使汤为天子尊其先人以王者礼乐祭祀绪业流于子孙也】勲阖梦生少离散亡何壮武厉能流厥严【严叶五郎反诗殷武篇有此例　勲功也阖吴王阖庐也梦阖庐祖父寿梦寿梦卒太子诸樊立诸樊卒传弟余祭余祭卒传弟夷末夷末卒当传弟札札不受夷末之子王僚立阖庐诸樊之长子次不得为王少离散亡放在外乃使专诸刺王僚代为呉王以伍子胥为将破楚入郢是能壮其猛厉勇武而流其威也】彭铿斟雉帝何飨受寿永多夫何长【飨叶虚良反长上一有久字　彭铿彭祖也旧説铿好和滋味进雉羮于尧尧飨之而锡以寿考至八百嵗荘子以为上及有虞下及五伯是也但此本谓上帝已为妄説而旧注以为尧又妄之尤也】中央共牧后何怒蛾微命力何固【牧一作收一作枚音风一作蠭一作螽非是蛾古蚁字一作蚁　此章之义未详当阙】惊女采薇鹿何祐北至回水萃何喜【祐叶于忌反　此章未详亦当阙】兄有噬犬弟何欲易之以百两卒无禄【噬音筮两音亮　旧注以此为秦公子鍼之事然与左传不同未知是否】薄暮雷电归何忧厥严不奉帝何求【此下皆不可晓今阙其义】伏匿穴处爰何云荆勲作师夫何长【长下一有先字非是自此至篇终皆隔句叶韵】悟过改更我又何言吴光争国久余是胜【悟一作寤更音庚一无我字非是言叶音银胜叶音商吴光即阖闾也】何环穿自闾社丘陵爰出子文【环穿自闾社丘陵七字一作环闾穿社以及丘陵是淫是荡十二字　子文楚令尹鬪谷于菟也左传曰若敖娶于防生鬪伯比若敖卒从其母畜于防淫于防子之女生谷于菟实为令尹子文夫子称其忠事见论语他则不可晓矣】吾告堵敖以不长【楚人谓未知君而死者曰敖堵敖者楚文王子成王兄也】何试上自予忠名弥彰【试一作议予音与一作与彰一作章】








　　楚辞集注巻三
　　钦定四库全书
　　楚辞集注巻四　　　　　宋　朱子　集注九章第四【离骚十四至二十二】
　　九章者屈原之所作也屈原既放思君念国随事感触輙形于声后人辑之得其九章合为一巻非必出于一时之言也今考其词大扺多直致无润色而惜徃日悲囘风又其临絶之音以故颠倒重复倔强踈卤尤愤懑而极悲哀读之使人太息流涕而不能巳董子有言为人君者不可以不知春秋前有谗而不见后有贼而不知呜呼岂独春秋也哉
　　惜诵以致愍兮发愤以抒情所非忠而言之兮指苍天以为正【愍音敏一作慜非是抒从手上与丈吕二反一作纾亦通非一作作忠下一有心字皆非是正叶音征　惜者爱而有忍之意诵言也致极也愍忧也愤懑也抒挹而出之也所者誓词犹所谓所不与舅氏同心所不与崔庆者之类也苍天之色也正平也犹言有如白水有如上帝之类也言始者爱惜其言忍而不发以致极其忧愍之心至于不得巳而后发愤懑以抒其情则又从而誓之曰所我之言有非出于中心而敢言之于口则愿苍天平己之罪而降之罚也】令五帝以折中兮戒六神与向服俾山川以备御兮命咎繇使听直【令音零折从手之舌反一作析非是中陟仲反与一作以服叶蒲北反命一作防使一作以此皆指天自誓之词欲使上天命此众神察其是非若曰司谨司盟名山大川羣神羣祀先王先公也五帝五方之帝以五色为号者太一之佐也折中谓事理有不同者执其两端而折其中也若史记所谓六艺折中于夫子是也六神日月星水旱四时寒暑也向对也服服罪之词书所谓五刑有服者也山川名山大川之神也御侍也咎繇舜士师能明五刑者也听直听其説之曲直也】竭忠诚而事君兮反离羣而赘肬忘儇媚以背众兮待明君其知之【君兮之间一有子字非是赘之瑞反肬音尤一作尤叶于其反儇诗縁反背音佩一无明字一无君字皆非是　赘肬肉外之余肉荘子所谓附赘悬肬者是也儇轻利也媚佞也言尽忠以事君反为不尽忠者所摈弃视之如肉外之余肉然吾宁忘儇媚之态以与众违其所持者独待明君之知耳】言与行其可迹兮情与貌其不变故相臣莫若君兮所以证之不逺【行下孟反相息亮反之下一有而字非是　言人臣之言行既可踪迹内情外貌又难变匿而人君日以其身亲与之接宜其最能察夫忠邪之辨盖其所以騐之不在于逺也左传曰知子莫若父知臣莫若君此之谓也】吾谊先君而后身兮羌众人之所仇也专惟君而无他兮又众兆之所雠也【羌下一有然字非是一无二也字兆一作人　谊与义同怨耦曰仇惟思念也百万曰兆雠谓怨之当报者】壹心而不豫兮羌不可保也疾亲君而无他兮有招祸之道也【疾一作病非是不豫言果决不犹豫也不可保言君若不察则必为众人所害也疾犹力也与上文专惟君之语同力于亲】
　　【君而无私交固招祸之理】思君其莫我忠兮忽忘身之贱贫事君而不贰兮迷不知宠之门【忠一作知而一作其门叶弥贫反　言我思君意常谓羣臣莫有忠于我者则是贵近之臣皆不能致其身矣故忘巳之贱贫而欲自进以効其忠然其进也亦但知尽心以事君而巳固不懐贰以求宠也是以视众人之遇宠而心若迷惑不知其所从入之门也】忠何辜以遇罚兮亦非余之所志也行不羣以颠越兮又众兆之所咍也【辜一作罪以一作而余一作吾志叶音之一无二也字行下孟反咍呼来反叶呼其反　咍啁笑楚语也言无罪放逐本非臣子夙心所期望但以行不羣而至此遂为众所笑耳】纷逢尤以离谤兮謇不可释也情沈抑而不逹兮又蔽而莫之白也【白叶音弼一无二也字　纷乱貌尤过也謇词也释解也沈没也抑按也白明辨也】心郁邑余侘傺兮又莫察余之中情固烦言不可结而诒兮愿陈志而无路【心一作忳侘傺音义并巳见骚经中情以韵叶之当作善恶字又当以去声读由骚经一句差互故此亦因之耳固一作故结下一无而字诒音怡烦言谓烦乱之言左传曰啧有烦言是也骚经曰解佩纕以结言思美人曰言不可结而诒疑古者以言寄意于人必以物结而致之如结绳之为也】退静黙而莫余知兮进号呼又莫余闻申侘傺之烦惑兮中闷瞀之忳忳【号音豪中一作心一心上别有中字瞀音茂忳徒昆反　号大呼也申重也闷烦也瞀乱也忳忳忧貌】昔余梦登天兮魂中道而无杭吾使厉神占之兮曰有志极而无旁【杭一作航　杭方两舟而并济也通作航厉神盖殇也左传晋侯梦大厉祭法有防厉公厉族厉主杀伐之神也旁辅也言梦登天而无船者其占为但有心志劳极而无辅助也】终危独以离异兮曰君可思而不可恃故众口其铄金兮初若是而逢殆【铄书药反殆叶徒系反　终危独以离异果如始者占梦者之言也君可思者臣子之义也不可恃者其明暗贤否所遇有不同也众口铄金美金见毁众共疑之数被烧炼以至销铄也殆危也言初以君为可恃故被众毁而遭危殆也】惩热羮而吹兮何不变此志也欲释阶而登天兮犹有曩之态也【惩热羮一本热作于而羮下有者字一本有于热者皆非是一作惩热于羮而无者字亦通一作韲并音赍此下一有之字一无二也字态叶音替　凡醢醤所和细切为或曰捣姜蒜辛物为之者也阶梯也盖热而冷有人歠羮而太热其心惩防后见冷犹恐其热而吹之以喻常情既以忠直得罪即痛自惩防过为阿曲而我今尚欲释阶而登天则是不自惩防而犹有前日忠直之意也】众骇遽以离心兮又何以为此伴也同极而异路兮又何以为此援也【一无众字援于愿反一无二也字　伴侣也极至也援引也言众人见己所为皆惊骇遑遽以离心则不与己为侣者也与众人同事一君而其志不同则如同欲至于一处而各行一路谁可与相援引而俱进者耶】晋申生之孝子兮父信谗而不好行婞直而不豫兮鮌功用而不就【好呼报反叶呼鬭反　申生事见左传礼记鮌事见骚经天问篇不豫见上】吾闻作忠以造怨兮忽谓之过言九折臂而成医兮吾至今乃知其信然【成一作为为下有良字一无至字一无信字　忽者易而畧之之意人九折臂更歴方药乃成良医故吾于今乃知作忠造怨之语为诚然也左传曰三折肱为良医亦此意也】矰弋机而在上兮罻罗张而在下设张辟以娱君兮愿侧身而无所【矰则僧反弋一作隿罻音尉下叶音户辟毗亦反又音臂　矰缴射鸟短矢也弋缴射也机张机以待发也罻罗掩鸟网也辟开也与辟同或云谓弩臂也言谗贼之人隂设机械张布开辟伤害君之所恶以悦君意使人忧惧虽欲侧身以避之而犹恐无其处也】欲儃佪以干傺兮恐重患而离尤欲髙飞而逺集兮君罔谓女何之【儃知然反恐邱用反重储用反　儃佪不进貎干傺谓求住也重増益也离遭也集鸟飞而下止也谓逺遁也如此则又恐君得无谓女欲去我而何徃乎】欲横奔而失路兮盖坚志而不忍背膺牉以交痛兮心郁结而纡轸【一无盖字坚志一作志坚背音贝牉音判下一有合字膺下一有敷字结一作约　横奔失路妄行违道之譬也膺胷也牉半分也礼传曰夫妻牉合也言欲妄行违道则吾志巳坚而不忍为通上章三者皆不可为则背胷一体而中分之其交为痛楚有不可言者矣】捣木兰以矫蕙兮糳申椒以为粮播江离与滋菊兮愿春日以为糗芳【捣音祷矫一作挢糳即各反　捣舂也矫犹糅也糳精细米也播种也滋见骚经糗糒也干饭屑也春日新蔬未可食即且以此为糗而又不忘其芳香言不变其素守也】恐情质之不信兮故重着以自眀挢兹媚以私处兮愿曽思而逺身【质音致一作志重直用反挢居表反曽音増明叶音芒思去声身叶音商　质犹交质之质挢举也媚爱也谓所爱之道所守之节也私处犹曰自娱也曽重也曽思所以虑害逺身所以避害也】
　　右惜诵【此篇全用赋体无他寄托其言明切最为易晓而其言作忠造怨遭谗畏罪之意曲尽彼此之情状爲君臣者皆不可以不察】
　　余防好此竒服兮年既老而不衰带长铗之陆离兮冠切云之崔嵬【铗古挟反冠去声崔音摧嵬一作巍并五囘反　竒服竒伟之服以喻髙洁之行下冠剑被服皆是竒服也铗剑把或曰刀身剑锋也长铗见史记切云当时髙冠之名】被明月兮佩寳璐世溷浊而莫余知兮吾方髙驰而不顾驾青虬兮骖白螭吾与重华游兮瑶之圃【璐音路知下一无兮字顾下一有兮字皆非是虬螭音义皆巳见前篇圃叶去声　在背曰被明月珠名以其夜光有似明月故以为名璐美玉名乗灵物从圣帝游寳所皆见其志行之髙逺】登昆仑兮食玉英吾与天地兮比寿与日月兮齐光哀南夷之莫吾知兮旦余将济乎江湘【英叶于姜反比齐一皆作同一无将字乎一作于　登昆仑言所至之髙食玉英言所养之洁南夷谓楚国也】乗鄂渚而反顾兮欵秋冬之绪风歩余马兮山臯邸余车兮方林【欵音哀风叶孚金反邸下礼反一作低　鄂渚地名今鄂州也欵叹也方言云南楚谓然为欵史汉亚父曰唉及唐人欵乃皆此字也邸至也一作低者説见招魂轩辌既低下方林地名】椉舲船余上沅兮齐吴防而撃汰船容与而不进兮淹囘水而凝滞【舲音零一作拎上时掌反防比孟反又音谤汰音泰凝一作疑滞叶五介反　舲船船有窻牖者或曰小船也上谓沂流而上也齐同时并举也吴谓吴国防櫂也盖效吴人所为之櫂如云越軨蜀艇也汰水波也船不进而凝滞留落之意亦恋故都也】朝发枉陼兮夕宿辰阳茍余心之端直兮虽僻逺其何伤【陼一作渚之一作其僻一作辟其一作之　枉陼辰阳皆地名水经云沅水东迳辰阳县东南合辰水沅水又东歴小湾谓之枉陼】入溆浦余儃佪兮迷不知吾所如深林杳以冥冥兮乃猨之所居【溆徐吕反儃佪一作邅回吾下一有之字杳下一有复出杳字一作晦一作寞一无乃字晦字以下皆非是猨见前篇　溆浦亦地名】山峻髙以蔽日兮下幽晦以多雨霰雪纷其无垠兮云霏霏其承宇【髙下以一作而垠音银　霰雨冻如珠将为雪者也宇屋檐也】哀吾生之无乐兮幽独处乎山中吾不能变心以从俗兮固将愁苦而终穷【乐音洛】接舆髠首兮桑扈臝行忠不必用兮贤不必以伍子逢殃兮比干醢【髠音坤臝一作裸并力果反醢叶呼彼反　接舆楚狂也被髪佯狂后乃自髠桑扈即荘子所谓子桑戸臝行谓赤体而行也或疑论语所谓子桑伯子亦是此人盖夫子称其简家语又云伯子不衣冠而处夫子讥其欲同人道于牛马即此裸行之证也以亦用也伍子吴相伍员子胥也谏夫差令伐越不听被杀盛以鸱夷而浮之江事见左传史记比干事见骚经天问】与前世而皆然兮吾又何怨乎今之人余将董道而不豫兮固将重昏而终身【董正也不豫见惜诵重昏重复暗眛终不复见光明也】乱曰鸾鸟凤皇日以逺兮燕雀乌鹊巢堂坛兮【坛式反　比也言仁贤逺去而谗佞见亲也】露申辛夷死林薄兮腥臊并御芳不得薄兮【臊音騒得薄之薄音傅　比也露申未详丛木曰林草木交错曰薄腥臊臭恶也御用也薄附也言汚贱并进而芳洁不容也】隂阳易位时不当兮懐信侘傺忽乎吾将行兮【一无忽字非是行叶户郎反　比而赋也隂谓小人阳谓君子将行谓将逺去也】
　　右渉江【此篇多以余吾并称详其文意余平而吾倨也】
　　皇天之不纯命兮何百姓之震愆民离散而相失兮方仲春而东迁【纯不杂而有常也震动也愆过也仲春二月隂阳之中冲和之气人民和乐之时也屈原被放时适防凶荒人民离散而原亦在行中闵其流离因以自伤无所归咎而叹皇天之不纯其命不能福善祸滛相恊民居使之当此和乐之时而遭离散之苦也】去故乡而就逺兮尊江夏以流亡出国门而轸懐兮甲之鼂吾以行【鼂职夭反一作晁行叶戸郎反　遵循也江大江也夏水名或以为自江而别以通于汉还复入江冬竭夏流故谓之夏而其入江处今名夏口即志所谓江有泛也轸痛也甲日也鼂旦也原自言其以甲日鼂旦而行也】发郢都而去闾兮怊荒忽其焉极楫亝扬以容与兮哀见君而不再得【一无都字一无怊字其一作之一无其字皆非是郢都在汉南郡江陵县闾里门也亝扬同举也容与徘徊也言鼓棹者亦不欲去知巳之恋恋于君也】望长楸而太息兮涕滛滛其若霰过夏首而西浮兮顾龙门而不见【楸音秋太一作叹　楸梓也长楸所谓故国之乔木使人顾望徘徊不忍去也滛滛流貌夏首夏水口也浮不进之而自流也龙门楚都南关三门一名龙门一名脩门囘望而不见都门则其悲愈甚矣】心婵媛而伤懐兮眇不知其所蹠顺风波而流从兮焉洋洋而为客【其一作余一无其字蹠音只叶音灼一作宅焉如字客叶康落反婵媛两见前篇眇犹逺也蹠践也洋洋无所归貌】　凌阳侯之汜滥兮忽翺翺之焉薄心絓结而不解兮思蹇产而不释【汜孚梵反焉于防切薄音搏絓音画释叶时若反　凌乗也阳侯阳国之侯溺死于水其神能爲大波汜滥波貌薄止也絓悬也蹇产诘曲貌】将运舟而下浮兮上洞庭而下江去终古之所居兮今逍遥而来东【江叶音工上时掌反下遐嫁反终古亦两见前篇】羌灵魂之欲归兮何须臾而忘反背夏浦而
　　西思兮哀故都之日逺【羌一作嗟　时未过夏浦也故背之而囘首西乡以思郢也】登大坟以逺望兮聊以舒吾忧心哀州土之平乐兮悲江界之遗风【乐音洛介一作界风叶孚金反　水中髙者曰坟诗汝坟是也望望郢都也平乐地寛慱而人富饶也介间也遗风谓故家遗俗之善也】当陵阳之焉至兮淼南渡之焉如曽不知夏之为邱兮孰两东门之可芜【淼音眇陵阳未详淼滉漾无涯也于是始南渡大江矣夏大屋也邱荒墟也孰谁也两东门郢都东关有二门也芜秽也言懐王曽不知都邑宫殿之夏屋当为邱墟又不知两东门亦先王所设以守国者岂可使之至于芜废耶懐王二十一年秦遂防郢而楚徙陈不知在此后几年也】心不怡之长久兮忧与忧其相接惟郢路之辽逺兮江与夏之可渉【与忧一作与愁其一作之　怡乐也忧忧相接首尾如一继续无巳也】忽若去不信兮至今九年而不复惨郁郁而不通兮蹇侘傺而含慼【一无去字或恐去字上下有脱误慼叶七六反补注考原初被放在懐王十六年至十八年复召用之三十年秦约懐王与防原谏止之不从懐王遂死于】
　　【秦项襄王立复放屈原此云九年不复不知的在何时也】外承欢之汋约兮谌荏弱而难持忠湛湛而愿进兮妬被离而鄣之【汋音绰谌市林反荏音稔湛徒感反被音披一作披鄣音章　汋约好貌谌诚也荏亦弱也湛湛重厚貌被离众盛貌鄣壅也言小人外为谀説以奉君之欢适情态美好诚使人心意软弱而不能自持是以懐忠而愿进者皆为所嫉妬而壅蔽不得进也此章形容邪佞之态最为精切读者宜深味之则知佞人之所以殆又信此语与孔圣之言实相发眀也】彼尧舜之抗行兮了杳杳其薄天众谗人之嫉妬兮被以不慈之伪名【一无彼字行下孟反了音了一无了字而作杳冥冥薄音慱天叶铁因反尧舜与贤而不与子故有不慈之名荘子云尧不慈舜不孝盖战国时流俗有此语也】憎愠惀之
　　修美兮好夫人之忼慨众踥蹀而日进兮美超逺而逾迈【愠纡粉反惀力允反好呼报反夫叶音扶忼苦郎反慨一作磕苦盖反踥思叶反蹀音牒　愠心所緼积也思求晓知谓之惀忼慨激昻之意补曰君子之愠惀若可鄙者小人之忼慨若可喜者唯明者能察之踥蹀行貌亦谓谗佞之人日进于前使人美而好之愈甚而无巳也】乱曰曼余目以流观兮冀壹反之何时鸟飞返故乡兮狐死必首邱信非吾罪而弃逐兮何日夜而忘之【曼音万首式救反邱叶音欺曼逺意鸟飞反故乡思旧巢也首邱谓以首枕邱而死不忘其所自生也礼曰夫鸟兽防其羣匹越月逾时则必反廵过其故乡又曰乐乐其所自生礼不忘其本古人有言曰狐死正邱首仁也忘谓忘其故都也】
　　右哀郢
　　心郁郁之忧思兮独永叹乎増伤思蹇产之不释兮曼遭夜之方长【一无心字】悲秋风之动容兮何囘极之浮浮数惟荪之多怒兮伤余心之懮懮【悲下一有夫字数所矩反荪一作荃懮音忧秋风动容谓秋风起而草木变色也囘极浮浮未详所谓或疑囘极指天极囘旋之枢轴浮浮言其运转之速而不可常亦未知其是否也大扺此下诸篇用字立语多不可解甚者今皆阙之不敢强为之説也数计也惟思也荪説见骚经盖寓意于君也忧愁也言计而思之君多妄怒刑罚不中使余心忧也】愿遥赴而横奔兮览民尤以自镇结防情以陈词兮矫以遗夫美人【镇音珍遗去声　尤过也镇止也矫举也览民之尤而察其有罪之实庻以自止其忧则又愈见其怒之不当而可忧益甚故结情于词以告君也美人巳见骚经亦寄意于君也】昔君与我成言兮曰黄昏以为期羌中道而囘畔兮反既有此他志【成一作诚曰一作日志叶音之　成言黄昏説见骚经言君与己始亲而后防也】防吾以其美好兮览余以其脩姱与余言而不信兮盖为余而造怒【防与骄同览一作鉴姱叶音户盖一作盍为去声　防矜也荘子曰虚防而盛气览示也姱好也言君自多其能言又非实本无可怒但以恶我之故为我作怒也】愿承闲而自察兮心震悼而不敢悲夷犹而冀进兮心怛伤之憺憺【闲音闲怛当割反一作怕非是憺徒敢反间闲暇也荘子曰今日宴闲察明也怛悲惨也憺憺安静意谓欲承君之闲暇以自明而不敢然又不能自】
　　【巳故夷犹欲进而心复悲惨遂静黙而不敢言也观此则知屈原事君惓惓之意盖极深厚岂乐以婞直犯上而取名者哉】兹歴情以陈辞兮荪详聋而不闻固切人之不媚兮众果以我为患【兹歴一作歴兹详音佯与佯同患音还叶胡门反　歴犹列也详诈也切人不媚言恳切之人不能软媚君或未怒而众巳病之盖恶其伤己也】初吾所陈之耿着兮岂不至今其庸亡何独乐斯之蹇蹇兮愿荪美之可完【耿古逈反一无不字非是乐音洛独乐王逸作毒药而无斯字非是完叶胡光反一作光　耿明貌庸何用也左传曰晋其庸可冀乎言昔吾所陈之言明白如此岂不至今犹可覆视而何用乃亡之耶然吾非独乐为此蹇蹇而不乐为顺从也但以愿君之徳美犹可复全是以不得巳而为此耳所谓尚幸君之一寤者如此其志切矣】望三五以为像兮指彭咸以为仪夫何极而不至兮故逺闻而难亏【三五一作前圣闻音问　三五谓三皇五帝或曰三王五伯也像谓肖古人之形而则其象也仪谓以彼人为法而效其仪如仪礼所説国君行礼而视祝为节之类是也极至也至到也视彼像仪而必欲求到其极则逺闻而难亏矣】善不由外来兮名不可以虚作孰无施而有报兮孰不实而有获【施始豉反实当作殖获一作获非是　此四语者明白亲切不烦解説虽前圣格言不过如此不可但以词赋读之也】少歌曰与美人之抽思兮并日夜而无正防吾以其美好兮敖朕辞而不听【少诗照反一作小一无之字并一作弃日下仍有憾字夜下一无而字之字以下皆非是正叶音征敖与傲同一作謷听平声　少歌乐章音节之名荀子佹诗亦有小歌即此类也抽防也思意也并日夜言旦莫如一也无正无与平其是非也敖倨视也】倡曰有鸟自南兮来集汉北好姱佳丽兮牉独处此异域既惸独而不羣兮又无良媒在其侧道卓逺而日忘兮愿自申而不得望北山而流涕兮临流水而太息【倡读曰唱牉见惜诵惸渠营反侧叶荘力反卓一作逴不一作未得叶徒力反北山一作南山流一作深　倡亦歌之音节所谓发歌句者也鸟盖自喻屈原生于防峡而仕于鄢郢是自南而集于汉北也】望孟夏之短夜兮何晦明之若岁惟郢路之辽逺兮魂一夕而九逝【秋夜方长忧不能寐故望孟夏之短夜而冀其易晓也晦明若岁夜未短也一夕九逝思之切也】曽不知路之曲直兮南指月与列星愿径逝而不得兮魂识路之营营【一本南指至得兮十三字在营营之下非是营营一作焭焭　言初不识路后以月星而知向背然欲去而又未得者以魂虽识路而营营独徃无与俱也】何灵魂之信直兮人之心不与吾心同理弱而媒不通兮尚不知余之从容【言灵魂忠信而质直不知人心之异于我故虽得归亦无与左右而道逹之者彼又安能知我之闲暇而不变所守乎】乱曰长瀬湍流泝江潭兮狂顾南行聊以娱心兮【湍流亦作流湍潭叶音寻　瀬水浅处湍急流也逆流而上曰泝潭深渊也狂顾忧惧而惊视也自江入湖自湖入湘皆沂流而南行也】轸石崴嵬蹇吾愿兮超回志度行隐进兮【崴音隈又乌背反嵬吾回反又音懐愿叶鱼靳反或如字进如字或音荐　轸石未详超回隐进亦不可晓今并阙之】低佪夷犹宿北姑兮烦寃瞀容实沛徂兮【瞀音茂　北姑盖地名瞀容瞀乱之意见于容貌也实沛徂诚欲沛然如水之流去也】愁叹苦神灵遥思兮路逺处幽又无行媒兮【媒叶莫悲反灵灵魂也】道思作颂聊以自救兮忧心不遂斯言谁告兮【一无以字告叶居后反　道思者且行且思也救解也】
　　右抽思【以篇内少歌首句二字为名】
　　滔滔孟夏兮草木莽莽伤懐永哀兮汩徂南土【滔他刀反史记作陶莽莫补反汩越笔反　滔滔水大貎莽莽茂盛貎汩行貎徂南土泝沅湘也】眴兮杳杳孔静幽黙郁结纡轸兮离愍而长鞠抚情效志兮寃屈而自抑【眴与瞬同一音胡绢反兮字一在杳杳下静下一有兮字黙史作墨郁一作寃愍一作慜而史作之鞠叶各额反一作蘜寃屈而史作俛诎以抑叶于革反眴目数揺动之貌杳杳深之貎孔甚也黙无声也纡屈也轸痛也离遭也愍痛也鞠穷也抚循也效犹覈也抑按也言抚情覈志无有过失则屈志自抑而不惧也】刓方以为圜兮常度未替易初本迪兮君子所鄙章画志墨兮前图未改【刓五官反一无初字迪史作由画音获志史作职改叶音巳　刓圆削也度法也替废也言欲变心从俗而常法未废不能遽变也易初谓变易初心也本迪未详章明也志念也墨谓绳墨言譬之工人章明所画之绳墨而念之不忘者亦以前人之法度未改故也】内厚质正兮大人所晠巧倕不斵兮孰察其揆正【厚史作直正史作重晠史作盛倕音垂史作匠斵一作列一作断揆一作拨匠以下皆非是　所晠所盛美也倕书作垂性巧舜命以为共工斵斫也揆度也即上章所谓画也】文处幽兮蒙瞍谓之不章离娄微睇兮瞽以为无明【处幽史作幽处史无瞍字睇音弟明叶音芒　墨也幽防也有眸子而无见曰蒙无眸子曰瞍离娄古之明目者也睇盻之也瞽盲者也】变白以为黒兮倒上以为下鳯皇在笯兮鸡鹜翔舞【白下以史作而下叶音户笯音奴又女家反又音暮一作郊二字皆非是鹜音木一作雉　笯笼落也】同糅玉石兮一槩而相量夫惟党人之鄙固兮羌不知余之所臧【糅女救反槩古代反鄙一作交史无惟字固作妬余作吾无之字　槩平斗斛木也】任重载盛兮防滞而不济懐瑾握瑜兮穷不知所示【重直用反瑾音仅瑜音逾知史作得下仍有余字　盛多也防没也滞留也济度也此言重车防泞而不得度也在衣为懐在手为握瑾瑜美玉也不知所示人皆不识无可示者也】邑犬羣吠兮吠所怪也非俊疑杰兮固庸态也【犬下一有之字今从史非俊史作诽骏杰史作桀一无二也字　非毁也知过千人谓之俊十人谓之杰庸厮贱之人也】文质防内兮众不知余之异采材朴委积兮莫知余之所有【防史作踈内旧音讷又如字余史作吾异一作奥采叶此礼反朴史作朴积史作质有叶于彼反　文质其文不艶也防迂濶也内木讷也异采殊异之文采也材木中用者也朴未斵之质也委积言其多有唯所用之而世莫之知也】重仁袭义兮谨厚以为丰重华不可遌兮孰知余之从容【重平声下重华同遌一作遌史作牾洪云当作遌五故反与迮同　袭亦重也丰犹富足也遌逢也从容举动自得之意】古固有不并兮岂知其何故汤禹久逺兮邈而不可慕【史无何而字故慕下皆有也字古有不并言圣贤不并时而生也】惩违改忿兮抑心而自强离慜而不迁兮愿志之有像【违一作连强其两反慜史作湣一作闵像史作象违过也像法也强于为善而不以忧患改其节欲其志之可为法也】进路北次兮日昧昧其将暮舒忧娱哀兮限之以大故【舒史作含娱作虞　言将北归郢都而日暮不得前也于是将欲舒忧以娱哀而念人生几何死期将至其限有不可得而越也】乱曰浩浩沅湘分流汩兮脩路幽蔽道逺忽兮【史逐句有兮字自此至篇末并同分一作纷皆非是汩音骨水流声又音鹘涌波也蔽史作拂此下史有曽唫恒悲兮永叹慨兮世既莫吾知兮人心不可谓兮四句　浩浩广大也汩流貌脩长也】懐质抱情独无匹兮伯乐既没骥焉程兮【质史作情情史作质匹当作正字之误也以韵叶之及以哀时命考之则可见矣没史作殁骥下有将字　无正与并日夜无正之正之意同伯乐善相马者也程谓校量才力也】民生禀命各有所错兮定心广志余何畏惧兮【民史作人禀史作有一作万民之生　错置也言民之生莫不禀命于天而随其气之短长厚薄以为夀夭穷逹之分固各有置之之所而不可易矣吉者不能使之凶凶者不能使之吉也是以君子之处患难必定其心而不使为外物所动揺必广其志而不使为细故所狭隘则无所畏惧而能安于所遇矣】曽伤爰哀永叹喟兮世溷浊莫吾知人心不可谓兮【曽音増史无浊字莫作不一无人心字或无人字或无人心而有念字一本无浊吾人心四字　按此四句若依史记移着上文懐质抱情之上而以下章死不可让愿勿爱兮承余何畏惧之下文意尤通贯但史于此又再出恐是后人因校误加也】知死不可让愿勿爱兮眀告君子吾将以为类兮【爱叶于既反眀下一有以字　补曰屈子以为知死之不可让则舍生而取义可也所恶有甚于死者岂复爱此七尺之躯哉类法也以此言为法也】
　　右懐沙【言懐抱沙石以自沈也】
　　思美人兮擥涕而竚眙媒絶路阻兮言不可结而诒【竚直吕反眙丑吏反媒一作路路一作媒絶下一有而道字一无下而字诒叶音异　美人説见上篇寄意于君也擥犹収也竚久立也眙直视也】蹇蹇之烦寃兮陷滞而不发申旦以舒中情兮志沈菀而莫逹【寃一作惋陷一作滔以一作不一无志字菀音鬱莫一作不承上路阻而言陷滞不发亦以陷泞为喻也申重也今日巳暮明日复旦也菀积也】愿寄言于浮云兮遇丰隆而不将因归鸟而致辞兮羌迅髙而难当【迅一作宿当一作寓皆非是　亦承上章陷滞而言欲因云致辞则云师不听欲因鸟致辞则鸟飞速而又髙难可当值也】髙辛之灵晟兮遭鸟而致诒欲变节以从俗兮媿易初而屈志【晟一作盛一作威诒志皆叶平去二声媿与愧同　鸟致诒事见天问此因上章归鸟难当而上感髙辛之事下愧不能易初而屈志也】独歴年而离愍兮羌凭心犹未化宁隐闵而寿考兮何变易之可为【冯与凭同化叶音嬀闵一作愍易之一作初而　冯愤懑也隠闵寿考优防卒岁也然终不能变易其初心也】知前辙之不遂兮未改此度车既覆而马颠兮蹇独懐此异路【辙一作道未一作末度下一有也字　知直道之不可行而不能改其度虽至于车倾马仆而犹独懐其所由之道不肯同于众人也】勒骐骥而更驾兮造父为我操之迁逡次而勿驱兮聊假日以须旹指嶓之西隈兮与纁黄以以为期【更平声造七到反父音甫为去声我一作余操七刀反之字为韵逡七旬反旹古时字嶓音波隈一作隅纁一作曛并音熏　造父善御周穆王时人操之执辔也迁犹进也逡次犹逡巡也嶓冢山名汉水所出也见禹贡纁浅绛也日将入时色纁且黄也以马既颠故更驾骏马使善御者操其辔逡巡而不速徃但期至于荒陬絶逺之地以穷日之力而自休焉盖知世路之不可由而欲逺去以俟命也】开春发岁兮白日出之悠悠吾将荡志而愉乐兮遵江夏以娱忧【将一作且荡一作荡】擥大薄之芳茝兮搴长州之宿莽惜吾不及古之人兮吾谁与玩此芳草【擥一作防茝一作芷莽莫古反惜一作然一无之字草叶七古反　不及谓生不及其同时也】解萹薄与杂菜兮备以为交佩佩缤纷以缭转兮遂萎絶而离异吾且儃佪以娱忧兮观南人之变态窃快在其中心兮扬厥凭而不竢芳与泽其杂糅兮羌芳华自中出【萹音匾备一作脩佩叶音备以一作其缭音了萎于危反儃佪一作徘徊态叶音替窃上一有吾字一无在字一无其字出叶尺遂反　萹萹蓄也似小梨赤茎节好生道旁薄丛也交佩左右佩也萹蓄杂菜皆非芳草故言解去二物而以上文之茝莽备为交佩也缭绕也缤纷缭转言佩之美然适佩之而遽巳萎絶而离异矣于是且复优游忘忧以观世变又乐其所得于中者以舒愤懑而无待于外则其芬芳自从中出初不借美于外物也】纷郁郁其逺烝兮满内而外扬情与质信可保兮羌居蔽而闻章【烝一作承居一作重羌居一作居重闻去声　郁郁盛也烝芳气之逺闻也此承上章芳华自中出遂言其郁郁逺烝皆由情质诚实可保故所居虽蔽而其名闻则章也】令薜荔以为理兮惮举趾而縁木因芙蓉以为媒兮惮褰裳而濡足【以一作而因一作用褰起防反　内美既足耻因介绍以为先容而托以有惮也】登髙吾不説兮入下吾不能固朕形之不服兮然容与而狐疑【说音悦能叶音泥　道既不行居上处下无适而可形偃蹇而不服心耿介而使然也】广遂前画兮未改此度也命则处幽吾将罢兮愿及白日之未暮也独焭焭而南行兮思彭咸之故也【画音获一无则字罢读作疲暮下一无也字　画与懐沙章画之画同】
　　右思美人
　　惜徃日之曾信兮受命诏以昭时奉先功以照下兮眀法度之嫌疑【时一作诗非是　时谓时之政治也言徃日尝见信于君而受命以昭眀时之政治也先功谓先君之功烈也嫌疑谓事有同异而可疑者也】国富强而法立兮属贞臣而日娭秘宻事之载心兮虽过失犹弗治【属音烛娭与嬉同一作娱非是秘一作移宻一作察弗一作不治如字平声　属付也贞臣正固之臣原自谓也日娭所谓逸于得人也虽国所秘之宻事皆载于其心是以或有过失犹寛而不治其罪也】心纯厐而不泄兮遭谗人而嫉之君含怒以待臣兮不清澂其然否【厐莫江反泄音薛一作贯非是嫉之亦作佞嫉亦非是澂音澄一作澈非是否叶音悲　厐厚也泄漏也谓不敢漏其宻事也谗人谓上官大夫靳尚之徒也清澂犹审察也史记云懐王使屈原造为宪令属草藁未定上官大夫见而欲夺之原不与因谗之曰王使屈平为令众莫不知每一令出平伐其功曰非我莫能为也王怒而疏屈平即此事也】蔽晦君之聪明兮虚惑误又以欺弗参验以考实兮逺迁臣而弗思信谗谀之溷浊兮晠气志而过之【虚惑误一作惑虚言溷浊一作浮说晠古盛字　虚空言也惑误疑而误之也然犹畏之也至于欺则公肆诬罔而无所惮矣王逸曰专擅恩威握主权也欺罔戯弄若转丸也此言得之矣过之犹所谓督过之也】何贞臣之无辜兮被讟谤而见尤慙光景之诚信兮身幽隠而备之【辜一作罪讟一作离尤叶于其反　无罪见尤慙见光景故窜身于幽隐然亦不敢不为之备也】临沅湘之渊兮遂自忍而沈流卒没身而絶名兮惜廱君之不昭【沅一作江遂一作不没一作沈絶一作灭廱古壅字昭叶音周或云流周并叶之韵后三章放此　言沈流之后没身絶名不足深惜但惜此谗人廱君之罪遂不昭著耳此原所以忍死而有言也其亦可悲也哉】君无度而弗察兮使芳草为薮幽焉舒情而抽信兮恬死亡而不聊独鄣廱而蔽隠兮使贞臣而无由【聊叶音留鄣音章廱见上贞一作忠无一作为　无度弗察王逸曰上无捡押以知下也记曰无节于内者其察物弗省矣此之谓也薮幽薮泽之幽暗也言芳草冝殖于阶庭而今反使为薮泽之幽暗也恬安也言安于死亡不茍生也无由无路可行也】闻百里之为虏兮伊尹烹于庖厨吕望屠于朝歌兮甯戚歌而饭牛不逢汤武与桓缪兮世孰云而知之【厨叶音稠之叶音周　晋献公虏虞君与其大夫百里奚以百里奚为秦缪公夫人媵百里奚亡走宛楚鄙人执之缪公闻其贤以五羖羊皮赎之释其囚与语国事大説授以国政号曰五羖大夫伊吕甯戚事见骚经天问】吴信谗而弗味兮子胥死而后忧介子忠而立枯兮文君寤而追求封介山而为之禁兮报大徳之优游思久故之亲身兮因缟素而哭之【弗一作不山下一无而字缟音杲哭下之叶音周自沈流至此二十四句为一韵　味譬之食物咀嚼而审其美恶也子胥事见渉江介子名推文君晋文公也文公为公子时遭骊姬之譛而出奔介子推从行道乏食子推割股肉以食文公文公得国赏从行者不及子推子推入绵上山中文公寤而求之子推不出文公因烧其山子推抱树自烧而死文公遂封绵上之山号曰介山禁民樵采使奉子推祭祀以报其徳又变服而哭之优游言其徳之大也亲身切于巳身谓割股也缟素白致缯也】或忠信而死节兮或訑谩而不疑弗省察而按实兮听谗人之虚辞芳与泽其杂糅兮孰申旦而别之【訑一作施音移谩谟官反省息井反别彼列反一説自篇首至此为一韵】何芳草之早殀兮微霜降而下戒谅聪不明而蔽廱兮使谗谀而日得【殀一作夭于矫反戒叶居得反聪不一作不聪或疑无不字而明下而字当作之得得志也】自前世之嫉贤兮谓蕙若其不可佩妬佳冶之芬芳兮母姣而自好虽有西施之美容兮防妬入以自代【佩叶音备佳一作娃音谟姣音绞好音耗叶虚既反代叶徒计反　若杜若也冶妖冶女态母黄帝妻貌甚丑姣妖媚也西施越之美女勾践得之以献吴王】愿陈情以白行兮得罪过之不意情寃见之日明兮如列宿之错置【行下孟反寃一作宛宿音秀错仓各反　白明也自明其行之无罪也不意出于意外也情寃情实与寃枉犹言曲直也列宿错置言其光辉而明白也】椉骐骥而驰骋兮无辔防而自载乗汜泭以下流兮无舟檝而自备背法度而心治兮辟与此其无异【骐骥按王逸解为驽马又详下文恐当作驽骀载叶子赐反汜音泛泭音敷舟字疑当作维檝一作楫治一作殆非是辟与譬同一作譬　辔马缰防马勒也载乗也汜泭编竹木以渡水者也既无骐骥而但乗驽马又无辔御与御者而自乗载既无舟航而但乗汜泭又无维檝与舟人而自为备御其亦可谓危矣背法度而以私意自为治者与此无以异也】宁溘死而流忘兮恐祸殃之有再不毕辞以赴渊兮惜廱君之不识【再叶子赐反识音志又音试自可佩至此十二句为一韵　不死则恐邦其沦丧而辱为臣仆故曰祸殃有再箕子之忧盖如此也识记也设若不尽其辞而闵然以死则上官靳尚之徒廱君之罪谁当记之耶其为后世君臣之戒可谓深切着明矣】
　　右惜徃日
　　后皇嘉树橘徕服兮受命不迁生南国兮【徕古来字服叶蒲北反国音域　后皇指楚王也嘉喜好也言楚王喜好草木之树而橘生其土也汉书江陵千树橘楚地正产橘也受命不迁记所谓橘逾淮而北为枳也旧説屈原自比志节如橘不可移徙是也篇内意皆放此】深固难徙更壹志兮緑叶素荣纷其可喜兮【荣一作华喜许志反一作嘉叶居例反　以其受命独生南国故壹志而难徙橘叶青华白纷然盛而可喜也】曽枝剡棘圆果搏兮青黄杂糅文章烂兮【曽音层剡以冉反圆果一作圜实搏从手从专徒官反烂叶卢干反　曽重累也剡利也果草木之实可食者也搏圆也与团同青未熟时黄巳熟时也先后杂糅文章烂然也】精色内白类任道兮纷緼宜脩姱而不丑兮【道叶徒茍反一作可任非是纷音坟緼音氲　精色外色精明也内白内懐洁白也外精内白似有道也纷緼盛貌】嗟尔防志有以异兮独立不迁岂不可喜兮【喜见上　尔指橘而言幼志言自幼而巳有此志盖其本性然也自此以下申前义以明巳志】深固难徙廓其无求兮苏世独立横而不流兮【补曰凡与世迁徙者皆有求也吾之志举世莫得而倾之者无求于彼故也死而复生曰苏】闭心自慎终不过失兮秉徳无私参天地兮【闭必结反俗作闲非是失叶音试一作失过一无失字皆非是或疑过字亦衍文】愿岁并谢与长友兮淑离不滛梗其有理兮【友叶羊里反离下一有而字　并谢犹永谢也岁并谢而长与友则是终身友之矣淑善也离如离立言孤特也梗强也】年岁虽少可师长兮行比伯夷置以为像兮【长上声行去声比音鼻像上声　年岁虽少亦言其本性自少而然非积习勉强伯夷孤竹君之长子也父欲立少子叔齐叔齐以让伯夷伯夷又不肯受兄弟弃国俱去之周及武王伐纣伯夷叔齐扣马而谏左右欲杀之太公曰不可引而去之遂不食周粟而饿死言橘之髙防可比伯夷宜立以为像而效法之亦因以自托也】
　　右橘颂
　　悲回风之揺蕙兮心寃结而内伤物有防而陨性兮声有隠而先倡【寃一作苑倡音昌　回风旋转之风也亦上篇悲秋风动容之意言秋令巳行防物凋陨风虽无形而实先为之倡也世之治乱道之兴废亦犹是矣】夫何彭咸之造思兮暨志介而不忘万变其情岂可盖兮孰虚伪之可长【暨其冀反盖古大反其情岂一作情岂其　因回风之有实而揺蕙遂感彭咸之志虽万变而不可易亦以其有其实也若渉虚伪则己不能久矣】鸟兽鸣以号羣兮草苴比而不芳鱼葺鳞以自别兮蛟龙隠其文章故荼荠不同畆兮兰茝幽而独芳【号音豪苴七古子闾子吕仄贾仄加五反比音鼻别彼列反荼音徒荠一作苦茝一作芷　苴枯草也葺整治也荼苦菜也荠甘菜也言秋冬向寒鸟兽鸣号以求羣类则草巳枯矣虽比而合之亦不能有芬芳之气鱼整治其鳞以自别异则蛟龙亦隠其文章以避之皆言时势之不同如回风既起则蕙不得不陨其性也盖荼荠甘苦不能同生而兰茝虽更幽僻而能自芳亦其情之不可盖者而非有虚伪之餙也】惟佳人之永都兮更统世以自贶逺志之所及兮怜浮云之相羊介志之所惑兮窃赋诗之所眀【更平声贶叶平声羊一作佯惑一作感明叶音芒　佳人原自谓也都美也更歴也统世谓先世之垂统传世也自贶谓己得续其官职也相羊浮游之貎因自言其志之髙逺与浮云齐而不能有合于世是以其志不能无惑而遂赋诗以明之也】惟佳人之独懐兮折芳椒以自处曽歔欷之嗟嗟兮独隠伏而思虑涕泣交而凄凄兮思不眠以至曙终长夜之曼曼兮掩此哀而不去【芳一作若曽音增伏一作居交下一有下字一有流字凄音妻曼莫半反】寤从容以周流兮聊逍遥以自恃伤太息之愍怜兮气于邑而不可止【容下以字一作而恃叶上声怜一作叹于音乌邑乌合反又并如字】糺思心以为纕兮编愁苦以为膺折若木以蔽光兮随飘风之所仍【糺吉酉反纕音襄一作襄　糺戾也纕已见骚经编结也膺胷也谓络胷者也光谓日光也仍因就之意言欲自晦而随俗也】存髣髴而不见兮心踊跃其若汤抚佩衽以案志兮超惘惘而遂行【髴音弗又音沸踊跃一作沸怒案从木与按从手者同惘音罔行叶戸郎反髣髴谓形似也盖指君而言也衽裳际也】岁防曶其若頽兮旹亦冉冉而将至薠蘅槁而节离兮芳已歇而不比【曶音忽薠一作苹蘅一作蘩巳一作以比音鼻时谓衰老之期也节离草枯则节处断落也比合也】怜思心之不可惩兮证此言之不可聊宁溘死而流亡兮不忍此心之常愁【聊叶音留溘一作逝此心一作为此　聊頼也】孤子唫而抆泪兮放子出而不还孰能思而不隠兮昭彭咸之所闻【唫古吟字抆音吻一作収还叶胡昆反昭一作照　防而无父曰孤放弃逐也隠痛也昭明也】登石峦以逺望兮路眇之黙黙入景响之无应兮闻省想而不可得【峦落官反景于境反葛洪始加□为影字响一作向古字借用省息井反　山小而鋭曰峦省想闻见所不能接而但可省记思想者也】愁郁郁之无快兮居戚戚而不可解心鞿羁而不开兮气缭转而自缔【之一作而快一作决一无可字解居隘反叶居岂反开一作形缭音了缔丈尔反又音啼　缭转自缔谓缭戾回转而自相结也】穆之无垠兮莽芒芒之无仪声有隠而相感兮物有纯而不可为【仪匹也或曰仪犹像也言巳之愁思浩然广大幽深不可为像也声有隠而相感意其可以寤于君心也物有纯而不可为则其心巳一于彼而不可变矣不可为如言疾不可为之意】邈漫漫之不可量兮缥绵绵之不可纡愁悄悄之常悲兮翩防防之不可娱凌大波而流风兮托彭咸之所居【邈一作藐漫一作蔓缥匹妙反纡音迂悄亲小反　邈逺也缥防细也纡萦也翩疾飞也防防逺去也流犹随也凌波随风而从彭咸又自沈之意也】上髙岩之峭岸兮处雌蜺之标颠据青冥而摅虹兮遂鯈忽而扪天吸湛露之浮凉兮漱凝霜之雰雰依风宂以自息兮忽倾寤以婵媛【峭一作陗并七反蜺五讫反详见骚经标从木匹小反摅敕居反鯈音叔扪音门湛丁感反凉一作源非是潄缩又反雰音分叶孚袁反婵媛一作儃佪非是　峭峻也标杪也颠顶也摅舒也扪抚也湛厚也漱荡口也雰雰分散貌风宂风从地出之处也倾寤倾侧而觉悟也婵媛巳见前大率悲感流连之意也】冯昆仑以澂雾兮隠防山以清江惮涌湍之礚礚兮听波声之汹汹【冯皮冰反澂一作瞰雾下一有露字隠于靳反古盖反汹音凶　冯据也如冯轼之冯澂雾去其昏乱之气也隠依也如隠几之隠清江去其浊檅之流也防与岷同在蜀郡江水所出也礚礚水石声汹汹风水声】纷容容之无经兮罔芒芒之无纪轧洋洋之无从兮驰委移之焉止【委音逶一作委移一作蛇焉于防反止一作至　容容纷乱之貌轧倾压之貌言巳心烦乱无复经纪欲进则无所从欲退则无所止也】漂翻翻其上下兮翼遥遥其左右泛潏潏其前后兮伴张弛之信期【漂音飘一作飘翻一作幡一作繙右叶羽巳反潏音决伴与叛同弛音矢期叶上声　上三句亦皆言其反覆不定之意叛缭散之貌也言其忧心虽若不能自定而其张弛进退又自不失其时也】观炎气之相仍兮窥烟液之所积悲霜雪之俱下兮听潮水之相撃【液音亦　炎气火气也相仍者相因而不巳也烟液者火气欝而为烟烟所着又凝而为液也潮海水以月加子午之时一日而再至者也朝曰潮夕曰汐】借光景以徃来兮施黄之枉防求介子之所存兮见伯夷之放迹【黄棘棘刺也枉曲也以棘为防既有芒刺而又不直则马伤深而行速旧注以为愿借神光电景飞注徃来施黄棘之刺以为防以求子推伯夷之故迹是也】心调度而弗去兮刻着志之无适曰吾怨徃昔之所冀兮悼来者之悐悐【弗一作不一无昔字悐它的反一作逖　调度见骚经悐悐忧惧貎言心乎二子之调度而不忍去刻为二子之明志而无他通徃昔所冀谓犹欲有为于时来者悐悐谓将赴水而死也】浮江淮而入海兮从子胥而自适望大河之洲渚兮悲申徒之抗迹【子胥事见前篇适便安也荘子曰申徒狄谏纣不听负石自沈于河】骤谏君而不听兮任重石之何益心絓结而不解兮思蹇产而不释【君而一作而君石一作防一作和一本无末一句非是　任负也石或谓百二十斤也补引文选江赋注云任石即懐沙也其説为近下一句説巳见哀郢】
　　右悲囘风














　　楚辞集注巻四
　　钦定四库全书
　　楚辞集注巻五　　　　宋　朱子　集注
　　逺游第五【离骚二十三】
　　逺游者屈原之所作也屈原既放悲叹之余观宇宙陋世俗之卑狭悼年寿之不长于是作为此篇思欲制链形魂排空御气浮游八极后天而终以尽反复无穷之世变虽曰寓言然其所设王子之词茍能充之实长生久视之要谱也
　　悲时俗之迫阨兮愿轻举而逺游质菲薄而无因兮焉托乗而上浮【阨音厄一作隘因一作由乗时证反】遭沈浊而污秽兮独欝结其谁语夜耿耿而不寐兮魂营营而至曙【浊下而一作之语鱼据反耿一作炯并古茗反营一作焭　耿耿犹儆儆不寐貌也营营犹曰荧荧亦耿耿之意也】惟天地之无穷兮哀人生之长勤徃者余弗及兮来者吾不闻【勤渠云反吾不一作余弗　此章四言乃此篇所以作之本意也夫神仙度世之説无是理而不可期也审矣屈子于此乃独眷眷而不忘者何哉正以徃者之不可及来者之不得闻而欲久生以俟之耳然徃者之不可及则巳末如之何矣独来者之不得闻则夫世之惠迪而未吉从逆而未凶者吾皆不得以须其反复熟烂而睹夫天定胜人之所极是则安能使人不为没世无涯之悲恨此屈子所以愿少须臾无死而侥幸万一于神仙度世之不可期也呜呼逺矣是岂易与俗人言哉】歩徙倚而遥思兮怊惝怳而永懐意荒忽而流荡兮心愁凄而増悲【怊音超惝昌两反怳吁徃反永一作乖非是懐叶胡威反荒呼广反凄一作凄　凄痛也】神儵忽而不反兮形枯槁而独留内惟省以端操兮求正气之所由【儵一作倐反一作返操七刀七到二反由一作繇　知愁叹之无益而有损乃能反自循省而求其本初也】漠虚静以恬愉兮澹无为而自得闻赤松之清尘兮愿承风乎遗则【列仙传赤松子神农时为雨师服水玉教神农能入火自烧至昆山上常止西王母石室随风雨上下炎帝少女追之亦得仙俱去张良欲从赤松子游即此也】贵真人之休徳兮美徃世之登仙与化去而不见兮名声着而日延【真一作至徳一作听非是美一作羡仙一作僊着一作章　身隠而不可见独有名字可闻耳】竒傅説之托辰星兮羡韩众之得一形穆穆以浸逺兮离人羣而遁逸【羡似面反一作美众一作终　傅説武丁之相辰星东方苍龙之体心尾箕之星所谓大辰也荘子曰傅説得之以相武丁奄有天下乗车维骑箕尾而比于列星音义云今尾上有傅説星是也羡念慕也韩终亦见列仙传形逺即上文与化去之意】因气变而遂曽举兮忽神奔而怪时髣髴以遥见兮精皎皎以徃来【曽音増皎皎一作皦皦以一作而来叶音赉　此亦上文化去形逺之意髣髴见不定也丹经所谓众食三载轻举逺游入火不焦入水不濡能存能亡长乐无忧者此也】超氛埃而淑邮兮终不反其故都免众患而不惧兮世莫知其所如【超一作絶邮一作尤其一作乎都一作鄊非是　氛昏浊之气淑尤言其淑善而絶尤也此以上言所羡仙去之乐也】恐天时之代序兮耀灵晔而西征防霜降而下沦兮悼芳草之先蘦聊仿佯而逍遥兮永歴年而无成谁可与玩斯遗芳兮长乡风而舒情髙阳邈以逺兮余将焉所程【音馌蘦今作零仿音旁佯音羊而一作以与一作以非是斯遗芳一作此芳草长一作晨乡一作向以一作巳焉一作安耀灵日也晔闪光貌言行之速也沦沈也零落也此一节自叹其将老而恐其学之不及也】重曰春秋忽其不淹兮奚久留此故居轩辕不可攀援兮吾将从王乔而娱戱飡六气而饮沆瀣兮漱正阳而含朝霞保神眀之清澄兮精气入而麤秽除【重直用反娱一作游戯音嬉叶音虚二字一作戯娱非是飡七安反沆胡朗反瀣音械霞叶音胡麤七胡反　轩辕黄帝名王乔周灵王太子晋也列仙传曰好吹笙作凤鸣遇浮邱公接之仙去六气者陵阳子明经言春食朝霞日始欲出赤黄气也秋食沦隂日没以后赤黄气也冬饮沆瀣北方夜半气也夏食正阳南方日中气也并天地黄之气是为六气也又曰日入为飞泉麤物不精也】顺凯风以从游兮至南巢而壹息见王子而宿之兮审壹气之和徳【南风曰凯风南巢旧説以为南方凤鸟之巢非汤放桀之居巢也宿与肃通审究问也】曰道可受兮而不可传其小无内兮其大无垠毋滑而魂兮彼将自然壹气孔神兮于中夜存虚以待之兮无为之先庶类以成兮此徳之门【受一作爱非是一无而字垠叶鱼坚反毋滑一作无淈并音骨一滑上别有淈字存叶才縁反门叶谟连反　曰者王子之言也受心受也传言传也小无内大无垠言无所不在也滑乱也而汝也一专也孔甚也此言道妙如此人能无滑乱其魂则身心自然而气之甚神者当中夜虚静之时自存于巳而不相离矣如此则于应世之务皆虚以待之于无为之先而庶类自成万化自出盖广成子之告黄帝不过如此实神仙之要诀也】闻至贵而遂徂兮忽乎吾将行仍羽人于丹邱兮留不死之旧乡【行叶戸郎反　至贵谓至妙之言其贵无敌也仍因就也羽人飞仙也丹邱昼夜常明之处也不死之乡仙灵之所宅也】朝濯髪于汤谷兮夕晞余身兮九阳吸飞泉之微液兮懐琬琰之华英【汤音阳琬音宛琰音剡英叶于姜反　汤谷见天问九阳旧説谓汤谷上有扶木九日居下枝一日居上枝亦寓言耳飞泉巳见上琬琰玉名】玉色頩以脕顔兮精醇粹而始壮质销铄以汋约兮神要以滛放【頩普茗普经二反脕音晚又音万一作艶一作晏壮叶音荘汋音绰与妙同放叶音方　頩美貌一曰敛容貌脕泽也醇厚也粹不杂也质销铄所谓形解销化也汋约柔弱貌荘子曰藐姑射山有神人焉汋约若处子要深逺貌滛纵也】嘉南州之炎徳兮丽桂树之冬荣山萧条而无兽兮野漠其无人载营魄而登霞兮掩浮云而上征【野一作壄与寂同一作寂漠一作寞其一作乎霞与遐同古字借用征一作升　上四句记时物也下二句言以此时升仙而去也载犹加也营犹荧荧也魄説见九歌矣此言荧者隂灵之聚若有光景也霞与遐通谓逺也盖魄不受防防不载魄则魂游魄降而人死矣故修链之士必使魂常附魄如日光之载月质魄常检魂如月质之受日光则神不驰而魄不死遂能登仙逺去而上征也】命天阍其开关兮排阊阖而望予召丰隆使先导兮问大防之所居集重阳入帝宫兮造旬始而观清都朝发轫于太仪兮夕始临乎于防闾【其一作而阊阖一作阖闾予一作余大音泰阳下一有以字于于其反一作防毋闾　排推也望予须我之来也与骚经倚闾阖而望予者意不同矣丰隆巳见骚经大防宫垣十星在翼轸北重阳者积阳为天天有九重故曰重阳旬始星名清都列子以为帝之所居也太仪天帝之庭也于防闾周礼东北曰幽州其山镇曰医无闾】屯余车之万乗兮纷溶与而并驰驾八龙之婉婉兮载云旗之逶蛇【溶音容婉婉一作蜿蜿音苑　溶水盛也】建雄虹之采旄兮五色杂而燿服偃蹇以低昻兮骖连蜷以骄骜【音县燿音曜蜷巨员反骄居召反骜五到反　服衡下夹辕两马也骖衡外挽靷两马也连蜷句蹄也骄骜马行纵恣也】骑胶葛以杂乱兮斑漫衍而方行撰余辔而正防兮吾将过乎句芒【骑竒寄反胶葛一作轇轕音同以一作其漫莫半反一作曼衍弋战反行叶戸郎反句一作钩　胶葛杂乱貎一曰犹交加也斑駮文也漫衍无极貌句芒木神也月令东方甲乙其帝太皥其神句芒注云此木帝之君木官之佐自古以来着徳立功者也】歴太皓以右转兮前飞亷以啓路阳杲杲其未光兮凌天地以径度【啓一作烛其一作亦径一作径音义同太皓即太皥也始结罔罟以畋以鱼制立庖厨天下号之为庖犠氏飞廉巳见骚经径直也】风伯为余先驱兮氛埃辟而清凉鳯凰翼其承旂兮遇蓐收乎西皇【为去声先一作前氛埃辟一作辟氛气辟必亦反西方庚辛其帝少皓其神蓐收西皇即少昊也左传曰金正曰蓐收】擥彗星防为旍兮举斗柄以为麾叛陆离其上下兮游惊雾之流波【擥一作槛旍即旌字一作旌麾吁为反叛音判波叶补基反斗柄北斗之柄所谓杓也麾旗属叛缭分散之貌】旹暧曃其矘莽兮召武而奔属后文昌使掌行兮选署众神以并毂【暧音爱曃音逮一作晻一上乌感反下于计反一作黤黮上音晻下徒感反曭音傥莽莫郎反属音烛　暧曃昧暗也曭日不明也武北方七宿谓龟蛇也位在北方故曰身有鳞甲故曰武文昌在紫防宫北斗魁前六星如匡形】路曼曼其脩逺兮徐弭节而髙厉左雨师使径待兮右雷公而为卫【曼莫干反脩一作悠徐一作飒径待见骚经而一作以　厉凭陵之意】欲度世以忘归兮意恣睢防担挢内欣欣而自美兮媮娱以滛乐【欲上一有遂字欲下一有逺字一有遂字恣如字又千恣反睢许鼻反担居桀反挢音矫一云上丘列反下居庙反而一作以滛一作自乐叶五教反　度世谓度越尘世而仙去也恣睢放肆也担挢轩举也滛乐乐之深也庄子曰孰居无事滛乐而劝是也】渉青云以泛滥游兮忽临睨夫旧乡仆夫懐余心悲兮边马顾而不行【一无以字一无游字行叶户郎反边旁也谓两骖也】思旧故以想像兮长太息而掩涕汜容与而遐举兮聊抑志而自弭【以一作而像一作象汜与泛同屈原谓修身念道得遇仙人托与俱游周歴万方升天乗云役使百神而非所乐犹思楚国念故旧欲竭忠信以宁国家精诚之至徳义之厚也】指炎帝而直驰兮吾将徃乎南疑览方外之荒忽兮沛瀁而自浮【神一作帝疑一作娭览一作觉摩郎反瀁以养反一作罔象浮叶扶毗反南方丙丁其帝炎帝其神祝融南疑九疑也沛流貎瀁水盛貌】祝融戒而跸御兮腾告鸾鸟迎虙妃张咸池奏承云兮二女御九韶歌使湘灵鼓瑟兮令海若舞□夷螭虫象并出进兮形蟉虬而逶蛇雌蜺便娟防増挠兮鸾鸟轩翥而翔飞音乐愽衍无终极兮焉乃逝以俳佪【而跸御一作其还衡歌叶居支切令一作命□一作冯螭丑知反象一作蟓似两反螭虫象并出进一作列螭象而并进蟉于九反虬巨九反蛇一作迤蜺五歴五结二反説见骚经便昆连反姢于縁反尔雅防引作防嬛音同挠而照反轩一作骞音同其字从鸟翥章庶反焉尤防反逝一作游非是以一作而　跸止行人也御御也咸池尧乐承云黄帝乐也又曰颛顼乐又曰有虞氏之乐无所稽考未详孰是二女娥皇女英也御侍也九韶巳见骚经湘灵湘水之神也海若海神号荘子有北海若冯夷水仙荘子亦云冯夷得之以防大川又曰河伯也象国语所谓水之怪龙罔象也蟉虬盘曲貌便姢轻丽貌挠纒也翥举也慱衍寛平之意焉语词也】舒并节以驰骛兮逴絶垠乎寒门轶迅风于清源兮从颛顼乎増冰【逴敕角反一作踔敕孝反门叶弥中反轶音逸源一作凉　逴逺也絶垠天之边际也寒门北极之门也轶从后出前也迅疾也北方壬癸其帝颛顼其神防北方地寒故有増积之氷】歴防以邪径兮乗间维以反顾召黔羸而见之兮为余先乎平路【黔其炎反羸从羊伦为反一从女余轻反未知孰是然二字史记作含靁汉书作黔靁则当为从羊之羸矣先下一有道字　间维补引孝经纬曰天有六间黔羸旧説天上造化神名或曰水神皆怪妄之説不可考矣】经营四方兮周流六漠上至列缺兮降望大壑【漠汉乐歌作幕缺一作阙　六漠谓六合也列缺天隙电照也大壑在渤海东实惟无底之谷名曰归墟】下峥嵘而无地兮上寥廓而无天视儵忽而无见兮听惝怳而无闻超无为以至清兮与泰初而为邻【峥锄耕反嵘音宏一作巆廖一作嵺闻叶无巾反　峥嵘深逺貌寥廓广逺也惝怳耳不谛也列子曰泰初者气之始也荘子曰泰初有无无有无名屈子本以来者不闻为忧而愿为方仙之道至此则真可以后天不老而凋三光矣下视人世瓮盎之间百千蚊蚋须臾之顷万起万防何足道哉何足道哉司马相如作大人赋多袭其语然屈子所到非相如所能窥其万一也】
　　卜居第六【离骚二十四】
　　卜居者屈原之所作也屈原哀悯当世之人习安邪佞违背正直故阳为不知二者之是非可否而将假蓍龟以决之遂为此词发其取舎之端以警世俗説者乃谓原实未能无疑于此而姑将问诸卜人则亦误矣
　　屈原既放三年不得复见竭知尽忠而蔽鄣于谗心烦虑乱不知所从【知一作智一无而字虑一作意】乃徃见太卜郑詹尹曰余有所疑愿因先生决之【一无乃字】詹尹乃端防拂龟曰君将何以教之【一无将字　端正也防蓍茎也正之将以筮也龟龟底殻也拂之将以卜也四字见曲礼】屈原曰吾宁悃悃朴以忠乎将送徃劳来斯无穷乎【悃苦本反一作欵苦管反劳去声来如字或亦读作去声非是　悃诚实倾尽之貌朴质也劳来来者劳之也】寜诛锄草茅以力耕乎将防大人以成名乎【锄一作鉏士鱼反　锄去秽助苗也防偏谒也大人犹贵人也】寜正言不讳以危身乎将从俗富贵以媮生乎【媮音偷旧音俞非是】寜超然髙举防保贞乎将哫訾粟斯喔咿儒儿以事妇人乎【哫一作促并音足又子禄反訾音赀粟一作栗一作栗斯一作撕音斯喔音握咿音伊儒儿一作嚅唲音同　哫訾以言求媚也粟从米诡随也其从木者谨饬也非是斯辞也喔咿儒儿强语笑貌妇人盖谓郑袖也】寜廉洁正直以自清乎将突梯滑稽如脂如韦以絜楹乎【洁一作絜突吐忽反滑音骨稽音鸡絜胡结反一作洁音苦结反非是　突梯滑逹貌滑稽圆转貌脂肥泽韦柔软也絜楹未详或疑絜如大学絜矩之絜谓围束之也楹屋柱亦圆物又以脂灌韦而絜之是以突梯滑稽而无所止也未知是否】寜昻昻若千里之驹乎将汜汜若水中之鳬与波上下偷以全吾躯乎【昻五冈反一作卬音同汜一作泛鳬下一有乎字非是偷一作榆与偷同　驹马之未壮者鳬野鸭也】寜与骐骥亢轭乎将随驽马之迹乎【轭于革反亢举也轭车辕前衡也】寜与黄鹄比翼乎将与鸡鹜争食乎【黄鹄大鸟一举千里鹜鸭也】此孰吉孰凶何去何从【此结上八条正问卜之词也】世溷浊而不清蝉翼爲重千钧为轻黄钟毁弃瓦釡雷鸣谗人髙张贤士无名吁嗟黙黙兮谁知吾之廉贞【张音帐吁一作于黙一作黒　此因而自叹之词也蝉翼言轻薄也黄钟谓钟之律中黄钟者噐极大而声最闳也瓦釡无声之物雷鸣谓妖恠而作声如雷鸣也张自侈大也左传曰随张必弃小国】詹尹乃释防而谢曰夫尺有所短寸有所长物有所不足智有所不明数有所不逮神有所不通用君之心行君之意龟防诚不能知事【明叶音芒数所具反通叶他光反知下一有此字释舍也谢辞也尺长于寸然为尺而不足则有短者矣寸短于尺然为寸而有余则有长者矣物有所不足天倾西北地不满东南之类也智有所不明尧舜知不徧物孔子不如农圃之类也数有所不逮如言日月之行虽有定数然既是动物不无赢缩之类是也神有所不通惠迪者未必吉从逆者未必凶伯夷饿死首阳盗跖夀终牖下之类是也】
　　渔父第七【离骚二十五】
　　渔父者屈原之所作也渔父盖亦当时隐遁之士或曰亦原之设词耳
　　屈原既放游于江潭行吟泽畔顔色憔悴形容枯槁【槁音考】渔父见而问之曰子非三闾大夫与何故至于斯【与史作欤至于斯作而至此】屈原曰举世皆浊我独清众人皆醉我独醒是以见放【举世一作世人皆史作混我上一有而字下句同放下一有尔字】渔父曰圣人不凝滞于物而能与世推移世人皆浊何不淈其泥而扬其波众人皆醉何不餔其糟而歠其酾何故深思髙举自令放为【曰下史有夫字人下史有者字于下史有万字世人史作举世皆一作混淈古没胡没二反淈其泥史作随其流波叶补悲反餔布乎反歠昌悦反酾力支反一作醨深思以下史作懐瑾握瑜而自令见放为　餔食也歠饮也糟酾皆酒滓也以水糟曰酾醨薄酒也】屈原曰吾闻之新沐者必弹冠新浴者必振衣安能以身之察察受物之汶汶者乎【衣如字从史则叶于巾反安一作谁汶音问又音昏叶莫悲反从史则叶弥巾反　察察防白也汶汶沾辱也】寜赴湘流葬于江鱼之腹中安能以皓皓之白而防世俗之尘埃乎【湘史作常音长葬上史有而字于史作乎一无之字中下史有耳字皓皓一作皎皎一无而字尘埃史作温蠖若从诸本则埃叶衣字于支反若从史则白叶蒲各反蠖于郭反而二字自相叶矣　温蠖犹惽愦也】渔父莞尔而笑鼓枻而去乃歌曰沧浪之水清兮可以濯吾缨沧浪之水浊兮可以濯吾足遂去不复与言【莞胡板反枻一作栧音曵一无乃字吾一作我下句同浊叶竹六反　莞防笑貌鼓枻扣船舷也沧浪之水即汉水之下流也见禹贡缨冠系也】




　　楚辞集注巻五
　　钦定四库全书
　　楚辞集注巻六　　　　　宋　朱子　集注九辩第八
　　九辩者屈原弟子楚大夫宋玉之所作也闵惜其师忠而放逐故作九辩以述其志云
　　悲哉秋之为气也萧瑟兮草木揺落而变衰憭栗兮若在逺行登山临水兮送将归【哉一作夫落下一有兮字憭音流又音了　秋者一嵗之运盛极而衰肃杀寒凉隂气用事草木零落百物凋悴之时有似叔世危邦主昏政乱贤智屏绌奸凶得志民贫财匮不复振起之象是以忠臣志士遭谗放逐者感事兴懐尤切悲叹也萧瑟寒凉之意憭栗犹凄怆也在逺行羇旅之中而登髙望逺临流叹逝以送将归之人因离别之怀动家乡之念可悲之甚也】泬寥兮天髙而气清宩兮收潦而水清憯凄増欷兮薄寒之中人怆怳懭悢兮去故而就新坎廪兮贫士失职而志不平廓落兮羇旅而无友生惆怅兮而私自怜【泬音血寥一作嵺清疾正反古作静一作平宩一作寂一作寥一作翏并音七感反欷虚毅反中去声怆初亮反怳许昉反懭口广反悢音朗又音亮廪一作并力敢反贫一作穷羇一作覊一无生字非是怜叶音邻昉□旷荡空虚也或曰萧条无云貌清无垢薉也宩无人声空虚也收潦水清川水夏浊至秋而清也凄悲痛貌欷泣叹貌怆怳懭悢皆失意貌去故就新别离也坎廪不平也廓落空寂也惆怅悲哀也】燕翩翩其辞归兮蝉漠而无声鴈廱廱而南游兮鹍鸡啁哳而悲鸣【漠一作寂寞廱一作廱又作邕啁竹交反又张流反哳陟辖反　鴈隂起则南阳起则北避寒燠也鹍鸡似鹤黄白色啁哳声繁细貌】独申旦而不寐兮哀蟋蟀之宵征时亹亹而过中兮蹇淹留而无成【亹音尾　申重也亹亹进貌过中谓渐衰暮也蹇语词也】
　　右一
　　悲忧穷戚兮独处廓有美一人兮心不绎去乡离家兮徕逺客超逍遥兮今焉薄【戚一作慼一作蹙并仓歴子六二反处昌吕反绎叶以略反离如字又力智反徕一作来客叶苦各反焉于干反廓空也有美一人谓屈原也绎解也补曰绎抽丝也又恐或是怿字薄止也】专思君兮不可化君不知兮可柰何蓄怨兮积思心烦憺兮忘食事愿一见兮道余意君之心兮与余异车既驾兮朅而归不得见兮心伤悲【思一作悤下同化叶呼反思去声余一作我一无既字朅邱杰反一无伤字　此君字乃指楚王而言食事食与事也朅去也】倚结軨兮长大息涕潺湲兮下霑轼忼慨絶兮不得中瞀乱兮迷惑私自怜兮何极心怦怦兮谅直【軨音零一无长字一无下字忼一作慷口朗反瞀音荗私一作思怦普耕反軨车轼下纵横木也轼所凭以为敬者也怦怦心急貌】
　　右二
　　皇天平分四时兮窃独悲此廪秋白露既下百草兮奄离披此梧楸去白日之昭昭兮袭长夜之悠悠离芳蔼之方壮兮余萎约而悲愁【廪一作凛音义同下一作降一作下降披一作被与被同蔼于盖反萎一作委　廪秋秋气廪然而寒也奄怱也遽也离披分散貌梧桐楸梓皆早凋袭入也蔼繁荗也余宋玉为屈原之自余也凡言余及我者皆放此萎草木枯也约穷也】秋既先戒以白露兮冬又申之以严霜收恢台之孟夏兮然欿傺而沈臧叶菸邑而无色兮枝烦挐而交横顔滛溢而将罢兮柯彷佛而萎黄萷櫹槮之可哀兮形销铄而瘀伤惟其纷糅而将落兮恨其失时而无当【戒下一有之字台一作炱一作怠并他来反欿与坎同臧与藏同菸音于邑一作防挐女除反横叶音黄罢音疲佛音费萎一作委一作萷一作蕱并音梢又音朔櫹音萧掺音参瘀菸去反糅女救反而一作之申重也恢台广大貌欿防傺止也言收敛长养之气使防止而沈藏也菸邑伤壊也烦挐扰乱也滛溢积渐也罢毁也乏也萎枯死也萷木枝竦也櫹槮树长貌瘀血败也惟思也纷糅众杂也】擥騑辔而下节兮聊逍遥以相佯歳忽忽而遒尽兮恐余寿之弗将悼余生之不时兮逢此世之俇攘澹容与而独倚兮蟋蟀鸣此西堂心惕而震荡兮何所忧之多方卬朙月而太息兮歩列星而极明【擥力敢反一作掔啓妍反非是騑音非佯一作羊遒即由反一作逝非是弗一作不俇音匡攘而羊反一作勷一作躟澹徒敢反音黜荡音荡卬音仰一作仰太一作大明叶音芒　擥持也騑骖马也下节按节也遒迫也尽也将长也俇攘狂遽貌澹容与徐歩也倚立也荡揺动貌方犹端也卬望也】
　　右三
　　窃悲夫蕙华之曽敷兮纷旖旎乎都房何曽华之无实兮从风雨而飞飏以为君独服此蕙兮嗟无以异于众芳【旖音倚旎女绮反又云旖一作□于可反旎乃可反即诗阿难字飏音扬　曽重也敷布也旖旎盛貌都大也房北堂也诗所谓背盖古人植花草之处也责蕙无实犹骚经责兰之意】闵竒思之不通兮将去君而髙翔心闵怜之惨凄兮愿一见而有朙重无怨而生离兮中结轸而増伤【明叶音芒重去声伤一作慯　竒思谓忠信也有明有以自明也重深念也】岂不郁陶而思君兮君之门以九重猛犬狺狺而迎吠兮关梁闭而不通【狺音银　书云郁陶乎予心虽思见君而君门深邃不可至也天子有九门谓关门逺郊门近郊门城门臯门库门雉门应门路门也狺犬争吠声】皇天滛溢而秋霖兮后土何时而得漧块独守此无泽兮仰浮云而永叹【溢下而一作兮漧与干同一作干叹平声　众人皆防君泽而我独不霑故仰望而长叹也】
　　右四
　　何时俗之工巧兮背绳墨而改错却骐骥而不乗兮防驽骀而取路当世岂无骐骥兮诚莫之能善御见执辔者非其人兮故局跳而逺去鳬鴈皆唼夫梁藻兮凤愈飘翔而髙举【错七故反不一作弗驽音奴骀音台一无者字局音局跳徒反一作驹跳皆非是鴈一作骛唼音翣一无夫字愈一作俞翔一作飘举叶音倨　骐骥良马喻贤才也驽骀喻不肖御谓御马者此言今世岂无贤才但君不能用也马立不常谓之局跳跃也言彼贤才见君之不能用故宁逺引而去也唼喋鳬鴈食貌梁米名藻水草言羣小在位食重禄也鳯翔髙举言贤者遯世窜山谷也】圜凿而方枘兮吾固知其鉏铻而难入众鸟皆有所登栖兮鳯独遑遑而无所集【凿音造枘音芮一无其字鉏状所牀举七鱼三反铻音语一无独字遑一作惶圜凿方枘见骚经鉏铻相距貌】愿衘枚而无言兮甞被君之渥洽太
　　公九十乃显荣兮诚未遇其匹合【愿一作顾　衘枚所以止言者也枚状如箸横衘之两头有繣结于项后渥厚也洽泽也太公事见前篇】谓骐骥兮安归谓凤凰兮安栖变古易俗兮世衰今之相者兮举肥【相去声安归安栖即上文逺去髙举之意相者谓相马者古语云相马失之瘦相士失之贫即举肥之意也】骐骥伏匿而不见兮鳯皇髙飞而不下鸟兽犹知褱徳兮何云贤士之不处【下叶音戸褱一作懐　言有徳则异物可怀无徳则同类莫致】骥不骤进而求服兮鳯亦不贪餧而妄食君弃逺而不察兮虽愿忠其焉得【餧于伪反焉于防切　服驾车也言士不求君君当求士也】欲漠而絶端兮窃不敢忘初之厚徳独悲愁其伤人兮冯郁郁其何极【漠一作嗼一作寞冯一作凭其何一作之安　絶端谓防其端绪不使人知也初之厚徳即上文甞被渥洽也】
　　右五
　　霜露惨凄而交下兮心尚□其弗济霰雪雰糅其増加兮乃知遭命之将至愿徼幸而有待兮泊莽莽与壄草同死【惨一作□一作幸正字一作徜徉非是楺下其一作而徼古尧反泊一作汩莽莫古反下一有兮字壄一作埜并野字死叶去声　霜露下而霰雪加喻衰乱之愈甚也泊止也莽莽草盛也幸望至再而卒不能免也】愿自直而径徃兮路壅絶而不通欲循道而平驱兮又未知其所从然中路而迷惑兮自厌按而学诵性愚陋以浅兮信未逹乎从容窃美申包胥之气晟兮恐时世之不固【直一作徃徃一作游直或当作逝欲一作愿厌一作压并益渉反按字从手诵叶夕恭反福卑善反乎一作于此上四句一作然中路而迷惑兮悲蹭蹬而无归性愚陋以浅兮自压按而学诗兰荪杂于萧艾兮信未逹其从容今按归诗与容不韵俗本误也晟一作盛固当作同叶通从诵容韵厌按皆抑止之意言欲速则不逹欲缓则无门故自抑而止也学诵未详王注以为吟诗礼未知是否急也狭也从容宛转委曲之意申包胥楚大夫也伍子胥得罪于楚将适吴见申包胥谓曰我必亡郢申包胥曰子能亡之我能存之子胥奔呉为呉王阖闾臣兴兵而伐楚破郢昭王出奔于是申包胥乃之秦请救兵鹤立于秦庭啼呼悲泣七日七夜不絶声勺饮不入于口秦伯哀之为发兵救楚昭王复国此言己能为包胥之事但恐时世不同不为人所信耳】何时俗之工巧兮防规榘而改凿独耿介而不随兮愿慕先圣之遗教处浊世而显荣兮非余心之所乐与其无义而有名兮宁穷处而守髙【凿叶音造教叶音告乐叶五告反髙叶孤到反又苦浩反】食不媮而为饱兮衣不茍而为温窃慕诗人之遗风兮愿托志乎素餐蹇充倔而无端兮泊莽莽而无垠无衣裘以御冬兮恐溘死而不得见乎阳春【媮他钩反一无两而字餐一作飱音孙倔俱物巨物二反御音御一作御死下一无而字　媮即偷也言衣食固非不欲其温饱但不可以非义而茍媮以得之耳故宁不素餐无衣裘而饥冻以死也诗人言不素餐兮见伐檀篇素空餐食也谓无功徳而空食其禄也充倔记作充诎注谓喜失节貌御止也】右六【旧本此章误分窃美申包胥以下为别章并误以同字为固字既断语脉又不叶韵又使章数増减不定今皆正之】
　　靓杪秋之遥夜兮心缭悷而有哀春秋逴逴而日髙兮然惆怅而自悲四时逓来而卒歳兮隂阳不可与俪偕【靓音静一作儬千定反冷寒也缭音了悷灵帝反又音列又作防哀如字又叶音衣逴竹角反悲叶补皆反又如字逓本作递一作迭俪音戾偕如字又叶居支反靓与静同杪末也缭缴绕也悷悲结也逴逺也逓更易也俪偶也不可偶而与之偕言彼去而己留也】白日晼晩其将入兮明月销铄而减毁岁忽忽而遒尽兮老冉冉而愈弛心揺悦而日□兮然怊怅而无冀中恻之凄怆兮长太息而増欷【晼音宛忽一作曶遒字由反老一作夀愈弛一作俞施音义同揺一作遥一作揺□一作幸冀叶上声之一作而欷叶上声　晼晩景昳也入落也销铄减毁谓缺也弛放也揺动也冀望也心谓既老将有所遇故揺悦而日幸然卒自知其无所望也】年洋洋以日徃兮老嵺廓而无处事亹亹而觊进兮蹇淹留而踌躇【以一作而嵺一作觊音冀躇叶丈吕反　嵺廓空也】
　　右七
　　何汜滥之浮云兮猋廱蔽此明月忠昭昭而愿见兮然霠曀而莫逹【汜与泛同猋卑遥反廱一作壅然一作蔽霠音隂一作雰　猋速疾貌言浮云之蔽月以比防贼之害贤也霠云覆日也曀隂风也】愿皓日之显行兮云防防而蔽之窃不自料而愿忠兮或黕防而污之【防一作蒙料一作黕丁感反污乌故反此二之字叶韵料量也黕防垢污沾辱也】尧舜之抗行兮了防防而薄天何险之嫉妬兮被以不慈之伪名【暸音了一作杳音义并见九章】彼日月之照明兮尚黯黮而有瑕何况一国之事兮亦多端而胶加【黯邬感反黮徒感反有瑕一作不假非是胶豪加丘加二反　黯黮云黒黯黮日月使有瑕也胶加戾也】被荷禂之晏晏兮然潢洋而不可带既骄美而伐武兮负左右之耿介憎愠惀之修美兮好夫人之慷慨众踥蹀而日进兮美超逺而逾迈农夫辍耕而容与兮恐田野之芜秽事緜緜而多私兮窃悼后之危败世雷同而曜兮何毁誉之昧昧【彼音披又如字禂音刀晏一作炅潢戸广反洋音养骄一作防耿古幸反愠惀好夫慨踥蹀逾并见九章秽叶乌怪反緜緜一作绵绵　此亦谓有美名而无实用者也骄美自矜其美也伐武自夸其武也负恃也左右侍臣也耿介亦刚勇之意也农夫辍耕而容与言不恤国政而嬉游也多私徇巳意任女谒听谗言之类也雷同雷声相似有同无异也人君矜能自用荒怠邪僻臣下又承其意莫之敢违是以毁誉不核而聪明廱蔽国事胶加也】今修餙而窥镜兮后尚可以窜藏愿寄言夫流星兮羌儵忽而难当卒廱蔽此浮云兮下暗漠而无光【今一作余窥一作视儵一作倐卒一作上廱一作壅　修餙窥镜谓修徳行政而听人言考徃事以自鉴也尚可窜藏言尚可以潜伏而不至于灭亡也寄言欲附此言以谏诲其君也流星既不可值则卒为廱蔽而不可解矣】
　　右八【此章首尾专言廱蔽之祸而旧本误分荷禂以下为别章今正之】
　　尧舜皆有所举任兮故髙枕而自适谅无怨于天下兮心焉取此惕椉骐骥之浏浏兮驭安用夫强防谅城郭之不足恃兮虽重介之何益【举一作专焉一作安椉一作乗浏流栁二音强巨良反防一作防　浏浏言如水之流也言所任得人无怨于下则不假威刑自成美化不然则虽有城郭甲兵不足恃矣】邅翼翼而无终兮忳惽惽而愁约生天地之若过兮功不成而无効【忳徒浑反惽音昏约叶音要　邅行不进约穷约也生天地谓人生天地之间也若过言如行所经歴不久留也古诗云人生天地间忽如逺行客是也】愿沈滞而不见兮尚欲布名乎天下然潢洋而不遇兮直怐愗而自苦【不一作无下叶音戸怐愗一作愗叶遘冦二音下音茂苦一作若一作善皆非是　怐愗愚也言欲退而自修以立名于世然亦志有所遇以着其节空愚昧而自苦耳】莽洋洋而无极兮忽翺翔之焉薄国有骥而不知椉兮焉皇皇而更索【更平声索止格反叶苏各反】甯戚讴于车下兮桓公闻而知之无伯乐之善相兮今谁使乎誉之罔流涕以聊虑兮惟着意而得之纷忳忳之愿忠兮妬被离而鄣之【讴下一有歌字相息亮反誉一作訾音赀着直畧反忳一作纯被一作被鄣一作彰非是寗戚见前篇着意犹言着乎心言存于心而不释也桓公惟心常在于求贤故闻寗戚之歌而知其非常人也忳忳专一貌】愿赐不肖之躯而别离兮放游志乎云中椉精气之抟抟兮骛诸神之湛湛骖白霓之习习兮歴羣灵之丰丰【志一作意抟度官反湛旧音洋戎反骖一作参一作六灵一作神　既为谗妬所鄣故愿乞身而去也精气谓日月抟与团同湛湛厚集貌习习飞动貌丰丰言多也】左朱雀之茇茇兮右苍龙之躣躣属雷师之阗阗兮通飞亷之衙衙【雀一作荣非是茇一作茷一作防皆音斾一作芺于表反非是跃其俱反又作躩音同属之欲反阗音田通一作道衙五乎反又牛吕反又音鱼　苃苃飞扬之貌跃跃行貌阗阗鼔声衙衙亦行貌】前轻辌之锵锵兮后辎椉之从从载云旗之委蛇兮扈屯骑之容容【轻一作轾音致非是辌卧车音凉从楚红反委一作逶屯徒浑反　轻辌车之轻而有窻者招防注云轩辌皆轻车名是也锵锵从从皆其鸾声也辎軿车前衣车后者也】计专专之不可化兮愿遂推而为臧頼皇天之厚徳兮还及君之无恙【恙叶音羊　言我但能专一于君而不可化故今只愿推此而为善明本性固然非择而为之也又言若以皇天之灵使吾君及此无恙之时而一寤焉则是吾之深愿也説文恙忧也一曰虫入腹食人心古者草居多被此毒故相问无恙乎】
　　右九【此章首言前圣之可法次言巳志之不伸次愿乞身以逺去而终不忘于吁天以正其君文意方足而旧本误分愿赐不肖之躯以下为别章则前段无尾后段无首而不成文矣今正之】









　　楚辞集注巻六
　　钦定四库全书
　　楚辞集注巻七　　　　　宋　朱子　集注招魂第九
　　招魂者宋玉之所作也古者人死则使人以其上服升屋履危北面而号曰臯某复遂以其衣三招之乃下以覆尸此礼所谓复而説者以为招魂复魂又以为尽爱之道而有祷祠之心者盖犹冀其复生也如是而不生则不生矣于是乃行死事此制礼者之意也而荆楚之俗乃或以是施之生人故宋玉哀闵屈原无罪放逐恐其魂魄离散而不复还遂因国俗托帝命假巫语以招之以礼言之固为鄙野然其尽爱以致祷则犹古人之遗意也是以太史公读之而哀其志焉若其谲怪之谈荒滛之志则昔人盖巳误其讥于屈原今皆不复论也
　　朕幼清以亷洁兮身服义而未沫主此盛徳兮牵于俗而芜秽【洁一作防沫莫昧反秽叶乌防反或疑主上有朕字　此宋玉代为屈原之词言朕者为原之自朕也防少也言其性然也清者其志之不杂亷者其行之有辩洁者其身之不汚服行也沫与昧同牵引也芜秽田不治而多草也又言巳之所行虽常以此盛徳为主然而牵于世俗亦不能无所芜秽盖其自励之严而常恐不善之加乎巳也】上无所考此盛徳兮长离殃而愁苦【离一作罹此两句通下章为一韵　上君也考察也】帝告巫阳曰有人在下我欲辅之魂魄离散汝筮予之【巫一作筮在一作于下叶音户辅叶音甫予音与一作与　帝天帝也女曰巫阳其名也玉假文天帝及巫阳以为辞端人谓屈原也宋玉设帝告巫阳有贤人在下我欲辅之然其魂魄离散身将颠沛故使巫阳筮问所在求而与之使反其身也】巫阳对曰掌防上帝其命难从若必筮予之恐后之谢不能复用巫阳焉【防音梦一作梦一无命字之谢一作谢之一无之字阳叶七公反　此一节巫阳对语不可晓恐有脱误然其大意以谓帝命有不可从者如必筮其所在而后招以与之则恐其离散之逺而或后之以至徂谢且将不得复用巫阳之技矣】乃下招曰魂兮归来去君之恒干何为乎四方些舍君之乐处而离彼不祥些【归来一作来归恒胡登反一无乎字乎一作兮些苏贺反舍一作舍离一作罹　巫阳既对如上语即不复筮亦不俟帝命之可否而径下招于四方庻其未逺而或值之也恒常也干体也些説文云语词也沈存中云今夔峡湖湘及南北江獠人凡禁呪句尾皆称些乃楚人旧俗西域呪语末皆云娑婆诃亦三合而为些也舎置也祥善也此下乃歴诋上下四方之不善而盛称楚国之乐也】魂兮归来东方不可以托些长人千仞惟魂是索些十日代出流金铄石些彼皆习之魂徃必释些归来归来不可以托些【索叶先各反铄诗若反石叶诗若反释叶诗若反归来归来一作魂兮归来一作归来兮通下六章并同　托寄也八尺曰仭索求也言东方有长人之国人髙千仞主求人魂而食之也铄销也言东方有扶桑之木十日并在其上以次更行其热酷烈金石坚刚皆为销铄也彼谓其处居人也释解也】魂兮归来南方不可以止些雕题黒齿得人肉以祀以其骨为醢些蝮蛇蓁蓁封狐千里些雄虺九首徃来儵忽吞人以益其心些归来归来不可以久滛些【黒一作墨一无肉字以一作而醢叶呼彼反蝮音福蓁音臻虺许反儵一作倐一无以字　雕画也题额也雕刻其肌以丹青湼之也南方人常食蠃蜯得人之肉则用以祭神复以其骨为醤而食之今湖南北有杀人祭者即其遗俗也蝮大蛇也蓁蓁积聚之貌山海经蝮蛇色如绶文大者百余斤一名反鼻蛇封狐大狐也健走千里求食也虺亦蛇也九首一身九头也儵忽疾急貌説巳见天问矣滛淹也】魂兮归来西方之害流沙千里些旋入雷渊爢散而不可止些而得脱其外旷宇些赤螘若象蠭若壶些五糓不生藂菅是食些其土烂人求水无所得些彷徉无所倚广大无所极些归来归来恐自遗贼些【旋辞恋反渊一作泉非是盖避唐讳也爢莫为反一作幸螘一作蚁蠭一作蜂一作并音峯壶叶行古反藂一作丛菅一作葌并音奸彷蒲忙反一作彷徉一作徉遗巳季反　流沙巳见骚经爢碎也旷宇无人之土也螘蚍蜉也壶干瓠也藂丛生也菅茅属髙者至丈余可以食牛言其地不生五谷其人但食此菅草也又言西方之土温暑而热燋烂人肉渇欲求水不可得之今环灵夏之间有旱海六七百里无水泉即其证也倚依也西方之土广大遥逺无所臻极虽欲彷徉求所依止不可得也自遗贼自予贼害也】魂兮归来北方不可以止些増冰峨峨飞雪千里些归来归来不可以久些【久叶居止反　言北方常寒其冰重累峨峨如山凉风急时疾雪随之飞行千里乃至地也】魂兮归来君无上天些虎豹九关啄害下人些一夫九首拔木九千些豺狼从目徃来侁侁些悬人以娭投之深渊些致命于帝然后得瞑些归来归来徃恐危身些【上上声天叶铁因反千叶七因反从即容反又是用反非是侁叶式中反一作莘悬一作县娭一作嬉许其反一作娱娴叶一因反暝叶芒丁反一作眠虎豹九关言天门九重虎豹守之下人有欲上者则杀之也又有丈夫一身九头从朝至暮拔大木九千】
　　【数也从竪也侁侁众貌投摘也犲狼得人先悬其头用之娭戯巳乃擿于深渊而弃之也瞑卧也言投人巳讫致其所受之命于天帝然后乃得眠卧也】魂兮归来君无下此幽都些土伯九约其角觺觺些敦脄血拇逐人駓駓些参目虎首其身若牛些此皆甘人归来归来恐自遗灾些【一无此字都叶丁奚反觺一作音宜又牛力反脄一作脢并音梅又每妹二音拇莫垢反又音母駓音丕参一作三苏甘反牛叶鱼竒反遗去声灾一作菑与灾同叶子私反　幽都地下后土所治也地下幽故称幽都土伯后土之侯伯也约屈也觺觺角利貌其身九屈有角触害人也敦厚也脄背也拇手大指也駓駓走貌参三也甘美也言此物食人以为甘美也】魂兮归来入脩门些工祝招君背行先些秦篝齐缕郑绵络些招具该备永啸呼些魂兮归来反故居些【门叶莫连反背音倍篝古侯反绵一作緜络叶力戸反呼叶胡故反居叶举虑反　脩门郢城门也巳见九章工巧也男巫曰祝背倍也倍行以乡魂先行以导之也篝落也又曰笼也可熏衣缕线也绵纒也络也秦齐郑盖其国土善为此也招具即谓此上三物礼所谓上服也该亦备也啸呼即所谓臯也】天地四方多贼奸些像设君室静间安些【地一作□一作□君一作居间音闲贼害也奸恶也即上所言虎豹之等也像盖楚俗人死则设其形貌于室而祠之也】髙堂邃宇
　　槛层轩些层台累榭临髙山些网戸朱缀刻方连些冬有穾厦夏室寒些川谷径复流潺湲些光风转蕙汜崇兰些经堂入奥朱尘筵些【网一作罔穾于呌反厦胡雅反一作夏川一作谿径一作经汜音泛经一作径古作陞奥乌到反古作隩　邃深也槛楯也从曰槛横曰輴轩楼版也层累皆重也无木谓之台有木谓之榭又曰凢屋无室曰榭临髙山言其髙出于山上而下临其山也网户者以木为门扉而刻为方目使如罗网之状即汉所谓罘罳而程防之以为今之亮隔其説是也朱缀者以朱丹饰其交缀之处使其所刻之方相连属也穾深也隐暗处尔雅东南隅谓之穾厦大屋也谓温室也盛夏暑热则有洞逹隂堂其内寒凉也流源为川注谿为谷径过也复反也言所居之舍激导川水径过园庭回通反复其流急疾又洁浄也光风谓雨止日出而风草木有光也转揺也汜犹泛泛揺动貌也崇髙也西南隅谓之奥尘承尘也筵竹席也铺陈曰筵借之曰席言风自兰蕙之间经由堂中以入于奥与尘筵之间也】砥室翠翘挂曲琼些翡翠珠被烂齐光些蒻阿拂壁罗帱张些纂组绮缟结璜些【砥音咫翘祈尧反挂一作絓古卖反琼叶渠杨反蒻音弱帱音俦纂作管反一作綦组音祖缟音杲一作竒璜音黄　砥砺石也谷梁云天子之桷斵之砻之加宻石焉注云以细石磨之翘鸟尾长毛也挂县也曲琼玉钩也翡赤羽雀翠青羽雀蒻蒻席也阿曲隅也拂薄也以蒻席替壁之曲也帱禅帐也纂组绶类也纂似组而赤绮文缯也缟细缯也言帱帐皆用绮缟又以纂组结束玉璜为饰也】室中之观多珍怪些兰膏明烛华容备些二八侍宿射逓代些【珍俗作珎怪俗作恠烛一作爥备叶歩介反射音亦逓一作　金玉为珍诡异为怪兰膏以兰香炼膏也华容谓美人也二八二列也大夫有二列之乐故晋悼公赐魏绛女乐二八歌钟二肆也射厌也递更也意有厌倦则使更相代也】九侯淑女多迅众些盛鬋不同制实满宫些【众叶直恭反鬋音翦　九侯淑女设言商九侯之女入之纣而不喜滛者也迅众未详鬋也制法也盛餙理其制不同皆来实满充后宫也】容态好比顺弥代些弱顔固植謇其有意些【好如字一去声代叶徒系反一作世植一作立謇一作蹇　态姿也比亲也弥犹竟也自始来至代去柔顺如一也弱顔固植貌柔弱而立坚定也謇语词】姱容脩态絙洞房些蛾眉曼睩目腾光些【姱苦反絙古邓反一作縆与亘同蛾一作娥曼音万一作睇睩音禄　姱好貌脩长也絙竟也洞闲也曼长而轻细之貌睩目睐谨也腾发也】靡顔腻理遗视矊些离榭脩幕侍君之闲些【腻女吏反矊音绵一作又作县闲音闲叶许研反靡致也腻滑也遗视窃视也矊脉也方言黸瞳之子谓之矊注云矊邈也离别也脩长也幕大帐也闲闲暇】
　　【也】翡帷翠帐饰髙堂些红壁沙版玉之梁些【帐一作一无之字　翡翠巳见上红赤白色沙丹砂也】仰观刻桷画龙蛇些坐堂伏槛临曲池些芙蓉始发杂芰荷些紫茎屏风文縁波些文异豹饰侍陂陁些轩辌既低歩骑罗些兰薄户树琼木篱些魂兮归来何逺为些【桷音角蛇池并叶徒河反縁一作緑陂音颇又音波陁音駞一作陀辌音凉篱叶音罗为叶音讹　桷椽也春秋刻桓宫桷此盖刻为龙蛇而彩画之也坐堂伏槛堂可坐而槛可凭伏也芙蓉芰荷巳见骚经屏风水葵也又名鳬葵又名防风即荇菜也生水中茎紫色文縁波言葵之文采风起水动即縁波而生也陂陁长陛也言侍从之人皆衣虎豹之文异采之餙侍卫阶陛也或曰从君游陂陁之中也轩曲辀藩车也辌卧车也皆轻车也低俛也凡车行之势一低一昻诗所谓如轾如轩者也此则指其方低而未昻方轾而未轩之时而言耳徒行为歩乗马为骑罗列也言官属之从卫者罗列而待发也草木丛生曰薄琼木嘉木之美名也言兰薄当戸而种又以嘉木为篱落也何逺为言何以逺去为哉】室家遂宗食多方些稻粢穱麦挐黄粱些大苦醎酸辛甘行些肥牛之腱臑若芳些和酸若苦陈吴羹些胹鼈炮羔有柘浆些鹄酸臇鳬煎鸿鸧些露鸡臛蠵厉而不爽些【穱音捉挐女居反醎一作咸行叶胡郎反腱居言反臑仁珠反一作臑音耎一作胹音而又作防而兖反若一作弱羹叶音郎胹音而一作臑一作潘炮蒲交反柘一作蔗臇于兖反鸧音仓臛呼各反一作臇又音霍蠵一作蠵音携又似规煎圭二反爽叶音霜　室家宗族也宗尊也言君既归来则室家之众皆来宗尊当为设食其方法多端也稻今秔二米也粢稷也亦名穄择也穱麦稻处种麦而择取其先熟者也挐糅也黄粱出蜀汉商浙间亦种之香美逾于诸梁号为竹根黄言此数种之米相杂为饭也大苦豉也醎盐也酸酢也辛谓椒姜也甘谓饴蜜也腱筯头也臑若熟烂也或曰若谓杜若用以煮肉去腥而香也若苦之若则训及也吴羮吴人工作羮也胹煮也羔羊子也炮合毛裹物而烧之也柘藷蔗也言取藷蔗之汁为浆饮也鹄鸿鹄也酸以酢浆烹之为羮也臇臛少汁也鳬野鸭也鸿鸿鴈也鸧鸧鹤也露鸡露栖之鸡也有菜曰羮无菜曰臛蠵大龟之属也厉列也爽败也楚人名羮败曰爽老子曰五味令人口爽】粔籹蜜饵有餦餭些瑶浆□勺实羽觞些挫糟冻饮酎清凉些华酌既陈有琼浆些归反故室敬而无妨些【粔音巨籹音女一音汝餦音张餭音皇□古本如此今作蜜非是勺音酌又时斫反挫宗卧反酎直又反归下一有来字一别有归来归来四字而反上亦无来字　粔籹环饼也吴谓之膏环亦谓之寒具以蜜和米面煎熬作之饵捣黍为之方言谓之餻者也餦餭饧也以糵熬米为之亦谓之饴此则其干者也瑶浆浆色如玉者□见礼经通作幕以疏布盖尊也勺挹酒器也实满也羽觞饮酒之器为生爵形似冇头尾羽翼也言举幂用勺酌酒而实爵也挫捉也冻冰也酎醇酒也言盛夏则为覆蹙干酿捉去其糟但取清醇居之氷上然后饮之酒寒凉又长味好饮也酌酒斗也言君防归反所居故室子孙承事恭敬长无祸害也】肴羞未通女乐罗些敶钟按鼓造新歌些渉江采菱发扬荷些美人既醉朱顔酡些娭光眇视目曽波些被文服纎丽而不竒些长发曼鬋陆离些【敶一作陈按一作桉菱一作防扬一作阳荷一作阿酡徒何反一音防一作一作佗娭一作嬉竒叶古何反发一作离叶力戈反　肴骨体又菹也致滋味为羞按犹击也荷当作阿渉江采菱扬阿皆楚歌名酡饮而赭色着面娭戯也眇眺也曽重也文谓绮绣纎细也不竒竒也】二八齐容起郑舞些衽若交竿抚案下些竽瑟狂防搷鸣鼓些宫庭震惊发激楚些吴歈蔡讴奏大吕些【衽而甚反一作袵抚案一作抚抵下叶音戸慎一作填田殿二音疑当从入声读歈音俞奏一作秦非是　郑舞郑国之舞也衽衣襟也言舞人回转衣襟相交如竿也抚案下者以手抚案其节而徐行也狂犹猛也搷急撃如梭掷之势者也激楚歌舞之名即汉祖所谓楚歌楚舞也此言狂防搷鼓震惊激楚即大合众乐而为髙张急节之奏也吴蔡国名也歈讴皆歌也大吕律名】士女杂坐乱而不分些放敶组缨班其相纷些郑卫妖玩来杂陈些激楚之结独秀先些【敶一作陈班一作斑陈一作敶结古诣反先叶苏津反　组绶也缨冠系也妖玩妖好可玩之物也结头髻也激楚之结盖歌舞此曲者之餙也秀先言秀异而先进于众也】箟象棊有六簙些分曹并进遒相迫些成枭而牟呼五白些晋制犀比费白日些铿钟揺簴揳梓瑟些【箟音昆一作琨一作蔽簙音博一作搏迫叶补各反枭坚尧反白叶蒲各反北频二反费芳味反日叶音若铿苦耕反一作銵音同簴竒举反揳古八反一作戛瑟叶音朔　箟竹名字从竹簙箸也博雅云投六箸行六棊故为六簙也言宴乐既毕乃设六簙以箟簬作箸象牙为棊也曹偶也遒亦迫也投箸行棊转相遒迫使不得择行也倍胜为牟五白簙齿也言巳棊已枭当成牟胜故呼五白以助投也晋制犀比谓晋国工作簙棊箸比集犀角以为雕餙费耗也费白日言慱者争胜耽箸不巳耗损光隂也铿撞也揺动也簴悬钟格揳轹也】娱酒不废沈日夜些兰膏明烛华镫错些结撰至思兰芳假些人有所极同心赋些酎饮尽欢乐先故些魂兮归来反故居些【夜叶羊茹反烛一作爥镫音登一作雕假叶音故一音格酎一作酌饮下一有既字居叶举虑反　下废犹言不巳也沈沈湎也镫锭也徐曰锭中置烛故谓之镫华谓其刻餙华好或为禽兽之形也错置也撰述也假大也谓结述其深至之情思为词以相乐如兰芳之甚大也极倾倒竭尽也赋者不歌而诵其所撰之词也盖人各以其所极而同心陈之也先故旧事也陈婴母曰汝家先故未曾贵是也】乱曰献嵗发春兮汩吾南征菉薠齐叶兮白芷生路贯庐江兮左长薄倚沼畦瀛兮遥望愽【汩于笔反征下一有些字芷生下同一至骋先下皆同菉薠音并见骚经献岁言岁始来进也汩去貌菉薠芷皆巳见上贯穿过也庐江长薄皆地名左者行出其右也倚依也沼池也畦犹区也瀛池中也楚人名池泽中曰瀛依巳成之沼而后为瀛也遥逺也愽平也】青骊结驷兮齐千乗悬火延起兮顔烝歩及骤处兮诱骋先抑骛若通兮引车右还与王趋梦兮课后先君王亲发兮惮青兕【骊吕知反烝叶之孕反一作蒸还叶音旋一作旋梦音防一去声先叶音私柏梁诗此字入时韵也惮当割反兕叶音词　自此以下盛言畋猎之乐以招之也纯黒为骊结连也四马为驷悬火悬灯也天也顔容也言夜猎悬镫林中其火延及烧于野泽上烝天使天赤色也歩及骤处歩行而及骤马所至之处言走之疾也诱盖为前导而驰骋以先诱猎众若仪礼射仪之有诱射也若顺也止驰骛者使顺通猎事引车右转以射兽之左也梦泽名楚有云梦泽方八九百里跨江两岸云在江北今玉沙监利景陵等县是也梦在江南今公安石首建宁等县是也惮惧也兕似牛一角青色重千斤言王亲发矢以射青兕中之而惧走也】朱明承夜兮时不可淹臯兰被径兮斯路渐【可一作见一无可字一可下有以字皆非是渐音尖一作慙　朱明日也承续也淹久也日夜相承四时不得淹止臯泽也被覆也径路也渐没也春深则草盛水生而路没也】湛湛江水兮上有枫目极千里兮伤春心魂兮归来哀江南【枫叶孚金反南叶尼金反　枫木名也似白杨叶圆而岐有脂而香厚叶弱枝善揺至霜后叶丹可爱故骚人多称之目极千里言湖泽愽平春时草短望见千里令人愁思也主意欲使原复归郢故言江南之地可哀如此不宜久留也】
　　大招第十
　　大招不知何人所作或曰屈原或曰景差自王逸时巳不能明矣其谓原作者则曰词义髙古非原莫及其不谓然者则曰汉志定着原赋二十五篇今自骚经以至渔父已充其目矣其谓景差则絶无左验是以读书者徃徃疑之然今以宋玉大小言赋考之则凡差语皆平淡醇古意亦深靖闲退不为词人墨客浮夸逸之态然后乃知此篇决为差作无疑也虽其所言有未免于神怪之惑逸欲之娱者然视小招则已逺矣其于天道之诎伸动静盖若粗识其端倪于国体时政又颇知其所先后要为近于儒者穷理经世之学予于是窃有感焉因表而出之以俟后之君子云
　　青春受谢白日昭只春气奋发万物遽只冥凌浃行魂无逃只魂魄归徕无逺遥只【只音止遽叶渠骄反归徕一作徕归后并同　青东方春位其色青也谢去也言冬谢去而青春受之也白日昭者冬寒则日无光辉故春气和暖而后白日昭明也只语巳词遽犹竞也言春气奋发而万物忽遽竞起而生出也冥幽暗也凌氷冻也浃周洽也言春气既发幽暗水冻之地无不周浃而流行故魂魄之巳散而未尽者亦随时感动而无所逃于是及此时而招之欲其无逺去而即归来也祭义所谓春雨露既濡君子履之必有惕之心如将见之故禘有乐以迎其来意亦如此非尝覃思于有无动静之间者不能知也读者宜深玩之】魂乎归徕无东无西无南无北只【乎一作兮徕一作兮下并同无东无西无南无北一作无东西而南北】东有大海溺水浟浟只螭龙并流上下悠悠只雾雨滛滛白皓胶只魂乎无东汤谷寥只【按下章例此句上当有魂乎无东四字溺一作弱浟音悠悠悠一作攸攸一作脩脩皓一作浩胶叶居幽反一音豪寥叶力求反一无寥字非是　悠悠螭龙行貌皓胶氷冻貌皓然正白回错胶戾也汤谷日之所出其地无人视听然无所见闻也】魂乎无南南有炎火千里蝮蛇蜒只山林险隘虎豹蜿只鰅鳙短狐王虺骞只魂乎无南蜮伤躬只【蜒音延林一作陵蜿音鸳鰅鱼恭反鳙以恭反骞读若蹇音轩蜮音域一音或躬叶居延反　蜒长貌也蜿虎行貌鰅鱼名皮有文鳙鱼音如彘鸣短狐蜮也説文曰蜮似鼈三足陆机曰一名射影人在岸上影见水中投人影则射之或谓含沙射人孙思邈云亦名射工其虫无目而利耳能听闻人声便以口中毒射人王虺大蛇也骞举头貌也】魂乎无西西方流沙漭洋洋只豕首纵目被髪鬤只长爪踞牙诶笑狂只魂乎无西多害伤只【漭母朗反纵将容反鬤而羊反一作长长爪一作豕爪踞音据一作倨宜当作锯诶音嬉　漭水大貌洋洋无涯貌纵直竪也鬤发乱貌锯牙言其牙如锯也诶强笑也言西方有神其状如此能伤害人也】魂乎无北北有寒山逴龙赩只代水不可渉深不可测只天白颢颢寒凝凝只魂乎无徃盈北极只【逴音卓一作卓赩许力反代一作伐颢音皓凝一作嶷鱼力反　逴龙山名赩赤色无草木貌颢颢光貌凝凝氷冻貌盈北极言此水冻满北极也】魂魄归徕间以静只自恣荆楚安以定只逞志究欲心意安只穷身永乐年寿延只魂兮归徕乐不可言只【安叶一先反永一作安】五谷六仞设菰梁只鼎臑盈望和致芳只内鸧鸽鹄味豹羮只魂乎归徕恣所甞只【菰音孤一作苽臑仁珠反一作胹一作耎一作楠徒南反内与纳同一作肭鸧音仓羮叶力当反　五谷稻稷麦豆麻也仞伸臂一寻八尺也言积谷之多也设施也菰梁蒋实一名雕葫臑熟也致致醎酸也芳谓椒姜也内与肭同肥也鸧即鸧鸹也鸽似鸠而小青白鹄有白鹄有黄鹄豹似狗】鲜甘鸡和楚酩只醢豚苦狗脍苴蒪只吴酸蒿蒌不沾薄只魂兮归徕恣所择只【一作豚一作一作音同苴即鱼反蒪普各反一匹沃反一作酸蒿蒌一作防音模防音途沾音添兮一作乎择叶徒各反　生防为鲜大也酩乳浆也醢肉醤也苦以胆和醤也世所谓胆和者也苴莼一名襄荷本草云叶似初生甘蔗根似姜牙盖切以为香也蒿白蒿春生秋乃香美可食蒌蒿叶似艾生水中脆美可食沾多汁也薄无味也言吴人工调醎酸爚蒿蒌以为虀其味不醲不薄适甘美也】炙鸹烝鳬煔鹑敶只煎鰿雀遽爽存只魂乎归徕丽以先只【炙音柘鸹古活反一作鹄鳬一作枭煔音潜鰿有积赜责三音一作臛存叶祖陈反丽一作进先叶桑津反　炙燔肉也鸹麋鸹也煔爚也鹑鴽也鰿小鱼也遽爽存未详】四酎并孰不歰嗌只清馨冻歆不歠役只吴醴白糵和楚沥只魂乎归徕不遽只【歰一作澁益叶音弋一于革反歆一作饮一作防酎三重酿酒秦月今云春酿之孟夏始成汉亦以春酿八月乃成此云四酎则是四重酿矣并俱也旧注以为四酎俱熟未知孰是也歰不滑也嗌咽喉也言不歰人之咽喉也馨香之逺闻者也冻犹寒也不歠役未详旧注谓不以饮贱役之人言酒醇美役人饮之易醉仆失礼故不以饮之也再宿为醴糵米麴也沥清酒也言使吴人酿醴和白麴以作楚沥也】代秦郑卫鸣竽张只伏戯驾辩楚劳商只讴和扬阿赵箫倡只魂乎归徕定空桑只【代一作岱代秦郑卫当世之乐也伏羲之驾辨楚之劳商疑皆古曲名而未有考或谓伏羲始作瑟也徒歌曰讴扬阿即阳阿已见前篇赵箫赵国之箫也以赵箫奏扬阿为先倡而讴以和之也空桑琴瑟名见周礼】二八接武投诗赋只叩钟调磬娱人乱只四上竞气极声变只魂乎归徕听歌譔只【武一作舞赋与下乱变譔不叶未详接连也武迹也投合也诗赋雅乐关睢鹿鸣之类是也叩击也金曰钟石曰磬乱理也四上未详譔具也】朱唇皓齿嫭以姱只比徳好闲习以都只丰肉微骨调以娱只魂乎归徕安以舒只【嫭音护姱叶苦胡反比必寐反闲音闲　嫭姱好貌好闲谓美好而闲暇习谓习于礼节都谓容态之美不鄙也】嫮目宜笑娥眉曼只容则秀雅穉朱顔只魂乎归徕静以安只【嫮与嫭同　嫮眄也曼长而轻细也则法也穉幼也】姱脩滂浩丽以佳只曽颊倚耳曲眉规只滂心绰态姣丽施只小腰秀颈若鲜卑只魂乎归徕思怨移只【姱脩滂浩一作脩广婉心婉一作逺佳叶居宜反滂一作漫绰一作淖思怨一作怨思　脩长也滂浩广大也佳善也曽重也倚辟也规圜也言面丰满颊肉若重两耳郭辟曲眉正圜也绰绰约也鲜卑衮带头也言腰支细小颈锐秀长若以鲜卑之带约而束之也补曰鲜卑之带汉匈奴传所谓黄金犀毗孟康以为腰中大带张晏以为鲜卑郭洛带瑞兽名东胡好服之者也魏书曰鲜卑东胡别保鲜卑山因号焉移去也言可以忘去怨思也】易中利心以动作只粉白黛黒施芳泽只长袂拂面善留客只魂乎归徕以娱昔只【易以豉反泽叶待洛反客叶苦各反昔叶先约反一作夕　易中利心皆敏慧之意芳泽芳香之膏泽也昔夜也】青色直眉美目媔只靥辅竒牙宜笑嘕只丰肉微骨体便姢只魂乎归徕恣所便只【媔音绵靥于牒反辅一作防扶羽反嘕虚延反便平声　青色谓眉也媔美白貌辅颊车也左传辅车相依嘕笑貌便姢好貌便犹安也】夏屋广大沙堂秀只南房小坛观絶霤只曲屋歩壛宜扰畜只腾驾歩游猎春囿只【坛音善观音贯霤音溜壛一作櫩一作阎与檐同一作櫩畜音嗅一作嘼一作兽　沙丹沙也坛犹堂也观犹楼也霤屋宇也曲屋周阁也歩櫩长砌也上林赋作歩櫩李善云长廊也扰畜驯养禽兽也歩游亦言行游耳非必舍车而徒也】琼毂错衡英华假只茝兰桂树郁弥路只魂乎归徕恣志虑只【琼一作瑶假叶古路反一作嘏茝一作芷虑一作处假大也言所乗之车以玉餙毂以金错衡英华照耀大有光明也弥竟也】孔雀盈园畜鸾皇只鹍鸿羣晨杂鸧只鸿鹄代游曼鹔鷞只魂乎归徕凤皇翔只【畜许六反一作慉音秋曼一作漫鹔音肃鷞音爽　鹍鹍鸡鸿鸿鹤也晨旦鸣也书曰牝鸡无晨鸧鵚鹙也曼曼衍也鹔鷞长颈緑身似鴈】曼泽怡面血气盛只永宜厥身保寿命只室家盈庭爵禄盛只魂乎归徕居室定只【怡一作台盛一作晠保寿一作长保　怡怿貌室家谓宗族盈庭满朝廷也】接径千里出若云只三圭重侯听类神只察笃夭隐孤寡存只魂兮归徕正始昆只【神叶式云反夭一作殀兮一作乎　接径犹言通路也出若云言人民众多其出如云也三圭谓公侯伯也公执桓圭侯执信圭伯执躬圭故曰三圭也重侯犹曰陪臣谓子男也盖楚僣王号其县宰皆号曰公如申公叶公之类其小者应亦比子男也听类神者言其听察精审如神明也笃厚也夭早死也隐幽蔽也孤者防而无父者也寡者老而无夫者也察夭隠者而厚之则孤寡皆得其所矣昆后也正其始以及后人也】田邑千畛人阜昌只美冒众流徳泽章只先威后文善美明只魂乎归徕赏罚当只【畛之忍反明叶谟郎反当叶平声　田野也邑居也周礼九夫为井四井为邑畛田上道也阜盛也昌炽也冒覆也章明也威武也言先以威武严民后以文徳抚之既善美而又光明也】名声若日照四海只徳誉配天万民理只北至幽陵南交阯只西薄羊肠东穷海只魂乎归徕尚贤士只【照一作昭海叶呼洧反理一作治尚一作进贤一作进士鉏里反　徳誉配天言楚王修徳于内荣誉外发功徳配天又能理万民之寃结也幽陵幽州也交阯南夷其人足大指开析两足并立指则相交羊肠山名山形屈辟状如羊肠今在太原晋阳之西北言魂急归徕楚方尚进贤士必见用也】发政献行禁苛暴只举杰压陛诛讥罢只直赢在位近禹麾只豪杰执政流泽施只魂乎归徕国家为只【行下孟反禁一作絶暴不叶下韵未详疑亦有反音也压于甲反一作厌陛一作阶罢与疲同音盈杰一作俊执一作理　献行令百官上其行治如周礼令羣吏致事汉法令郡国上计也举杰压陛延登俊杰使在髙位以压阶陛也诛责而退之也讥罢众所讥诮疲软不胜任之人也直赢谓理直而才有余者禹麾未详国家为言如此则国家可为】雄雄赫赫天徳明只三公穆穆登降堂只诸侯毕极立九卿只昭质既设大侯张只执弓挟矢揖辞让只魂乎归徕尚三王只【明叶谟郎反降一作王卿叶乞郎反让叶如羊反　雄雄赫赫威势盛也穆穆和美貌诸侯位次三公其班既絶乃使九卿立其下也昭质谓射侯所画之地如言白质赤质之类也大侯谓所射之布如言虎侯豹侯之类也上手延登曰揖压手退避为让致语以让为辞古者大射燕射乡射之礼将射者皆执弓挟矢以相揖又相辞让而后升射战国时此礼巳废久矣故景差特于卒章言此以招屈原之魂欲其徕归而尚此三王之道以矫衰世之失也不特此耳其它若云察幽隐存孤寡治田邑阜人民禁苛暴流徳泽举贤能退罢劣亦一王之政也】









　　楚辞集注巻七
　　钦定四库全书
　　楚辞集注巻八　　　　　宋　朱子　集注惜誓第十一
　　惜誓者汉梁太傅贾谊之所作也谊洛阳人汉文帝闻其名召为慱士超迁至太中大夫纳用其言议以任公卿之位绛灌之属毁谊年少初学颛欲擅权纷乱诸事于是天子亦疎之以谊为长沙王太傅三年复召以为梁太傅数问以得失多欲有所匡建数年梁王骑堕马死谊自伤为傅无状哭泣岁余亦死死时年三十三矣汉史于谊传独载吊屈原服鸟二赋而无此篇故王逸虽谓或云谊作而疑不能明独洪兴祖以为其间数语与吊屈原赋词指略同意为谊作亡疑者今玩其辞实亦异竒伟信非谊莫能及故特据洪説而并録传中二赋以备一家之言云
　　惜余年老而日衰兮岁忽忽而不反登苍天而髙举兮歴众山而日逺【设言髙举经歴众山去日逺也】观江河之纡曲兮离四海之霑濡攀北极而一息兮吸沆瀣以充虚飞朱鸟使先驱兮驾太一之象舆苍龙蚴虬于左骖兮白虎骋而为右騑建日月以为盖兮载玉女于后车驰鹜于杳冥之中兮休息虖昆仑之墟【以一作防蚴于紏反虬渠紏反騑叶芳芜反虖一作乎墟丘于反　晋志云北极五星天运无穷三光迭耀而极星不移故曰居其所而众星共之淮南云左青龙右白虎前朱雀后武注云角亢为青龙参井为白虎星张为朱雀斗牛为武沈存中云朱雀莫知何物但谓鸟而朱者羽族赤而翔上集必附木此火之象也或云鸟即凤也然天文家朱鸟乃取象于鹑南方七宿曰鹑首鹑火鹑尾是也盖鹑无尾故以翼为尾云象舆以象齿餙舆也玉女青要乗弋等也墟大丘也】乐穷极而不厌兮愿从容虖神明渉丹水而驼骋兮右大夏之遗风黄鹄之一举兮知山川之纡曲再举兮睹天地之圜方临中国之众人兮托回颷乎尚羊乃至少原之壄兮赤松王乔皆在旁二子拥瑟而调均兮余因称乎清商澹然而自乐兮吸众气而翺翔念我长生而久僊兮不如反余之故乡【虖一作乎明叶谟郎反驼一作驰风叶孚光反黄一作鸿一或作壹睹一作覩一作知颷音摽一作风一作颷尚音常壄一作野乔一作侨澹一作淡　愿从容虖神明愿与神明俱游戯也丹水犹赤水也大夏外国名也在西南黄鹄一飞则见山川之屈曲再举则知天地之圜方居身益髙所睹愈逺也少原之壄仙人所居均亦调也国语云律者所以立均出度也清商歌曲名五音各有清浊浊者本声清者半声也又言虽得长生久僊犹思楚国念故乡忠信之至恩义之笃也】黄鹄后时而寄处兮鸱枭羣而制之神龙失水而陆居兮为蝼蚁之所裁夫黄鹄神龙犹如此兮况贤者之逢乱世哉【黄一作鸿鸱称脂反枭坚尧反蝼音娄蚁一作螘裁叶即词反哉叶即思反　鸱鸺怪鸟枭不孝鸟蝼蝼蛄也蚁蚍蜉也裁制也】寿冉冉而日衰兮固儃回而不息俗流从而不止兮众枉聚而矫直【固一作国儃一作邅　矫揉也枉者自以为直又羣众而聚合则其党盛而反欲楺直以为枉也】或偷合而茍进兮或隠居而深藏苦称量之不审兮同权槩而就衡【量平声衡叶胡郎反　称所以知轻重量所以别多少权称锤也槩平斛木也衡平也权槩皆所以取平也】或推迻而茍容兮或直言之谔谔伤诚是之不察兮并纫茅以为索方世俗之幽昏兮白黒之美恶放山渊之龟玉兮相与贵夫砾石梅伯数谏而至醢兮来革顺志而用国悲仁人之尽节兮反为小人之所贼【迻一作移谔一作讴纫一作绳而无茅字下一有于字石叶时若反梅音凂醢一作荡一醢上别有菹字国叶姑霍反贼叶徂各反　谔谔直言貌语曰千人之诺诺不如一士之谔谔周武谔谔以兴殷纣诺诺以亡来恶来也与革皆纣之佞臣也用国见用于国也】比干忠谏而剖心兮箕子被发而佯狂水背流而源竭兮木去根而不长非重躯以虑难兮惜伤身之无功【剖一作割佯一作祥竭一作渇音同躯一作躰功叶音光　背流而源竭疑当作背源而流竭王逸注云水背其原泉则枯竭似当时本未误也伤身而无功若比干箕子是也】巳矣哉独不见夫鸾凤之髙翔兮乃集大皇之壄循四极而回周兮见盛徳而后下【一无夫字大一作太壄一作野回一作徊而回周一作以周覧　大皇之壄大荒之薮言鸾凤髙飞于大荒之野循于四野回旋而戱见仁圣之王乃下来集归于有徳也以言贤者亦宜处山泽之中周流观望见髙明之君乃当仕也】彼圣人之神徳兮逺浊世而自藏使麒麟可得羁而系兮又何以异虖犬羊【一无得字一系下有之字虖一作夫一作乎　言麒麟仁智之兽逺世避害常藏隠不见有圣徳之君乃肯来出如使可得羁系而畜之则与犬羊无异不足贵也言贤者亦以不可枉屈为髙如使趋走亦不足称也】
　　吊屈原第十二
　　吊屈原者汉长沙王太傅贾谊之所作也谊以谪去意不自得及过湘水时屈原沈汨罗巳百余年矣谊追伤之投书以吊而因以自喻后之君子盖亦髙其志惜其才而狭其量云
　　恭承嘉惠兮竢罪长沙仄闻屈原兮自湛汨罗造托湘流兮敬吊先生遭世罔极兮乃陨厥身【仄古侧字湛古沈字罗叶卢加反造七到反　极止也诗曰谗人罔极】乌虖哀哉兮逢时不祥鸾凤伏兮鸱鸮翺翔阘茸尊显兮谗谀得志贤圣逆曳兮方正倒植谓随夷溷兮谓跖蹻廉莫邪为钝兮鈆刀为铦【鸮史记作枭阘生盍反茸人勇反植音值跖之石反蹻居畧反钝史作顿铦息廉反　阘茸不材不肖之人也植立也随卞随让天下而不受夷伯夷让国而饿死跖盗跖蹻荘蹻秦楚之大盗也莫邪寳劒名铦利也】于嗟黙黙生之亡故兮斡弃周鼎寳康瓠兮腾驾罢牛骖蹇驴兮骥垂两耳服盐车兮章父荐屦渐不可久兮嗟苦先生独离此咎兮【黙史作墨斡音管罢读曰疲或曰苦当作若易曰则嗟若史此一节兮字皆在句中寳上有而字　黙黙不自得意也生谓屈原也言本无故而遭此祸也斡转也康瓠瓦盆底也蹇跛也骥骏马也服驾也章甫冠名荐屦反在履下也嗟咨嗟也苦劳苦也若语辞】谇曰【谇音碎史作讯　谇告也即乱辞也】巳矣国其莫吾知兮子独壹郁其谁语凤缥缥其髙逝兮夫固自引而逺去袭九渊之神龙兮沕渊潜以自珍偭蟂獭以隠处兮夫岂从虾与蛭螾所贵圣之神徳兮逺浊世而自臧使麒麟可系而羁兮岂云异夫犬羊【吾史作我无兮子字壹史作堙语去声缥匹遥反史作僄逝史作逓引史作絶沕音昧又于笔反偭音面蟂音枭獭音闼三字史作弥融爚又作弥蝎虾音遐蛭音质螾音引叶平声臧古藏通　壹郁犹拂郁也缥轻举貌袭重也九渊九泉之渊言至深也偭背也蟂獭皆水虫害鱼者虾蛭螾亦水虫之小者言龙自絶于蟂獭况肯从虾与蛭螾乎】般纷纷其离此邮兮亦夫子之故也歴九州而相其君兮何必懐此都也凤凰翔于千仞兮览徳煇而下之见细徳之险微兮遥増撃而去之彼寻常之污渎兮岂容吞舟之鱼横江湖之鳣鲸兮固将制于蝼螘【般音班字从丹青之丹邮与尤同史作尤故叶音孤史作辜歴史作瞝视也其君史无其字污一胡反繵升连反蝼音娄蝼蛄也螘与蚁同叶五居反　般反也离遭也邮过也歴经过也八尺曰仞増重也六尺曰寻倍防曰常污渎不泄之水也鳣大鱼无鳞口在腹下鲸鱼长者数里】
　　服赋第十三
　　服赋者贾谊之所作也谊在长沙三年有服飞入谊舍止于坐隅服似鸮不祥鸟也【服训狐也其名自呼故因而命之】谊以长沙卑湿自恐寿不得长故为赋以自广太史公读之叹其同死生轻去就至为爽然自失以今观之凡谊所称皆列御防庄周之常言又为伤悼无聊之故而借之以自诳者夫岂真能原始反终而得夫朝闻夕死之实哉谊有经世之才文章盖其余事其竒伟卓絶亦非司马相如辈所能彷佛而扬雄之论常髙彼而下此韩退之亦以马厠于孟子屈原之列而无一言以及谊余皆不能识其何説也是以因序其赋而并论之以俟后之君子云
　　单阏之岁四月孟夏庚子日斜服集余舍止于坐隅貌甚间暇【阏于葛反斜史作施叶音斜岁下史有兮字至篇终并同　太岁在卯曰单阏文帝六年丁卯也】异物来崪私怪其故发书占之防言其度曰野鸟入室主人将去【崪史作萃防初禁反史作防　崪聚也防验也】问于子服余去何之吉虖告我凶言其灾淹速之度语余其期【问于史作请问子史作于速史作数　子服者加之美称也】服乃太息举首奋翼口不能言请对以意万物变化固亡休息【意叶音亿史作臆】干流而迁或推而还形气转续变化而嬗沕穆亡间胡可胜言【斡音管还音旋嬗音蝉与禅同沕音勿　斡转也嬗相传与也沕穆深防貌也】　祸兮福所倚福兮祸所伏忧喜聚门吉凶同域【伏叶蒲力反　倚伏二句老子之言】彼吴疆大夫差以败越栖防稽勾践伯世【勾音钩伯读作覇　防稽山名勾践越王名避吴之难保于此山故曰栖也】斯游遂成卒被五刑傅説胥靡乃相武丁【斯李斯也游于秦始皇以为丞相后为赵髙所譛具五刑而死傅説事巳见骚经胥靡连鎻役作也】夫祸之与福何异紏纆命不可测孰知其极【纆音墨索也测史作説紏绞也】水激则旱矢激则逺万物回薄震荡相转【震史作振　水激则去速而流尽故旱也或曰旱与悍通】云烝雨降紏错相纷大钧播物坱圠无垠【紏错史作错缪钧史作专播史作槃坱乌郎反圠于黠反　造瓦者谓所转者为钧言造化为人亦犹陶之造瓦故谓之大钧也坱圠无垠齐也】天不可与虑道不可与谋迟速有命乌识其时【谋叶谟悲反速史作数乌史作恶】且夫天地为鑪造化为工隂阳为炭万物为铜【以冶铸为喻】合散消息安有常则千变万化未始有极【则法也】忽然为人何足控揣化为异物又何足患【揣音团史作抟患音环控揣玩弄爱惜之意也】　小智自私贱彼贵我逹人大观物亡不可【智史作知】贪夫徇财列士徇名夸者死权品庻毎生【以身从物曰徇每贪也史作凭品庻犹庻品也】迫之徒或趋西东大人不曲亿变齐同【音戍又丑六反亿汉书作意今从史　为利所诱也迫为势所逼也趋西东言所向不定也十万为亿】愚士系俗僒若囚拘至人遗物独与道俱【僒音块又欺全反史作惬华板反】众人惑惑好恶积意真人恬漠独与道息【惑史作或意于力反　积意言积之胷臆也恬安也漠静也】释智遗形超然自丧寥廓忽荒与道翺翔【丧息浪反叶平声】乗流则逝得坎则止纵躯委命不私与巳【坎史作坻谓水中小洲也】其生兮若浮其死兮若休澹虖若深渊之靓汜虖若不系之舟【史无二兮字靓与静同史作静】不以生故自寳养空而游【寳汉书作保游汉书作浮今从史　养空而游若空舟也】徳人无累知命不忧细故芥蔕何足以疑【蔕丑介反史作慸芥史作蓟疑叶音牛　芥蔕小草也】
　　哀时命第十四
　　哀时命者梁孝王客庄忌之所作也
　　哀时命之不及古人兮夫何予生之不遘时徃者不可扳援兮徕者不可与期志憾恨而不逞兮杼中情而属诗夜炯炯而不寐兮懐隠忧而歴兹心郁郁而无告兮众孰可与深谋欿愁悴而委惰兮老冉冉而逮之【遘一作遭扳一作攀徕一作来憾乎闇反逞丑郢反杼常与反一作抒属音烛炯古茗反一作炯隠一作殷谋叶一悲反欿音坎惰一作　遘遇也言自哀生时不及古贤圣之出而当贪乱之世也逞快也属续也欿不自满足意委惰懈倦也】居处愁以隠约兮志沈抑而不扬道壅塞而不通兮江河广而无梁愿至昆仑之悬圃兮采钟山之玉英擥瑶木之橝枝兮望阆风之板桐弱水汩其为难兮路中防而不通势不能凌波以径度兮又无羽翼而髙翔然隠悯而不达兮独徙倚而彷徨怅惝罔以永思兮心纡而増伤倚踌躇以淹留兮日饥而絶粮廓抱景而独倚兮超永思乎故乡廓落寂而无友兮谁可与玩此遗芳白日晼晩其将入兮哀余寿之弗将车既弊而马罢兮蹇邅徊而不能行身既不容于浊世兮不知进退之宜当冠崔嵬而切云兮剑淋离而从横衣摄叶以储与兮左袪挂于榑桑右衽拂于不周兮六合不足以肆行上同凿枘于伏戯兮下合矩矱于虞唐愿尊节而式髙兮志犹卑夫禹汤虽知困其不改操兮终不以邪枉而害方世并举而好朋兮壹斗斛而相量众比周以肩迫兮贤者逺而隠藏【居一作凥防一作以并古字通一作逹英叶于良反擥一作橝大男大店二反一作撢板一作阪一作坂桐叶音唐汩音骨又干笔反防一作一作絶通叶音汤以一作防度一作度悯一作闵彷徨一作仿佯惝昌掌反防一作而当作轸以一作防絶古作粮一作粮乎一作兮乎下一有此字晼一作宛弗一作不罢音疲徊一作回行叶戸郎反崔音催淋音林摄之叶反一作僷与摄反储音宁又音伫挂一作经榑一作扶与搏同桑一作□与桑同行叶戸郎反戯一作羲合一作同矩一作规邪一作衺下同壹或作一斗一作升以一作而逺一作隠隠一作退　钟山在昆仑山西北淮南言钟山之玉烧之三日其色不变橝木名板桐山名也在阆风之上将犹长也淋离长貌也言巳虽不见容犹整饰冠剑与众异也摄叶储与不舒展貌袪袖也左袖挂于榑桑右衽拂于不周以六合为小不足肆行也比亲也周合也】为凤皇作鹑笼兮虽翕趐其不容灵皇其不寤知兮焉陈词而効忠俗嫉妬而蔽贤兮孰知余之从容愿舒志而抽冯兮庸讵知其吉凶璋珪杂于甑窐兮陇廉与孟娵同宫举世以为恒俗兮固将愁苦而终穷幽独转而不寐兮惟烦懑而盈匈防眇而驰骋兮心烦寃之【皇下一有而字翕虚及反趐一作翼一无寤字词一作　辞冯一作凭一作懑一作愁璋珪一作珪璋甑子孕反窐音携又音鼃娵音邹一音须防一作魂之一作而丑弓反　鹑鸟之小而无尾者从容言守道而自得也冯满也璋半珪也珪玉瑞也甑瓦器所以炊者也窐甑带也陇廉丑妇也孟娵好女也】志欿憾而不憺兮路幽昧而甚难块独守此曲隅兮然欿切而永叹【欿音坎憺空暂反　憺安也】愁脩夜而宛转兮气涫其若波握剞劂而不用兮操规榘而无所施【而一作之涫音馆又官贯二音与沸同其一作而剞居绮反劂居卫反一无所字施叶踈何反　剞劂刻镂刀也应劭曰剞曲刀劂曲凿】骋骐骥于中庭兮焉能极夫逺道置猿于櫺槛兮夫何以责其捷巧【猿一作猨一作于一作于櫺音零捷一作捷　櫺阶际栏】驷跛鼈而上山兮吾固知其不能陞释管晏而任臧获兮何权衡之能称【跛彼可反　臧为人所贱系也获为人所系得也方言云臧获奴婢贱称也】箟簬杂于黀蒸兮机蓬矢以防革负担荷以丈尺兮欲伸要而不可得外迫胁于机臂兮上牵联于矰隿肩倾侧而不容兮固陿腹而不得息【箟音昆簬音路黀音邹担都监反一作檐荷下可反于一作以臂一作辟毗亦反矰音増隿音弋一作弋不下一有得字陿音狭一作惬腹一作肠　箟簬竹箭也黀麻防也蒸竹炬也背曰负肩曰担丈尺言行于丈尺之下也机臂弩身也陿隘也】务光自投于深渊兮不获世之尘垢孰魁摧之可久兮愿退身而穷处凿山楹而为室兮下被衣于水渚雾露蒙蒙其晨降兮云依斐而承宇虹霓纷其朝霞兮夕淫淫而淋雨怊茫茫而无归兮怅逺望此旷野下垂钓于谿谷兮上要求于僊者与赤松而结友兮比王侨而为耦使枭杨先导兮白虎为之前后浮云雾而入防兮骑白鹿而容与【垢叶音古楹下而一作以一无下蒙字一作曚蒙斐音非一作霏依斐一作斐斐霓一作蜺茫一作芒旷一作广野叶上与反一作壄要平声求一作结者叶章与反结上一无而字耦叶鱼古反导一作道后叶胡古反　务光古清白之士也言不见从自投深渊而死不为谗佞所尘污也魁摧未详依斐云貌朝霞暮雨明不能久也枭扬山神即狒狒也尔雅狒狒如人被发迅走食人】魂眐眐以寄独兮汨徂徃而不归处卓卓而日逺兮志浩荡而伤懐【眐音征从目眐独视也一作聇从耳独行也汩于笔反卓一作连逺一作髙懐叶胡威反】鸾鳯翔于苍云兮故矰缴而不能加蛟龙潜于旋渊兮身不挂于罔罗知贪饵而近死兮不如下防乎清波宁幽隠以逺祸兮孰侵辱之可为子胥死而成义兮屈原沈扵汨罗虽体解其不变兮岂忠信之可化志怦怦而内直兮履绳墨而不颇执权衡而无私兮称轻重而不差【缴音酌一无而字加叶音戈旋一作深挂一作絓罔一作网而一作之祸一作旤为叶吾未反其一作而化叶胡戈反怦普庚反一作栟颇平声差叶七何反言以贪饵而得死者固不可为若以忠义而死则不惮也】摡尘垢之狂攘兮除秽
　　累而反真形体白而质素兮中皎防而淑清时厌饫而不用兮且隠伏而逺身聊窜端而匿迹兮嗼寂黙而无声独便悁而烦毒兮焉发愤而纾情时暧暧其将罢兮遂闷叹而无名伯夷死扵首阳兮卒夭隠而不荣太公不遇文王兮身至死而不得逞懐瑶象而佩琼兮愿陈列而无正生天□之若过兮忽烂漫而无成邪气袭余之形体兮疾怛而萌生愿壹见阳春之白日兮恐不终乎永年【摡一作慨狂一作枉真一作徳非是饫于据反嗼音莫一作漠便悁一作防挹暧一作薆罢音疲阳下一有之山字夭于表反一作殀一无徳字逞叶丑京反正叶测京反烂一作澜一无体字怛多逹反壹或作一年叶奴京反　慨涤也狂攘乱貌厌饫自足而不乐见闻之意也窜端藏其端绪不使人少见之也无正言无人能知巳之贤而平其是非也】
　　招隠士第十五
　　招隠士者淮南小山之所作也淮南王安好古爱士招致宾容客有八公之徒分造词赋以类相从或称大山或称小山如诗之有大小雅焉【汉艺文志有淮南王羣臣赋四十四篇】此篇视汉诸作最为髙古説者以为亦托意以招屈原也
　　桂树丛生兮山之幽偃蹇连蜷兮枝相缭山气巃嵸兮石嵯峨谿谷崭岩兮水曾波猨羣啸兮虎豹嘷攀援桂枝兮聊淹留【蜷音权一作巻缭居休反巃力孔反一作巄嵸音总崭鉏咸反曽一作増猨一作蝯以狩反嘷呼髙反叶胡求反　郭璞云桂白华丛生山峯冬夏常青间无杂木缭纽也巃嵸云气貌嵯峨髙貌崭岩险峻貌言山谷之中幽深险阻非君子之所处猨虎豹非贤者之偶欲使屈原急来而原卒不肯来也】王孙逰兮不归春草生兮萋萋岁暮兮不自聊蟪蛄鸣兮啾啾【逰一作斿聊叶音留蛄音姑啾音揫　原与楚同姓故云王孙蟪蛄夏蝉春生夏死夏生秋死啾啾众声】坱兮轧山曲心淹留兮恫慌忽罔兮沕憭兮栗虎豹宂丛薄深林兮人上栗【坱乌朗反轧乌反叶乌没反音佛一音皮笔反恫音通慌上声沕叶无曰反又美笔反一音沕潦音了一音聊一音留栗一作栗宂音血叶胡役反一作　坱轧相切摩之音亦曲也恫痛也慌忽神也罔失志貌沕潜藏也又有虎豹宂于其间林薄髙深而上者恐栗也】嵚岑碕礒兮硱磳磈硊树轮相紏兮林木茷骫青莎杂树兮薠草靃靡白鹿麏麚兮或腾或倚状貌崯崯兮峨峨凄凄兮漇漇猕猴兮熊罴慕类兮以悲【嵚音钦一作岑音吟一作崯一作崟碕音绮一作﨑礒音蚁一作礒硱绮矜反字从囷又苦本反字从困磳七氷反磈于反又口罪反硊鱼殷反相紏一作紏纷一无林木二字茷音防又音斾一作茇一作防音同骫音委薠一作苹靃音髓一作一作麏音君又居筠反一作麚音加一作防峨音蚁一作嶬兮一作而漇疏绮反一作纵罴音陂　嵚岑碕礒硱磳磈硊并石貌轮横枝也茷木枝叶盘纡貌骫骫骳屈曲也莎草根名香附子靃靡弱貌麏麞也麚牝鹿峨峨头角髙貎漇润也罴如熊黄白文从此以上皆陈山林倾硊草木茂盛麋鹿所居霓兕所行不宜育道徳养情性欲使屈原还归郢也】攀援桂枝兮聊淹留虎豹鬬兮熊罴咆禽兽骇兮亡其曹王孙兮归来山中兮不可以久留【援一作折一无援字咆蒲交反叶蒲侯反曹叶徂侯反归来一作来归　再言其援桂枝聊淹留者明原未有归意不可得而招也故又言山中之不可居者而于终篇卒致其意若曰非不可留但不可久耳不敢遽必其来之词也】





　　楚辞集注巻八
　　钦定四库全书
　　楚辞辩证巻上　　　　　宋　朱子　撰
　　余既集王洪骚注顾其训诂文义之外犹有不可不知者然虑文字之太繁览者或没溺而失其要也别记于后以备参考庆元已未三月戊辰目録
　　洪氏目録九歌下注云一本此下皆有传字晁氏本则自九辩以下乃有之吕伯恭读诗记引郑氏诗谱曰小雅十六篇大雅十八篇为正经孔頴达曰凡书非正经者谓之传未知此传在何书也按楚辞屈原离骚谓之经自宋玉九辩以下皆谓之传以此例考之则六月以下小雅之传也民劳以下大雅之传也孔氏谓凡非正经者谓之传善矣又谓未知此传在何书则非也然则吕氏实据晁本而言但洪晁二本今亦未见其的据更当博考之耳
　　洪氏又云今本九辩第八而释文以为第二葢释文乃依古本而后人始以作者先后次叙之然不言其何时何人也今按天圣十年陈説之序以为旧本篇第混并首尾差互乃考其人之先后重定其篇然则今本説之所定也欤
　　七谏九懐九叹九思虽为骚体然其词气平缓意不深切如无所疾痛而强为呻吟者就其中谏叹犹或粗有可观两王则卑已甚矣故虽幸附书尾而人莫之读今亦不复以累篇袠也贾傅之词于西京为最髙且惜誓已着于篇而二赋尤精乃不见取亦不可晓故今并録以附焉若扬雄则尤刻意于楚学者而其反骚实乃屈子之罪人也洪氏讥之当矣旧録既不之取今亦不欲特收姑别定为一篇使居八巻之外而并着洪説于其后葢古今同异之説皆聚于此亦得因以明之庶几纷纷或小定云
　　离骚经
　　王逸曰同列大夫上官靳尚妒害其能似以为同列之大夫姓上官而名靳尚者洪氏曰史记云上官大夫与之同列又云用事臣靳尚则是两人明甚逸以骚名家者不应谬误如此然词不别白亦足以误后人矣
　　离骚经之所以名王逸以为离别也骚愁也经径也言已放逐离别中心愁思犹依进径以风谏君也此説非是史迁班固顔师古之説得之矣
　　秦诳楚絶齐交是惠王时事又诱楚防武闗是昭王时事王逸误以为一事洪氏正之为是
　　王逸曰离骚之文依诗取兴引类譬喻故善鸟香草以配忠贞恶禽臭物以比谗佞灵脩美人以嫓于君虙妃佚女以譬贤臣虬龙鸾凤以托君子飘风云霓以为小人今按逸此言有得有失其言配忠贞比谗佞灵脩美人者得之葢即诗所谓比也若虙妃逸女则便是美人虬龙鸾凤则亦善鸟之类耳不当别出一条更立他义也飘风云霓亦非小人之比逸説皆误其辩当详説于后云
　　王逸曰楚武王子瑕受屈以为客卿客卿战国时官为他国之人游宦者设春秋初年未有此事亦无此官况瑕又本国之王子乎
　　蔡邕曰朕我也古者上下共之至秦乃独以为尊称后遂因之补注有此亦览者所当知也
　　王逸以太嵗在寅曰摄提格遂以为屈子生于寅年寅月寅日得隂阳之正中补注因之为説援据甚广以今考之月日虽寅而嵗则未必寅也葢摄提自是星名即刘向所言摄提失方孟陬无纪而注谓摄提之星随斗柄以指十二辰者也其曰摄提贞于孟陬乃谓斗柄正指寅位之月耳非太嵗在寅之名也必为嵗名则其下少一格字而贞于二字亦为衍文矣故今正之【刘向本引用古语见大戴礼注云摄提左右六星与斗柄相直恒指中气】
　　惟庚寅吾以降岂维纫夫蕙茝夫唯捷径以窘步据字书惟从心者思也维从系者系也皆语辞也唯从口者专词也应词也三字不同用各有当然古书多通用之此亦然也后放此
　　凡説诗者固当句为之释然亦但能见其句中之训诂字义而已至于一章之内上下相承首尾相应之大指自当通全章而论之乃得其意今王逸为骚解乃于上半句下便入训诂而下半句下又通上半句文义而再释之则其重复而繁碎甚矣补注既不能正又因其误今并删去而放诗传之例一以全章为断先释字义然后通解章内之意云
　　古音能孥代反又叶乃代葢于篇首发此一端以见篇内凡韵皆叶非谓独此字为然而他韵皆不必协也故洪本载欧阳公苏子容孙莘老本于多艰夕替下注徐云古文字音多与今异如皂亦音香乃亦音仍他皆放此葢古今失传不可详究如艰与替之类亦应叶但失其传耳夫骚韵于俗音不叶者多而三家之本独于此字立説则是他字皆可类推而独此为未合也黄长睿乃谓或韵或否为楚声其考之亦不详矣近世吴棫才老始究其説作补音补韵援据根原甚精且博而余故友黄子厚及古田蒋全甫祖其遗説亦各有所论著今皆巳附于注矣读者详之
　　兰蕙名物补注所引本草言之甚详已得之矣复引刘次庄云今沅澧所生花在春则黄在秋则紫而春黄不若秋紫之芬馥又引黄鲁直云一榦一花而香有余者兰一榦数花而香不足者蕙则又疑其不同而不能决其是非也今按本草所言之兰虽未之识然亦云似泽兰则今处处有之可推其类以得之矣蕙则自为零陵香而尤不难识其与人家所种叶类茅而花有两种如黄説者皆不相似刘説则又词不分明未知其所指者果何物也大抵古之所谓香草必其花叶皆香而燥湿不变故可刈而为佩若今之所谓兰蕙则其花虽香而叶乃无气其香虽美而质弱易萎皆非可刈而佩者也其非古人所指甚明但不知自何时而误耳
　　美人説并见灵脩条下
　　椉一作乗驼一作驰冯一作凭又作冯草一作艸又作卉予一作余菹一作葅此类错举一二以见之不能尽出也
　　三后若果如旧説不应其下方言尧舜疑谓三皇或少昊颛顼髙辛也
　　荃以喻君疑当时之俗或以香草更相称谓之词非君臣之君也此又借以寄意于君非直以小草喻至尊也旧注云人君被服芬香故以名之尤为谬説
　　謇难于言也蹇难于行也
　　洪注引顔师古曰舍止息也屋舍次舍皆此义论语不舍昼夜谓晓夕不息耳今人或音舍者非是
　　九天之説已见天问注以中央八方言之误矣
　　离骚以灵脩美人目君葢托为男女之辞而寓意于君非以是直指而名之也灵脩言其秀慧而脩饰以妇悦夫之名也美人直谓美好之人以男悦女之号也今王逸辈乃直以指君而又训灵脩为神明逺见释美人为服饰美好失之逺矣
　　索与妒叶即索音素洪氏曰书序八索徐氏有素音非世俗之所服洪氏曰李善本以世为时为代以民为人皆以避唐讳尔今当正之
　　彭咸洪引顔师古以为殷之介士不得其志而投江以死与王逸异然二説皆不知其所据也
　　诼音卓则当从豕又许秽反则当从喙耳
　　洪氏曰偭规矩而改错者反常而妄作背绳墨以追曲者枉道以从时论扬雄作反离骚言恐重华之不累与而曰余恐重华与沈江而死不与投阁而生也又释懐沙曰知死之不可让则舍生而取义可也所恶有甚于死者岂复爱七尺之躯哉其言伟然可立懦夫之气此所以忤桧相而卒贬死也可悲也哉近嵗以来风俗頽壊士大夫间遂不复闻有道此等语者此又深可畏云
　　旧注以攘诟为除去耻辱诛谗佞之人非也彼方遭时用事而吾以罪戾废逐茍得免于后咎余责则已幸矣又何彼之能除哉为此説者虽若不识事势然其志亦深可怜云
　　延伫将反洪以同姓之义言之亦非文意王逸行迷之义亦然
　　补注引水经曰屈原有贤姊闻原放逐来归喻之令自寛全乡人因名其地曰姊归后以为县县北有原故宅宅之东北有女嬃庙捣衣石尚存今存于此
　　骚经女嬃之婵媛湘君女婵媛兮为余太息婵媛而伤懐【三处王注皆云犹牵引也】悲回风忽倾寤以婵媛【王注云心觉自伤又痛恻也】详此二字葢顾恋留连之意王注意近而语疎也
　　补注曰女嬃詈原之意葢欲其为甯武之愚而不欲其为史鱼之直耳非责其不为上官靳尚以徇懐王之意也而説者谓其詈原不与众合以承君意误矣此説甚善
　　九辩不见于经传不可考而九歌着于虞书周礼左氏春秋其为舜禹之乐无疑至屈子为骚经乃有启九歌九辩之説则其为误亦无疑王逸虽不见古文尚书然据左氏为説则不误矣顾以不敢斥屈子之非遂以启脩禹乐为解则又误也至洪氏为补注正当据经传以破二误而不唯不能顾乃反引山海经三嫔之説以为证则又大为妖妄而其误益以甚矣然为山海经者本据此书而傅防之其于此条葢又得其误本若他谬妄之可验者亦非一而古今诸儒皆不之觉反谓屈原多用其语尤为可笑今当于天问言之此未暇论也五臣以启为开其説尤谬王逸于下文又谓太康不用启乐自作淫声今详本文亦初无此意若谓启有此乐而太康乐之太过则差近之然经传所无则自不必论也
　　循脩唐人所写多相混故思赋注引脩绳墨而解作遵字即循字之义也
　　览民德焉错辅但谓求有德者而置其辅相之力使之王天下耳注谓置以为君又生贤佐以辅之恐不应如此重复之甚也
　　此篇所言陈词于舜及上欵帝阍歴访神妃与夫鸾凤飞腾鸩鸠为媒等语其大意所比固皆有谓至于经涉山川驱役百神下至飘风云霓之属则亦泛为寓言而未必有所拟伦矣二注类皆曲为之説反害文义至于县圃阆风扶桑若木之类亦非实事不足考信今皆畧存梗槩不复尽载而详説也
　　王逸以灵琐为楚王省阁非文义也
　　注以为羲和为日御补注又引山海经云东南海外有羲和之国有女子名曰羲和是生十日常浴日于甘洲注云羲和始生日月者也尧因立羲和之官以掌天地四时此等虚诞之説其始止因尧典出日纳日之文口耳相传失其本指而好怪之人耻其谬误遂乃増饰傅防必欲使之与经为一而后已其言无理本不足以欺人而古今文士相承引用莫有觉其妄者为此注者乃不信经而引以为説蔽惑至此甚可叹也
　　望舒飞亷鸾凤雷师飘风云霓但言神灵为之拥防服役以见其仗衞威仪之盛耳初无善恶之分也旧注曲为之説以月为清白之臣风为号令之象鸾凤为明智之士而雷独以震惊百里之故使为诸侯皆无义理至以飘风云霓为小人则夫巻阿之言飘风自南孟子之言民望汤武如云霓者皆为小人之象也耶
　　王逸又以飘风云霓之来迎已葢欲已与之同既不许之遂使阍见拒而不得见帝此为穿凿之甚不知何所据而生此也
　　沈约郊居赋雌霓连踡读作入声司马温公云约赋但取声律便美非霓不可读为平声也故今定离骚云霓为平声九章逺游为入声葢各从其声之便也
　　王逸説往观四荒处已云欲求贤君葢得屈原之意矣至上下求索处又谓欲求贤人与已同志不知何所据而异其説也
　　旧注以髙丘无女下女可诒皆贤臣之譬非是下女説详见于九歌可考也
　　溘字补注两处皆已解为奄忽之义至此游春宫处乃云无奄忽之义不知何故自为矛盾至此
　　虙妃一作宓妃説文虙房六反虎行貌宓美毕反安也集韵云虙与伏同虙牺氏亦姓也宓与密同亦姓俗作密非是补注引顔之推説云宓字本从虍虙子贱即伏牺之后而其释文説济南伏生又子贱之后是知古字伏虙通用而俗书作宓或复加山而并转为密音耳此非大义所系今亦姑存其説以备防考
　　王逸以虙妃喻隠士既非文义又以蹇脩为伏牺氏之臣亦不知其何据也又谓隠者不肯仕不可与共事君亦为衍説
　　孟子不理于口汉书无俚之至説者皆训为赖则理固有赖音矣
　　尔雅説四极恐未必然邠国近在秦陇非絶逺之地也旧説有娀国在不周之北恐其不应絶逺如此又言求佚女为求忠贤与共事君亦非是
　　鸩及雄鸠其取喻为有意且文可见注于他説亦欲援此为例则凿矣补注又引淮南説运日知晏则鸩乃小人之有智者故虽能为谗贼而屈原亦因其才而使之是以屈原为贞尝使鸩媒简狄而为所卖也其固滞乃如此甚可笑也
　　凤皇既受诒旧以为既受我之礼而将行者误矣审尔则髙辛何由而先我哉正为已用鸩鸠而彼使凤皇其势不敌故恐其先得之耳又或谓以髙辛喻诸国之贤君亦非文势
　　留二姚亦求君之意旧説以为博求众贤非是
　　或问终古之义曰开辟之初今之所始也宇宙之末古之所终也考工记曰轮已庳则于马终古登阤也注曰终古常也正谓常如登阤无有已时犹释氏之言尽未来际也
　　两美必合此亦托于男女而言之注直以君臣为説则得其意而失其辞也下章孰求美而释女亦然至説岂惟是其有女而曰岂唯楚有忠臣则失之逺矣其以芳草为贤君则又有时而得之大率前人读书不先寻其纲领故一出一入得失不常类多如此幽昧矅二语乃原自念之辞以为答灵氛者亦非是
　　楚人以重午挿艾于要岂其故俗耶
　　补注以为灵氛之占劝屈原以逺去在异姓则可在原则不可故以为疑而欲再决之巫咸也考上文但谓举世昏乱无适而可故不能无疑于氛之言耳同姓之説上文初无来歴不知洪何所据而言此亦求之太过也
　　皇即谓百神不必言天使也
　　陞降上下谓上君下臣者亦缪説
　　傅説太公甯戚皆巫咸语补注以为原语非也
　　鶗鴂顔师古以为子规一名杜鹃服防陆佃以为鵙一名伯劳未知孰是然子规以三月鸣乃众芳极盛之时鵙以七月鸣则隂气至而众芳歇矣又鴂鵙音亦相近疑服陆二説是
　　莫好脩之害二注或谓上不好用忠直或谓下不好自脩皆非是
　　此辞之例以香草比君子王逸之言是矣然屈子以世乱俗衰人多变节故自前章兰芷不芳之后乃更叹其化为恶物至于此章遂深责椒兰之不可恃以为诛首而揭车江离亦以次而书罪焉葢其所感益以深矣初非以为实有是人而以椒兰为名字者也而史迁作屈原传乃有令尹子兰之説班氏古今人表又有令尹子椒之名既因此章之语而失之使此词首尾横断意思不活王逸因之又讹以为司马子兰大夫子椒而不复记其香草臭物之论流误千载遂无一人觉其非者甚可叹也使其果然则又当有子车子离子榝之俦葢不知其几人矣
　　化与离协易曰日昃之离不鼓缶而歌则大耋之嗟则离可为力加反又传曰通其变使民不倦神而化之使民宜之则化可为胡圭反服赋庚子日斜迁史以斜为施此韵亦可考
　　王逸以求女为求同志已失本指而五臣又读女为汝则并其音而失也
　　卒章琼枝之属皆寓言耳注家曲为比类非也
　　博雅曰昆仑虚赤水出其东南陬河水出其东北陬洋水出其西北陬弱水出其西南陬河水入东海三水入南海后汉书注云昆仑山在今肃州酒泉县西南山有昆仑之体故名之二书之语似得其实水经又言昆仑去嵩髙五万里则恐不能若是之逺当更考之
　　待与期叶易小象待有与之叶者即其例也
　　九歌
　　楚俗祠祭之歌今不可得而闻矣然计其间或以隂巫下阳神以阳主接隂则其辞之防慢淫荒当有不可道者故屈原因而文之以寄吾区区忠君爱国之意比其类则宜为三颂之属而论其辞则反为国风再变之郑衞矣及徐而深味其意则虽不得于君而爱慕无已之心于此为尤切是以君子犹有取焉葢以君臣之义而言则其全篇皆以事神为比不杂他意以事神之意而言则其篇内又或自为赋为比为兴而各有当也然后之读者昧于全体之为比故其疎者以他求而不似其密者又直致而太迫又其甚则并其篇中文义之曲折而失之皆无复当日吟咏情性之本防葢诸篇之失此为尤甚今不得而不正也又篇名九歌而实十有一章葢不可晓旧以九为阳数者尤为衍説或疑犹有虞夏九歌之遗声亦不可考今姑阙之以俟知者然非义之所急也
　　璆锵鸣兮琳琅注引禹贡释璆琳琅皆为玉名恐其立语不应如此之重复故今犹以孔子世家环佩玉声璆然为证庶几得其本意
　　旧説以灵为巫而不知其本以神之所降而得名葢灵者神也非巫也若但巫也则此云姣服义犹可通至于下章则所谓既留者又何患其不留也哉汉乐歌云神安留亦指巫言耳
　　若英若即如也犹诗言美如英耳注以若为杜若则不成文理矣
　　帝服注为五方之帝亦未有以见其必然也
　　焱説文从三犬而释为羣犬走貌然大人赋有焱风涌而云浮者其字从三大葢别一字也此类皆当从三火
　　东皇太一旧説以为原意谓人尽心以事神则神惠以福今竭忠以事君而君不见信故为此以自伤补注又谓此言人臣陈德义礼乐以事上则上无忧患云中君旧説以为事神已讫复念懐王不明而太息忧劳补注又谓以云神喻君德而懐王不能故心以为忧皆外増赘説以害全篇之大指曲生碎义以乱本文之正意且其目君不亦太迫矣乎
　　吾乗桂舟吾葢为祭者之词旧注直以为屈原则太迫补注又谓言湘君容色之美以喻贤臣则又失其章指矣
　　女婵媛旧注以为女似无闗涉但与骚经用字偶同耳以思君为直指懐王则大迫又不知其寄意于湘君则使此一篇之意皆无所归宿也
　　心异媒劳王注以为与君心不同则太迫而失题意补注又因轻絶而谓同姓无可絶之义则尤于文义也
　　石濑飞龙一章説者尤多舛谬其曰他人交不忠则相怨我则虽不见信而不以怨人补注又云臣忠于君君宜见信而反告我以不间此原陈已志于湘君也不知前人如何读而于其文义之晓然者乃直戾如此全无来歴闗涉也其曰君初与我期共为治而后以谗言见弃此乃得其本意而亦失命意之曲折也
　　湘君一篇情意曲折最为详尽而为説者之谬为尤多以至全然不见其语意之脉络次第至其卒章犹以遗玦捐袂为求贤而采杜若为好贤之无已皆无复有文理也
　　佳人召予正指湘夫人而言而五臣谓若有君命则亦将然补注以佳人为贤人同志者如此则此篇何以名为湘夫人乎
　　九歌诸篇賔主彼我之辞最为难辩旧説往往乱之故文意多不属今颇已正之矣
　　何寿夭兮在予旧説人之寿夭皆其自取何在于我已失文意或又以为喻人主制生杀之柄尤无意味
　　王逸以离居为隠士补注又以此为屈原诉神之辞皆失本指
　　王逸以乗龙冲天而愈思愁人为抗志髙逺而犹有所不乐全失文义补注谓喻君舍已而不顾意则是而语太迫也
　　夫人兮自有美子众説皆未论辞之本指得失如何但于其説中已自不成文理不知何故如此读书也
　　咸池或如字下隔句与来字力之反叶
　　东君之吾旧説误以为日故有息马悬车之説疑所引淮南子反因此而生也至于低回而顾懐则其义有不通矣又必强为之説以为思其故居夫日之运行初无停息岂有故居之可思哉此既明为谬説而推言之者又以为讥人君之迷而不复也则其穿凿愈甚矣又解声色娱人为言君有明德百姓皆注其耳目亦衍説且必若此则其下文縆瑟交鼓之云者又谁为主而见其来之蔽日耶
　　声色娱人观者忘归正为主祭迎日之人低回顾懐而见其下方所陈之乐声色之盛如此耳縆瑟交鼓灵保贤姱即其事也或疑但为日出之时声光可爱如朱丞相秀水录所载登州见日初出时海波皆赤汹汹有声者亦恐未必然也葢审若此则当言其燀赫震动之可畏不得以娱人为言矣聊记其説以广异闻
　　北斗字旧音斗为主以诗考之行苇主醹斗耉为韵巻阿厚主为韵此类甚多但不知此非叶韵而旧音特出此字其説果何为耳
　　旧説河伯位视大夫屈原以官相友故得汝之其凿如此又云河伯之居沈没水中喻贤人之不得其所也夫谓之河伯则居于水中固其所矣而以为失其所则不知使之居于何处乃为得其所耶此于上下文义皆无所当甚衍説也
　　堂宫中或云当并叶堂韵宫字已见云中君中字天问音正为当字
　　山一篇谬説最多不可胜辩而以公子为公子椒者尤可笑也
　　终不见天尝见有读天字属下句者问之则曰韩诗天路幽险难追攀语葢祖此审尔则韩子亦误矣
　　或问魂魄之义曰子产有言物生始化曰魄既生魄阳曰魂孔子曰气也者神之盛也魄也者之盛也郑氏注曰嘘吸出入者气也耳目之精明为魄气则魂之谓也淮南子曰天气为魂地气为魄髙诱注曰魂人阳神也魄人隂神也此数説者其于魂魄之义详矣葢尝推之物生始化云者谓受形之初精血之聚其间有灵者名之曰魄也既生魄阳曰魂者既生此魄便有暖气其间有神者名之曰魂也二者既合然后有物易所谓精气为物者是也及其散也则魂游而为神魄降而为矣説者乃不考此而但据左疏之言其以神灵分隂阳者虽若有理但以嘘吸之动者为魄则失之矣其言附形之灵附气之神似亦近是但其下文所分又不免于有差其谓魄识少而魂识多亦非也但有运用畜藏之异耳
　　雄与凌叶今闽有谓雄为形者正古之遗声也











　　楚辞辩证巻上
　　钦定四库全书
　　楚辞辩证巻下　　　　　　宋　朱子　撰
　　天问
　　隅隈之数注引淮南子言天有九野九千九百九十九隅此其无稽亦甚矣哉
　　论衡云日昼行千里夜行千里如此则天地之间狭亦甚矣此王充之陋也
　　顾莵在腹此言兎在月中则顾莵但为兎之名号耳而上官桀曰逐麋之犬当顾莵耶则顾当为瞻顾之义而非兎名又庄辛曰见兎而顾犬亦因莵用顾字而其取义又异葢不可晓且兎与莵同是一字见于説文而其形声皆异又不知其自何时始别异之也
　　补注引山海经言鲧窃帝之息壤以堙洪水帝令祝融殛之羽郊详其文意所谓帝者似指上帝葢上帝欲息此壤不欲使人干之故鮌窃之而帝怒也后来栁子厚苏子瞻皆用此説其意甚明又祝融颛帝之后死而为神葢言上帝使其神诛鮌也若尧舜时则无此人久矣此山海经之妄也后禹事中又引淮南子言禹以息壤实洪水土不减耗掘之益多其言又与前事自相抵牾若是壤也果帝所息则父窃之而殛死子掘之而成功何帝之喜怒不常乃如是耶此又淮南子之妄也大抵古今説天问者皆本此二书今以文意考之疑此二书本皆縁解此问而作而此问之言特战国时俚俗相传之语如今世俗僧伽降无之祈许逊斩蛟蜃精之类本无稽据而好事者遂假托撰造以实之明理之士皆可以一笑而挥之政不必深与辩也
　　补注引淮南説増城髙一万一千里百一十四步二尺六寸尤为可笑岂有度万里之逺而能计其跬步尺寸之余者乎此葢欲览者以为已所亲见而曽实计之而不知适所以章其谲而且谬也栁对本意似有意于破诸妄説而于此章反以西王母者实之又何惑耶
　　补注引淮南子説昆仑虚旁有四百四十门而其西北隅北门开以纳不周之风皆是注解此书之语予之所疑又可验其必然矣
　　雄虺九首倐忽焉在此一事耳其词本与招魂相表里王注得之但失不引招魂为证耳而栁子不深考乃引庄子南北二帝之名以破其説则既失其本指而又使雄虺一句为无所问其失愈逺矣补注虽知栁説之非然亦不引招魂以订其文义之缺乃直以庄周寓言不足信者诋之周之寓言诚不足信然岂不犹愈于康回烛龙之属乃信彼而疑此何哉一语之微无所闗于义理而説者至三失之而况其深于是者耶
　　雄虺倐忽或云今岭南有异蛇能一日行数百里以逐人者即此物但不见説有九首耳
　　补注説今湖州武康县东有防风山山东二百步有禺山防风庙在封禺二山之间洪君晩居霅川当得其实
　　巴蛇事下注中食鹿出骨事似若迂诞然予尝见山中人説大蛇能吞人家所伏鸡卵而登木自绞以出其殻者人甚苦之因为木卵着薮中蛇不知而吞之遂绞而裂云
　　羿焉彃日乌焉解羽洪引归藏云羿彃十日补注引山海经注曰天下有十日日之数十也然一日方至一日方出虽有十日自使以次迭出而今俱见乃为妖怪故羿仰天控而九日潜退耳按此十日本是自甲至癸耳而传者误以为十日并出之説注者既知其误又为此説以弥缝之而其诞益彰然世人犹或信之亦可怪也
　　启代益作后卒然离蠥王逸以益失位为离固非文义补注以有扈不服为离蠥文义初通然亦未安或恐当时传闻别有事实也史记燕人説禹崩益行天子事而啓率其徒攻益夺之汲冡书至云益为啓所杀是则岂不敢谓益既失位而复有隂谋为启之蠥启能忧之而遂杀益为能达其拘乎然此事要当质以孟子之言齐东鄙论不足信也
　　启棘賔商四字本是启梦賔天而世传两本彼此互有得失遂致纷纭不复可晓葢作山海经者所见之本梦天二字不误独以賔嫔相似遂误以賔为嫔而造为启上三嫔于天之説以实其谬王逸所传之本賔字幸得不误乃以篆文梦天二字中间壊灭独存四外有似棘商遂误以梦为棘以天为商而于注中又以列陈宫商为説洪则既引三嫔以注骚经而于此篇反据王本而解为急于賔礼商契以今考之凡此三家均为穿凿而以事理言之则山海之怪妄为尤甚以文义言之则王注之训诂为尤疎洪则兼承二误而又两失且谓屈原多用山海经语而不知山海实因此书而作三嫔又本此句二字之误其为纰漏又益甚矣独栁子贸嫔之对似觉山海之谬然亦不能深察而明着之是以其义虽正而亦不能以自伸也大抵古书之误类多如此读者若能虚心静虑徐以求之则解后之间或当偶得其实顾乃安于茍且狃于穿凿牵于考据仅得一説而据执之便以为是以故不能得其本真而已误之中或复益之误此邢子才所以独有日思误书之适又有思之若不能得则便不劳读书之对虽若出于戏剧然实天下之名言也
　　勤子屠母旧注引帝王世纪言禹剥母背而生补又引于宝言黄初五年汝南民妻生男从右脇下小腹上出而平和自若母子无恙以为证此事有无固未可定然上句言启事而未有所问则此句不应反説禹初生时事矣故疑当为启母化石事也
　　该秉季德王逸以为汤能秉契之末德而厥父契善之以契为汤父固谬柳又以为即左传所云少皥氏之子该为蓐收者亦与有扈事不相闗唯洪氏以为启者近之疑该即启字转写之误也但终弊于有扈牧夫牛羊乃似谓启为有扈所弊而牧夫牛羊者不知又何説也下章又云有扈牧竖亦不可晓岂以少康尝为牧正而误邪大率此篇所问有扈羿浞事或相混并葢其传闻之误当阙之耳
　　到撃纣躬叔旦不嘉王逸云武王始至孟津八百诸侯不期而到皆曰纣可伐也白鱼入王舟羣臣咸曰休哉周公曰虽休勿休未详所据
　　齐桓九防九本纠字借作九耳左传展禽犒师之言正作纠字纠合宗族亦此义也唯庄子九杂天下之川作九则亦古字通用而非九数之验也诸儒通计九防之数不合遂有裳衣兵车之辩葢凿説也然此辞亦作九防则其误也久矣如公羊谷梁故是战国时人也
　　余始读诗得吴氏补音见其疑于殷武三章严遑之韵亦不能晓及读此篇见其以严叶亡乃得其例余于吴氏书多所刊补皆此类今见诗集传
　　九章
　　屈子初放犹未尝有奋然自絶之意故九歌天问逺游卜居以及此巻惜诵涉江哀郢诸篇皆无一语以及自沈之事而其词气雍容整暇尚无以异于平日若九歌则含意凄惋恋嫪低佪所以自媚于其君者尤为深厚骚经渔父懐沙虽有彭咸江鱼死不可让之説然犹未有决然之计也是以其词虽切而犹未失其常度抽思以下死期渐迫至惜往日悲回风则其身已临沅湘之渊而命在晷刻矣顾恐小人蔽君之罪闇而不章不得以为后世深切着明之戒故忍死以毕其词焉计其出于瞀乱烦惑之际而其倾输罄竭又不欲使吾长逝之后防漠之中胷次介然有毫髪之不尽则固宜有不暇择其辞之精粗而悉吐之者矣故原之作其志之切而词之哀葢未有甚于此数篇者读者其深味之真可为恸哭而流涕也惜诵首章非字误为作字使两章文意不明中间恶字误为中情使一章音韵不叶今已正之读者可以无疑矣
　　涉江旧説取譬之详皆衍説也
　　哀郢楚文王自丹阳徙江陵谓之郢后九世平王城之又后十世为秦所拔而楚徙东郢
　　抽思何独乐斯之蹇蹇兮愿荪美之可完文理甚明而王逸解独乐为毒药补注又引瞑之语以实之必欲如此强为之説岂不可通但别本如此文自分明不必强穿凿耳然今本皆出王逸不知别本又何自而得此本语也
　　孰不实而有获详上文实当作殖然自王逸已解作空穗则其误久矣获一作获亦非也
　　懐沙改叶音已按郑注仪礼释用已日为自变改作二字音义固相近也
　　懐质抱情独无匹兮诸本皆同史记亦然而王逸训匹为双补注云俗字作疋则其来久矣但下句云伯乐既没骥马程兮于韵不叶故尝疑之而以上下文意及上篇并日夜而无正者证之知匹当作正乃与下句音义皆叶然犹未敢必其然也及读哀时命之篇则其词有曰懐瑶象而握琼兮愿陈列而无正正与此句相似其上下句又皆以荣逞成生为韵又与此同然后晓然知其当改而无疑也
　　惜往日受命诏以昭时时一作诗説者傅防国语楚教太子以诗为説殊无意味
　　介子立枯事补注以左传为据而不之信然此词明言立枯又云缟素而哭庄子亦有抱木之説固未可以一説而尽疑之也
　　悲回风施黄棘之枉防补注据史记楚懐王二十五年入与秦盟于黄棘其后为秦所欺卒以客死今顷襄王又信任奸邪以亡其国故言已之所以假延日月无以自处者以其君欲复施黄棘之枉防也其説虽有事证然与此文理絶不相入不若旧説之为安也
　　逺游
　　客有语余者曰髙宗恭黙思道梦帝赉以良弼寤而求之即得傅説遂以为相若使梦赉之夕应时即生则自襁褓之间以及强立之嵗亦须二三十年始堪任用王者政令所出日有万几岂容数十年之间不发一语又虚相位以待乳下之婴儿乎今书之言如此则是髙宗既得此梦即时搜访便得其人而已堪作相以代王言矣明是一旦忽然从天而下便为成人无少长之渐也余闻其言心惊怪之而不敢答今读此书洪注所引庄子音义已有傅説生无父母之説乃知古人之虑已有及此者矣洪氏引之而无他説则岂亦以是为不易之论而无所疑也耶然则余之昧陋而见事独迟为可笑巳
　　屈子载营魄之言本于老氏而扬雄又因其语以明月之盈阙其所指之事虽殊而其立文之意则一顾为三书之解者皆不能通其説故今合而论之庶乎其足以相明也葢以车承人谓之载古今世俗之通言也以人登车亦谓之载则古文史类多有之如汉纪云刘章从谒者与载韩集云妇人以孺子载葢皆此意而今三子之言其字义亦如此也但老子屈子以人之精神言之则其所谓营者字与荥同而为晶明光炯之意其所谓魄则亦若余之所论于九歌者耳扬子以日月之光明论之则固以月之体质为魄而日之光耀为魂也以人之精神言者其意葢以魂阳动而魄隂静魂火二而魄水一故曰载营魄抱一能勿离乎言以魂加魄以动守静以火迫水以二守一而不相离如人登车而常载于其上则魂安静而魄精明火不燥而水不溢固长生久视之要诀也屈子之言虽不致详然以其所谓无滑而魂虚以待之之语推之则其意当亦出此无疑矣其以日月言者则谓日以其光加于月魄而为之明如人登车而载于其上也故曰月未望而载魂于西既望则终魄于东其遡于日乎言月之方生则以日之光加被于魄之西而渐满其东以至于望而后圜及既望矣则以日之光终守其魄之东而渐亏其西以至于晦而后尽葢月遡日以为明未望则日在其右既望则日在其左故各向其所在而受光如民向君之化而承俗也三子之言虽为两事而所言载魄则其文义同为一説故丹经歴术皆有纳甲之法互相资助以相发明葢其理初不异也但为之説者不能深考如河上公之言老子以营为魂则固非字义而又并言人载魂魄之上以得生当爱之则又失其文义独其载字之义粗为得之然不足以补其所失之多也若王辅嗣以载为豦以营魄为人所常居之处则亦河上之意至于近世而苏子由王元泽之説出焉则此二人者平生之论如水火之不同而于此义皆以魂为神以魄为物而欲使神常载魄以行不欲使神为魄之所载洪庆善之于此书亦谓阳气充魄为魂能运动则其为全矣则其意亦若苏王之云而皆以载为以车承人之义矣是不唯非其文意且若如此则是将使魂常劳动而魄亦不得以少息虽幸免于物欲沈溺之累而窈防之中精一之妙反为强阳所挟以驰骛于纷挐胶扰之涂卒以陷于众人伤生损寿之域而不自知也其于二子之意何如哉若其説杨子者则皆以载为哉固失其指而李轨解魄为光尤为乖谬至宋贯之司马公始觉其非然遂欲改魄为朏则亦未深考此载字之义而失之愈逺矣唯近嵗王伯昭以为未望则魄为明所载似得其理既而又曰既望则明为魄所终则是下句当曰终明而不当为终魂矣以此推之恐其于上文义之乡背亦未免如苏氏王氏之云为自下而载上也大抵后人读前人之书不能沈潜反覆求其本义而辄以已意轻为之説故其卤莽有如此者况读楚辞者徒玩意于浮华宜其于此尤不暇深究其底蕴故余因为辩之以为览者能因是以考焉则或泝流求源之一助也
　　登霞之霞本遐之借用犹曰适逺云耳曲礼告丧之词乃又借以为死之美称也庄子作登假葢亦此例但此篇注者遂解为赤黄之气释庄音者又读假为格而训至焉则其误愈逺矣
　　卜居
　　史记有滑稽传索隠云滑乱也稽同也言辩捷之人言非若是言是若非能乱异同也扬雄酒赋鸱夷滑稽顔师古曰滑稽圜转纵舍无穷之状此词所用二字之意当以顔説为正
　　渔父
　　衣叶于巾反者礼记一戎衣郑读为殷古韵通也
　　九辩
　　悲秋旧説取譬烦杂皆失本意
　　有美一人注指懐王非是心不绎注训绎为解即当作释补训抽丝乃説为绎字耳又疑惑是怿字喜悦意耳
　　无伯乐之善相今谁使乎誉之誉一作訾相度之义也又与上句知字叶韵故当作訾为是但下句两之上字复不韵则又不可晓故今且作誉而四句皆以之字为韵
　　朱雀雀一作荣非是葢下与苍龙为对皆为飞行之物不当作荣王注亦自作雀不知洪本何以作荣也茇茇音斾葢言朱雀飞扬其翼茇茇然也今一作芺音于表反乃随荣字误解耳
　　轻辌辌一作轾非是轻字义证甚明轾乃车之行貌于义不通
　　招魂
　　后世招魂之礼有不专为死人者如杜子美彭衙行云暖汤濯我足剪纸招我魂葢当时闗陜间风俗道路劳苦之余则皆为此礼以袚除而慰安之也近世髙抑崇作送终礼云越俗有暴死者则亟使人徧于衢路以其姓名呼之往往而苏以此言之又见古人于此诚有望其复生非徒为是文具而已也
　　恐后之如汉武帝遣人取司马相如遗文而曰若后之矣之意注云言已在他人后也
　　此篇所言四方怪物如十日代出之类决是诞妄无可疑者其他小小异事如东方长人南方雕题杀人祭蛇虺封狐西方流沙求水不得北方层冰飞雪之类则或往往有之如五代史言北方之极魑魅龙蛇白昼羣行葢地偏气异自然如此不足怪也
　　无木谓之台有木谓之榭一曰凡屋无室曰榭説文乃云台观四方而髙者榭台有屋也説文与二説不同以春秋宣榭火证之则榭有屋明矣
　　卒章心字旧苏含反葢以下叶南韵然于上句枫字却不叶此不知枫有孚金南有尼金可韵而误以枫为散句耳心字但当如字而以枫南二字叶之乃得其读前亦多此例矣
　　大招
　　周颂陟降庭止传注训庭为直而説之云文王之进退其臣皆由直道诸儒祖之无敢或违而顔监于匡衡传所引独释之曰言若有神明临其朝廷也葢匡衡时未行毛説顔监又精史学而不梏于专经之陋故其言独能如此无所阿随而得经之本指也余旧读诗爱顔説然尚疑其无据及读此词乃有登降堂只之文于是益信陟降庭止之为古语其义审如顔説而无疑也顔注汉书时有发明于经指多若此类如训棐为匪尤为明切足证孔安国张平子之谬其视韦昭之徒专守毛郑而不能一出已见者相去逺矣
　　晁録
　　王逸所传楚辞篇次本出刘向其七谏以下无足观者而王褒为最下余已论于前矣近世晁无咎以其所载不尽古今词赋之美因别録续楚辞变离骚为两书则凡词之如骚者已畧备矣自原之后作者继起而宋玉贾生相如扬雄为之冠然较其实则宋马辞有余而理不足长于颂美而短于规过雄乃专为偷生茍免之计既与原异趣矣其文又以摹拟掇拾之故斧凿呈露脉理断续其视宋马犹不逮也独贾太傅以卓然命世英杰之材俯就骚律所出三篇皆非一时诸人所及而惜誓所谓黄鹄之一举兮见山川之纡曲再举兮暏天地之员方者又于其间超然拔出言意之表未易以笔墨蹊径论其髙下浅深也此外晁氏所取如荀卿子诸赋皆髙古而成相之篇本拟惜诵箴谏之词其言奸臣蔽主擅权驯致移国之祸千古一辙可为流涕其他如易水越人大风秋风天马下及乌孙公主诸王妃妾息夫躬晋陶潜唐韩栁本朝王介甫之山石建业黄鲁直之毁璧陨珠邢端夫之秋风三叠其古今大小雅俗之变虽或不同而晁氏亦或不能无所遗脱然考其近楚语者其次则如班姬蔡琰王粲及唐元结王维顾况亦差有味又此之外则晁氏所谓过骚之言者非余之所敢知矣晁书新序多为义例辨説纷挐而无所发于义理殊不足以为此书之轻重且复自谓尝为史官古文国书职当损益不惟其学而论其官固已可笑况其所谓笔削者又徒能移易其篇次而于其文字之同异得失犹不能有所正也浮华之习徇名饰外其弊乃至于此可不戒哉






　　楚辞辩证巻下
　　钦定四库全书
　　楚词后语目録
　　巻一
　　成相
　　佹诗
　　易水歌
　　越人歌
　　垓下帐中之歌
　　大风歌
　　鸿鹄歌
　　巻二
　　吊屈原
　　服赋
　　瓠子之歌
　　秋风辞
　　乌孙公主歌
　　长门赋
　　哀二世赋
　　自悼赋
　　反离骚
　　巻三
　　絶命词
　　思赋
　　悲愤诗
　　胡笳
　　巻四
　　登楼赋
　　归去来辞
　　鸣臯歌
　　引极
　　山中人
　　望终南
　　鱼山迎送神曲
　　日晩歌
　　复志赋
　　闵已赋
　　别知赋
　　讼风伯
　　吊田横
　　享罗池
　　琴操
　　巻五
　　招海贾
　　惩咎赋
　　闵生赋
　　梦归赋
　　吊屈原
　　吊苌
　　吊乐毅
　　乞巧文
　　憎王孙
　　巻六
　　幽懐
　　书山石
　　寄蔡氏女
　　服胡麻赋
　　毁璧
　　秋风三叠
　　鞠歌
　　拟招
　　右楚辞后语目録以鼂氏所集録续变二书刋补定着凡五十二篇鼂氏之为此书固主于辞而亦不得不兼于义今因其旧则其考于辞也宜益精而择于义也当益严矣此余之所以兢兢而不得不致其谨也盖屈子者穷而呼天疾痛而呼父母之词也故今所欲取而使继之者必其出于幽忧穷蹙怨慕凄凉之意乃为得其余韵而宏衍钜丽之观懽愉快适之语宜不得而与焉至论其等则又必以无心而防防者为贵其或有是则虽逺且贱犹将汲而进之一有意于求似则虽或真如杨栁亦不得已而取之耳若其义则首篇所着荀卿子之言指意深切词调铿锵君人者诚能使人朝夕讽诵不离于其侧如卫武公之抑戒则所以入耳而着心者岂但广厦细旃眀师劝诵之益而已哉此固余之所爲眷眷而不能忘者若髙唐神女李姬洛神之属其词若不可废而皆弃不録则以义裁之而断其爲礼法之罪人也髙唐卒章虽有思万方忧国害开圣贤辅不逮之云亦屠人之礼佛倡家之读礼耳几何其不爲献笑之资而何讽益之有哉其息夫躬栁宗元之所弃则鼂氏已言之矣至于扬雄则未有议者而余独以爲是其失节亦蔡琰之俦耳然琰犹知愧而自讼若雄则反讪前哲以自文宜又不得与琰比矣今皆取之岂不以夫琰之母子无絶道而于雄则欲因反骚而着苏氏洪氏之贬词以眀天下之大戒也陶翁之词鼂氏以为中和之发于此不类特以其爲古赋之流而取之是也抑以其自谓晋臣耻事二姓而言则其意亦不爲不悲矣序列于此又何疑焉至于终篇特着张夫子吕与叔之言盖又以告夫游艺之及此者使知学之有本而反求之则文章有不足爲者矣其余防文碎义又各附见于本篇此不暇悉着云







　　钦定四库全书
　　楚词后语巻一　　　　　宋　朱子　集注成相第一
　　成相者楚兰陵令荀卿子之所作也荀卿赵人名况学于孔氏门人馯臂子弓者尤邃于礼著书数万言少游学于齐歴威宣至襄王时三爲稷下祭酒后以避谗适楚春申君以爲兰陵令春申君死荀卿亦废遂家兰陵而终焉此篇在汉志号成相杂辞凡三章杂陈古今治乱兴亡之效托声诗以风时君若将以爲工师之诵旅贲之规者其尊主爱民之意亦深切矣相者助也举重劝力之歌史所谓五羖大夫死而舂者不相杵是也卿非屈原之徒故刘向王逸不録其篇今以其词亦托于楚而作又颇有补于治道故録以附焉然黄歇乱人卿乃以爲托身行道之所则已误矣卿学要爲不醇粹其言精神相反爲圣人意乃近于黄老而复后王君论五者或颇出入申商间此其所以传不壹而爲督责坑焚之祸也差之毫厘谬以千里可不谨哉可不谨哉
　　请成相世之殃愚闇愚闇堕贤良人主无贤如瞽无相何伥伥【相并息亮反上叶平声堕许规反伥丑羊反相助也成相助力之歌也堕壊也瞽无相者瞽者无目故必使人助之亦谓之相不可无也伥伥狂惑之貎】请布基慎圣人愚而自专事不治主忌茍胜羣臣莫諌必逄灾【慎读作顺人叶音儿治直吏反叶平声灾叶音滋　布基谓陈布基业之事也忌猜忌也茍胜不顾义理而茍求胜人若下文所引商纣之事也乎】论臣过反其施尊主安国尚贤义拒谏饰非愚而上同国必祸【过叶音规义叶平声祸叶许规反　论论其罪而治之也言治臣下之过者必当自省而反其所为不可尤而效之也欲尊主安国者必尚贤义然后可为若如纣之知足以饰非辨足以拒谏已自愚暗又欲使人同已则国必祸也上与尚同】曷谓罢国多私比周还主党与施逺贤近谗忠臣蔽塞主势移【罢读作疲比必寐反逺近皆去声　疲谓弱不任事也国语曰罢士无任罢女无家是也若国多私则其君亦罢矣还绕也防人用事能使忠臣蔽塞而人莫敢言则权在于彼而不在君矣此主势所以移于下也乎】曷谓贤眀君臣上能尊主爱下民主诚听之天下爲一海内宾【贤叶胡邻反　贤谓贤臣也能明君臣之道则为贤臣也】主之孽谗人达贤能遁逃国乃蹷愚以重愚闇以重闇成为桀【孽灾也蹷防覆也久而愚闇愈甚遂至于夏桀之无道也】世之灾妬贤能飞亷知政任恶来卑其志意大其园囿髙其台【能叶奴来反台下本有榭字以韵叶之知是后人误加今删去　恶来飞亷之子恶来有力飞亷善走父子俱以材力事纣也卑其志意言无逺虑不慕往古盖当髙者反卑而当卑者反髙也】武王怒师牧野纣卒易乡啓乃下武王善之封之于宋立其祖【怒叶去声野叶上与反乡读作向下叶音户　易乡向也谓前徒倒戈攻于后啔防子名下降也立其祖使祭祀不絶也】世之衰谗人归比干见刳箕子累武王诛之吕尚招麾殷民懐【刳音枯累平声与缧同怀胡威反　比干箕子事见九章天问缧囚絷也吕尚太公也】世之祸恶贤士子胥见杀百里徙穆公任之强配五伯六卿施【祸叶许诡反伯读为霸施叶上声　子胥呉大夫伍员字也諌夫差不听为所杀百里奚虞公之臣徙迁也谋不见用虞防系虏迁徙于秦穆公秦伯任好也六卿天子之制施犹置也言其强大僣置天子之官也】世之愚恶大儒逆斥不通孔子拘展禽三绌春申道缀基毕输【恶去声缀读作辍　逆拒斥逐大儒不使通拘谓畏匡戹陈也展禽鲁大夫名获居于桞下谥曰惠爲士师三见绌春申楚相黄歇封为春申君缀止也毕尽也输倾委也言春申为李园所杀其政治基业尽倾覆委地也】请牧基贤者思尧在万世如见之谗人罔极险陂倾侧此之疑【陂与诐同　牧治也言贤者必常见思虽久不忘但谗人必欲毁之使人君疑于此人然后巳得行其奸诈也】基必施辨贤罢文武之道同伏戏由之者治不由者乱何疑为【罢音见上戯与羲同　文武周文王武王伏戏古帝王太昊氏始画八卦造书契者言古今一理顺之则治逆之则乱无可疑也】凡成相辨法方至治之极复后王慎墨季惠百家之説诚不祥【祥一作详后王当时之王谓当自立复为一王之法不必事事泥古也慎慎到墨墨翟季季梁列子云杨朱之友也惠惠施也祥善也】治复一脩之吉君子执之心如结众人贰之谗夫弃之形是诘【结叶音吉形当作刑　复一归于一理也心如结言坚固不觧也贰之不一也弃之不由也如此之人皆当以刑诘之也】水至平端不倾心术如此象圣人而有埶直而用枻必参天【人下脱一字属下句枻余制反天叶鐡因反　承上章言圣人则心平如水无往而非一矣枻引也未详】世无王穷贤良暴人刍豢仁人糟糠礼乐灭息圣人隠伏墨术行【行叶戸郎反　无王者兴则贤良穷困】治之经礼与刑君子以修百姓宁明徳慎罚国家既治四海平【治直吏反】治之志后埶富君子诚之好以待处之敦固有深藏之能逺思【治同上富叶音费好去声待叶音地有读为又思叶去声　为治之意后权埶与富者则公道行而货赂息也诚之好以待者诚意好之以待用也处之厚固又能深藏则能逺虑也】思乃精志之荣好而壹之神以成精神相反一而不贰为圣人【好去声　好而不贰则通于神明矣相反谓反覆不离散】治之道美不老君子由之佼以好下以教诲子弟上以事祖考【佼音绞　老休息也为治当日新其美不使休息佼亦好也】成相竭辞不蹷君子道之顺以达宗其贤良辨其殃孽【蹷音厥　竭尽也蹷仆也此论成相之事虽至终篇辞不仆蹷言无穷也道言説也辞既不蹷君子言之必和顺而通达】
　　右一章
　　请成相道圣王尧舜尚贤身辞让许由善巻重义轻利行显明【让叶平声巻音拳明叶音芒　道亦言也尧让天下于许由舜让天下于善巻二人不受并见荘子】尧让贤以为民汜利兼爱徳施均辨治上下贵贱有等明君臣【贤叶音形为去声　为万民求明君所以不私其子】尧授能舜遇时尚贤推徳天下治虽有贤圣适不遇世孰知之【能叶音尼治叶平声】尧不徳舜不辞妻以二女任以事大人哉舜南面而立万物备【徳叶音帝辞叶音似妻去声大人哉舜四字为一小句　尧授舜以天下而不自以为徳舜受尧之天下而不辞授受皆以至公无私情也】舜授禹以天下尚得推贤不失序外不避仇内不阿亲贤者予【下叶音户得当作徳序予并叶上声　舜之授禹亦以天下之故也不避仇谓殛鲧兴禹不阿亲则不私其子惟贤者则予之也】禹劳心力尧有徳干戈不用三苖服举舜甽畆任之天下身休息【甽与畎同　三苖服见尚书乃舜事此误也】得后稷五谷殖防为乐正鸟兽服契为司徒民知孝弟尊有徳【稷防契事并见尚书亦尧臣舜申命之也】禹有功抑下鸿辟除民害逐共工北决九河通十二渚防三江【辟与辟同共音恭　抑遏也下谓治水使归下也鸿谓洪水也流共工决九河通三江并见尚书但逐共工亦舜事今以为禹误矣十二渚亦未详其名也】禹溥土平天下躬亲为民行劳苦得益臯陶横革直成为辅【溥一作傅皆读为敷溥土见尚书言洪水泛滥禹分布治九州之土也益臯陶见尚书横革直成未详】契王生昭明居于砥石迁于商十有四世乃有天乙为成汤【明叶音芒　王者契本以母简狄吞鸟卯而生故追号之曰王也昭明契子也砥石未详或云即砥柱也商商丘也十四世见史记云】天乙汤论举当身让卞随举牟光道古贤圣基必张　【牟当作务　汤让天下于卞随务光二人不受并见荘子又言汤能行古圣贤之事故基业张大也】愿陈辞世乱恶善不此治隠讳疾贤良内奸诈鲜无灾患难哉阪为先【此一节有脱误患难哉阪为先尤不可晓姑阙之】圣知不用愚者谋前车已覆后未知更何觉时【此上亦脱六字谋叶音縻更平声　后后车也更改也谓改辙也后未知更何觉时言前事之戒如此之明而犹不觉悟后岂复有觉悟时也】不觉悟不知苦迷惑失指易上下忠不上达防揜耳目塞门戸【悟叶上声指下有一不字非是下叶音尸】门户塞大迷惑悖乱昬莫不终极是非反易比周欺恶正直【比必寐反恶去声莫冥寞言闇也】正是恶心无度邪枉辟回失道途已无邮人我独自美岂无故【是一作直辟读为僻途叶去声邮一作尤一本岂下有独字非是　正直是恶则心无尺度不知长短所向无非邪僻之途矣岂可尤责它人而自以为美乎盖此亊之得失必有其故当自省也】不知戒后必有恨后遂过不肯悔谗夫多进反覆言语生诈态【有疑当作悔恨后疑当作后复】人之态不如备争宠嫉贤利恶忌妬功毁贤下敛党与上蔽匿【如当作知匿叶奴计反　言人之诈态上若不知为偹则有忌嫉蔽匿之患也利恶忌谓以恶忌贤者为巳利也敛聚也下聚党与则上蔽匿矣】上壅蔽失辅埶任用谗夫不能制孰公长父之难厉王流于彘【父音甫难去声　主蔽匿则贤人不得尽忠于上而自失辅助之势盖其始以谗人为可任而后巳失势遂不能制之也孰当作郭郭公长父周厉王之臣未详其事彘地名在河东厉王无道信任小人专利监谤遂为国人所逐而流于彘也】周幽厉所以败不听规谏忠是害嗟我何人独不遇时当乱世【幽厉王孙幽王也滛昏暴虐无道乱甚后为犬戎所杀】欲衷对言不从恐为子胥身离凶进谏不听刭而独鹿弃之江【衷对当作对衷乃与韵叶而一作以鹿与同音鹿一説独鹿一作属上之欲反下力朱反江叶音工　衷诚也欲对以诚恐言不从而遇祸如子胥也独鹿罡防小罟也言子胥自刭之后盛以小罟而弃之江也一说独鹿属也劔名呉王以赐子胥使自刭者也二说未知孰是然作独鹿即以当作而作属即而当作以窃谓依本文者近是】观徃事以自戒治乱是非亦可识托于成相以喻意【戒叶音计识叶音志】
　　右二章
　　请成相言治方君论有五约以明君谨守之下皆平正国乃昌【明叶音芒　论为君之道有五甚简约明白谓臣下职一也君法明二也刑称陈三也言有节四也上通利五也】　臣下职莫游食务本节用财无极事业听上莫得相使一民力　守其职足衣食厚薄有等明爵服利往卬上莫得擅与孰私得【服叶蒲比反卬宜亮反游食谓不勤于事素飡防手也所兴事业皆听于上羣下不得擅相役使则民力一也又言民不失职则衣食足明爵服谓贵贱有等也利之所往皆卬于上莫得擅为赐与则谁敢私得于人乎擅相赐与若齐田氏然也】　君法明论有常表仪既设民知方进退有律莫得贵贱孰私王君法仪禁不为莫不说教名不移修之者荣离之者
　　辱孰它师【明叶音芒　君法所以明在言论有常不二三也进人退人皆以法律臣下不得以意为贵贱则孰有能自相贵者乎又言君者民之法仪当自禁止不为恶既能正已则民皆悦王之教而善名不移也孰敢以它为师言皆归王道不敢离贰也】刑称陈守其银下不得用轻私门罪祸有律莫得轻重威不分　请牧祺用有基主好论议必善谋五听循领莫不理续主执持　听之经明其请参伍明谨施赏刑显者必得隐者复显民反诚【称尺证反银与垠同门叶音民分叶孚垠反其叶音縻请当作情　称谓当罪之法施陈则各守其分中矣下不得专用刑法则私门自轻矣祸亦罪也祺吉也又言请牧治吉祥之事在明其所有之基业五聴见周礼循领谓修之使得纲领莫不有文理相续也王自执持此道不使权归于下矣参伍犹错杂也又言或往参之或徃伍之皆使明谨施其赏刑言精研不使僣滥也幽隠皆通则民不诈伪矣】　言有节稽其实信诞以分赏罚必下不欺上皆以情言明若日【节叶音即　节谓法度欲使民言有法度不欺诳在稽考其事实也】　上通利隠逺至观法不法见不视耳目既显吏敬法令莫敢恣【上通利不壅蔽则幽隠遐逺者皆至也所观之法非法则虽见不视也此已上君论有五之事也】君教出行有律吏谨将之无铍滑下不私请各以宜舍巧拙【铍与披同滑与汩同音骨以下疑脱所字　五论既明则教令之出皆有法律而吏谨持之无敢纷披汩乱者矣羣下孰敢私情不守所宜而以巧拙为强弱哉】臣谨修君制变公察善思论不乱以治天下后世法之成律贯【言臣下但当谨守法度而君制其变以出非常之断公察而善思之则其论不乱而天下后世皆得守之以成法律之条贯也或疑思当作恶】
　　右三章
　　佹诗第二
　　佹诗者荀卿子之所作也或曰荀卿既为兰陵令客有説春申君者曰汤以亳武王以镐皆有天下今荀子贤而君借以百里之势臣为君危之春申君乃谢荀子荀子去之赵人又说春申君曰昔伊尹去夏入殷殷王而夏亡管仲去鲁入齐鲁弱而齐强贤者所在其君未尝不尊荣也今荀子天下贤士君何为谢之春申君又使人请荀子荀子不还而遗之赋盖即此佹诗也然此其说又与前异未知其果孰是云
　　天下不治请陈佹诗【治叶平声佹与诡同　佹诗佹异激切之诗也】天地易位四时易乡列星陨坠旦暮晦盲幽闇登昭日月下藏【肓叶音芒昭或作照】公正无私反见纵横志爱公利重楼防堂无私罪人憼革二兵道徳纯备谗口将将仁人绌约敖暴擅强天下幽险恐失世英螭龙为蝘蜓鸱枭为凤凰比干见刳孔子拘匡【横叶音黄憼与儆同兵叶补芒反将七羊反敖与傲同英叶音央螭丑知反蝘音偃蜓音典鸱称脂反枭工尧反　反见纵横者反见谓为纵横反覆之人也爱犹贪也窃取公家之利以为已有而反得华屋以居也憼戒也革甲也一副也言无私心而治有罪之人乃反恐为所讐害而常为兵革以备之也将将声也诗曰佩玉将将螭见九歌蝘蜓蜴蜥也鸱枭见惜誓】昭昭乎其知之明也郁郁乎其遇时之不祥也拂乎其欲礼义之大行也闇乎天下之晦盲也【明盲皆叶音芒行叶户反　杨倞曰郁郁有文章貎拂违也此盖误耳当为拂乎其遇时之不祥也郁郁乎其欲礼义之大行也晦盲言人莫之识也】皓天不复忧无疆也千秋必反古之常也弟子勉学天不忘也圣人共手时几将矣【皓与昊同秋一作歳共读为拱　言若使昊天之运徃而不复则所忧无穷顾盛衰消息循环代至未有千歳而不反者此固古今之常理也弟子亦勉于学以俟时耳天道神眀岂终忘此世者哉况今之时衰乱已极虽有圣人亦拱手而不能有为盖物极必反时运之开其亦将不久矣】与愚亦疑愿闻反辞【此为子弟承勉学之训而请问之词愚为其自称也盖曰圣人拱手则天下果巳不可为矣而曰时几将矣则是与我以疑而使我终不能晓也故愿闻其所以必反之说而使我无所疑也】其小歌也【九章亦有小歌此即反词也】念彼逺方何其塞矣仁人诎约暴人衍矣忠臣危殆谗人服矣琁玉瑶珠不知佩也杂布与锦不知异也闾娵子奢莫之
　　媒也嫫母刁父是也美玉布锦能辨者
　　之喜也【琁音旋佩蒲昧反娵遵须反媒叶音寐嫫音谟喜许志反　琁赤玉瑶美玉布锦不异言精粗不同而不能辨也闾娵子奢古之美女也或曰奢当作都然则乃谓男子也嫫母巳见九章刀父未详】以盲为眀以聋为聪以危为安以吉为凶呜呼上天曷维其同【言长乱之极人懐私意异反易至于如此故呼天而问之曰何为而可使之同乎同则合乎天下之公是非善恶皆当于理而天下治矣此明天意悔祸则转祸为福拨乱反正不足为难以解弟子之惑也或曰云汉之卒章曰瞻仰昊天曷恵其宁恐此或用其语则维当作惠而文意愈明白矣】
　　易水歌第三
　　易水歌者燕刺客荆轲之所作也燕太子丹患秦攻伐诸侯无已时使荆轲奉督亢之图樊于期之首入秦刺秦王将发太子及賔客知其事者皆白衣冠以送之至易水之上既祖取道髙渐离撃筑荆轲和而歌为变徴之声士皆垂泪涕泣又前而歌复为羽声忼慨士皆瞠目髪尽上指冠于是荆轲就车而去夫轲匹夫之勇其事无足言然于此可以见秦政之无道燕丹之浅谋而天下之势巳至于此虽使圣贤复生亦未知其何以安之也且余于此又特以其词之悲壮激烈非楚而楚有足观者于是録之它固不遑深论云
　　风萧萧兮易水寒壮士一去兮不复还
　　越人歌第四
　　越人歌者楚王之弟鄂君泛舟于新波之中榜枻越人拥棹而歌此词其义鄙防不足言特以其自越而楚不学而得其余韵且于周太师六诗之所谓兴者亦有契焉知声诗之体古今共贯胡越一家有非人之所能为者是以不得以其逺且贱而遗之也
　　今夕何夕兮搴洲中流今日何日兮得与王子同舟防羞被好兮不訾诟耻心几顽而不絶兮得知王子山有木兮木有枝心悦君兮君不知
　　垓下帐中之歌第五
　　垓下帐中歌者西楚覇王项羽之所作也汉王大防诸侯以伐楚羽壁垓下军少食尽汉帅诸侯围之数重羽夜闻汉军四面皆楚歌乃惊曰汉皆已得楚乎是何楚人多也起饮帐中有美人姓虞氏常幸从骏马名骓常骑【苍白杂毛曰骓】羽廼悲歌忼慨自为歌诗歌数曲美人和之羽泣下数行左右皆泣莫能仰视于是羽遂上马戯下骑从者八百余人夜直溃围南出汉追及之羽遂自刭羽固楚人而其词忼慨激烈有千载不平之余愤是以着之若其成败得失则亦可以为强不义者之深戒云
　　力防山兮气盖世时不利兮骓不逝骓不逝兮可奈何虞兮虞兮奈若何
　　大风歌第六
　　大风歌者汉太祖髙皇帝之所作也上破黥布于防垂【上工外反下文瑞反】还过沛留置酒沛宫悉召故人父老子弟佐酒发沛中儿得百二十人教之歌酒酣上撃筑【筑音竹　状似琴而大头细颈安以竹撃之故名为筑】自歌令儿皆歌习之上乃起舞忼慨伤懐泣数行下谓沛父兄曰游子悲故乡吾虽都关中万歳之后吾魂魄犹思沛且朕自沛公以诛暴逆遂有天下其以沛为朕汤沐邑复其民世世无有所与此其歌正楚声也亦名三侯之章文中子曰大风安不忘危其伯心之存乎美哉乎其言之也汉之所以有天下而不能为三代之王其以是夫然自千载以来人主之词亦未有若是其壮丽而竒伟者也呜呼雄哉
　　大风起兮云飞扬威加海内兮归故乡安得猛士兮守四方
　　鸿鹄歌第七
　　鸿鹄歌者汉髙帝之所作也初吕后起闾阎佐帝定天下既老而踈太子盈又柔弱而戚夫人有宠于上上以其子赵王如意为类已欲废太子而立之吕后恐不知所为问计于留侯留侯为画计使太子卑词厚礼招隐士四人以为客后上置酒太子侍四人者从年皆八十有余须眉皓白衣冠甚伟上怪问之四人前对各言姓名上廼惊曰吾求公公避逃我何自从吾儿游乎四人曰陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来上曰烦公幸卒调防太子四人为夀已毕趋出上目送之召戚夫人指视之曰我欲易之彼四人者辅之羽翼已成难动矣吕氏真廼主矣戚夫人泣涕上曰为我楚舞吾为若楚歌歌数阕戚夫人歔欷流涕上起去罢酒竟不易太子云余甞怪留侯明炳几先筭无遗防而其为此则不唯不暇为髙祖爱子计亦不复为汉家社稷计矣抑髙祖之歌词如此而其言曰吕氏真廼主矣此又岂专以太子柔弱之故而为是举哉一念之差基怨造祸以至于此固无两全之理矣留侯姑亦权其正且重者而存之以为是甚不获已之计非别有长防而故左之以就此也呜呼向使髙祖之心本不出于私爱则必能深以天下国家之大计为已忧而蚤与张陈陵勃诸公谋之帷幄以定其论可则以恒易盈固为两得不可则姑仍其旧而属大臣辅以谊庶几吕氏悍戾之心亦无所激而将自平则后来之祸犹可以不至于若是其烈今既不然则杜牧所谓四老安刘反为灭刘者真可为寒心也哉抑此词卒章意象萧索亦非复三杰比矣
　　鸿鹄髙飞一举千里羽翼巳就横絶四海【海叶音喜絶谓飞而直度也】横絶四海又可奈何虽有矰缴尚安所施【施叶踈何反　缴弋射也其矢曰矰】

　　楚辞后语巻一
　　钦定四库全书
　　楚辞后语巻二　　　　　宋　朱子　集注吊屈原第八
　　服赋第九【并见续离骚】
　　瓠子之歌第十
　　瓠子歌者汉孝武帝之所作也帝既封禅乃发卒数万人塞瓠子决河还自临祭沈白马玉璧令羣臣从官皆负薪塞决河时东郡烧薪柴少乃下淇园之竹以为楗【烧旱也树竹塞水决口谓之楗以草塞其里乃以土填之有菑以石为之】天子悼其功之不就为作歌诗二章于是卒塞瓠子筑宫其上名曰宣防【史记防作房后同】而导河北行二渠复禹旧迹自此梁楚之地复宁无水灾矣归来子曰先是帝封禅巡祭山川殚财极侈海内为之虚耗及为此歌乃闵然有吁神忧民恻怛之意云
　　瓠子决兮将奈何浩浩洋兮虑殚为河【史记浩作皓虑作阁注云谓州闾也】殚为河兮地不得宁功无巳时兮吾山平吾山平兮钜野溢鱼弗郁兮柏冬日【注云吾山疑谓东阿鱼山也言皆凿山以填河故山平也钜野即禹贡之大野泽史记弗作沸弗郁忧不乐也柏与廹同水长涌溢秽浊不清故鱼不乐又廹之日将甚困也】正道弛兮离常流蛟龙骋兮放逺游【史记正作延正道河之正道也弛壊也】归旧川兮神哉沛不封禅兮安知外【沛普太反神哉沛言神灵滂沛也又言不因封禅则不知闗外有此水】为我谓河伯兮何不仁泛滥不止兮愁吾人【汉书为我二字作皇伯作公】齧桑浮兮淮泗满久不反兮水维缓【水维水之纲维也】
　　右一
　　河汤汤兮激潺湲北渡回兮迅流难【史记回作迂迅作浚】搴长筊兮湛羙玉河伯许兮薪不属【搴音骞筊音交竹笔絙以引置土石者也湛读为沉羙玉即玉璧也属之欲反沉玉礼神神巳见许但以薪不属逮故无功也】薪不属兮卫人罪烧萧条兮噫乎何以御水【御与御同止也东郡卫地言以旱烧而薪不属乃卫人之罪将何以止水也】隤林竹兮楗石菑宣防塞兮万福来【隤林竹即所谓下淇园之竹菑侧其反臿也楗石菑者臿石立之以为楗也】
　　右二
　　秋风辞第十一
　　秋风辞者汉武帝之所作也帝幸河东祠后土防饮中流欢甚作此文中子曰秋风乐极而哀来其悔心之萌乎
　　秋风起兮白云飞草木黄落兮鴈南归兰有秀兮菊有芳懐佳人兮不能忘泛楼舡兮济汾河横中流兮扬素波箫鼔鸣兮櫂歌懽乐极兮哀情多少壮几时兮奈老何【兰秀菊芳以兴下句之词与湘夫人及越人歌同法知此则知兴之体矣】
　　乌孙公主歌第十二
　　乌孙公主歌者汉武帝元封中以江都王建女细君为公主妻乌孙王昆莫为右夫人公主至其国自治宫室居歳时一再与昆莫防置酒饮食昆莫年老言语不通公主悲愁自为作歌如此昆莫乃上书请使其孙尚公主诏许之公主不听亦上书言状天子乃报使从其俗公主词极悲哀固可録然并着其本末者亦以为中国结昏外蕃自取羞辱之戒云
　　吾家嫁我兮天一方逺托异国兮乌孙王穹庐为室兮防为墙以肉为食兮酪为浆【食饭也音嗣】居常土思兮心内伤愿为黄鹄兮归故乡
　　长门赋第十三
　　长门赋者司马相如之所作也归来子曰此讽也非髙唐洛神之比梁萧统文选云汉武帝陈皇后得幸颇妬别在长门宫闻蜀郡司马相如天下工为文奉黄金百斤为相如文君取酒因求解悲愁之辞而相如为文以悟主上皇后复得幸而汉书皇后及相如传无奉金求赋复幸事然此文古妙最近楚辞或者相如以后得罪自为文以讽非后求之不知叙者何从实此云
　　夫何一佳人兮歩逍遥以自虞魂逾佚而不返兮形枯槁而独居言我朝徃而暮来兮饮食乐而忘人心熑移而不省故兮交得意而相亲伊予志之慢愚兮懐贞慤之欢心愿赐问而自进兮得尚君之玉音奉虚言而望诚兮期城南之离宫脩薄具而自设兮君不肯乎幸临廓独潜而专精兮天飘飘而疾风登兰台而遥望兮神怳怳而外淫浮云郁而四塞兮天窈窈而昼隂雷隐隐而响起兮声象君之车音飘风廻而赴闺兮举帷幄之防防桂树交而相纷兮芳酷烈之訚訚孔雀集而相存兮猿啸而长吟翡翠脇翼而来萃兮鸾凤飞而北南心慿噫而不舒兮邪气壮而攻中下兰台而周览兮歩从容于深宫正殿块以造天兮郁并起而穹崇间徙倚于东厢兮观夫靡靡而无穷挤玉戸以撼金铺兮声噌吰而似钟音刻木兰以为榱兮餙文杏以为梁罗丰茸之游树兮离楼梧而相撑施瑰木之欂栌兮委参差以槺梁时髣髴以物类兮象积石之将将五色炫以相耀兮焕烂而成光致错石之瓴甓兮象瑇瑁之文章张罗绮之幔帷兮垂楚组之连纲抚柱楣以从容兮览曲台之央央白鹤噭以哀号兮孤雌跱于枯杨日黄昏而望絶兮怅独托于空堂悬明月以自照兮徂清夜于洞房援雅琴以变调兮奏愁思之不可长案流徴以却转兮声幼妙而复扬贯歴览其中操兮意慷慨而自卬左右悲而垂泪兮涕流离而从横舒息悒而憎欷兮蹝履起而彷徨投长以自翳兮数昔日之諐殃无面目之可显兮遂頽思而就牀抟芬若以为枕兮席荃兰而香忽寝寐而夣想兮魂若君之在傍寐觉而无见兮魂迋迋若有亡众鸡鸣而愁予兮起视月之精光观众星之行列兮毕昴出于东方望中庭之蔼蔼兮若季秋之降霜夜漫漫其若歳兮懐郁郁其不可再更澹偃蹇而待曙兮荒亭亭而复明妾人窃自悲伤兮究年歳而不敢忘
　　哀二世赋第十四
　　哀二世赋者司马相如之所作也相如尝从上至长杨猎还过宜春宫宜春者本秦离宫阎乐杀胡亥之地也相如奏赋以哀二世行失其词如此盖相如之文能侈而不能约能谄而不能谅其上林子虚之作既以夸丽而不得入于楚词大人之夸逺游其渔猎又泰甚然亦终归于谀也特此二篇为有讽諌之意而此篇所为作者正当时之商监尤当倾意极言以寤主听顾乃低佪局促而不敢尽其词焉亦足以知其阿意取容之可贱也不然岂其将死而犹以封禅为言哉
　　登陂陁之长阪兮坌入曽宫之嵯峨临曲江之隑州兮望南山之参差岩岩深山之谾谾兮通谷乎谺【陂普何反陁徒何反坌普顿渉顿二反并也曽重也隑巨依反曲岸头也与碕同差叶初歌反谾谾音笼深通貌呼活反呼含反大开貌谺呼加反叶音河】汩淢靸以永逝兮注平臯之广衍观众树之蓊爱兮览竹林之榛榛【汩干笔反淢音域疾貎靸先合反轻举意臯水邉地也蓊乌孔反防音爱隂蔽猊榛侧申反盛貎叶韵未详恐有栈音】东驰土山兮北掲石瀬弭节容与兮歴吊二世持身不谨兮亡国失势【掲丘例反褰衣而渉也石而浅水曰瀬】信谗不寤兮宗庙灭絶乌乎操行之不得墓芜秽而不脩兮魂亡归而不食【操七到反】自悼赋第十五
　　自悼赋者汉孝成班倢伃之所作也班氏世世以儒学显倢伃以选入宫贵幸尝从游后庭帝召欲与同辇载辞曰观古图画贤圣之君皆有名臣在侧三代末主廼有嬖女今欲同辇得无近似之乎上善其言而止【近巨靳反】倢伃诵诗及窈窕徳象女师之篇每进见上防依则古礼【诗谓関睢以下也窈窕徳象女师之篇皆古箴戒之书也】后赵飞燕娣弟自防贱兴倢伃稀复进见飞燕遂譛倢伃祝诅主上考问倢伃对曰妾闻死生有命冨贵在天脩正尚未防福为邪欲以何望使神有知不受不臣之愬如其无知愬之何益故不为也上善其对事遂释然倢伃恐久终见危求得共飬太后长信宫【共居用反飬弋向反】因作赋以自悼归来子以为其词甚古而侵寻于楚人非特妇人女子之能言者是固然矣至其情虽出于幽怨而能引分以自安援古以自慰和平中正终不过于惨伤又其徳性之羙学问之力有过人者则论者有不及也呜呼贤哉柏舟緑衣见録于经其词义之美殆不过此云
　　承祖考之遗徳兮何性命之淑灵登薄躯于宫阙兮充下陈于后庭防圣皇之渥惠兮当日月之盛明扬光烈之翕赫兮奉隆宠于増成【何音贺任也负也陈列也増成后宫之舍倢伃所居也】既过幸于非位兮窃庶几乎嘉时每寤寐而絫息兮申佩离以自思陈女图以镜监兮顾女史而问诗悲晨鸡之作戒兮哀襃阎之为邮美皇英之女虞兮荣任姒之母周虽愚陋其靡及兮敢舍心而忘兹【絫古累字累息言懽而増累喘息也离与防同祍衣之带也女子适人父结其防而戒之故言自思也晨鸡见尚书曰牝鸡之晨惟家之索言妇人不当预外事也襃襃姒周幽王之嬖妾也见天问阎即诗所谓艶妻亦指襃姒也邮过也皇娥皇英女英见九歌女尼据反女虞谓嫁于虞舜也任太任文王母姒太姒武王母也邮周皆叶时韵防舍息也】歴年歳而悼惧兮闵蕃华之不滋痛阳禄与柘馆兮仍襁褓而离灾岂妾人之殃咎兮将天命之不可求【阳禄柘馆二观名倢伃尝就产子数月失之灾求并叶滋韵】白日忽已移光兮遂晻莫而昧幽犹被覆载之厚徳兮不废捐于罪邮奉共飬于东宫兮托长信之末流共洒扫于帷幄兮永终死以为期愿归骨于山足兮依松柏之余休【晻与暗同又乌感反莫读作暮或曰静也如字邮共飬并见上流下共居容反洒音洒扫先到反山足谓陵下休廕也】重曰潜宫兮幽以清应门闭兮禁闼扃华殿尘兮玉阶苔中庭萋兮緑草生广室隂兮帷殿暗房栊虚兮风泠泠感帷裳兮发红罗纷綷縩兮纨素声神兮宻靓处君不御兮谁为荣【应门正门也扃短闗也苔音防萋音妻栊防槛也来东反感动也綷千贿反縩音蔡衣声靓与静同】俯视兮丹墀思君兮履綦仰视兮云屋双涕兮横流【丹墀赤地也綦音其履下饰也云屋言其黮霭若云也流叶綦韵】顾左右兮和顔酌羽觞兮销忧惟人生兮一世忽已过兮若浮已独享兮髙明处生民兮极休勉虞精兮极乐与福禄兮无期緑衣兮白华自古兮有之【羽觞见招魂享受也休羙也虞与娱同緑衣卫荘姜失位自伤之诗白华周幽王申后被废所作】
　　反离骚第十六
　　反离骚者汉给事黄门郎新莽诸吏中散大夫扬雄之所作也雄少好词赋慕司马相如之作以为式又怪屈原文过相如至不容作离骚自投江而死悲其文读之未尝不流涕也以为君子得时则大行不得则龙蛇遇不遇命也何必湛身哉【湛读曰沉】乃作书徃徃摭离骚文而反之自崏山投诸江流以吊屈原云始雄好学愽览恬于势利仕汉三世不徙官然王莽为安汉公时雄作法言已称其美比于伊尹周公及莽簒汉窃帝号雄遂臣之以耆老久次转为大夫又放相如封禅文献剧秦羙新以媚莽意得校书天禄阁上防刘寻等以作符命为莽所诛辞连及雄使者来欲收之雄恐惧从阁上自投下几死先是雄作解嘲有爰清爰静游神之廷惟寂惟寞守徳之宅之语至是京师为之语曰爰清静作符命唯寂寞自投阁雄因病免既复召为大夫竟死莽朝其出处大致本末如此岂其所谓龙蛇者耶然则雄固为屈原之罪人而此文乃离骚之谗贼矣他尚何説哉
　　有周氏之蝉嫣兮或鼻祖于汾隅灵宗初谍伯侨兮流于末之扬侯【蝉嫣连也嫣于连反鼻始也汾隅扬邑也雄自言系出于周而食采于扬也谍谱也周衰而扬氏有号为扬侯者侯叶音胡】淑周楚之丰烈兮超既离虖皇波因江潭而记兮钦吊楚之湘累【淑善也去汾隅徙巫山得周楚之美烈也超速也离歴也皇大也经河及江歴大波也潭深渊也音往乗水而徃也记书也累力追反叶力禾反指屈原也累囚也成相曰比干见刳箕子累或曰礼防容累累又史记孔子累累然如防家之狗赵武灵王见其长子傫然也皆哀悴之意未知孰是】惟天之不辟兮何纯栔而离纷纷累以其淟涊兮暗累以其缤纷【轨路也辟读为辟开也纷难也淟吐典反涊乃典反秽浊也缤匹人反缤纷交杂也】汉十世之阳朔兮招揺纪于周正正皇天之清则兮度后土之方贞【十世数髙祖吕后至成帝也招揺斗杓星也周正十一月也记以此时投文也正天度地自言已志也】图累承彼洪族兮又览累之昌辞带钩矩而佩衡兮履搀枪以为綦【图按其系图也钩规也矩方也衡平也搀枪妖星綦履下饰言贱之也】累初贮厥丽服兮何文肆而质防资娵娃之珍髢兮鬻九戎而索頼【贮积也肆放也防音械狭也言其文词放肆而性狷狭也娵子侯反闾娵也娃于佳反吴娃也皆古羙女也髢徒计反髪也頼利也言原仕楚如资羙女之髢而鬻于九戎之中其人被髪无所用也】凤凰翔于蓬陼兮岂鴐鹅之能防骋骅骝以曲囏兮驴骡连蹇而齐足【蓬陼蓬莱之陼也鴐音加鴐鹅鸟名也防及也骅骝骏马名若驰于屈曲艰阻之处则与蹇驴无异足叶音接】枳棘之榛榛兮蝯拟而不敢下灵脩既信椒兰之唼佞兮吾累忽焉而不蚤睹【榛音臻又士巾反梗秽貌蝯见九歌拟疑也灵脩原以寄意于楚王也椒兰见骚经唼音妾譛言也】衿芰茄之緑衣兮被夫容之朱裳芳酷烈而莫闻兮不如襞而幽之离房【衿其禁反带也茄古荷字夫容亦古芙蓉字通用余并见骚经襞音璧叠衣也离房别房也】闺中容竞绰约兮相态以丽佳知众嫭之嫉妬兮何必飏累之蛾睂【佳叶音圭言众士争能犹众女之竞容也绰约善容止也态犹胜也言以丽佳相胜也睂古眉字言原自举其眉使众憎嫉也音义并见骚经】懿神龙之渊潜兮竢庆云而将举亡春风之被离兮孰焉知龙之所处【懿羙也竢待也龙以潜居待云为羙以讥屈原不能隐徳自取祸也被读曰披】愍吾累之众芬兮飏煜煜之芳苓遭季夏之凝霜兮庆夭顇而丧魂【遭霜言不遇时也庆读与羌同顇古悴字】横江湘以南兮云走乎彼苍吾驰江潭之泛溢兮将折衷乎重华【走音奏趣也吾与梧同衷竹仲反说见骚经】舒中情之烦或兮恐重华之不累与陵阳侯之素波兮岂吾累之独见许【阳侯见九章言屈原欲渉长江以陵素波舜必不许之也洪氏论曰吾恐重华许原之沉江以死不许雄之投阁而生也斯言得之矣】精琼靡与秋菊兮将以延夫天年临汨罗而自陨兮恐日薄于西山【此又讥原欲餐玉以延年而反懐沙以求死盖雄知生固我所欲而不知所欲有甚于生者故也】解扶桑之总辔兮疾令之遂奔驰鸾皇腾而不属兮岂独飞亷与云师【此言其去之速也余说并见骚经】巻薜芷与若惠兮临湘渊而投之棍申椒与菌桂兮赴江湖而沤之【若杜若惠即蕙也此言原之赴水是并与其芳洁之操而弃之也棍大束也古本反沤今沤麻也一遘反叶一侯反余见骚经】费椒稰以要神兮又勤索彼琼茅违灵氛而不从兮反湛身于江臯【音义并见骚经】累既扳夫傅说兮奚不信而遂行徒恐鷤防之将鸣兮顾先百草为不芳【扳古攀字言既慕傅说何不自信其言而遽去徒以鷤防之将鸣为忧而不虑反先百草以就死也余音义亦见骚经然傅说乃巫咸之语雄误以为原词也】初累弃彼虙妃兮更思瑶台之逸女抨雄鸩以作媒兮何百离而曽不壹耦【抨普耕反使也余见骚经】乗云蜺之旖柅兮望昆仑以樛流览四荒而顾懐兮奚必云女被髙丘【亦见骚经但髙丘无女本言髙丘无羙女可求以喻列国无贤君可事耳此词女字乃作去声读恐亦非本文之意也】既亡鸾车之幽蔼兮焉驾八龙之委蛇临江濒而掩涕兮何有九招与九歌【此言原实无车可乗无马可驾又方就死湘渊何有歌舞之乐讥骚经之言不实也】夫圣哲之不遭兮固时命之所有虽増欷以于邑兮吾恐灵脩之不累改【有叶音以改叶音巳言楚王必不为屈原而改也孟子曰千里而见王是予所欲也不遇故去岂予所欲哉圣贤之心如此原虽未及而其拳拳于宗国尤见臣子之至情岂忍逆料其君之不可谏而先自已哉此等义理雄皆不足以知之惟有偷生惜死一路则见之明而行之熟耳以此讥原是以鸱枭而笑鳯凰也】昔仲尼之去鲁兮婓婓迟迟而周迈终回复于旧都兮何必湘渊与涛瀬【婓芳非反徃来貌孔子异姓之臣其去鲁也但政乱耳未有危亡之衅也可去而去可归而归与屈原事全不相似雄説误矣】溷渔父之餔歠兮絜沐浴之振衣弃由聃之所珍兮蹠彭咸之所遗【渔父事音义见本篇由许由聃老聃蹠蹈也之亦反许由事不经见雄亦本不之信今乃言之巳为抵牾而又不察其生当尧舜之间身无谗贼之祸与原事亦不相似也老聃之学私于为我而无君臣之义亦雄所知至此乃以为言亦其贪生惜死之心胜是以溺焉而不自知耳】丹阳洪兴祖曰扬雄所以议屈原者如此而班固亦讥其露才扬己顔之推又病其显暴君过愚甞折衷而论之曰或问古人有言杀其身有益于君则为之屈原虽死何益于懐襄曰忠臣之用心自尽其爱君之诚耳死生毁誉所不顾也故比干以谏见戮屈原以放自沈比干纣诸父也屈原楚同姓也为人臣者三諌不从则去之同姓无可去之义有死而已离骚曰阽余身而危死兮览余初其犹未悔则原之自处审矣或又曰甯武子邦无道则愚而仲山甫明哲以保其身今原乃用智于无道之邦以亏明哲保身之义亦何足为贤乎曰愚如武子全身逺害可也有官守言责斯用智矣山甫明哲固保身之道然不曰夙夜匪解以事一人乎士见危致命况同姓兼恩与义而可以不死乎且比干之死微子之去皆是也屈原其不可去乎有比干以任责防子去之可也楚无人焉原去则国从而亡故虽身被放逐犹徘徊而不忍去生不得力争而强諌死犹冀其感发以改行使百世之下闻其风者虽流放废斥犹知爱其君眷眷而不忘臣子之义尽矣非死为难处死为难屈原虽死犹不死也后之读其文知其人如贾生者亦鲜矣然为赋以吊之不过哀其不遇而已余观自古忠臣义士慨然发愤不顾其死特立独行自信而不回者其英烈之气岂与身俱亡哉仍羽人于丹丘留不死之旧乡超无为以至清与太初而为隣此逺游之所以作而难为浅见寡闻者道也仲尼曰乐天知命故不忧又曰乐天知命有忧之大者屈原之忧忧国也其乐乐天也离骚二十五篇多忧世之语独逺游曰道可受兮不可传其小无内兮其大无垠无滑而魂兮彼将自然壹气孔神兮于中夜存虚以待之兮无为之先此老荘孟子所以大过人者而原独知之司马相如作大人赋宏放髙妙读者有凌云之意然其语多出于此至其妙处相如莫能识也太史公作传以为其文约其辞防其志絜其行亷其称文小而其指极大举类迩而见义逺其志絜故其称物芳其行亷故死而不容自踈濯淖汚泥之中以浮游尘埃之外推此志也虽与日月争光可也斯可谓深知已者扬子云作反离骚以为君子得时则大行不得时则龙蛇遇不遇命也何必沈身哉屈子之事盖圣贤之变者使遇孔子当与三仁同称雄未足以与此班孟坚顔之推所云无异妾妇儿童之见余故具论之呜呼余观洪氏之论其所以发屈原之心者至矣然屈原之心其为忠清絜白固无待于辩论而自显若其为行之不能无过则亦非区区辩説所能全也故君子之于人也取其大节之纯全而畧其细行之不能无则虽三人同行犹必有可师者况如屈子乃千载而一人哉孔子曰人之过也各于其党观过斯知仁矣此观人之法也夫屈原之忠忠而过者也屈原之过过于忠者也故论原者论其大节则其他可以一切置之而不问论其细行而必其合乎圣贤之榘度则吾固已言其不能皆合于中庸矣尚何説哉且凡洪氏所以为辩者三其一以为忠臣之行发其心之所不得已者而不暇顾世俗之毁誉则几矣其一引仲山甫甯武子事而不论其所遭之时所处之位有不同者则踈矣其一欲以原比于三仁则夫父师少师者皆以谏而见杀见囚耳非故捐生以赴死如原之所为也盖原之所为虽过而其忠终非世间偷生幸死者所可及洪之所言虽有未至而其正终非雄固之推之徒所可比余是以取而附之反骚之篇







　　楚辞后语巻二
　　钦定四库全书
　　楚辞后语巻三　　　　宋　朱子　集注
　　絶命词第十七
　　絶命词者汉息夫躬之所作也躬以变告东平王云祠祭祝诅事拜官封侯而云坐诛死后又数上防论事语皆险谲竟以罪系诏狱仰天大嘑絶咽而死躬以利口作奸死不偿责而此词乃以忠忘身号于上帝甚矣其欺天也特以其词髙古似贾谊故録之而备其本未如此又以见文人无行之不足贵云
　　云泱郁将安归兮鹰隼横厉鸾徘徊兮【泱乌郎反泱郁盛貌厉疾飞也鸾神鸟也徘徊不得其所也】矰若浮焱动则机兮丛棘栈栈曷可栖兮【焱必遥反栈仕巾反　矰弋射矢也焱疾风也机谓触其机牙也栈众盛貌】发忠亡身自绕罔兮寃颈折翼庸得徃兮【罔与网同　寃屈也庸犹何也此上皆以鸾自喻也】涕泣流兮萑兰心结愲兮伤肝【萑音桓愲音骨　萑兰涕下阑干也结愲乱也】虹蜺曜兮日微孽杳冥兮未开【开叶音岿　孽虹蜺覆日之气也】痛入天兮鸣嘑寃际絶兮谁语【嘑火故反语牛反　际交也】仰天髙兮自列招上帝兮我察【招呼也】秋风为我唫浮云为我隂【唫古吟字】嗟若是兮欲何留抚神龙兮防其须【留叶音闾或云如字而须叶音秋字】游旷迥兮反亡期雄失据兮世我思【自言英雄失据后当为世所思也矣】
　　思赋第十八
　　【晁氏曰思赋者汉侍中张衡之所作也顺帝引置帏幄讽谕左右尝问衡天下所疾恶者宦官惧其毁已皆共目之衡乃诡对而出犹共危衡衡常思图身之事以为吉凶隐伏幽防难明廼作思赋以宣寄情志云】
　　仰先哲之训兮虽弥髙其弗违匪仁里其焉宅兮匪义迹其焉追潜服膺以永靓兮绵日月而不衰伊中情之信脩兮慕古人之贞节竦余身而顺正兮遵防墨而不跌志抟抟以应悬兮诚心固其如结旌性行以制佩兮佩夜光与枝纗幽兰之秋华兮又缀之以江蓠美襞积以酷烈兮允尘邈而难亏既姱丽而鲜双兮非是时之攸珍奋余荣而莫见兮播余香而莫闻幽独守此仄陋兮敢怠皇而舍勤幸二八之遻虞兮喜傅说之生殷尚前良之遗风兮恫后辰而无及何孤行之焭焭兮孑不羣而介立感鸾鹥之特栖兮悲淑人之稀合彼无合其何伤兮患众伪之冒真旦获讟于羣弟兮啓金縢而后信览烝民之多僻兮畏立辟以危身曽烦毒以迷惑兮羌孰可与言己私湛忧而深懐兮思缤纷而不理愿竭力以守义兮虽贫穷而不改执雕虎而试象兮阽焦原而跟止庶斯奉以周旋兮要既死而后已俗迁渝而事化兮泯规矩之圆方珍萧艾于重笥兮谓蕙芷之不香斥西施而弗御兮覊要褭以服箱行陂僻而获志兮循法度而离殃惟天地之无穷兮何遭遇之无常不抑操而茍容兮譬临河而无航欲巧笑以干媚兮非余心之所尝袭温恭之黻衣兮披礼义之绣裳辫贞亮以为鞶兮杂技艺以为珩昭防藻与雕琢兮璜声逺而弥长淹栖迟以恣欲兮燿灵忽其西藏恃巳知而华予兮鶗鴂鸣而不芳冀一年之三秀兮遒白露之为霜时亹亹而代序兮畴可与其比伉咨妒嫮之难并兮想依韩以流亡恐渐冉而无成兮留则蔽而不章心犹豫而狐疑兮即歧阯而摅情文君为我端蓍兮利肥遁以保名歴众山以周流兮翼迅风以扬声二女感于崇岳兮或氷折而不营天盖髙而为泽兮谁云路之不平勔自强而不息兮蹈玉阶之峣峥惧筮氏之长短兮鑚东龟以观祯遇九臯之介鸟兮怨素意之不逞游尘外而瞥天兮据冥翳而哀鸣雕鹗竞于贪婪兮我脩絜以益荣子有故于鸟兮归母氏而后宁占既吉而无悔兮简元辰而俶装旦余沐于清源兮晞余髪于朝阳漱飞泉之沥液兮咀石菌之流英翾鸟举而鱼跃兮将徃走乎八荒过少皥之穷野兮问三丘乎句芒何道真之淳粹兮去秽累而彯轻登莱而容与兮鼇虽抃而不倾留瀛州而采芝兮聊且乐乎长生慿归云而遐逝兮夕余宿乎扶桑噏青岑之玉醴兮食沆瀣以为粮昔夣于木禾兮谷昆仑之髙冈朝吾行于阳谷兮从伯禹于稽山集羣神之执玉兮疾防风之食言指长沙以邪径兮存重华乎南隣哀二妃之未从兮翩缤处彼湘滨流目頫夫衡阿兮睹有黎之圯坟痛火正之无懐兮托山陂以孤魂愁蔚蔚以慕逺兮越卬州而愉敖跻日中于昆吾兮憇炎火之所陶扬芒熛而绛天兮水沄而涌涛温风翕其増热兮惄郁邑其难聊顝羁旅而无友兮余安能乎留兹顾金天而叹息兮吾欲徃乎西嬉前祝融使举麾兮纚朱鸟以承旗躔建木于广都兮摭若华而踌躇超轩辕于西海兮跨汪氏之龙鱼闻此国之千歳兮曽焉足以娱余思九土之殊风兮从蓐收而遂徂欻神化而蝉蜕兮朋精粹而为徒蹶白门而东驰兮云台行乎中野乱弱水之潺湲兮逗华隂之湍渚号冯夷俾清津兮櫂龙舟以济予防帝轩之未归兮怅倘佯而延伫呬河林之蓁蓁兮伟关睢之戒女黄灵詹而访命兮樛天道其焉如曰近信而逺疑兮六籍阙而不书神逵昧其难覆兮畴克谟而从诸牛哀病而成虎兮虽逢昆其必噬鼈令殪而尸亡兮取蜀禅而引世死生错而不齐兮虽司命其不晣窦号行于代路兮后膺祚而繁庑王肆侈于汉廷兮卒衘恤而絶绪尉厐眉而郎潜兮逮三叶而遘武董弱冠以司衮兮设王隧而弗处夫吉凶之相仍兮恒反侧而靡所穆届天以恱牛兮竖乱叔而幽主文断祛而忌伯兮阉谒贼而宁后通人闇于好恶兮岂昏惑而能剖嬴擿防而戒胡兮备诸外而发内或辇贿而违车兮孕行产而为对慎灶显于言天兮占水火而妄谇梁叟患夫黎丘兮丁厥子而剚刃亲所睇而弗识兮矧幽之可信毋绵挛以涬已兮思百忧以自疹彼天监之孔明兮用棐忱而佑仁汤蠲体以祷祈兮防厐褫以拯民景三虑以营国兮荧惑次于他辰魏颗亮以从理兮亢回以敝秦咎繇迈而种徳兮树徳茂乎英六桑末寄夫根生兮卉既雕而已育有无言而不讐兮又何徃而不复盍远迹以飞声兮孰谓时之可蓄仰矫首以遥望兮魂惘而无俦偪区中之隘陋兮将北度而宣游行积氷之硙硙兮清泉沍而不流寒风凄其永至兮拂穹岫之骚骚武缩于殻中兮螣蛇蜿而自纠鱼矜鳞而并凌兮鸟登木而失条坐太隂之屏室兮慨含欷而増愁怨髙阳之相寓兮防颛顼而宅幽庸织络于四裔兮斯与彼其何瘳望寒门之絶垠兮纵余緤乎不周迅颷防其媵我兮鹜翩飘而不禁越谽之洞穴兮漂通渊之碄碄经重隂乎寂寞兮愍坟羊之潜深追慌忽于地底兮轶无形而上浮出石宻之闇野兮不识蹊之所由速烛龙令执炬兮过钟山而中休瞰瑶谿之赤岸兮吊祖江之见刘聘王母于银台兮羞玉芝以疗饥戴胜憗其既欢兮又诮余之行迟载大华之玉女兮召洛浦之宓妃咸姣丽以蛊媚兮増嫮眼而蛾眉舒妙婧之纎腰兮杂错之袿徽离朱唇而防笑兮顔的皪以遗光献环琨与璵缡兮申厥好以黄虽色艳而赂美兮志浩荡而不嘉双材悲于不纳兮并咏诗而清歌歌曰天地烟煴百卉含葩鸣鹤交颈鸤鸠相和处子懐春精魂回移如何淑明忘我实多将答赋而不暇兮爰整驾而亟行瞻昆仑之巍巍兮临萦河之洋洋伏灵龟以负坻兮亘螭龙之飞梁登阆风之层城兮构不死而为牀屑瑶繠以为糇兮白水以为浆抨巫咸以占夣兮廼贞吉之元符滋令徳于正中兮含嘉秀以为敷既垂颖而顾本兮亦要思乎故居安和静而随时兮姑纯懿之所庐戒庶寮以夙防兮佥恭职而并迓丰隆軯其震霆兮列缺其照夜云师以交集兮涷雨沛其洒涂轙雕舆而树葩兮扰应龙以服辂百神森其备从兮屯骑罗而星布振余而就车兮脩劔掲以低昻冠嵒嵒其映盖兮佩綝纚以煇煌仆夫俨其正防兮八乗腾而超骧氛旄溶以天旋兮蜺旌飘以飞扬抚軨轵而还睨兮心灼其如汤羡上都之赫戱兮何迷故而不忘左青雕以揵芝兮右素威以司钲前长离使拂羽兮委水衡乎防属箕伯以函风兮澂淟涊而为清曵云旗之离离兮鸣玉鸾之譻譻渉清霄而升遐兮浮蠛蠓而上征纷翼翼以徐戾兮焱回回其扬灵呌帝阍使辟扉兮觌天皇于琼宫聆广乐之九奏兮展泄泄以肜肜考理乱于律钧兮意建始而思终惟盘逸之无斁兮惧乐徃而哀来素女抚而余音兮太容吟曰念哉既防溢而静志兮迨我暇以翺翔出紫宫之肃肃兮集太防之阆阆命王良掌防驷兮逾髙阁之锵锵建罔车之幕幕兮猎青林之芒芒弯威弧之拨剌兮射嶓冡之封狼观壁垒于北落兮伐河鼓之磅硠乗天潢之泛泛兮浮云汉之汤汤倚招揺摄提以低回剹流兮察二纪五纬之绸缪遹皇偃蹇夭矫娩以连巻兮杂沓丛顇飒以方骧汩飂戾沛以罔象兮烂漫丽靡藐以迭逿凌惊雷之砊礚兮弄狂电之滛裔逾厖鸿于宕兮贯倒景而髙厉廓荡荡其无涯兮乃今窥乎天外据开阳而頫盼兮临旧乡之暗蔼悲离居之劳心兮情悁悁而思归魂眷眷而屡顾兮马倚辀而徘徊虽遨游以媮乐兮岂愁慕之可懐出阊阖兮降天涂乗颷忽兮驰虚无云霏霏兮绕余轮风兮震余旟缤聮翩兮纷暗暧倐眃兮反常闾收畴昔之逸豫兮巻滛放之遐心脩初服之娑娑兮长余佩之参参文章焕以灿烂兮羙纷纭以从风御六艺之珍驾兮游道徳之平林结典籍而为罟兮敺儒墨而为禽玩隂阳之变化兮咏雅颂之徽音嘉曽氏之归耕兮慕歴阪之嵚崟恭夙昔而不贰兮固终始之所服也夕若厉以省諐兮惧余身之未勅也茍中情之端直兮莫吾知而不恧黙无为以凝志兮与仁义乎消揺不出户而知天下兮何必歴逺以劬劳系曰天长地久歳不留俟河之清祗懐忧愿得远度以自娱上下无常穷六区超逾腾跃絶世俗飘飖神举逞所欲天不可阶仙夫希柏舟悄悄吝不飞松乔髙跱孰能离结精远游使心携回志朅来从谋获我所求夫何思悲愤诗第十九
　　【晁氏曰悲愤诗者汉中郎蔡邕女琰之所作也琰嫁为卫仲道妻遭乱为胡骑所获没于南匈奴左贤王者十二年为生二子曹操素善邕痛其无后以金璧重赂赎之而重归于董玘琰自伤失节而不能忘其二子为作此辞】
　　嗟薄祜兮遭世患宗族殄兮门户单身执略兮入西闗歴险阻兮之羌蛮山谷兮路曼曼眷东顾兮但悲叹当寝兮不能安饥当食兮不能餐常流涕兮眦不干薄志节兮念死难虽茍活兮无形顔惟彼方兮远阳精隂气凝兮雪夏零沙漠壅兮尘有草木兮春不荣人似禽兮食臭腥言兠离兮状窈停歳聿暮兮时迈征夜悠长兮禁门扄不能寐兮起屏营登朝殿兮临广庭云合兮翳月星北风厉兮肃泠泠胡笳动兮邉马鸣孤鴈归兮声嘤嘤乐人兴兮弹琴筝音相和兮悲且清心吐思兮匈愤盈欲舒气兮恐彼惊含哀咽兮涕沾襟家既迎兮当归宁临长路兮捐所生儿呼母兮唬失声我掩耳兮不忍听追持我兮走茕茕顿复起兮毁顔形还顾之兮破人情心怛絶兮死复生
　　胡笳第二十
　　胡笳者蔡琰之所作也东汉文士有意于骚者多矣不録而独取此者以为虽不规规于楚语而其哀怨中不能自已之言要为贤于不病而呻吟者也范史乃弃不録而独载其悲愤二诗二诗词意浅促非此词比眉山苏公巳辩其妄矣蔚宗文下固有不詧归来子祖屈而宗苏亦未闻此何邪琰失身匈奴不能死义固无可言然犹能知其可耻则与扬雄反骚之意又有间矣今録此词非恕琰也亦以甚雄之恶云尔
　　我生之初尚无为我生之后汉祚衰天不仁兮降乱离地不仁兮使我逢此时干戈日寻兮道路危民卒流亡兮共哀悲烟尘蔽野兮胡骑盛志意乖兮义节亏对殊俗兮非我宜遭恶辱兮当告谁笳一防兮琴一拍心愩怨兮无人知
　　戎羯逼我兮为室家将我行兮向天涯云山万重兮归路遐疾风千里兮风扬沙人多暴猛兮如虺蛇控被甲兮为骄奢两拍张弦兮弦欲絶志摧心折兮自悲嗟越汉国兮入胡城亡家失身兮不如无生氊裘为裳兮骨肉震惊羯羶为味兮枉遏我情鞞鼓喧兮从夜达明胡风浩浩兮暗塞营伤今感昔兮三拍成衘悲畜恨兮何时平
　　无日无夜兮不思我乡土禀气含生兮莫过我最苦天灾国乱兮人无主唯我薄命兮没戎卤殊俗心异兮身难处嗜欲不同兮谁可与语寻思渉歴兮多囏阻四拍成兮益凄楚
　　鴈南征兮欲寄边声鴈北归兮为得汉音鴈飞高兮邈难寻空防肠兮思愔愔攅眉向月兮抚雅琴五拍泠泠兮意弥深氷霜凛凛兮身苦寒饥对肉酪兮不能飡夜闻陇水兮声呜咽朝见长城兮路杳漫追思徃日兮行李难六拍悲来兮欲罢弹
　　日暮风悲兮邉声四起不知愁心兮说向谁是原野萧条兮戍万里俗贱老弱兮少壮为羙逐有水草兮安家葺垒牛羊满野兮聚如蜂蚁草尽水竭兮羊马皆徙七拍流恨兮恶居于此
　　为天有眼兮何不见我独漂流为神有灵兮何事处我天南海北头我不负天兮天何配我殊匹我不负神兮神何殛我越荒州制兹八拍兮拟俳优何知曲成兮心转愁
　　天无涯兮地无邉我心愁兮亦复然人生倐忽兮如白驹之过隙然不得欢乐兮当我之盛年怨兮欲问天天苍苍兮上无縁举头仰望兮空云烟九拍懐情兮谁与传
　　城南火不曽防疆征战何时歇杀气朝朝冲塞门胡风夜夜吹邉月故乡隔兮音尘絶哭无声兮气将咽一生辛苦兮縁别离十拍悲深兮泪成血
　　我非贪生而恶死不能捐身兮心有以生仍冀得兮归桑梓死当埋骨兮长已矣日居月诸兮在戎垒胡人宠我兮有二子鞠之育之兮不羞耻问之念之兮生长邉鄙十有一拍兮因兹起哀响纒绵兮彻心髓
　　东风应律兮暖气多知是汉家天子兮布阳和羌胡蹈舞兮共讴歌两国交欢兮罢兵戈忽遇汉使兮称近诏遗千金兮赎妾身喜得生还兮逢圣君嗟别稚子兮防无因十有二拍兮哀乐均去住两情兮谁具陈
　　不谓残生兮却得旋归抚抱胡儿兮泣下沾衣汉使迎我兮四牡騑騑号失声兮谁得知与我生死兮逢此时愁为子兮日无光辉焉得羽翼兮将汝归一步一逺兮足难移魂消影絶兮恩爱遗十有三拍兮急调悲肝肠搅刺兮人莫我知
　　身归国兮儿莫知随心悬悬兮长如饥四时万物兮有盛衰唯我愁苦兮不暂移山高地阔兮见汝无期更深夜阑兮梦汝来斯梦中执手兮一喜一悲觉后痛吾心兮无休歇时十有四拍兮涕涙交垂河水东流兮心是思十五拍兮节调促气填胷兮谁识曲处穹庐兮偶殊俗愿得归来兮天从欲再还汉国兮欢心足心有懐兮愁转深日月无私兮曽不照临子母分离兮意难任同天隔越兮如商参生死不相知兮何处寻
　　十六拍兮思茫茫我与儿兮各一方日东月西兮徒相望不得相随兮空断肠对萱草兮忧不忘弹鸣琴兮情何伤今别子兮归故乡旧怨平兮新怨长泣血仰头兮诉苍苍胡为生我兮独罹此殃
　　十七拍兮心鼻酸闗山阻脩兮行路难去时懐土兮心无绪来时别儿兮思漫漫塞上黄蒿兮枝枯叶干沙场白骨兮刀防箭瘢风霜凛凛兮春夏寒人马饥豗兮筋力单岂知重得兮入长安叹息欲絶兮泪阑干
　　胡笳本自出胡中縁琴翻出音律同十八拍兮曲虽终响有余兮思无穷是知丝竹防妙兮均造化之功哀乐各随人心兮有变则通胡与汉兮异域殊风天与地隔兮子西母东苦我怨气兮浩于长空六合虽广兮受之应不容

　　楚辞后语巻三
　　钦定四库全书
　　楚辞后语巻四　　　　　宋　朱子　集注登楼赋第二十一
　　登楼赋者魏侍中王粲之所作也归闲子曰粲诗有古风登楼之作去楚词逺又不及汉然犹过曹植潘岳陆机愁咏闲居懐旧众作盖魏之赋极此矣
　　登兹楼以四望兮聊暇日以销忧览斯宇之所处兮实显敞而寡仇挟清漳之通浦兮倚曲沮之长洲背坟衍之广陆兮临臯隰之沃流北弥陶牧西接昭丘华实蔽野黍稷盈畴虽信美而非吾土兮曽何足以少留遭纷浊而迁逝兮漫逾纪以迄今情眷眷而懐归兮孰忧思之可任冯轩槛以遥望兮向北风而开平原逺而极目兮蔽荆山之髙岑路逶迤以修迥兮川既漾而济深悲旧乡之壅隔兮涕横坠而弗禁昔尼父之在陈兮有归欤之叹音钟仪幽而楚奏兮荘舄显而越吟人情同于懐土兮岂穷达而异心惟日月之逾迈兮俟河清乎其未极冀王道之一平兮假髙衢而骋力惧匏之徒悬兮畏井渫之莫食歩栖迟以徙倚兮白日忽其将匿风萧瑟而并兴兮天惨惨其无色兽狂顾以求羣兮鸟相鸣而举翼原野閴其无人兮征夫行而未息心凄怆以感发兮意忉怛而憯恻循阶除而下降兮气交愤于胷臆夜参半而不寐兮怅盘桓以反侧
　　归去来辞第二十二
　　归去来辞者晋处士陶潜渊明之所作也潜有髙志逺识不能俯仰时俗尝为彭泽令督邮行县且至吏白当束带见之潜叹曰吾安能为五斗米折腰向乡里小儿耶即日解印绶去作此词以见志后以刘将移晋祚耻事二姓遂不复仕宋文帝时特征不至卒谥靖节征士欧阳公言两晋无文章幸独有此篇耳然其词义夷旷萧散虽托楚声而无其尤怨切蹙之病云
　　归去来兮田园将芜胡不归既自以心为形役奚惆怅而独悲悟已徃之不谏知来者之可追实迷涂其未逺觉今是而昨非舟遥遥以轻飏风飘飘而吹衣问征夫以前路恨晨光之熹防乃瞻衡宇载欣载奔童仆欢迎稚子门三径就荒松菊犹存擕幼入室有酒盈樽引壶觞以自酌眄庭柯以怡顔倚南牕以寄傲审容膝之易安园日渉以成趣门虽设而常闗防扶老以流憩时矫首而遐观云无心以出岫鸟倦飞而知还景翳翳以将入抚孤松而盘桓归去来兮请息交以絶游世与我而相遗复驾言兮焉求悦亲戚之情话乐琴书以消忧农人告余以春及将有事于西畴或命巾车或棹孤舟既窈窕以寻壑亦﨑岖而经丘木欣欣以向荣泉涓涓而始流善万物之得时感吾生之行休巳矣乎寓形宇内能复防时曷不委心任去留胡为遑遑欲何之富贵非吾愿帝乡不可期懐良辰以孤徃或植杖而耘耔登东臯以舒啸临清流而赋诗聊乗化以归尽乐夫天命复奚疑
　　鸣臯歌第二十三
　　鸣臯歌者唐翰林供奉李白之所作也白天才絶出尤长于诗而赋不能及魏晋独此篇近楚辞然归来子犹以为白才自逸荡故或离而去之者亦为知言云
　　若有人兮思鸣臯阻积雪兮心烦劳洪河淩兢不可以径度水龙鳞兮难容舠邈仙山之峻极兮闻天籁之嘈嘈霜崖缟皓以含杳兮若长风扇海涌沧溟之波涛猿緑罴舔舕岌危咆柯振石骇胆栗羣呼而相号峰峥嵘以路絶挂星辰于岩嶅送君之归兮动鸣臯之新作交鼓吹兮弹丝觞清泠之池阁君不行兮何待若返顾之黄鹤扫梁园之羣英振大雅于东洛巾征轩兮歴阻折寻幽居兮越巘崿盘白石兮坐素月琴松风兮寂万壑望不见兮心氤氲萝防防兮霰纷纷水横洞以下渌波小声而上闻虎啸谷而生风龙藏谿而吐云寡鹤清唳饥鼯嚬呻块独处此幽黙兮愀空山而愁人鸡聚族以争食鳯孤飞而无邻蝘蜓嘲龙鱼目混珍嫫母衣锦西施负薪若使巢由桎梏于轩冕兮亦奚异乎防龙蹩于风尘哭何苦而救楚笑何夸而却秦吾诚不能学二子沽名矫节以耀世兮固将弃天地而遗身白鸥兮飞来长与君兮相亲
　　引极第二十四
　　引极者唐容管经畧使元结之所作也归来子曰结性耿介有忧道闵俗之意天寳之乱或仕或隠自谓与世聱牙故其见于文字者亦冲澹而隠约譬古钟磬不谐于里耳而词义幽玩之翛然若有尘外之趣云
　　天旷漭兮杳泱茫气浩浩兮色苍苍上何有兮人不测积清寥兮成元极元极兮灵且异思一见兮藐难致思不从兮空自伤心慅劳兮意惶懹思假翼兮鸾皇乘长风兮上羾揖元极兮本深实餐至和兮永终日
　　山中人第二十五
　　山中人者唐尚书右丞王维之所作也维以诗名开元间遭禄山乱陷贼中不能死事平复幸不诛其人既不足言词虽清雅亦萎弱少气骨独此篇与望终南迎送神为胜云
　　山寂寂兮无人又苍苍兮多木羣龙兮满朝君何为兮空谷文寡和兮思深道难知兮行独悦石上兮流泉与松间兮草屋入云中兮养鸡上山头兮抱犊神与枣兮如虎卖杏兮収谷媿不才兮妨贤嫌既老兮贪禄誓解印兮相从何詹尹兮可卜
　　山中人兮欲归云防防兮雨霏霏水惊波兮翠管靡白鹭忽兮翻飞君不可兮褰衣山万重兮一云混天地兮不分树晻暧兮氛氲猿不见兮空闻忽山西兮夕阳见东臯兮逺村平芜緑兮千里惆怅兮思君
　　望终南第二十六
　　望终南者王维之所作也
　　晩下兮紫防怅尘事兮多违驻驷马兮双树望青山兮不归
　　鱼山迎送神曲第二十七
　　鱼山迎送神曲者王维之所作也
　　坎坎击鼓鱼山之下吹洞箫望极浦女巫进纷屡舞陈瑶席湛清酤风凄凄兮夜雨神之来兮不来使我心兮苦复苦纷进拜兮堂前目眷眷兮琼筵来不语兮意不传作暮雨兮愁空山悲急管思繁弦灵之驾兮俨欲旋倐云収兮雨歇山青青兮水潺湲
　　日晩歌第二十八
　　日晩歌者唐著作郎顾况之所作也况诗有集然皆不及其见于韦应物诗集者之胜归来子録其楚语三章以为可与王维相上下予读之信然然其朝上清者有曰和为舟兮灵为马因乗之觞于瑶池之上兮三光罗列而在下则意非维所能及然他语殊不近故不得取而独采此篇亦以为气虽浅短而意若差健云
　　日窅窅兮下山望佳人兮不还花落兮屋上草生兮阶间日日兮春风芳菲兮欲歇老不可兮更少君胡为兮轻别
　　复志赋第二十九
　　【晁氏曰复志赋者唐文公韩退之所作也其自叙云余从陇西公平汴州其明年七月有负薪之疾退休于居作复志赋以唐书考之陇西公盖董晋也汉仲舒之后自广川徙陇西云初贞元十一年宣武李万荣死李廼作乱邓惟恭缚廼以归朝廷伏诛徳宗诏晋节度宣武军始奏韩观察推官晋受命不召兵直造汴惟恭谋乱晋觉之械送京师军乃安韩叙称明年则贞元十二年也盖韩自伤幼学既壮而弗获思复其志以晋知已欲去未可云】
　　居悒悒之无解兮独长思而永叹岂朝夕之不饱兮宁冬裘之不完昔余之既有知兮诚坎轲而艰难当嵗行之未复兮从伯氏以南迁凌大江之惊波兮过洞庭之漫漫至曲江而乃息兮逾南纪之连山嗟日月其防何兮携孤嫠而北旋值中原之有事兮将就食于江之南始专专于讲习兮非古训为无所用其心窥前修之逸迹兮超孤举而幽寻既识路又疾驱兮孰知余力之不任考古人之所佩兮阅时俗之所服忽忘身之不肖兮谓青紫其可拾自知者为明兮故吾之所以为惑择吉日与西征兮亦既造夫京师君之门不可迳而入兮遂从试于有司惟名利之都府兮羌众人之所驰竞乗时而附势兮纷变化其难推全纯愚以靖处兮将与彼而异宜欲奔走以及事兮顾初心而自非朝骋骛乎书林兮夕翺翔乎艺苑谅却歩以图前兮不浸近而逾逺哀白日之不与吾谋兮至今十年其犹初岂不登名于一科兮曽不补其遗余进既不获其志愿兮退将遁而穷居排国门而东出兮慨余行之舒舒时凭髙以廻顾兮涕泣下之交如戾洛师而怅望兮聊浮游以踌躇假大以视兆兮求幽贞之所庐甘潜伏以老死兮不显著其名誉非夫子之洵美兮吾何为乎浚之都小人之懐恵兮犹知献其至愚固余异于牛马兮宁止乎饮水而求刍伏门下而黙黙兮竞嵗年以康娱时乗间以获进兮顔垂欢而愉愉仰盛徳以安穷兮又何忠之能输昔余之约吾心兮谁无施而有获嫉贪佞之洿浊兮曰吾其既劳而后食惩此志之不修兮爱此言之不可忘情怊怅以自失兮心无归之茫茫茍不内得其如斯兮孰与不食而髙翔抱闗之阨陋兮有肆志之扬扬伊尹之乐于畎亩兮焉富贵之能当恐誓言之不固兮斯自讼以成章徃者不可复兮冀来今之可望
　　闵已赋第三十
　　【晁氏曰闵已赋者韩退之所作也韩去汴州依武宁张建封辟府推官以鲠直称后迁监察御史上疏极论宫市徳宗怒贬阳山令时贞元十八年也宪宗即位始召为国子博士稍迁职方员外郎坐论栁涧事复为博士韩才髙数出官颇自伤其不遇故此赋云就水草以休息兮恒未安而既危君子有失其所兮小人有得其时盖思古人静俟之义以自坚其志终之于无闷云】
　　余悲不及古之人兮伊时势而则然独闵闵其曷已兮凭文章以自宣昔顔氏之庶防兮在隠约而平寛固哲人之细事兮夫子乃嗟叹其贤恶饮食乎陋巷兮亦足以頥神而保年有至圣而为之依归兮又何不自得于艰难曰余昏昏其无类兮望夫人其已逺行舟楫而不识四方兮渉大水之漫漫勤祖先之所贻兮勉汲汲于前修之言虽举足以蹈道兮哀与我者为谁众皆舍而已用兮忽自惑其是非下土茫茫其广大兮余壹不知其可懐就水草以休息兮恒未安而既危久拳拳其何故兮亦天命之本宜惟否泰之相极兮咸一得而一违君子有失其所兮小人有得其时聊固守以静俟兮诚不及古之人兮其焉悲
　　别知赋第三十一
　　【晁氏曰别知赋者韩退之所作也韩论宫市贬阳山之明年则嵗癸未也时杨仪之为湖南节使以使来韩爱仪之以谓智足以造谋才足以立事忠足以勅上恵足以存下又侈之以诗书六艺之学宜其从事于是府而流声实于天朝也以此宣州李博崔羣賔主谓非已以为邑长于斯而媚夫人者也以送杨归湖南序考之韩自谓知仪之故于是别为此赋不知与闵已孰先后而复志闵已韩自道也故以先别知】
　　余取友于天下将嵗行之两周下何深之不即上何髙之不求纷扰扰其既多咸喜能而好修宁安显而独裕顾阨穷而共愁惟知心之难得斯百一而为収嵗癸未而迁逐侣虫蛇于海陬遇夫人之来使辟公馆而罗羞索防言于乱志发孤笑于羣忧物何深而不镜理何隠而不抽始参差以异序卒烂漫而同流何此欢之不可恃遂驾马而廻辀山磝磝其相轧树蓊蓊其相樛雨浪浪其不止云浩浩其常浮知来者之不可以数哀去此而无由倚郭郛而掩涕空尽日以迟留
　　讼风伯第三十二
　　【晁氏曰讼风伯者韩退之所作也旱以谕时泽不下流风以比小人实为此厉云以嫓君子欲施而不可得以夫为此厉者间之也此楚辞也而近诗投畀有昊之义故系之于此云】
　　维兹之旱兮其谁之由我知其端兮风伯是尤山升云兮泽上气雷鞭车兮电摇帜雨寖寖兮将坠风伯怒兮云不得止旸乌之仁兮念此下民閟其光兮不鬬其神嗟风伯兮其独谓何我于尔兮岂有其他求其时兮修祀事羊甚肥兮酒甚防食足饱兮饮足醉风伯之怒兮谁使云屏屏兮吹使醨之气将交兮吹使离之铄之使气不得化寒之使云不得施嗟尔风伯欲逃其罪其又何辞上天孔明兮有纪有纲我今上讼兮其罪谁当天诛加兮不可悔风伯虽死兮人谁汝伤
　　吊田横文第三十三
　　【晁氏曰吊田横文者韩退之所作也韩有大志不为世知故行经横墓感其义髙能得士而取酒祭横为文以吊之有伤时思古慨然有不可复见之意然田横安足道哉故其言曰非今世之所希孰为使余欷歔而不可禁也夫唐宰相如董晋亦未足言而晋为汴州才奏韩从事韩终始感遇语称陇西公而不姓后从裴度亦自谓度知已然度亦终不引韩共天下事自古以文学擅世名世忌之率不得大柄虽有名世而世不知故韩踌躇发愤太息于区区之横以谓夫茍如横之好士天下将有贤于五百人者至焉】
　　事有旷百世而相感者余不自知其何心非今世之所稀孰为使余歔欷而不可禁余既博观乎天下曷有庶防乎夫子之所为死者不复生嗟余去此其从谁当秦氏之败乱得一士而可王何五百人之扰扰而不能脱夫子于剑铓岂所寳之非贤亦天命之有常昔阙里之多士孔圣亦云其遑遑茍余行之不迷虽颠沛其何伤自古死者非一夫子至今有耿光跽陈辞而荐酒魂髣髴而来享
　　享罗池第三十四
　　【晁氏曰享罗池者韩退之所作也韩善栁宗元宗元为栁州刺史且死语其所常与游者曰吾谪于此与若等相好也明年吾当死死而为神若等祠我如期而殁为罗池神耳能动于灵响韩伤宗元为铭以实其事自唐史臣非之天神不可知孔子廼不语虽然此非铭罗池神之文也盖吊宗元之文也】
　　荔子丹兮蕉黄杂肴蔬兮进侯堂侯之舩兮两旗度中流兮风泊之待侯不来兮不知我悲侯乗驹兮入庙慰我民兮不嚬以笑鹅之山兮栁之水桂树团团兮白石齿齿侯朝出游兮暮来归春与猨吟兮秋鹤与飞北方之人兮为侯是非千秋万嵗兮侯无我违福我兮夀我驱厉兮山之左下无苦湿兮髙无干秔稌充羡兮虵蛟结蟠我民报事兮无怠其始自今兮钦于世世
　　琴操第三十五
　　【晁氏曰琴操者韩退之所作也韩博学羣书竒辞奥义如取诸室中物以其所渉博故能约而为此也夫孔子于三百篇皆歌之操亦歌之辞也其取兴幽怨而不言最近离骚离骚本古诗之衍者至汉而衍极故离骚琴操与诗赋同出而异名盖衍复于约者约故去古不逺然则后之欲为离骚者惟约犹近之十操取其四以近楚辞其删六首者诗也】
　　将归操孔子之赵闻杀鸣犊作
　　秋之水兮其色幽幽我将济兮不得其由渉其浅兮石齧我足乗其深兮龙入我舟我济而悔兮将安归尤归兮归兮无与石鬬兮无应龙求
　　山操孔子以季桓子受齐女乐谏不从望山而作
　　之气兮不能云雨之枿兮不中梁柱之大兮柢以奄鲁知将隳兮哀莫余伍周公有思兮嗟余归辅
　　拘幽操文王羑里作
　　目窈窈兮其凝其盲耳肃肃兮听不闻声朝不日出兮夜不见月与星有知无知兮为死为生呜呼臣罪当诛兮天王圣明
　　残形操曽子梦见一狸不见其首作
　　有兽维狸兮我梦得之其身孔明兮而头不知吉凶何为兮觉坐而思巫咸上天兮识者其谁













　　楚辞后语巻四
　　钦定四库全书
　　楚辞后语巻五　　　　　宋　朱子　集注招海贾文第三十六
　　【晁氏曰招海贾文者唐栁州刺史栁宗元之所作也昔屈原不遇于楚徬徨无所依欲乗云骑龙遨游八极以从已志而不可犹怛然念其故国至于将死精神离散四方上下无所不徃又有众虎豹怪物之害故大招其魂而复之言皆不若楚国之乐者招海贾文虽变其义盖取诸此也言贾尚不可为而又浮于海大泊奫沦八方易位鱼龙神怪其祸不测孰与上党易野出入无虞而可乐哉上党亦晋地宗元以谓崎岖冒利逺而不复不如已故乡常产之乐亦以讽世之士行险以徼幸不如居易以俟命云】
　　咨海贾兮君胡以利易生而卒离其形大海荡泊兮颠倒日月龙鱼倾侧兮神怪隳突沧茫无形兮徃来遽卒隂阳开阖兮氛雾滃渤君不返兮逝怳惚舟航轩昻兮下上飘鼓腾趠峣嵲兮万里一覩崒入坳兮视天若亩奔螭出抃兮翔鹏振舞天吴九首兮更笑迭怒垂涎闪舌兮挥霍旁午君不返兮终为虏黒齿栈齴鳞文肌三角骈列耳离披反龂义牙踔嵚崖蛇首狶鬛虎豹皮羣没互出讙遨嬉臭腥百里雾雨弥君不返兮以充饥弱水蓄缩其下不极投之必沉负羽无力鲸鲵疑畏淫淫嶷嶷君不返兮卒自贼怪石森立涵重渊髙下迾置滔危颠崩涛捜疏剡戈鋋君不返兮砉沉颠其外大泊泙奫沦终古廻薄旋天垠八方易位更错陈君不返兮乱星辰东极倾海流不属泯泯超忽纷荡沃殆而一跌兮沸入汤谷舳舻霏解梢若木君不返兮魂焉薄海若啬货号风雷巨鼇领首丘山頽猖狂震虩翻九垓君不返兮糜以摧咨海贾兮君胡乐出幽险而疾平夷恟骇愁苦而以忘其归上党易野恬以舒蹈蹂厚土坚无虞岐路脉布弥九区出无入有百货俱周游傲睨神自如撞钟击鲜恣欢娱君不返兮欲谁须胶鬲得圣捐盐鱼范子去相安陶朱吕氏行贾南面孤羊心计登谋谟煮盐大冶九卿居禄秩山委収国租贤智走诺争下车逍遥纵傲世所趋君不返兮谥为愚咨海贾兮贾尚不可为而又海是图死为险魄兮生为贪夫亦独何乐哉归来兮宁君躯
　　惩咎赋第三十七
　　【晁氏曰惩咎赋者栁宗元之所作也贞元十九年宗元为监察御史里行时年三十三矣王叔文韦执谊用事三人竒其才引纳禁中与计议擢礼部员外郎欲大用之俄而叔文败宗元与刘禹锡等七人俱贬而宗元为永州司马元和十年乃徙栁州刺史以卒初宗元窜斥﨑岖蛮瘴间堙感鬱一寓于文为离骚数十篇惩咎者悔志也其言曰茍余齿之有惩兮蹈前烈而不颇后之君子欲成人之美者读而悲之】
　　惩咎愆以本始兮孰非余心之所求处卑污以闵世兮固前志之为尤始余学而观古兮怪今昔之异谋惟聪明为可考兮追骏歩而遐游洁诚之既信直兮仁友蔼而萃之日施陈以系縻兮邀尧舜与之为师上睢盱而混茫兮下驳诡而懐私旁罗列以交贯兮求大中之所宜曰道有象兮而无其形推变乗时兮与志相迎不及则殆兮过则失贞谨守而中兮与时偕行万类芸芸兮率由以宁刚柔弛张兮出入纶经登能抑枉兮白黒浊清蹈乎大方兮物莫能婴奉訏谟以植内兮欣余志之有获再征信乎防书兮谓炯然而不惑愚者果于自用兮惟惧夫诚之不一不顾虑以周图兮专兹道以为服谗妬构而不戒兮犹断断于所执哀吾党之不淑兮遭任遇之卒迫势危疑而多诈兮逢天地之否隔欲图退而保已兮惜乖期乎曩昔欲操术以致忠兮众呀然而互吓进与退吾无归兮甘脂润乎鼎镬幸皇鉴之明宥兮累郡印而南适惟罪大而宠厚兮宜夫重仍乎祸谪既明惧乎天讨兮又幽栗乎责惶惶乎夜寤而昼骇兮类麏防之不息凌洞庭之洋洋兮泝湘流之沄沄飘风击以扬波兮舟摧抑而回邅日霾曀以昧幽兮黝云涌而上屯暮屑窣以淫雨兮听嗷嗷之哀猿众鸟萃而啾号兮沸洲渚以连山漂遥逐其讵止兮逝莫属余之形魂攅栾奔以纡委兮束汹涌之崩湍畔尺进而寻退兮荡洄汩乎沦涟际穷冬而止居兮覊累棼以萦纆哀吾生之孔艰兮循凯风之悲诗罪通天而降酷兮不亟死而生为逾再嵗之寒暑兮犹贸贸而自持将沈渊而陨命兮讵蔽罪以塞祸惟灭身而无后兮顾前志犹未可进路呀以划絶兮退伏匿又不果为孤囚以终世兮长拘挛而轗轲曩余志之修骞兮今何为此戾也夫岂贪食而盗名兮不混同于世也将显身以直遂兮众之所宜蔽也不择言以危肆兮固羣祸之际也御长辕之无挠兮行九折之峩峩却惊棹以横江兮泝淩天之腾波幸余死之已缓兮完形躯之既多茍余齿之有惩兮蹈前烈而不颇死蛮夷固吾所兮虽显宠其焉加配大中以为偶兮谅天命之谓何
　　闵生赋第三十八
　　【晁氏曰闵生赋者栁宗元之所作也宗元雅善萧俛在江岭间贻书言情云宗元与罪人交十年官以是进辱在附防今天子定邪正海内皆欣欣怡愉而仆与四五子者沦陷如此岂非命欤然居治平终身为顽人之类犹有少耻未能尽志此盖以叔文辈为罪人顽人谓巳耻辱虽在困事当云尔者然悔厉极矣其曰闵吾生之险阨兮纷丧志以逢尤盖自以生之不幸丧志而为此云】
　　闵吾生之险阨兮纷丧志以逢尤气沈鬱以杳兮涕浪浪而常流膏液竭而枯居兮魄离散而逺游言不信而莫余白兮虽遑遑欲焉求合喙而隠志兮幽黙以待尽为与世而斥缪兮固离披以颠陨骐骥之弃辱兮驽骀以为骋虬蹶泥兮畏避鼃黾行不容之峥嵘兮质魁垒而无所隠鳞介槁以横陆兮鸱啸羣而厉吻心沈抑以不舒兮形低摧而自愍肆余目于湘流兮望九疑之垠垠波滛溢以不返兮苍梧鬱其蜚云重华幽而野死兮世莫得其伪真屈子之悁防兮抗危辞以赴渊古固有此极愤兮矧吾生之藐艰列徃则以考巳兮指斗极以自陈登髙嵓而企踵兮曕故邦之殷辚山水浩以蔽亏兮路蓊勃以氛空庐頽而不理兮翳丘木之榛榛块穷老以沦放兮匪魑魅吾谁隣仲尼之不惑兮有垂训之謩言孟轲四十乃始持心兮犹希勇乎黝贲顾余质愚而齿减兮宜触祸以阽身知徙善而革非兮又何惧乎今之人噫禹绩之勤备兮曽莫理夫兹川殷周之廓大兮南不尽夫衡山余囚楚越之交极兮邈离絶乎中原壤污潦以坟洳兮蒸沸热而恒昏戏鳬鹳乎中庭兮蒹葭生于堂筵雄虺蓄形于木杪兮短狐伺景于深渊仰矜危而俯栗兮弭日夜之拳挛虑吾生之莫保兮忝代徳之元醇孰躯之敢爱兮窃有继乎古先明神之不欺余兮庶激烈而有闻冀后害之无辱兮匪徒盖乎曩愆
　　梦归赋第三十九
　　【晁氏曰梦归赋者栁宗元之所作也宗元既贬悔其年少气鋭不识防防久幽不还复贻其所知许孟容书其略云立身一败万事瓦裂坟墓不扫宅三易主恐一日死旷坠先绪意托孟容以少比者故作梦归赋初言览故都乔木而悲中言仲尼欲居九夷老子适戎以自释末云首丘鸣号示终不忘其旧当世怜之然众畏其才髙竟废不复云】
　　罹摈斥以窘束兮余惟梦之为归精气注以疑洹兮循旧乡而顾懐夕余寐于荒陬兮心慊慊而莫违质舒解以自恣兮息愔翳而愈防歘腾踊而上浮兮俄滉瀁之无依圆方混而不形兮颢纯白之霏霏上茫茫而无星辰兮下不见夫水陆若有鉥余以往路兮驭儗儗以回复浮云纵以直度兮云济余乎西北风纚纚以惊耳兮类行舟而不息洞然于以弥漫兮虹蜺罗列而倾侧横冲飊以荡击兮忽中断而迷惑灵幽漠以瀄汩兮进怊怅而不得白日邈其中出兮隂霾披离以泮释施岳渎以定位兮牙参差之白黒崩腾上下以恛惶兮聊按行而自抑指故都以委坠兮瞰乡闾以修直原田芜秽兮峥嵘榛棘乔木摧解兮垣庐不饰山嵎嵎以嵓立兮水汩汩以漂激魂恍恍若有亡兮涕浪浪以陨轼类曛黄之黭漠兮欲周流而无所极纷若喜而佁儗兮心廻牙以壅塞钟鼓隍以戒旦兮陶去幽而开寤罾罻蒙其复体兮孰云桎梏之不固精神之不可再兮余无蹈夫归路伟仲尼之圣徳兮谓九夷之可居惟道大而无所入兮犹流游乎旷野老聃遁而适戎兮指淳茫以纵歩防荘之恢怪兮寓大鹏之逺去茍逺适之若兹兮胡为故国之为慕首丘之仁类兮斯君子之所誉鸟兽之鸣号兮有动心而曲顾胶余哀之莫能舍兮虽判析而不悟列兹梦以徃复兮极明昏而告愬
　　吊屈原文第四十
　　【晁氏曰吊屈原文者栁宗元之所作也原没贾谊过湘初为赋以吊原至扬雄亦为文而颇反其辞自防山投诸江以吊之谊愍原忠逢时不祥以比鸾鳯周鼎之窜弃雄则以义责原何必沉身二人者不同亦各从志也及宗元得罪与昔人离防去国者异太史公所谓虞卿非穷愁亦不能著书以自见于世者故补之论宗元之吊原殆困而知悔者其辞慙矣】
　　后先生盖千祀兮余再逐而浮湘求先生之汨罗兮擥蘅若以荐芳愿荒忽之顾懐兮冀陈辞而有明先生之不从世兮惟道是就支离抢攘兮遭世孔疚华虫荐壤兮进御羔裒牝鸡咿嚘兮孤雄束咮哇咬环观兮防耳大吕堇喙以为羞兮焚弃稷黍犴狱之不知避兮宫庭之不处陷涂借秽兮荣若绣黼榱折火烈兮娭娭笑语谗巧之哓哓兮惑以为咸池便媚鞠恧兮美愈西施谓谟言之怪诬兮反寘瑱而逺违匿重痼以讳避兮进俞缓之不可为何先生之澟澟兮厉鍼石而从之仲尼之去鲁兮曰吾行之迟迟栁下惠之直道兮又焉徃而可施今夫世之议夫子兮曰胡隠忍而懐斯惟逹人之卓轨兮固僻陋之所疑委故都以从利兮吾知先生之不忍立而视其覆坠兮又非先生之所志穷与达固不渝兮夫唯服道以守义矧先生之悃愊兮滔大故而不贰沉璜瘗佩兮孰幽而不光荃蕙蔽匿兮胡久而不芳先生之貌不可得兮犹髣髴其文章托遗编而叹喟兮涣余涕之盈眶呵星辰而驱诡怪兮夫孰救于崩亡何挥霍雷电兮茍为是之荒茫耀姱辞之曭朗兮世果以是之为狂哀余衷之坎坎兮独蕴愤而増伤谅先生之不言兮后之人又何望忠诚之既内激兮抑防忍而不长芉为屈之防何兮胡独焚其中肠吾哀今之为仕兮庸有虑时之否臧食君之禄畏不厚兮悼得位之不昌退自服以黙黙兮曰吾言之不行既媮风之不可去兮懐先生之可忘
　　吊苌文第四十一
　　【晁氏曰吊苌文者栁宗元之所作也苌字叔周灵王之贤臣为刘文公之属大夫敬王十年刘文公与欲城成周使告于晋魏献子为政悦苌而与之合诸侯于狄泉卫彪溪曰苌其不没乎周诗冇之曰天之所坏不可支也及范中行之难周人杀苌荘周云苌肔藏其血三年而化为碧盖语其忠诚然也宗元哀之以忠死故吊云】
　　有周之羸兮邦国异图臣乗君则兮王易为侯威强逆制兮鬱命转幽疹蛊胶密兮肝胆化仇奸权防货兮忠勇以刘伊时云幸兮大夫之羞呜呼危哉河渭溃溢兮横躯以抑嵩髙坼陊兮举手排直压溺之不虑兮坚刚以为式知死不可挠兮明章人极夫何大夫之炳烈兮王不寤夫谗贼卒施快于剽狡兮怛就制乎强国松柏之斩刈兮蓊茸欣植盗骊折足兮罢驽抗臆鸷鸟之髙翔兮狐惴而不食窃畏忌以羣朋兮夫孰病百而伸一挺寡以校众兮古圣人之所难矧援羸以威傲兮兹固蹈殆而违安杀身之匪予戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为谩姑舎道以从世兮焉用夫考古以登贤指白日以致愤兮卒頽幽而不列版上帝以飞精兮黮寥廓而殄絶朅冯云以羾愬兮终防防以鬱结欲登山以号辞兮愈洋洋以超忽心沍涸其不化兮形凝冰而自栗图始而虑末兮非大夫之操陷瑕委厄兮固衰世之道知不可而愈进兮誓不偷以自好陈诚以定命兮侔贞臣与为友比干之以仁类兮缅辽絶以不羣伯夷殉洁以莫怨兮孰克轨其遗尘茍端诚之内亏兮虽耆老其谁珍古固有一死兮贤者乐得其所大夫死忠兮君子所与呜呼哀哉兮敬吊忠甫
　　吊乐毅第四十二
　　【晁氏曰吊乐毅文者栁宗元之所作也乐毅其先曰乐羊燕昭王以子之之乱而齐大败燕昭王怨齐未尝一日而忘报齐也廼先礼郭隗而毅徃委质焉以为上将军下齐七十余城田单间之毅畏诛遂西降赵以书遗燕惠王曰臣闻圣贤之君功立而不废故着于春秋蚤知之士名成而不毁故称于后世宗元伤毅之有功而不见知而以谗废也故吊云】
　　大厦之骞兮风雨萃之车亡其轴兮乗者弃之呜呼夫子兮不幸类之尚何为哉昭不可留兮道不可常畏死疾走兮狂颠傍徨燕复为齐兮东海洋洋嗟夫子之专直兮不虑后而为防胡去规而就矩兮卒陷滞以流亡惜功美之不就兮俾愚昧之周章岂夫子之不能兮无以恶是之遑遑仁夫对赵之悃欵兮诚不忍其故邦君子之容与兮弥亿载而愈光谅遭时之不然兮匪谋虑之不长跽陈辞以陨涕兮仰视天之茫茫茍偷世之谓何兮言余心之不臧
　　乞巧文第四十三
　　【晁氏曰乞巧文者栁宗元之所作也传曰周鼎铸象而使吃其指先王以见大巧之不可为也故子贡教抱瓮者为桔橰用力少而见功多而抱瓮者羞之夫鸠不能巢拙莫比焉而屈原乃曰雄鸠之鸣逝兮吾犹恶其佻巧原诚伤世浇伪固诋拙以为巧意昔之不然者今皆然矣甚之也栁宗元之作虽亦闵时奔骛要归诸厚然宗元愧拙矣】
　　栁子夜归自外庭有设祠者饵馨香蔬果交罗挿竹垂绥剖犬牙且拜且祈怪而问焉女进曰今兹秋孟七夕天女之孙将嫔于河鼓邀而祠者幸而与之巧驱去蹇拙手目开利组纴缝制将无滞于心焉为是祷也栁子曰茍然欤吾亦有所大拙傥可因是以求去之乃缨弁束祍促武缩气旁趋曲折伛偻将事再拜稽首称臣而进曰下土之臣窃闻天孙专巧于天轇轕璇玑经纬星辰能成文章黼黻帝躬以临下民钦圣灵仰光耀之日久矣今闻天孙不乐其独得贞卜于将蹈石梁欵天津俪于神夫于汉之濵两旗开张中星曜芒灵气翕歘兹辰之良幸而弭节薄游民间临臣之庭曲听臣言臣有大拙智所不化医所不攻威不能迁寛不能容乾坤之量包含海岳臣身甚防无所投足蚁适于垤蜗休于殻鼋螺蚌皆有所伏臣物之灵进退唯辱仿佯为狂局束为謟吁吁为诈坦坦为忝他人有身动必得宜周旋获笑颠倒逢嘻已所尊昵人或怒之变情徇势射利抵中心甚憎为彼所竒忍仇佯喜悦誉迁随胡执臣心常使不移反人是已曽不惕疑贬名絶命不负所知抃嘲似傲贵者啓齿臣旁震惊彼良不耻叩稽匍匐言语谲诡令臣缩恧彼则大喜臣若效之瞠怒丛已彼诚大巧臣拙无比王侯之门狂犬狴犴臣到百歩喉喘颠汗睢旴逆走魄遁神叛欣欣巧夫徐入纵诞毛羣掉尾百怒一散世途昬险拟歩如漆左低右昻鬬冒冲突神恐悸圣智危栗泯焉直透所至如一是独何工纵横不恤非天所假彼智焉出独啬于臣恒使玷黜沓沓骞骞恣口所言迎知喜怒黙测憎怜摇唇一发径中心原胶加钳夹誓死无迁探心扼胆踊跃拘牵彼虽佯退胡可得旃独结臣舌喑抑衘寃擘眦流血一辞莫宣胡为赋授有此竒偏耀为文琐碎排偶抽黄对白啽哢飞走骈四俪六锦心绣口宫沉羽振笙簧触手观者舞悦夸谈雷吼独溺臣心使甘老丑嚚昬莽卤朴钝枯杇不期一时以俟悠久旁罗万金不鬻弊帚跪呈豪杰投弃不有眉矉额蹙喙唾胷欧大赧而归填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽顔凿臣方心规以大圆拔去呐舌纳以工言文词婉软歩武轻便齿牙饶美眉増妍突梯巻脔为世所贤公侯卿士五属十连彼独何人长享终天言讫又再拜稽首俯伏以俟至夜半不得命疲极而睡见有青褎朱裳手持绛节而来告曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝唯知耻谄貌淫词宁辱不贵自适其宜中心已定胡妄而祈坚汝之心宻汝所持得之为大失不污卑凡吾所有不敢汝施致命而升汝慎勿疑呜呼天之所命不可中革泣拜欣受初悲后怿抱拙终身以死谁惕
　　憎王孙文第四十四
　　【晁氏曰憎王孙文者栁宗元之所作也离骚以虬龙鸾鳯托君子以恶禽臭物指谗佞而宗元仿之焉】
　　湘水之浟浟兮其上羣山胡兹鬱而彼瘁兮善恶异居其间恶者王孙兮善者猨环行遂植兮止暴残王孙兮甚可憎噫山之灵兮胡不贼旃跳踉呌嚣兮冲目宣龂外以败物兮内以争羣排鬭善类兮哗骇披纷盗取民食兮私已不分充嗛果腹兮骄傲驩欣嘉华美木兮硕而繁羣披竞齧兮枯株根毁成败实兮更怒喧居民厌苦兮号穹旻王孙兮甚可憎噫山之灵兮胡独不闻猨之仁兮受逐不校退优游兮惟徳是效廉来同兮圣囚禹稷合兮凶诛羣小遂兮君子违大人聚兮孽无余善与恶不同乡兮否泰既兆其盈虚伊细大之固然兮乃祸福之攸趋王孙兮甚可憎噫山之灵兮胡逸而居










　　楚辞后语巻五
　　钦定四库全书
　　楚辞后语巻六　　　　　宋　朱子　集注幽懐赋第四十五
　　【晁氏曰幽懐赋者唐山南节度使李翺之所作也翺从退之为文章见推当时性鲠直议论不能下人仕不得志无所发面斥宰相李逢吉坐此不振故翺自叙云其交有相叹者赋幽懐以答之昔欧阳文忠公尝云始余读翺复性书曰此特中庸之义疏耳不作可焉意翺特秦汉间好事行义之一豪耳最后读幽懐赋云众嚣嚣而杂处兮咸叹老以嗟卑视余心之不然兮虑行道之犹非乃始太息至薄退之不及翺赋以谓不过羡二鸟之光荣叹一饱之无时耳又云翺怪神尧以一旅取天下而后世子孙不能以天下取河北为忧曰呜呼使当时君子皆易其叹老嗟卑之心为翺所忧之心则唐之天下岂有乱与亡哉其重若是故附见于此】
　　众嚣嚣而杂处兮咸嗟老而羞卑视予心之不然兮虑行道之犹非傥中懐之自得兮终老死其何悲昔孔门之多贤兮惟回也为庶防超羣情以独去兮指圣域而髙追固箪食与瓢饮兮宁服轻而驾肥望若人其何如兮慙吾徳之纎防躬不田而饱食兮妻不织而丰衣援圣贤而比度兮何侥幸之能希念所懐之未展兮非悼已而陈私自禄山之始兵兮嵗周甲而未夷何神尧之郡县兮乃家传而自持税生人而育卒兮列髙城以相维何兹世之可久兮宜永念而遐思有三苗之逆命兮舞干羽以来之惟刑徳之既修兮无逺迩而咸归当髙祖之初起兮提一旅之羸师能顺天而用众兮竟扫防而戡隋况天子之神明兮有烈祖之前规刬弊政而还本兮如反掌之易为茍庙堂之治得兮何下邑之能违哀予生之贱逺兮包深懐而告谁嗟此诚之不达兮惜此道而无遗独中夜以潜叹兮匪吾忧之所宜
　　书山石辞第四十六
　　书山石辞者宋丞相荆国王文公安石之所作也公游舒州山谷书此词于涧石盖非学楚言者而亦非今人之语也是以谈者尚之
　　水泠泠而北出山靡靡以旁围欲穷原而不得竟怅望以空归
　　寄蔡氏女第四十七
　　寄蔡氏女者王文公之所作也公以文章节行髙一世而尤以道徳经济为已任被遇神宗致位宰相世方仰其有为庶防复见二帝三王之盛而公乃汲汲以财利兵革为先务引用凶邪排摈忠直躁廹强戾使天下之人嚣然丧其乐生之心卒之羣奸嗣虐流毒四海至于崇宣之际而祸乱极矣公又以女妻蔡卞此其所予之词也然其言平淡简逺翛然冇出尘之趣视其平生行事心术畧无毫髪肖似此夫子所以有于予改是之叹也欤氏録其少作两赋而独遗此盖不可晓故今特収采而并着其本末亦使读者无疑于宜陵絶命之章云
　　建业东郭望城西堠千嶂承宇百泉绕霤青遥遥兮纚属緑宛宛兮横逗积李兮缟夜崇桃兮昼兰馥兮众植竹娟兮常茂栁蔫绵兮含姿松偃蹇兮献秀鸟跂兮下上鱼跳兮左右顾我兮适我有班兮伏兽感时物兮念汝迟汝归兮携幼
　　我营兮北渚有懐兮归女石梁兮以苫盖緑隂隂兮承宇仰有桂兮俯有兰嗟女归兮路岂难望超然之白云临清流而长叹
　　服胡麻赋第四十八
　　服胡麻赋者翰林学士眉山苏公轼之所作也国朝文明之盛前世莫及自欧阳文忠公南丰曽公巩与公三人相继迭起各以其文擅名当世然皆杰然自为一代之文于楚人之赋有未数数然者独公自蜀而东道出屈原祠下尝为之赋以诋扬雄而申原志然亦不专用楚语其辑之乱乃曰君子之道不必全兮全身逺害亦或然兮嗟子区区独为其难兮虽不适中要以为贤兮夫我何悲子所安兮是为有发于原之心而其词气亦若有防防者它词则唯此赋为近于橘颂故録其篇云
　　我梦羽人颀而长兮惠而告我药之良兮乔松千尺老不僵兮流膏入土蛇藏兮得而食之夀莫量兮于此有草众所尝兮状如狗虱其茎方兮夜炊昼曝久乃臧兮伏苓为君此其相兮我兴发书若合符兮乃瀹乃烝甘且腴兮补填骨髓流发肤兮是身如云我何居兮长生不死道之余兮神药如蓬生尔庐兮世人不信空自劬兮捜抉异物出怪迂兮槁死空山固其所兮至阳赫赫发自坤兮至隂肃肃跻于干兮寂然反照珠在渊兮沃之不灭又不燔兮长虹流电光烛天兮嗟此区区何与于其间兮譬之膏油火之所传而已耶
　　毁璧第四十九
　　毁璧者豫章黄太史庭坚之所作也庭坚以能诗致大名而尤以楚辞自喜然以其有意于竒也太甚故论者以为不诗若也独此篇为其女弟而作盖归而失爱于其姑死而犹不免于水火故其词极悲哀而不暇于为作乃为贤于他语云
　　毁壁兮陨珠执手者兮问过爱憎兮万世一轨居物之患兮固常以好为祸羞桃茢兮饭汝有席兮不嫔汝坐归来兮逍遥采芝英兮御饿淑善兮清明阳春兮玉冰畸于世兮天脱其缨爱骨人兮生防防弃汝阳侯兮遇汝曽不如生未可以去兮殆其雏婴众雏羽翼兮故巢倾归来兮逍遥西江浪波何时平山涔涔兮猿鹤同社瀑垂天兮雷霆在下云月为昼兮风雨为夜得意山川兮不可绘画寂寥无朋兮去道如咫彼幽坎兮可谢归来兮逍遥増胶兮不聊此暇【卒章疑有误字】
　　秋风三叠第五十
　　秋风三叠者原武邢居实之所作也居实恕子自少有逸才大为苏黄诸公所称许而不幸蚤死其为此时年未弱冠然味其言神防天出如不经意而无一字作今人语同时之士号称前辈名好古学者皆莫能及使天夀之则其所就岂可量哉
　　秋风夕起兮白露为霜草木憔悴兮窃独悲此众芳明月皎皎兮照空房昼日苦短兮夜未央有美一人兮天一方欲徃从之兮路茫登山无车兮渉水无航愿言思子兮使我心伤
　　秋风淅淅兮云防防防枭昼号兮蟋蟀夜鸣嵗月徂迈兮忽如流星少壮防时兮老冉冉其相仍展转反侧兮从夜达明怅独处此兮谁适为情长歌激烈兮涕泣交零愿言思子兮使我心怦
　　秋风浩荡兮天宇髙羣山逶迤兮溪谷寂寥登髙望逺兮不自聊驾言适野兮谁与游遨空原无人兮四顾萧条猿与伍兮麋鹿为曹浮云千里兮归路逺遥愿言思子兮使我心劳
　　鞠歌第五十一
　　鞠歌者横渠张夫子之所作也自孟子没而圣学不得其传至是盖千有五百年矣夫子蚤从范文正公受中庸之书中嵗出入于老佛诸家之説左右采获十有余年既自以为得之矣晩见二程夫子于京师闻其论説而有警焉于是尽弃异学醇如也尝见神宗顾问治道之要即以渐复三代为对退与宰相议不合因谢病归着订顽正防等书数万言间阅古乐府词病其语卑乃更作此以自见并以寄二程云
　　鞠歌胡然兮邈余乐之不犹宵耿耿其不寐兮日孜孜焉继余乎厥修井行恻兮王収曷贾不售兮阻徳音其幽幽述空文以见志兮庶感通乎来古搴昔为之纯英兮又申申其以告鼓弗跃兮麾弗前千五百年兮寥哉阔焉谓天实为兮则吾岂敢嗟审已兹干干
　　拟招第五十三
　　拟招者京兆蓝田吕大临之所作也大临受学程张之门其为此词盖以寓夫求放心复常性之防意非特为词赋之流也故附张子之言以为是书之卒章使游艺者知有所归宿焉
　　上帝若曰哀我人斯资道之防肖天之仪神明精粹降尔徳兮予无汝欺视听食息皆有则兮予何敢私顾弱丧以流徙返故居兮谬迷圏豚放驰散无适归蚁慕羊羶聚附弗离予哀若时魂莫予追乃命巫阳为予招之阳拜稽首敢不祗承上帝之耿命退而招之以辞辞曰魂兮来归魂无东大明朝生兮啓羣防万物揺荡兮隠以风迁流正性兮失厥中魂兮来归魂无南离明独照兮万物瞻文章焕发兮不可缄夸淫侈大兮志弗厌魂兮来归魂无西日入昧谷兮草木萎实落材成兮虽有时志意雕谢兮与物衰魂兮来归魂毋北幽都闇黯兮深蔽塞归根独有兮专静黙有心独藏兮吝为徳魂兮来归魂无上清阳朝彻兮文惚恍絶类离羣兮入无象杳然髙举兮极骄亢魂兮来归魂母下素位安行兮以时舎沉浊下流兮甘土苴固哉成形兮不知化魂兮来归反故居盍归休兮复吾初范博厚以为宫兮戴髙明以为庐植大中以为常产兮蕴至和以为厨动震雷以鼓听兮守艮山以止隅秉离明以为烛兮御巽风以行车守吾坎以御侮兮开吾兑以进趋资粮械器惟所用兮何物之不储四方上下惟所止兮何适而非涂虽备物以致用兮廓吾府而常虚纵奔骛以终日兮燕吾居而晏如惟寞惟寂疑有疑无其尊无对其大无余曷自苦兮一方拘魂兮来归反故居











　　楚辞后语巻六
