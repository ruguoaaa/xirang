---
title: 巻一
index: true
icon: editor
order: 5
pageview: false
category:
  - 诗藏
  - 楚辞
  - 山带阁注楚辞
tag:
  - 浪漫主义
  - 诗歌
  - 四库全书
  - 集部
---


## 山带阁注楚辞巻一
  
武进蒋骥撰  
  
### 离骚  
  
离别骚愁也篇中有余旣不难离别语盖懐王时初见斥疎忧愁幽思而作也  
帝髙阳之苗裔兮朕皇考曰伯庸摄提贞于孟陬【`则讴切`】兮惟庚寅吾以降皇览揆余于初度兮肇锡余以嘉名名余曰正则兮字余曰灵均  
髙阳颛顼有天下之号颛顼之后有熊绎者事周成王封于楚传国至武王熊通生子瑕受屈爲卿因以爲氏苗者根所生裔者裾之末故以爲逺末子孙之称朕我也皇美也考父也伯庸字也首叙己与楚同姓而爲世臣橘颂所谓受命不迁生南国者也太嵗在寅曰摄提格贞正也正月爲陬庚寅日辰也降生也盖原之生年月日皆在寅也皇父览观揆度也初度初年之器度正平则法灵眀均齐盖平与原之义也因其少有令徳而予以美名下文所谓内美也  
纷吾既有此内美兮又重之以脩能扈江离与辟【`僻同`】芷兮纫【`尼银切`】秋兰以为佩汩【`聿`】余若将不及兮恐年嵗之不吾与朝搴阰【`毘`】之木兰兮夕防【`览`】洲之宿莽【`模上声`】纷盛貌内美指有正则灵均之徳言脩能脩治之能内美天工脩能人力扈江离以下皆喻脩能之实也扈被也江离芎防之叶大似芹者辟幽也芷白芷根长尺余色白纫结也兰一名蕳李东璧曰兰草生下湿处紫茎素枝赤节緑叶八九月开花红白色中有细子汨水疾流貌搴取也阰山名木兰香木辛夷之白者防采也宿莽巻葹也木兰去皮不死宿莽拔心不死皆香之不变者所脩无已善行乃日进而不可变此立身之本而致君之源也篇中言脩皆本于此  
日月忽其不淹兮春与秋其代序惟草木之零落兮恐美人之迟暮不抚壮而弃秽兮何不改乎此度椉【`乘同`】骐骥以驼【`驰同`】骋兮来吾道夫【`扶篇内自末章仆夫外并仿此`】先路  
言欲以其脩能与君及时图治也淹留也美人美好之人谓君也抚壮弃秽谓及壮盛之年弃其秽恶之行也骐骥骏马以喻贤德来相招之辞道引也  
昔三后之纯粹兮固众芳之所在杂申椒与菌桂兮岂维纫夫蕙茝【`尺亥切`】彼尧舜之耿介兮旣遵道而得路何桀纣之昌【`猖同`】被【`披同`】兮夫惟防径以窘【`掘允切`】步惟党人之偷乐【`洛`】兮路幽昧以险隘岂余身之惮殃兮恐皇舆之败绩忽奔走以先【`去声`】后兮及前王之踵武荃不揆余之中情兮反信谗而齌【`剂`】怒  
承上道路而言序其以忠而遇谗也三后见吕刑谓伯夷禹稷也众芳言其德之备也申地名椒木实之香者菌桂筒桂花白蘂黄正圆如竹椒桂皆辛物喻直节也蕙一名薰叶如麻茎方七月开花茝芷之别名耿明介守也遵道得路言尧舜知明而守固能遵用三后之道而致太平原盖以三后自比而望其君爲尧舜也昌被衣不带貌防径窘步言不由正道自致穷蹙也党人谓靳尚上官子兰郑袖之属武迹也荃与荪同似石菖蒲而叶无脊盖亦香草故以喻君齌疾怒也言已狂奔疾走犯党人之所忌以回君于正道犹三后椒桂之节也君反信谗而怒之其视尧舜之耿介何如哉  
余固知謇謇【`几偃切`】之爲患兮忍而不能舍【`去声`】也指九天以爲正兮夫唯灵脩之故也曰黄昏以爲期兮羌【`欺羊切`】中道而改路初旣与余成言兮后悔遁而有他余旣不难夫离别兮伤灵脩之数【`入声`】化  
此惜君徳之无成也謇謇直言貌舍止也九天说详天问正平也灵明脩长美君之称也灵脩之故言欲进君于善也黄昏古亲迎之期羌发语辞一曰乃也成言谓成其要约之言以婚姻之无信比君心之合而复离也数化志意更变也  
余旣滋兰之九畹【`苑`】兮又树蕙之百畮【`古亩字`】畦留夷与揭车兮杂杜衡与芳芷冀枝叶之峻茂兮愿竢时乎吾将刈虽萎絶其亦何伤兮哀众芳之芜秽  
此惜羣贤之无主也三十亩曰畹百步爲亩畦陇种也留夷揭车皆香草揭车一名乞舆黄花白叶杜衡似葵而香刈获也以香草喻已所荐拔之士萎絶何伤若自悔其滋树而贻人践踏之具者亦愤激之辞  
众皆竞进以贪婪【`勒含切`】兮凭不厌乎求索羌内恕己以量【`平声`】人兮各兴心而嫉妒忽驰骛以追逐兮非余心之所急老冉冉其将至兮恐脩名之不立朝饮木兰之坠露兮夕餐秋菊之落英茍余情其信姱【`夸`】以练要【`去声`】兮长顑【`克闇切`】颔【`合闇切`】亦何伤擥【`览`】木根以结兮贯薜【`敝`】茘【`例`】之落蘂【`如垒切`】矫菌桂以纫蕙兮索胡绳之纚纚【`昔以切`】謇吾法夫前脩兮非世俗之所服虽不周于今之人兮愿依彭咸之遗则  
此以下序遇谗而不改其脩也凭满也言虽盛满而所求无厌也恕已量人谓以己度人亦疑其竞进故妒之也兴生也驰骛追逐指竞进之人言脩名脩治之名也英华也饮露餐英清贫之况信实姱美也练精熟也顑颔食不饱而面黄之貌木木兰薜茘香草縁木而生蘂花心也矫举也胡绳亦香草茎叶可作绳索纚纚长垂貌茝即芷也前言扈芷此更以木根之坚劲者结之益以薜茘而贯之蕙亦兰属也前言佩兰此更以菌桂之辛烈者纫之益以胡绳而贯之申上杂申椒二语之意明摧折之后所脩加励也謇语词通作蹇前脩前代脩徳之人周合也彭咸殷大夫谏君不用投水死者知所脩之必不合于时则惟法彭咸之死谏而已爲彭咸乃屈子本旨故于得罪之始特着之  
长太息以掩涕兮哀民生之多艰余虽好【`去声`】脩姱以鞿【`结衣切`】羁兮謇朝谇【`息印切`】而夕替旣替余以蕙纕【`襄`】兮又申之以揽亦余心之所善兮虽九死其犹未悔此歴序遇谗之后得罪众多也民人也原自谓下民心同马缰在口曰鞿革络头曰羁皆拘束之意言因好脩被疎而致拘束也谇诟替废也纕佩带也申重也蕙皆其所脩而取废之具也旣羁之矣又诟之又废之而所以废之之故不一而足皆好脩之爲累然而其志不悔也  
怨灵脩之浩荡兮终不察夫民心众女嫉余之蛾眉兮谣诼【`琢`】谓余以善淫固时俗之工巧兮偭规矩而改错【`措`】背【`倍同`】绳墨以追曲兮竞周容以爲度忳【`特痕切`】郁邑【`悒同`】余侘【`诈`】傺【`次`】兮吾独穷困乎此时也宁溘死以流亡兮余不忍爲此态也鸷鸟之不羣兮自前世而固然何方圜【`圆同`】之能周兮夫孰异道而相安屈心而抑志兮忍尤而攘訽【`诟同`】伏清白以死直兮固前圣之所厚  
极言谗人之祸非徒废其身又幷其脩名而污之也浩荡无思虑貌君终不能察人之心故谗言益肆众女喻党人蛾眉眉之纎曲如蛾也谣流言也如北齐祖珽以谣言杀斛律光之类诼譛偭背也错置也绳墨引绳弹墨以取直者追随度法也忳忧貌侘傺失志貌鸷鸟鹰鹯之属方圜谓方凿圜枘也周合尤罪也攘取爲己有也忍尤攘訽则名之不立亦非所计矣自古忠臣不爱死而爱名而邪臣之害之也必以恶名汚之亦非必文致其恶也时不兴善已独由之凡其善者即世之所谓恶也从之则身与名荣否则身名幷灭然宁负世之恶名而死以求合于前脩则可谓贞之至矣自众皆竞进至此歴言谗人之祸日甚而已之脩愈坚以明愿爲彭咸之意  
悔相【`去声`】道之不察兮延伫乎吾将反回朕车以复路兮及行迷之未逺歩余马于兰臯兮驰椒邱且焉止息进不入以离尤兮退将复脩吾初服制芰【`及异切`】荷以爲衣兮雧【`古集字`】芙蓉以爲裳不吾知其亦已兮茍余情其信芳髙余冠之岌岌兮长余佩之陆离芳与泽其杂糅【`柔上声`】兮惟昭质其犹未亏忽反顾以游目兮将往观乎四荒佩缤纷其繁饰兮芳菲菲其弥章民生各有所乐【`去声`】兮余独好【`去声`】脩以爲常虽体解吾犹未变兮岂余心之可惩  
上旣以死自誓矣又念杀身无益不若退而自全又于退息之中转生一念欲相君于四方然其好脩卒不敢废也相视也延引领伫跂足也复亦反也泽曲曰臯步徐行也步余马止椒邱所谓回朕车以复路也止息归隠之意离遭也初服未仕时之服也芰菱也莲叶为荷其花巳发为芙蓉茍诚也岌岌髙貌佩玉佩也陆离灿烂之貌芳以衣裳言泽以佩言糅亦杂也四荒举天下而言缤纷盛貌乐喜好也体解支解也惩剏艾也民生四句总承篇首至此之意而结之以起下文实一篇之枢纽也盖始之事君以脩能其遇谗以脩姱其见废而誓死则法前修即欲退以相君亦脩初服固始终一好脩也自此以下又承往观四荒而以好脩之有合与否反覆设辞而终归于爲彭咸之意  
女嬃【`须`】之婵【`蝉`】媛【`爰`】兮申申其詈【`力异切`】予曰鮌【`鲧同`】婞直以亡身兮终然殀乎羽之野汝何博謇而好【`去声`】脩兮纷独有此姱节薋【`兹`】菉葹【`师`】以盈室兮判独离而不服众不可戸说【`税`】兮孰云察余之中情世并举而好【`去声`】朋兮夫何防独而不予听  
女原姊婵媛眷恋意申申繁絮貌鲧尧臣婞狠也不尽天年谓之殀羽羽山博謇博学而好直言也薋蒺藜菉王刍葹枲耳皆恶草也判别也世者承上四荒而言上余爲原言也下予自谓女嬃之言止此盖谓举世无好脩者虽往观四方必无所合以讽其变节也  
依前圣以节中兮喟凭心而历兹济沅【`元`】湘以南征兮就重【`平声`】华而敶【`古陈字`】辞启九辩与九歌兮夏康娱以自纵不顾难【`去声`】以图后兮五子用失乎家衖【`巷同`】羿淫游以佚畋兮又好【`去声`】射【`石`】夫封狐固乱流其鲜终兮浞【`朱握切`】又贪夫厥家浇【`逆要切`】身被服强圉兮纵欲而不忍日康娱而自忘兮厥首用夫颠陨夏桀之常违兮乃遂焉而逢殃后辛之葅【`苴`】醢兮殷宗用之不长汤禹俨而祗敬兮周论道而莫差举贤才而授能兮循绳墨而不颇皇天无私阿兮览民徳焉错【`措`】辅夫维圣哲之茂行【`去声`】兮茍得用此下土瞻前而顾后兮相【`去声`】观民之计极夫孰非义而可用兮孰非善而可服阽【`亦淹切`】余身而危死兮览余初其犹未悔不量【`平声`】凿【`漕`】而正枘【`芮`】兮固前脩以葅醢曽【`増`】歔欷余郁邑兮哀朕时之不当揽茹蕙以掩涕兮霑余襟之浪浪【`平声`】  
节制也喟凭心而历兹自叹初时志意盛满而所历如此之穷也沅水出今思州府施溪长官司东北至常徳沅江县入洞庭湘水出今广西兴安县北至长沙湘隂县入洞庭重华舜号也舜葬九嶷山今跨衡永二府之界在沅湘南因女之言而自疑故就前圣以正之又以鲧爲舜所殛而九嶷于楚爲近故正之于舜也启禹子九辩九歌禹乐名九辩谓九州之物皆可辩数九歌谓九功之徳皆有次序可歌禹象功而作乐启能承继之而有其功故归之启也夏康启子太康五子皆太康之弟巷宫中永巷失乎家巷言国破家亡书所谓徯于洛汭也羿有穷君名本夏诸侯而簒夏者封大也浞寒浞羿臣也贪厥家谓杀羿而取其妻浇浞子即奡也强圉多力也纵欲如淫于女岐之类厥首颠陨事见天问违背道也后辛纣也葅醢谓杀贤人而醢之周谓文武也颇偏也此爲舜言之故所言皆舜以后事错置茍诚也下土下土之人也极标凖也服行也阽临危也危死犹言防死初指始之以好脩事君言凿穿孔也枘刻木以入凿者量凿正枘喻贤人择君而事也言天生有德本置爲人君之辅而惟圣哲之君诚能得人而任之故上下古今观民谋虑之凖舍义善之外更无可爲余虽获罪防死然非好脩之过特未能择君而事故不免前人葅醢之患耳然则世固未必并举好朋而余之好脩亦岂可以鮌之婞直亡身爲例哉曾累当值茹柔也浪浪流貌又自叹未遇贤君遭此防独也  
跪敷袵以陈辞兮耿吾旣得此中正驷玉虬【`及由切`】以椉鹥【`衣`】兮溘埃【`遏孩切`】风余上征朝发轫于苍梧兮夕余至乎县【`元`】圃欲少留此灵琐兮日忽忽其将暮吾令【`平声`】羲和弭节兮望崦【`一盐切`】嵫【`兹`】而勿迫路曼曼其脩逺兮吾将上下而求索饮【`去声`】余马于咸池兮总余辔乎扶桑折若木以拂日兮聊逍遥以相羊【`徉同`】前望舒使先驱兮后飞廉使奔属鸾皇爲【`去声`】余先戒兮雷师告余以未具吾令【`平声`】鳯鸟飞腾兮继之以日夜飘风屯其相离兮帅云霓而来御纷总总其离合兮班陆离其上下吾令【`平声`】帝阍开关兮倚阊阖而望予时暧暧其将罢兮结幽兰而延伫世溷【`魂去声`】浊而不分兮好【`去声`】蔽美而嫉妒  
此以下承量凿正枘之说而观于四荒以求贤君此节设言观之天上也袵裳际也中正理之不偏邪者指守其所脩以择君言龙无角曰虬鹥鳯属埃尘也苍梧舜葬处在今零陵县圃在昆仑之上琐门镂也山海经昆仑山帝之下都面有九门百神之所在故曰灵琐羲和日御也弭止也节行车进退之节崦嵫山名日入处言使望日所入之山而弗附近盖不使遽暮也求索求贤君也上下求索兼下叩阍求女而言咸池日浴处扶桑木名日出其下若木亦木名在昆仑西其华光照下地拂日者拭之使益明也相羊徜徉也言但使羲和弭节尚恐其行难缓故又身就日所浴所出之处而拂拭其光且语之曰汝其逍遥相羊勿遽疾驰乎盖叮宁日神之词也望舒月御飞廉风神也前望舒后飞廉欲天神辅己以道达叩阍之意也鸾鳯之多青色者瑞应图曰鳯佐也皇雌鳯先戒谓先期告诫望舒飞廉也雷师雷神具备也使鳯之佐匹前戒而雷师犹谓其使未备故又使鳯鸟亲行而后诸神毕至也飘风回风盖飞廉所为者屯聚也霓雌虹也御迎也总总众貌班行列也帝阍天帝司门之人阊阖天门也暧暧则日终暮矣将罢意不欲前也兰草多生深林幽涧中故曰幽兰司阍者虽未显然见拒而其意漠不相亲故延伫而不入也溷乱也朱子谓此求大君之比  
朝吾将济于白水兮登阆浪风而緤【`西逸切`】马忽反顾以流涕兮哀髙邱之无女溘吾游此春宫兮折琼枝以继佩及荣华之未落兮相【`去声`】下女之可诒吾令丰隆椉云兮求虙【`伏`】妃之所在解佩纕以结言兮吾令蹇脩以爲理纷总总其离合兮忽纬【`呼回切`】繣【`划`】其难迁夕归次于穷石兮朝濯发于洧盘保厥美以骄傲兮日康娱以淫游虽信美而无礼兮来违弃而改求览相【`去声`】观于四极兮周流乎天余乃下望瑶台之偃蹇兮见有娀之佚女吾令【`平声`】鸩爲媒兮鸩告余以不好雄鸠之鸣逝兮余犹恶【`去声`】其佻巧心犹豫而狐疑兮欲自适而不可鳯皇旣受诒兮恐髙辛之先我欲逺集而无所止兮聊浮游以逍遥及少【`去声`】康之未家兮留有虞之二姚理弱而媒拙兮恐导言之不固世溷浊而嫉贤兮好【`去声`】蔽美而称恶此又设言观于天下也朝者承时暧暧言盖明晨也白水岀昆仑山阆风台名在昆仑山上緤系也髙邱即指阆风女神女喻贤诸侯也春宫东方青帝宫琼枝树名髙百二十仭以琳琅爲实下女指下虙妃诸人对髙邱言故曰下丰隆云师使之求者以云行最疾也虙妃洛神也蹇脩人名理媒使也纬繣乖剌也言蹇修持佩带以通言而神女之意始犹离合未定终至乖刺而不迁移也次舍也穷石山名在张掖洧盘水名出崦嵫山四极四方极逺之地瑶玉之美者偃蹇髙踞貌佚美也谓髙辛妃简狄吕氏春秋曰有娀氏有美女爲髙台以饮食之鸩毒鸟其羽沥酒杀人雄鸠鹘鸠多声犹犬子也豫豫在人前以待人也犹性多豫狐性多疑髙辛帝喾有天下之号鳯皇受诒则旣获良媒矣而恐髙辛元鸟之诒已在我先又中辍也少康夏后相之子有虞国号姚姓以二女妻少康弱则其言不力拙又不善爲辞盖未及遣行而已知其无用矣朱子谓此节求贤伯之比也按此与上节世溷浊二句皆往观旣毕而遥度之之辞以证合并举好朋之言也  
闺中旣以邃【`遂`】逺兮哲王又不寤懐朕情而不发兮余焉【`烟`】能忍而与此终古  
闺宫中小门闺中统指上所求言邃深也闺中邃逺以无媒之故也哲王谓楚懐终古古之所终言来日之无穷也徧观天下伥伥无之反观宗国惛惛靡极是女嬃之言有时而信而中正之防未可尽凭不得不决之于卜矣按上天未尝身入阊阖虙妃则已不乐从髙辛先我导言不固皆曰恐亦意度而自止之辞盖本游目往观而言旣非谓寔无贤君亦未尝作意求之而不合特尝试观览以觇其能合与否而觉嫉恶好脩是处皆然虽有贤君无由作合思欲息心于楚则又以懐王之不寤爲忧故徙倚狐疑而灵氛以无懐故宇导之也  
索藑【`渠营切`】茅以筳【`廷`】篿【`专`】兮命灵氛爲【`去声`】余占之曰两美其必合兮孰信脩而慕之思九州之博大兮岂惟是其有女曰勉逺逝而无狐疑兮孰求美而释女【`汝`】何所独无芳草兮尔何懐乎故宇  
藑茅灵草本草谓之旋覆花筳小折竹也结草折竹以卜曰篿灵氛古善占者两美必合喻良臣必遇明君占吉之词也言两美虽必有合然楚则无信其修而慕之者宜以时去也是指楚言女谓贤君也再言曰者叮咛之词何所独无芳草言随处有贤士见用也灵氛之言止此盖上言闺中邃逺即狐疑之意言哲王不悟其意未忍忘楚即懐故宇之意故以灵氛言决之大意谓好脩者必有合然于楚则万无望也  
世幽昧以昡曜兮孰云察余之善恶民好【`去声`】恶【`去声`】其不同兮惟此党人其独异戸服艾以盈要【`古腰字`】兮谓幽兰其不可佩览察草木其犹未得兮岂珵【`呈`】美之能当蘓粪壤防【`以同`】充帏兮谓申椒其不芳  
此原自念之辞盖因灵氛之言睠顾楚国而觉其真不可留也幽昧四句言世情暗惑固未必能察余之善恶然其好恶容或不齐未有如楚人之举国相似独异于世也服艾以下证楚无芳草意艾白蒿珵美玉指琼佩言当合也蘓取也帏香囊  
欲从灵氛之吉占兮心犹豫而狐疑巫咸将夕降兮懐椒糈【`所`】而要【`平声`】之百神翳其备降兮九疑缤其并迎皇剡剡【`炎上声`】其扬灵兮告余以吉故曰勉陞降以上【`上声`】下兮求榘矱【`活恶切`】之所同汤禹俨而求合兮挚咎繇【`古皋陶字`】而能调茍中情其好【`去声`】脩兮又何必用夫行媒说【`悦`】操筑于傅岩兮武丁用而不疑吕望之鼓刀兮遭周文而得举甯戚之讴歌兮齐桓闻以该辅及年歳之未晏兮时亦犹其未央恐鹈【`题`】鴂【`决`】之先鸣兮使夫百草爲【`去声`】之不芳  
巫咸殷中宗时神巫椒香物所以降神糈精米所以享神翳蔽也九疑山有九峰相似游者疑焉故名并迎者前量凿正枘之言固重华所黙启而九疑居楚南若地主然故山神迎众神并降以告原也皇谓神剡剡光也扬灵发其光灵也陞降上下即前上下求索之意榘矩同矱所以度长短者榘矱所同言君与我合徳者挚伊尹名咎繇舜士师禹立而授之政调和也行媒喻左右之先容者傅巗在虞虢之间説以罪操筑傅巗殷髙宗武丁感梦肖形而得之因立作相吕望屠牛朝歌文王出猎遇之而以爲师甯戚卫人贾齐东门外桓公夜出戚饭牛叩角而歌桓公命车载之用爲客卿该备也独举三人者皆无媒而合者也晏晩央尽也鹈鴂防也秋至则鸣而草枯以喻谗人搆祸而贤士将罹其害也巫咸之言止此上节已知楚不可爲而犹以前此上天下地无媒作合故尚狐疑而巫咸盛言好脩作合之易无俟于媒又惕以行之少迟患害将及以劝其速往盖视灵氛语加迫矣  
何琼佩之偃蹇兮众薆【`爱`】然而蔽之惟此党人之不谅兮恐嫉妒而折之时缤纷以变易兮又何可以淹留兰芷变而不芳兮荃蕙化而爲茅何昔日之芳草兮今直爲此萧艾也岂其有他故兮莫好【`去声`】脩之害也余以兰爲可恃兮羌无实而容长委厥美以从俗兮茍得列乎众芳椒专佞以慢慆兮榝【`杀`】又欲充夫佩帏旣干进而务入兮又何芳之能祗固时俗之流从兮又孰能无变化览椒兰其若兹兮又况揭车与江离  
此下又爲原自言琼佩根折琼枝以继佩言盖以自况也偃蹇亦髙倨之意薆蔽盛貌缤纷乱也茅萧艾皆贱草莫好脩之害言莫如好脩者之被害也容长犹言虚有其表也茍茍且也慆淫也榝茱萸尔雅云椒榝丑亦香草也干进务入兼椒与榝言祗敬守也言二物皆随俗竞进岂复能敬守其芳乎流从谓前者流后者从并趋于下也言椒兰者举椒以槩榝也好脩之士前爲人所嫉者今且与之俱化则党人之搆祸日亟也盖鹈鴂之鸣巳久而百草之不芳亦已甚矣巫咸劝驾之词固巳甚迫而深观世变更有迫于巫咸所言者于是行计决矣  
惟兹佩之可贵兮委厥美而历兹芳菲菲而难亏兮芬至今犹未沫【`昧`】和调【`去声`】度以自娱兮聊浮游而求女及余饰之方壮兮周流观乎上下灵氛旣告余以吉占兮历吉日乎吾将行折琼枝以爲羞兮精琼爢【`糜`】以爲粻【`张`】爲【`去声`】余驾飞龙兮杂瑶象以爲车何离心之可同兮吾将逺逝以自疏邅【`传上声`】吾道夫昆仑兮路脩逺以周流扬云霓之晻【`掩`】蔼兮鸣玉鸾之啾啾【`即由切`】朝发轫于天津兮夕余至乎西极鳯皇翼其承旂兮髙翺翔之翼翼忽吾行此流沙兮遵赤水而容与麾蛟龙以梁津兮诏西皇使涉予路脩逺以多艰兮腾众车使径待路不周以左转兮指西海以爲期屯余车其千乘【`去声`】兮齐玊【`迭异切`】而并驰驾八龙之蜿蜿兮载云旗之委蛇【`夷`】抑志而弭节兮神髙驰之邈邈奏九歌而舞韶兮聊假日以媮【`俞`】乐【`洛`】陟陞皇之赫戏【`平声`】兮忽临睨夫旧乡仆夫悲余马懐兮蜷【`局圆切`】局顾而不行  
前言委厥美者指兰自弃其美言此言琼佩之美爲人所弃也沬巳也调格调度器度也求女即求贤君也余饰谓琼佩及前章冠服之盛方壮本年未晏言周流上下即灵氛所谓逺逝巫咸所谓陞降上下也吉占指两美必合言举灵氛以槪巫咸也历选也羞致滋味也爢屑也粻粮也不复言餐英者恶众芳之易变也象象牙一以吉占而行承灵氛巫咸两节意一以离心而逝承世幽昧与何琼佩两节意邅迟留也水经云昆仑墟在西北去嵩髙五万里云霓盖以爲旗也鸾铃之在衡者天津天汉在箕斗之间翼敬也交龙爲旂翼翼和也流沙今西海居延泽赤水出昆仑东南隅容与回翔貌西皇少皥也不周山名在昆仑西北期防也言使众车先越径路而相待已则自不周山左行俱防西海之上盖欲周流无不徧也车辖也蜿蜿龙动貌九歌禹乐韶舜乐奏之舞之义取君臣泰交之盛也皇天也赫戏光明貌旧乡楚也蜷局不行貌本欲周流上下而但身历西隅盖恋楚而中辍也前言上下求索特觇望之词此真沛然往矣楚必不可留往必无不合行色甚壮志意甚奢好脩之士于是可一竟其用而忽焉反顾宗国蹶然自止朱子所谓仁之至义之尽也  
乱曰巳矣哉国无人兮莫我知兮又何懐乎故都旣莫足与爲美政兮吾将从彭咸之所居  
乱乐之卒章也何懐故都承上懐旧乡而言本以恋楚而辍行而楚实不可一日留则舍彭咸之所居何适矣  
按篇中云退脩初服又云往观四荒皆见疎时始愿如此旣重自念宗国世臣义不返顾遂决计爲此篇以章志节定犹豫其未章大声疾呼而着之曰吾将从彭咸之所居盖自是终原之世志不少变矣悲回风曰夫何彭咸之造思兮暨志介而不忘介志之所惑兮窃赋诗之所明其斯之谓欤首尾二千四百九十言大要以好脩为根柢以从彭咸为归宿盖宁死而不改其脩宁忍其脩之无所用而不爱其死皦皦之节可使顽夫廉拳拳之忠可使薄夫敦信哉百世之师矣  
