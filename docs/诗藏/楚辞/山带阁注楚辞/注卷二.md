---
title: 巻二
index: true
icon: editor
order: 7
pageview: false
category:
  - 诗藏
  - 楚辞
  - 山带阁注楚辞
tag:
  - 浪漫主义
  - 诗歌
  - 四库全书
  - 集部
---

## 山带阁注楚辞巻二
  
武进蒋骥撰  

九歌  
东皇太一  
云中君  
湘君  
湘夫人  
大司命  
少司命  
东君  
河伯  
山鬼  
国殇  
礼魂  

本祭祀侑神乐歌因以寓其忠君爱国眷恋不忘之意故附之离骚或云楚俗旧有辞原更定之未知其然否也总十一篇而目爲九说见余论  
吉日兮辰良穆将愉兮上皇抚长剑兮玉珥【`耳`】璆【`及由切`】锵鸣兮琳琅  
首言蠲吉之诚也日谓甲乙辰谓寅夘沈存中曰吉日辰良盖相错成文者穆深逺也将殆也谦若不敢知之词愉悦也上皇谓太一珥剑镡也镠锵皆玉声琳琅玉名谓佩也二语言神歆人之祀而盛容饰以临祭所也  
瑶席兮玉瑱【`镇同`】盍将把兮琼芳蕙肴蒸兮兰借奠桂酒兮椒浆  
席神位也瑱读作鎭见周礼天府注玉瑱所以压席者盍合也将把言所合之多几成把也琼芳香草之可贵如玉者肴骨体蒸进也言以蕙裹肴而蒸之又借以兰也浆周礼四饮之一桂椒皆所以爲酿也此备言陈设飨荐之丰洁也  
扬枹【`孚`】兮拊鼓疏【`平声`】缓节兮安歌陈竽瑟兮浩倡灵偃蹇兮姣服芳菲菲兮满堂五音纷兮繁防君欣欣兮乐【`洛`】康  
歴举声歌之盛以娱神也枹鼔槌拊击也疏希也击鼔而希缓其节与安歌相应盖乐之始作也竽笙类三十六簧瑟琴类二十五弦倡歌也此乐之从也凡言灵者皆指神言偃蹇安肆貌菲菲满堂神之精气与众芳杂糅而发见也繁防错杂也此乐之乱也君谓神  

### 右东皇太一

【`史记封禅书天神贵者太一章句曰祠在楚东故称东皇封禅书亦云古者祭太一东南郊`】  

九歌所祀之神太一最贵故作歌者但致其庄敬而不敢存慕恋怨忆之心盖颂体也亦可知九歌之作非特爲君臣而托以鸣寃者矣朱子以爲全篇之比其说亦拘  
浴兰汤兮沐芳华采衣兮若英灵连蜷兮旣留烂昭昭兮未央謇将憺【`淡`】兮寿宫与日月兮齐光  
此节序神降也首二句言神之芳洁华美若英犹言如花也连蜷长曲貌旣留者云之在天行游无定至于祭所而留滞不前盖来享之意也烂光貌央尽憺悦也寿宫供神之处至此则神降于室矣  
龙驾兮帝服聊翺游兮周章灵皇皇兮旣降焱【`必腰切`】逺举兮云中览冀州兮有余横四海兮焉【`烟`】穷思夫【`扶`】君兮太息极劳心兮【`触翁切`】  
言神去也帝服即若英之服周章急遽貌言神驾龙车服衮衣暂得翺游祭所而行色又甚急也灵皇皇兮旣降承上起下之辞言明明已见神之下而倐忽之间又逺举云中不能测其所极也焱疾也冀州中国之总名见福地记及淮南注夫君谓神心动貌因神之急去而情未尽故劳思而叹息也  

### 右云中君

【`云神也见史记封禅书`】  

此篇皆貌云之辞  
君不行兮夷犹蹇谁留兮中洲美要【`去声`】眇【`妙同`】兮宜脩沛吾乘兮桂舟令【`平声`】沅湘兮无波使江水兮安流望夫【`扶`】君兮未来吹参【`尺深切`】差【`尺尸切`】兮谁思  
此迎神而未至之辞君谓湘君夷犹如犬子之蹲踞也蹇难行貌中洲水中可居之地要眇静好貌宜犹善也言容质旣美又善脩饰也沛行貌吾主祭者自称之词舟以桂爲之取其香也沅湘在洞庭南皆谓之江待神不来故以舟往迎而祝其行之无阻也夫君亦谓湘君参差洞箫舜所作其形参差不齐象鳯翼也迎之而仍不来见其吹箫如有所思而未测其爲谁也  
驾飞龙兮北征邅吾道兮洞庭薜茘拍【`博`】兮蕙绸荪桡【`饶`】兮兰旌望涔【`岑`】阳兮极浦横大江兮扬灵扬灵兮未极女婵媛兮爲【`去声`】余太息横流涕兮潺【`残`】湲隠思君兮陫【`尾`】侧  
此言神之降而不能久留也飞龙湘君所驾北征由沅湘而历祭所也邅迟留貌道引也神少迟留而人导之至洞庭也洞庭湖名中有君山在今岳州巴陵县防合沅湘诸水北入大江山海经云洞庭山帝之二女居之常游江湘澧沅之间此盖求神于沅湘而设祭于洞庭也拍周礼醢人注与膊同肩也又短袂衣亦曰膊以防膊而名犹以络胸爲膺也绸束也以薜茘爲短袂衣而以蕙纒束之或指驾舟之服也桡小楫旌舟麾也承桂舟而言详道神之饰也涔水名今澧州有涔阳浦在洞庭大江之间大江以别于楚南诸江而名横充满也言已被芳洁乘桂舟道神至洞庭于时神旣来格而弥望涔浦大江之逺皆神之光灵所充满而发扬也女湘君侍女知神不能久留怜祭者之诚而爲之叹息也隠痛也君湘君陫隠也侧不安也  
桂櫂【`巢去声`】兮兰枻【`西一切`】斵冰兮积雪采薜茘兮水中搴芙蓉兮木末心不同兮媒劳恩不甚兮轻絶石濑兮浅浅飞龙兮翩翩交不忠兮怨长期不信兮告余以不闲【`闲`】  
神去而自叹也櫂楫也枻旁板也神已去矣桂舟欲追而不及如斵冰于积雪中也薜茘二语喻所求之不得也媒盖指太息之女言瀬湍也石濑已舟所由浅浅则行难矣飞龙湘君所驾翩翩则去逺矣  
鼂【`朝同`】骋骛兮江臯夕弭节兮北渚鸟次兮屋上水周兮堂下捐【`沿`】余玦【`决`】兮江中遗【`去声`】余佩兮澧浦采芳洲兮杜若将以遗【`去声`】兮下女旹【`古时字`】不可兮再得聊逍遥兮容与  
骋狂奔也渚水涯神已越江北去而慕恋无已朝驰夕宿不敢暂离江上也鸟次水周江边寥落之景玦玉佩如环而有缺遗赠也澧水出澧州慈利县西至岳州华容县入洞庭芳洲芳草所生之洲杜若叶似姜味辛下女即前太息之女捐其玦佩将以遗神而又不敢直致因侍女向有哀我之情赠芳草以托其代达周礼以沈祭川泽此盖借其事以喻意也时不可再得言此时一失则万万无望故虽知未必返驾而姑逍遥以俟之  

### 右湘君

【`舜妃娥皇也列女传舜二妃死于江湘`】  

帝子降兮北渚目眇眇兮愁予嫋嫋兮秋风洞庭波兮木叶下  
帝子谓夫人神虽降而在北渚则未临乎祭所也眇眇愁予见神之逺立凝视其目纤长有情无情皆未可测故其心振荡而不怡也嫋嫋长弱貌秋风木叶即所见而赋之山海经所谓帝女出入必以飘风暴雨也  
登白薠兮骋望与佳期兮夕张【`去声`】鸟何萃兮苹中罾【`增`】何爲兮木上  
薠水草似莎而大佳佳人谓帝子期约也张陈设也苹水草罾鱼网鸟不栖苹罾不施木比神意之乖必不能来也  
沅有芷兮澧有兰思公子兮未敢言荒忽兮逺望观流水兮潺湲麋何爲兮庭中蛟何爲兮水裔  
沅则有芷澧则有兰言神之无定在也公子亦谓夫人帝子而又曰公子犹秦巳称皇帝而所生犹曰公子公主古人质也荒忽思极而神迷也裔涯也思而不敢言几絶望矣麋来庭中蛟出水裔比神意又似与人相亲者以起下佳人召予之意欲亲之则逺引絶望矣而忽来盖美人之情状也  
朝驰余马兮江臯夕济兮西澨闻佳人兮召予将腾驾兮偕逝  
澨水涯佳人谓夫人也言朝驰夕济不敢惮劳盖欲乘佳人之召与之同往夕张之所也  
筑室兮水中葺之兮荷盖荪壁兮紫坛【`善`】匊【`古播切`】芳椒兮成堂桂栋兮兰橑【`老`】辛夷楣兮药房罔【`网同`】薜茘兮爲帷擗【`披亦切`】蕙櫋【`宻延切`】兮旣张白玉兮爲镇疏石兰兮爲芳芷葺兮荷屋缭【`力杳切`】之兮杜衡合百草兮实庭建芳馨兮庑【`武`】门九嶷缤兮并迎【`去声`】灵之来兮如云  
此极序夕张之盛也水指洞庭筑室水中盖筑于君山以设祭者葺盖也紫紫防草坛中庭匊布也兰木兰橑椽也辛夷树大合抱其花北人呼爲木笔楣门上横梁药亦芷之别名防结擗折也櫋联属之意张盖设以爲席也镇压席者疏布陈也石兰即山兰爲芳爲供具也缭束也谓前荷盖之屋复葺以芷而四围又以杜衡萦束之也庑廊也药房以上言筑室之具罔薜茘四句言室中所陈芷葺以下又言室上下内外之装束也九嶷并迎舜所遣也佳人至矣夕张具矣而九嶷山神纷然迎归则此恨何极矣湘君自南而北夫人自北而南立言之变也  
捐余袂兮江中遗【`去声`】余褋【`牒`】兮澧浦搴汀洲兮杜若将以遗【`去声`】兮逺者时不可兮骤得聊逍遥兮容与  
袂衣袖褋襜襦也意与前篇同然玦佩贵之而袂褋亲之也汀平也逺者兼指并迎之神言骤疾也不可骤得则非不可再得也然情弗能待也  

### 右湘夫人

【`舜次妃女英韩愈曰娥皇正妃爲湘君女英自宜降称夫人也`】  

广开兮天门纷吾乘兮云令飘风兮先驱使涷【`东`】雨兮洒【`洗`】尘君回翔兮以下逾空桑兮从女【`汝`】纷总总兮九州何寿夭兮在予  
言迎神也天门紫微宫门也司命阳神在天故本天以言之吾祭者自称也云因下风雨而言飘风疾风涷雨暴雨洒尘以清道也君与女皆指神君尊而女亲也回翔盘旋貌以下从天门而下也空桑山名一在莘陜之间一在兖地予者代神自称之词寿夭在予言人之寿天皆制于司命也观天门之开而知神之将下故乘云清道以迎之然神之下本奉帝命以巡览九州非因祭者而至故不敢直致其迎而又惟恐失之但升髙逺从以穷其所向而见九州人民皆在统摄之中因絶叹其威权之盛也  
髙飞兮安翔乘清气兮御隂阳吾与君兮齐速导帝之兮九坑【`冈`】灵衣兮被被【`披`】玉佩兮陆离壹隂兮壹阳众莫知兮余所爲  
此节言神降也隂阳气之阖辟也齐速齐其神速也导通达也之往也坑岗同今荆州府松滋县及长沙府益阳县皆有九岗山又常徳府有九岗冲皆属楚地未知孰指被被长貌一隂一阳言神之在位其气发扬变化若洛神赋所谓神光离合乍隂乍阳也余祭者自谓言司命凭神御气不疾而速而从之者常与之齐须防之间则见神巳宣导帝命至于九岗因引之来祭所而容饰精气俨然如在焉众人但知神之降而岂知求之者若即若离极所爲之妙而能然乎  
折疏麻兮瑶华将以遗【`去声`】兮离居老冉冉兮旣极不近兮愈疏  
此向神自诉之辞疏麻神麻渐也神以巡览而至知其不可久留故自言折此麻华将以备别后之遗以其年旣老不及时与神相近恐死期将及而益以疎濶也盖诉而寓祈之意  
乘龙兮辚辚【`邻`】髙驼兮冲天结桂枝兮延竚羌愈思兮愁人愁人兮奈何愿若今兮无亏固人命兮有当【`去声`】孰离合兮可爲  
言神去也辚辚车声若今无亏因老之旣极而言年已迈矣感今别之易虑后防之难故愈思愈愁而祈其自今以往长得与神相遇于承祭之时无有亏损也当主也人命至大而神主之其尊甚矣其离与合人孰敢参预其间哉  

### 右大司命

【`周礼及祭法皆有司命`】  

防【`古秋字`】兰兮麋芜罗生兮堂下緑叶兮素枝芳菲菲兮袭予夫【`扶`】人兮自有美子荪【`荃同后仿此`】何以兮愁苦麋芜芎防苗也尔雅翼云芎防有二种一种大叶似芹名江离一种小叶如蛇床名麋芜罗生并列而生也夫人犹言人人见考工记美子言种类之善者指下满堂之美人言荪谓司命也以香草之罗生兴善类之众多言人人之中各有善类任君之取不烦忧虑也  
防兰兮青青【`菁`】緑叶兮紫茎满堂兮美人忽独与余兮目成  
青青盛貌满堂美人指与祭之人言目成以目定情也于众芳中独取兰兴众美中独取余盖指王甚任之之时也  
入不言兮岀不辞乘回风兮载云旗悲莫悲兮生别离乐【`洛`】莫乐【`洛`】兮新相知  
神旣见顾而忽入忽岀言辞莫通故生别之悲新知之乐交集于中而未卜所归也  
荷衣兮蕙带儵而来兮忽而逝夕宿兮帝郊君谁须兮云之际  
帝天帝须待也神旣逝矣然迟留云际犹似有情曰谁须者妒之又幸之也  
与女【`汝`】游兮九河冲风至兮水扬波与女沐兮咸池晞女发兮阳之阿望媺【`美同`】人兮未徕【`来同`】临风怳兮浩歌九河徒骇太史马颊复鬴胡苏简洁钩磐鬲津也冲遂也天文志咸池三星在天潢内晞干也女人皆指司命怳失意貌以其犹似有情故望而招之言欲上天下地与之相逐以极新知之乐而神卒不来故失意而悲歌也  
孔盖兮翠旍【`旌同`】登九天兮抚彗星怂【`竦同`】长剑兮拥幼艾荪独宜兮爲民正  
孔盖以孔雀尾爲车盖翠旍以翡翠羽爲旌旗登九天则不复居帝郊矣抚按止之也彗星妖星以喻凶秽拥防也幼艾犹言老少以喻良民也正长也神虽去而情不能自已遥指而赞叹之犹乐府东方千余骑一章之意  

### 右少司命  

大司命之辞肃少司命之辞昵尊卑之等也其寓意则一而巳  
暾【`吞`】将岀兮东方照吾槛兮扶桑抚余马兮安驱夜晈晈【`皎同`】兮旣明  
此迎日也暾日将岀时光明温暖之貌槛栏楯也日巳上矣故安驱以迎之篇中凡言余吾者皆祭者自谓  
驾龙辀兮乘雷载云旗兮委蛇长太息兮将上【`上声`】心低佪兮顾懐羌声色兮娯人观者憺兮忘归  
言神降也龙辀二语指日神辀辕也龙形曲以爲辕雷气转以爲轮各因其似也长太息记所谓如闻太息之声也将殆也上升神座也言神之上而顾懐以下文所陈声色之盛足以娱人而忘归故也  
縆【`格恒切`】瑟兮交鼓箫钟兮瑶簴【`掘禹切`】鸣防【`池`】兮吹竽思灵保兮贤姱翾【`虚圆切`】飞兮翠曾【`防同`】展诗兮防舞应律兮合节灵之来兮蔽日  
神旣降矣因极音容歌舞之盛以乐之也縆急张也交对击也箫钟与箫声相应之钟瑶簴悬钟之木以玉饰之也防以竹爲之长尺四寸围三寸一孔上岀横吹之灵保犹言神保谓尸也贤以徳言姱以貌言美尸以美神也翾飞貌翠鸟名曾举也状舞容也展陈防合也律谓十二律节乐之节奏言歌舞与音乐相应也灵之来即九疑缤兮并迎之意言歌舞未毕而从官众多遽翼蔽之而去也  
青云衣兮白霓裳举长矢兮射【`石`】天狼操余弧兮反沦降援北斗兮酌桂浆撰余辔兮髙驼翔杳防防兮以东行  
此因日去而升髙以送之衣云裳霓言已之升于极髙也天文书狼一星在东井南主侵掠弧矢九星在狼东南天弓也主备盗贼矢常向狼天狼以喻小人射之者恶其因日入而见也反还也沦降日西沉也操弧反之犹挥戈以回日也北斗七星在紫宫南其形似酒器酌浆者日旣不反而饯之撰持也送日极西而复持辔东行长夜防途与之相逐盖又以迎来日之出也三闾大夫岂能一日而离君哉日已出而迎之者安驱日方降而迎之者髙驰缓急之情异也右东君【`日神也礼天子朝日于东门之外汉志亦有东君`】  
与女【`汝`】游兮九河冲风起兮横波乘水车兮荷盖驾两龙兮骖螭  
此序其初愿言欲迎冲风而驾龙螭与河伯驰骋于九河之广也横波言游车横絶中流也水车车之激水而行者南诏録螭鱼四足长尾鳞五色头似龙无角  
登昆仑兮四望心飞扬兮浩荡日将暮兮怅忘归惟极浦兮寤怀  
昆仑山名河之所从出寤觉怀思也此言遍求不得而又不能舍之而去也  
鱼鳞屋兮龙堂紫贝阙兮朱宫灵何为兮水中  
龙堂以龙鳞为堂也阙门观也贝海介虫紫贝紫质黒文贝之贵者朱宫以朱涂宫也寤怀之后忽见河伯而讶其漠不相接故呼而晓之盖亦自悼其怀石之志矣  
乘白鼋兮逐文鱼与女【`汝`】游兮河之渚流澌【`斯`】纷兮将来下  
大鼈为鼋白则其类之异者逐从也文鱼鱼有文者西山经观水多文鳐鱼鱼身鸟翼夜飞或即其类也小洲曰渚流澌冰解也虽遇河伯而日已暮故不复驾龙但乘白鼋不暇游于九河但与之游于河渚而流水纷然骤至又不能久留甚言其见之难而别之易也  
子交手兮东行送美人兮南浦波滔滔兮来迎鱼隣隣兮媵【`孕`】予  
此送神也子美人皆指河伯子尊之美人亲之也交手握手为别也东行承流澌言盖顺流而去也南浦以在大河之南故名隣隣多貌媵从也言鱼从人以送神也予祭者自谓鱼常逆波而上故波爲迎鱼爲送言此以壮别时之色而寄其情  

### 右河伯

【`黄河之神伯其爵也详天问注`】  

若有人兮山之阿被薜茘兮带女罗旣含睇【`弟`】兮又宜笑子慕予兮譱【`古善字`】窈窕乘赤豹兮从【`去声`】文貍辛夷车兮结桂旗被石兰兮带杜衡折芳馨兮遗所思  
此篇亦爲主祭者之辞若有人山鬼也阿曲隅盖山鬼所居之处女罗丝也睇微盼貌子亦指山鬼言鬼以悦人之故而善其窈窕之容也篇中凡言余我者皆祭者自谓乗赤豹三句山鬼之仪从也赤豹豹之尾赤而文黑者文貍貍毛黄黑相杂也薜茘女罗皆縁木蔓生故借爲山鬼衣服之喻兰衡则被带于车旗者也芳馨指兰衡言言鬼欲折此芳馨以遗人也此节遥拟山鬼容饰之工情意之厚下文所谓灵脩也  
余处幽篁【`皇`】兮终不见天路险难兮独后来表独立兮山之上云容容兮而在下杳防防兮羌昼晦东风飘兮神灵雨留灵脩兮憺忘归岁旣晏兮孰华予  
此下皆祭者自序之辞幽深也篁竹丛余处幽篁涉江所谓深林杳以防防也祭鬼神当于质明之候不见天则起晩路险难则行迟是以后来而向鬼自诉也时巳近昼故云观下昼晦可见表特也升髙特立如植标然使鬼易赴也山上盖设祭之所容容云岀貌神灵雨鬼之精灵至而雨作也山海经流波山兽名夔似牛苍身无角一足岀入则必风雨又光山多木神人身龙首出入有飘风暴雨盖此类也灵脩谓山鬼憺忘归叙相遇之乐也岁晏言老之将至也年迈幽独絶意荣华甘与山鬼作縁矣  
采三秀兮于山间石磊磊【`垒`】兮葛蔓蔓【`木寒切`】怨公子兮怅忘归君思我兮不得间【`闲`】  
芝草一岁三华故曰三秀采之者指人而言公子与君盖思人之通称皆指山鬼也或曰五岳视三公山鬼山之所岀故曰公子倐忽之间但见石葛无复鬼矣故怨之然犹谅其思我而或但以不得间而去也故迟归以俟之  
山中人兮芳杜若饮【`去声`】石泉兮防松柏君思我兮然疑作  
山中人人自谓也饮泉防松有所待也然转语辞作起也山中之人芳洁若此而所待者卒不来乃知见疑之甚矣  
靁【`古雷字`】填填兮雨防防猨啾啾兮又【`宜作狖音又`】夜鸣风飒飒【`斯合切`】兮木萧萧思公子兮徒离忧  
此节自叙其归境啾啾小声狖似猿仰鼻长尾离忧离别而忧也时巳夜矣待而不来惟忧思而独归耳右山鬼  
此篇盖涉江之后幽处山中而作  
操吴戈兮被犀甲车错毂兮短兵接旌蔽日兮敌若云矢交坠兮士争先  
叙战之始也戈平头防吴人工爲之若考工记所谓吴粤之剑也犀甲以犀皮爲铠错交也短兵刀剑也士兼两国之战士言  
凌余阵兮躐余行【`杭`】左骖殪兮右刄伤霾两轮兮絷【`执`】四马援玉枹兮击鸣鼓天时怼兮威灵怒严杀尽兮弃原壄【`古野字`】  
言战败也躐践殪死也车右主击刺故以刄言霾车轮不动若埋也玉枹玉饰枹也击鼔以作士之气也怼怨也曰严者若有监督之者然虽当战败其气弥锐而天方盛怒必使尽杀而止固非战之罪也国殇所祀盖指上将言观援枹击鼓之语知非泛言兵死者矣  
岀不入兮往不反平原忽兮路超逺带长剑兮挟秦弓首虽离兮心不惩  
此言死后之勇忽一往之意平原忽兮路超逺谓身弃平原神欲归而去家逺也秦弓者秦有南山檀柘可爲弓榦带剑挟弓犹不舍武也  
诚旣勇兮又以武终刚强兮不可凌身旣死兮神以灵魂魄毅兮爲鬼雄  
勇称其气也武称其艺也勇武以战时言刚强以死后言总承上文以明设祀之意  

### 右国殇

【`谓死于国事者不成丧曰殇`】  

按古者战阵无勇而死葬不以翣不入兆域故于此历叙生前死后之勇以明宜在祀典也懐襄之世任谗弃徳背约忘亲以至天怒神怨国蹙兵亡徒使壮士横尸膏野以快敌人之意原盖深悲而极痛之其曰天时怼兮威灵怒着衂兵之非偶然也呜呼其防防矣  
成礼兮防鼓传芭【`葩同`】兮代舞姱女倡【`唱`】兮容与春兰兮秋鞠【`菊同`】长无絶兮终古  
成礼备祭祀之礼也鼓击也防鼓聚众声也芭香草代迭也女女乐也倡歌也容与舞有态度也春祠以兰秋祠以鞠即所传之芭也  

### 右礼魂  

礼魂盖有礼法之士如先贤之类故备礼乐歌舞以享之而又期之千秋万祀而不祧也  
  