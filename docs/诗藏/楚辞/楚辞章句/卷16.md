---
title: 卷十六 九叹
index: true
icon: editor
order: 65
pageview: false
category:
  - 诗藏
  - 楚辞
  - 楚辞章句
tag:
  - 浪漫主义
  - 诗歌
  - 钦定四库全书
  - 集部
---

## 楚辞章句巻十六  

汉　王逸　撰  
  
九叹章句第十六  
  
逢纷  
灵懐  
离世  
怨思  
逺逝  
惜贤  
忧苦  
愍命  
思古  

`《九叹》者，护左都水使者光禄大夫刘向之所作也。向以博古敏达，典校经书，辩章旧文，追念屈原忠信之节，故作《九叹》。叹者，伤也，息也。言屈原放在山泽，犹伤念君，叹息无已，所谓讃贤以辅志，骋词以曜德者也。`

### 逢纷

伊伯庸之末胄兮【`胄后也左氏传曰戎子驹支四岳之裔胄也`】  
谅皇直之屈原【`谅信也论语曰君子贞而不谅言屈原承伯庸之后信有忠直美徳甚于众人也`】  
云余肇祖于髙阳兮惟楚懐之婵连【`婵连族亲也言屈原懐王俱颛顼之孙有婵连之族亲恩深而义笃也`】  
原生受命于贞节兮鸿永路有嘉名【`鸿大也永长也路道也言屈原受隂阳之正气体合大道故长有美善之名也`】  
齐名字于天地兮【`谓名平字原也`】  
并光明于列星【`谓心达道要文章光耀若天有列星也`】  
吸精粹而吐氛浊兮【`氛恶气也左氏传曰楚气甚恶言己吸天地精明之气而吐其尘浊内防净之气也`】  
横邪世而不取容【`言己体清防之行在横邪贪枉之世而不能自容入于众也`】  
行叩诚而不阿兮【`叩击也阿曲也`】  
遂见排而逢谗【`言己身不容惟以好叩撃人之过故遂为谗佞所排逐也`】  
后聴虚而黜实兮【`黜贬也实诚也`】  
不吾理而顺情【`言君聴谗佞虚言以贬忠诚之实不理我言而顺邪伪之情故见放流也`】  
肠愤悁而含怒兮志迁蹇而左倾【`言己执忠诚而见贬黜肠中愤懑悁悒而怒则志意迁移左倾而去也`】  
心戃慌而不我与兮【`戃慌无思虑貌`】  
躬速速而不吾亲【`速速不亲附貌言君心戃慌而无思虑不肯与我谋议用志速速不与己相亲附也`】  
辞灵修而陨意兮【`陨堕也易曰有陨自天也`】  
吟泽畔之江濵【`畔界也濵涯也言己与懐王辞诀志意堕落长吟江泽之涯而已`】  
椒桂罗以颠覆兮【`颠顿也覆仆也`】  
有竭信而归诚【`言己见先贤若椒桂之人以被祸其身颠仆然犹竭信归诚而志不惧也`】  
谗夫蔼蔼而曼着兮【`蔼蔼盛多貌诗云蔼蔼王多吉士漫汚也`】  
曷其不舒予情【`曷何也言谗人相聚蔼蔼而盛欲漫汚人以自着明君何其不舒我忠情以诘责之乎`】  
始结言于庙堂兮【`结犹聫也庙者先祖所居也言人君为政举事必告于宗庙议之于明堂`】  
信中涂而叛之【`涂道也叛背也言君始尝与已结议连谋于明堂之上今信用谗言中道而更背我也`】  
懐兰蕙与蘅芷兮行中壄而散之【`言己懐忠信之徳执芬香之志逺行中野散而弃之伤不见用也`】  
声哀哀而懐髙丘兮心愁愁而思旧邦【`言己放斥山野发声而吟其音哀哀心愁思者念髙丘之山阻归故国也`】  
愿承间而自恃兮径淫曀而道【`淫曀闇昧也诗云不曰有曀言己思承君间暇心中自恃冀得竭忠而径路闇昧遂以壅塞也`】  
顔霉黧以沮败兮【`黧黒也沮壊也`】  
精越裂而衰耄【`越去也裂分也耄老也言己欲进不得中心忧愁顔色黧黒靣状壊败精神越去气力衰老也`】  
裳襜襜而含风兮【`襜襜揺貌`】  
衣纳纳而掩露【`纳纳濡湿貌也上曰衣下曰裳言己放行山野下裳襜襜而含疾风上衣濡湿而掩霜露单行独处身苦寒也`】  
赴江湘之湍流兮顺波凑而下降【`凑聚也言己乗船赴江湘之疾流顺聚波而下行身危殆也`】  
徐徘徊于山阿兮【`阿曲隅也`】  
飘风来之汹汹【`汹汹讙声也言己至于山之隈曲且徐徘徊冀想君命飘风卒至复闻谗佞汹汹欲来害己也`】  
驰余车兮石【`石山名`】  
步余马兮洞庭【`洞庭水名`】  
平明发兮苍梧夕投宿兮石城【`石城山名言己动履大水宿止名山用志清洁且坚固也`】  
芙蓉葢而蔆车兮紫贝阙而玉堂【`紫贝水虫名援神契曰江水出大贝`】  
薜荔饰而陆离荐兮【`陆离美玉也荐卧席也`】  
鱼鳞衣而白蜺裳【`鱼鳞衣杂五防为衣如鳞文也言所居清洁被服芬芳徳体如玉文防耀明也`】  
登逢龙而下陨兮【`逢龙山名`】  
违故都之漫漫【`言己登逢龙之山而遂下顾去楚国之辽逺也`】  
思南郢之旧俗兮肠一夕而九运【`言己思念郢都邑里故俗肠中愁悴一夕九转欲还归也`】  
扬流波之潢潢兮【`潢潢大貌`】  
体溶溶而东回【`溶溶波貌言己随流而行水盛广大波髙溶溶将东入于海也`】  
心怊怅以永思兮意晻晻而自頽【`言己将至于海心中怊怅而长思意晻晻而稍下恐不复还也`】  
白露纷纷以涂涂兮【`涂涂厚貌`】  
秋风浏浏以萧萧【`浏浏风疾貌言四时欲尽白露已防秋风急疾年嵗且老愁忧思也`】  
身永流而不还兮魂长逝而常愁【`言己身随水长流不复旋反则魂魄遂去常愁念楚国也`】  
  
叹曰譬彼流水纷扬礚兮波逢汹汹纷滂沛兮【`水性清洁平正顺而不争故以喻屈原也言水逢风纷乱扬波滂沛失其水性以言屈原志行清白遭逢贪佞被过放逐亦失其本志也`】  
揄扬涤荡漂流陨往触岑石兮【`岑锐也言风揄扬水流陨往触锐利之石使之危殆以言谗人亦扬己过使得辠罚也`】  
龙卭脟圏缭戾宛转阻相薄兮【`言水得风则龙卭缭戾与险阻相薄不得顺其流性也以言忠臣逢谗人亦匡攘惶遽而窜伏也`】  
遭纷逢凶蹇离尤兮【`言己遭逢纷浊之世而遇百凶以蹇蹇之故而遂以得过也`】  
垂文扬采遗将来兮【`言己虽不得施行道徳将垂典雅之文扬美藻之采以遗将来贤君使知己志也`】  

### 离世

灵懐其不吾知兮灵懐其不吾闻【`言懐王闇惑不知我之忠诚不闻我之清白反用谗言而放逐己也`】  
就灵懐之皇祖兮愬灵懐之神【`言己所言忠正而不见信愿就懐王先祖告语其寃使照己心也神明察故欲愬之以自证明也`】  
灵懐曾不吾知兮即聴夫谗人之谀辞【`言懐王之心曽不与我合又聴用谗防之辞言以过恶于己也`】  
余辞上参于天墬兮旁引之于四时【`言己所言輙上参之于天下合之于地旁引四时之神以为符騐也`】  
指日月使延照兮【`延长也照知也`】  
抚招揺以质正【`招揺北斗杓星也斗主建天时言己上指语日月使长视己抚斗柄杓使质正我之志动告神明以自徴騐也`】  
立师旷俾端词兮【`师旷圣人字子壄生无目而善聴晋平公时端正也`】  
命咎繇使并聴【`言己之言信而有徴诚可据行愿立师旷使正其词令咎繇并而聴之二圣聪明长于人情知真伪之心也`】  
兆出名曰正则兮卦发字曰灵均【`言己生有形兆伯庸名我为正则以法天筮而卜之卦得坤字我曰灵均以法地也`】  
余防既有此鸿节兮长愈固而弥纯【`言己防少有大节度以应天地长大修行而弥纯固也`】  
不从俗而诐行兮【`诐犹倾也`】  
直躬指而信志【`言己执履忠信不能随从俗人倾易其行直身而言以信己之志终不回移也`】  
不枉绳以追曲兮屈情素以从事【`言己心正直不能枉性以追曲俗屈我素志以从众人而事之也`】  
端余行其如玉兮述皇舆之踵迹【`言思正我行令之如玉不匿瑕恶以承述先王正治之法继续其业而大之也`】  
羣阿容以晦光兮【`晦防也光明也`】  
皇舆覆以幽辟【`幽僻闇昧也言羣臣皆行枉曲以蔽君之聪明使楚国闇昧将危覆也`】  
舆中涂以回畔兮驷马惊而横犇【`马以喻贤臣也言君为无道国人中道倍畔而去贤臣惊怖犇亡争欲逺也`】  
执组者不能制兮【`执组犹织组也织组者动之于此而成文于彼善御者亦动之于手而尽马力也诗云执辔如组`】  
必折轭而摧辕【`言驷马惊犇虽有执辔之御犹不能制必摧车轭而折其辕也以言贤臣奔亡使国荒乱而倾危也`】  
防镳衔以驰骛兮【`镳勒也衔饰口鐡也`】  
暮去次而敢止【`暮夜也次舍也止制也言车败马犇镳衔断絶犹自驰骛至于暮夜乃舍无有制止之者也以言人臣一去君亦不复得拘留也`】  
路荡荡其无人兮【`荡荡平易貌也尚书曰王道荡荡`】  
遂不御乎千里【`御禁也言君国之道路荡荡空无贤人以不待遇之故遂行千里逺之他方也`】  
身衡陷而下沈兮【`衡横也`】  
不可获而复登【`言己逺去千里身必横陷沈没长不可复得登引而用之也`】  
不顾身之卑贱兮惜皇舆之不兴【`言己逺行千里不敢顾念身之贫贱欲慕髙位也惜君国失贤道徳不得盛也`】  
出国门而端指兮方冀壹寤而锡还【`言己放出国门正心直指执履诚信幸君觉寤赐己以还命也`】  
哀仆夫之坎毒兮【`坎恨也毒恚也`】  
屡离忧而逢患【`屡数也言己不自念惜身之放逐诚哀仆御之夫坎然恚恨以数逢忧患无已时也`】  
九年之中不吾反兮思彭咸之水逰【`言己放出九年君不肯反我中心愁思欲自沈于水与彭咸俱游戏也`】  
惜师延之浮渚兮【`师延殷纣之臣也为纣作新声北里之乐纣失天下师延抱其乐器自投濮水而死也`】  
赴汨罗之长流【`言己复贪慕师延自投于水身浮渚涯冀免于刑罚故遂赴汨水长流而去也`】  
遵曲江之逶移兮【`逶移长貌`】  
触石碕而衡游【`言己愿循江水逶移而行反触石碕而复横流所为无可也`】  
波澧澧而扬浇兮【`澧澧波声也同波为浇也`】  
顺长瀬之浊流【`言己横流而行水波澧澧回而扬浇邪引己舩则顺长瀬之流以避其难也`】  
淩黄沱而下低兮【`黄沱江别名也江别为沱也`】  
思还流而复反【`言己淩乗黄沱低舩而下将入于海心思还水之流冀幸复还反也`】  
舆驰而并集兮【`者水也`】  
身容与而日逺【`言己以水为车与舩并驰而流故身容与日以逺也`】  
櫂舟杭以横濿兮【`濿渡也由漆以上为濿也`】  
济湘流而南极【`济亦渡也言己乃櫂舩横行南渡相水极其源流也`】  
立江界而长吟兮愁哀哀而累息【`言己还入大江之界逺望长吟心中悲叹而太息哀不遇也`】  
情慌忽以忘归兮神浮逰以髙厉【`言已心愁情志慌忽思归故乡则精神浮逰髙厉而逺行也`】  
志蛩蛩而懐顾兮【`蛩蛩懐忧貌也`】  
魂眷眷而独逝【`眷眷顾貌诗云眷眷懐顾言己心中蛩蛩常懐大忧内自顾哀则魂神眷眷独行无有还意也`】  
  
叹曰余思旧邦心依违兮日暮黄昏嗟幽悲兮【`言我思念故国心中依违不能逺去日暮黄昏无所归附中心悲愁而忧思也`】  
去郢东迁余谁慕兮谗夫党旅其以兹故兮【`旅众也言己去郢东徙我谁思慕而欲逺去乎诚以谗夫朋党众多之故而见放弃也`】  
河水淫淫情所愿兮【`淫淫流貌`】  
顾瞻郢路终不返兮【`言河水淫淫流行日逺诚我中心之所愿慕也观视楚郢之道路终不复还反内自哀伤也`】  

### 怨思

惟郁郁之忧毒兮志坎防而不违【`坎防不遇貌也言己放逐心中鬰鬰忧而愁毒虽坎防不遇志不离于忠信也`】  
身憔悴而考旦兮【`憔悴忧貌也考犹终也旦明也`】  
日黄昏而长悲【`言己心忧憔悴从夜终明不能寝寐日入黄昏复涕泣而长悲也`】  
闵空宇之孤子兮【`宇居也无父曰孤`】  
哀枯杨之寃鶵【`寃烦寃也生哺曰鷇生啄曰鶵言己既放伤念坐于空室之中孤子防防东西无所依归又悲哀飞鸟生鶵其身烦寃而不得出在于枯杨之树居危殆也言己有孤子之忧寃鶵之危也`】  
孤雌吟于髙墉兮【`墉墙也易曰射隼于髙墉之上言寃雏之生早失其雄其母孤居吟于髙墙墉之上将复遇害也言己亦失其所居在于林泽居非其处恐颠仆也`】  
鸣鸠栖于桑榆【`言鸠鸟轻佻巧利乃栖于桑榆居茂木之上鼔翼而鸣得其所也以言谗佞弄口妄说以居尊位得志意也`】  
蝯失于潜林兮独偏弃而逺放【`言蝯捷敏失于髙深之林则独偏遇放弃忘其能也以言贤人弃在山泽亦失其志也`】  
征夫劳于周行兮【`行道也诗云苕苕公子行彼周道`】  
处妇愤而长望【`言征行之夫罢劳周道行役过时而不得归则处妇愤懑长望而思之也以言己放在山泽之中曽无思之也`】  
申诚信而罔违兮情素洁于纫帛【`申重罔无也纫结束也易曰束帛戋戋言己放弃虽无有思之者然犹重行诚信无有违离情志洁浄有如束帛者也`】  
光明齐于日月兮文采燿于玉石【`言己耳目聪明如日月之光无所不照发文序词烂然成章如玉石有文采也`】  
伤压次而不发兮【`压镇压也次失次也`】  
思沈抑而不扬【`言己懐文武之质自伤压镇失次不得发扬其美徳思虑沈抑而不得扬见也`】  
芳懿懿而终败兮【`懿懿芳貌`】  
名糜散而不彰【`靡散犹消灭也言己有芬芳懿美之徳而放弃不用身将终败名字消灭不得彰名于后世也`】  
背玉门以犇骛兮【`玉门君门`】  
蹇离尤而干诟【`干求也言己背君门犇驰而去者以己忠信之故得过于众而自求辱也`】  
若龙逢之沈首兮王子比干之逢醢【`圣贤忠諌而见诛也`】  
念社稷之几危兮反为讐而见怨【`言己念君信用谗夫社稷几危以故正言极諌反为众臣所讐而见怨恶也`】  
思国家之离沮兮躬获愆而结难【`言己思念国家纲纪将以离壊而竭忠言身以得过结为患难也`】  
若青蝇之伪质兮【`伪犹变也青蝇变白使黒变黒成白以喻谗佞诗云营营青蝇`】  
晋骊姬之反情【`言谗人若青蝇变转其语以善为恶若晋骊姬以申生之孝反为悖逆也`】  
恐登阶之逢殆兮故退伏于末庭【`未逺也言己思欲登君阶陛正言直諌恐逢危殆故复退身于逺庭而窜伏也`】  
孽子之号咷兮【`号咷讙呼`】  
本朝芜而不治【`言佞臣妖孽委曲其声相聚讙哗君以迷惑国将倾危朝用芜薉而不治也`】  
犯顔色而触諌兮反防辜而被疑【`言己以犯君之顔色触禁而諌反防辠辜而被猜疑不见信也`】  
菀蘼芜与菌若兮【`菀积`】  
渐藁本于洿渎【`汗渎小沟也`】  
淹芳芷于腐井兮【`淹渍也腐臭也`】  
弃鸡骇于筐簏【`鸡骇文犀也筐簏竹器也言积渍众芳于污泥臭井之中弃文犀之角置于筐簏而不带佩蔽其美质失其性也以言弃贤智之士于山林之中亦失其志也`】  
执棠谿以刜蓬兮【`棠谿利劔也刜斫也`】  
秉干将以割肉【`干将亦利劔也利劔宜以为威诛无状以征不服今乃用斫蓬蒿割熟肉非其宜也以言使贤者为仆之徒非其宜也论语曰割鸡焉用牛刀`】  
筐泽防以豹鞹兮【`筐满也泽泻恶草也鞹革也论语曰虎豹之鞹言取泽防恶草盛于革囊满而藏之无益于用也以言养育小人置之髙堂亦无益于政治也`】  
破荆和以继筑【`筑木杵也言破和氏之璧以继筑杵而舂败玉寳失其好也以言取贤人刑伤使执厮役亦害忠良失其宜也`】  
时溷浊犹未清兮世殽乱犹未察【`察明也言时世贪浊善恶殽乱尚未清明也`】  
欲容与以竢时兮惧年嵗之既晏【`晏晚也言己欲游戏以待明君恐年嵗已晚身衰老也`】  
顾屈节以从流兮心巩巩而不夷【`巩巩拘挛貌也夷悦也言思屈己忠直之节随俗流行心中巩巩拘挛仁义不舒而志不恱乐`】  
宁浮沅而驰骋兮下江湘防邅回【`邅回运转也言己不能随俗寜浮身于沅水驰骋而去遂下湘江运转而行也`】  
  
叹曰山中槛槛余伤懐兮【`槛槛车声也诗云大车槛槛言己放去山中车行槛槛鸣有节度自伤不遇心愁思也`】  
征夫皇皇其孰依兮【`皇皇惶遽貌言己惜征行之夫心常惶遽一身独处无所依附者也`】  
经营原野杳冥冥兮【`南北为经东西为营言己放行山野野之中但见草木防无有人民也`】  
乗骐骋骥舒吾情兮【`言己愿欲乗骐骥驰骋防求贤君舒肆忠节展我之情也`】  
归骸旧邦莫谁语兮【`言己心念故郷虽死欲归骸骨于楚国无谁告语达于己之心也`】  
长辞逺逝乗湘去兮【`言己欲归骸骨于楚国而众不知故复长辞乗水而欲逺去也`】  

### 远逝

志隠隠而郁怫兮【`隠隠忧也诗云忧心殷殷`】  
愁独哀而寃结【`言己放流心中隠隠而忧愁思念怫郁独自哀伤执行忠信而被谗邪寃结曾无解己也`】  
膓纷纭防缭转兮【`纷纭乱貌也缭绕也`】  
涕渐渐其若屑【`渐渐泣流貌也言己忧愁肠中迥乱缭绕而转涕泣交流若磨屑之下而无絶时也`】  
情慨慨而长懐兮【`慨慨叹貌也诗云慨我寤叹`】  
信上皇而质正【`上皇上帝也言己中情愤懑慨然长叹欲自信理于上帝使天正其意也`】  
合五岳与八灵兮【`五岳五方之山也王者廵狩考校政化之处也东岳泰山西岳华山南为衡山北为恒山中央为嵩山八灵八方之神也`】  
讯九魁与六神【`讯问也诗云执讯获丑九魁为北斗九星也言己忠直而不见信用愿合五岳与八方之神察己之志上问九魁六宗之神以照明之也`】  
指列宿防白情兮诉五帝防置词【`言己愿复指语二十八宿防列己淸白之情告诉五方之帝令受我词而聴之也`】  
北斗为我质中兮太一为余聴之【`质正也言己乃复使北斗为我正其中和太一之神聴其善恶也`】  
云服隂阳之正道兮【`阳为仁也隂为义也`】  
御后土之中和【`土色黄其味甘故言中和也言羣神劝我动作承天奉地服循仁义处中和之行无有违离也`】  
佩苍龙之蚴虬兮【`蚴虬龙貌`】  
带隠虹之逶虵【`隠大也逶虵长貌`】  
曵彗星之皓旰兮【`曵引也皓旴光也`】  
抚朱爵与鵕防【`朱爵鵕防皆神俊之鸟也言己动防神物自喻诸神劝我行当如苍龙能屈能申志当如大虹能扬文采精当若彗星能耀光明举当若鵕防飞能升天也`】  
游清雾之飒戾兮【`飒戾清凉貌`】  
服云衣之披披【`披披长貌也言积徳不止乃止游清防清凉之庭被服云气而通神明也`】  
杖玉策与朱旗兮垂明月之珠【`朱赤也黒光曰也`】  
举霓旌之墆翳兮【`墆翳隂翳貌`】  
建黄昬之总旄【`总合也黄昬时天气黄故曰黄昬也言己修善弥固手乃杖执美玉之华带明月之珠扬赤霓以为旌杂五色以为旗旄志行清明车服又殊也`】  
躬纯粹而罔愆兮承皇考之妙仪【`仪法也言己行度纯粹而无过失上以承美先父髙妙之法不敢解也`】  
惜往事之不合兮横汨罗而下厉【`言己贪惜以忠事君而志不合故欲横渡汨水防自沈没也`】  
椉隆波而南度兮【`隆盛也`】  
逐江湘之顺流赴阳侯之潢洋兮下石瀬而豋洲【`言己愿乗盛波逐湘江之流赴阳侯之大波过石瀬之湍登水中之洲身厯危殆不遑安处也`】  
陆魁堆防蔽视兮【`魁堆髙貌`】  
云冥冥而闇前山峻髙防无垠兮遂曾闳而迫身【`垠岸涯也曾重也闳大也言己所在之处前有髙陵蔽不得视后有峻大之山迫附于己幽藏山野心中愁思也`】  
雪雰雰而薄木兮【`雰雰雪貌`】  
云霏霏而陨集【`陨下也集防也`】  
阜隘狭而幽险兮【`大陆曰阜狭漏也`】  
石防嵯防翳曰【`翳蔽也言己居隘险之处山石蔽日霜雪并防身既忧愁又寒若也`】  
悲故乡而发忿兮【`忿恚也`】  
去余邦之弥久【`言己不得还归中心发恚忿自恨去我国邑之甚久也`】  
背龙门而入河兮【`龙门郢东门也`】  
登大坟而望夏首【`言己虚被谗言背郢城门而奔走将入大河登其髙坟防望夏水之口泄思念也`】  
横舟航而济湘兮耳聊啾而戃慌【`聊啾耳鸣也戃慌忧愁也言舟航渡湘水寂无人声耳中聊啾而自鸣意中忧愁而戃慌无所依归也`】  
波淫淫而周流兮鸿溶溢而滔荡【`滔荡广大貌也言己愁思戃慌又见水中波滛淫相随鸿溶广大怅然失志也`】  
路曼曼其无端兮周容容而无识【`言己所行山泽广逺道路悠长周流容容而无知识也`】  
引日月防指极兮【`极中也谓北辰星也`】  
少须防而释思【`释解也言己施行正直愿引日月使照我情上指北辰防告于天冀君觉寤且解忧思须防之间也`】  
水波逺防防防兮不睹其东西顺风波防南北兮雾宵晦防纷闇【`宵夜也诗云肃肃宵征言己渡广水心迷不知东西雾气晦防而白昼若夜也`】  
日杳杳以西頽兮路长逺而窘迫【`言日已西頽年嵗卒尽道路长逺不得复还忧心迫窘无所舒志也`】  
欲酌醴防娯意兮【`醴醴酒也诗云为酒为醴`】  
蹇骚骚而不释【`蹇难也言己欲酌醴酒以自娯乐心中愁思不可解释也`】  
  
叹曰飘风蓬龙埃坲坲兮【`蓬龙犹蓬转风貌坲坲尘埃貌`】  
草木揺落时槁悴兮【`槁枯也悴病也言飘风转运扬起尘埃揺动草木使之即时枯槁茎叶被病不得盛长也以言谗人亦运转其言埃尘忠直使之被病而伤形也`】  
遭倾遇祸不可救兮长吟永欷涕防防兮【`防防不止貌也言巳遭倾危之世而遇患祸不可复救故长叹歔欷而涕滂流不可止也`】  
舒情敶诗冀防自免兮頽流下逝身日防逺兮【`言己舒展中情敶序志意冀得脱免患祸然身頽流日逺不得还也`】  

### 远游

悲余性之不可改兮屡惩艾而不迻【`言己体受忠直之性虽数为谗人所惩艾而心终不移易也`】  
服觉酷防殊俗兮【`觉较也诗云有觉徳行酷犹明也`】  
貌揭揭防巍巍【`揭揭髙貌也巍巍大貌也言己被服众芳履行忠正较然盛明志愿髙大与俗人异也`】  
譬若王侨之乗云兮载赤霄而淩太清【`言己志意髙大上切于天譬若仙人王侨乗浮云载赤霄上淩太清游天庭也`】  
欲与天地参寿兮与日月而比荣【`言己脩行众善冀若仙人王侨得道不死遂与天地同其寿命与日月比其光荣流名于后世不腐灭也`】  
登昆仑而北首兮【`首向`】  
悉灵圉而来谒【`悉尽也灵圉昆仑众神也言己设得道轻举登昆仑之山北向天门众神尽来谒见尊有徳也`】  
选神于太隂兮登阊阖于阙【`言己乃选择众神之中行忠正者与俱登于天门入阙拜天皇受勑诲也`】  
回朕车俾西引兮褰虹旗于玉门【`褰袪也玉门山名言乃旋我之车而西行褰举虹旗驱上玉门之山以趋疾也`】  
驰六龙于三危兮【`三危西方山也`】  
朝四灵于九滨【`朝召也濵水涯也言乃驰骋六龙过于三危之山召四方之神防于大海九曲之涯者也`】  
结余轸于西山兮横飞谷防南征【`结旋也飞谷日所行道也言乃旋我车轸横度飞泉之谷以南行也`】  
絶都广以直指兮【`都广野名也山海经曰都广在西南其城方二百里葢天地之中`】  
厯祝融于朱冥【`朱赤色也言己行乃横絶于都广之野过祝融之神于朱防之野也`】  
枉玉衡于炎火兮【`枉屈也衡车衡也`】  
委两馆于咸唐【`委曲也舘舍也咸唐咸池也言己从炎火又曲意至于咸池而再舍止宿也`】  
贯澒蒙防东朅兮【`澒蒙气也朅去也`】  
维六龙于扶桑【`言遂贯出澒蒙之气而东去系六龙于扶桑之木也`】  
周流览于四海兮志升降防髙驰【`言己既周行遍于四海之外意欲上下髙驰以求贤士也`】  
徴九神于回极兮【`徴召也回旋也极中也谓防北辰之星于天之中也`】  
建虹采防招指【`虹采旗也招指指麾也旗所防招指语人也言己乃召九天之神使防北极之星举虹采防指麾四方也`】  
驾鸾鳯防上游兮从鹤与鹪朋【`鹪朋俊鸟`】  
孔鸟飞而送迎兮腾羣鹤于瑶光【`鹤白鸟也以喻防白之士言己乃驾乗鸾鳯明智之鸟从鹪朋羣鹤防白之士过于瑶光之星质己修行之要也`】  
排帝宫与罗囿兮【`罗囿天苑`】  
升县圃防防【`言遂排开天帝之宫入其罗囿出升县圃之山而望目为燿精明消灭心愁思也`】  
结琼枝防杂佩兮立长庚防继日【`长庚星名也诗云西有长庚言己精明虽消灭犹结玉枝申修忠诚立长庚之星防继日光昼夜常行志意明也`】  
淩惊靁防轶骇电兮缀谷于北辰【`缀系也北辰北极星也论语曰譬如北辰居其所而众星拱之言遂淩乗惊骇之雷追逐犇轶之电防至于天使比辰系缀百勿令害贤者也`】  
鞭风伯使先驱兮囚灵于虞渊愬髙风防徘徊兮览周流于朔方【`灵帝也虞渊日所入也淮南言日出汤谷入于虞渊言乃鞭风伯使之扫尘囚帝之神使无隂防周遍流行于北方也`】  
就颛顼而敶词兮考防于空桑【`空桑山名也防太隂之神主刑杀也言乃就圣帝颛顼敶列己词考问防之神于空桑之山何故害贤也`】  
旋车逝于崇山兮【`崇山驩兠所放山也`】  
奏虞舜于苍梧【`言己从崇山见驩兠以佞见放囚至苍梧告愬圣舜己行忠直而遇斥弃冀防异谋也`】  
济杨舟于防稽兮【`杨木名也诗云泛泛杨舟防稽山名`】  
就申胥于五湖【`湖太池也言己复乗杨木之轻舟就伍子胥于五湖之中问志行之见者也`】  
见南郢之流风兮殒余躬于沅湘【`言还见楚国风俗妬害贤良故自沈于沅湘而不悔也`】  
望旧邦之黯黮兮【`黯黮不明貌也`】  
时溷浊犹未央【`言己望见故国君闇不明羣下贪乱其化未尽心忧愁也`】  
懐兰茝之芬芳兮妬被离而折之【`言己懐忠信之行故为众佞所妬欲其被离摧折而弃之也`】  
张绛帷防襜襜兮风邑邑而蔽之【`邑邑微弱貌也言君张朱帷襜襜鲜明宜与贤者共处其中而政令微弱适以自蔽者也`】  
日暾暾其西舍兮阳炎炎而复顾【`言日暾暾西行将舍入太隂之中其余阳气犹尚炎炎而顾欲还也防言已年亦老暮亦思还返故乡也`】  
聊假日防须防兮何骚骚而自故【`言己思年命欲暮愿且假日游戏须防之间然中心愁思如故终不解也`】  
  
叹曰譬彼蛟龙乗云浮兮泛淫澒溶纷若雾兮【`言己懐徳不用譬若蛟龙潜于川泽忽然乗云泛淫而游纷纭若雾而乃见之也`】  
潺湲轇轕雷动电发馺髙举兮【`言蛟龙升天其形潺湲若水流纵横轇轕遂乗雷电而髙举也以言己亦想遭明时举而进用`】  
升虚淩防沛浊浮清入帝宫兮【`言龙能登虚无淩清防弃浊秽入天帝之宫言己亦想升贤君之朝斥去贪佞之人也`】  
揺翘奋羽驰风骋雨游无穷兮【`言龙既升天奋揺翘羽驰使风雨言己亦愿奋竭智谋以辅事贤君流恩百姓长无穷极也`】  

### 惜贤

览屈氏之离骚兮心哀哀而怫郁【`言己观屈原所作离骚之经博达温雅忠信恳恻而懐王不寤心为之悲而怫郁也`】  
声嗷嗷以寂寥兮【`嗷嗷呼声也寂寥空无人民之貌也`】  
顾仆夫之憔悴【`言己思为屈原讼理寃结嗷嗷而呼山野寂寥空无人民顾视仆御心皆憔悴而有忧色也`】  
拨谄防而匡邪兮【`拨治也匡正也`】  
切淟涊之流俗【`切犹概也淟涊垢浊也言己如得进用则治谗謏之人正其邪伪概贪浊之俗使之清浄也`】  
荡渨涹之奸咎兮【`荡涤也渨涹污秽也乱在内为奸咎恶也`】  
夷蠢蠢之溷浊【`夷灭也蠢蠢无礼义貌也诗云蠢尔蛮荆言己欲荡涤谗佞污秽之臣防除奸恶夷灭贪残无礼义之人也`】  
懐芬香而挟蕙兮【`挟持`】  
佩江蓠之菲菲握申椒与杜若兮冠浮云之峨峨【`峨峨髙貌也言己独懐持香草执忠贞之行志意髙厉冠切浮云不得而施用也`】  
登长陵而四望兮览芷圃之蠡蠡【`圃野也诗云东有圃草蠡蠡犹厯厯行列貌也言己登髙大之陵周而四望观香芷之圃厯厯而有行列伤人不采而佩带也言己亦修徳行义动有节度而不见进用也`】  
游兰皋与蕙林兮晲玉石之防嵯【`顾视为晲玉石以喻君之门也防嵯不齐貌也言己放流犹喜居兰皋蕙林芬芳之处修行清白动不离身上晲君门贤愚并进防嵯不齐也`】  
扬精华防燿兮【`燿光貌`】  
芳郁渥而纯美【`渥厚`】  
结桂树之旖旎兮【`旖旎盛貌诗云旖旎其华`】  
纫荃蕙与辛夷【`言己杨耳目之精其明燿资质纯美犹复结桂枝索兰蕙修善益固徳行弥盛也`】  
芳若兹而不御兮捐林薄而菀死【`菀积也言己修行众善若此而不见用将弃林泽菀积而死恨功不立而志不成也`】  
驱子侨之犇走兮【`驱驰也子侨王子侨也`】  
申徒狄之赴渊【`申徒狄贤者避世不仕自投赴河也言己修行不见进用意欲驱驰待王子侨随之犇走以学道真又见申徒狄避世赴河意中纷乱不知所行也`】  
若夷由之纯美兮【`夷伯夷也由许由也`】  
介子推之隠山【`言己又有清髙之行如许由尧让防天下辞而不肯受伯夷叔齐让国饿死介子推逃晋文公之赏隠身深山忽爵位而有显荣也`】  
晋申生之离殃兮荆和氏之泣血呉子胥之抉眼兮王子比干之横废【`皆己解于九章`】  
欲卑身而下体兮心隠恻而不置【`言己欲卑身下体防顺风俗心中恻然而痛不能置中正行佞防也`】  
方圜殊而不合兮钩绳用而异态【`言方与圜其性不同钩曲绳直其态殊异而不可合也以言忠佞异志犹钩绳也`】  
欲竢时于须防兮日隂曀其将暮【`日防喻君隂曀闇昧也言己欲待盛世明时君又闇昧年嵗已暮身将老也`】  
时迟迟其日进兮【`迟迟行貌诗云行道迟迟`】  
年忽忽而日度【`度去也言天时转运日进迟迟而行己年忽去日防衰老也`】  
妄周容而入世兮内距闭而不开【`言己欲妄行周比茍容自入于君心内距闭而意不开敏于忠正而愚于谗防也`】  
竢时风之清激兮【`风以喻政激感也`】  
愈氛雾其如塺【`塺尘也言己欲待明君之政清洁之化以感激风俗而君愈贪浊如氛雾之气来尘塺人也`】  
进雄鸠之耿耿兮谗纷纷而蔽之【`耿耿小节貌言己欲如雄鸠进其耿耿小节之诚信谗人尚复分隔蔽而障之况有鸾鳯之志当获谮毁固其宜也`】  
黙顺风防偃仰兮【`黙寂`】  
尚由由而进之【`由由犹豫也言己欲寂黙不语以顺风俗随众俛仰而不敢毁誉然尚犹豫不肯进也`】  
心悢防寃结兮【`悢失志貌也`】  
情舛错防曼忧【`言己欲随从风俗尚不肯进意中悢心为寃结情意舛错而长忧苦也`】  
搴薜荔于山野兮采撚枝于中州【`撚枝香草也言己虽忧愁犹采取香草以自约束修善不怠也`】  
望髙丘而叹涕兮悲吸吸而长懐【`言己遥望楚国而不得归心为悲叹涕出长思也`】  
孰契契而委栋兮【`契契忧貌也诗云契契寤叹`】  
曰晻晻而下頽【`言谁有契契忧国念君欲委其梁栋之谋若已者乎然日頽暮伤不得行也`】  
  
叹曰油油江湘长流汩兮【`油油流貌也诗云河水油油言己见江湘之水油油长流将归于海自伤放流独无所归也`】  
挑揄扬波荡迅疾兮【`言水尚得顺其经脉扬荡其波使之迅疾自伤不得顺其天性扬其志意常屈伏也`】  
忧心展转愁怫郁兮【`展转不寤貌诗云展转反侧言己放弃不得竭其忠诚心中愁闷展转怫郁不能寐也`】  
寃结未舒长隠忿兮【`言己抱守寃结长隠山野心中忿恨无己时也`】  
丁时逢殃孰可柰何兮【`丁当也言己之生唯当逢遇殃咎安可柰何自闷而已`】  
劳心悁悁涕滂沲兮【`言已欲竭节尽忠终不见省但劳我心令我悁悁滂沲悲涕而横流也`】  

### 忧苦

悲余心之悁悁兮哀故邦之逢殃【`言已所以悲哀心中悁悒者哀念楚国信用谗佞将逢殃咎也`】  
辞九年而不复兮独防防而南行【`防防独貌也言已与君辞诀而出至今九年不肯反己常独防防南行度江也`】  
思余俗之流风兮【`风化`】  
心纷错而不受【`纷错愤乱也言己念我楚国风俗余化好行谗佞心为愤乱不能受其邪伪也`】  
遵壄莽防呼风兮【`莽草`】  
步从容于山薮【`薮隈也言己循山野之中防呼风俗之人欲语以忠正之道故徐步山隈游戏以须之也`】  
廵陆夷之曲衍兮【`大阜曰陆夷平也衍泽也`】  
幽空虚以寂寞【`言己廵行陵陆经厯曲泽之中空虚杳防寂寞无有人声也`】  
倚石岩防流涕兮忧憔悴而无乐【`言己依倚岩石之山悲而涕流中心憔悴无欢乐之时也`】  
登巑岏防长企兮【`防岏锐山也企立貌诗云企予望之`】  
望南邦而闚之【`闚视也言己乃登髙锐之山立而长望顾见南郢楚邦悲且思之也`】  
山修逺其辽辽兮【`辽辽逺貌`】  
涂漫漫其无时【`涂道也言己遥视楚国山林长逺辽辽难见道路漫漫诚无时至也`】  
聴鹤之晨鸣兮于髙冈之峨峨【`鹤俊鸟也君有徳则来无徳则去若鸾鳯矣故师旷鼓琴天下鹤皆衔明月之珠防舞也言己聴鹤振音晨鸣乃于髙冈之上峨峨之防见有徳之君乃来下也以言贤者亦宜自安处以须明君礼敬己然后仕也`】  
独愤积而哀娯兮翔江洲而安歌【`言己在山泽之中思虑愤积一哀一乐故游江水之中洲安意歌吟自寛慰也`】  
三鸟飞飞以自南兮览其志而欲北【`言己在于湖泽之中见三鸟飞从南来观察其志欲北渡江纵恣自在也自伤不得北归曽不若飞鸟也`】  
愿寄言于三鸟兮去飘疾而不可得【`言己既不得北归愿因三鸟飞寄善言以遗其君去又急疾而不可得心为结恨也`】  
欲迁志而改操兮心纷结而未离【`言己欲徙意改操随俗佞伪中心乱结未能离于忠信也`】  
外彷徨而游览兮内恻隠而含哀【`言己外虽彷徨于山野之中以游戏随俗佞伪然心中常恻隠含悲而念君心乱结而忧哀者也`】  
聊须防以时忘兮心渐渐其烦错【`言己且欲须防防忘忧思中心渐渐错乱意不能己也`】  
愿假簧以舒忧兮【`笙中有舌曰簧诗云吹笙鼓簧`】  
志纡郁其难释【`纡屈也郁愁也言己欲假笙簧吹以舒忧意中纡郁诚难解释也`】  
叹离骚以扬意兮犹未殚于九章【`殚尽也言己忧愁不解乃叹唫离骚之经以扬己志尚未尽九章之篇而愁思悲结也`】  
长嘘吸以于悒兮【`嘘吸于悒皆啼泣貌也`】  
涕横集而成行【`言己唫叹九章未尽自知言不见省用故长呼吸而啼涕下交集自闵伤也`】  
伤明珠之赴泥兮鱼眼玑之坚藏【`言忠良弃捐谗佞珍用也`】  
同驽驘与椉驵兮【`马母驴父生子曰驘驵骏马也`】  
杂斑駮与阘茸【`班駮杂色也阘茸驽顿也言己君不明志斥逐忠良而任用佞防委弃明珠而贵鱼眼乗驽驘杂骏马重斑駮喜阘茸心迷意惑终不悟也`】  
葛藟蔂于桂树分【`藟葛荒也蔂縁也诗云葛藟蔂之`】  
鸱鸮集于木兰【`鸱鸮鹑鴂贪鸟也言葛藟恶草乃縁于桂树鸱鸮贪鸟而集于木兰以言小人进在显位贪佞升为公卿者也`】  
偓促谈于廊庙兮【`偓促拘愚之貌`】  
律魁放乎山间【`律法也魁大也言拘愚蔽闇之人反谈论廊庙之中明于大法贤智之士弃在山间而不见用也`】  
恶虞氏之箫韶兮好遗风之激楚【`言世人愚惑恶虞舜箫韶之乐反好俗人淫泆激楚之音也犹言恶典谟中正之言而好謟防之説也`】  
潜周鼎于江淮兮爨土鬵于中宇【`爨炊灶也诗云执爨踖踖鬵釡也诗云溉之釡鬵言乃藏九鼎于江淮之中反炊土釡于堂宇之上犹言弃贤智近愚顽者也`】  
且人心之有旧兮而不可保长【`言贤人君子其心所志自有旧故执守信义不可长保而行之也`】  
邅彼南道兮以征夫宵行【`言己放流转彼江南之道晨夜而行身勤苦也`】  
思念郢路兮还顾睠睠涕流交集兮泣下涟涟【`涟涟流貌也诗云泣涕涟涟言己思念楚郢之路冀得复归还顾眄视心中悲感涕泣交防涟涟而流也`】  
  
叹曰登山长望中心悲兮【`言己登于髙山长望楚国则心中悲思而结毒也`】  
菀彼青青泣如頽兮【`菀盛貌也诗云有菀者栁言己观彼山泽草木莫不茂盛青青而生已独放弃身将萎枯故自伤悲涕泣俱下也`】  
留思北顾涕渐渐兮【`言己所以留精思常北顾而视郢都想见乡邑思念君也故涕渐渐而下也`】  
折锐摧矜凝汜滥兮【`摧挫也矜严也凝止也汜滥犹沈浮也言己欲折我精锐之志挫我矜严忠直之心止与俗人更相沈浮而意不能也`】  
念我防防魂谁求兮【`言已自念防防东西魂魄惶遽而求忠直之士欲与事君亦谁乎此不能沈浮之道也`】  
仆夫慌悴散若流兮【`慌亡也言己欲求贤人而未遭遇仆御之人感懐愁悴欲散亡而去若水之流不可复还也`】  

### 愍命

昔皇考之嘉志兮喜登能而亮贤【`言昔我美父伯庸体有嘉善之徳喜升进贤能信爱仁知以为行也`】  
情纯洁而防薉兮盛质而无愆【`言已受先人美烈情性纯厚志意洁白身无瑕秽姿质茂盛行无过失也`】  
放佞人与謟防兮斥谗夫与便嬖【`便利也嬖爱也以言君如使已为政则放逺巧佞謟防之人斥逐谗夫与便利嬖爱之臣而去之也`】  
亲忠正之悃诚兮【`悃厚也`】  
招贞良与明智【`言己如得秉执国政则使君亲任忠正之士招致幽隠明智之人令典众职也`】  
心溶溶其不可量兮【`溶溶广大貌`】  
情澹澹其若渊【`澹澹不动貌也言已之心智谋溶溶广大如川不可度量情意深奥澹澹若渊不可妄动`】  
回邪辟而不能入兮诚愿藏而不可迁【`言己执志渊静回邪之言淫辟之人不能自入于己诚愿执藏此行以承事君心终不移也`】  
逐下袟于后堂兮【`下袟谓妾御也`】  
迎宓妃于伊雒【`宓妃神女葢伊雒水之精也言己愿令君推逐妾御出之勿令乱政迎宓妃贤女于伊雒之水以配于君则化行也`】  
刜谗贼于中廇兮【`刜去也中廇堂中央也`】  
选吕管于榛薄【`吕吕尚也管管仲也言己欲为君斫去谗贼之臣于堂廇之中选进吕尚管仲之徒以为辅佐则邦国安宁也`】  
丛林之下无怨士兮江河之畔无隠夫【`畔界也言己欲举士必先于丛林侧陋之中使无怨恨令江河之界无隠佚之夫贤人尽升道可兴也`】  
三苖之徒以放逐兮【`三苖尧之佞臣也尚书曰窜三苖于三危`】  
伊皋之伦以充庐【`伊伊尹也皋皋陶也充满也言放逐佞防之徒若三苖者置之四裔进用伊尹皋陶之徒使满国庐则谗邪道塞者也`】  
今反表以为里兮颠裳以为衣【`颠倒也言今世之君迷惑谗佞反表以为里倒裳以为衣而不能知也`】  
戚宋万于两楹兮【`宋万宋闵公之臣也与闵公傅争道以手之絶其脰戚亲也楹柱也两楹之间戸牗之前尊者所处也`】  
废周邵于遐夷【`不用曰废周周公旦也邵邵公奭也遐逺也言君反亲爱簒逆之臣若宋万者置于两楹之间与谋政事废弃仁贤若周公邵公者放于逺夷之外而不近也`】  
却骐骥以转运兮【`却退也转移也`】  
腾驴驘以驰逐【`腾乗也言退却骐骥以转物徙重车乗驽顿驴驘反以奔走驰逐急疾失其性也以言役使贤者令之负担进用顽愚以任政职亦失其志也`】  
蔡女黜而出帷兮【`蔡女蔡国贤女也黜贬也`】  
戎妇入而防绣服【`戍戎狄也言蔡女美好反见贬黜而去离帷幄戎狄丑妇反入椒房被五防绣衣夫人之服也`】  
庆忌囚于阱室兮【`庆忌吴之公子勇而有力阱深防也`】  
陈不占战而赴围【`陈不占齐臣有义而怯闻其君战将赴之饭则失舆则失轼既至闻钟鼓之声因怖而死言乃囚勇猛之士若呉庆忌于阱防之中使陈不占赴围而战军必败也以言君用臣颠倒失其人也`】  
破伯牙之号钟兮【`号钟琴名`】  
挟人筝而弹纬【`挟持也筝小琴也纬张也言乃破伯牙号钟所鼓之鸣琴反持凡人小筝急张其而弹之也以言世憎恶大贤之言亲信小人之语也`】  
藏瑉石于金匮兮【`瑉石次玉者匮匣也`】  
捐赤瑾于中庭【`赤瑾美玉也言乃藏珉石置于金匮反弃美玉于中庭言不知别于善恶也言人而不别玉石则不知忠佞之分也`】  
韩信防于介胄兮【`韩信汉名将也介铠也胄兠鍪也`】  
行夫将而攻城【`言汉使韩信猛将被铠兠鍪守于屯阵藏其知谋令在行伍怯夫反为将军而攻城必失利而无功也`】  
莞芎弃于泽洲兮【`莞符篱也芎芎穷也皆香草也`】  
瓟瓥蠹于筐簏【`瓟瓠也瓥瓢也方为筐圆为簏言弃符篱芎防于草泽之中藏枯瓠之瓢置于筐簏令之腐蠧言爱小人憎君子也`】  
麒麟奔于九皋兮【`麒麟仁兽也君有徳则至无徳则去也`】  
熊罴羣而逸囿【`熊罴猛兽以喻贪残也囿苑也言麒麟犇窜于九皋之中熊罴逸踊于君之苑也以言斥逺仁徳之士而养贪残之人也`】  
折芳枝与璚华兮树枳棘与薪柴【`小枣为棘枯枝为柴`】  
掘荃蕙与射干兮【`射干香草`】  
耘藜藿与蘘荷【`耘耨耔也诗云千耦其耘蘘荷莼菹也藿豆叶也言折弃芳草及与玉华列种柴棘掘防射干而耨耘藜藿失其所珍也以言贱弃君子而育养小人也`】  
惜今世其何殊兮逺近思而不同【`言己哀惜今世之人贤愚异性其思虑或逺或近智谋不同也`】  
或沉沦其无所逹兮【`沦没`】  
或清激其无所通【`清明也激感也言或有耳目沈没无所照见或有欲感激行于清明亦复不能通达分别其臧否者也`】  
哀余生之不当兮独防毒而逢尤【`言哀我之生不当照明之世举贤之时独防苦毒而遇辠过也`】  
虽謇謇以申志兮君乖差而屏之【`言己虽竭忠謇謇以重达其志君心乃乖差而不与我同故遂屏弃而不见用也`】  
诚惜芳之菲菲兮反以兹为腐也【`腐臭也言已自惜被服芳香菲菲而盛君反以此为腐臭不可用也`】  
懐椒聊之蔼蔼兮【`在防曰懐椒聊香草也诗曰椒聊且蔼蔼香貌`】  
乃逢纷以罹诟【`言已懐持椒聊其香蔼蔼循行清洁动有节度而逢乱世逐为谗佞所害而见耻辱也`】  
  
叹曰嘉皇既殁终不返兮【`嘉美也皇君也以言懐王不用我谋以殁于秦遂死而不归终无遗命使己得还也`】  
山中幽险郢路逺兮【`言己被放在此山中深险之地去我郢道甚辽而逺也`】  
谗人諓諓孰可愬兮【`諓諓谗言貌也尚书曰諓諓靖言言谗人諓諓承顺于君不可告以忠直之意也`】  
征夫防极谁可语兮【`言己放逐逺行忧愁无极众皆佞防不可与语忠信也`】  
行唫累欷声喟喟兮【`欷叹貌喟叹声也`】  
懐忧含戚何侘傺兮【`言己常歌唫増叹累息懐忧含戚怅然侘傺而失意也`】  

### 思古

防防深林兮树木郁郁山参差以嶃岩兮阜杳杳以蔽日【`言已放在草野处于深林防防之中山阜髙峻树木蔽日望之无人但见鸟兽也`】  
悲余心之悁悁兮目眇眇而遗泣【`遗堕也言己居于山林心中愁思目视眇眇而泣下堕也`】  
风骚屑以揺木兮【`骚屑风声也`】  
云吸吸以湫戾【`吸吸云动貌也湫戾犹巻戻也言己心既忧悲又见疾风动揺草木其声骚屑浮云吸吸巻戾而相随重愁思也`】  
悲余生之无欢兮愁倥偬于山陆【`倥偬犹困苦也言悲念我之生遭遇乱世心无欢乐之时身常困苦于山陆之中也`】  
旦徘徊于长阪兮夕仿偟而独宿【`言已旦起徘徊行于长阪之上夕暮独宿山谷之间忧且惧也`】  
髪披披以鬤鬤兮【`披披鬤鬤解乱貌`】  
躬劬劳而瘏悴【`劬亦劳也诗云劬劳于野瘏病也诗云我马瘏矣言已履涉风霜头髪解乱而身罢病也`】  
魂俇俇而南行兮【`俇俇惶遽之貌`】  
泣霑襟而濡袂【`袂袖也言已中心忧戚用志不安魂魄俇俇惶遽南行悲戚感发涕泣交下霑衣襟也`】  
心婵媛而无告兮口噤闭而不言【`闭口为噤也言己愁思心中牵引而痛无所告语闭我之口不知所言众皆佞伪无可与谋也`】  
违郢都之旧闾兮【`闾里`】  
回湘沅而逺迁【`言已放逐去我郢都故闾回于湘沅之水而逺移徙失其所之也`】  
念余邦之横陷兮宗神之无次【`同姓为宗次第也言我思念楚国任用谗佞将横陷危殆己之宗族先祖神失其次第而不见祀也`】  
闵先嗣之中絶兮【`嗣继`】  
心惶惑而自悲【`言己伤念先祖乃从屈瑕建立基功子孙世世承而继之至于己身而当中絶心为惶惑内自悲哀也`】  
聊浮游于山陿兮【`陿山侧也`】  
步周流于江畔【`畔界`】  
临深水而长啸兮且倘佯而汜观【`汜博也言己忧愁不能寜处出升山侧游戏博观临水长啸思念楚国而无解己也`】  
兴离骚之微文兮兾灵修之壹悟还余车于南郢兮复往轨于初古【`轨车辙也中庸曰车同轨言己虽见放逐犹兴离骚之文以讽諌其君兾其心一寤有命还己己复得乘车周行楚国修古始之辙迹也`】  
道修逺其难迁兮伤余心之不能已【`言己后或归郢其路长逺诚难迁徙然我心中想念于君不能已也`】  
背三五之典刑兮【`典常刑法`】  
絶洪范之辟纪【`洪范尚书篇名箕子所为武王陈五行之道也言君施行背三皇五帝之常典絶去洪范之法纪任意妄为故失道也`】  
播规榘以背度兮【`播弃`】  
错权衡而任意【`错置也衡称也所以铨物轻重也言君弃先王之法度而不奉循犹置衡称不以量物更任其意而商轻重必失道违人情也`】  
操绳墨而放弃兮倾容幸而侍侧【`侧旁也言贤者执持法度而见放弃倾头容身谗防之人反得亲近侍于旁侧也`】  
甘棠枯于丰草兮【`甘棠杜也诗云蔽芾甘棠`】  
藜棘树于中庭【`堂下谓之庭言甘棠香美之木枯于草中而不见御反种蒺藜棘刺之木满于中庭以言逺仁贤近谗贼也`】  
西施斥于北宫兮仳倠倚于弥楹【`西施美女也仳倠丑女也弥犹徧也楹柱也言西施美好弃于后宫不见进御仳倠丑女反倚立徧两楹之间侍左右也`】  
乌获戚而骖乗兮燕公操于马圉【`乌获多力士也燕公邵公也封于燕故曰燕公也养马曰圉言与多力乌获同车骖乗令仁贤邵公执役养马失其宜者也`】  
蒯瞆登于清府兮咎繇弃于壄外【`蒯瞆卫灵公太子也不顺其亲欲害其后母清府犹清庙也言使蒯瞆无义之人登于清庙而执纲纪放弃圣人咎繇于外野政必乱身危殆也`】  
葢见兹以永叹兮欲登阶而狐疑【`言已见君亲爱恶人斥逐忠良诚欲进身登阶竭尽谋虑意中狐疑恐遇患害也`】  
椉白水而髙骛兮因徙弛而长词【`言己恐登阶被害欲乗白水髙驰而逺游遂清洁之志因徙弛却退而长诀也`】  
  
叹曰倘佯垆阪沼水深兮【`倘佯山名也垆黄黒色土也沼池也诗云王在灵沼言倘佯之山其阪土黄其下有池水深而且清宜以避世而长隠身也`】  
容与汉渚涕淫淫兮【`汉水名也尚书曰嶓冢导漾东流为汉又言已将欲避世游戏汉水之岸心中哀悲不能去涕流淫淫也`】  
钟牙已死谁为声兮【`钟钟子期牙伯牙也言二子晓音今皆已死无知音者谁为作善声也以言君不晓忠信亦不可为竭谋尽诚也`】  
纎阿不遇焉舒情兮【`纎阿古善御者言纎阿不执辔而御则马不为尽其力言君不任贤者贤者亦不尽其节`】  
曽哀凄欷心离离兮【`离离剥裂貌`】  
还顾髙丘泣如洒兮【`言已不遭明君无御用者重自哀伤凄怆累息心为剥裂顾视楚国悲感泣下如以水洒地也`】  
