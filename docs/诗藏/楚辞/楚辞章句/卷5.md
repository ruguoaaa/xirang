---
title: 卷五 远游
index: true
icon: editor
order: 21
pageview: false
category:
  - 诗藏
  - 楚辞
  - 楚辞章句
tag:
  - 浪漫主义
  - 诗歌
  - 钦定四库全书
  - 集部
---

## 楚辞章句巻五

汉　王逸　撰  
  
远游章句第五  
  
`《远游》者，屈原之所作也。屈原履方直之行，不容于世。上为谗佞所谮毁，下为俗人所困极，章皇山泽，无所告诉。乃深惟元一，修执恬漠。思欲济世，则意中愤然，文采铺发，遂叙妙思，讬配仙人，与俱游戏，周历天地，无所不到。然犹怀念楚国，思慕旧故，忠信之笃，仁义之厚也。是以君子珍重其志，而玮其辞焉。`  
  
悲时俗之迫阨兮,【`哀众嫉妒，迫胁贤也。`】  
愿轻举而远游。【`翺翔避世，求道真也。`】  
质菲薄而无因兮，【`质性鄙陋，无所因也。`】  
焉托乗而上浮。【`将何引援而升云也。`】  
遭沉浊而污秽兮，【`逢遇闇主，触谗佞也。`】  
独鬰结其谁语。【`思虑烦寃，无告陈也。`】  
夜烱烱而不寐兮，【`忧以一戚，目不眠也。烱烱，犹儆儆，不寐貌也，《诗》云：耿耿不寐。`】  
魂营营而至曙。【`精魂怔忡不寐，故至曙也。`】  
惟天地之无穷兮，【`乾坤体固，居常宁也。`】  
哀人生之长勤。【`伤巳命禄，多虑患也。`】  
往者余弗及兮，【`三皇五帝，不可逮也。`】  
来者吾不闻。【`后虽有圣，我身不见也。`】  
歩徙倚而遥思兮，【`徬惶东西，意愁愤也。`】  
怊惝怳而永怀。【`惆怅失望，志乖错也。`】  
意荒忽而流荡兮，【`情思罔两，无据依也。`】  
心愁凄而增悲。【`怆然感结，涕霑怀也。`】  
神倏忽而不返兮，【`魂灵远逝，游四维也。`】  
形枯槁而独留。【`身体寥廓，无识知也。`】  
内惟省以端操兮，【`捐弃我情，虑专一也。`】  
求正气之所由。【`栖神持情，治身术也。`】  
漠虚静以恬愉兮，【`恬然自守，内乐佚也。`】  
澹无为而自得。【`涤除嗜欲，获道实也。`】  
闻赤松之清尘兮，【`想听真人之徽美也。`】  
愿承风乎遗则。【`思奉长生之法式也。`】  
贵真人之休徳兮，【`珍玮道大寿无穷极。`】  
羡往世之登仙。【`羡门子乔，古登真也。`】  
与化去而不见兮，【`变易仪容，远藏匿也。`】  
名声着而日延。【`姓字弥章，流千亿也。`】  
竒傅説之托辰星兮，【`圣贤虽终，精著天也。傅说，武丁之相。辰星、房星，东方之宿，苍龙之体也。傅说死后，其精著于房尾也。`】  
羡韩众之得一。【`喻古先圣，获道纯也。`】  
形穆穆以浸远兮，【`卓絶乡党，无等伦也。`】  
离人群而遁逸。【`遁去风俗，独隠存也。`】  
因气变而遂曾举兮，【`乗风蹈雾，升皇庭也。`】  
忽神犇而鬼怪。【`往来奄忽，出杳冥也。`】  
时髣髴以遥见兮，【`托貌云气，象其形也。`】  
精皎皎以往来。【`神灵照耀，皎如星也。`】  
絶氛埃而淑尤兮，【`超越垢秽，过先祖也。淑，善也。尤，过也。言行道修善，所以过先祖也。`】  
终不反其故都。【`去背旧都，遂登仙也。`】  
免众患而不愳兮，【`得离群小，脱艰难也。`】  
世莫知其所如。【`奋翼高举，升天衢也。自此以上，皆美仙人超世离俗，免脱患难，屈原想慕其道，以自慰缓，愁思复至，志意怅然，自伤放逐，恐命不延，顾念年时，因复吟叹也。`】  
恐天时之代序兮，【`春秋迭更，年老暮也。`】  
耀灵晔而西征。【`讬乘雷电，以驰骛也。灵晔，电貌。《诗》云：晔晔震电。西方少阴，其神蓐收，主刑罚。屈原欲急西行者，将命于神，务宽大也。`】  
微霜降而下沦兮，【`沦者，谕上用法之刻深也。`】  
悼芳草之先零。【`不诛邪伪，害仁贤也。`】  
聊仿佯而逍遥兮，【`聊且戏荡，而观听也。`】  
永歴年而无成。【`身以过老，无功名也。`】  
谁可与玩斯遗芳兮，【`世莫足与议忠质也。`】  
晨向风而舒情。【`想承君命，竭诚信也。`】  
髙阳邈以远兮，【`颛顼久矣，在其前也。`】  
余将焉所程。【`安取法度，修我身也。`】  
重曰：【`愤懑未尽，复陈辞也。`】  
春秋忽其不淹兮，【`四时运转，徃若流也。`】  
奚久留此故居？【`何必故乡，可浮游也。`】  
轩辕不可攀援兮，【`黄帝以往，难引攀也。轩辕，黄帝号也。始作车服，天下号之，为轩辕氏也。`】  
吾将从王乔以娱戏！【`上从真人，与戏娱也。`】  
飡六气而饮沆瀣兮，【`远弃五谷，吸道滋也。`】  
潄正阳而含朝霞。【`餐吞日精，食元符也。《陵阳子明经》言：春食朝霞。朝霞者，日始欲出赤黄气也。秋食沦阴。沦阴者，日没以后赤黄气也。冬饮沆瀣。沆瀣者，北方夜半气也。夏食正阳。正阳者，南方日中气也。并天地玄黄之气，是为六气也。`】  
保神眀之清澄兮，【`常含天地之英华也。`】  
精气入而麤秽除。【`纳新吐故，垢浊清也。`】  
顺凯风以从游兮，【`乗风戏荡，观八区也。《南风》曰凯风。《诗》曰凯风自南`】  
至南巢而壹息。【`观视朱雀之所居也。`】  
见王子而宿之兮，【`屯军留止，遇子乔也。`】  
审壹气之和德。【`究问元精之秘要也。`】  
曰：道可受兮，【`言易者也。`】  
而不可传；【`诚难论也。`】  
其小无内兮，【`靡兆形也。`】  
其大无垠；【`覆天地也。`】  
无淈滑而魂兮，【`乱尔精也。`】  
彼将自然。【`应气臻也。`】  
壹气孔神兮，【`専已心也。`】  
于中夜存。【`恒在身也。`】  
虚以待之兮，【`执清浄也。`】  
无为之先。【`闲情欲也。`】  
庻类以成兮，【`众法陈也。`】  
此德之门。【`仙路径也。`】  
闻至贵而遂徂兮，【`见彼王侯而奔惊也。`】  
忽乎吾将行。【`周视万宇，渉四远也。`】  
仍羽人于丹丘兮，【`因就众仙于明光也。丹丘，昼夜常明也。《九怀》曰：夕宿乎明光。明光即丹丘也。《山海经》言有羽人之国，不死之民。或曰：人得道，身生毛羽也。`】  
留不死之旧乡。【`遂居蓬莱，处昆仑也。`】  
朝濯髪于汤谷兮，【`朝沐浴于温泉。汤谷在东方少阳之位。《淮南》言：日出汤谷，入虞渊也。`】  
夕晞余身兮九阳。【`晞我形体于天垠也。九阳，谓天地之涯。`】  
吸飞泉之微液兮，【`含吮泽之肥润也。`】  
怀琬琰之华英。【`咀嚼玉英，以养神也。`】  
玉色頩以脕颜兮，【`面目光泽，以鲜好也。`】  
精醇粹而始壮。【`我灵强健而茂盛也。`】  
质销铄以汋约兮，【`身体癯瘦，柔媚善也。`】  
神要眇以淫放。【`魂魄漂然而远征也。`】  
嘉南州之炎德兮，【`奇美太阳，气和正也。`】  
丽桂树之冬荣。【`元气温暖，不陨零也。`】  
山萧条而无兽兮，【`溪谷寂寥而少禽也。`】  
野寂寞兮无人。【`林泽空虚，罕有人也。`】  
载营魄而登霞兮，【`抱我灵魄而上升也。霞谓朝霞，赤黄气也。`】  
掩浮云而上征。【`攀縁蹈气而飘腾也。`】  
命天阍其开闗兮，【`告帝卫臣啓禁门也。`】  
排阊阖而望予。【`立排天门而须我也。`】  
召丰隆使先导兮，【`呼语云师，使清路也。`】  
问太微之所居。【`博访天庭在何处也。`】  
集重阳入帝宫兮，【`得升五帝之寺舎也。`】  
造旬始而观清都。【`遂至天皇之所居也。旬始，皇天名也。《春秋考异邮》曰：太白，名旬始，如雄鸡也。`】  
朝发轫于太仪兮，【`旦早趋驾于天庭也。太仪，天帝之庭，习威仪之处也。`】  
夕始临乎于防闾。【`暮至东方之玉山也。《尔雅》曰：东方之美者，有医无闾之珣玕琪焉。`】  
屯余车之万乗兮，【`百神侍从，无不有也。`】  
纷溶与而并驰。【`车骑茏茸而竞驰也。`】  
驾八龙之婉婉兮，【`虬螭沛艾，屈偃蹇也。`】  
载云旗之逶蛇。【`旗旐竟天，皆电霓也。`】  
建雄虹之采旄兮，【`系缀䗖𬟽，文纷错也。`】  
五色杂而燿。【`众采杂厕，而明朗也。`】  
服偃蹇以低昻兮，【`驷马駊騀，而鸣骧也。`】  
骖连蜷以骄骜。【`骖騑骄骜，怒过颠狂。`】  
骑胶葛以杂乱兮，【`参差骈错，而纵横也。`】  
班漫衍而方行。【`缤纷容裔，以并升也。`】  
撰余辔而正策兮，【`我欲远驰，路何从也。`】  
吾将过乎钩芒。【`就少阳神于东方也。`】  
歴太皓以右转兮，【`遂过庖牺而咨访也。东方甲乙，其帝太皓，其神句芒。太皓始结网罟，以畋以渔，制立庖厨，天下号之为庖牺氏。`】  
前飞亷以啓路。【`风伯先导，以开径也。`】  
阳杲杲其未光兮，【`日耀旭曙，旦欲明也。`】  
淩天地以径度。【`超越乾坤之体也。`】  
风伯为余先驱兮，【`飞亷犇驰而在前也。`】  
辟氛埃而清凉。【`扫除雾霾与埃尘也。`】  
凤凰翼其承旂兮【`俊鸟夹毂而扶转也`】  
遇蓐收乎西皇。【`遻少阴神于海津也。西方庚辛，其帝少皓，其神蓐收。西皇即少昊也。《离骚经》曰：召西皇使涉予。知西皇所居，在于西海之津也。`】  
擥彗星以为旍兮，【`引援孛光以翳身也。`】  
举斗柄以为麾。【`握持招揺东西指也。`】  
叛陆离其上下兮，【`缭隶叛散以别分也。`】  
游惊雾之流波。【`蹈履云气，浮游清波也。`】  
时晻曀其曭莽兮，【`日月晻黮，而无光也。`】  
召武而犇属。【`呼太阴神使承卫也。`】  
后文昌使掌行兮，【`顾命中宫，敕百官也。天有三宫，谓紫宫、太微、文昌也。故言中宫。`】  
选署众神以并毂。【`悉召群灵皆侍从也。`】  
路曼曼其悠远兮，【`天道荡荡，长无穷也。`】  
徐弭节而髙厉。【`按心抑意。徐，从容也。`】  
左雨师使径待兮，【`告使屏翳，备不虞也。`】  
右雷公以为卫。【`进近猛将，任威武也。`】  
欲远度世以亡归兮，【`遂济于世，追先祖也、`】  
意恣睢以担矫。【`纵心肆志，所愿髙也。`】  
内欣欣而自羙兮，【`忠心悦喜，徳纯深也。`】  
聊媮娱以自乐。【`且戏观望以忘忧也`】  
涉青云以泛滥游兮，【`随从丰隆而相佯也`】  
忽临晲夫旧乡。【`观视楚国之堂殿也`】  
仆夫怀余心悲兮，【`思我祖宗哀怀王也`】  
边马顾而不行。【`騑骖徘徊睨故郷也`】  
思旧故以想像兮，【`恋慕朋友念兄弟也`】  
长太息而掩涕。【`喟然増叹泣沾裳也喟然增叹，泣沾裳也。屈原谓：修身合道得遇仙人，托与俱游周歴万方，升天乗云，役使百神，而非所乐，犹思楚国，念故旧，欲竭忠信，以宁国家，精诚之至，徳义之厚也。`】  
泛容与而遐举兮，【`进退俯仰，复欲去也。`】  
聊抑志而自弭。【`且自抑按而踟蹰也。`】  
指炎神而直驰兮，【`将候祝融，以谘谋也。南方丙丁，其帝炎帝，其神祝融。`】  
吾将往乎南疑。【`过衡山而观九疑也。`】  
览方外之荒忽兮，【`遂究率土，穷海嵎也。`】  
沛防象而自浮。【`水与天合，物漂流也。`】  
祝融戒而跸御兮，【`南神止我，令北征也。`】  
腾告鸾鸟迎宓妃。【`驰呼洛神，使侍余也。`】  
张《咸池》奏《承云》兮，【`思乐黄帝与唐尧也。《咸池》，尧乐也。《承云》，即《云门》，黄帝乐也。屈原得祝融止己，即时还车，将即中土，乃使仁贤若鸾凤之人，因迎贞女，如洛水之神，使达己于圣君，德若黄帝、帝尧者，欲与建德成化，制礼乐，以安黎庶也。`】  
二女御《九韶》歌。【`美尧二女，助成化也。《韶》，舜乐名也。九成，九奏也。屈原美舜遭值于尧，妻以二女，以治天下，内之大麓，任之以职，则百僚师师，百工惟时，于是遂禅以位，升为天子，乃作《韶》乐，锺鼓铿锵，九奏乃成。屈原自伤，不值于尧，而遭浊世，见斥逐也。`】  
使湘灵鼓瑟兮，【`百川之神，皆谣歌也。`】  
令海若舞冯夷。【`河海之神，咸相和也。海若，海神名也。冯夷，水仙人。《淮南》言冯夷得道，以潜于大川也。`】  
玄螭虫象并出进兮，【`鬼魅神兽，喜乐逸豫也。螭，龙类也。象，罔象也。皆水中神物。`】  
形蟉虬而逶迤。【`形体蜿蟺，相衔受也。`】  
雌蜺便蜎以増挠兮，【`神女周旋，侍左右也。`】  
鸾鸟轩翥而翔飞。【`鹪鹏玄鹤，奋翼舞也。`】  
音乐博衍无终极兮，【`五音安舒，靡有穷也。`】  
焉乃逝以徘徊。【`遂往周流，究九野也。`】  
舒并节以驰骛兮，【`纵舎衔辔而长驱也。`】  
逴絶垠乎寒门。【`经过后土，出北区也。寒门，北极之门也。`】  
轶迅风于清源兮，【`遂入入风之藏府也。`】  
从颛顼乎増冰。【`过观黑帝之邑宇也。`】  
歴冥以邪径兮，【`道絶幽都，路穷塞也。`】  
乗间维以反顾。【`攀持天纮以休息也。`】  
召黔羸而见之兮，【`问造化之神以得失。`】  
为余先乎平路。【`开导我入道域。`】  
经营四荒兮，【`周遍八极。`】  
周流六漠。【`旋天一市。`】  
上至列缺兮，【`窥天间隙。`】  
降望大壑。【`视海广狭。`】  
下峥嵘而无地兮，【`沦幽墟也。`】  
上寥廓而无天。【`怳无形也。`】  
视儵忽而无见兮，【`目瞑眩也。`】  
听惝怳而无闻。【`窅无声也。`】  
超无为以至清兮，【`登天庭也。`】  
与太初而为邻。【`与道并也。`】  
