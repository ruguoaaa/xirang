---
title: 跋
index: true
icon: editor
order: 1
pageview: false
category:
  - 诗藏
  - 楚辞
  - 楚辞章句
tag:
  - 浪漫主义
  - 诗歌
  - 钦定四库全书
  - 集部
---

## 原目录
  
钦定四库全书 集部一  
楚词补注目録 楚词类  
  
提要  
  
　　【`臣`】等谨案《楚词章句》十七巻。汉王逸撰。逸，字叔师，南郡宜城人。顺帝时，官至侍中，事迹具《后汉书·文苑传》。旧本题校书郞中，盖据其注是书时所居官也。初刘向裒集屈原《离骚》、《九歌》、《天问》、《九章》、《远游》、《卜居》、《渔父》、宋玉《九辨》、《招魂》、景差《大招》，而以贾谊《惜誓》、淮南小山《招隐士》、东方朔《七谏》、严忌《哀时命》、王褒《九怀》，及向所作《九叹》，共为《楚辞》十六篇，是为总集之祖。逸又益以己作《九思》，与班固二叙为十七卷，而各为之注。其《九思》之注，洪兴祖疑其子延寿所为，然《汉书·地理志》、《艺文志》即有自注，事在逸前。谢灵运作《山居赋》亦自注之，安知非用逸例耶？旧说无文，未可遽疑为延寿作也。陈振孙《书录解题》载有古文《楚辞释文》一卷，其篇第首《离骚》，次《九辨》、《九歌》、《天问》、《九章》、《远游》、《卜居》、《渔父》、《招隐士》、《招魂》、《九怀》、《七谏》、《九叹》、《哀时命》、《惜誓》、《大招》、《九思》，迥与今本不同。兴祖据逸《九章》注中，称皆解于《九辨》中，知古本《九辨》在前，《九章》在后。振孙又引朱子之言，据“天圣十年陈说之序，谓旧本篇第混并，乃考其人之先后，重定其篇第”，知今本为说之所改，则自宋以来，已非逸之旧本。又黄伯思《东观馀论》谓逸注《楚辞》，序皆在后，如《法言》旧本之例，不知何人移于前？则不但篇第非旧，并其序亦非旧矣。然洪兴祖《考异》，于《离骚经》下注曰：《释文》第一无“经”字。而逸注明云：“离，别也。骚，愁也。经，径也。”则逸所注本，确有“经”字，与《释文》本不同，必谓《释文》为旧本，亦未可信，姑存其说可也。逸注虽不甚详赅，而去古未远，多传先儒之训诂，故李善注《文选》，全用其文。《抽思》以下诸篇注中，往往隔句用韵，如“哀愤结𦈔。虑烦冤也。哀悲太息。损肺肝也。心中诘屈。如连环也”之类，不一而足，盖仿《周易》象传之体，亦足以考证汉人之韵。而吴棫以来，谈古韵者，皆未征引，是尤宜表而出之矣。  
  
乾隆四十六年十二月恭校上  

　　总纂官【`臣`】纪昀【`臣`】陆锡熊【`臣`】孙士毅  
　　总　校　官　【`臣`】陆费墀  

::: tip
[更详细的内容，参见百度百科](https://baike.baidu.com/item/%E6%A5%9A%E8%BE%9E%E7%AB%A0%E5%8F%A5)
:::
