---
title: 楚辞后语 卷五
index: true
icon: editor
order: 40
pageview: false
category:
  - 诗藏
  - 楚辞
  - 楚辞集注
tag:
  - 浪漫主义
  - 诗歌
  - 朱熹
  - 现代校勘
---

## 楚辞后语 第五卷

### 第三十六 招海贾文

【`晁氏曰：招海贾文者，唐柳州刺史柳宗元之所作也。昔屈原不遇于楚，傍徨无所依，欲乘云骑龙，遨游八极，以从己志而不可，犹怛然念其故国。至于将死，精神离散，四方上下，无所不往。又有众鬼虎豹怪物之害，故大招其魂而复之，言皆不若楚国之乐者。招海贾文虽变其义，盖取诸此也。言贾尚不可为，而又浮于海，大泊奫沦，八方易位，鱼龙神怪，其祸不测，孰与上党易野，出入无虞而可乐哉！上党亦晋地。宗元以谓崎岖冒利，远而不复，不如己故乡常产之乐；亦以讽世之士，行险以徼幸，不如居易以俟命云。`】  

咨海贾兮，君胡以利易生而卒离其形？大海荡泊兮，颠倒日月。龙鱼倾侧兮，神怪隳突。沧茫无形兮，往来遽卒。阴阳开阖兮，氛雾滃渤。君不返兮逝怳惚。舟航轩昂兮，下上飘鼓。腾趠峣嵲兮，万里一覩。崒入泓坳兮，视天若亩。奔螭出抃兮，翔鹏振舞。天昊九首兮，更笑迭怒。垂涎闪舌兮，挥霍旁午。君不返兮终为虏！黑齿栈龌鳞文肌，三角骈列耳离披。反断叉牙踔嵚崖，蛇首狶鬣虎豹皮[^一]。羣没互出讙遨嬉，臭腥百里雾雨弥。君不返兮以充饥！弱水蓄缩，其下不极。投之必沉，负羽无力。鲸鲵疑畏，淫淫嶷嶷。君不返兮卒自贼！怪石森立涵重渊，髙下迾置滔危颠，崩涛搜疏剡戈铤。君不返兮砉沉颠！其外大泊泙奫沦，终古回薄旋天垠，八方易位更错陈。君不返兮乱星辰！东极倾海流不属，泯泯超忽纷荡沃，殆而一跌兮沸人汤谷，舳舻霏解梢若木。君不返兮魂焉薄？海若啬货号风雷，巨鳌颔首丘山颓，猖狂震虩翻九垓。君不返兮糜以摧！咨海贾兮君胡乐？出幽险而疾平夷。恟骇愁苦，而以忘其归。上党易野恬以舒，蹈蹂厚土坚无虞。歧路脉布弥九区，出无人有百货俱。周游傲睨神自如，撞锺击鲜恣欢娱。君不返兮欲谁须？胶鬲得圣捐盐鱼，范子去相安陶朱。吕氏行贾南面孤，弘羊心计登谋谟。煑盐大冶九卿居，禄秩山委收国租。贤智走诺争下车，逍遥纵傲世所趋。君不返兮谥为愚！咨海贾兮，贾尙不可为，而又海是图！死为险魄兮，生为贪夫。亦独何乐哉？归来兮，宁君躯！

### 第三十七 惩咎赋

【`晁氏曰：惩咎赋者，柳宗元之所作也。贞元十九年，宗元为监察御史里行，时年三十三矣。王叔文、韦执谊用事，二人奇其才，引纳禁中，与计议，擢礼部员外郞，欲大用之。俄而叔文败，宗元与刘禹锡等七人俱贬，而宗元为永州司马。元和十年，乃徙柳州刺史以卒。初，宗元窜斥崎岖蛮瘴闲，堙阨感郁一寓于文，为离骚数十篇。惩咎者，悔志也。其言田：「苟余齿之有惩兮，蹈前烈而不颇。」后之君子，欲成人之美者，读而悲之。`】  

惩咎愆以本始兮，孰非余心之所求。处卑污以闵世兮，固前志之为尤。始余学而观古兮，怪今昔之异谋。惟聪明为可考兮，追骏步而遐游。洁诫之旣信直兮，仁友蔼而萃之。日施陈以系縻兮，邀尧舜与之为师。上睢盱而混茫兮，下驳诡而怀私。旁罗列以交贯兮，求大中之所宜。曰道有象兮，而无其形。推变乘时兮，与志相迎。不及则殆兮，过则失贞。谨守而中兮，与时偕行。万类芸芸兮，率由以宁。刚柔弛张兮，出人纶经。登能抑枉兮，白黑浊清。蹈乎大方兮，物莫能婴。奉吁谟以植内兮，欣余志之有获。再征信乎策书兮，谓炯然而不惑。愚者果于自用兮，惟惧夫诚之不一。不顾虑以周图兮，专兹道以为服。谗妬构而不戒兮，犹断断于所执。哀吾党之不淑兮，遭任遇之卒迫。势危疑而多诈兮，逢天地之否隔。欲图退而保己兮，悼乖期乎曩昔。欲操术以致忠兮，众呀然而互吓。进与退吾无归兮，甘脂润乎鼎镬。幸皇鉴之明宥兮，累郡印而南适。惟罪大而宠厚兮，宜夫重仍乎祸谪。既明惧乎天讨兮，又幽栗乎鬼责。惶惶乎夜寤而书骇兮，类鹿濩秬之不息。凌洞庭之洋洋兮，溯湘流之沄沄。飘风击以扬波兮，舟摧抑而回邅。日霾涌以昧幽兮，黝云涌而上屯。暮屑窣以淫雨兮，听嗷嗷之哀猿。众乌萃而啾号兮，沸洲渚以连山。漂遥逐其讵止兮，逝莫属余之形魂。攒峦奔以纡委兮[^二]，束汹涌之崩湍。畔尺进而寻退兮，荡洄汩乎沦涟[^三]。际穷冬而止居兮，覊累棼以萦缠。哀吾生之孔艰兮，循凯风之悲诗。罪通天而降酷兮，不殛死而生为。逾再岁之寒暑兮，犹贸贸而自持。将沉渊而陨命兮，讵蔽罪以塞祸。惟灭身而无后兮，顾前志犹未可。进路呀以划絶兮，退伏匿又不果。为孤囚以终世兮，长拘挛而轗轲。曩余志之修蹇兮，今何为此戾也？夫岂贪食而盗名兮，不混同于世也。将显身以直遂兮，众之所宜蔽也。不择言以危肆兮，固群祸之际也。御长辕之无桡兮，行九折之峨峨。却惊棹以横江兮，溯凌天之腾波。幸余死之已缓兮，完形躯之既多。苟余齿之有惩兮，蹈前烈而不颇。死蛮夷固吾所兮，虽显宠其焉加。配大中以为偶兮，谅天命之谓何。

### 第三十 闵生赋

【`晁氏曰：闵生赋者，柳宗元之所作也。宗元雅善萧俛，在江岭间贻书言情云：宗元与罪人交十年，官以是进，辱在附会。今天子定邪正，海内皆欣欣怡愉，而仆与四五子者沦陷如此，岂非命欤？然居治平，终身为顽人之类，犹有少耻，未能尽忘：此盖以叔文辈为罪人；顽人，谓己耻辱，虽在困事当云尔者，然悔厉极矣。其曰「闵吾生之险阨兮，纷丧志以逢尤」，盖自以生之不幸，丧志而为此云。`】  

闵吾生之险阨兮，纷丧志以逢尤。气沈郁以杳眇兮，涕浪浪而常流。膏液竭而枯居兮，魄离散而远游。言不信而莫余白兮，虽遑遑欲焉求？合喙而隠志兮，幽默以待尽。为与世而斥缪兮，固离披以颠陨。骐骥之弃辱兮，驽骀以为骋。玄虬蹶泥兮，畏避鼃黾。行不容之峥嵘兮，质魁垒而无所隠。鳞介槁以横陆兮，鸱啸羣而厉吻。心沈抑以不舒兮，形低摧而自愍。肆余目于湘流兮，望九疑之垠垠。波淫溢以不返兮，苍梧郁其蜚云。重华幽而野死兮，诅莫得其伪真。屈子之悁微兮，抗危辞以赴渊。古固有此极愤兮，矧吾生之藐艰。列往则以考己兮，指斗极以自陈。登高岩而企踵兮，瞻故邦之殷辚。山水浩以蔽亏兮，路蓊勃以扬氛。空庐颓而不理兮，翳丘木之榛榛。块穷老以沦放兮，匪魑魅吾谁邻？仲尼之不惑兮，有垂训之谟言。孟轲四十乃始持心兮，犹希勇乎黝贲。顾余质愚而齿减兮，宜触祸以阽身。知徙善而革非兮，又何惧乎今之人！噫禹绩之勤备兮，曾莫理夫兹川。殷周之廓大兮，南不尽夫衡山。余囚楚越之交极兮，邈离絶乎中原。壤污潦以坟洳兮，蒸沸热而恒昬。戏凫鹳乎中庭兮，蒹葭生于堂筵。雄虺蓄形于木杪兮，短狐伺景于深渊。仰矜危而俯栗兮，弭日夜之拳孪。虑吾生之奠保兮，忝代德之元醇。孰眇躯之敢爱兮，窃有继乎古先。神明之不欺余兮[^四]，庶激烈而有闻。冀后害之无辱兮，匪徒盖乎曩愆。

### 第三十九 梦归赋

【`晁氏曰：梦归赋者，柳宗元之所作也。宗元旣贬，悔其年少气鋭，不识几微，久幽不还，复贻其所知许孟容书，其略云：立身一败，万事瓦裂，坟墓不埽，宅三易主。恐一日死，旷坠先绪。意托孟容以少北者，故作梦归赋。初言览故都乔木而悲，中言仲尼欲居九夷、老子适戎以自释，末云首丘鸣号，示终不忘其旧。当世怜之，然众畏其才髙，竟废不复云。`】  

罹摈斥以窘束兮，余惟梦之为归。精气注以凝冱兮，循旧郷而顾怀。夕余寐于荒陬兮，心慊慊而莫违。质舒解以自恣兮，息愔翳而愈微。欻腾踊而上浮兮，俄滉瀁之无依。圆方混而不形兮，颢醇白之霏霏。上茫茫而无星辰兮，下不见夫水陆。若有鉥余以往路兮，驭儗儗以回复。浮云纵以直度兮，云济余乎西北。风纚纚以惊耳兮，类行舟迅而不息。洞然于以弥漫兮，虹蜺罗列而倾侧。横冲飙以荡击兮，忽中断而迷惑。灵幽漠以瀄汨兮，进怊怅而不得。白日邈其中出兮，阴霾披离以泮释。施岳渎以定位兮，互参差之白黑。崩腾上下以恛惶兮，聊按衍而自抑。指故都以委坠兮，瞰郷闾以修直。原田芜秽兮，峥嵘榛棘。乔木摧解兮，垣庐不饰。山嵎嵎以岩立兮，水汩汩以漂激。魂恍恍若有无兮，涕浪浪以陨轼。类曛黄之黭漠兮，欲周流而无所极。纷若喜而佁儗兮，心回互以壅塞。锺鼓喤以戒旦兮，陶去幽时开寤。罾蔚蒙其复体兮，孰云桎梏之不固？精诚之不可再兮，余无蹈夫归路！伟仲尼之圣德兮，谓九夷之可居。惟道大而无所入兮，犹流游乎旷野。老聃遁而适戎兮，指淳茫以纵步。蒙庄之恢怪兮，寓大鹏之远去。苟远适之若兹兮，胡为故国之为慕？首丘之仁类兮，斯君子之所誉。乌兽之呜号兮，有动心而曲顾。胶余哀之莫能舍兮，虽判析而不悟。列兹梦以往复兮，极明昬而告愬。

### 第四十 吊屈原文

【`晁氏曰：吊屈原文者，柳宗元之所作也。原没，贾谊适湘，初为赋以吊原。至杨雄，亦为文，而颇反其辞，自投诸江以吊之。谊愍原忠，逢时不祥，以比鸾风、周鼎之窜弃；雄则以义责原何必沉身。二人者不同，亦各从志也。乃宗元得罪，与昔人离谗去国者异，太史公所谓虞卿非穷愁亦不能著书以自见于世者。故补之论宗元之吊原，殆囷而知悔者，其辞惭矣。`】  

后先生盖千祀兮，余再逐而浮湘。求先生之汨罗兮，擥蘅若以荐芳。愿荒忽之顾怀兮，冀陈辞而有明。先生之不从世兮，惟道是就。支离抢攘兮，遭世孔疚。华虫荐壤兮，进御羔褏。牝鸡咿嚘兮，孤雄束咮。哇咬环观兮，蒙耳大吕。堇喙以为羞兮，焚弃稷黍。犴狱之不知避兮，宫庭之不处。陷涂藉秽兮，荣若绣黼。榱折火烈兮，娭娭笑语[^五]。谗巧之哓哓兮，惑以为咸池。便媚鞠恧兮，美愈西施。谓谟言之怪诬兮，友寘瑱而远违。匿重痼以讳避兮，进俞缓之不可为。何先生之凛凛兮，厉针石而从之？仲尼之去舍鲁兮[^六]，曰吾行之迟迟。柳下惠之直道兮，又焉往而可施？今夫世之议夫子兮，曰胡隠忍而怀斯？惟达人之卓轨兮，固僻陋之所疑。委故都以从利兮，吾知先生之不忍。立而视其覆坠兮，又非先生之所志。穷与达固不渝兮，夫唯服道以守义。矧先生之悃愊，滔大故而不贰。沉璜瘗佩兮，孰幽而不光？荃蕙蔽匿兮，胡久而不芳？先生之貌不可得兮，犹髣髴其文章。托遗编而叹喟兮，涣余涕之盈眶。呵星辰而驱诡怪兮，夫孰救于崩亡？何挥火雷电兮[^七]，苟为是之荒茫！耀姱辞之曭朗兮，世果以是之为狂。哀余衷之坎坎兮，独蕴愤而增慯。谅先生之不言兮，后之人又何望？忠诚之旣内激兮，抑御忍而不长。芉为屈之几何兮，胡独焚其中肠？吾哀今之为仕兮，庸有虑时之否臧！食君之禄畏不厚兮，悼得位之不昌。退自服以默默兮，曰吾言之不行。旣偷风之不可去兮，怀先生之可忘！

### 第四十一 吊苌弘文

【`晁氏曰：吊苌弘文者，柳宗元之所作也。苌弘字叔，周灵王之贤臣，为刘文公之属大夫。敬王十年，刘文公与弘欲城成周，使告于晋：魏献子莅政，悦苌弘而与之，合诸侯于狄泉。卫彪傒曰：「苌弘其不殁乎！周诗有之曰：『天之所坏，不可支也。』及范、中行之难，周人杀苌弘。」庄周云：「苌弘肔，藏其血，三年而化为碧。」盖语其忠诚然也。宗元哀弘之以忠死，故吊云。」`】  

有周之羸兮，邦国异阔。臣乘君则兮，王易为侯。威强逆制兮，郁命转幽。疹蛊胶密兮，肝胆化仇。奸权蒙货兮，忠勇以刘。伊时云幸兮，大夫之羞。呜呼危哉！河渭溃溢兮，横躯以抑。嵩髙坼陊兮，举手排直。压溺之不虑兮，坚刚以为式。知死不可挠兮，明章人极。夫何大夫之炳烈兮，王不寤夫谗贼。卒施快于剽狡兮，怛就制乎强国。松柏之斩刈兮，蓊茸欣植。盗骊折足兮，罢驽抗臆。鸷鸟之髙翔兮，孽狐惴而不食。窃畏忌以羣朋兮，夫孰病百而申一？挺寡以校众兮，古圣人之所难。矧援羸以威慠兮，兹固蹈殆而违安。杀身之匪予戚兮，闵宗周之不完。岂成城以夸功兮，哀清庙之将残。嫉彪子之肆诞兮，弥皇览以为谩。姑舍道以从世兮，焉用夫考古以登贤！指白日以致愤兮，卒颓幽而不列。版上帝以飞精兮，黮寥廓而殄絶。朅冯云以羾愬兮，终冥冥以郁结。欲登山以号辞兮，愈洋洋以超忽。心冱涸其不化兮，形凝冰而自栗。图始而虑末兮，非大夫之操。陷瑕委厄兮，固衰世之道。知不可而愈进兮，誓不偷以自好。陈诚以定命兮，侔贞臣与为友。比干之以仁类兮，缅辽絶以不羣。伯夷殉洁以莫怨兮，孰克轨其遗尘？苟端诚之内亏兮，虽耆老其谁珍？古固有一死兮，贤者乐得其所。大夫死忠兮，君子所与。呜呼哀哉兮！敬吊忠甫。

### 第四十二 吊乐毅

【`晁氏曰：吊乐毅文者，柳宗元之所作也。乐毅，其先曰乐羊。燕昭王以子之之乱而齐大败燕，眧王怨齐，未尝一日而忘报齐也。乃先礼郭隗，而毅往委质焉，以为上将军，下齐七十余城。田单闲之，毅畏诛，遂西降赵。以书遗燕惠王曰：「臣闻圣贤之君，功立而不废，故着于春秋；蚤知之士，名成而不毁，故称于后世。」宗元伤毅之有功而不见知，而以谗废也，故吊云。`】  

大厦之慕兮，风雨萃之。车亡其轴兮，乘者弃之。呜呼夫子兮，不幸类之。尚何为哉？昭不可留兮，道不可常。畏死疾走兮，狂顾傍徨。燕复为齐兮，东海洋洋。嗟夫子之专直兮，不虑后而为防。胡去规而就矩兮，卒陷滞以流亡！惜功美之不就兮，俾愚昧之周章。岂夫子之不能兮，无亦恶是之遑遑！仁夫对赵之悃款兮，诚不忍其故邦。君子之容与兮，弥亿载而愈光。谅遭时之不然兮，匪谋虑之不长。跽陈辞以陨涕兮，仰视天之茫茫。苟偷世之谓何兮，言余心之不臧！

### 第四十三 乞巧文

【`晁氏曰：乞巧文者，柳宗元之所作也。传曰：周鼎铸倕而使吃其指，先王以见大巧之不可为也。故子贡教抱瓮者为桔槔，用力少而见功多，而抱瓮者羞之。夫鸠不能巢，拙莫比焉，而屈原乃曰：「雄鸠之鸣逝兮，吾犹恶其佻巧。」原诚伤世浇伪，固诋拙以为巧`[^八]`，意昔之不然者，今皆然矣，甚之也。柳宗元之作，虽亦闵时奔骛，要归诸厚，然宗元愧拙矣。`】  

柳子夜归自外庭，有设祠者，𩜾饵声香，蔬果交罗，插竹垂绥，剖瓜犬牙，且拜且祈。怪而问焉。女𨽻进曰：「今兹秋孟七夕，天女之孙将嫔于河鼓。邀而祠者，幸而与之巧，驱去蹇拙，手目开利，组纴缝制，将无滞于心焉。为是祷也。」柳子曰：「苟然欤？吾亦有所大拙，傥可因是以求去之。」乃缨弁束衽，促武缩气，旁趋曲折，伛偻将事，再拜稽首称臣而进曰：「下上之臣，窃闻天孙，专巧于天，轇轕璇玑，经纬星辰，能成文章，黼黻帝躬，以临下民。钦圣灵、仰光耀之日久矣。今闻天孙不乐其独得，贞卜于玄龟，将蹈石梁，款天津，俪于神夫，于汉之濵。两旗开张，中星耀芒，灵气翕歒，兹辰之良。幸而弭节，薄游民间，临臣之庭，曲听臣言：臣有大拙，智所不化，医所不攻，威不能迁，寛不能容。乾坤之量，包含海岳，臣身甚微，无所投足。蚁适于垤，蜗休于殻；龟鼋螺蚌，皆有所伏。臣物之灵，进退唯辱。仿佯为狂，局束为谄，吁吁为诈，坦坦为忝。他人有身，动必得宜，周旋获笑，颠倒逢嘻。己所尊昵，人或怒之。变情徇势，射利抵巇。中心甚憎，为彼所奇。忍仇佯喜，恱誉迁随。胡执臣心，常使不移？反人是己，曾不惕疑。贬名絶命，不负所知。抃嘲似傲，贵者启齿。臣旁震惊，彼且不耻。叩稽匍匐，言语谲跪。令臣缩恧，彼则大喜。臣若效之，瞋怒丛己。彼诚大巧，臣拙无比。王侯之门，狂吠狴犴。臣到百步，喉喘颠汗。睢盱逆走，魄遁神叛。欣欣巧夫，徐入纵诞。毛羣掉尾，百怒一散。世途昬险，拟步如漆，左低右昂，鬬冒冲突。鬼神恐悸，圣智危栗。泯为直透，所至如一。是独何工，纵横不恤。非天所假，彼智焉出？独啬于臣，馆使玷黜。沓沓骞骞，恣门所言。迎知喜怒，默测憎怜。摇唇一发，径中心原。胶加钳夹，誓死无迁。探心扼胆，踊跃拘牵。彼虽佯退，胡可得旃！独结臣舌，喑抑御冤。擘眦流血，一辞莫宣。胡为赋授，有此奇偏？眩耀为文，琐碎排偶。抽黄对白，啽咔飞走。骈四俪六，锦心绣口。宫沉羽振，笙簧触手。观者舞恱，夸谈雷吼。独溺臣心，使甘老丑。嚚昬莽卤，朴钝枯朽。不期一时，以俟悠久。旁罗万金，不鬻弊帚。跪呈豪杰，投弃不有。眉矉頞蹙，喙唾胸欧。大赧而归，塡恨低首。天孙司巧，而穷臣若是，卒不余畀，独何酷欤？敢愿圣灵悔祸，矜臣独艰。付与姿媚，易臣顽颜。凿臣方心，规以大圆。拔去呐舌，纳以工言。文词婉软，步武轻便。齿牙饶美，眉睫增妍。突梯卷脔，为世所贤。公侯卿士，五属十连。彼独何人，长享终天！」言讫，又再拜稽首，俯伏以俟。至夜半，不得命，疲极而睡，见有青褏朱裳，手持绛节而来告曰：「天孙告汝，汝词良苦，凡汝之言，吾所极知。汝择而行，嫉彼不为。汝之所欲，汝自可期。胡不为之，而诳我为！汝唯知耻，谄貌淫词，宁辱不贵，自适其宜。中心已定，胡妄而祈？坚汝之心，密汝所持。得之为大，失不污卑。凡吾所有，不敢汝施。致命而升，汝愼勿疑！」呜呼！天之所命，不可中革。泣拜欣受，初悲后怿。抱拙终身，以死谁惕！

### 第四十四 憎王孙文

【`晁氏曰：憎王孙文者，柳宗元之所作也。离骚以虬龙鸾凤托君子，以恶禽臭物指谗佞，而宗元放之焉。`】  

湘水之浟浟兮，其上羣山。胡兹郁而彼瘁兮，善恶异居其闲。恶者王孙兮善者猨，环行遂植兮止暴残。王孙兮甚可憎！噫，山之灵兮，胡不贼旃？跳踉叫嚣兮，冲目宣龂。外以败物兮，内以争羣。排鬬善类兮，哗骇披纷。盗取民食兮，私己不分。充嗛果腹兮，骄傲驩欣。嘉华美木兮硕而繁，羣披竞啮兮枯株根。毁成败实兮更怒喧，居民猒苦兮号穹旻。王孙兮甚可僧！噫，山之灵兮，胡独不闻？猨之仁兮，受逐不校。退优游兮，惟德是效。廉来同兮圣囚，禹稷合兮凶诛。羣小遂兮君子违，大人聚兮孽无余。善与恶不同郷兮，否泰旣兆其盈虚。伊细大之固然兮，乃祸福之攸趋。王孙兮甚可憎！噫，山之灵兮，胡逸而居？

### 校勘记

[^一]:蛇首狶鬣。「狶」，原作「稀」，据古逸本、扫叶本、成化本改。
[^二]:攒峦奔以纡委兮。「峦」，原作「栾」，据扫叶本改。
[^三]:荡洄汩乎沦涟。汩，原作「泊」，据古逸本、扫叶本、成化本、四库本改。
[^四]:神明之不欺余兮。「神明」，古逸本、扫叶本、成化本作「明神」。
[^五]:娭娭笑语。「语」，扫叶本作「舞」。
[^六]:仲尼之去舍鲁兮。古逸本、扫叶本、成化本无「舍」字。
[^七]:何挥霍雷电兮。「雷电」上，扫叶本有「夫」字。
[^八]:固诋拙以为巧。「诋」，原作「抵」，据扫叶本、成化本、四库本改。