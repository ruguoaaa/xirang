离骚草木疏
  


　　钦定四库全书

　　集部一

　　离骚草木疏

　　楚辞类

　　提要

　　臣等谨案离骚草木疏四巻宋吴仁杰撰仁杰有古周易巳著录是编末有仁杰庆元丁巳自序谓梁刘杳有草木疏二巻见于本传其书巳亡杳疏凡王逸所集者皆在焉仁杰独取二十五篇疏之其大旨谓离骚之文多本山海经故书中引用每以山海经为断若辨夕揽洲之宿莽句引朝歌之山有莽草焉为据驳王逸旧注之非其说甚辨然骚人寄兴义不一端琼枝若木之属固有寓言澧兰沅芷之类亦多即目必举其随时抒望触物兴怀悉引之于大荒之外使灵均所赋悉出伯益所书是泽畔行吟主于侈其博赡非以写其哀怨是亦好奇之过矣然其征引宏富考辨典核实能补王逸训诂所未及以视陆玑之疏毛诗罗愿之翼尔雅可以方轨并驾争骛后先故博物者恒资焉迹其赅洽固亦考证之林也此本为影宋旧钞末有庆元庚申方灿跋又有校正姓氏三行盖仁杰官国子学録时属灿刋于罗田者旧板散佚流传颇罕写本仅存亦可谓艺林之珍笈矣

　　乾隆四十六年二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　离骚草木疏巻一

　　（宋）呉仁杰 撰

　　荪荃

　　荃不察余之中情兮王逸注荃香草以喻君也恶数指斥尊者人君被服芬香故以香草为喻洪庆善曰荃与荪同庄子得鱼忘荃崔音孙云香草可以饵鱼疏曰荪荃也九歌荪桡荪壁皆一作荃荪不察余之中情荪何为兮愁苦数惟荪之多怒荪独宜兮为民正荪详聋而不闻愿荪美之可全皆以喻君也沈存中云香草之类大率多异名所谓兰荪即今菖蒲是也东坡先生石菖蒲赞引本草注云生下湿地大根者乃是昌阳不可服韩退之云訾医师以昌阳引年欲进其狶苓也不知退之即以昌阳为菖蒲耶抑谓其似是而非不可以引年也仁杰按本草菖蒲久服轻身不忘延年不老一名昌阳谓石上菖蒲花也汉武帝内传云九疑仙人闻中岳有石上菖蒲食之长生故来采之抱朴子云韩藂服菖蒲十三年身上生毛日视书万言皆诵之冬袒不寒菖蒲须得石上一寸九节紫花尤善故李卫公平泉草木记有芳荪诗自注云茅山溪中谓之溪荪其花紫色又寄茅山孙錬师诗云石上溪荪发紫茸陶隠居乃云乐闲溪侧有名溪荪者根形气色极似石上菖蒲而叶正如蒲无脊俗人误呼此为石菖蒲诗咏多云兰荪正谓此也又云生下湿地大根者名昌阳陈藏器云水菖蒲一名昌阳一名白昌即今之溪荪也根色正白陶以菖蒲昌阳溪荪为三物陈别出菖蒲而以昌阳溪荪为一物皆误也图经云菖蒲叶一二尺长中心有脊状如劔无花实此与抱朴子李卫公所云不同盖石上菖蒲无剑脊而有紫花者为昌阳昌黎盖曰引年当用溪荪若进稀苓则谬矣本草别说云今阳羡山中生水石间者其根上略无少泥土极紧细一寸不啻九节二浙人家以瓦石器种之旦暮易水则茂近方多用石菖蒲必此类也其池泽所生肥大节疎恐不可入药唯可作果盘盖气味不烈耳雷公云勿用泥菖夏菖二件根如竹根鞭气秽味腥又陈藏器云水菖生水畔与石上菖蒲都别大而臭则知菖蒲种类甚多生下湿地者曰泥菖夏菖生溪水中者曰水菖生石上者为石菖蒲而石上者又自有三种焉经所载生蜀地叶作剑脊而无花一也别说所载生阳羡山中不作剑脊有花而黄二也卫公所载生茅山溪石上亦不作剑脊而花紫三也抱朴子以紫花为尤善即所谓昌阳溪荪者也如溪荪自是石菖蒲一类中尤颕耳药有君臣佐使而此为君离骚又以为君喻良有以也诸家以此种叶不作剑脊遂谓非真其实不在此如泥菖虽复叶作剑脊亦安所用耶大抵菖蒲生溪石上自然根硬节宻暴乾坚实而辛香与泥菖水菖不可同日而语也昌阳名谓彼乌足以当之越繇王闽侯遗江都王荃葛服虔曰荃音荪细葛也臣瓉曰荃香草也颜思古谓字本作絟音千全切又千劣切今筩布之属服虔二说皆非此误以絟为荃耳

　　芙蓉

　　制芰荷以为衣兮雧芙蓉以为裳王逸注芙蓉莲华也言已进不见纳裁芰荷合芙蓉为衣裳被服愈洁修善益明尔雅荷芰蕖其茎茄其叶蕸其本蔤其华菡萏其实莲其根藕其中的的中薏郭璞注芙蕖别名芙蓉江东名荷茎下白蒻在泥中者为蔤房为莲邢昺云今江东人呼荷华为芙蓉北方人便以藕为荷亦以莲为荷或用其母为华名或用根子为母叶号此皆名相错习俗传误也陆玑云莲青皮里白子为的的中有青为薏味甚苦本草藕实一名水芝舟一名莲图经云叶名荷圆径尺余其华未发为菡萏已发为芙蓉其根藕幽州人谓之光旁惟苦薏不可食叶中蒂谓之荷鼻其的至秋表皮黑而沈水者为石莲惟盐卤能浮之仁杰按苏鹗演义云芙蓉花之最秀异者一名水白一名水华色有红白青黄大者至百叶濂溪先生云陶渊明爱菊世人爱牡丹予独爱莲之出淤泥而不染濯清涟而不夭中通外直不蔓不枝香逺益清亭亭浄植可逺观而不可亵翫焉菊花之隠逸者也牡丹花之富贵者也莲花之君子者也

　　菊

　　夕飡秋菊之落英又春兰兮秋菊王逸注英华也言已食菊之落英以香净自润泽也五臣云取其香洁以合已之徳洪庆善引魏文帝云芳菊合乾坤之纯和体芳芬之淑气故屈原悲冉冉之将老思飱秋菊之落英辅体延年莫斯之贵仁杰按山海经女几之山其草多菊尔雅蘜一名治蘠郭云今之秋华菊本草云菊一名日精一名女节一名女华一名女茎一名更生一名周盈一名延年一名阴威陶隠居云菊有两种一种茎紫气香而味甘叶可作羮食一种青茎而大作蒿艾气味不堪食者名薏图经云南阳亦有两种白菊叶大似艾茎青根细花白蕋黄其黄菊叶似桐蒿花蕋都黄然今服饵家多用白者南京又有一种开小花花瓣下如小珠子谓之珠子菊入药亦佳正月采根三月采叶五月采茎九月采花十一月采实颍川人呼白菊为回蜂菊汝南名荼苦蒿上党及建安顺政郡并名羊欢河内名地薇髙斋诗话载东坡跋王荆公诗云秋英不比春英落而荆公自谓取离骚经落英之意按落英固有意义然以为飘零满地金则过矣东坡诗又有谩遶东篱嗅落英之句亦用骚经语者落之义非陨落之落尔雅释诂文俶落权舆始也郭璞引访予落止为证盖成王访羣臣扵庙中谋始即政之事邢昺乃云落者木落陨坠之始失义矣西溪丛语引宋书符瑞志沈约云落英也类篇云英草荣而无实者此言食秋菊之叶耳其说恐亦未然尔雅华荂荣也荣而不实者谓之英月令仲夏木堇荣谓扵此时着花也菊叶固可食然按本草采叶在三月今云秋菊则非食叶之时矣着花在八九月落英云者谓始华之时故沈存中云采药用花者取花初敷时菊性喜寒惟寒则开早唐太宗诗云细叶抽轻翠圆花簇嫩黄东坡亦云菊黄中之色香味和正花叶根实皆长生药也北方随秋之早晩大约至菊有黄花乃开独岭南不然至冬至乃盛发岭南地暖百卉造作无时而菊独后开考其理菊性介烈不与百卉盛衰须霜降乃发而岭海常以冬至微霜故也其天性髙洁如此宜其通仙灵也近世菊品最多有金铃珠子桃花等种类不同东坡取朱逊之之说云当以黄为正余皆可鄙盖本之月令也今服食家多用白菊然逊之之说亦自有理抱朴子云南阳郦县山中有甘谷谷上左右皆生甘菊菊花堕其水中水为变居民食甘谷水无不寿考故司空王畅太尉刘寛太傅袁□为南阳太守县月送甘谷水四十斛西京杂记云九月九日饮菊花酒令人延寿菊花舒时并采茎叶杂黍米酿之至来年九月始熟就饮焉图经云河内以八月合花収暴乾浸酒中服之今诸州菊花酒其法得扵此

　　芝

　　采三秀兮扵山间王逸注三秀谓芝草也尔雅苬芝邢昺曰瑞草名也一歳三华一名苬一名芝论衡云芝生扵土土气和故芝草生思玄赋冀一年之三秀近时王令逢原作藏芝赋序云离骚九歌自诗人所纪之外地所常产所同识之草尽矣而芝后独遗说者遂以九歌之三秀为芝予以其不明又其辞曰适山而采之芝非独山草盖未足据也洪庆善曰本芝引五芝经云皆以五色生于五岳又淮南云紫芝生扵山而不能生于盘石之上则芝正生于山间耳逢原之说岂然乎仁杰按礼记芝栭庾蔚云无华叶而生者曰芝栭卢氏云芝木也王肃云无华而实者名栭皆芝属也庾又云芝栭应是一物今春夏生于木可用为葅贺氏以为二物云栭软栗芝木椹也孔颕达以贺氏为非按尔雅栵一名栭郭璞云子如细栗江东呼栭栗则芝自芝栭自栭也本草五芝之外别出紫芝云唐本注云多黄白稀有黑青者诸方所献白芝未必华山黑芝又非常岳然紫芝最多非五芝类陶隠居云芝皆似草俗所稀见其族种甚多形色瓌异并载芝草图中今状所用紫芝是朽木株上所生状如木檽抱朴子云赤者如珊瑚白者如截肪黑者如泽漆青者如翠羽黄者如紫金而皆光明洞彻如坚氷也又云木芝者松栢脂沦地千歳化为茯苓万歳其上生小木状如莲花名曰木威喜芝夜视有光持之甚滑爇之不焦本草赤芝生霍山陶隠居云南岳本是衡山汉武帝始以小霍山代之非正也此则应生衡山按尚书大传尔雅诸书皆以霍为南岳仁杰尝扵两汉刋误辨正其事

　　兰

　　纫秋兰以为佩王逸注行清洁者佩芳言已修洁乃取江离芷兰以为被服博采众善以自约束也又滋兰之九畹言行仁义勤身自勉犹莳众香也又兰藉则以荐肴兰汤则以洁濯兰旌兰枻则以为居室器用之餙皆以自喻也本草有兰草泽兰二物兰草一名水香一名水兰泽兰一名虎兰一名龙枣一名虎蒲颜师古注司马相如赋云兰即今泽兰也陶隠居云兰草都梁是也水经云零陵郡都梁县西小山有渟水其中悉生兰草緑叶紫茎盛洪之荆州记亦云都梁县山下有水生兰草名为都梁因山为号也洪庆善云泽兰如薄荷微香荆湘岭南人家多种之此与兰草大抵相类但兰草生水傍叶光润尖长有岐阴小紫花红白而香五六月盛而泽兰生水泽中及下湿地苗髙二三尺叶尖微有毛不光润方茎紫节七月八日开花带紫白色此为异耳诗方秉蕑兮陆玑蕑即兰也其茎叶似药草泽兰广而长节中赤髙四五寸汉诸池苑及许昌宫中皆种之可着粉中藏衣着书中辟白鱼文选云秋兰被涯汪云秋兰香草秋时盛也近时刘次庄乐府集云离骚曰纫秋兰以为佩又曰秋兰兮青青緑叶兮紫茎又曰春兰兮秋菊今沅澧所生花在春则黄在秋则紫然而春黄不若秋紫之芬馥也由是知屈原真所谓多识鸟兽草木而能尽究其所以情状者欤三刘汉书刋误云兰今管城多有之泽兰自别一种草非兰也兰苗如麦门冬而长大花黄紫两色山谷云兰生深山丛薄之中不为无人而不芳含香体洁平居与萧艾同生而不殊清风过之其香蔼然在室满室在堂满堂所谓含章以时发者也然兰蕙之才徳不同兰似君子蕙似士大槩山林中十蕙而一兰也离骚曰予既滋兰之九畹又树蕙之百亩招魂风光转蕙泛崇兰以是知楚人贱蕙而贵兰矣又畦留夷与掲车兮杂杜蘅与芳芷仁杰按说文畹三十亩也畦五十亩也如此则兰为亩者二百七十蕙百亩留夷以下五十亩盖兰为上蕙次之留夷之属为下所贵者不厌其多而所贱者不必多山谷言贱蕙贵兰之意则是其所以为贵贱之意则失之矣兰俗呼为燕尾香煮水以浴疗风故又名香水兰夏小正五月蓄兰为沐浴也故曰浴兰兮芳兰固可用浴而不可食顷闻蜀士云屡见人醉渇饮瓶中兰花水吐利而醒者又峡中储毒以药人兰花为第一乃知甚美必有甚恶兰为国香人固服媚之又当爱而知其恶也离骚以兰为不可恃亦不为无说

　　石兰

　　疏石兰兮为芳被石兰兮带杜蘅折芳馥遗所思王逸注所思谓清洁之士若屈原洪庆善曰兰草生水旁泽兰草生水泽中山兰生山侧似刘寄奴叶无稏不对生花心微黄赤楚有秋兰春兰石兰王逸皆曰香草不分别也仁杰按石兰即山兰也兰生水旁及水泽中而此生山侧荀子所谓幽兰花生扵深林者自应是一种故离骚以石兰别之又一种曰马兰生泽旁如泽兰气臭本草注云楚词以恶草喻恶人北人见其花呼为紫菊以其花似菊而紫也按东方朔七谏云蓬艾亲入御于床笫兮马兰踸踔而日加本草注所引盖谓是也

　　蕙

　　岂惟纫夫蕙茝既替余蕙纕兮荷纕兮蕙带凡此皆以为服饰也薜茘栢兮蕙绸擗蕙櫋兮既张此则以为屋饰也皆取香洁自修饰之意蕙肴蒸兮兰藉则取其芬芳以为俎羞也又植蕙之百亩则以喻贤人君子欲其众也洪庆善引本草云洁草一名蕙草山海经云薫草麻叶而方茎陈藏器云此即是零陵香黄鲁直说与此异仁杰按山海经天帝之山下多菅蕙又升山其草多藷藇蕙郭璞注蕙香草兰属或以蕙为薫叶失之则蕙与薫叶本非一种广雅云蕙草緑叶紫花今兰叶与花亦然故景纯以为兰属如山谷谓兰蕙丛出莳以沙石则茂沃以汤茗则芳是所同也至其发花一干一华而香有余者兰也一干五七华而香不足者蕙也蕙虽不若兰其视椒榝则逺矣然则兰蕙盖略相似但以着花多少为别耳本草扵薫香外别出蕙实云生鲁平泽五月花味辛香正应是兰蕙之蕙此说是也

　　芷芳

　　扈江离与辟芷兮王逸注扈被也言已修洁乃取江离辟芷以为衣被采众善以自约也畦留夷与掲车兮杂杜蘅与芳芷王逸注言杂植芳芷徳行弥盛也芷葺兮荷屋以芷覆屋也又浴兰兮沐芳洪庆善曰白芷一名芳香以此沐浴洁濯之谓也李白亦有此作曰沐芳莫弹冠浴兰莫振衣处世忌太洁至人贵藏晖与此意异仁杰按本草白芷名芳香又名泽芬陶隠居云东阁甚多道家以此香浴又用合香也嘉佑图经云今所在多有之吴地尤多根长尺余白色枝干去地五寸以上春生枝叶婆娑紫色阔三指许花白微黄入伏后结子立秋后苗枯按集韵芷渚市切香草也同音茝字草名蘼芜也今离骚茝多作芷盖茝有芷音读者乱之茝音芷者谓蕲茝也蕲茝又见本草

　　茝药

　　岂惟纫夫蕙茝洪庆善曰茝白芷也又揽木根以结茝庆善引荀子兰槐之根为芷注谓苗名兰槐根名芷然则木根与苗皆喻本也又辛夷楣兮药房王逸注药白芷也五臣云以馨香为房之饰善庆曰本草白芷楚人谓之药博雅曰芷其叶谓之药又刘向九叹莞芎弃扵泽洲王逸注莞苻蓠也庆善引本草白芷一名莞一名苻蓠尔雅莞苻蓠注云蒲也仁杰曰芳草固多异名白芷一物而离骚异其名者四曰芷曰芳曰茝曰药按本草朱字神农本经云白芷一名芳香此固不疑至黒字云一名■〈艹嚣〉一名苻蓠叶名蒚麻乃诸医以尔雅蒚而益者也是岂足据哉郭璞注尔雅莞苻蓠其上蒚云今西方人呼蒲为莞江东谓之苻蓠用之为席其上台别名蒚说文茝字解云■〈艹嚣〉也■〈艹嚣〉字解云楚谓之蓠晋谓之■〈艹嚣〉齐谓之茝又山海经号山草多药■〈艹嚣〉山草多药郭璞注药即■〈艹嚣〉盖谓之蓠者苻蓠也■〈艹嚣〉茝特齐晋方言之异而药与蒻■〈艹嚣〉文有详畧耳如苨一名茋苨苕一名陵苕也则知离骚所谓茝药者指莞蒲言之非白芷别名审矣陆徳明诗音义云莞草丛生水中本草注云白芷生下湿地则茝药与芷判然二物抑又可见诸家之说非也顾野王蒿字解云蒲蒚今蒲头有台台上有重台中出黄即蒲黄也本草有香蒲及蒲黄条即所谓莞苻蓠茝药者也香蒲一名睢一名醮唐本注云此则甘蒲作荐者山南名此为香蒲而谓昌蒲为臭蒲也春嫩叶未出水时红白色茸茸然周礼以为葅生噉之甘脆至夏抽梗扵丛叶中花抱梗端谓之蒲厘花中蘂屑细若金粉谓之蒲黄筛其粉后有赤滓谓之蒲萼又败蒲席条陶隠居云人家所用席皆是莞草而荐多用蒲唐本注云席荐一也晋齐间人谓蒲荐为蒲席亦曰蒲盖谓藁作者为荐尔山南江右以机上织者为席席下重厚者为荐仁杰按莞蒲有大小二种尔雅莞苻蓠之外又有■〈艹庳〉鼠莞注云亦莞属繊细似龙须可以为席盖唐本草所谓香蒲可为荐者莞苻蓠也机上织者鼠莞也郑康成诗笺下莞小蒲之席孔颕达诗疏谓康成云莞小蒲也者以莞蒲一草之名而司几筵有筦筵蒲筵则有小大之异为席有精麤故得为两种席也设席麤者在下美者在上诸侯祭祀之席以莞加蒲明莞细而用小蒲也陆徳明莞草江南以为席形似小蒲而实非盖以莞加蒲者谓莞苻蓠为蒲谓■〈艹庳〉鼠莞为莞也鼠莞小扵苻蓠故别之曰小蒲下莞上簟者谓莞苻蓠为而不伦鼠莞也徳明谓莞茎圎即鼠莞耳又谓似小蒲而非何哉山海经亦有大小蒲之别孟子之山其草多蒲又贾超之山其中多龙修郭注龙须也似莞而细出山石穴中茎倒垂可以为席是也又太行无逢之山祠用丹藻苗瘗之郭注藻聚藻苗香草兰之类以山海经他文推之如曰祠用一璋玉或曰用一藻玉或曰用一璧或曰用一璧一珪使藻苗为二物当如珪璧之文云用一藻一苗可也又郭注藻玉云玉有符彩者或曰盛玉藻藉也谓玉有藻彩良是如或人之说则藻藉与玉为二物矣按泰冒之山浴水出焉其中多藻玊观此则或人之说不攻自破例以藻玊则藻苗当是一物郭说失之藻为茝曰藻茝者以其生扵水中又尔雅有蕲茝故以别之耳集韵茝字诸市切云草名蘼芜也又昌玄切云草名■〈艹嚣〉茝音训当如是别曹宪博雅以药为芷叶按注南唐书云舞者身如秋药之被风则药至秋犹茂今白芷立秋后即枯故东方朔七谏云捐芷药与杜蘅王褒九怀云芷室兮药房以芷药齐称而并举之其为二物明甚宪与逸其失同科

　　杜蘅

　　杂杜蘅与芳芷王逸注言已积累众善以自饰复植杜蘅杂以芳芷芬香益畅也又芷葺兮荷屋缭之兮杜蘅谓以荷为屋以芷覆之又以杜蘅缭之也又被石兰兮带杜蘅折芳馨兮遗所思五臣云所思谓君也喻已被带忠直又以嘉言而纳扵君仁杰按山海经天帝之山有草状似葵臭如蘼芜名曰杜蘅尔雅杜一名土卤郭璞云杜蘅也本草杜蘅香人衣体三月发根陶隠居云根叶都似细辛惟气小异耳唐本注云叶似葵形如马蹄故俗云马蹄香生山之阴水泽下湿地根似细辛白芷等今俗以及已代之及已独茎茎端四叶开白花殊无芳气有毒不可乱杜蘅也图经云杜若一名杜蘅或疑是杜若据郭注云似葵而香故知是此杜蘅也江淮间皆有之今人用作浴汤及衣香甚佳根麤黄白色春初于宿根上生苗蒿二三寸茎如麦藁粗细窠每上有五七叶或八九叶别无枝蔓又如叶茎间罅内芦头上贴地生紫花结实如豆大窠内有碎子苗叶俱青沈存中云东方南方所用细辛皆杜蘅也黄白拳局而脆乾则作团非细辛也细辛出华山极细而直深紫色味极辛嚼之习习如椒其辛更甚扵椒本草云细辛水渍令直是以杜蘅伪为之也

　　蘼芜

　　秋兰兮蘼芜五臣云皆喻怀忠洁也洪庆善引尔雅蕲茝蘼芜郭璞云香叶小如萎蔫状管子五沃之土生蘼芜仁杰按山海经洞庭之山其草多蘼芜号山其草多芎藭本草芎藭一名胡藭一名香果其叶名蘼芜似蛇床而香骚人借以为譬又蘼芜条云一名薇芜一名江离芎藭苗也陶隠居云今出歴阳节大茎细状如马衔谓之马衔芎芜蜀中亦有而细苗名蘼芜蜀本图经云苗似芹胡荽軰呉氏云叶香细青黒文赤如藁本冬夏丛生五月华赤七月实黑茎短两叶唐本注云此有二种一如芹叶一如蛇床香气相似嘉佑图经云其苗四五月间生其叶倍芗或莳扵园庭则芬馨满径七八月开白花关中出者俗呼为京芎惟形块重实作雀脑状者佳谓之雀脑芎扈江离与辟芷王逸注江离香草名洪庆善云司马相如赋被以江离揉以蘼芜乃二物也本草蘼芜一名江离江离非蘼芜也犹杜蘅一名杜若也杜蘅非杜若也颜师古注引郭璞云江离似水荠张勃云江离出海水中正青似乱髪郭恭义云离赤叶未知孰是今无识之者仁杰按说文江离蘼芜也郭璞山海经注芎藭一名江离则芎藭也江离也蘼芜也三者异名而同实庆善以相如赋疑之按淮南子云夫乱人者若芎藭之与藁本蛇床之与蘼芜亦以芎藭与蘼芜并称相如赋又云芎藭昌蒲江离蘼芜泥则此芎藭蘼芜亦不得为一物矣

　　杜若

　　采芳洲兮杜若将以遗兮下女王逸注女喻以已之俦匹言已愿徃芬芳之洲取杜若以与忠正之人思与同志也又搴汀洲取杜若将以遗夫逺者逸注逺者谓髙贤隠士言已犹求髙贤之士以香草遗之与共修道徳也华采衣兮若英逸注若杜若也言衣此以自洁清洪庆善云尔雅荣而不实者谓之英本草杜若一名杜蘅一名杜连一名白连一名白苓一名若芝陶隠居云今处处有之叶似姜而有文理根似髙良姜而细味辛香又絶似蔙蕧根殆欲相乱叶小异耳唐本注云苗似廉姜生阴地根似髙良姜全少辛味陶所注旋复根即真杜若也蜀本图经云苗似山姜花黄赤子赤色大如麻子中似豆蔲嘉佑图经云此草一名杜蘅而中品自有杜蘅条杜蘅尔雅所谓土卤者也杜若广雅所谓楚蘅者也其类自别然古人多相类引用九歌云采芳洲兮杜若又离骚杂杜蘅与芳芷王逸軰皆不分别但云香草也仁杰按华若香草名此言以华色之草为衣而以杜若为饰耳也善以荣而不实为释亦非是诗二毛重英毛注英饰也集韵以羽饰矛曰英又诗朱英緑縢言以朱为英饰羔裘晏兮三英粲兮此谓英为裘饰如上文羔裘豹饰耳毛公以三英为三徳其说恐误欧阳公曰三英当时述羔裘之美程氏曰三英若五紽之类自是衣服礼仪制度郑景望少卿谓英者出缝线之饰云

　　芰

　　制芰荷以为衣王逸注芰菱也秦人曰薢若仁杰按尔雅蓤一名蕨攗字林楚人名蓤曰芰可食国语屈到所嗜俗云■〈艹陵〉角是也本草有芰实蜀本图经云生水中叶浮水上其花黄白色嘉佑图经云花落而实生落向水中乃熟一种四角一种两角两角中又一嫩皮而紫色者谓之浮■〈艹陵〉王安贫武陵记两角曰■〈艹陵〉三角四角曰芰通谓之水栗杜牧之晩晴赋云复引舟扵深湾忽八九之红芰姹然如妇敛然如女今■〈艹陵〉花色黄白而叶緑故反离骚云衿芰茄之緑衣又三都赋云緑芰泛涛而浸淫牧之所云似误以芰为芙蓉花也周官聚敛疏财郑康成云疏财百草根实可食贾公彦云百草或取根谓若■〈艹陵〉芡之属取实谓若榛栗之属按芡实可食根亦可作蔬茹呉中谓之离头菜至■〈艹陵〉则可食者实耳非根也

　　蘦

　　微霜降而下沦矣悼芳草之先蘦王逸作零云古本作蘦扬子云反离骚云愍吾累之众芬兮扬烨烨之芳苓遭季夏之凝霜兮庆夭顇而丧荣颜师古曰苓香草名仁杰曰以反骚文意考之古本作蘦为是悼芳草之先蘦言微霜之降未及恶草而芳草中先及蘦也反骚字作苓者诗采苓毛公苓大苦也尔雅苓一名大苦郭璞注作甘草也蔓延生叶似荷青黄茎赤有节节有枝相当或云似地黄邢昺疏引诗云采苓采苓首阳之颠是也蘦与苓字虽异而音义同本草有甘草条谓为国老云一名蜜甘一名美草一名蜜草一名虂草生河西川谷陶隠居云今出蜀汉诸夷中赤皮断理看之坚实者是又有紫甘草细而实国老即帝师之称虽非君为君所宗嘉佑图经云春生青苗髙一二尺叶如槐叶七月开紫花似柰冬结实角子如荜豆根长者三四尺麤细不定干下有横梁梁下皆细根也首阳山在河东蒲坂县乃今甘草所生处而先儒所说苗叶与今全别岂种类有不同者乎沈存中云本草注引尔雅蘦大苦甘草也蔓生叶似荷青赤此乃黄蘗也其味极苦故谓之大苦非甘草也甘草枝叶悉如槐髙五六尺但叶端微大而糙涩似有白毛实如相思角四五角作一本生熟则角拆子如小扁豆极坚齿嚼不破按本草黄蘗根味苦藤生髙三四尺根及茎似小桑存中意以大苦不应味甘耳然先儒亦自有说尔雅啮一名苦堇邢昺疏曰本草云味甘此云苦者古人语犹甘草谓之大苦也

　　离骚草木疏巻一

　　●钦定四库全书

　　离骚草木疏巻二

　　（宋）呉仁杰 撰

　　荼

　　故荼荠不同亩兮王逸注荼荠不同亩而俱生以言忠侫亦不同朝而俱用也尔雅荼苦菜邢昺疏菜味苦而可食者也本草苦菜一名荼菜一名选一名游冬生益州凌冬不死桐君録云三月生扶疎六月花从叶出茎真黄八月实黒实落根长生冬不枯陶隠居云今茗极似此疑即是茗一名荼又令人不眠亦凌冬不雕而嫌其止生益州益州乃有其菜正是苦■〈艹识〉耳又巴东间别有真荼火煏作巻结亦令人不眠恐或是此又白英条一名榖菜陶云益州有苦菜土人专食之皆壮健无病疑或是此唐本注引诗云谁谓荼苦又堇荼如饴皆苦菜异名也陶谓之茗茗乃木类殊非菜流尔雅释草云荼苦菜释木云槚苦荼二物全别又颜氏家训按易通卦验元图曰苦菜生扵寒秋经冬歴春夏乃得成叶似苦苜而细断之有白汁花黄似菊此则与桐君略同所在有之苦■〈艹识〉乃龙葵耳俗亦名苦菜非荼也蜀本图经云春花夏实至秋复生花而不实陈藏器云苦■〈艹识〉叶极似龙葵但龙葵子无殻苦■〈艹识〉子有殻苏云是龙葵其考据误也人亦呼为小苦■〈茸毛〉颜师古刋谬正俗云苦菜主疗诸病功力甚多茗草岂有此効桐君所说正得体状今呉蜀谓苦菜者即尔雅所谓■〈艹识〉黄蒢耳仁杰按诗采苦正义曰此荼也陆玑云苦菜生山田及泽中得霜味脆而美所谓堇荼如饴者按此菜诸家之说不一谓味似苦苣者是也陶所云苦■〈艹识〉盖苦参别名颜所云■〈艹识〉叶似酸浆江东以作葅食者■〈艹识〉与堇不同又本草唐本别出茗苦■〈艹梌〉条尔雅荼槚二释此以荼与荠合言之则荼荠皆当为草东坡诗周诗记苦荼茗饮出近世似亦误指荼为苦荼耳夏小正四月取荼以为君荐盖荼荠所以异者荼始苦而终甘荠则初食便甘又孟夏当阳长阴消之极而是月苦菜秀荠麦枯则知荼阳物也荠阴物也是又不同亩而俱生之义又尔雅委叶味辛且苦亦谓之荼周颂以薅荼蓼荼蓼即委叶也苏鹗演义云紫叶者为香荼青叶者为青荼又茅搜亦谓之荼诗有女如荼国语望之如荼皆与此名同体殊也孙氏齐民要术音义云苣今叶皱而圆者谓之苦■〈艹贾〉叶长而光者谓之生菜畦种之甘脆胜野生者

　　薜茘

　　薜茘柏兮蕙绸王逸注薜茘香草柏插壁也言已居家以薜茘搏饰四壁以香洁自修饰也罔薜茘兮为帷言已为帷帐也贯薜茘之落蘂逸注贯累此香草执持忠正也五臣云贯拾也仁杰按山海经小华之山其草萆茘状如乌韭而生石上亦縁木而生郭璞注萆茘香草也蔽戻两音本草有络石嘉佑图经云今在处有之僧寺及人家亭圃山石间种以为饰叶圆细如橘正青冬夏不雕其茎蔓延节青处即生根须包络石上以此得名花白子黒薜茘木莲地锦石血皆其类也薜茘与此极相类但茎叶麤大如藤状木莲更大如络莲房地锦叶如鸭掌蔓着地上随节有根石血极与络石相类但叶头尖而色赤又药性论云土鼓藤小儿取扵地打作鼓声李邕名为常春藤日华子云常春藤一名龙鳞薜茘或以扬雄反骚言巻薜芷与若蕙汉书房中歌言都茘遂芳疑薜与茘本二物故尔雅有薜山蕲而山海经有萆茘萆字与薜音义不同按离骚云令薜茘以为理兮惮举趾而缘木则薜茘固一物耳广雅以山蕲为当归非缘木而生者也

　　女萝

　　被薜荔而帯女萝王逸注女萝菟丝也尔雅唐蒙女萝女萝莵丝又蒙王女邢昺疏唐也蒙也女萝也莵丝也玉女也一物五名诗茑与女萝施于松栢毛传云女萝菟丝松萝也本草松萝一名女萝陶隠居云东山甚多生杂木上而以松上者为真此外又出兔丝子条云一名兔芦一名唐蒙一名玉女一名赤网一名兔虆蔓延草木上陶隠居云田野墟落中甚多皆浮生草苎麻蒿上旧言下有茯苓上有兔丝今不必尔抱朴所云兔丝初生根形如兔又云兔丝之草下有伏兔之根无此根则丝不得生于上然实不属也日华子云莵丝苗茎似黄麻线多附田中草被纒死或生一丛如席草开花结子不分明如碎黍米粘颜师古急就章注云黄而细者为兔丝麤而色浅者为兔芦仁杰按尔雅以女萝为一物本草以为二物古诗与君为新婚免丝附女萝白居易诗君为女萝草妾作兔丝华二诗皆用本草之说秦少游诗女萝覆石蔓黄华按松萝正青兔丝黄而有华则少游即以兔丝为女萝自用尔雅诗传之说耳淮南子云下有茯苓上有兔丝许氏注云茯苓千歳松脂也兔丝生其上而无根一名女萝陆玑云今兔丝蔓连草上生黄赤如金今药兔丝子是也非松萝松萝自蔓生松上枝正青与兔丝殊异则许氏陆玑之说又相背驰按茯苓兔丝皆出扵松则松萝一名菟丝王逸之说为是若蓝苎麻蒿上所生疑自是一种如杜若与杜蘅也山海经姑媱之山帝女化为茎草其叶胥成其华黄其实如菟丘郭注菟丘菟丝也则菟丝又谓之菟丘矣

　　菌

　　杂申椒与菌桂王逸注菌蕙也叶曰蕙根曰薫洪庆善曰博雅云菌薫也其叶谓之蕙则菌与蕙一种也下文别言蕙茝又云矫菌桂以纫蕙则菌桂自是一物本草有菌桂正圆如竹菌一作箘其字从竹仁杰按山海经有桂山榣山郭璞注山多桂及榣木因名云尔又有衡山菌山桂山郭云菌音芝菌之菌又云衡山有菌桂桂圆似竹见本草按菌与桂为两物如桂与榣也山海经孟子之山其草多菌蒲盖桂之似竹者曰菌桂其字从竹菌蒲之菌其字从草渠可强牵合而一哉陈藏器云本草菌桂字本作筒故方有筒桂后人误书为菌九叹云菀蘼芜与菌若九怀云菌阁兮蕙楼皆以菌蕙为一物七谏云饮菌若之朝露兮结桂木而为室又以菌与桂上下句分使逸以为薫草良是然不当以叶为蕙郭璞注山海经蓇蓉叶如蕙云蕙香草兰属或以蕙为薫叶失之盖谓是也山海经浮山有草曰薫草麻叶而方茎赤华而黒实其臭如蘼芜今按本草熏草一名蕙草陶隠居云俗呼燕草状如茅而香者为熏草陈藏器云蕙即蕙根一名燕草又香蒲条陶隠居云是薫草又云是燕麦然香蒲不作麻叶唐本云薫草不载为药録云薫草叶如麻两两相对按本草别出零陵香条云生零陵山谷叶如罗勒南越志名燕草又名薫草引山海经熏草云即零陵香也图经云生下湿地常以七月中旬开花至香古方但用薫草而不用零陵香盖山海经所谓菌与熏草离骚经所谓菌皆此物也虽一名蕙草诸家或以根或以叶为之其实不然本草别有蕙实正如杜若一名杜蘅而别有杜蘅不相似也本草当合熏草零陵香为一条而蕙实自为一条可也沈存中云蕙即零陵香葢循陈藏器之误耳王度记云诸侯鬯酒以熏大夫以兰芝则薫草之贵在兰之上

　　茹

　　揽茹蕙以掩涕兮王逸注茹柔耎也五臣云茹臭也蕙香草以喻忠正洪庆善云玉篇茹柔也一曰草茹五臣以茹为香误矣吕氏春秋曰以茹驱蝇蝇至而不可驱则茹之又为臭贩之名非香也周少隐云茹之为食也诗曰柔则茹之崔骃达旨辞曰或木茹而长饥与上古未有火化饮血茹毛则茹为食明矣此言茹蕙犹言食秋菊耳蕙可茹兰可食皆取其中心怀服忠正如嗜草木之芳香也曰揽茹蕙以淹涕者言揽所茹之蕙伤已中心嗜好惟盛德之馨香而不见知于时也仁杰按茹香草名也本草名柴胡一名地熏一名山菜其叶名芸蒿辛香可食吕氏春秋云菜之美者阳华之芸淮南子云草可以死复生陶隐居云今出近道如前胡而强仓颉解诂云芸蒿春秋有白蒻长四寸图经云二月生苗甚香茎青紫叶似竹叶稍紫亦有似邪蒿亦有似麦门冬而短七月开黄花根赤色芦头有赤毛如鼠尾月令仲冬之月芸始生皇氏云应阳气而出杂礼图云芸蒿也叶似邪蒿夏小正十二月采芸为庙采也颜师古急就章注云芸蒿生熟皆可啖沈存中云中人藏书用芸今人谓之七里香者是也叶类豌豆作小丛生其叶极芬香叶间微白如粉污辟蠧殊验南人采置席下能去蚤虱曽得数株于文潞公家移植秘阁按存中所云与本草小异尔雅疏云权一名黄华郭注云今谓牛芸草为黄华叶似苜蓿说文亦云芸草也似苜蓿然则牛芸云者亦芸类郭以时验而言之存中之言殆此类耳

　　紫

　　荪壁兮紫坛王逸注紫贝为室坛仁杰按山海经阚泽多茈羸注紫色螺也固可用紫贝解然与上下文所云荷室椒堂桂栋兰橑药房蕙槾不类九歌鱼鳞屋兮龙堂紫贝阙兮珠宫扵此用紫贝则宜紫坛之紫盖紫草也山海经劳山多茈草注云一名茈戾中染紫尔雅藐一名茈草根可以染紫说文茈草也将此切本草紫草条云一名紫丹一名紫芙苗似兰香茎赤节青二月有花紫白色秋实白生砀山及楚地紫石花条云紫一作茈古紫茈通文苑作紫贝阙兮珠宫今本作朱王逸云朱丹其宫恐当以珠字为正贾思勰云种紫宜软良之地沙地亦善性耐水必须髙田三月种九月刈

　　华

　　华采兮若英仁杰按上下文浴兰汤兮沐芳华采衣兮若英兰也芳也华也若也四者皆香草洪庆善以芳为白芷固当至以华采为五色采则因王逸误而莫之能正山海经单狐之山多华草漨水出焉尔雅葭一名华说文葭苇之未秀者诗葭菼掲掲正义引尔雅葭芦菼薍云大车传以菼为芦之初生则毛意以葭菼为一陆玑云薍或谓之荻以今语验之则芦薍别草也芦苇之初生其名为葭稍大为芦长成乃名苇耳本草芦根条其花名蓬嘉佑图经云其状似竹而叶抱茎生无枝花白作穗若茅花根亦若竹根而节疏尔雅芦为葭华郭璞云芦苇也谓葭为薕似萑而细髙数尺江东人呼为薕谓葭为薍似苇而小实中江东呼为乌蓲其华皆名葭所谓芦苇通一物也蒹今作薕者是也菼今以薪爨者是也今人罕能别蒹葭与芦苇又北人以苇与芦为二物水傍下湿所生者皆为苇甚细而长指人家池圃所植者为芦其干差大深碧色者谓之碧芦亦难得其笋味小苦堪食集韵采与彩通文色也诗蒹葭苍苍言其色之青华为芦之未秀盖尤青嫩之时西京杂记太液池邉皆是雕胡紫萚之类长安人谓葭芦之未解叶者为紫萚云

　　苽

　　设苽梁只王逸注苽梁蒋实谓雕胡也言有苽梁之饭芬香且柔滑也仁杰按本草菰根注云蒋草也江南人呼为茭草蜀本图经云生水中叶似蔗荻久根盘厚夏月生菌堪噉名菰菜三年已上心中生台如藕白软中有黑脉亦堪噉名菰梁也陈藏器云菰菜杂鲫鱼为羮解酒毒生江东地泽菰葑上吕氏春秋云菜之美者越路之菌是也晋张翰见秋风起思之菰首生菰蒋草心至秋如小儿臂更有一种小者擘肉如墨名乌郁人亦食之嘉佑图经云叶如蒲苇軰春生笔谓之茭白歳久者生台如儿臂谓之菰手今云菰首非是尔雅出隧一名蘧蔬郭璞云似土菌正谓此也南方人谓兰为菰亦缘此义其台中黒者谓之茭郁两浙下泽处菰根结久则并土浮于水上谓之菰葑刈去其叶便可耕莳其苗有茎梗者谓之菰蒋草至秋结实乃雕胡米也古人以为美馔今饥岁人犹采以当粮西京杂记云太液池邉皆是雕胡紫萚緑节蒲丛之类菰之有米者长安人谓之雕胡菰之有首者谓之緑节是也广志云菰以作席涅扵蒲贾思勰炊菰米法云菰榖盛苇囊中捣瓷器为屑勿令作末纳韦囊中令满版土揉之取米一□可用升半炊如稻米按髙诱注吕氏春秋云越簵之箘谓竹笋也与陈藏噐所云意味颇差

　　莼

　　脍苴莼只王逸注苴莼蘘荷也又九叹蘘荷注莼苴也洪庆善曰莼普各匹沃二切或作莼非是仁杰按说文蘘荷一名葍蒩博雅莼苴蘘荷也集韵平声莼殊伦切水葵也通作莼又入声莼字二切如上蘘荷也刘氏汉书刋误论上林赋巴苴云苴莼苴也此文云苴莼者苴谓葍苴莼谓水葵盖二物也蘘荷自许叔重以前一名葍蒩至齐梁间犹呼覆葅覆葍音同俚俗讹耳逸作楚词章句在说文后不知何縁以葍为莼曹宪博雅乃在隋世遵用逸说而已就逸说言之蘘荷一名莼苴而此以苴莼为文莼为水葵明矣本草莼味甘三月至八月名丝莼霜降以后至十二月名瑰莼味苦涩取以为羮犹胜杂菜蜀本图经云生水中叶似鳬葵浮水上采茎堪噉花黄白子紫色茎细如钗贾思勰种莼法云近陂湖者可扵湖中种之近流水者可决水为池种之水深则茎肥而叶少浅则叶多而茎瘦性易生不耐污粪秽入池即死又有石莼生南海石上南越志云似紫菜色青

　　苹

　　白苹兮骋望与佳期兮夕张五臣云以喻张设忠正以待君命又乌萃乎苹中仁杰按集韵薲或作苹大荇也山海经昆仑之丘有草曰薲其状如葵其味如葱吕氏春秋曰菜之美者昆仑之薲尔雅苹一名萍其大者苹注水中浮萍江东谓之薸本草水薸条陈藏器云水萍有三种大者曰萍叶圆阔寸许叶下有一点如水沫一名芣菜陆玑草木疏云其麤大者谓之苹季春始生可糁蒸为茹苏恭云大曰苹中曰荇菜即鳬葵也小者浮萍生沟渠间丘光庭云湖州图经谓为不滑莼谬矣尔雅苹大萍左传苹蘩蕰藻之菜然则苹为萍类根不植泥生于水上今之呼为浮萍者是也此文今本作白苹者非是苹蘩蕰藻之菜孔颕达云蕰藂也蕰藂生故谓之聚藻按蕰音温自是一种水草今淛西之人谓之蕰草取以粪田者是也集韵平声蕰乌昆切蕰水草也宋玉风赋起扵青萍之末此云白苹者丘光庭谓入夏有花其花正白故云或曰苹花夏生而栁恽诗云汀洲采白苹日莫江南春何也曰以此花色白故花时亦可呼为白苹也

　　蒿

　　吴酸蒿蒌王逸注蒿蘩草也尔雅藩皤蒿邢昺疏云皤犹白也诗于以采蘩于沼于沚孔颕达正义引孙炎曰白蒿也然则非水菜言沼沚者谓于其傍采之也本草唐本白蒿注云此蒿叶麤扵青蒿从初生至枯白于众蒿欲似艾者所在有之又云叶似艾上有白毛麤涩俗蓬蒿掌禹锡云蓬蒿可以为葅故诗笺云以豆荐蘩葅陆玑云凡艾白色为皤蒿今白蒿春始生及秋香美可生食又可蒸一名□胡北海人谓之旁勃故大戴礼夏小正传曰蘩游胡旁勃也孟诜云春初蒿最先诸草而生

　　苴

　　脍苴莼只王逸注莼苴蘘荷也仁杰按说文蘘荷一名葍蒩本草有白蘘荷陶隠居云今人呼赤者为蘘荷白者为覆葅同一种耳药用白者蛊中者服其汁并卧其叶即呼蛊主姓名亦主诸溪毒沙虱辈人家种白者亦云辟虵蜀本图经云叶似初生甘蕉根似姜牙其叶冬枯嘉佑图经云今荆襄江淮间多有之春初生其根堪为葅其性好阴在木下者尤美潘岳闲居赋云蘘荷依阴时藿向阳是也史游急就篇云蘘荷冬日藏荆楚岁时记亦云仲冬盖藏蘘以备冬储干寳搜神记云蒋士先中蛊家人密以蘘荷置席下忽笑曰蛊我者张小也乃収小自此解蛊药多用之周礼庶氏以嘉草除蛊宗懔谓嘉草即蘘是也赤者堪噉及作梅果用之苏鹗演义云蘘荷似■〈艹腷〉苴而白■〈艹腷〉苴色紫花生根中花未散时可食久置则销烂不为实矣贾思勰曰蘘荷宜在树阴下二月种之一种永生不须鉏微加粪以土覆其上八月初踏其苗令死不尔根不茂

　　蒌

　　呉酸蒿蒌王逸注蒌香草也尔雅购一名蔏蒌郭璞注蔏蒌蒌蒿也生下田初生可啖江东用羮鱼诗翘翘错薪言刈其蒌陆玑云其叶似艾白色长数寸好生水邉及泽中正月根牙生旁茎正白食之香而脆美其叶又可蒸为茹也

　　薠

　　薠蘅槁而节离王逸注薠草秋生今南方湖泽皆有之洪庆善云薠音烦淮南子云路无莎薠注云薠状似葴上林赋薛莎青薠张楫曰青薠似莎生江湖雁所食南都赋草则藨苎薠莞李善引郭璞山海注云薠青薠似莎而大又七发掩青苹游清风盖引吕氏春秋昆仑之苹又引张楫子虚赋注曰青苹似莎而大仁杰按山海经阴山其草多茆蕃郭璞注蕃音烦青蕃似莎而大盖蕃即薠也薠苹字相近易乱故白苹兮骋望一作薠此薠蘅文亦或作苹按莎草茎叶都似三棱生下田苹叶似荇菜生水中与莎不类似莎者薠也七发注引用良误郑氏周礼巾车注棼蔽云棼读为薠薠麻以为蔽则薠又为麻类

　　胡

　　索胡绳之■〈糹丽〉■〈糹丽〉王逸注香草言纫索胡绳令泽好以善自约世也仁杰按胡谓荤菜也尔雅蒚山蒜说文蒜荤菜也一云菜之美者云梦之荤菜生山中名蒚本草葫味辛陶隠居云今人谓葫为大蒜谓蒜为小蒜以其气类相似唐本注云此物煮为羮臛极俊美图经云今处处有之人家园囿所莳也每头六七瓣初种一瓣当年便成独子葫至明年则复其本矣其花中有实亦葫瓣状而极小尔雅说文所谓蒜荤菜者乃今大蒜也蒚乃小蒜也陆法言切韵曰张骞使西域得大蒜误矣江南有山蒜又有一种似大蒜而多瓣者有荤气彼人谓之■〈艹収〉子江北则无夏小正云十有二月纳卵蒜也者本如卵者也纳者何纳之君也苏鹗演义云卵蒜俗谓之小蒜有十许子共一株二箨幕裹之名胡蒜尤辛又呼大蒜贾思勰云蒜宜良软地九月初种五寸一株二年科皆如拳苏鹗云者二月揠之否则独科而黄中旬鉏之三遍无草亦鉏三遍盖古人虀臼用此洪庆善云胡绳谓草有茎叶可作绳索者按离骚如以蕙为绸杜蘅为缭皆借香草寓意云尔必曰茎叶可为绳索则其说拘矣

　　绳

　　索胡绳之纚纚王逸云绳香草而不能名其物仁杰按绳者绳毒也尔雅盱一名虺床郭璞注蛇床一名马床广雅云一名绳毒一名思益一名枣棘一名墙蘼本草一名蛇粟陶隠居云蛇床子近道田野间甚多花叶正似蘼芜嘉佑图经云似小叶芎藭花白子如黍粒黄白色三月生苗髙二三尺叶青碎作丛似蒿枝每枝上有花头百余结同一窠似马芹类四五月开花又似散水

　　芭

　　传芭兮代舞王逸注芭香草名也洪庆善曰巴且草一名芭蕉仁杰按集韵芭字云芭蕉草名本草有甘草蕉陶隠居云本出广州今东间并有根叶无异惟子不堪食耳蜀本图经云俗呼芭蕉名生江南叶长丈许阔二尺余茎虚软嘉佑图经云今出二广闽中川蜀者有花闽广者实极美可噉他处虽多而作花者亦少近歳都下徃徃种之甚盛皆芭蕉也蕉类亦多甘蕉乃是有子者叶大抵与芭蕉相类但其巻心抽干作花初生大蕚如倒垂菡萏有十数层层皆作瓣渐大则花出瓣中极繁盛红者如火炬谓之红蕉白者如蜡色谓之水蕉其花大类象牙故谓之牙蕉其实亦有青黄之别可曝乾寄逺北土得之以为珍果闽人灰埋其皮令锡滑绩以为布

　　藑茅

　　索藑茅以筳篿王逸注藑茅灵也按尔雅释草云葍藑茅仁杰按说文藑字解云茅葍也一名舜又舜字解云草也楚谓之葍秦谓之藑藑地连阴□则藑茅又谓之舜矣诗颜如舜华陆玑以为木槿者按说文舜字之外别出蕣字解云木堇也古文省故诗即用舜为蕣木堇之舜与夐茅之舜不同也贾思勰云葍一名蔓根幽冀谓之燕葍正白可蒸以御饥汉祭甘泉用之其华有两种一种茎叶细而香一种茎赤气臭风土记曰葍蔓生被树而生味甘一名甘获夏统别传注云获葍也郭璞曰葍华有赤者为藑藑葍一种耳又注葍云大叶白华根如芷正白可啖邢昺释藑茅云华白者即名葍王彦辅尘史云退之雪诗疑是屑琼瑰琼为赤玉此用之不审又晏元献有扬州后土庙玉蘂花诗序云此花因王元之更名琼花按李善文选注琼赤玉也盖王之误晏公拒霜花诗用琼房字红蓼诗用琼粒字正用此说仁杰按琼与璇同有葵营旬宣二切诗报之以琼琚毛公注云琼玊之美者孔颕达曰琼是玉之美名非玉名也书在璇玑孔安国注璇美玉说文于璇字亦云美玉也至琼字乃云赤玉许叔重在毛公孔安国之后不知赤玉之说何所本郭氏尔雅注以藑为赤华亦并縁琼玉之义耳按葍为白华其曰藑者秦楚方言之异非必赤华为琼也推此则后土祠花亦固可以名琼晏公所据李善文选盖本说文之解如此诗言采其葍云恶菜也此云香草者始是贾思勰所分两种白香而赤臭郭氏言赤白花良是顾不当以赤为藑耳

　　掲车

　　畦留夷与掲车尔雅掲车■〈艹乞〉藇仁杰按山海经景山北望少泽多萆藷藇郭璞注根似羊蹄可食今江南单呼为藷音储又刘氏汉书刋误论上林论诸柘云诸山芋字当作藷集韵藇香草■〈艹乞〉藇然则藷为山芋藇为掲车本二物也本草拾遗云掲车味辛生彭城髙数尺白花

　　留夷

　　畦留夷与掲车王逸注留夷香草也洪庆善曰上林赋杂以留夷张楫曰留夷辛夷也颜师古曰留夷香草非辛夷辛夷乃木耳一云留夷药名

　　离骚草木疏巻二

　　●钦定四库全书

　　离騒草木疏巻三

　　（宋）吴仁杰 撰

　　橘

　　后皇嘉植橘徕服兮受命不迁生南国兮王逸注言橘生江南徙种北地则化而为枳屈原自比志志如橘亦不可移洪庆善引广异志云橘为木白华赤实皮既馨香又有善味仁杰按山海经荆山多橘櫾櫾与柚同尚书厥包橘柚锡贡孔安国注小曰橘大曰柚本草橘柚条唐本注云柚皮味甘橘皮味辛而苦柚肉如橘有甘有酸酸者壶甘俗谓橙为柚非也吕氏春秋果之美者有云梦之柚郭璞云柚似橙而大于橘橘柚皆为甘也陈藏器云橘柚类有朱柑乳柑黄柑石柑沙柑朱橘乳橘榻橘山橘黄淡子以乳柑为上永嘉谱又有沙橘绵橘荔枝橘穿橘油橘金橘自然橘冻橘狗橘朱栾香栾包橘蜜覃郑康成说书厥包橘柚乃三物包音普胶切或云蜜覃是也又黄橘早黄橘緑橘嘉佑图经云木髙一二丈叶与枳无辨刺出于茎间夏初生白花六月七月而成实至冬而黄熟可啖今医方用黄橘青橘两物不言柚岂青橘是柚之类乎然黄橘味辛青橘味苦今之青橘似黄橘而小与旧说大小苦辛不类别是一种耳又有一种拘橼如小瓜状皮若橙而光泽可爱肉厚味短而香氛大胜甘橘置衣笥中则数日香不歇闽广江西有之谓之香橼沈存中云本草注橘皮味苦柚皮味甘此误也柚皮极苦不可向口皮甘者乃橙耳陈藏器云旧说江南为橘江北为枳今江南俱有枳橘江北有枳无橘此自是种别非关变也仁杰按周官橘踰淮北为枳地气使然又晏子曰橘生江北为枳水土异也今江北有枳无橘则其说验矣陈氏之说恐未之思也张勃吴録建安郡有橘冬月于木上覆裹之至明年春夏色变青黒味絶美上林赋卢橘夏熟卢黒色也

　　桂

　　杂申椒与菌桂兮岂惟纫夫蕙茝王逸注椒桂皆香木蕙茝皆香草以喻贤者洪庆善云言贤无大小皆在所用又云箘字从竹仁杰按本草有菌桂杜桂桂三种菌桂条云生交趾桂林山谷岩崖间无骨圆如竹陶隠居云仙经用菌桂三重者良唐本注云菌者竹名古方用筒桂者是叶中三道文理紧宻薄如竹蜀本图经云叶似柿叶而尖狭光浄花白蘂黄四月开五月结实木皮青黄薄巻若筒者名筒桂厚硬味薄者名板桂又牡桂条陶隠居云今俗用牡桂状似桂而扁薄皮色黄脂肉甚少气如木兰味亦类桂不知当是别木抑犹是桂之老宿者唐本注云古方用木桂或云牡桂即今木桂及单名桂者是也此桂花子与菌桂同惟根倍长蜀本图经云叶狭长于箘桂一二倍嫩枝谓之桂枝又名肉桂削去上皮曰桂心其厚皮者名木桂又桂条陶隠居云湘州有小桂经云叶似栢叶泽黒皮黄心赤齐武帝时湘州送此木植之芳林苑中今东山有桂皮气麤相类而叶乖异亦能凌冬恐或是牡桂时人多呼月桂正谓皮赤耳唐本注云菌桂表里无毛而光泽牡桂叶长尺许陶云小桂或云其叶小者引经云似栢叶验之殊不相类不知此言从何而出掌禹锡云按此有三种菌桂似柿叶牡桂似枇杷叶此云枇杷叶者陶仕齐为诸王侍读得见此木而言也苏恭但知有二种不能细寻事迹而云陶误陈藏器云箘桂牡桂桂心同是一物皮厚者必嫩薄者必老嫩者辛香兼又筒巻老必味淡自然板薄板薄者即牡桂也筒巻者即箘也古方有筒桂字似箘字后人误书之嘉佑图经云牡桂去皮名桂心今所谓官桂也箘薄如竹大枝小枝皮俱是筒人家园圃亦有种者移植于岭北则气味殊少辛辣三月四月生花全类茱萸九月结实今人多以装缀花果作筵具其叶甚香可用作饮中品又有天竺桂云生西胡国今亦稀有仁杰按尔雅梫一名木桂郭璞注南方呼桂厚皮者为木桂桂叶似枇杷而大白华华而不着子丛生岩岭冬夏常青间无杂木邢昺云牡桂是也按箘桂得名正以其紧薄如竹故以箘簵之菌名之以别木桂厚皮者耳箘桂一名筒桂而木桂一名板桂筒不离竹板不离木大抵以竹言薄木言厚也虽箘筒字近写易误只用箘字其义亦明陈藏器厚嫩老薄之说正尔相反也小山招隠曰攀援桂枝兮聊淹留白乐天去杭日有别萱桂诗云桂有留人名谓此又至苏有东城桂诗云子堕本从天竺寺根盘今在阖闾城自注云旧说杭天竺寺每岁秋中有月桂子堕乐天所云桂意即今所谓木犀者又谓之岩桂故曽文清诗云团圆岩下桂表表木中犀是亦桂之别种然前辈多即以为桂苏养直岩桂诗云已是小山来眼界是也惟兰斋不然赏木犀花有武陵曽识最髙枝之句又长短句云三闾未识孤妍离骚遗恨千年岂欲三闾于桂之外别树岩桂如兰与石芥之比乎

　　椒

　　杂申椒与菌桂又步余马于兰皋兮驰椒丘且焉止息五臣云行息依兰椒不忘芳香以自洁也仁杰按山海经琴鼓之山多椒柘郭璞注椒为木小而丛生下有萆本则蠚死尔雅檓大椒郭璞注云今椒木丛生实大者名为檓诗唐风云椒聊且陆玑疏云椒似茱萸有针刺叶坚而滑泽今成皋诸山间有椒谓之竹叶椒可着饮食中东海诸岛上亦有椒枝叶皆相似子长而不圆甚香其味似橘皮本草有秦椒蜀椒两种蜀椒一名巴椒一名唐藙唐本注云秦椒叶及茎子皆似蜀椒但味短实细掌禹锡云蜀椒出成都秦椒出天水陇西图经云今南北所生一种椒其实大于蜀椒当以实大者为秦椒服食药当用蜀椒蜀椒髙四五尺四月结子无花但生于叶间如小豆颗而圆皮紫赤色此椒及江淮北土皆有之但不及蜀中者皮肉厚气味浓耳又施州有崖椒闽中江东有党子淹藏作果品吴越春秋越以甘蜜圆欓报吴则党之相赠尚矣山海经景山之草亦名秦椒郭注子似椒而细叶是也王逸注申椒云申重也其芳小重之乃香至九章露申辛夷死林薄兮亦以申为重按申当作柛尔雅木自毙曰柛此与申椒义不同贾思勰云椒于二三月移之先作熟穰泥掘出即泥封根埋之又熟时收取黒子四月初畦种之方三寸一子筛土盖其上常浇令润生髙数寸连雨时移之性不耐寒若阳中之树冬须草裹不裹即死其生阴中者少禀寒气则不用裹一木之性寒暑异质所谓习与性成者离骚于椒不能无感亦以此欤

　　松

　　饮石泉兮荫松栢王逸注言己虽在山中犹饮石泉荫松栢饮食居处动以香洁自修饰也五臣云饮清洁之水荫坚实之木仁杰按山海经钱来之山多松元草松节条陶隠居云比来苦脚弱人酿松节酒皆愈松柏皆有脂润又凌冬不雕理为佳物但人多忽近易之耳唐本注云松上緑衣名艾蒳萧炳云有五叶者一丛五叶如钗名五粒松嘉佑图经云今松实作果品其花上黄粉名松黄山人及时拂取作汤甚佳但不堪寄逺五粒字当读为鬣音之误也言每五鬣一叶或有两鬣三鬣者松久则实繁中原虽有然不及塞上者佳崔寔曰正月自朔暨晦可移植松柏杂木髙丽图经云广锡永三州多大松惟五叶者乃结实罗州道亦有之不若三州之富始生谓之松房状如木瓜青润致宻得霜乃拆其实始成而房乃作紫色俗虽果肴羮饼亦用之不可多食令人呕不已又取松之柔条细削成缕搥压成线织而为扇上有花纹不减穿藤之巧又有杉扇惟以白杉木劈削如纸贯以采组相比如羽亦可招风

　　柏

　　饮石泉兮荫松柏仁杰按山海经丹熏之山其上多柏尔雅柏一名椈本草柏实条陶隠居云柏叶实亦为服饵所重唐本注云枝节煮以酿酒主风痹蜀本图经云此用偏叶者今所在皆有嘉佑图经云三月开花九月结子其叶名侧柏出宻州者佳虽与他相类而其叶皆侧向而生道家灵作柏叶汤古柏叶尤竒今益州诸葛孔明庙中大柏木相传是蜀世所植人多采服其味甘香于常柏也

　　辛夷

　　辛夷楣兮药房按本草辛夷一名辛矧一名侯桃一名木房陶隠居云今出丹阳近道形如桃子小时气辛香即离骚所呼辛夷者陈藏器云此花江南地暖正月开北地寒二月开初发如笔北人呼为木笔花其花最早南人呼为迎春掌禹锡按蜀本图经云木髙数仞叶似柿叶而狭长花色白而带紫花落而无子夏杪复着花如小笔又有一种三月花开四月花落子赤似相子花叶与无子者同今苑中有一本髙三四丈花叶一如图经所说身径二尺许去根三尺已来便有枝柯繁茂可爱花落复生叶至夏初还生花经秋歴冬叶落花渐大如有毛小桃至来年正月二月始开花是兴元府进来经二十余载方结实以此推之即是年岁浅者无子非有二种也开花早晩亦随南北节气寒温耳王逸此文注云辛夷香草以作户楣洪庆善云辛夷木大连合抱逸云香草非也又上林赋杂以留夷张楫曰留夷新夷也颜师古曰留夷香草也新夷乃木耳甘泉赋列新雉于林薄服虔曰新雉香草也雉夷声相近颜师古曰新雉即新夷耳为木甚大非香草也其木枝叶皆芳仁杰按韩退之诗辛夷花髙最先开辛夷固木名诸家谓之香草盖亦有说山海经绣山其草多芍药郭璞注云芍药一名辛夷此与逸说相符第本草芍药一名白术一名余容一名犁食一名解仓一名鋋不着辛夷之名不知郭本于何书又芍药毛氏以为香草陆玑疏乃云今芍药无香气非是也未审今何草按日华子云芍药便是芍药花根今芍药花亚于牡丹又牡丹亦谓之木芍药二花不可谓无香气陆氏之说殊不可晓本草又出新雉木条疑甘泉赋所谓新雉自是一种非辛夷也

　　木兰

　　朝搴阰之木兰王逸注木兰去皮不死以喻谗人困己己受天性不可变也仁杰按本草木兰一名林兰一名杜兰皮似桂而香生零陵山谷陶隠居云状如楠皮甚薄而味辛香今益州有之皮厚状如厚朴而气味为胜唐本注云似箘桂叶其叶气味辛香不及桂也蜀本图经云木髙数仞似箘桂叶有三道纵文皮如板桂有纵横文嘉佑图经云此与桂枝全别而韶州所生乃云与桂同是一种取外皮为木兰中肉为桂心盖是桂之一种耳任昉述异记云木兰川寻阳江中多木兰又七里洲中有鲁班刻木兰舟至今在洲中今诗家云木兰舟出于此王彦宾云离骚九歌言蕙兰石兰椒兰幽兰出草也惟兰橑兰栧为木兰谓以此木为欀及柂也按骚人寓意香草以为屋室舟楫之饰耳如荪桡药房荷屋之类皆用此意不可拘酉阳杂俎云木中一岁再发花者惟木兰为然今按木兰四时着花又有四月着花者谓之夏木兰杂俎恐误

　　莽

　　夕揽洲之宿莽仁杰按山海经朝歌之山有莽草焉可以毒鱼郭璞云今用之杀鱼又葌山有木焉其状如裳而赤叶名曰芒草可以毒鱼尔雅葞春草郭璞注引本草云一名芒草按本草莽草一名葞一名春草陶隠居云今东间处处皆有叶青辛烈者良人用捣以和米内水中鱼吞即浮出人取食之无妨莽字一作菵字今俗呼菵草也掌禹锡云今呼菵草郭云芒草所见本异也图经云木若石楠而叶稀无花实一说藤生绕木石开古方皆用菵草今医家取其叶用之甚效此木也而尔雅释草云春草释药曰莽草也郭璞云一名芒草芒菵音近故尔然谓之草者乃蔓生者是也按郭以莽为芒者正以山海经有莽草芒草皆可毒鱼故通之耳此正陶隠居所云用以取鱼与山海经合三闾所称草木多出于山海经此为莽草无疑王逸不见山海经以意言之云草冬生不死者楚人名曰宿莽非也然逸初不指名为巻施草其后郭璞注尔雅巻施草拔心不死乃引离骚云宿莽也是说盖祖于逸所谓冬生不死者其实逸说亦自无所本

　　楸

　　望长楸而太息王逸注长楸大梓言已顾望楚都大梓木而悲叹仁杰按山海经虖勺之山其上多梓又堇理之山多美梓郭璞注云山楸也又阳华之山多苦莘其状如橚郭注橚即楸字也尔雅小叶曰榎大而皵楸郭注楸细叶者为榎樊光云木老而皮麤皵者为楸木少而皮麤皵者为榎又椅梓注云即楸也又楰鼠梓注云楸属也陆玑云其枝叶木理如楸山楸之异者今谓之苦楸本草梓白皮条萧炳云木似桐而叶小花紫日华子云梓皮有数种惟楸梓佳图经云鼠李一名鼠梓然鼠李花实都不相类恐别一物而名同也梓之入药当用有子者楸梓官寺及人家园亭多植之贾思勰云楸梓二本相类白色有角生子者为梓或名子楸或名色楸黄色无子者为栁楸亦呼荆黄楸也楸既无子可于大树四面掘坑取栽移之两步一根两亩一行也韵语阳秋色香韵胜见于杜子美梅圣俞诗要把楸花媚逺天言其色也楸木馨香倚钓矶言其香也紫盖青幢木耸向白玉墀髙艳不近俗直许天人窥言其韵也义采其叶傅疮立愈云

　　黄棘

　　借光景以徃来兮施黄棘之枉策王逸注黄棘棘刺也言愿借神光电景飞注徃来施棘之刺以为马策言其急疾也洪庆善曰言己之所以假延日月徃来天地之间无以自处者以其施黄棘之枉策故也初懐王二十五年与秦盟于黄棘其后为秦所欺卒客于秦今顷襄任用奸回将至亡国是施黄棘之枉策也黄棘地名仁杰按借光景以徃来犹离骚经聊假日以偷乐逸注云神光电景非是又以黄棘为棘刺而不知所据今按山海经苦山有木焉黄华而圆叶其实如兰离骚草木多用山海经九章盖取诸此地名之说误也本草木部有赤棘白棘唐本注引切韵曰棘小枣也花叶茎实俱类枣嘉佑图经云枸杞一名仙人杖而枸杞有针者一名枸棘今此所名黄棘以花黄得名又其实如兰则用为马策者特取其香耳不以刺为嫌也惟椒亦然

　　离骚草木疏巻三

　　●钦定四库全书

　　离骚草木疏巻四

　　（宋）呉仁杰 撰

　　薋

　　薋菉葹以盈室兮王逸注三者皆恶草以喻谗佞盈满于侧薋蒺藜也诗楚楚者薋洪庆善曰今诗薋作茨尔雅亦作茨布地蔓生细叶子有三角薋音甆仁杰按陆法言字书云薋蒺藜诗作茨说文又作荠本草蒺蔾条云一名旁通一名屈人一名止行一名材羽一名升推一名即梨一名茨陶隠居云多生道上子有刺状如蓤而小长安最饶人行多着木屐军家铸鐡作之以布散路易云据于蒺蔾言其凶伤诗云墙有茨不可扫也以刺梗秽集韵薋津私切引博雅云苙■〈艹仇〉薋一曰菜生水中按顾野王云薋菜生水中字从草从赀陆法言亦作薋与集韵不同博雅谓苙为白芷按本草芷无名其叶名蒿宜误以蒿为苙耶

　　菉

　　菉王逸注菉王刍也尔雅菉一名王刍郭璞云菉蓐也今呼鸱脚莎诗瞻彼淇澳菉竹猗猗仁杰按本草以为荩草云叶似竹而细叶薄茎亦圆小俗名菉蓐草

　　葹

　　葹王逸注枲耳也按尔雅巻耳一名苓耳亦云胡枲江东呼为常枲形似鼠耳丛生如盘陆玑诗疏云叶青白色似胡荽白华细茎蔓生四月中生子如妇人耳珰幽州人谓之爵耳本草枲耳一名葹一名地葵一名苍耳一名常思菜陶隠居云一名羊负来者中国无此从外国羊毛中来图经云其实多刺俗呼道人头仁杰按沈约郊居赋云陆卉则紫鳖緑葹是也永嘉志一名兼丝

　　艾

　　户服艾以盈要兮谓幽兰其不可佩王逸注艾白蒿也言楚国户服白蒿以为芬芳反谓幽兰臭恶不可佩以言君爱昵谗佞憎逺忠直而不肯进也仁杰按王度记大夫鬯酒以兰芝庻人以艾则兰艾之分尚矣尔雅艾一名氷台郭璞注即今蒿艾也逸以艾为白蒿按艾蒿与白蒿不同白蒿诗所谓蘩也诗有采蘩有采艾本草有白蒿条又别出艾叶条嘉佑图经云艾初春布地生苗茎类蒿而叶皆白又云白蒿叶上有白毛从初生至枯白于众蒿颇似细艾按蒿与白蒿相似耳便以艾为白蒿则误矣

　　茅

　　兰芷变而不芳兮荃蕙化而为茅五臣云茅恶草以喻谗臣仁杰按说文茅菅也尔雅藗一名壮茅郭璞云白茅属邢昺云茅之不实者也本草茅根条云一名兰根一名茄根一名地菅一名地筋一名兼杜陶隠居云此即今白茅诗云露彼菅茅其根如渣芹甜美嘉佑图经云春生芽布地如针俗间谓之茅针亦可噉夏生白花茸茸然至秋而枯其根玉洁白又有菅亦茅类也陆玑草木疏云菅似茅而滑无毛根下五寸中有白粉者柔韧宜为索沤之尤善其未沤者名野菅诗白茅菅兮

　　萧

　　何昔日之芳草兮今直为此萧艾也洪庆善引颜师古云齐书太祖曰诗人采萧萧即艾也萧自是香蒿古祭祀所用艾即今之灸病者名既不同本非一物诗云彼采萧兮彼采艾兮是也淮南□膏夏紫芝与萧艾俱死萧艾贱草以喻不肖仁杰按祭用鬯酒诸侯以薫大夫以兰芝士以萧庻人以艾谓萧艾为贱草固有自来诗正义引尔雅萧然李巡曰荻一名萧陆玑云今人谓之荻蒿或谓之牛尾蒿似白蒿白叶茎麤科生多者数十茎可作烛有香气故祭祀以脂爇之许叔重以为艾蒿非也郊特牲云既奠然后爇萧注以为取萧祭脂是也

　　葛

　　石磊磊兮葛蔓蔓王逸注言已欲服芝草求之不得但见葛草蔓蔓五臣云亦犹贤哲难逢谄谀者众也仁杰按尔雅葛亦名鸡齐一名鹿藿一名黄斤唐本注云葛根入土五六寸已上者名葛脰微有毒嘉佑图经云春生苗引藤蔓长一二丈紫色叶颇似楸叶而青七月着花似豌豆花不结实根形如臂紫黒色下品有葛粉条即此也又有野葛蔓生出丹州以南叶似柿叶人食之即死岭表録异云野葛毒草也俗呼胡蔓草通名钩吻

　　萹

　　解萹薄与杂菜兮洪庆善引尔雅曰竹萹蓄注云似小梨赤茎节好生道傍本草云亦呼为萹竹萹薄谓萹蓄之成聚者按萹蓄杂菜皆非芳草此言觧篇薄而备芳亦犹宿莽以为交佩也仁杰按郭璞注尔雅菉王蒭及竹萹蓄皆引诗緑竹猗猗为证盖毛公以緑为王刍竹为萹竹也陆玑草木疏云緑竹一草名其茎叶似竹青緑色髙数尺今淇澳傍生此人谓为緑竹孔颕达云此说非也诗有终朝采緑则緑与竹别草故传依尔雅以王刍与萹竹异也按终朝采緑之緑固可指为王刍集韵菉或作■〈艹緑〉云王刍也诗用緑字古文从省耳至竹字则有两音萹竹之竹从勅六切冬生草之竹从张六切字同音异不可紊也淮南云淇卫箘簵汉书下淇园之竹故苏黄门解緑竹诗云今淇上多竹王荆公诗义亦云虚而节直而和皆不用毛氏故训惟离骚菉与萹则正尔用王刍萹竹二物也本草萹蓄条陶隠居云布地上花节闲白叶细緑蜀本图经云叶如竹茎细如钗股嘉祜图经云叶似瞿麦根如蒿根

　　荠

　　故荼荠不同亩兮王逸注言忠佞不同朝也洪庆善云言荼苦荠甘故不同亩而生也尔雅蒫荠实也又菥蓂大荠郭璞注云叶细俗呼为老荠本草荠条云味甘陶隠居云荠类甚多此是今人可食者叶作菹羮亦佳陈士良云实可呼菥蓂又■〈艹折〉蓂条云味辛唐本注引尔雅是大荠然验其味甘而不辛也蜀本云似荠菜而叶细俗呼为老荠陈藏器云大荠即葶苈非■〈艹折〉蓂也仁杰按尔雅蕇葶苈郭璞注实叶皆似芥广雅云又云狗荠嘉佑图经云葶苈初春生苗髙六七寸有似荠根白枝茎青三月开花微黄结角子扁小如黍粒微长黄色此草至夏则枯按月令孟夏之月靡草死郑康成注云旧说靡草荠葶苈之属淮南书云荠冬生夏死董仲舒雨雹对云建巳之月为纯阳不容都无复阴也但阳气之极耳荠麦枯由阴杀也建亥之月为纯阴不容都无复阳也但阴气之极耳荠麦始生由阳升也此说恐未然月令仲冬芸始生荔挺出皇氏云以其俱香草故应阳气而出是月阳气始萌故也若孟冬之月六阴用事荠特乗阴气之盛而生耳非由阳升耳至孟夏六阳用事而荠枯焉是又阳极而然亦非阴杀之故若荠生于仲冬而枯于仲夏乃当如前说耳

　　榝

　　榝又欲充夫佩帏王逸注榝茱茰也似椒而非椒喻似贤而非贤也帏盛香之囊以喻亲近洪庆善曰尔雅椒榝丑菜注云榝似茱茰而小赤色仁杰按本草呉茱茰一名藙陶隠居云礼记名藙而俗中呼为榝子当是不识藙字而呼以榝耳唐本注云尔雅椒属亦有榝名陶误也图经云茱茰结实似椒子嫩时微黄至成熟则深紫尔雅释草云无荑一名蔱蘠本草作■〈艹殿〉塘苏恭云字之误也又释木云无姑其实夷郭璞注无姑姑榆也取皮渍之所谓无荑也图经无荑大气臭按无荑虽气臭有蔱名殊非椒类本草有蔓椒条一名豕椒一名猪椒一名彘椒一名狗椒陶隠居云山野处处有俗呼为椒似椒■〈艹党〉小不香尔一名柿椒按茱萸一名榝子芜荑一名榝蘠蔓椒一名■〈艹柿〉榝三者皆有椒名集韵草名或从草说文云似茱茰许叔重在王逸前故郭璞用许说为正颜师古急就章注亦云茱茰似椒而大则榝但似茱茰耳与茱茰非一物也蔓椒既有狶狗诸名又小不香为此物无疑今呉中谓之臭椒又谓之野椒是也博雅云柷榝欓越椒茱茰也合四物为茱茰尤非

　　篁

　　余处幽篁兮终不见天路险难兮独后来五臣云篁竹丛言己不得见君谗邪蔽塞也洪庆善引汉书篁竹之中注云竹丛也竹田曰篁西都赋云筱簜敷衍编町成篁注篁竹墟名仁杰按尔雅竹有簜有莽有桃枝有邻有簢有筱有箭戴凯之竹谱有筀有棘有箘簵有籦笼有■〈岂〉■〈耶〉有篃有鸡胫广志有攡竹■〈思〉竹■〈曼〉竹云母竹溪竹利竹永嘉谱有慈竹石竹绵筀竹茅竹菡■〈朶〉竹双竹亶竹慈孝竹粘翠竹苦油竹芦栖竹大箴竹一曰月竹公孙竹方竹紫竹江南竹斑竹湘江竹本草有■〈堇〉竹扁竹苦竹甘竹而篁竹在众竹中最其下故见斥于离骚比之谗邪正以其丛薄幽昧蔽塞而巳唐刘寛夫有竹记其略曰有竹丛生日光不透阴气来凝一庭常昏忘时失序病其蔽翳因命斤斧有质微而叶笨■〈尊〉者芟之聚而曲者去之其独立自持者保之去其邪者存其正者其说盖祖离骚之遗意云

　　离骚草木疏巻四

　　●离骚草木疏后序

　　仁杰少喜读离骚文今老矣犹时时手之不但覧其昌辞正以其竭忠尽节凛然有国士之风每正冠敛衽如见其人凡芳草嘉木一经品题者谓皆可敬也因按尔雅神农书所载根茎花叶之相乱名实之异同悉本本元元分别部居次之于椠会萃成书区以别矣夫榝似椒萧艾似■〈艹緐〉与夫紫■〈艹〈幸匊〉〉之似兰及巳之似杜蘅犹夫大佞之于忠乡愿之于徳也得是书形见色屈或庶几焉举无以乱其真昔刘杳为草木疏二巻见于本传其书今亡矣杳疏凡王逸所集者皆在焉而仁杰独取诸二十篇之文故命曰离骚草木疏夫子不云乎诗可以兴可以观可以羣可以怨迩之事父远之事君多识于鸟兽草木之名班固讥三闾怨恨怀王是未知离骚之近于诗而诗之可以怨也刘勰亦讥三闾鸩鸟媒娀女为迂怪诡异之说又王逸注鸩媒谓鸩食虵羽有毒可以杀人者按鸩有二焉瑶碧之山有鸟如雉其名曰鸩郭璞谓此更一种非食蛇者也离骚之文多怪怪奇奇亦非凿空置辞实本之山经其言鹥鸾皇鸩鸟与诗麟驺鳯凰何异勰又何足以知之离骚以芗草为忠正莸草为小人荪芙蓉以下凡四十有四种犹青史忠义独行之有全传也薋菉葹之类十一种傅着巻末犹佞幸奸臣传也彼既不能流芳后世姑使之遗臭万载云岁在庆元丁已四月三日通直郎行国子録河南吴仁杰书

　　●跋

　　国録呉先生以淹该之学从政之暇训释诸书譬引后进不为不多比以离骚草木疏见属刋于罗田县庠吁逺矣哉庆元庚申中秋日河南方灿识
　　州学生张师尹校对罗田县县学长杜醇同校正免解进士蕲州学正充罗田县县学讲书吴世杰校正
