---
title: 卷十四 哀时命
index: true
icon: editor
order: 57
pageview: false
category:
  - 诗藏
  - 楚辞
  - 楚辞补注
tag:
  - 浪漫主义
  - 诗歌
  - 钦定四库全书
  - 集部
---

## 楚词补注巻十四  
  
　　宋　洪兴祖　撰  
  
　　哀时命章句第十四　楚词  
  
  《哀时命》者，严夫子之所作也。夫子名忌，【`忌，会稽吴人，本姓庄，当时尊尚，号曰夫子，避汉明帝讳曰严。一云名忌，字夫子。`】与司马相如俱好辞赋，客游于梁，梁孝王甚奇重之。忌哀屈原受性忠贞，【`一云受命而生。`】不遭明君而遇暗世，斐然作辞，叹而述之，【`一云追以述之。`】故曰《哀时命》也。  

　　哀时命之不及古人兮，夫何予生之不遘时。【`遘，遇也。《诗》云︰遘闵既多。言己自哀生时年命，不及古贤圣之出遇清明之时，而当贪乱之世也。遘，一作遭。闵，一作愍。`】往者不可扳援兮，俫者不可与期。【`言往者圣帝不可扳引而及，后世明王亦不可须待与期，伤生不遇时，遭困厄也。扳，一作攀。俫，一作来。补曰︰扳，与攀同，引也。`】志憾恨而不逞兮，【`憾，亦恨也。《论语》曰：与朋友共，弊之而无憾。逞，解也。补曰︰逞，丑郢切。《说文》︰逞，通也，楚谓疾行为逞。一曰快也。`】杼中情而属诗。【`属，续也。言己上下无所遭遇，意中憾恨，忧而不解，则杼我中情，属续诗文，以敶己志也。杼，一作抒。补曰︰杼，常与切。属，音烛。`】夜炯炯而不寐兮，怀隐忧而历兹。【`言己中心愁怛，目为炯炯而不能眠，如遭大忧，常怀戚戚，经历年岁，以至于此也。炯，一作𤈍。《释文》作炯。隐，一作殷。补曰︰炯，古茗切，光也。炯，俱永切，炎蒸也。隐，痛也。殷，大也。注云大忧，疑作殷者是。`】心郁郁而无告兮，众孰可与深谋？【`言己心中忧毒，而无所告语，众皆谄谀，无可与议忠信也。`】欿愁悴而委惰兮，【`欿，愁貌也。委惰，懈倦也。惰，《释文》作[亻隋]。补曰︰欿，音坎，不自满足意。`】老冉冉而逮之。【`言己欲行忠信而不得进，欿然愁悴，意中懈倦，年复已过，为老所及，而志不立也。`】居处愁以隐约兮，【`居，一作凥。以，一作以。`】志沈抑而不扬。【`言己放于山泽，隐身守约，而志意沈抑，不得扬见于君，而永忧恨也。`】道壅塞而不通兮，【`通，一作达。`】江河广而无梁。【`言己欲竭忠谋，谗邪壅塞而不得达，若临江河无桥梁以济也。`】愿至昆仑之悬圃兮，采锺山之玉英。【`锺山，在昆仑山西北。《淮南》言锺山之玉，烧之三日，其色不变。言己自知不用，愿避世远去，上昆仑山，游于悬圃，釆玉英咀而嚼之，以延寿也。补曰︰《淮南》云︰锺山之玉，炊以𬬻炭，三日三夜而色泽不变，则至德天地之精也。许慎云︰锺山北陆无日之地，出美玉。《援神契》曰︰玉英，玉有英华之色。`】㧛瑶木之橝枝兮，【`㧛，一作掔。橝，一作掸。补曰︰橝，大男切，木名。`】望阆风之板桐。【`板桐，山名也，在阆风之上。言己既登昆仑，复欲引玉树之枝，上望阆风、板桐之山，遂陟天庭而游戏也。板，一作阪。补曰︰《博雅》云︰昆仑虚有三山，阆风、板桐、玄圃。《水经》云︰昆仑三级，下曰樊桐，一名板松；二曰玄圃，一名阆风；上曰层城，一名天庭。《淮南》云︰悬圃、凉风、樊桐，在昆仑阊阖之中。樊，读如饭。`】弱水汩其为难兮，【`《尚书》曰：道弱水至于合黎也。补曰︰汩，音骨，一于笔切。应劭曰：弱水出张掖删丹，西至酒泉合黎，馀波入于流沙。师古曰：弱水谓西域绝远之水，乘毛车以渡者耳，非张掖弱水也。`】路中断而不通。【`言己想得登神山，顾以娱忧，迫弱水不得涉渡，路绝不通，所为无可也。断，一作绝。`】势不能凌波以径度兮，【`以，一作而。度，一作渡。`】又无羽翼而高翔。【`言己势不能为船乘波渡水，又无羽翼可以飞翔，当亦穷困也。`】然隐悯而不达兮，【`悯，一作闵。`】独徙倚而彷徉。【`徙倚，犹低佪也。言己隐身山泽，内自悯伤志不得达，独徘徊彷徉而游戏也。一作仿佯。`】怅惝罔以永思兮，【`以，一作而。补曰︰惝，昌掌切，惊貌。`】心纡𨋎而增伤。【`言己含忧彷徉，意中怅然，惝罔长思，心屈缠痛，苦重伤也。补曰︰𨋎，当作轸。`】倚踌躇以淹留兮，【`以，一作以。`】日饥馑而绝粮。【`蔬不熟曰馑。言己欲踌躇久留，恐百姓饥饿粮食绝乏也。绝，古本作𢇍。粮，一作粻。补曰︰𢇍，古绝字，反𢇍为𦇓。或作㡭，非是。`】廓抱景而独倚兮，超永思乎故乡。【`言己在于山泽，廓然无耦，独抱形景而立，长念楚国，心不能已，惝惘长思故乡也。乎，一作兮。一云：超永思乎此故乡。`】廓落寂而无友兮，谁可与玩此遗芳？【`玩，习也。言己居处廓落，又无知友，当谁与讲习忠信之谋也？`】白日晼晚其将入兮，哀余寿之弗将。【`将，犹长也。言日月西流，晼晚而殁，天时不可留，哀我年命不得长久也。弗，一作不。补曰︰晼，音苑。`】车既弊而马罢兮，蹇邅徊而不能行。【`言己周行四方，车以弊败，马又罢极，蹇然邅徊，不能复前，而不遇贤君也。徊，一作回。补曰︰罢，音疲。`】身既不容于浊世兮，不知进退之宜当。【`言己执贞洁之行，不能自入贪浊之世，愁不知进止之宜，当何所行者也。`】

　　冠崔嵬而切云兮，剑淋离而从横。【`淋离，长貌也。言己虽不见容，犹整饰衣服，冠则崔嵬上摩于云，剑则长好，文武并盛，与众异也。补曰︰崔，音摧。淋，音林。`】衣摄叶以储与兮，【`摄叶、储与，不舒展貌。补曰︰摄，之叶切，曲折也。储，音宁，又音伫。`】左袪挂于榑桑。【`袪，袖也。《诗》云︰羔裘豹袪。言己衣服长大，摄叶储与，不得舒展，德能弘广，不得施用，东行则左袖挂于榑桑，无所不覆也。挂，一作絓。榑，一作扶。桑，一作桑。补曰︰榑，与扶同。`】右衽拂于不周兮，六合不足以肆行。【`六合，谓天地四方也。言己西行则右衽拂于不周之山，以六合为小，不足肆行，言道德盛大无所不包也。`】上同凿枘于伏戏兮，【`戏，一作羲。`】下合矩矱于虞唐。【`言己德能纯美，宜上辅伏戏，与同制量，下佐尧、舜，与合法度而共治也。合，一作同。矩，一作规。`】愿尊节而式高兮，志犹卑夫禹汤。【`言己虽不见用，犹尊高节度，意卑禹、汤，不欲事也。`】虽知困其不改操兮，终不以邪枉害方。【`言己虽自知贫贱困极，不能变志易操，终不能邪枉其身，以害公方之行也。`】世并举而好朋兮，壹斗斛而相量。【`言今世之人，皆好朋党，𥩖相荐举，持其贪佞之心，以量清洁之士。壹，或作一。斗，一作升。`】众比周以肩迫兮，【`比，亲也。周，合也。以，一作而。`】贤者远而隐藏。【`言众佞相与合同，并肩亲比，故贤者远逝而藏匿也。一云隐而退藏。`】为凤皇作鹑笼兮，虽翕翅其不容。【`为凤皇作栖以鹑鴳之笼，虽翕其翅翼，犹不能容其形体也。以言贤者遭世乱，虽屈其身，亦不能自容入。一本“作”上有“而”字。翅，一作翼。补曰︰翕，虚及切。`】灵皇其不寤知兮，【`一无“寤”字。`】焉陈词而效忠？【`言怀王暗蔽，心不觉寤，安所陈词，效己之忠信乎？词，一作辞。`】俗嫉妒而蔽贤兮，孰知余之从容？【`言楚国风俗嫉妒蔽贤，无有知我进退执守忠信也。`】愿舒志而抽冯兮，【`冯，一作凭，一作懑，一作愁。补曰︰冯，音凭，亦音愤。`】庸讵知其吉凶？【`庸，用也。言己思舒志意，援引愤懑，尽极忠信，当何缘知其逢吉将被凶也？`】璋圭杂于甑窐兮，【`璋圭，玉名也。窐，甑土孔（按土当作下。）一作圭璋。补曰︰甑，子孕切。窐，音携，又音蛙。《淮南》云︰弊箄甑瓾，在袇茵之上。注云︰瓾，甑带，音蛙。`】陇廉与孟娵同宫。【`陇廉，丑妇也。孟娵，好女也。言世人不识善恶，乃以甑窐之土杂厕圭玉，又使丑妇与好女同室也。以言君暗惑，不别贤愚也。补曰︰娵，女名，音邹，一音须。`】举世以为恒俗兮，【`恒，常。`】固将愁苦而终穷。【`言举世不识贤愚，以为常俗，我固当终身穷苦而已。`】幽独转而不寐兮，惟烦懑而盈匈。【`懑，愤也。言己愁思展转而不能卧，心中烦愤，气结满匈也。`】魂眇眇而驰骋兮，心烦冤之𢥞𢥞。【`言己精魂眇眇独驰，心中烦懑，𢥞𢥞而忧也。魂，一作魂。之，一作而。补曰︰𢥞，丑弓切。`】志欿憾而不憺兮，【`憺，安。补曰︰大暂切。`】路幽昧而甚难。【`言己心中欿恨，意识不安，欲复远去，以道路深冥，难数移也。`】

　　块独守此曲隅兮，然欿切而永叹。【`言己独处山野，块然守此山曲，心为切痛，长叹而已。`】愁脩夜而宛转兮，【`而，一作之。`】气涫𩰾其若波。【`言己心忧宛转而不能卧，愁夜之长，气为涫𩰾，若水之波也。其，一作而。波，一作汤。补曰︰涫，沸也。《释文》音馆。《集韵》宫、贯二音。𩰾与沸同。`】握剞劂而不用兮，【`剞劂，刻镂刀也。补曰︰剞，居绮切。劂，居卫切，又九月切。应劭曰︰剞，曲刀。劂，曲凿。《说文》云︰剞𠜾，曲刀也。`】操规矩而无所施。【`言己怀德不用，若工握剞劂而无所刻镂，持方圜而无所错也。一云：而无施。`】骋骐骥于中庭兮，焉能极夫远道？【`言骐骥壹驰千里，乃骋之中庭促狭之处，不得展足以极远道也。以言使贤者执洒扫之役，亦不得展志意也。`】置猿狖于棂槛兮，夫何以责其捷巧？【`言猿狖当居高木茂林，见其才力，而置之棂槛之中，迫局之处，责其捷巧，非其理也。以言君子当在庙堂为政，而弃之山林，责其智能，亦非其宜也。猿，一作猿。狖，一作貌。捷，一作捷。补曰︰棂，音零，阶际栏。`】驷跛鳖而上山兮，吾固知其不能陞。【`言己念君信用众愚，欲以致治，犹若驾跛鳖而欲上山，我固知其不能登也。补曰︰跛，波可切。`】释管晏而任臧获兮，【`臧，为人所贱系也。获，为人所系得也。贱系，一作残击。补曰︰《方言》云︰臧获，奴婢贱称也。骂奴曰臧，骂婢曰获。男而聓婢谓之臧，女而妇奴谓之获。亡奴谓之臧，亡婢谓之获。`】何权衡之能称？【`言君欲为政，反置管仲、晏婴，任用败军贱辱系获之士，何能称权衡兴至治乎？或曰；臧，守藏者也。获，生禽者也。皆卑贱无知之人。`】箟簬杂于黀蒸兮，机蓬矢以射革。【`已解于《七谏》也。箟，竹也。一作菎簬。黀，一作菆，一作丛，一作靡。射，一作射。`】负檐荷以丈尺兮，欲伸要而不可得。【`背曰负，荷曰檐。言己居于衰乱之世，常低头俛视，若以背肩负檐，丈尺而步，不敢伸要仰首，以远罪过也。檐，一作担。补曰︰檐、担，并都滥切，负也。担，又都甘切。《释名》曰︰任也，任力所胜也。要，与腰同。`】外迫胁于机臂兮，【`迫胁，近附也。机臂，弩身也。于，一作以。臂，一作辟。补曰︰《庄子》云︰中于机辟。辟，毗亦切。疏云︰辟，法也，机关之类。`】上牵联于矰隿。【`言己居常怖惧，若附强弩机臂，畏其妄发，上恐牵联于隿射，身被矰缴也。隿，一作弋。补曰︰联，音连。矰，音增。隿，与弋同。`】肩倾侧而不容兮，【`一云不得容。补曰︰《孟子》云︰胁肩谄笑。`】固狭腹而不得息。【`言己欲倾侧肩背，容头自入，又不见纳，故狭腹小息，畏惧患祸也。狭，一作惬。腹，一作肠。补曰︰狭，音狭，隘也。`】务光自投于深渊兮，【`务光，古清白之士也。补曰︰务光，见《庄子》。`】不获世之尘垢。【`言古有贤士务光，憎恶浊世，言不见从，自投深渊而死，不为谗佞所尘污，己慕其行也。垢，一作埃。补曰︰《屈原传》︰不获世之滋垢。`】孰魁摧之可久兮，愿退身而穷处。【`言己为谀佞所谮，被过魁摧，不可久止，愿退我身，处于贫穷而已。`】凿山楹而为室兮，【`楹，柱。而，一作以。`】下被衣于水渚。【`渚，水涯也。言己虽穷，犹凿山石以为室柱，下洗浴水涯，被己衣裳，不失清洁也。`】雾露濛濛其晨降兮，【`一作朦朦。`】云依斐而承宇。【`言幽居山谷，雾露濛濛而晨来下，浮云依斐承我屋溜，昼夜暗冥也。斐，一作霏。一云：云衣斐斐而承宇。补曰︰斐，音非。`】虹霓纷其朝霞兮，【`霓，一作霓。`】夕淫淫而淋雨。【`言天云杂色，虹霓扬光，纷然炫耀，日未明旦，复有朝霞，则夕淋雨，愁且思也。补曰︰《诗》云︰朝𬯀于西，崇朝其雨。`】怊茫茫而无归兮，【`茫，一作芒。`】怅远望此旷野。【`言己幽居遇雨，愁思茫茫，无所依归，但见旷野草木盛茂也。旷，一作广。`】下垂钓于谿谷兮，上要求于仙者。【`言己幽居无事，下则垂钓饵于谿谷，上则要结仙人，从之受道也。求，一作结。补曰︰要，平声。`】与赤松而结友兮，【`一无“而”字。`】比王侨而为耦。【`言己执守清洁，遂与二子为群党也。`】使枭杨先导兮，【`枭杨，山神名，即狒狒也。导，一作道。补曰︰《说文》︰周成王时，州靡国献狒，人身，反踵，自笑，笑则上唇掩其目，食人。《尔雅》︰狒狒如人，被发迅走，食人。注云︰枭羊也。《山海经》曰︰其状如人，而长唇黑身，有毛，反踵，见人则笑。狒，父费切。《淮南》云︰山出嘄阳。注云︰山精也。一说云︰枭羊，大口，其初得人喜而笑，却唇上覆额，移时而后食之。张衡《玄图》曰︰枭羊喜获，先笑后愁。谓人凿其唇于额而得禽之也。`】白虎为之前后。浮云雾而入冥兮，骑白鹿而容与。【`言己与仙人俱出，则山神先道，乘云雾、骑白鹿而游戏也。`】

　　魂眐眐以寄独兮，【`眐眐，独行貌也。补曰︰眐，音征，从目。眐眐，独视也。《博雅》云︰聇聇，行也。其字从耳。`】汩徂往而不归。【`言我魂神眐眐独行，寄居而处，汩然遂往而不还也。补曰︰汩，于笔切。`】处卓卓而日远兮，【`卓卓，高貌。卓，一作逴。远，一作高。补曰︰逴，音卓。`】志浩荡而伤怀。【`言己随从仙人，上游所居，卓卓日以高远，中心浩荡，罔然愁思，念楚国也。`】鸾凤翔于苍云兮，故矰缴而不能加。【`一无“而”字。补曰︰缴，音酌。`】蛟龙潜于旋渊兮，身不挂于罔罗。【`言鸾凤飞于千仞，蛟龙藏于旋渊，故矰缴不能逮，罗罔不能加也。以言贤者亦宜高举隐藏，法令不能拘也。旋，一作深。罔，一作网。补曰︰《淮南》云︰藏志乎九旋之渊。注云︰九回之渊，至深也。`】知贪饵而近死兮，不如下游乎清波。【`清波，清洁之流，无人之处也。言蛟龙明于避害，知贪香饵必近于死，故下游于清波无人之处也。以言贤者亦不宜贪禄位以危其身也。而，一作之。`】宁幽隐以远祸兮，孰侵辱之可为？【`言己亦宁隐身幽藏，以远患祸，不能久被侵辱，诚为难也。`】子胥死而成义兮，屈原沈于汨罗。虽体解其不变兮，【`其，一作而。`】岂忠信之可化？【`补曰︰化，音花。`】志怦怦而内直兮，【`怦，一作恲。补曰︰披耕切。`】履绳墨而不颇。【`皆已解于《离骚》、《九辩》、《七谏》。`】执权衡而无私兮，称轻重而不差。【`差，过也。言己如得执持权衡，能无私阿，称量贤愚，必不过差，各如其理也。补曰︰差，七何切。`】摡尘垢之枉攘兮，【`枉攘，乱貌。摡，一作慨，一作狂。攘，一作枉。攘，摡涤也。`】除秽累而反真。【`言己又欲摡激浊乱之臣，使君除去秽累，而反于清明之德。真，一作德。`】形体白而质素兮，中晈洁而淑清。【`言己自念形体洁白，表里如素，心中晈洁，内有善性，清明之质也。`】时猒饫而不用兮，且隐伏而远身。【`言时君不好忠直之士，猒倦其言而不肯用，故且隐伏山泽，斥远己身也。补曰︰饫，于据切。`】聊窜端而匿迹兮，嗼寂默而无声。【`言己竭忠而不见用，且逃头匿足，窜伏自藏，执守寂寞，吞舌无声也。嗼，一作漠，一作叹，一作叹。一云：叹寂漠。补曰︰嗼，音莫，《说文》︰𠴫，嗼也。`】独便悁而烦毒兮，【`便悁，一作悁悒。`】焉发愤而抒情。【`言己怀忠直之志，独悁悒烦毒，无所发我愤懑，泄己忠心也。`】时暧暧其将罢兮，【`暧，一作薆。补曰︰罢，音皮。`】遂闷叹而无名。【`言己遭时不明，行善罢倦，心遂烦闷，伤无美名以流后世也。叹，一作漠，一作嗼。`】伯夷死于首阳兮，【`一作首山。一云首阳之山。`】卒夭隐而不荣。【`言伯夷饿于首阳，夭命而死，不飨其爵禄，得其荣宠也。夭，一作夭。补曰︰夭，于表切。`】太公不遇文王兮，身至死而不得逞。【`言太公不遇文王，至死不得解于厮贱。一无“得”字。补曰︰逞，丑京切，纵也。`】怀瑶象而佩琼兮，愿陈列而无正。【`言己怀玉象，履忠信，愿陈列己志，无有明正之君听而受之也。`】生天𡒰之若过兮，忽烂漫而无成。【`烂漫，犹消散也。言己生于天地之闲，忽若风雨之过，晻然而消散，恨无成功也。烂，一作澜。`】邪气袭余之形体兮，【`一无“体”字。`】疾憯怛而萌生。【`袭，及也。言己常恐邪恶之气及我形体，疾病憯痛横发而生，身僵仆也。补曰︰怛，多达切。`】愿壹见阳春之白日兮，恐不终乎永年。【`言己被疾忧惧，恐随草木徂落，不能至阳春见白日，不终年命，遂委弃也。`】
