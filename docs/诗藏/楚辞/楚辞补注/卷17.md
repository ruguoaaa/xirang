---
title: 卷十七 九思
index: true
icon: editor
order: 69
pageview: false
category:
  - 诗藏
  - 楚辞
  - 楚辞补注
tag:
  - 浪漫主义
  - 诗歌
  - 钦定四库全书
  - 集部
---

## 楚词补注巻十七
  
　　宋　洪兴祖　撰  
  
　　九思章句第十七　楚词  
  
逢尤【`逢，一作见。`】  
怨上  
疾世【`世，一作俗。`】  
悯上【`悯，一作闵。`】  
遭厄  
悼乱【`一作《隠思》，一作《散乱》。`】  
伤时  
哀嵗  
守志  

　　《九思》者，王逸之所作也。逸，南阳人，【`一作南郡。`】博雅多览，读《楚辞》而伤愍屈原，故为之作解。又以自屈原终没之后，忠臣介士游览学者读《离骚》、《九章》之文，莫不怆然，心为悲感，高其节行，妙其丽雅。至刘向、王褒之徒，咸嘉其义，【`一云︰咸嘉叹之。`】作赋骋辞，以赞其志。则皆列于谱录，世世相传。【`皮日休《九讽叙》云︰屈平既放，作《离骚经》。正诡俗而为《九歌》，辨穷愁而为《九章》。是后词人摭而为之，若宋玉之《九辩》，王褒之《九怀》，刘向之《九叹》，王逸之《九思》，其为清怨素艳，幽快古秀，皆得芝兰之芬芳，鸾凤之毛羽也。杨雄有《广骚》，梁竦有《悼骚》，不知王逸奚罪其文，不以二家之述为《离骚》之两派也。`】逸与屈原同土共国，悼伤之情与凡有异。窃慕向、褒之风，作颂一篇，号曰《九思》，以裨其辞。未有解说，故聊叙训谊焉。【`一无“叙”字。`】辞曰︰【`逸不应自为注解，恐其子延寿之徒为之尔。`】  

### 逢尤

　　悲兮愁，哀兮忧。【`伤不遇也。`】天生我兮当暗时，【`君不明也。`】被诼谮兮虚获尤。【`为佞人所伤害也。诼，毁也。尤，过也。补曰︰诼，音卓。`】心烦愦兮意无聊，【`愁君迷蔽，忿奸兴也。愦，乱也。聊，乐也。补曰︰愦，音溃。聊，音留。`】严载驾兮出戏游。【`将以释忧愤也。`】周八极兮历九州，【`求贤君也。`】求轩辕兮索重华。【`觊遇如黄帝、尧、舜之圣明也。`】世既卓兮远眇眇，【`去前圣远然不可得也。卓，远也。卓，一作逴。补曰︰逴，音卓。`】握佩玖兮中路躇。【`怀宝不舒，怅仿偟也。补曰︰躇，音除。`】羡咎繇兮建典谟，【`乐古贤臣遇明君也。咎，一作皋。`】懿风后兮受瑞图。【`懿，深也。屈原之喻也。风后，黄帝师，受天瑞者也。`】愍余命兮遭六极，【`愍，一作悯。`】委玉质兮于泥涂。【`见放逐污辱，若陷泥涂中也。泥，一作埿。`】遽傽遑兮驱林泽，【`遽，一作遂。傽，一作章，一作慞，一作愦。补曰︰《集韵》︰𢕔徨，行不正。`】步屏营兮行丘阿。【`忧愦不知所为，徒经营奔走也。补曰︰屏，音并，卑盈切，征松也。`】车𫐄折兮马虺颓，【`驱骋不能宁定，车弊而马病也。𫐄，一作轴。补曰︰《语》云︰小车无𫐄。𫐄，车辕，耑持衡者。一作轨，非是。虺，音灰。《集韵》作𧉇𧉇。`】蠢怅立兮涕滂沲。【`忧悴而涕流也。蠢，一作𧢆，一作惆，一作怊。补曰︰蠢，丑江切。𧢆，音同，视不明也。一曰直视。`】思丁文兮圣明哲，【`丁，当也。文，文王也。心志不明，愿遇文王时也。`】哀平差兮迷谬愚。【`平，楚平王；差，吴王夫差也。平王杀忠臣伍奢，奢子员仕吴以破楚。夫差不用子胥，而为越所灭也。`】吕傅举兮殷周兴，【`吕，吕望。傅，傅说。两贤举用，而二代以兴盛也。`】忌𧯻专兮郢吴虚。【`忌，楚大夫费无忌。𧯻，吴大夫宰𧯻。虚，空也。忌、𧯻佞伪，惑其君而败，二国空虚。郢，楚都也。𧯻，一作嚭。补曰︰普美切。《集韵》从喜。`】仰长叹兮气䭇结，【`仰，将诉天也。䭇，结也。补曰︰䭇，于结切。《说文》︰飰窒也。与噎同。`】悒殟绝兮咶复苏。【`愤忿䁆绝，徐乃苏也。殟，《释文》作愠。咶，一作活，一作恬。苏，《释文》作[左禾右鱼]。补曰︰殟，《广雅》云︰极也，音温。咶，息也，乎刮切。`】虎兕争兮于廷中，【`廷，朝廷也。虎兕，恶兽，以喻奸臣。`】豺狼鬬兮我之隅。【`隅，旁也。言众佞辩争，常在我傍也。`】云雾会兮日冥晦，【`众伪蔽君，如云雾之隐日，使不可得见也。`】飘风起兮扬尘埃。【`回风为飘，以喻小人造设奸伪，贼害仁贤，为君垢秽，如回风之起尘埃也。`】走鬯罔兮乍东西，【`动触谄毁，东西趣走。一作鬯䟫，一作畅𡭿。一本云︰𡭿，敞音，又主尚切。补曰︰《集韵》有𣥺，敞、尚二音，距也，蹋也。有䟫，音饷，正也。`】欲窜伏兮其焉如。【`无所逃难。`】念灵闺兮隩重深，【`灵，谓怀王闺阁也。言欲诉论，辄为群邪所逆，不能得通达。隩，一作奥，一作窈。`】愿竭节兮隔无由。望旧邦兮路逶随，【`逶随，迂远也。近而障隔，则与迂远同也。逶，一作委。`】忧心悄兮志勤劬。【`悄，犹惨也。劬，劳也。志，一作以。补曰︰悄，子小切。`】魂焭焭兮不遑寐，【`魂，一作魂。`】目眽眽兮寤终朝。【`眽眽，视貌也。终朝，自旦及夕，言通夜不能瞑也。眽，一作眿，一作眩。补曰︰，目财视貌，音脉。`】

### 怨上

　　令尹兮謷謷，【`令尹，楚官掌政者也。謷謷，不听话言而妄语也。补曰︰謷，五高切。`】群司兮譨譨。【`群司，众僚。譨譨，犹偬偬也。言皆竞于佞也。群，一作群。补曰︰譨譨，多言也，奴侯切。`】哀哉兮淈淈，【`淈淈，一国并乱也。补曰︰淈，音骨。`】上下兮同流。【`君臣俱愚，意无别也。`】菽藟兮蔓衍，【`菽藟，小草也。蔓衍，广延也。补曰︰菽，《释文》音焦。藟，力水切。`】芳虈兮挫枯。【`虈，香草名也。挫枯，弃不用也。补曰︰虈，许苗切。《本草》︰白芷，一名虈。《说文》︰楚谓之蓠，晋谓之虈，齐谓之茝。`】朱紫兮杂乱，曾莫兮别诸。【`君不识贤，使紫夺朱，世无别知之者。`】倚此兮岩穴，【`退遁逃也。`】永思兮窈悠。【`长守忠信，念无违而涂悠远也。悠，一作窕。`】嗟怀兮眩惑，【`怀，怀王也。为众佞所欺曜，目尽迷瞀。`】用志兮不昭。【`独行忠信，无明己者。昭，一作照。`】将丧兮玉斗，遗失兮钮枢。【`钮枢，所以校玉斗，玉斗既丧，将失其钮枢。言放弃贤者逐去之。一注云︰钮枢、玉斗，皆所宝者。补曰︰《释文》︰钮，女有切。一作剑，非是。`】我心兮煎熬，惟是兮用忧。【`熬，亦煎也，忧无已也。煎熬，一作熬𩱈。《释文》作𤌉。补曰︰并音炒。`】进恶兮九旬，【`纣为九旬之饮，而不听政。恶，一作思。进恶，一作集慕。九旬，一作仇荀。一注云︰纣为长夜之饮。补曰︰仇荀，谓仇牧、荀息。`】复顾兮彭务。【`彭，彭咸。务，务光。皆古介士，耻受污辱，自投于水而死也。复，一作退。务，一作瞀。注同。《释文》音牟。`】拟斯兮二踪，【`拟，则也。踪，迹也。言愿效此二贤之迹，亦当自沈。`】未知兮所投。谣吟兮中野，【`未得所死，且仿徨也。一作野。`】上察兮璇玑。【`璇，一作旋，一作琁机。补曰︰北斗魁四星为璇玑。`】大火兮西睨，摄提兮运低。【`璇玑天中，故先察之。大火西流，摄提运下，夜分之候。愁思不寐，起视星辰，以解戚者也。流，一作匿。补曰︰大火，房心尾也。《晋志》︰摄提六星，直斗杓之南，主建时节。`】雷霆兮硠礚，【`雷声。补曰︰上音郎，下苦盖切。`】雹霰兮霏霏。【`霏霏，集貌。`】奔电兮光晃，凉风兮怆凄。【`独处愁思不寐，见雹电凉风之至，益忧多也。晃，一作照。`】鸟兽兮惊骇，相从兮宿栖。【`言鸟兽惊惶，尚相从就，伤己单独，心用悲也。`】鸳鸯兮噰噰，【`和鸣貌也。`】狐狸兮徾徾。【`相随貌。补曰︰徾，《释文》音眉。一作岳，非。`】哀吾兮介特，【`介特，独也。一“吾”下有“子”字。`】独处兮罔依。【`罔，无也。`】蝼蛄兮鸣东，蟊𧕾兮号西。蛓缘兮我裳，蠋入兮我怀。虫豸兮夹余，惆怅兮自悲。【`言己独处山野，与众虫为伍，心悲感也。一作𧓿𧕾。蛓，一作𧌒。怀，一作衣。豸，一作𪺏。补曰︰蝼蛄，娄姑二音。蟊𧕾，矛节二音。蟊，虫食草根者。《尔雅》︰𧕾，茅蜩，似蝉而小，青色，音截。蛓，音次。《说文》云︰毛虫有毒，螫人。蠋，音蜀。豸，直氏切。有足谓之虫，无足谓之豸。`】伫立兮忉怛，【`伫，停。补曰︰忉，音刀，忧劳也。怛，丁葛切。`】心结𦈔兮折摧。【`补曰︰𦈔，结也，音骨。`】

### 疾世

　　周徘徊兮汉渚，【`言居山中愁愤，复之汉水之涯，庶欲以释思念也。渚，一作滨。`】求水神兮灵女。【`冀得水中神女，以慰思念。`】嗟此国兮无良，【`此国，楚国也。言君臣无善，皆凶愚也。`】媒女诎兮謰謱。【`謰謱，不正貌。一云谋女。一云媒拙讷兮。补曰︰诎，与讷同。《方言》︰謰謱，拏也，南楚曰謰謱，音连缕。注云︰言譇拏也。一曰︰謰謱，语乱也。`】鴳雀列兮哗讙，【`鴳雀，小鸟，以喻小人列位也。言小人在位，患失之，竞为佞谄，声呶呶也。鴳，一作鷃。`】鸲鹆鸣兮聒余。【`鸲鹆，鴳雀类也。多声乱耳为聒。补曰︰鸲，音劬。`】抱昭华兮宝璋，【`昭华，玉名。璋，一作章。补曰︰《淮南》云︰尧赠舜以昭华之玉。`】欲炫鬻兮莫取。【`行卖曰炫。鬻，卖也。言己竭忠信以事君而不见用，犹抱此昭华宝璋炫卖之。璋，玉名也。`】言旋迈兮北徂，【`己不见用，欲远去也。旋，一作逝。一云︰逝言迈兮。`】叫我友兮配耦。【`叫，急叫也。言此国已无良人，庶北行遇贤友，而以自耦也。`】日阴曀兮未光，【`北方多阴。阴，一作𩃛。`】閴睄窕兮靡睹。【`閴，窥也。睄窕，幽冥也。一作阗䏴雿。补曰︰閴，古觅切。睄，与宵同。窕，徒了切，深也。`】纷载驱兮高驰，【`适北无所遇，故欲驰而去。`】将咨询兮皇羲。【`皇羲，羲皇也。咨，问。询，谋。所以安己也。一云︰羲，伏羲。伏羲称皇也。`】遵河皋兮周流，路变易兮时乖。【`所志不遇，无所用其志也。时，一作峕。`】濿沧海兮东游，沐盥浴兮天池。【`天池，则沧海也。濿，一作厉。补曰︰濿，与厉同。`】访太昊兮道要，【`太昊，东方青帝也。将问天道之要务。`】云靡贵兮仁义。【`太昊答惟仁义为上。补曰︰义，有仪音。`】志欣乐兮反征，就周文兮邠岐。【`闻惟仁义，故欣喜复之西方，就文王也。邠岐，周本国。邠，一作豳。`】秉玉英兮结誓，【`愿与文王约信，以玉英为贽币也。`】日欲暮兮心悲。【`日暮而岁迈，年将老，悲不见进用也。`】惟天禄兮不再，【`福不再至，年岁一过，则终讫也。`】背我信兮自违。【`若背忠信以趋时俗，则违本心，故不忍为。`】逾陇堆兮渡漠，【`陇堆，山名。漠，沙漠也。一云︰汉，汉水也。`】过桂车兮合黎。【`桂车、合黎，皆西方山之名。`】赴昆山兮馽𫘧，【`昆山，昆仑也。言渡陇堆，适桂车、合黎，乃至昆仑，取骏马而绊之。𫘧，骏马名。崑，一作昆。馽，一作䮍。补曰︰馽，竹及切，绊马也。𫘧耳，马名，音绿。`】从邛遨兮栖迟。【`邛，兽名。遨，游也。馽𫘧从邛而栖迟，顾望也。一云︰从卢敖兮。补曰︰邛，谓邛邛駏虚也。`】吮玉液兮止渴，啮芝华兮疗饥。【`玉液，琼蕊之精气。芝，神草也。渴啜玉精，饥食芝华，欲仙去也。渴，《释文》作㵣。补曰︰吮，常兖切，呧也。又小兖切，漱也。㵣，与渴同。`】居嵺廓兮鲜畴，【`嵺廓，空洞而无人也。鲜，少也。畴，匹也。言独行而抱影也。补曰︰嵺，音寥。`】远梁昌兮几迷。【`梁昌，陷据失所也。迷惑欲还也。陷据，一作蹈懅。`】望江汉兮濩渃，【`濩渃，大貌也。还见江、汉水大也。汉，一作海。补曰︰濩，音获。渃，音若，大水也。`】心紧絭兮伤怀。【`紧絭，纠缭也。望旧土而心感伤也。絭，一作韏。一作缱绻。补曰︰紧、缱，并袪引切。韏、绻，并苦远切，缠绵也。`】时昢昢兮旦旦，【`日月始出，光明未盛为昢。昢，一作朏。一云旦旦，一云且旦。补曰︰昢，日将曙。朏，月未盛明。并普突切。且，子鱼切。`】尘莫莫兮未晞。【`莫莫，合也。晞，消也。朝阳未开，雾气尚盛。莫，一作漠。`】忧不暇兮寝食，吒增叹兮如雷。【`吒，一作咤。增，一作曾。补曰︰吒，竹嫁切，吐怒也。`】

### 悯上

　　哀世兮睩睩，【`睩睩，视貌。贤人不用，小人持势也。补曰︰睩，目睐谨也，音禄。`】𬣡𬣡兮嗌喔。【`𬣡𬣡，窃言。嗌喔，容媚之声。补曰︰嗌，音益。喔，于角切，又音屋。`】众多兮阿媚，【`阿，曲。`】骪靡兮成俗。【`委靡，面柔也。骪，一作委。`】贪枉兮党比，贞良兮焭独。【`《诗》云︰独行焭焭。焭，一作惸。`】鹄窜兮枳棘，鹈集兮帷幄。【`木帐曰帷。言大人处卑贱，小人在尊位也。鹄，一作鹤。鹈，一作鴺，一作鸧。补曰︰鹈，音啼，与鴺同。《说文》︰鴺鹕也。`】𦿦蕠兮青䓗，【`𦿦蕠，草名。青䓗，见养有光色也。补曰︰𦿦，居滞切。蕠，女猪切。《集韵》︰𦿦蕠似芹，可食。䓗，当作葱。`】槁本兮萎落。【`槁本，香草也。喻贤愚易所。落，旧音格。`】睹斯兮伪惑。【`惑，一作盛。一云︰疾斯兮伪忒。`】心为兮隔错。【`隔错，失其性也。`】逡巡兮圃薮，【`藂林曰薮。`】率彼兮畛陌。【`田闲道曰畛。陌，塍分界也。`】川谷兮渊渊，【`深貌。`】山峊兮峉峉。【`峉峉，长而多有貌也。峊，一作阜，一作屈。峉，一作硌。补曰︰峊，即阜字。峊，旧音五结切，《集韵》作𡶫，山高也。峉，音额，山高大貌。硌，音落。`】丛林兮崯崯，【`崯崯，众饶貌。崯，一作岒。补曰︰并音吟。`】株榛兮岳岳。【`岳岳，众木植也。株，一作林。补曰︰《博雅》︰木丛生曰榛。`】霜雪兮漼溰，【`积聚貌。一作溰溰，一作漄漄。补曰︰漼，音摧。溰，五来切，霜雪积聚貌。`】冰冻兮洛泽。【`洛，竭也。寒而水泽竭成冰。补曰︰《集韵》冰谓之𠗂𪞝，其字从仌，上音洛，下大洛切。又曰︰𪞝，冰结也。引此云︰冬冰兮𠗂𪞝。`】东西兮南北，罔所兮归薄。【`言四方皆无所停止也。`】庇荫兮枯树，匍匐兮岩石。【`穴可居者。`】蜷跼兮寒局数，【`一云︰蜷跼兮数年。一云︰蜷跼兮寒风数。补曰︰数，音促。`】独处兮志不申，【`蜷，伛偻也。`】年齿尽兮命迫促。魁垒挤摧兮常困辱，【`魁垒，促迫也。挤摧，折屈也。垒，一作累。补曰︰魁，苦罪切。垒、累，并音磊。魁垒，盘结也。挤，子奚切。`】含忧强老兮愁不乐。【`愁早老曰强也。不，一作无。`】须发苧悴兮顠鬓白，【`苧，乱也。顠，杂白也。须，一作䰅。苧，一作蔓。鬓，一作顮。补曰︰苧，音狞，艸乱也。悴，音悴，憔悴也。顠，疋沿切，发乱貌。`】思灵泽兮一膏沐。【`灵泽，天之膏润也。盖喻德政也。灵，一作云。`】怀兰英兮把琼若，【`英，华。琼若，食也。兰，一作华。`】待天明兮立踯躅。【`言怀兰把若，无所施之，欲待明君，未知其时，故屏营踯躅。一作蹢䠱。补曰︰上文只、下文局切。`】云濛濛兮电倏烁，【`倏烁，疾也。暗多而明少也。蒙，一作濛。补曰︰烁，书灼切。`】孤雌惊兮鸣呴呴。【`雌，一作雏。补曰︰呴，音握。`】思怫郁兮肝切剥，忿悁悒兮孰诉告。【`一云︰于悒悒兮。补曰︰怫，音佛。悁，一缘切。告，入声。`】

### 遭厄

　　悼屈子兮遭厄，【`子，男子之通称也。`】沈玉躬兮湘汨。【`贤者质美，故以比玉。湘、汨，皆水名。补曰︰汨，音觅。`】何楚国兮难化，【`言楚国君臣之乱，不可晓喻也。兮，一作之。`】迄于今兮不易。【`政教荒阻，不可变也。于，一作乎。`】士莫志兮羔裘，【`言政秽则士贪鄙，无有素丝之志，皎洁之行也。`】竞佞谀兮谗䦧。【`䦧，不相听。一云谗䦧䦧。补曰︰䦧，虚的切。`】指正义兮为曲，訿玉璧兮为石。【`一作璧玉。补曰︰訿，音紫。`】殦雕游兮华屋，【`殦，一作鹘。`】鵕䴊栖兮柴蔟。【`鵕，一作鵔。栖，一作指，一作蒨，音窜。补曰︰鵕，素俊切。䴊，音仪。蔟，千木切。`】起奋迅兮奔走，违群小兮謑訽。【`謑，耻辱垢陋之言也。訽，一作呴。补曰︰謑，音傒。訽，许候切，又胡豆切。《荀子》︰无廉耻而忍护訽。注云︰谓骂辱也。护，音奚。一云︰謑诟，小人怒。`】载青云兮上升，适昭明兮所处。【`终无所舒情，故欲乘云升天，就日处矣。昭明，日晖。升，一作陞。`】蹑天衢兮长驱，踵九阳兮戏荡。【`衢，路也。九阳，日出处也。`】越云汉兮南济，秣余马兮河鼓。【`河鼓，牵牛别名。补曰︰《尔雅》︰河鼓谓之牵牛。《晋志》曰︰河鼓三星，在牵牛北。`】云霓纷兮晻翳，【`云，一作霄。翳，一作郁。`】参辰回兮颠倒。【`参、辰、皆宿名，夜分而易次，故颠倒失路也。补曰︰《杨子》︰吾不睹参、辰之相比。`】逢流星兮问路，顾我指兮从左。【`流星，发所从也。一云︰顾指我兮。`】俓娵觜兮直驰，【`觜，一作訾。补曰︰娵，酒于切。觜，音訾。《尔雅》︰娵觜之口，营室东壁也。`】御者迷兮失轨。遂踢达兮邪造，【`流星虽甚，犹不得道。踢达，误过也。邪，一作邪。补曰︰踢，音汤。达，他达切。一音跌。跌踢，行不正貌。林云︰踢，徒郎、大浪二切。`】与日月兮殊道。志阏绝兮安如，【`志望已讫，不知所之。如，一作归。补曰︰阏，音遏。`】哀所求兮不耦。攀天阶兮下视，【`下，一作俛。`】见鄢郢兮旧宇。【`鄢、郢，楚都也。言上天所求不得，意欲还，下视见旧居也。补曰︰鄢，于建切，地名，在楚。音偃者在郑，音焉者在颍川。《释文》音幰。`】意逍遥兮欲归，众秽盛兮杳杳。【`众秽，谕佞人。言将复害己。`】思哽饐兮诘诎，【`饐，一作咽。`】涕流澜兮如雨。【`还为众伪所害，故悲泣也。`】

### 悼乱

　　嗟嗟兮悲夫，【`伤时昏惑。`】殽乱兮纷挐。【`君任佞巧，竞疾忠信，交乱纷挐也。殽，一作散。《释文》︰殽，乎巧切。补曰挐，女居切。`】茅丝兮同综，【`不别好恶。综，一作䋴。补曰︰综，子宋切，机缕也。《列女传》曰︰推而往、引而来者，综也。`】冠屦兮共絇。【`上下无别。屦，一作屣。补曰︰絇，具于切。郑康成云︰絇，谓之拘，著舄屦头以为行戒。`】督万兮侍宴，【`华督、宋万二人，宋大夫，皆弑其君者也。`】周邵兮负刍。【`周公、邵公。言楚君使忠贤如周、邵者负刍，反以督、万之人侍宴。补曰︰《说文》︰刍，刈草也。`】白龙兮见射，灵龟兮执拘。【`白龙，川神。灵龟，天瑞。补曰︰河伯化为白龙，羿射之，眇其左目。神龟见梦于宋元君，曰︰“予为清江使河伯之所，渔者余且得予。`】仲尼兮困厄，【`仲尼，圣人，而厄于陈、蔡也。`】邹衍兮幽囚。【`邹衍，贤人，而为佞邪所摄，齐遂执之。`】伊余兮念兹，【`伊，惟也。兹，此也。`】奔遁兮隐居。【`欲避世也。`】将升兮高山，【`升，一作陟，一作阶。`】上有兮猴猿。欲入兮深谷，下有兮虺蛇。左见兮鸣鵙，右睹兮呼枭。【`鵙，伯劳也。山有猴猿，谷有虺蛇，左右众鸟，𨵙无人民，所以愁惧也。补曰︰鵙，古觅切。`】惶悸兮失气，【`悸，惧也。失气，晻然而将绝。补曰︰悸，其季切。`】踊跃兮距跳。【`以泄愤懑也。补曰︰跳，徒招切。`】便旋兮中原，【`旋，一作绝。`】仰天兮增叹。【`仰，一作卬。`】菅蒯兮野莽，【`野，一作野。补曰︰菅，音奸。蒯，苦怪切。`】雚苇兮仟眠。【`一作千眠，一作仟玄。仟，一作阡。`】鹿蹊兮𨇰𨇰，貒貉兮蟫蟫。【`蟫蟫，相随之貌。鹿蹊，一作玄鹿。𨇰，一作䠪。𨇰，一作继踵。补曰︰蹊，径也。䠪，吐管切。《集韵》作躖。《说文》云︰禽兽所践处也。貒，音湍，似豕而肥。一音欢。蟫，淫、潭二音。`】鹯鹞兮轩轩，【`轩轩，将止之貌。补曰︰鹞，音耀。`】鹑䳺兮甄甄。【`甄甄，小鸟飞貌。䳺，一作[䳺-今+合]。一云︰鹑鴳兮飘飘。一作鹑鸽。补曰︰䳺，乌甘切。`】哀我兮寡独，靡有兮齐伦。【`齐，偶。齐，一作匹。`】意欲兮沈吟，迫日兮黄昏。【`意且欲迟，望又促暮，当栖宿也。迫，一作白。`】玄鹤兮高飞，【`鹤，一作鹳。一云鹍鸡。`】曾逝兮青冥。【`青冥，太清。曾，一作增。逝，一作游。`】鸧鹒兮喈喈，【`鸧鹒，鹂黄也。喈喈，鸣之和。`】山鹊兮嘤嘤。【`嘤嘤，鸣之清也。`】鸿鸬兮振翅，【`雁之大者曰鸿。鸬，鸬鹚也。振翅，将飞也。`】归雁兮于征。【`征，行也。言将去。`】吾志兮觉悟，怀我兮圣京。垂屣兮将起，跓俟兮硕明。【`垂，《释文》作𠚏，测夹切。硕，一作须。补曰︰屣，所尔切。跓，竹句切。《集韵》︰重主切，停足。`】

### 伤时

　　惟昊天兮昭灵，【`昊天，夏天也。昭，明也。灵，神也。`】阳气发兮清明。风习习兮和暖，【`暖，一作[暖-大+火]，古作燸。补曰︰乃管切。`】百草萌兮华荣。【`荣，一作英。`】堇荼茂兮扶疏，【`堇，葪也。荼，苦菜也，扶，一作敷。补曰︰《尔雅》︰啮苦堇。注云︰今堇葵也。`】蘅芷雕兮莹嫇。【`蘅，杜蘅。芷，若芷。皆香草。嫇，一作冥。补曰︰莹，于铭切。嫇，音铭。`】愍贞良兮遇害，将夭折兮碎糜。【`一作爢。`】时混混兮浇饡，【`饡，餐也。混，混浊也。言如浇饡之乱也。餐，一作餮。补曰︰饡，音赞。《说文》云︰以羹浇饭。`】哀当世兮莫知。览往昔兮俊彦，亦诎辱兮系累。【`《释文》作累，力桂切。`】管束缚兮桎梏，百𧵍易兮傅卖。【`傅，一作传。补曰︰《淮南》云︰伯里奚转鬻。注云︰伯里奚知虞公不可谏，转行自卖于秦，为穆公相。传亦有转音。`】遭桓缪兮识举，【`管，管仲。百，百里奚也。管仲为鲁所囚，齐桓释而任之。百里奚晋徒役，秦缪以五羖之皮赎之为相也。补曰︰缪，音木。`】才德用兮列施。【`德，一作得。`】且从容兮自慰，【`以古贤者皆然，缓己忧也。`】玩琴书兮游戏。【`补曰︰戏，音希。`】迫中国兮迮狭，【`无所用志，故云迮狭。一作窄陕。`】吾欲之兮九夷。【`子欲居九夷，疾时之言也。`】超五岭兮嵯峨，【`超，越也。将之九夷，先历五岭之山，言艰难也。`】观浮石兮崔嵬。【`东海有浮石之山。崔嵬，山形也。`】陟丹山兮炎野，【`复之南方。丹山、炎野，皆在南方也。`】屯余车兮黄支。【`一本此句在“就祝融兮稽疑”之下。补曰︰《杨子》曰︰黄支之南。`】就祝融兮稽疑，【`黄支，南极国名也。祝融，赤帝之神，稽合所以折谋，求安己之处也。`】嘉己行兮无为。【`嘉，善也。言祝融善己之处。`】乃回朅兮北逝，【`复旋至北方也。回，一作回。补曰︰朅，去竭切。`】遇神孈兮宴娭。【`孈，北方之神名也。言遇神宴而待之。孈，一作[孈-崔+雚]。《释文》作孈，音携。`】欲静居兮自娱，【`言己遇神而宴乐，亦欲安居自娱也。`】心愁戚兮不能。【`戚，一作戚。`】放余辔兮策驷，【`复欲去也。放，一作收。`】忽飙腾兮浮云。【`一云︰忽风腾兮云浮。`】跖飞杭兮越海，【`跖，一作跖。`】从安期兮蓬莱。【`蓬莱，海中山名也。安期生，仙人名也。言欲往求仙也。`】缘天梯兮北上，登太一兮玉台。【`登，一作升。`】使素女兮鼓簧，【`太一，天帝所在，以玉为台也。`】乘戈和兮讴谣。【`乘戈，仙人也。和素女而歌也。补曰︰张晏云︰玉女、青要、乘弋等也。戈字从弋。`】声噭誂兮清和，【`噭誂，清畅貌。噭，《释文》作激，音叫。誂，他吊切。补曰︰噭，呼也。楚谓儿㕸不止曰噭啕。啕，音粜。`】音晏衍兮要淫。【`要淫，舞容也。补曰︰《说文》︰淫，曲肩貌。《方言》︰淫，游也。江、沅之闲，谓戏为淫。`】咸欣欣兮酣乐，余眷眷兮独悲。【`言天神众舞，皆喜乐，独己怀悲哀也。`】顾章华兮太息，【`章华，楚台名也。太息，忧叹也。`】志恋恋兮依依。【`恋，一作郁。`】

### 哀岁

　　旻天兮清凉，【`秋天为旻天。秋节至，故清且凉也。`】玄气兮高朗。【`秋冬阳气升，故高朗也。朗，一作明。`】北风兮潦洌，【`寒节至也。洌，一作烈。补曰︰潦，音寮。`】草木兮苍唐。【`始凋也。草，一作艸。唐，一作黄。`】𧉅蚗兮噍噍，【`促寒将蛰，故噍噍鸣。`】蝍蛆兮穰穰。【`将变貌。`】岁忽忽兮惟暮，【`暮，末。`】余感时兮凄怆。【`感时以悲思也。`】伤俗兮泥浊，蒙蔽兮不章。宝彼兮沙砾，捐此兮夜光。【`夜光，明珠也。`】椒瑛兮涅污，葈耳兮充房。【`葈耳，恶草名也。充房，侍近君也。`】摄衣兮缓带，操我兮墨阳。【`墨阳，剑名。`】升车兮命仆，将驰兮四荒。【`四裔谓之四荒。`】下堂兮见虿，【`虿，土螽也。喻佞人欲害贤，如虿之有螫毒。`】出门兮触蜂。巷有兮蚰蜒，邑多兮螳螂。睹斯兮嫉贼，心为兮切伤。俛念兮子胥，仰怜兮比干。投剑兮脱冕，龙屈兮蜿蟤。【`蜿蟤，自迫促貌。`】潜藏兮山泽，匍匐兮丛攒。【`丛攒，罗布也。`】窥见兮溪涧，流水兮沄沄。【`沄沄，沸流。`】鼋鼍兮欣欣，鳣鲇兮延延。群行兮上下，骈罗兮列陈。自恨兮无友，特处兮茕茕。【`独行貌。`】冬夜兮陶陶，【`长貌。`】雨雪兮冥冥。神光兮颎颎，鬼火兮荧荧。【`神光，山川之精，能为光者也，荧荧，小火也。`】修德兮困控，【`将谁困控，言无引己也。`】愁不聊兮遑生。【`遑，暇。`】忧纡兮郁郁，恶所兮写情。

### 守志

　　陟玉峦兮逍遥，【`玉峦，昆仑山也。山脊曰峦。逍遥，须臾也。`】览高冈兮峣峣。【`山岭曰冈。峣峣，特高也。`】桂树列兮纷敷，【`昆仑山多桂树，纷错敷衍。`】吐紫华兮布条。【`桂华紫色，布敷条枝。`】实孔鸾兮所居，【`孔鸾，大鸟。`】今其集兮惟鸮。【`鸮，小鸟也。以言名山宜神鸟处之，犹朝廷宜贤者居位，而今惟小人，故云鸮萃之也。`】乌鹊惊兮哑哑，【`神鸟至，则众鸟集从。今反鸮往处之，故惊而鸣也。`】余顾瞻兮怊怊。【`怊怊，四远貌。`】彼日月兮暗昧，【`日月无光，云雾之所蔽。人君昏乱，佞邪之所惑。`】障覆天兮祲氛。【`祲，恶气貌。`】伊我后兮不聪，【`后，君。`】焉陈诚兮效忠。摅羽翮兮超俗，【`无所效其忠诚，故翻飞而去也。`】游陶遨兮养神。【`陶遨，心无所系。`】乘六蛟兮蜿蝉，【`蜿蝉，群蛟之形也。龙无角曰蛟。`】遂驰骋兮陞云。扬彗光兮为旗，秉电策兮为鞭。【`复欲升天，求仙人也。`】朝晨发兮鄢郢，【`郢，楚都也。`】食时至兮增泉。【`增泉，天汉也。`】绕曲阿兮北次，【`次，舍。`】造我车兮南端。【`复适南方也。`】谒玄黄兮纳贽，【`玄黄，中央之帝也。`】崇忠贞兮弥坚。【`虽遥荡天际之闲，不失其忠诚也。`】历九宫兮遍观，【`九宫，天之宫也。`】睹秘藏兮宝珍。就傅说兮骑龙，【`傅说，殷王武丁之贤相也，死补辰宿。`】与织女兮合㛰。举天罼兮掩邪，【`罼，宿名也。毕有囚奸名，故欲以掩取邪佞之人也。`】彀天弧兮射奸。【`弧，亦星名也。弧矢弓弩，故欲以射奸人也。`】随真人兮翺翔，【`真，仙人也。`】食元气兮长存。【`元气，天气。`】望太微兮穆穆，【`太微，天之中宫。穆穆，和顺也。`】睨三阶兮炳分。【`太微之阶。`】相辅政兮成化，建烈业兮垂勋。【`当与众仙共辅天帝，成化而建功也。`】目瞥瞥兮西没，道遐迥兮阻叹。志稸积兮未通，怅敞罔兮自怜。【`言陞仙之事，迫而不通，故使志不展而自伤也。`】

　　乱曰︰天庭明兮云霓藏，三光朗兮镜万方。【`天清则云霓除，日月星辰昭，君明下理，贤愚得所也。`】斥𧌨蜴兮进龟龙，策谋从兮翼机衡。【`𧌨蜴，喻小人。龟龙，喻君子。璇玑玉衡，以喻君能任贤，斥去小人，以自辅翼也。一云︰奋策谋兮。`】配稷契兮恢唐功，【`配，匹也。恢，大唐尧也。稷、契，尧佐也。言遇明君，则当与稷、契恢夫尧、舜之善也。一曰恢虞功。`】嗟英俊兮未为双。【`双，匹也。`】
