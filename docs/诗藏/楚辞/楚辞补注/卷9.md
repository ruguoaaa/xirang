---
title: 卷九 招魂
index: true
icon: editor
order: 37
pageview: false
category:
  - 诗藏
  - 楚辞
  - 楚辞补注
tag:
  - 浪漫主义
  - 诗歌
  - 钦定四库全书
  - 集部
---

## 楚词补注巻九  
  
　　宋　洪兴祖　撰  
  
　　招防章句第九【防一作魂下同】　楚词  
  
　　《招魂》者，宋玉之所作也。【`李善以《招魂》为《小招》，以有《大招》故也。`】招者，召也。以手曰招，以言曰召。魂者，身之精也。宋玉怜哀屈原，忠而斥弃，愁懑【`一作忧愁。`】山泽，魂𩲸【`一作魄。`】放佚，厥命将落。故作《招魂》，欲以复其精神，延其年寿，外陈四方之恶，内崇楚国之美，以讽谏怀王，冀其觉悟而还之也。【`太史公读《招魂》，悲其志。`】  

　　朕幼清以廉洁兮，【`朕，我也。不求曰清，不受曰廉，不污曰洁。洁，一作絜。五臣云︰皆代原为辞。`】身服义而未沬。【`沬，已也。言我少小修清洁之行，身服仁义，未曾有懈已之时也。［补］曰︰沬，莫贝切。《易》曰︰日中见沬。注云︰沬，微昧之明也。一云日中而昏也。`】主此盛德兮，牵于俗而芜秽。【`牵，引也。不治曰芜。多草曰秽。言己施行常以道德为主，以忠事君，以信结交，而为俗人所推引。德能芜秽，无所用之也。五臣云︰主，守也。言己主执仁义忠信之德，为谗佞所牵迫，使荒芜秽污而不得进。`】上无所考此盛德兮，【`考，校。五臣云︰上，君也。考，察也。`】长离殃而愁苦。【`殃，祸也。言己履行忠信，而遇暗主。上则无所考校己之盛德，长遭殃祸，愁苦而已也。离，一作罹。五臣云︰罹，罗也。`】帝告巫阳【`帝，谓天帝也。女曰巫，阳其名也。巫，一作[𢀖-巛+从]。五臣云︰玉假立天帝及巫阳以为辞端。［补］曰︰《山海经》曰︰开明东有巫彭、巫抵、巫阳、巫几、巫相、巫履。注云︰皆神医也。`】曰：“有人在下，【`在，一作于。`】我欲辅之。【`人，谓贤人，则屈原也。宋玉上设天意，祐助贞良，故曰：帝告巫阳，有贤人屈原在于下方，我欲辅成其志，以厉黎民也。`】魂𩲸离散，汝筮予之！”【`魂者，身之精也。𩲸者，性之决也。所以经纬五藏，保守形体也。筮，卜问也。蓍曰筮。《尚书》曰：决之蓍龟。言天帝哀闵屈原魂𩲸离散，身将颠沛，故使巫阳筮问求索，得而与之，使反其身也。予，一作与。［补］曰︰予，去声。下同。`】巫阳对曰：“掌㝱。【`巫阳对天帝言，招魂者，本掌㝱之官所主职也。㝱，一作梦。`】上帝其难从。【`言天帝难从掌㝱之官，欲使巫阳招之也。一云其命难从。一云命其难从。［补］曰︰难，《文选》读作去声。`】若必筮予之，恐后之谢，【`一云谢之。一无“之”字。`】不能复用巫阳焉。”【`谢，去也。巫阳言如必欲先筮问求魂𩲸所在，然后与之，恐后世怠懈，必去卜筮之法，不能复修用，但招之可也。五臣云︰若必筮而招之，恐后代懈怠，去卜筮之法，但以招魂为事。阳意不欲以筮与招相次而行，以为不筮而招，亦足可也。（按王念孙《读书杂志》馀下以“不能复用”四字为句，以“巫阳焉乃下招曰”七字为句。可备一说。）`】

　　乃下招曰：【`巫阳受天帝之命，因下招屈原之魂。乃，一作因。`】魂兮归来！【`还归屈原之身。一作徕归。`】去君之恒干，【`恒，常也。干，体也。《易》曰：贞者事之干。五臣曰：君谓原也。`】何为四方些？【`言魂灵当扶人养命，何为去君之常体，而远之四方乎？夫人须魂而生，魂待人而荣。二者别离，命则霣零也。或曰：去君之恒闬。闬，里也。楚人名里曰闬也。一云︰何为乎四方。乎，一作兮。一注云︰𩲸待人而荣。［补］曰︰些，苏贺切。《说文》云︰语词也。沈存中云︰今夔峡湖湘及南北江獠人，凡禁咒句尾，皆称些，乃楚人旧俗。`】舍君之乐处，而离彼不祥些！【`舍，置也。祥，善也。言何为舍君楚国饶乐之处，而陆离走不善之乡，以犯触众恶也。舍，一作舍。离，一作罹。五臣云︰舍，去也。罹，罗也。`】魂兮归来！东方不可以托些。【`托，寄也。《论语》曰：可以托六尺之孤。言东方之俗，其人无义，不可托命而寄身也。`】长人千仞，惟魂是索些。【`七尺曰仞。索，求也。言东方有长人之国，其高千仞，主求人魂而食之也。惟，一作唯。五臣云︰皆假立其恶，而甚言之。［补］曰︰《山海经》云︰东海之外，大荒之中，有大人之国。`】十日代出，【`代，更。`】流金铄石些。【`铄，销也。言东方有扶桑之木，十日并在其上，以次更行，其热酷烈，金石坚刚，皆为销释也。［补］曰︰《庄子》曰︰昔者十日并出，万物皆照。十日，见《天问》。代出，言一日至，一日出，交会相代也。`】彼皆习之，魂往必释些。【`释，解也。言彼十日之处，自习其热。魂行往到，身必解烂也。皆，一作自。`】归来兮！不可以托些。【`言魂𩲸宜急来归，此诚不可以托附而居之也。一无“兮”字。一云︰归来归来。`】魂兮归来！南方不可以止些。【`言南方之俗，其人甚无信，不可久留也。`】雕题黑齿，【`雕，画也。题，额也。黑，一作墨。五臣云︰雕，镂也。［补］曰︰《礼记》︰南方曰蛮，雕题交趾。注云︰雕题，刻其肌，以丹青涅之。`】得人肉以祀，以其骨为醢些。【`醢，酱也。言南极之人，雕画其额，齿牙尽黑，常食蠃蚌，得人之肉，用祭祀先祖，复以其骨为醢酱也。一云︰而祀。一云︰得人以祀。无“肉”字。五臣云︰醢，肉酱也。`】蝮蛇蓁蓁，【`蝮，大蛇也。蓁蓁，积聚之貌。［补］曰︰《山海经》曰︰蝮蛇，色如绶文，大者百馀斤。一名反鼻蛇。《尔雅》︰蝮，虺，博三寸，首大如擘。《本草》引张文仲云︰蝮蛇形乃不长，头扁口尖，人犯之，头足贴著。蝮，音覆。蓁，音臻。`】封狐千里些。【`封狐，大狐也。言炎土之气，多蝮虺恶蛇，积聚蓁蓁，争欲啮人。又有大狐，健走，千里求食，不可逢遇也。五臣云︰大狐其长千里。`】雄虺九首，【`首，头也。五臣云︰虺，亦蛇名。［补］曰︰《天问》已见。虺，许鬼切。`】往来鯈忽，吞人以益其心些。【`鯈忽，疾急貌也。言复有雄虺，一身九头，往来奄忽，常喜吞人魂𩲸，以益其心，贼害之甚也。鯈，一作倏。五臣云︰益其心，助其毒也。`】归来兮！不可以久淫些。【`淫，游也。言其恶如此，不可久游，必被害也。一云︰魂兮归来。一云︰归来归来，不可久淫。无“以”字。五臣云︰淫，淹也。`】魂兮归来！西方之害，流沙千里些。【`流沙，沙流而行也。《尚书》曰：馀波入于流沙。言西方之地，厥土不毛，流沙滑滑，昼夜流行，从广千里，又无舟航也。从广，一作纵横。`】旋入雷渊，【`旋，转也。渊，室也。渊，《文选》作泉。［补］曰︰旋，泉绢切。唐避讳，以渊为泉。《山海经》云︰雷泽中有雷神，龙身而人头。`】爢散而不可止些。【`爢，碎也。言欲涉流沙，少止则回入雷公之室，转还而行，身虽爢碎，尚不得休息也。爢，一作靡。《释文》作糜。一作麋，非是。［补］曰︰爢，靡为切，烂也，坏也。`】𠂷而得脱，其外旷宇些。【`旷，大也。宇，野也。言从雷渊虽得免脱，其外复有旷远之野，无人之土也。𠂷，一作幸。`】赤蚁若象，【`蚁，蚍蜉也。小者为蚁，大者谓之蚍蜉也。蚁，一作蚁。［补］曰︰《山海经》大蜂其状如𧒒，朱蛾状如蚁。`】玄蜂若壶些。【`壶，干瓠也。言旷野之中，有赤蚁，其状如象。又有飞蜂，腹大如壶。皆有蠚毒，能杀人也。蜂，一作蜂。《释文》作𧒒。五臣云︰壶，器名。［补］曰︰蜂，音峰。《方言》云︰𧒒，大而蜜谓之壶𧒒。蠚，音壑。`】五谷不生，藂菅是食些。【`柴棘为藂。菅，茅也。言西极之地，不生五谷，其人但食柴草，若群牛也。藂，一作丛。菅，一作葌。［补］曰︰藂，草丛生也。菅、葌，并音奸。《说文》︰葌草，出吴林山。`】其土烂人，求水无所得些。【`言西方之土，温暑而热，燋烂人肉。渴欲求水，无有源泉，不可得之也。［补］曰︰《前汉‧西域传》︰乌弋地暑热莽平。又，天竺卑湿暑热。`】彷徉无所倚，广大无所极些。【`倚，依也。言欲彷徉东西，无民可依。其野广大，行不可极也。一云︰言西方之土，广大遥远，无所瑧极。虽欲彷徉，求所依止，不可得也。一作仿佯。五臣云︰仿佯，游行貌。极，穷也。［补］曰︰《广雅》云︰彷徉，徙倚也。彷，蒲忙切。`】归来兮！恐自遗贼些。【`贼，害也。言魂𩲸欲往者，自予贼害也。一云︰归来归来。［补］曰︰遗，已季切。`】魂兮归来！北方不可以止些。增冰峨峨，飞雪千里些。【`言北方常寒，其冰重累，峨峨如山。凉风急时，疾雪随之。飞行千里，乃至地也。五臣云︰增，积也。峨峨，高貌。［补］曰︰《神异经》︰北方有曾冰，万里，厚百丈。《尸子》曰︰朔方之寒，地冻厚六尺。北极左右，有不释之冰。`】归来兮！不可以久些。【`言其寒杀人，不可久留也。一云︰归来归来。一云︰不可以久止。`】魂兮归来！君无上天些。【`天不可得上也。`】虎豹九关，五臣云︰【`关，钥。`】啄害下人些。【`啄，啮也。言天门凡有九重，使神虎豹执其关闭，主啄啮天下欲上之人，而杀之也。`】一夫九首，拔木九千些。【`言有丈夫一身九头，强梁多力，从朝至暮，拔大木九千枚也。`】犲狼从目，往来侁侁些；【`侁侁，往来声也。《诗》曰：侁侁征夫。言天上有犲狼之兽，其目皆从，奔走往来，其声侁侁，争欲啖人也。侁，一作莘。五臣云︰从，竖也。侁侁，众貌。［补］曰︰南北曰从，即容切。《释文》足用切，与注意不同。侁，所臻切。`】悬人以娭，【`悬，《释文》作县。娭，一作嬉，一作娱。［补］曰︰娭，许其切。`】投之深渊些。【`投，擿也。言犲狼得人，不即啖食，先悬其头，用之娭戏。疲倦已后，乃擿于深渊之底而弃之也。`】致命于帝，然后得瞑些。【`瞑，卧也。言投人已讫，上致命于天帝，然后乃得眠卧也。瞑，一作眠。五臣云︰致，送也。送人之命于天帝。［补］曰︰瞑，音眠，又音铭。`】归来！往恐危身些。【`往即逢害，身危殆也。一云︰归来归来。一云︰魂兮归来。`】魂兮归来！君无下此幽都些。【`幽都，地下后土所治也。地下幽冥，故称幽都。一无“此”字。`】土伯九约，其角觺觺些。【`土伯，后土之侯伯也。约，屈也。觺觺，犹狺狺，角利貌也。言地有土伯，执卫门户，其身九屈，有角觺觺，主触害人也。觺，一作𦡼。五臣云︰觺觺，铦利貌。［补］曰︰觺，音疑，又牛力切。`】敦脄血拇，【`敦，厚也。脄，背也。拇，手母指也。脄，一作脢。［补］曰︰脄、脢，音梅，又音妹，脊侧之肉。《说文》云︰背肉也。《易》︰咸其脢。一曰︰心上口下。拇，莫垢切。`】逐人𬳵𬳵些。【`𬳵𬳵，走貌也。言土伯之状，广肩厚背，逐人𬳵𬳵，其走捷疾，以手中血漫污人也。［补］曰︰𬳵，音丕。`】参目虎首，其身若牛些。【`言土伯之头，其貌如虎，而有三目，身又肥大，状如牛也。参，一作三。［补］曰︰参，苏甘切。《博雅》云︰参，三也。`】此皆甘人，归来！恐自遗灾些。【`甘，美也。灾，害也。言此物食人以为甘美，径必自与害，不旋踵也。归来，一云︰归来归来。一作：归来兮。灾，《释文》作菑。［补］曰︰遗，与也，去声。菑与灾同。`】魂兮归来！入脩门些。【`脩门，郢城门也。宋玉设呼屈原之魂归楚都，入郢门。欲以感激怀王，使还之也。［补］曰︰脩门，已见《九章》龙门注中。`】工祝招君，背行先些。【`工，巧也。男巫曰祝。背，倍也。言选择名工巧辩之巫，使招呼君，倍道先行，导以在前，宜随之也。五臣云︰工祝，良巫也。君谓原，言良巫背行在先，君宜随后。［补］曰︰背，音倍。`】秦𥱎齐缕，【`𥱎络，缕线也。𥱎，《释文》作篝。［补］曰︰𥱎，古侯切，笼也，笿也。笿，音落。可熏衣。`】郑绵络些。【`绵，缠也。络，缚也。言为君魂作衣，乃使秦人职其𥱎络，齐人作彩缕，郑国之工缠而缚之，坚而且好也。绵，一作绵。［补］曰︰《说文》︰绵，联微也。`】招具该备，永啸呼些。【`该，亦备也。言撰设甘美，招魂之具，靡不毕备。故长啸大呼，以招君也。夫啸者，阴也。呼者，阳也。阳主魂，阴主𩲸。故必啸呼以感之也。`】魂兮归来！反故居些。【`反，还也。故，古也。言宜急来归还古昔之处也。`】

　　天地四方，多贼奸些。【`贼，害也。奸，恶也。言天有虎豹，地有土伯，东有长人，西有赤蚁，南有雄虺，北有增冰，皆为奸恶，以贼害人也。地，一作墬，一作[𡑸-𠂤+以]。`】像设君室，【`像，法也。君，一作居。`】静闲安些。【`无声曰静，空宽曰闲。言乃为君造设第室，法像旧庐，所在之处，清静宽闲而安乐也。［补］曰︰闲，音闲。`】高堂邃宇，【`邃，深也。宇，屋也。`】槛层轩些。【`槛，楯也。从曰槛，横曰楯。轩，楼版也。言所造之室，其堂高显，屋甚深邃。下有槛楯，上有楼板，形容异制，且鲜明也。五臣云︰槛，栏；层，重也。轩，槛楼上板。［补］曰︰一云檐宇之末曰轩。`】层台累榭，【`层、累，皆重也。无木谓之台，有木谓之榭。［补］曰︰台，观四方而高者。榭，台有屋也。一曰凡屋无室曰榭。`】临高山些。【`言复作重层之台，累石之榭，其颠眇眇，上乃临于高山也。或曰：临高山而作台榭也。`】网户朱缀，【`网户，绮文镂也。朱，丹也。缀，缘也。网，一作罔。五臣云︰织网于户上，以朱色缀之。`】刻方连些。【`刻，镂也。横木关柱为连。言门户之楣，皆刻镂绮文，朱丹其缘，雕镂连木，使之方好也。五臣云︰又刻镂横木为文章，连于上，使之方好。［补］曰︰连，《集韵》作梿，门持关。`】冬有穾厦，【`穾，复室也。厦，大屋也。《诗》云︰于我乎夏屋渠渠。厦，一作夏。五臣云︰穾厦，重屋。［补］曰︰穾，深也，隐暗处。《尔雅》︰东南隅谓之㝔。厦，胡雅切。穾、㝔，并于叫切。`】夏室寒些。【`言隆冬冻寒，则有大屋，复穾温室。盛夏暑热，则有洞达阴堂，其内寒凉也。室，一作屋。［补］曰︰夏，胡驾切。`】川谷径复，【`流源为川，注谿为谷。径，过也。复，反也。川，一作谿。径，一作俓。五臣云︰径，往也。［补］曰︰《尔雅》︰水注谿为谷。《说文》︰泉出通川为谷。`】流潺湲些。【`言所居之舍，激导川水，径过园庭，回通反复，其流急疾，又洁净也。`】光风转蕙，【`光风，谓雨已日出而风，草木有光也。转，摇也。五臣云︰日光风气转，汎薄于兰蕙之丛。`】氾崇兰些。【`氾犹汎。汎，摇动貌也。崇，充也。言天雨霁日明，微风奋发，动摇草木，皆令有光，充实兰蕙，使之芬芳，而益畅茂也。五臣云︰崇，高也。［补］曰︰氾，泛也。`】经堂入奥，【`西南隅谓之奥。经，一作径。古本作陞。奥，《释文》作隩。五臣云︰言自兰蕙经入于此矣。［补］曰︰奥，乌到切。`】朱尘筵些。【`朱，丹也。尘，承尘也。筵，席也。《诗》云︰肆筵设机。言升殿过堂，入房至室奥处，上则有朱画承尘，下则有簟筵好席，可以休息也。或曰：朱尘筵，谓承尘搏壁，曼延相连接也。搏，一作薄。［补］曰︰铺陈曰筵，藉之曰席。《说文》︰筵，竹席也。`】砥室翠翘，【`砥，石名也。《诗》曰：其平如砥。翠，鸟名也。翘，羽也。五臣云︰以砥石为室，取其平也。又以翠羽相饰之。［补］曰︰砥，音咫，砺石也。《书传》云︰砥细于砺，皆磨石也。《穀梁》云︰天子之桷，斵之砻之，加密石焉。注云︰以细石磨之。翘，祈尧切，鸟长尾毛也。`】挂曲琼些。【`挂，悬也。曲琼，玉钩也。言内卧之室，以砥石为壁，平而滑泽。以翠鸟之羽，雕饰玉钩，以悬衣物也。或曰：儃室，谓儃佪曲房也。挂，一作絓。五臣云︰玉钩挂于室中。［补］曰︰絓，𦋀也，古卖切。`】翡翠珠被，【`雄曰翡，雌曰翠。被，衾也。［补］曰：翡，赤羽雀。翠，青羽雀。《异物志》云︰翠鸟形如燕，赤而雄曰翡，青而雌曰翠。翡大于群，其羽可以饰帏帐。颜师古曰︰鸟各别异，非雌雄异名也。`】烂齐光些。【`齐，同也。言床上之被，则饰以翡翠羽及珠玑，刻画众华。其文烂然，而同光明也。五臣云︰以珠翠饰被，光色烂然相齐。`】蒻阿拂壁，【`蒻，蒻席也。阿，曲隅也。拂，薄也。五臣云︰以蒻席替壁之曲。［补］曰︰蒻，音弱，蒲也，可以为席。`】罗帱张些。【`罗，绮属也。张，施也。言房内则以蒻席薄床、四壁及与曲隅，复施罗帱，轻且凉也。［补］曰︰帱，襌帐，音俦。《尔雅》︰帱谓之帐。`】纂组绮缟，【`纂组，绶类也。一作藄，一作綦。五臣云︰缟，练也。［补］曰︰纂，作管切，似组而赤。组，音祖。绮，文缯也。缟，音杲，素也。一曰细缯。綦，苍白色。一曰青黑文。《礼记》有綦组绶。`】结琦璜些。【`璜，玉名也。言帱帐之细，皆用绮缟。又以纂组结束玉璜，为帷帐之饰也。绮，一作奇。［补］曰︰琦，玉名。璜，半璧也。`】室中之观，多珍怪些。【`金玉为珍，诡异为怪。言纵观房室之中，四方珍奇玩好怪物，无不毕具也。珍，一作珍。怪，一作怪。［补］曰︰珍、𢘪，皆俗字。`】兰膏明烛，【`兰膏，以兰香炼膏也。烛，一作爥。`】华容备些。【`容，貌也。言日暮游宴，燃香兰之膏，张施明烛。观其镫锭，雕镂百兽，华奇好备也。五臣云︰华容，谓美人也。［补］曰︰锭，都定切。`】二八侍宿，【`二八，二列也。言大夫有二列之乐，故晋悼公赐魏绛女乐二八，歌锺二肆也。`】射递代些。【`射，猒也。《诗》云︰服之无射。递，更也。言使好女十六人，侍君宴宿，意有厌倦，则使更相代也。或曰：夕递代。夕，暮也。递，一作逓。五臣云︰君或猒之，则递代进矣。［补］曰︰射，音亦。`】九侯淑女，【`淑，善。［补］曰︰九侯，谓九服之诸侯也。`】多迅众些。【`迅，疾也。言复有九国诸侯好善之女，多才长意，用心齐疾，胜于众人也。五臣云︰其来迅疾，众多于此。`】盛鬋不同制，【`鬋，鬓也。制，法也。五臣云︰盛饰理鬓，其制不同。［补］曰︰鬋，音翦，女鬓垂貌。`】实满宫些。【`宫，犹室也。《尔雅》曰：宫，谓之室。言九侯之女，工巧妍雅，装饰两结垂鬓𩮺下发，形貌奇异，不与众同，皆来实满，充后宫也。一云垂发鬓下鬋。一云垂𩮺下佛。［补］曰︰𩮺，发美也。佛，首饰也。`】容态好比，【`态，姿也。比，亲也。五臣云︰比，密也。［补］曰︰好，王逸作美好之好，五臣作好爱之好。`】顺弥代些。【`弥，久也。言美女众多，其貌齐同，姿态好美，自相亲比，承顺上意，久则相代也。代，一作世。五臣云︰弥，犹次也。好相亲密和顺，次以相代也。［补］曰︰作世者非。`】弱颜固植，【`固，坚也。植，志也。植，一作立。`】謇其有意些。【`謇，正言貌也。言美女内多廉耻，弱颜易愧，心志坚固，不可侵犯，则謇然发言，中礼意也。謇，一作蹇。五臣云︰謇，正直貌。有意礼则之意。`】姱容脩态，【`姱，好貌。脩，长也。［补］曰︰姱，苦瓜切。`】絙洞房些。【`絙，竟也。房，室也。言复有美好之女，其貌姱好，多意长智，群聚罗列，竟识洞达，满于房室也。絙，一作縆。五臣云︰洞，深也。［补］曰︰絙，与亘同。《文选》云︰洞房叫窱而幽邃。`】蛾眉曼睩，【`曼，泽也。睩，视貌。蛾，一作娥。睩，一作睇。五臣云︰曼，长也。［补］曰︰李善云︰曼，轻细也，音万。睩，音禄。《说文》云︰目睐谨也。`】目腾光些。【`腾，驰也。言美女之貌，蛾眉玉白，好目曼泽，时睩睩然视，精光腾驰，惊惑人心也。五臣云︰腾，发也。`】靡颜腻理，【`靡，致也。腻，滑也。五臣云︰靡，好也。［补］曰︰《吕氏春秋》︰靡曼皓齿。注云︰靡曼，细理弱肌美色也。腻，女吏切。`】遗视矊些。【`遗，窃视也。矊，脉也。言诸美女颜容脂细，身体夷滑，心中矊脉，时时窃视，安详审谛，志不可动也。矊，一作𥌣，一作[上绵下目]。五臣云︰矊，目中瞳子。言目清澈，炯然见其瞳子。［补］曰︰《方言》︰黸瞳之子谓之矊。注云︰矊，邈也，音绵。《广韵》︰瞳子黑也。又︰矊，眇远视。`】离榭脩幕，【`离，别也。脩，长也。幕，大帐也。`】侍君之闲些。【`闲，静也。言愿令美女于离宫别观帐幕之中，侍君闲静而宴游也。［补］曰︰闲，音闲。`】翡帷翠帐，饰高堂些。【`言复以翡翠之羽，雕餝帱帐，张之高堂，以乐君也。帐，一作帱。饰，一作餝。［补］曰︰在旁曰帷。餝与饰同。`】红壁沙版，【`红，赤白色也。沙，丹沙也。`】玄玉梁些。【`玄，黑也。言堂上四壁，皆垩色令之红白，又以丹沙画饰轩版，承以黑玉之梁，五采分别也。一云玄玉之梁。五臣云︰黑玉饰于屋梁。`】仰观刻桷，【`［补］曰︰《左传》︰丹楹刻桷。《文选》云︰龙角雕镂。《说文》︰椽方曰桷。音角。`】画龙蛇些。【`言仰观视屋之榱橑，皆刻画龙蛇，而有文章也。`】坐堂伏槛，【`槛，楯也。`】临曲池些。【`言坐于堂上，前伏槛楯，下临曲水清池，可渔钓也。`】芙蓉始发，【`芙蓉，莲华也。`】杂芰荷些。【`芰，菱也。秦人谓之薢茩。言池水之中有芙蓉，始发其华，芰菱杂错，罗列而生，俱盛茂也。或曰︰倚荷，谓荷立生水中持倚之也。五臣云︰芰，水草。荷，芙蓉之茎。`】紫茎屏风，【`屏风，水葵也。［补］曰︰《本草》︰凫葵即荇菜，生水中，俗名水葵。又防风，一名屏风。`】文缘波些。【`言复有水葵，生于池中，其茎紫色，风起水动，波缘其叶上而生文也。或曰︰紫茎，言荷茎紫色也。屏风，谓荷叶鄣风也。缘，《文选》作绿。五臣云︰风起吹之，生文于绿波中也。`】文异豹饰，【`豹，犹虎豹。［补］曰︰《诗》云︰羔裘豹饰。`】侍陂陁些。【`陂陁，长陛也。言侍从之人，皆衣虎豹之文，异采之饰，侍君堂隅，卫阶陛也。或曰：侍陂池，谓侍从于君游陂池之中，赫然光华也。陁，一作陀。［补］曰︰陂，音颇。陀，音驼，不平也。《文选》陂，音波。`】轩辌既低，【`轩、辌，皆轻车名也。低，屯也。一曰：低，俛也。［补］曰︰轩，曲辀藩车也。辌，音凉，卧车也。`】步骑罗些。【`徒行为步，乘马为骑。罗，列也。言官属之车，既已屯止，步骑士众，罗列而陈，俟须君命也。`】兰薄户树，【`薄，附也。树，种也。五臣云︰木丛生曰薄。`】琼木篱些。【`柴落为篱。言所造舍种树兰蕙，附于门户，外以玉木为其篱落，守御坚重，又芬香也。五臣云︰言夹户种丛兰，又栽木为藩篱，以自蔽。琼者，美言也。`】魂兮归来！何远为些？【`远为四方而久不归也。五臣云︰此足可安居，何用远去为也。`】

　　室家遂宗，【`宗，众也。［补］曰︰宗，尊也。`】食多方些。【`方，道也。言君九族室家，遂以众盛，人人晓味，故饮食之和，多方道也。五臣云︰营造饮食，亦多方略。`】稻粢穱麦，【`稻，稌。粢，稷。穱，择也。择麦中先熟者也。［补］曰︰颜师古云︰《本草》所谓稻米者，今之糯米耳。《说文》云︰稻，稌也。又《急就篇》云︰稻黍秫稷。左太冲《蜀都赋》云︰粳稻汉漠。益知稻即糯，共粳并出矣。粢，子夷切。《本草》云︰稷，即穄也。今楚人谓之稷。穱，音捉，稻处种麦也。`】挐黄粱些。【`挐，糅也。言饭则以粳稻糅稷，择新麦糅以黄粱，和而柔嬬，且香滑也。［补］曰︰挐，女居切。《记》云︰饭黍稷稻粱白黍黄粱。《本草》︰黄粱出蜀、汉，商、浙闲亦种之，香美逾于诸粱，号为竹根黄。`】大苦醎酸，【`大苦，豉也。醎，一作咸。五臣云︰咸，盐也。酸，酢也。大苦咸酸辛甘，皆和之，使其味行。［补］曰︰《本草》︰豉味苦，故逸以大苦为豉。然说左氏者曰︰醯醢盐梅，不及豉。古人未有豉也，《内则》及《招魂》备论饮食，言不及豉。史游《急就篇》曰︰及有无夷盐豉。盖秦、汉以来始为之耳。据此，则逸说非也。又《尔雅》云︰蘦，大苦。郭氏以为甘草。又《诗》云︰隰有苓。陆玑《草木虫鱼疏》云︰苓，大苦也，可为干菜。此所谓大苦，盖苦味之甚者尔。`】辛甘行些。【`辛，谓椒姜也。甘，谓饴蜜也。言取豉汁和以椒姜，醎酢和以饴蜜，则辛甘之味，皆发而行也。`】肥牛之腱，【`腱，筋头也。五臣云︰腱，筋肉。［补］曰︰腱，居言切，膂腱肉也。一曰筋之大者。`】臑若芳些。【`臑若，熟烂也。言取肥牛之腱，烂熟之，则肥濡𦠆美也。若，一作弱。臑，一作𦠌，一作胹。臑，仁珠切。𦠌，音耎。胹，音而。《释文》作[上而下灬]，而兖切。［补］曰︰《集韵》腝、𦓒、胹、臑，皆有而音。《说文》云︰烂也。一曰臑，嫩耎貌。𦠆，苏本切。`】和酸若苦，陈吴羹些。【`言吴人工作羹，和调甘酸，其味若苦而复甘也。五臣云︰酸苦皆得中。［补］曰︰若，犹及也。羹，音郎，𦞦也。《集韵》云︰《鲁颂》、《楚辞》、《急就篇》，羹与房浆为韵。《淮南》曰︰荆吴芬馨以嚂其口。嚂，音蓝。又云︰煎熬焚炙调齐和之适，以穷荆吴甘酸之变。注云︰二国善醎酸之和。`】胹鳖炮羔，【`羔，羊子也。胹，一作臑。《释文》作濡，而朱切。五臣云︰濡，煮也。［补］曰︰濡，《集韵》音而，亨肉和湆也。炮，蒲交切，合毛炙物。一曰裹物烧。`】有柘浆些。【`柘，薯蔗也。言复以饴蜜胹鳖炮羔，令之烂熟，取薯蔗之汁，为浆饮也。或曰：血鳖炮羔，和牛五藏为羔臛，鹜为羹者也。柘，一作蔗。一注云︰胹鳖炮羔，和牛五藏臛为羹者也。（按：孙诒让《札移》卷十二曰：注或曰以下有讹，审校文义，或本正文羔盖作羹，注当云，或曰胹鳖炮羹和牛五藏为羹臛者也。今本羹误涉正文作羔，又衍鹜为羹三字，遂不可通。录以备参。）［补］曰︰相如赋云︰诸柘巴苴。注云︰柘，甘柘也。`】鹄酸臇凫，【`臇，小臛也。［补］曰︰鹄，鸿鹄也。臇，子兖切。臛，少汁也。凫，野鸭也。`】煎鸿鸧些。【`鸿，鸿雁也。鸧，鸧鹤也。言复以酸酢烹鹄为羹，小臇臛凫煎熬鸿鸧令之肥美也。［补］曰︰鸧，音仓，麋鸹也。此言以酢浆烹鹄凫为羹，用膏煎鸿鸧也。`】露鸡臛蠵，【`露鸡，露栖之鸡也。有菜曰羹，无菜曰臛。蠵，大龟之属也。蠵，一作𧔍。［补］曰︰《盐铁论》曰︰煎鱼切肝，羊淹鸡寒。臛，字书作𦞦，呼各切。又音霍，肉羹也。《集韵》︰涪陵郡出大龟，一名灵蠵。音携，又以规切。`】厉而不爽些。【`厉，烈也。爽，败也。楚人名羹败曰爽。言乃复烹露栖之肥鸡，臛蠵龟之肉，则其味清烈不败也。［补］曰︰爽，音霜，协韵。《老子》曰︰五味令人口爽。`】粔籹蜜饵，有𫗠𫗮些。【`𫗠𫗮，饧也。言以蜜和米面熬煎作粔籹，捣黍作饵，又有美饧，众味甘美也。捣黍，一作捣麦，一作揉米。［补］曰︰粔，音巨。籹，音女，又音汝。粔籹，蜜饵也。吴谓之膏环饵，粉饼也。《方言》曰︰饵谓之糕，饧谓之𫗠𫗮。注云即干饴也。音张皇。一曰饼也，一曰饵也。`】瑶浆蜜勺，【`瑶，玉也。勺，沾也。古本蜜作[𧖅-冖+宀]。［补］曰︰勺，音酌。一云丁狄、时斫二切。沾，音添。`】实羽觞些。【`实，满也。羽，翠羽也。觞，觚也。言食已复有玉浆以蜜沾之，满于羽觞，以漱口也。五臣云︰勺，和也。觞，酒器也。插羽于上。［补］曰︰杯上缀羽，以速饮也。一云︰作生爵形，实曰觞，虚曰觯。`】挫糟冻饮，【`挫，捉也。冻，冰也。五臣云︰糟，酒滓也。可以冻饮。李善云︰冻，冷也。［补］曰︰挫，宗卧切。`】酎清凉些。【`酎，醇酒也。言盛夏则为覆蹙干酿，提去其糟，但取清醇，居之冰上，然后饮之。酒寒凉，又长味，好饮也。［补］曰︰酎，直又切。三重酿酒。《月令》︰孟夏，天子饮酎。注云︰春酒至此始成。`】华酌既陈，【`酌，酒斗也。陈，一作敶。五臣云︰华酌，谓置华于酒中。［补］曰︰华，采也。《说文》云︰酌，盛酒行觞也。`】有琼浆些。【`言酒樽在前，华酌陈列，复有玉浆，恣意所用也。`】归来反故室，敬而无妨些。【`妨，害也。言君魂急来归还，反所居故室，子孙承事恭敬，长无祸害也。一云︰归来归来。一云︰归反故室。无“来”字。`】肴羞未通，【`鱼肉为肴。羞，进也。［补］曰︰肴，骨体，又葅也。致滋味为羞。`】女乐罗些。【`言肴膳已具，进举在前，宾主之礼，殷勤未通，则女乐倡荡，罗列在堂下也。`】敶锺按鼓，【`按，徐。敶，一作陈。按，一作桉。五臣云︰按，犹击也。`】造新歌些。【`言乃奏乐作音，而撞锺，徐鼓，造为新曲之歌，与众绝异也。`】《涉江》《采菱》，发《扬荷》些。【`楚人歌曲也。言己涉渡大江，南入湖池，采取菱芰，发扬荷叶。喻屈原背去朝堂，隐伏草泽，失其所也。菱，一作䔖。《文选》作阳荷。注云︰荷，当作阿。《涉江》、《采菱》、《阳阿》皆楚歌名。［补］曰︰《淮南》云︰歌《采菱》，发《扬阿》。又云︰足蹀阳阿之舞。注云︰阳阿，古之名倡。又云︰欲美和者必先始于《阳阿》、《采菱》。注云︰《阳阿》、《采菱》，乐曲之和声。`】美人既醉，朱颜酡些。【`朱，赤也。酡，著也。言美女饮啖醉饱，则面著赤色而鲜好也。酡，一作𨠑。一本云︰当作袉，徒何切，著也。为𨠑者非。［补］曰︰酡，音驮，饮而赭色著面。`】娭光眇视，【`娭，戏也。眇，眺也。娭，一作嬉，一作娱。`】目曾波些。【`波，华也。言美女酣乐，顾望娭戏，身有光文，眺视曲眄，目采盼然，白黑分明，若水波而重华也。五臣云︰言美人既为戏乐，光彩横出，眇然远视，目若水波。［补］曰︰曾，重也。`】被文服纤，【`文，谓绮绣也。纤，谓罗縠也。［补］曰：纤，细也。`】丽而不奇些。【`丽，美好也。不奇，奇也。犹《诗》云︰不显文王。不显，显也。言美女被服绮绣，曳罗縠，其容靡丽，诚足奇怪也。一云︰被兹文服，纤丽不奇。`】长发曼鬋，【`曼，泽。发，一作鬓。［补］曰︰曼，音万。鬋，音翦。`】艳陆离些。【`艳，好貌也。《左氏传》曰：宋华督见孔父之妻，目逆而送之，曰：美而艳。言美人长发工结，鬋鬓滑泽，其状艳美，仪貌陆离，而难具形也。`】二八齐容，【`齐，同。［补］曰︰二八已见。《舞赋》云︰郑女出进，二八徐侍。`】起郑舞些。【`郑舞，郑国之舞也。言二八美女，其仪容齐一，被服同饰，奋袂俱起而郑舞也。或曰：郑舞，郑重屈折而舞也。［补］曰︰相如赋云︰郑女曼姬。边让赋云︰齐倡列，郑女罗。《战国策》云︰彼郑国之女，（彼原作被，据《战国策‧楚策》改。）粉白黛黑，立于衢闲，非知而见之者，以为神。《淮南子》注云︰郑袖，楚怀幸姬，善歌工舞，因名郑舞。郑重，殷勤也。`】衽若交竿，【`竿，竹竿也。衽，一作衽。［补］曰︰而甚切。`】抚案下些。【`抚，抑也。言舞者回旋，衣衽掉摇，回转相钩，状若交竹竿，以手抑案而徐来下也。一云︰抚，抵也。以手抵案而徐下行也。五臣云︰衽，衣襟也。言舞人回转，衣襟相交如竿也。以手抚案其节，而徐行也。［补］曰︰下，音户。唐段安节《乐录》曰︰舞者乐之容。古有《大垂手》、《小垂手》。`】竽瑟狂会，【`狂，犹并也。`】搷鸣鼓些。【`搷，击也。言众乐并会，吹竽弹瑟。又搷击鸣鼓，以进八音，为之节也。搷，一作嗔，一作填。《文选》作槙，徒年切。［补］曰︰搷，田、殿二音。《集韵》︰嗔，音田。引《诗》振旅嗔嗔。`】宫庭震惊，【`震，动也。惊，骇也。`】发《激楚》些。【`激，清声也。言吹竽击鼓，众乐并会，宫庭之内，莫不震动惊骇，复作《激楚》之清声，以发其音也。［补］曰︰《淮南》曰︰扬郑、卫之浩乐，结《激楚》之遗风。注云︰结激清楚之声也。《舞赋》云︰《激楚》、《结风》，《阳阿》之舞。五臣云︰激，急也。楚，谓楚舞也。舞急萦结其风。李善云︰《激楚》，歌曲也。《列女传》曰：听《激楚》之遗风。《上林赋》云：鄢郢缤纷，《激楚》、《结风》。文颖曰：激，冲激急风也。结风、回风，亦急风也。楚地风既自漂疾，然歌乐者犹复依激结之急风为节。其乐浞迅哀切也。`】吴歈蔡讴，【`吴、蔡，国名也。歈、讴，皆歌也。［补］曰︰歈，音俞。古赋云︰巴俞宋、蔡。《说文》云︰歈，歌也。徐铉曰︰渝水之人善歌舞，汉高祖采其声，后人因加此字。按︰《楚词》已有此语，则歈盖歌之别称耳。徐说非是。`】奏大吕些。【`大吕，六律名也。《周官》曰：舞《云门》，奏大吕。言乃复使吴人歌谣，蔡人讴吟，进雅乐，奏大吕。五音六律，声和调也。《文选》奏作秦。五臣云︰吴、蔡、秦，皆国名。［补］曰︰大吕非秦声，五臣说非是。`】士女杂坐，乱而不分些。【`言醉饱酣乐，合樽促席，男女杂坐，比肩齐膝，恣意调戏，乱而不分别也。`】放敶组缨，【`组，绶。敶，一作陈。［补］曰︰缨，冠系也。`】班其相纷些。【`纷，乱也。言男女共坐，除去威严，放其冠缨，舒敶印绶，班然相乱，不可整理也。班，一作斑。`】郑卫妖玩，【`郑、卫，国名也。妖玩，好女也。［补］曰︰许慎云︰郑、卫，新声所出国也。`】来杂陈些。【`杂，厕也。陈，列也。言郑、卫二国复遣妖玩之好女，来杂厕俱坐而陈列也。陈，一作敶。`】《激楚》之结，【`激，感也。结，头髻也。［补］曰︰结，古诣切，束发也。`】独秀先些。【`秀，异也。言郑、卫妖女，工于服饰，其结殊形，能感楚人，故异之而使之先进也。五臣云︰秀，异而先进于前。`】菎蔽象棋，【`菎，玉也。蔽，簙箸以玉饰之也。或言菎蕗，今之箭囊也。菎，一作琨，一作箟。［补］曰︰菎，音昆，香草也。琨，玉名。箟，竹名。蔽，《集韵》作𥳆，其字从竹。《方言》︰簙谓之蔽。秦、晋之闲谓之簙，吴、楚之闲谓之蔽，或谓之箭里，或谓之棋。《博雅》云︰博箸谓之箭。`】有六簙些。【`投六箸，行六棋，故为六簙也。言宴乐既毕，乃设六簙，以菎蔽作箸，象牙为棋，丽而且好也。簙，一作博。［补］曰︰《说文》云︰局戏也，六箸、十二棋也。鲍宏《博经》云︰所掷头谓之琼。琼有五采，刻为一画者谓之塞；刻为两画者谓之白；刻为三画者谓之黑；一边不刻者，五塞之闲谓之五塞。《列子》曰︰击博楼上。注云︰击，打也。如今双陆棋也。古《博经》云：博法，二人相对，坐向局，分为十二道，两头当中名为水。用棋十二枚，六白六黑；又用鱼二枚，置于水中。其掷采以琼为之。琼畟方寸三分，长寸五分，锐其头，钻刻琼四面为眼，亦名为齿。二人互掷采行棋。棋行到处即竖之，名为骁棋，即入水食鱼，亦名牵鱼。每牵一鱼获二筹，翻一鱼获二筹。（二，翻宋本作三。）畟，音则。`】分曹并进，【`曹，偶。`】遒相迫些。【`遒，亦迫。言分曹列偶，并进技巧，投箸行棋，转相遒迫，使不得择行也。或曰：分曹并进者，谓并用射礼进也。五臣云︰遒，急也。言务以求胜。`】成枭而牟，【`倍胜为牟。《文选》枭作凫。［补］曰︰《汉书》枭骑。注云︰枭，勇也，若六博之枭，作凫非是。《淮南》曰︰善博者不欲牟，不恐不胜。注云︰博其棋不伤为牟。枭，坚尧切。牟，过也，进也，大也。`】呼五白些。【`五白，簙齿也。言己棋已枭，当成牟胜，射张食棋，下兆于屈，故呼五白，以助投也。兆于屈，一作逃于窟。［补］曰︰《列子》云︰楼上博者射，明琼张中。说者曰︰凡戏争能取中，皆曰射。明琼，齿五白也。中，去声。射，食亦切。`】晋制犀比，【`晋，国名也。制，作也。比，集也。［补］曰︰比，频二切。`】费白日些。【`费，光貌也。言晋国工作簙棋箸，比集犀角，以为雕饰，投之皓然如日光也。［补］曰︰费，耗也。昲，日光也，芳未切。`】铿锺摇簴，【`铿，撞也。摇，动也。铿，《释文》作銵。簴，一作虡。五臣云︰虡，悬锺格，言击锺则摇动其格。［补］曰︰铿、銵，并苦耕切。虡，奇举切。`】揳梓瑟些。【`揳，鼓也。言众宾既集，共簙以相娱乐，堂下复鸣大锺，左右歌吟，鼓瑟琴也。五臣云︰揳，抚也。以梓木为瑟。［补］曰︰揳，古入切，轹也。《书》亦作戛。`】娱酒不废，【`娱，乐。`】沈日夜些。【`言虽以酒相娱乐，不废政事，昼夜沈湎，以忘忧也。或曰：娱酒不发。发，旦也。《诗》云︰明发不寐。言日夜娱乐。又曰：和乐且湛。言昼夜以酒相乐也。夜，一作夕。`】兰膏明烛，【`一作爥。`】华镫错些。【`言镫锭尽雕琢错镂，饰设以禽兽，有英华也。镫，一作雕。五臣云︰似兰渍膏取其香也。华，谓有光华。［补］曰︰镫，音登。《说文》曰︰锭也。徐铉曰︰锭中置烛，故谓之镫。又《说文》曰︰错，金涂也。亦支错。`】结撰至思，【`撰，犹博也。五臣云︰言我能撰深心以思贤人。［补］曰︰撰，述也，定也，持也。`】兰芳假些。【`假，至也。《书》曰：假于上下。兰芳，以喻贤人也。言君能结撰博专至之心，以思贤人，贤人即自至也。［补］曰︰假，音格。`】人有所极，同心赋些。【`赋，诵也。言众坐之人，各欲尽情，与己同心者，独诵忠信与道德也。五臣云︰极，尽也。赋，聚也。贤人尽至，则同心相聚，君可选也。［补］曰︰《释名》曰︰敷布其义谓之赋。《汉书》曰︰不歌而诵谓之赋。五臣以赋为聚，盖取赋敛之义。`】酎饮尽欢，乐先故些。【`故，旧也。言饮酒作乐，尽己欢欣者，诚欲乐我先祖及与故旧人也。酎，一作酌。一本“尽”上有“既”字。五臣云︰乐君先祖及故旧。`】魂兮归来！反故居些。【`言魂神宜急来归，还反楚国，居旧故之处，安乐无忧也。`】

　　乱曰：献岁发春兮【`献，进。`】汩吾南征，【`征，行也。言岁始来进，春气奋扬，万物皆感气而生，自伤放逐，独南行也。五臣云︰汩，疾也。亦代原为词。［补］曰︰汩，于笔切。《文选》自此至“白芷生”，句末皆有“些”字。一本至“诱骋先”有“些”字。`】菉𬞟齐叶兮【`菉，王刍也。𬞟，一作薠。［补］曰︰菉，音绿，见《骚经》。`】白芷生。【`言屈原放时，菉𬞟之草，其叶适齐，白芷萌芽，方始欲生，据时所见，自伤哀也。犹《诗》云“昔我往矣，杨柳依依”也。`】路贯庐江兮左长薄，【`贯，出也。庐江、长薄，地名也。言屈原行先出庐江，过历长薄。长薄在江北，时东行，故言左也。五臣云︰在其左也。［补］曰︰《前汉‧地理志》︰庐江出陵阳东南，北入江。`】倚沼畦瀛兮，【`沼，池也。畦，犹区也。瀛，池中也。楚人名池泽中曰瀛。五臣云︰倚，立也。`】遥望博。【`遥，远也。博，平也。言己循江而行，遂入池泽，其中区瀛远望平博，无人民也。`】青骊结驷兮【`纯黑为骊。结，连也。四马为驷。［补］曰︰骊，吕知切。`】齐千乘，【`齐，同也。言屈原尝与君俱猎于此，官属齐驾驷马，或青或黑，连千乘，皆同服也。［补］曰︰自此以下，盛言畋猎之乐，以招之也。`】悬火延起兮玄颜烝。【`悬火，悬镫也。玄，天也。言己时从君夜猎，悬镫林木之中，其火延及，烧于野泽，烟上烝天，使黑色也。烝，一作蒸。［补］曰︰颜，容也。《说文》︰烝，火气上行也。蒸，进也，众也。`】步及骤处兮【`骤，走也。处，止也。`】诱骋先，【`诱，导也。骋，驰也。言猎时有步行者，有乘马走骤者，有处止者，分以围兽，己独驰骋，为君先导也。`】抑骛若通兮【`抑，止也。骛，驰也。若，顺也。五臣云︰止驰骛者，使顺通猎事。`】引车右还。【`还，转也。言抑止驰骛者，顺通共获，引车右转，以遮兽也。还，一作旋。一云引右运，无“车”字。［补］曰︰还，音旋。`】与王趋梦兮课后先。【`梦，泽中也。楚人名泽中为梦中。《左氏传》曰：楚大夫鬬伯比与䢵公之女淫而生子，弃诸梦中。言己与怀王俱猎于梦泽之中，课第群臣，先至后至也。一注云︰梦，草中也。［补］曰︰梦，音蒙，又去声。楚谓草泽曰梦。《尔雅》曰︰楚有云梦。先儒云︰《左传》楚子与郑伯田于江南之梦。《地理志》︰南郡华容县南有云梦泽。杜预云︰南郡枝江县西有云梦城。江夏安陆县亦有云梦。或曰︰南郡华容县东南有巴丘湖。江南之梦，云梦一泽，而每处有名者。司马相如《子虚赋》云︰云梦者方八九百里。则此泽跨江南北，每处名存焉。《左传》︰楚昭王寝㝱于云中，则此泽亦得单称云，单称梦也。沈存中云︰《书》曰︰云土梦作乂。孔安国注《书》云：云梦在江南。不然也。据《左传》，吴人入郢，楚子涉睢济江，入于云中。王寝，盗攻之，以戈击王，王奔郧。楚子自郢西走涉睢，则当出于江南；其后涉江入于云中，遂奔郧，郧则今之安州。涉江而后至云，入云然后至郧，则云在江北也。《左传》：郑伯如楚，王以田江南之梦。曰江南之梦，则云在江北明矣。江南则今之公安、石首、建宁等县，江北则玉沙、监利、景陵等县也。`】君王亲发兮【`发，射。`】惮青兕，【`惮，惊也。言怀王是时亲自射兽，惊青兕牛而不能制也。以言尝侍从君猎，今乃放逐，叹而自伤闵也。兕，一作𠒅。五臣云︰惮，惧也。时君王亲射青兕，惧其不能制，我佐君杀之。［补］曰︰惮，当割切。《庄子》云︰惮赫千里。《音义》云︰千里皆惧。《尔雅》︰兕似牛。注云︰一角，青色，重千斤。`】朱明承夜兮【`朱明，日也。承，续也。`】时不可以淹。【`淹，久也。言岁月逝往，昼夜相续，年命将老，不可久处，当急来归也。一云︰时不淹。一云︰时不可淹。一云︰时不见淹。五臣云︰日夜相承，四时不得淹止。`】皋兰被径兮【`皋，泽也。被，覆也。径，路也。`】斯路渐。【`渐，殳也。言泽中香草茂盛，覆被径路，人无采取者，水卒增溢，渐没其道，将至弃捐也。以言贤人久处山野，君不事用，亦将陨颠也。五臣云︰埋没凋落。［补］曰︰渐，音尖，流入也。`】湛湛江水兮【`湛湛，水貌。`】上有枫，【`枫，木名也。言湛湛江水，浸润枫木，使之茂盛。伤己不蒙君惠，而身放弃，曾不若树木得其所也。或曰：水旁林木中，鸟兽所聚，不可居之也。［补］曰︰枫，音风。《尔雅》︰枫摄摄。注云︰似白杨，叶圆而歧，有脂而香。《本草》云︰树高大，商、洛闲多有。《说文》云︰枫，木，厚叶弱枝，善摇。汉宫殿中多植之。至霜后，叶丹可爱，故骚人多称之。`】目极千里兮伤春心。【`言湖泽博平，春时草短，望见千里，令人愁思而伤心也。或曰：荡春心。荡，涤也。言春时泽平望远，可以涤荡愁思之心也。一作伤心悲。［补］曰︰心，旧音苏含切。按《诗》“远送于南”与“实劳我心”叶韵，正与此同。`】魂兮归来哀江南！【`言魂𩲸当急来归，江南土地僻远，山林崄阻，诚可哀伤，不足处也。五臣云︰欲使原复归于郢，故言江南之地，可哀如此，皆讽君之词。［补］曰︰庾信《哀江南赋》取此为名。`】
