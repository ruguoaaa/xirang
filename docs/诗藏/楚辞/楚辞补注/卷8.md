---
title: 卷八 九辩
index: true
icon: editor
order: 33
pageview: false
category:
  - 诗藏
  - 楚辞
  - 楚辞补注
tag:
  - 浪漫主义
  - 诗歌
  - 钦定四库全书
  - 集部
---

## 楚词补注巻八  
  
　　宋　洪兴祖　撰  
  
　　九辩章句第八　楚词  
  
　　《九辩》者，楚大夫宋玉之所作也。辩者，变也，谓敶道德以变说君也。【`《史记》曰：原死之后，楚有宋玉、唐勒、景差之徒，皆好辞而以赋见称。皆祖屈原之从容辞令，终莫敢直谏。辩，一作辨。辩，治也。辨，别也。说，音税。`】九者，阳之数，道之纲纪也。【`五臣云：宋玉惜其师忠信见放，故作此辞以辩之，皆代原之意。九义亦与《九歌》同。`】故天有九星，以正机衡；地有九州，以成万邦；人有九窍，以通精明。屈原怀忠贞之性，而被谗邪，伤君暗蔽，【`一作昧。`】国将危亡，乃援天地之数，列人形之要，而作《九歌》、《九章》之颂，以讽谏怀王。明己所言，与天地合度，可履而行也。宋玉者，屈原弟子也。闵惜其师，忠而放逐，故作《九辩》以述其志。至于汉兴，刘向、王裦之徒，咸悲其文，依而作词，故号为“楚词”。亦采其九以立义焉。【`采，一作承。`】  

　　悲哉秋之为气也！【`寒气聊戾，岁将暮也。哉，一作夫。`】萧瑟兮【`阴冷促急，风疾暴也。五臣云︰萧瑟，秋风貌。言屈原枉见放逐，其情如秋节之悲，故托言秋之为状而盛述之。`】草木摇落【`华叶陨零，肥润去也。一本句末有“兮”字。`】而变衰，【`形体易色，枝叶枯槁也。自伤不遇，将与草木俱衰老也。`】憭栗兮【`思念暴戾，心自伤也。五臣云︰憭栗，犹凄怆也。［补］曰︰憭，旧音流，又音了。`】若在远行，【`远客出去，之他方也。`】登山临水兮【`陞高远望，视江河也。`】送将归，【`族亲别逝，还故乡也。`】泬寥兮【`泬寥，旷荡空虚也。或曰：泬寥犹萧条。萧条，无云貌。寥，《释文》作嵺。［补］曰︰泬，音血。嵺，高貌。`】天高而气清，【`秋天高朗，体清明也。言天高朗，照见无形。伤君昏乱，不聪明也。气清，一作气平。［补］曰︰清，疾正切。《说文》云︰无垢薉也。古本作瀞。`】𡧯𡽐兮【`源渎顺流，漠无声也。𡧯，一作寂。𡽐，一作寥，一作漻。五臣云︰寂漻，虚静貌。［补］曰︰《说文》云︰𡧯，无人声，与寂同。𡽐，空虚也，与寥同。漻，深情也。并音聊。一云𡽐，崖虚也。`】收潦而水清，【`沟无溢滥，百川净也。言川水夏浊而秋清，伤人君无有清明之时也。五臣云︰潦，雨水，音老。`】憯凄增欷兮【`怆痛感动，叹累息也。五臣云︰憯凄，悲痛貌。欷，泣叹。［补］曰︰憯，七感切。欷，虚毅切，歔欷也。`】薄寒之中人，【`伤我肌肤，变颜色也。五臣云︰薄，迫也。有似迫寒之伤人。［补］曰︰中，去声。`】怆恍懭悢兮，【`中情怅惘，意不得也。五臣云︰怆恍、懭悢，皆悲伤也。［补］曰︰怆恍，失意貌。上初两、下许昉切。懭悢，不得志。上口广切，下音朗，又音亮。`】去故而就新，【`初会锄铻，志未合也。五臣云︰去故就新，别离也。`】坎廪兮【`数遭患祸，身困极也。廪，一作𡒄。五臣云︰坎𡒄，困穷也。［补］曰︰廪，力敢切。坎廪，失志，一曰不平。`】贫士失职【`亡财遗物，逢寇贼也。贫，一作穷。`】而志不平，【`心常愤懑，意未服也。`】廓落兮【`丧妃失耦，块独立也。五臣云︰廓落，空寂也。`】羇旅而无友生。【`远客寄居，孤单特也。羇，一作羁。一无“生”字。［补］曰︰羇，旅寓也。`】惆怅兮【`后党失辈，惘愁毒也。五臣云︰惆怅，悲哀也。`】而私自怜。【`窃内念己，自悯伤也。`】燕翩翩其辞归兮，【`将入大海，飞回翔也。五臣云︰言秋深也。翩翩，飞貌。`】蝉𡧯漠而无声。【`螗蜩敛翅，而伏藏也。𡧯漠，一作寂寞。`】雁廱廱而南游兮，【`雄雌和乐，群戏行也。廱，一作嗈，一作痈。［补］曰︰痈与嗈同。《诗》曰︰嗈嗈鸣雁。雁阴起则南，阳起则北，避寒就燠也。`】鹍鸡啁哳而悲鸣。【`奋翼鸣呼，而低昂也。夫燕蝉遇秋寒，将入水穴处，而怀忧惧，候雁鹍鸡喜乐而逸豫，言己无有候雁鹍鸡之喜乐，而有蝉燕之忧惧也。［补］曰︰鹍鸡似鹤，黄白色。啁哳，声繁细貌。上竹交、下陟辖。`】独申旦而不寐兮，【`夜坐视瞻而达明也。坐，一作起。五臣云︰申，至也。`】哀蟋蟀之宵征。【`见𧓔𧊿之夜行，自伤放弃，与昆虫为双也。或曰：宵征，谓“七月在野，八月在宇，九月在户，十月蟋蟀入我床下”。是其宵征。征，行也。五臣云︰宵，夜也。`】时亹亹而过中兮，【`时已过半，日进往也。亹亹，进貌。诗云︰亹亹文王。五臣云︰亹亹，行貌。过中，谓渐衰暮也。［补］曰︰亹，音尾。`】蹇淹留而无成。【`虽久寿考，无成功也。五臣云︰蹇，语词也。念己将老，淹留草泽，无所成也。`】

　　悲忧穷戚兮【`脩德见过，愁惧惶也。戚，一作戚。《文选》作蹙。［补］曰︰戚、戚、蹙，并仓历、子六二切。迫也，促也，忧也。`】独处廓，【`孤立特止，居一方也。五臣云︰廓，空也。谓己穷蹙处于空泽。［补］曰︰处，昌举切。`】有美一人兮【`位尊服好，谓怀王也。`】心不绎。【`常念弗解，内结藏也。五臣云︰绎，解也。言思君之心常不解也。［补］曰︰绎，抽丝也，陈也，理也。`】去乡离家兮【`偝违邑里，之他邦也。［补］曰︰离，去声。`】徕远客，【`去郢南征，济沅、湘也。徕，一作来。`】超逍遥兮【`远去浮游，离州域也。五臣云︰无所依。`】今焉薄？【`欲止无贤，皆谗贼也。五臣云︰焉，何也。薄，止也。`】专思君兮【`执心壹意，在胸臆也。思，一作恖。`】不可化，【`同姓亲联，恩义笃也。五臣云︰化，变也。［补］曰︰化，旧音花。`】君不知兮【`聪明浅短，志迷惑也。`】可柰何！【`顽嚚难启，长叹息也。`】蓄怨兮积思，【`结恨在心，虑愤郁也。`】心烦憺兮忘食事。【`思君念主，忽不食也。［补］曰︰憺，徒滥切，忧也。食事，谓食与事也。`】愿一见兮道余意，【`舒写忠诚，自陈列也。余，一作我。`】君之心兮与余异。【`方圆殊性，犹白黑也。五臣云︰愿一见君，道忠信之意。君心以是为非，故与余异矣。`】车既驾兮朅而归，【`回逝言迈，欲反国也。一无“既”字。［补］曰︰朅，丘杰切，去也。`】不得见兮心伤悲。【`自伤流离，路隔塞也。一本“心”下无“伤”字。五臣云︰将去归国，而君不见察，故心悲也。`】倚结𫐉兮长太息，【`伏车重轼，而涕泣也。一无“长”字。［补］曰︰𫐉，音零，车轖间横木。`】涕潺湲兮下霑轼。【`泣下交流，濡茵席也。一本“霑”上无“下”字。五臣云︰潺湲，流涕貌。轼，车上所凭者。`】忼慨绝兮不得，【`中情恚恨，心剥切也。忼，一作慷。［补］曰︰忼慨，壮士不得志。忼，口朗切。`】中瞀乱兮迷惑。【`思念烦惑，忘南北也。五臣云︰叹与相绝而不见，使中昏乱迷惑也。瞀，昏也。［补］曰︰瞀，音茂。`】私自怜兮何极，【`哀禄命薄，常含戚也。私，一作思。五臣云︰自怜，失志也。极，穷也。`】心怦怦兮谅直。【`志行中正，无所告也。五臣云︰心存谅直，终日不足。怦怦，心不足貌。［补］曰︰怦，披绷切，心急。一曰忠谨貌。`】

　　皇天平分四时兮，【`何直春生，而秋杀也。`】窃独悲此廪秋。【`微霜凄怆，寒栗洌也。廪，一作凛。五臣云︰秋气凛然而万物摇落。喻己为谗邪所害，是以播迁，故窃悲此也。［补］曰︰廪，与凛同，寒也。`】白露既下百草兮，【`万物群生，将被害也。下，一作降。一云下降。`】奄离披此梧楸。【`痛伤茂木，又芟刈也。披，一作被。五臣云︰言秋气伤物之甚也。奄同离，罗也。既凋百草，而梧楸如罹此患。百草喻百姓，林木喻贤人。［补］曰︰奄，忽也，遽也。离披，分散貌。被与披同。梧桐、楸梓，皆早凋。`】去白日之昭昭兮，【`违离天明，而湮没也。五臣云︰白日喻君，言放逐去君。`】袭长夜之悠悠。【`永处冥冥，而覆蔽也。五臣云︰袭长夜，谓因受覆蔽也。悠悠，无穷也。［补］曰︰袭，因也，入也。`】离芳蔼之方壮兮，【`去己盛美之光容也。［补］曰︰蔼，繁茂也，于盖切。`】余萎约而悲愁。【`身体疲病，而忧贫也。萎，《文选》作委。五臣云︰言离去芳盛之德，方壮之任，使余委弃而悲愁也。约，弃也。［补］曰︰萎，于为切，草木枯也。约，穷也。`】秋既先戒以白露兮，【`君不弘德，而严令也。一本“戒”下有“之”字。`】冬又申之以严霜。【`刑罚刻峻，而重深也。五臣云︰喻暴虐相济为害也。申，重也。`】收恢台之孟夏兮，【`上无仁恩以养民也。夫天制四时，春生夏长，人君则之，以养万物。秋杀冬藏，亦顺其宜，而行刑罚。故君贤臣忠，政合大中，则品庶安宁，万物丰茂。上暗下伪，用法残虐，则贞良被害，草木枯落。故宋玉援引天时，托譬草木。以茂美之树，兴于仁贤，早遇霜露，怀德君子，忠而被害也。台，一作炱，一作[台+灬]。五臣云︰恢台，长养也。《释文》：台，他来切。［补］曰︰《舞赋》云︰舒恢炱之广度。注云︰恢炱，广大貌。炱与台，古字通。黄鲁直云︰恢，大也。台，即胎也。言夏气大而育物。《尔雅》曰︰夏为长嬴是也。《集韵》︰炱，煤尘也。台、胎二音。`】然欿傺而沈藏。【`民无驻足，窜岩穴也。楚人谓住曰傺也。欿本多作坎。《释文》藏作臧，音藏。五臣云︰坎，陷。傺，止也。言收敛长养之气，使陷止沈藏，但以秋气杀物矣。皆喻楚之君臣也。［补］曰︰欿，与坎同。`】叶烟邑而无色兮，【`颜容变易，而苍黑也。邑，一作䓃。五臣云︰言草木残瘁也。烟䓃，伤坏也。［补］曰︰烟，音于，臭草也。䓃，草伤坏也。`】枝烦挐而交横；【`柯条纠错，而崱嶷也。五臣云︰烦挐，扰乱也。［补］曰︰挐，女除切，牵引也，烦也。`】颜淫溢而将罢兮，【`形貌羸瘦，无润泽也。五臣云︰颜，容也。淫溢，积渐也。罢，毁也。［补］曰︰罢，乏也，音疲。`】柯仿佛而萎黄；【`肌肉空虚，皮干腊也。萎，一作委，一作𣨙。五臣云︰柯，枝也。𣨙黄叶凋。［补］曰︰佛，音费。𣨙，枯死也。`】萷櫹椮之可哀兮，【`华叶已落，茎独立也。萷，一作𣜎。［补］曰︰萷，音梢。萷参，木枝竦也。《释文》、《文选》并音朔。萷棹，木无枝柯，长而杀者。櫹，音萧。椮，音森。櫹椮，树长貌。《选》云橚爽、櫹椮是也。𣜎，与萷同。`】形销铄而瘀伤。【`身体燋枯，被病久也。五臣云︰瘀，病，皆喻己离愁苦。［补］曰︰瘀，于去切，血瘀也。`】惟其纷糅而将落兮，【`蓬茸颠仆，根蠹朽也。糅，一作楺。而，一作之。五臣云︰惟，思也。纷糅，众杂也。言思奸邪众杂，将或毁落。［补］曰︰糅，女救切。蓬，蒲孔；茸，仁勇切。`】恨其失时而无当。【`不值圣王，而年老也。五臣云︰又怅失其明时，不与贤君相当。`】㧛𬴂辔而下节兮，【`安步徐行，而勿驱也。㧛，一作掔，音启妍切。五臣云︰为此㧛辔按节徐行，游涉草泽也。下节，按节也。［补］曰︰㧛，力敢切，持也。掔，启妍切，亦持也。其字从臤，作㧛误矣。𬴂，音菲。`】聊逍遥以相佯。【`且徐徘徊，以游戏也。一作𪝋佯，一作相羊。［补］曰︰相佯，徙倚也。`】岁忽忽而遒尽兮，【`年岁逝往，若流水也。遒，一作逝。五臣云︰忽忽，运行貌。［补］曰︰遒，即由、即秋二切，迫也，尽也。`】恐余寿之弗将。【`惧我性命之不长也。弗，一作不。五臣云︰将，长也。［补］曰︰将，有渐之词。`】悼余生之不时兮，【`伤己幼少，后三王也。`】逢此世之俇攘。【`卒遇谮谗，而遽惶也。五臣云︰俇攘，忧惧貌。一作恇勷，一作𧻺躟。［补］曰︰俇，音匡。攘，而羊切，㹤也，遽也。`】澹容与而独倚兮，【`𠙦𠙦独立，无朋党也。五臣云︰澹，徒敢切。澹容与，徐步也。倚，立也。`】蟋蟀鸣此西堂。【`自伤闵己，与虫并也。`】心怵惕而震荡兮，【`思虑惕动，沸若汤也。荡，一作荡。五臣云︰怵惕，震荡自惊动也。［补］曰︰怵，音黜。荡，音荡，摇动貌。`】何所忧之多方！【`内念君父及兄弟也。五臣云︰方，犹端也。`】卬明月而太息兮，【`告上昊旻，诉神灵也。卬，一作仰。太，一作大。［补］曰︰卬，望也，音仰。`】步列星而极明。【`周览九天，仰观星宿，不能卧寐，乃至明也。［补］曰︰明，旧音亡。`】

　　窃悲夫蕙华之曾敷兮，【`蕙草芬芳，以兴在位之贵臣也。五臣云︰曾，重也。敷，布也。`】纷旖旎乎都房。【`被服盛饰于宫殿也。旖旎，盛貌。《诗》云︰旖旎其华。《文选》作猗柅。上音倚，下女绮切。五臣云︰都，大也。房，花房也。喻君初好善布德，有如此也。旖，一作㫊，于可切。旎，乃可切。［补］曰︰《集韵》︰㫊，倚可切。其字从可。㫊旎，旌旗貌。旖，音倚。其字从奇。旖旎，旌旗从风貌。天子所宫曰都。`】何曾华之无实兮，【`外貌若忠，而心佞也。`】从风雨而飞飏。【`随君嗜欲，而回倾也。夫风为号令，雨为德惠，故风动而草木摇，雨降而万物殖。故以风雨喻君。言政令德惠，所由出也。五臣云︰喻其后随佞人之言。`】以为君独服此蕙兮，【`体受正气，而高明也。`】羌无以异于众芳。【`乃与佞臣之同情也。五臣云︰我谓君独好美行，乃无异于众人之心，而受其佞也。`】闵奇思之不通兮，【`伤己忠策，无由入也。思，一作恖。五臣云︰闵，自伤也。奇思，谓忠信也。`】将去君而高翔。【`适彼乐土，之他域也。五臣云︰高翔，远去也。`】心闵怜之惨凄兮，【`内自哀念，心隐恻也。`】愿一见而有明。【`分别贞正与伪惑也。五臣云︰心之忧伤，愿见君而自明。`】重无怨而生离兮，【`身无罪过，而放逐也。五臣云︰重，念也。自念无怨咎于君，而生离隔。［补］曰︰重，去声。《九歌》云︰悲莫悲兮生别离。`】中结轸而增伤。【`肝胆破裂，心剖𤗦也。伤，一作慯。五臣云︰心中结怨，轸忧而增悲伤。［补］曰︰慯，痛也，忧也。𤗦，普逼切。`】岂不郁陶而思君兮？【`愤念蓄积，盈胸臆也。思，一作恖。［补］曰︰《书》云︰郁陶乎予心。`】君之门以九重。【`闺阑扃闭，道路塞也。一云闺闼。五臣云︰虽思见君，而君门深邃，不可至也。［补］曰︰《月令》云︰九门磔攘，天子有九门，谓关门、远郊门、近郊门、城门、皋门、库门、雉门、应门、路门也。`】猛犬狺狺而迎吠兮，【`谗佞讙呼而在侧也。五臣云︰狺狺，开口貌。迎吠，拒贤人使不得进也。［补］曰︰狺，音垠，犬争。一云吠声。`】关梁闭而不通。【`阍人承指，呵问急也。五臣云︰闭关，喻塞贤路也。`】皇天淫溢而秋霖兮，【`久雨连日，泽深厚也。`】后土何时而得漧！【`山阜濡泽，草木茂也。而，一作兮。漧，一作干。五臣云︰后土，地也。［补］曰︰漧，与干同。`】块独守此无泽兮，【`不蒙恩施，独枯槁也。`】仰浮云而永叹。【`诉天语神，我何咎也。古本仰作卬。五臣云︰众人皆蒙君泽，而我独不霑，故仰望而长叹也。［补］曰︰叹，平声。`】

　　何时俗之工巧兮，【`世人辩慧，造诈伪也。`】背绳墨而改错！【`违废圣典，背仁义也。夫绳墨者，工之法度也。仁义者，民之正路也。绳墨用，则曲木截；仁义进，则谗佞灭。二者殊义，不可不察也。五臣云︰喻信诈伪，弃忠正，易置礼法也。［补］曰︰错，置也，七故切。`】却骐骥而不乘兮，【`斥逐子胥与比干也。不，一作弗。乘，一作乘。五臣云︰骐骥，良马，喻贤才也。`】策驽骀而取路。【`信任竖貂与椒、兰也。五臣云︰喻踈贤才，而亲不肖也。驽骀，喻不肖。`】当世岂无骐骥兮，【`家有稷、契与管、晏也。`】诚莫之能善御。【`世无尧、舜及桓、文也。五臣云︰言岂无贤才，但君不能用也。御，谓御马者。［补］曰︰古者，车驾四马，御之为难，故为六艺之一也。`】见执辔者非其人兮，【`遭值桀、纣之乱昏也。一无“者”字。`】故𩧺跳而远去。【`被发为奴，走横奔也。一作驹跳，一作𩧺駣。五臣云︰言见君非好善之主，故贤才皆避而远去。驹，即骐骥也。跳，走貌。［补］曰︰马立不常谓之𩧺，音局。一本驹亦音衢六切。《释文》︰跳，徒聊切，跃也。駣，徒浩切，马三岁名。`】凫雁皆唼夫粱藻兮，【`群小在位，食重禄也。雁，《释文》作鹜。一无“夫”字。五臣云︰粱，米。藻，水草。［补］曰︰唼喋，凫雁食貌。上音翣，下音霅。`】凤愈飘翔而高举。【`贤者遁世，窜山谷也。愈，一作俞。飘翔，一作飘飘。［补］曰︰俞与愈同。《荀子》曰“其身俞危”是也。举，音倨。`】圜凿而方枘兮，【`正直邪枉，行殊则也。五臣云︰若凿圆穴，斫方木内之，而必参差不可入。喻邪佞在前，忠贤何由能进。［补］曰︰凿，音造，錾也。枘，音汭，柄也。`】吾固知其锄铻而难入。【`所务不同，若粉墨也。一无“其”字。五臣云︰锄铻，相距貌。［补］曰︰锄，状所、床举二切。铻，音语，不相当也。`】众鸟皆有所登栖兮，【`群佞并进，处官爵也。`】凤独遑遑而无所集。【`孔子栖栖，而困厄也。一无“独”字。一作惶惶。五臣云︰贤才窜逐，独无所托。遑遑，不得所貌。`】愿衔枚而无言兮，【`意欲括囊，而静默也。愿，一作顾。五臣云︰衔枚，所以止言者也。［补］曰︰《周礼》有衔枚氏。枚状如箸，横衔之。`】尝被君之渥洽。【`前蒙宠遇，锡祉福也。五臣云︰我亦欲不言而自弃，为昔者尝受君之厚泽，故复不能已。渥，厚也。洽，泽也。`】太公九十乃显荣兮，【`吕尚耆老，然后贵也。`】诚未遇其匹合。【`遭值文王，功冠世也。五臣云︰太公吕尚，年九十而穷困，遭西伯而用之。当未遇之时，故无匹偶，而与相合也。言己所以弃逐者，其行亦不与君意同也。`】谓骐骥兮安归？【`踌躇吴坂，遇伯乐也。`】谓凤皇兮安栖？【`集栖梧桐，食竹实也。五臣云︰骐骥安归，在于良乐；凤皇安归，在于圣明。自喻时无知己也。`】变古易俗兮世衰，【`以贤为愚，时暗惑也。五臣云︰代衰之时，则必变古之法，易常之道。`】今之相者兮举肥。【`不量才能，视颜色也。五臣云︰将相士而用举肥美者，不言其才行，此疾时之深。［补］曰︰相，视也，去声。`】骐骥伏匿而不见兮，【`仁贤幽处，而隐藏也。五臣云︰骐骥伏匿，而不见至。虽愿忠其焉得？皆喻己也。`】凤皇高飞而不下。【`智者远逝，之四方也。［补］曰︰下，音户。`】鸟兽犹知怀德兮，【`慕归尧、舜之圣明也。《释文》：怀，作褱。`】何云贤士之不处？【`二老太公，归文王也。`】骥不骤进而求服兮，【`干木阖门，而辞相也。五臣云︰服，御也。`】凤亦不贪喂而妄食。【`颜阖凿坏，而逃亡也。坏，一作培。［补］曰︰喂，于伪切。杨子曰︰食其不妄。说者曰︰非义不妄食。引此为证。`】君弃远而不察兮，【`介推割股，而自放也。弃，一作弃。`】虽愿忠其焉得？【`申生至孝，而被谤也。`】欲寂漠而绝端兮，【`甯武佯愚，而不言也。漠，一作嗼，一作寞。五臣云︰寂寞，止息貌。［补］曰︰《广雅》︰嗼，音莫，安也。《说文》︰𠴫嗼，无声。`】窃不敢忘初之厚德。【`尝受禄惠，识旧德也。五臣云︰言我将心不思于君，不能忘君昔之厚德耳。`】独悲愁其伤人兮，【`思念缠结，摧肝肺也。`】冯郁郁其何极！【`愤懑盈胸。终年岁也。冯，一作凭。其，一作之。何，一作安。五臣云︰凭郁郁，愁心满结也。极，穷也。`】霜露惨凄而交下兮，【`君政严急，刑罚峻也。惨，一作憯。`】心尚𡴘其弗济。【`冀过不成，得免脱也。𡴘，一作幸。尚𡴘，一云徜徉。［补］曰︰幸，《说文》作𡴘。当以幸为正。`】霰雪雰糅其增加兮，【`威怒益盛，刑酷烈也。其，一作而。［补］曰︰雰雰，雪貌。`】乃知遭命之将至。【`卒遇诛戮，身颠沛也。`】愿徼幸而有待兮，【`冀蒙贳赦，宥罪法也。宥，一作止。［补］曰︰徼，古尧切。`】泊莽莽与野草同死。【`将与百卉俱徂落也。一云︰泊莽莽兮与野草同死。一作材草。（翻宋本作林草。）泊，一作汨。［补］曰︰泊，止也。莽莽，莫古切，草盛。野、野，并野字。`】愿自往而径游兮，【`不待左右之绍介也。一云︰愿自直而径往。`】路壅绝而不通。【`谗臣嫉妒，无由达也。`】欲循道而平驱兮，【`遵放众人，所履为也。欲，一作愿。`】又未知其所从。【`不识趣舍，何所宜也。`】然中路而迷惑兮，【`举足犹豫，心回疑也。`】自压桉而学诵。【`弭情定志，吟诗礼也。压，一作厌。桉，一作按。一作压塞。［补］曰︰《集韵》压，益涉切，按也。桉与按同，抑也，止也。《释文》厌，于盐切，安也。诵，疾恭切。`】性愚陋以褊浅兮，【`姿质鄙钝，寡所知也。［补］曰︰褊，毕善切，急也，狭也。`】信未达乎从容。【`君不照察其真伪也。乎，一作兮，一作于。一本云︰然中路而迷惑兮，悲蹭蹬而无归。性愚陋以褊浅兮，自压桉而学诗。兰荪杂于萧艾兮，信未达其从容。`】

　　窃美申包胥之气盛兮，【`申包胥，楚大夫也。昔伍子胥得罪于楚，将适于吴，见申包胥谓曰：“我必亡郢。”申包胥答曰：“子能亡之，我能存之。”遂出奔吴，为吴王阖闾臣，兴兵而伐楚，破郢，昭王出奔。于是申包胥乃之秦，请救兵，鹤立于秦庭，啼呼悲泣，七日七夜不绝声，勺饮不入于口。秦伯哀之，为发兵救楚。昭王复国，故言气盛也。古本盛皆作晟。`】恐时世之不固。【`俗人执誓，多不坚也。`】何时俗之工巧兮？【`静言𬣡𬣡，而无信也。`】灭规矩而改凿。【`弃捐仁义，信谗佞也。［补］曰︰凿，音造。`】独耿介而不随兮，【`执节守度，不枉倾也。`】愿慕先圣之遗教。【`循行道德，遵典经也。`】处浊世而显荣兮，【`谓仕乱君，为公卿也。`】非余心之所乐。【`彼虽富贵，我不愿也。［补］曰︰乐，五孝切。`】与其无义而有名兮，【`宰嚭专吴，握君权也。`】宁穷处而守高。【`思从夷、齐于首阳也。［补］曰︰高，孤到切，一苦浩切。即枯槁之槁。`】食不媮而为饱兮，【`何必粳粱与刍豢也。一无“而”字。［补］曰︰媮，他钩切，巧也。`】衣不苟而为温。【`非贵锦绣，及绫纨也。一无“而”字。`】窃慕诗人之遗风兮，【`勤身修德，乐《伐檀》也。`】愿托志乎素餐。【`不空食禄，而旷官也。《诗》云︰彼君子兮，不素餐兮。谓居位食禄，无有功德，名曰素餐也。《释文》作食，（食疑当作飧。）音孙。`】蹇充倔而无端兮，【`媒理断绝，无因缘也。［补］曰︰倔，俱物、巨物二切。《儒行》云︰不充诎于富贵。充诎，喜失节貌。`】泊莽莽而无垠。【`幽处山野，而无邻也。泊，一作汨。［补］曰︰垠，岸也，音银。`】无衣裘以御冬兮，【`言己饥寒，家困贫也。御，一作御。［补］曰︰御，鱼据切。《诗》云︰我有旨蓄，亦以御冬。注云︰御，御也。`】恐溘死不得见乎阳春。【`惧命奄忽，不逾年也。一本自“霜露惨凄而交下”至此，为一章。`】

　　靓杪秋之遥夜兮，【`盛阴脩夜，何难晓也。［补］曰︰靓，音静。杪，末也。`】心缭悷而有哀。【`思念纠戾，肠折摧也。悷，一作㤡。［补］曰︰缭，音了，缭绕。悷，卢帝切，又音列，懔悷悲吟。㤡，音列，忧也。`】春秋逴逴而日高兮，【`年齿已老，将晚暮也。［补］曰︰逴，竹角切，远也。`】然惆怅而自悲。【`功名不立，自矜哀也。`】四时逓来而卒岁兮，【`冬夏更运，去若颓也。逓，一作迭。［补］曰︰逓，更易也。本作递。`】阴阳不可与俪偕。【`寒往暑来，难追逐也。《释文》阴作𩃬。［补］曰︰俪，偶也，音戾。`】白日晼晚其将入兮，【`年时欲暮，才力衰也。［补］曰︰晼，音宛，景昳也。`】明月销铄而减毁。【`形容减少，颜貌亏也。［补］曰︰日出于东方，入于西极，故言入。月三五而盈，三五而缺，故言减毁。`】岁忽忽而遒尽兮，【`时去晻晻，若骛驰也。忽，一作曶。`】老冉冉而愈㢮。【`年命逝往，促急危也。老，一作寿。愈，一作俞。《释文》㢮作施。［补］曰︰俞与愈同。施与㢮同。`】心摇悦而日𡴘兮，【`意中私喜，想用施也。摇，一作遥，一作愮。𡴘，一作幸。［补］曰︰摇，动也。愮，忧也，无喜悦义。𡴘与幸同。`】然怊怅而无冀。【`内无所恃，失本义也。［补］曰︰怊，音超。`】中憯恻之凄怆兮，【`志愿不得，心肝沸也。之，一作而。一注云︰心伤惨也。`】长太息而增欷。【`忧怀感结，重叹悲也。［补］曰︰欷，虚毅切。`】年洋洋以日往兮，【`岁月已尽，去奄忽也。以，一作而。`】老嵺廓而无处。【`亡官失禄，去家室也。嵺，一作廖。［补］曰︰《玉篇》云︰𡽐，廓空也，力么切。`】事亹亹而觊进兮，【`思想君命，幸复位也。［补］曰︰觊，音冀。`】蹇淹留而踌躇。【`久处无成，卒放弃也。［补］曰︰踌躇，进退貌。躇，丈吕切。旧本自“霜露惨凄而交下兮”至此，为一章。`】

　　何泛滥之浮云兮，【`浮云晻翳，兴谗佞也。［补］曰︰氾与泛同。`】猋壅蔽此明月！【`妨遮忠良，害仁贤也。夫浮云行则蔽月之光，谗佞进则忠良壅也。［补］曰︰猋，卑遥切，犬走貌。`】忠昭昭而愿见兮，【`思竭蹇蹇，而陈诚也。`】然霠曀而莫达。【`邪伪推排，而隐蔽也。然，一作蔽。霠，一作雰。［补］曰︰霠，音阴，云覆日也。曀，阴风也。`】愿皓日之显行兮，【`思望圣君之聘请也。日以喻君。《诗》云︰杲杲出日。［补］曰︰皓，光也，明也，日出貌也。`】云濛濛而蔽之。【`群小专恣，掩君明也。蒙，一作濛。`】窃不自聊而愿忠兮，【`意欲竭死，不顾生也。聊，一作料。［补］曰︰料，量也，音聊。`】或黕点而污之。【`谗人诬谤，被以恶名也。［补］曰︰黕，《说文》都感切，滓垢也。又陟甚切，污也。污，乌故切。`】尧舜之抗行兮，【`圣迹显著，高无颠也。`】了冥冥而薄天。【`茂德焕炳，配乾坤也。了，一作杳。［补］曰︰了，音了，明也。一音杳，薄附也。`】何险巇之嫉妒兮，【`乱惑之主，嫉其荣也。`】被以不慈之伪名？【`言尧有不慈之过，以其不传丹朱也；舜有卑父之谤，以其不立瞽瞍也。`】彼日月之照明兮，【`三光照察，镜幽冥也。`】尚黯黮而有瑕。【`云霓之气，蔽其精也。［补］曰︰黯，邬感切。黮，徒感切，云黑。`】何况一国之事兮，【`众职丛务，君异政也。`】亦多端而胶加。【`贤愚反戾，人异形也。［补］曰︰《集韵》︰胶加，戾也。胶，音豪。加，丘加切。王逸说。`】

　　被荷裯之晏晏兮，【`荷，芙蕖也。裯，袛裯也。若襜褕矣。晏晏，盛貌也。《艺文类聚》作“披荷裯之炅炅”。［补］曰︰被，音披，又如字。裯，音刀。《说文》︰袛裯，短衣。《方言》︰汗襦，自关而西谓之袛裯。《尔雅》︰晏晏，柔也。`】然潢洋而不可带。【`潢洋，犹浩荡。不著人貌也。言人以荷叶为衣，貌虽香好，然浩浩荡荡，而不可带，又易败也。以喻怀王自以为有贤明之德，犹以荷叶为衣，必坏败也。［补］曰︰潢，音晃，户广切，水深广貌。洋，音养，滉瀁，水貌。`】既骄美而伐武兮，【`怀王自谓有懿德，又勇猛也。骄，一作㤭。`】负左右之耿介。【`恃怙众士，被甲兵也。怀王内无文德，不纳忠言；外好武备，而无名将。所以为秦所诱，客死不还。［补］曰︰耿，古幸切，明也。逸以介为介胄。`】憎愠惀之脩美兮，【`恶孙叔敖与子文也。［补］曰︰愠，纡粉切。惀，力允切。`】好夫人之慷慨。【`爱重囊瓦与庄𫏋也。《释文》慨作礚。庄𫏋，一作椒兰。`】众踥蹀而日进兮，【`无极之徒，在帷幄也。踥，一作𨄌。《释文》作喋谍。［补］曰︰踥，思协切。蹀，音牒。`】美超远而逾迈。【`接舆避世，辞金玉也。逾，一作愈。`】农夫辍耕而容与兮，【`愁苦赋敛之重数也。`】恐田野之芜秽。【`失不耨锄，亡五谷也。`】事绵绵而多私兮，【`政由细微以乱国也。绵，一作绵。`】窃悼后之危败。【`子孙绝嗣，失社稷也。`】世雷同而炫曜兮，【`俗人群党，相称举也。［补］曰︰《曲礼》云︰毋雷同。注云︰雷之发声，物无不同时应者。`】何毁誉之昧昧！【`论善与恶，不分㭊也。`】今脩饰而窥镜兮，【`言与行副，面不惭也。今，一作余。窥，一作视。`】后尚可以窜藏。【`身虽隐匿，名显彰也。［补］曰︰窜，逃也，匿也。`】愿寄言夫流星兮，【`欲托忠策于贤良也。`】羌倏忽而难当。【`行疾去亟，路不值也。［补］曰︰倏，音倏。`】卒壅蔽此浮云兮，【`终为谗佞所覆冒也。卒，一作上。`】下暗漠而无光。【`忠臣丧精，不识谋也。`】尧舜皆有所举任兮，【`稷、契、禹、益与咎繇也。举，一作专。`】故高枕而自适。【`安卧垂拱，万国治也。`】谅无怨于天下兮，【`己之行度，信无尤也。`】心焉取此怵惕？【`内省审己，无畏惧也。焉，一作安。`】乘骐骥之浏浏兮，【`众贤并进，职事脩也。乘，一作六。［补］曰︰乘与乘同。浏，流、柳二音，水清也。`】驭安用夫强策？【`百姓成化，刑不用也。策，一作策。［补］曰︰强，居良切。策，马棰。所以驱策。`】谅城郭之不足恃兮，【`信哉险阻何足恃也。`】虽重介之何益？【`身被甲铠，犹为虏也。［补］曰︰介，甲也。`】邅翼翼而无终兮，【`竭身恭敬，何有极也。［补］曰︰邅，行不进。`】忳惽惽而愁约。【`忧心闷瞀，自约束也。［补］曰︰忳，徒浑切。惽，音昏。《说文》︰怓也。愁约，谓穷约而悲愁也。《语》曰︰不可以久处约。`】生天地之若过兮，【`忽若云驰，驷过隙也。`】功不成而无效。【`道德不施，志不遂也。`】愿沈滞而不见兮，【`思欲潜匿，自屏弃也。不，一作无。`】尚欲布名乎天下。【`敷名四海，垂号谥也。［补］曰︰下，音户。`】然潢洋而不遇兮，【`俍倡后时，无所逮也。`】直怐愗而自苦。【`守死忠信，以自毕也。《释文》作𢛑[上务下心]。苦，一作若，一作善。［补］曰︰怐，遘、寇二音。愗，音茂。`】莽洋洋而无极兮，【`周行旷野，将何之也。`】忽翺翔之焉薄？【`浮游四海，无所集也。`】国有骥而不知乘兮，【`推远周邵，与伊挚也。［补］曰︰曹子建以此为屈子语。`】焉皇皇而更索？【`不识贤愚，尚暗昧也。［补］曰︰更，平声。`】甯戚讴于车下兮，【`饭牛而歌，厮贱役也。一本“讴”下有“歌”字。`】桓公闻而知之。【`言合圣道，应经术也。`】无伯乐之善相兮，【`骥与驽钝，几不别也。`】今谁使乎誉之？【`后世叹誉，称其德也。誉，一作訾。［补］曰︰訾，音赀，思也，亦通。`】罔流涕以聊虑兮，【`怆然深思，而悲泣也。`】惟着意而得之。【`知天生贤，不虚出也。［补］曰︰著，明也，立也，定也。`】纷纯纯之愿忠兮，【`思碎首脑，而伏节也。一作纷忳忳而愿忠。`】妒被离而鄣之。【`谗邪妒害，而壅遏也。被，一作披。鄣，一作彰。［补］曰︰被，音披。《反离骚》云︰亡春风之被离。鄣，音章。旧本自“何泛滥之浮云兮”至此，为一章。`】

　　愿赐不肖之躯而别离兮，【`乞丐骸骨，而自退也。`】放游志乎云中。【`上从丰隆而观望也。志，一作意。`】乘精气之抟抟兮，【`托载日月之光耀也。楚人名圆曰抟也。抟，一作槫。［补］曰︰抟，度官切。`】骛诸神之湛湛。【`追逐群灵之遗风也。［补］曰︰湛，旧音羊戎切。`】骖白霓之习习兮，【`骖驾素虹而东西也。言己虽去旧土，犹脩洁白以厉身也。骖，一作参，一作六。`】历群灵之丰丰。【`周过列宿，存六宗也。灵，一作神。`】左朱雀之茇茇兮，【`朱雀奉送，飞翩翻也。茇，《释文》作芺，于表切。一作茷，音蒲艾切。一云左朱雀之拔拔。［补］曰︰《集韵》拔、茷、茇，皆有斾音。`】右苍龙之躣躣。【`青虬负毂而扶辕也。躣，《释文》作躩，音同。［补］曰︰躣躣，行貌，其俱切。《广韵》引此。`】属雷师之阗阗兮，【`整理车驾而鼓严也。［补］曰︰属，朱欲切，连也。阗，音田，鼓声。`】通飞廉之衙衙。【`风伯次且而扫尘也。通，一作道。［补］曰︰衙衙，行貌，旧五乎切，又牛吕切。《集韵》音鱼。`】前轾辌之锵锵兮，【`轩车先导，声转辚也。轾，一作轻。［补］曰︰轾，音至。《诗》曰︰如轾如轩。《说文》云︰辌，卧车，音凉。《招魂》云︰轩辌既低。注云︰轩、辌，皆轻车名。则作轻辌，亦通。`】后辎乘之从从。【`辎軿侍从，响雷震也。［补］曰︰《说文》︰辎，軿车前，衣车后也。从，楚江切。`】载云旗之委蛇兮，【`旗旗盘纡，背云霄也。委，一作逶。`】扈屯骑之容容。【`群马分布，列前后也。［补］曰︰屯，徒浑切。`】计专专之不可化兮，【`我心匪石，不可转也。［补］曰︰化，旧音花。`】愿遂推而为臧。【`执履忠信，不离善也。`】赖皇天之厚德兮，【`灵神覆祐，无疾病也。`】还及君之无恙。【`愿楚无忧，君康宁也。言己虽陞云远游，随从百神，志犹念君，而不能忘也。［补］曰︰恙，旧音羊。《说文》︰恙，忧也。一曰虫入腹食人心，古者艸居多被此毒，故相问︰无恙乎？苏鹗《演义》引《神异经》云︰北方大荒中，有兽食人，吩人则病，罗人则疾，名曰㺊。㺊者，恙也。黄帝上章奏天，从之。于是北方人得无忧无疾，谓之无恙。`】
