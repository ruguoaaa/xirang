---
title: 卷七 渔父
index: true
icon: editor
order: 29
pageview: false
category:
  - 诗藏
  - 楚辞
  - 楚辞补注
tag:
  - 浪漫主义
  - 诗歌
  - 钦定四库全书
  - 集部
---

## 楚词补注巻七  
  
　　宋　洪兴祖　撰  
  
　　渔父章句第七　离骚  
  
　　《渔父》者，屈原之所作也。屈原放逐，在江、湘之闲，忧愁叹吟，仪容变易。而渔父避世隐身，钓鱼江滨，欣然自乐。时遇屈原川泽之域，怪而问之，遂相应答。楚人思念屈原，因叙其辞以相传焉。【`《卜居》、《渔父》，皆假设问答以寄意耳。而太史公《屈原传》、刘向《新序》、嵇康《高士传》或采《楚词》、《庄子》渔父之言以为实录，非也。`】  
　　屈原既放，【`身斥逐也。`】游于江潭，【`戏水侧也。`】行吟泽畔，【`履荆棘也。`】颜色憔悴，【`皯霉，黑也。［补］曰︰皯，古旱切。霉，力迟切。`】形容枯槁。【`癯瘦瘠也。［补］曰︰槁，音考。`】渔父见而问之【`怪屈原也。`】曰：“子非三闾大夫与？【`谓其故官。《史记》作欤。`】何故至于斯？”【`曷为遭此患也。《史记》云：何故而至此？`】屈原曰：“举世皆浊【`众贪鄙也。一作：世人皆浊。《史记》作：举世混浊而我独清，众人皆醉而我独醒。`】我独清，【`志洁己也。`】众人皆醉【`惑财贿也。一云：巧佞曲也。`】我独醒，【`廉自守也。`】是以见放。”【`弃草野也。一本此句末有“尔”字。`】渔父曰：【`隐士言也。`】“圣人不凝滞于物，【`不困辱其身也。《史记》云：夫圣人者。一本“物”上有“万”字。`】而能与世推移。【`随俗方圆。`】世人皆浊，【`人贪婪也。一作举世皆浊。《史记》云：举世混浊。`】何不淈其泥【`同其风也。《史记》作：随其流。［补］曰︰淈，古没切，又乎没切，浊也。`】而扬其波？【`与沈浮也。五臣云：淈泥扬波，稍随其流也。`】众人皆醉，【`巧佞曲也。`】何不𫗦其糟【`从其俗也。［补］曰︰𫗦，布乎切。`】而歠其酾？【`食其禄也。《文选》酾作醨。五臣云：𫗦糟歠醨，微同其事也。𫗦，食也。歠，饮也。糟、醨，皆酒滓。［补］曰︰酾，力支切，以水䍤糟也。醨，薄酒也。`】何故深思高举，【`独行忠直。五臣云：深思，谓忧君与民也。`】自令放为？”【`远在他域。《史记》云：何故怀瑾握瑜而自令见放为？`】屈原曰：“吾闻之，【`受圣人之制也。`】新沐者必弹冠，【`拂土坌也。［补］曰︰《荀子》云：新浴者振其衣，新沐者弹其冠，人之情也。其谁能以己之僬僬，受人之掝掝者哉。`】新浴者必振衣。【`去尘秽也。`】安能以身之察察，【`己清洁也。五臣云：察察，洁白也。《史记》云：又谁能以身之察察。`】受物之汶汶者乎？【`蒙垢尘也。［补］曰︰汶，音门。汶，濛，沾辱也。一音昏。《荀子》注引此作惽惽。惽惽，不明也。惽，门、昏二音。`】宁赴湘流，【`自沈渊也。《史记》作常流。常，音长。`】葬于江鱼之腹中。【`身消烂也。一无“之”字。《史记》云：而葬乎江鱼腹中耳。`】安能以皓皓之白，【`皓皓，犹皎皎也。皓，一作皎。五臣云：皓、白，喻贞洁。`】而蒙世俗之尘埃乎？”【`被点污也。一无“而”字。尘埃，《史记》作温蠖。说者曰：温蠖，犹惽愦也。`】渔父莞尔而笑，【`笑离龂也。莞，一作苋。［补］曰︰莞尔，微笑。胡板切。`】鼓枻而去，【`叩船舷也。枻，一作栧。［补］曰︰枻，音曳。舷，船边也。`】歌曰：【`一本“歌”上有“乃”字。`】“沧浪之水清兮，【`喻世昭明。［补］曰︰浪，音郎。《禹贡》︰嶓冢导漾，东流为汉；又东为沧浪之水。注云︰漾水至武都，为汉；至江夏，谓之夏水；又东，为沧浪之水，在荆州。孟轲云︰有孺子歌曰：沧浪之水清兮，可以濯我缨；沧浪之水浊兮，可以濯我足。清斯濯缨，浊斯濯足矣，自取之也。《水经》云︰武当县西北汉水中有洲，名沧浪洲。《地说》曰︰水出荆山，东南流为沧浪之水。是近楚都，故渔父歌云云。余案︰《尚书‧禹贡》言导漾水东流为汉，又东为沧浪之水。不言过而言为者，明非它水。盖汉、沔水自下有沧浪通称耳。渔父歌之，不达水地，宜以《尚书》为正。`】可以濯吾缨；【`沐浴升朝廷也。吾，一作我。五臣云：清喻明时，可以修饰冠缨而仕也。`】沧浪之水浊兮，【`喻世昏暗。`】可以濯吾足。”【`宜隐遁也。吾，一作我。五臣云：浊喻乱世，可以抗足远去。`】遂去，不复与言。【`合道真也。［补］曰︰《艺文志》云︰《屈原赋》二十五篇。然则自《骚经》至《渔父》，皆赋也。后之作者苟得其一体，可以名家矣。而梁萧统作《文选》，自《骚经》、《卜居》、《渔父》之外，《九歌》去其五，《九章》去其八。然司马相如《大人赋》率用《远游》之语，《史记‧屈原传》独载《怀沙》之赋，扬雄作《伴牢愁》，亦旁《惜诵》至《怀沙》。统所去取，未必当也。自汉以来，靡丽之赋，劝百而讽一，无复恻隐古诗之义，故子云有曲终奏雅之讥。而统乃以屈子与后世词人同日而论，其识如此，则其文可知矣。`】
