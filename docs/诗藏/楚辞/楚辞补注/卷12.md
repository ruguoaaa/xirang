---
title: 卷十二 招隠士
index: true
icon: editor
order: 49
pageview: false
category:
  - 诗藏
  - 楚辞
  - 楚辞补注
tag:
  - 浪漫主义
  - 诗歌
  - 钦定四库全书
  - 集部
---

## 楚词补注巻十二  
  
　　宋　洪兴祖　撰  
  
　　招隠士章句第十二　楚词  
  
　　《招隐士》者，淮南小山之所作也。昔淮南王安，博雅好古，招怀天下俊伟之士。【`《汉书》：淮南王安好书，招致宾客数千人，作为内外书甚众。`】自八公之徒，咸慕其德，而归其仁，【`《神仙传》曰：八公诣门，王执弟子之礼。后八公与安俱仙去。`】各竭才智，【`竭，一作擅。`】著作篇章，分造辞赋，以类相从，故或称小山，或称大山。其义犹《诗》有《小雅》、《大雅》也。【`《汉‧艺文志》有《淮南王群臣赋》四十四篇。`】小山之徒，闵伤屈原，又怪其文升天乘云，伇使百神，似若仙者，虽身沈没，名德显闻，与隐处山泽无异，故作《招隐士》之赋，以章其志也。【`也，一作云迩。`】  

　　桂树丛生兮【`桂树芬香，以兴屈原之忠贞也。［补］曰︰郭璞云：桂，白华，丛生山峰，冬常青，闲无杂木。`】山之幽，【`远去朝廷，而隐藏也。`】偃蹇连蜷兮【`容貌美好，德茂盛也。蜷，一作卷。［补］曰︰一作权。`】枝相缭。【`仁义交错，条理成也。以言才德高明，宜辅贤君为贞干也。五臣云：皆树之美貌，亦喻原之美行。［补］曰︰缭，纽也，居休切。`】山气巃嵸兮【`岑崟㟥嵯，云滃郁也。巃，一作巄。五臣云：巃嵸，云气貌。［补］曰︰巃，力孔切。嵸，音摠，山孤貌。`】石嵯峨。【`嵯峨，嶻嶭，峻蔽日也。五臣云：嵯峨，高貌。`】谿谷崭岩兮【`崎岖閜寪，崄阻𠏅也。五臣云：崭岩，险峻貌。［补］曰︰崭，锄咸切。閜，呼雅反。寪，于轨反。𠏅，苦滑反。`】水曾波。【`踊跃沣沛，流迅疾也。曾，一作增。`】猿狖群啸兮【`禽兽所居，至乐佚也。猿，一作猿。［补］曰︰狖，以狩切。`】虎豹嗥。【`猛兽争食，欲相啮也。以言山谷之中，幽深险阻，非君子之所处，猿狖虎豹，非贤者之偶，使屈原急来也。［补］曰︰嗥，胡高切，咆也。`】攀援桂枝兮【`登山引木，远望愁也。一云：引持美木，喻美行也。五臣云：援，持也。言原引持美行，淹留于此，以待明君。`】聊淹留。【`周旋中野，立踟蹰也。`】王孙游兮【`隐士避世，在山隅也。游，一作游。五臣云：原与楚同姓，故云王孙。［补］曰︰乐府有《王孙游》，出于此。`】不归，【`违偝旧土，弃室家也。`】春草生兮【`万物蠢动，抽萌芽也。`】萋萋。【`垂条吐叶，纷华荣也。五臣云：萋萋，草色。`】岁暮兮【`年齿已老，寿命衰也。`】不自聊，【`中心烦乱，常含忧也。［补］曰︰聊，音留。`】蟪蛄鸣兮【`蜩蝉得夏，喜呼号也。五臣云：蟪蛄，夏蝉。［补］曰︰《庄子》云︰蟪蛄不知春秋。说者云︰寒蝉也。一名蝭蟧，春生夏死，夏生秋死。或曰︰山蝉，秋鸣者不及春，春鸣者不及秋。《广雅》云：蟪蛄，蛁蟧，即《楚词》所云寒螀者也。《方言》云︰蛥蚗，齐谓之螇螰，楚谓之蟪蛄。`】啾啾。【`秋节将至，悲嘹噍也。以言物盛则衰，乐极则哀，不宜久隐，失盛时也。［补］曰︰啾啾，众声，音揪。`】坱兮轧，【`雾气昧也。［补］曰︰坱，乌朗切。轧，于黠切。贾谊赋云︰坱圠无垠。注云︰其气坱圠，非有限齐也。《集韵》︰軮轧，远相映貌。`】山曲𡶒，【`盘诘屈也。［补］曰︰𡶒，音佛，山曲也。一音皮笔切。`】心淹留兮【`志望绝也。`】恫慌忽。【`亡妃匹也。一作洞荒忽。五臣云：忧思深也。［补］曰︰恫，音通，痛也。慌，上声。`】罔兮沕，【`精气失也。五臣云：失志貌。［补］曰︰沕，潜藏也，美笔切。《文选》音勿。`】憭兮栗，【`心剥切也。栗，一作栗。［补］曰︰憭，音了，又音聊，一音留。`】虎豹穴，【`嵺穿岤也。穴，一作岤。五臣云：既危苦，又进虎豹之穴。［补］曰︰《淮南》云︰虎豹袭穴而不敢咆。袭，入也。咆，嗥也。嵺，音料。岤，音血。`】丛薄深林兮【`攒刺棘也。［补］曰︰深草曰薄。`】人上栗。【`恐变色也。上，一作之。五臣云：栗，战也。`】嵚岑埼𥐟兮，【`山阜𡸨嵎。嵚，一作𡼲。岑，一作崯。埼𥐟，一作崎嶬。［补］曰︰嵚，音钦。岑，音吟。埼，音绮。𥐟，音蚁，又音锜。嵚岑，山高险也。埼𥐟，石貌。崎嶬，山形。`】碅磳磈硊，【`崔嵬𡶴嵃。［补］曰︰碅，绮矜切。《释文》苦本切，非也。碅，从囷。硱，从困。磳，七冰切。磈，于鬼切。硊，鱼毁切。并石貌。`】树轮相纠兮【`交错扶疏。纠，作糺。扶疏，一作纠纷。五臣云：轮，横枝也。`】林木茷骩。【`枝条盘纡。一无“林木”二字。茷，一作苃，一作柭，一作茷。［补］曰︰苃、柭、茷，并音跋。茷，木枝叶盘纡貌，通作茇。骩，音委。骩骳，屈曲也。`】青莎杂树兮【`草木杂居。［补］曰︰《本草》云︰莎，古人为诗多用之，此草根名香附子，荆襄人谓之莎草。`】薠草靃靡，【`随风披敷。薠，一作𬞟。靃，一作[上艹下雔]，一作𧆑。［补］曰︰靃靡，弱貌。𧆑，草木花敷貌。`】白鹿麏麚兮【`众兽并游。麚，一作䴥。［补］曰︰麏，音君，獐也。麚，音加，牝鹿。`】或腾或倚。【`走住异趋。一云：走䟭殊也。`】状貌崯崯兮峨峨， 【`头角甚殊。峨峨，一作嶬嶬，音蚁。五臣云：头角高貌。`】凄凄兮漇漇。【`衣毛若濡也。兮，一作而。漇，一作縰。［补］曰︰漇，疏绮切，润也。`】猕猴兮熊罴，【`百兽俱也。［补］曰︰罴，音陂，如熊，黄白文。`】慕类兮以悲。【`哀己不遇也。从此以上，皆陈山林倾危，草木茂盛，麋鹿所居，虎兕所聚，不宜育道德，养情性，欲使屈原还归郢也。五臣云：言山中之兽，犹慕俦类，而悲哀放弃独处，实难为心也。`】攀援桂枝兮【`配托香木，誓同志也。援，一作折。一无“援”字。`】聊淹留，【`踟蹰低佪，待明时也。一云倚立蹢䠱，待明时也。`】虎豹鬬兮【`残贼之兽，忿争怒也。`】熊罴咆，【`贪杀之兽，跳梁吼也。［补］曰︰咆，蒲交切，嗥也。`】禽兽骇兮【`雉兔之群，惊奔走也。`】亡其曹。【`违离党辈，失群偶也。`】王孙兮归来！【`旋反旧邑，入故宇也。一作来归。`】山中兮不可以久留。【`诚多患害，难隐处也。`】
