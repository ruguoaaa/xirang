---
title: 卷十五 九懐
index: true
icon: editor
order: 61
pageview: false
category:
  - 诗藏
  - 楚辞
  - 楚辞补注
tag:
  - 浪漫主义
  - 诗歌
  - 钦定四库全书
  - 集部
---

## 楚词补注巻十五  
  
　　宋　洪兴祖　撰  
  
　　九懐章句第十五　楚词  
  
匡机【`匡，一作主`】  
通路  
危俊【`危，一作包`】  
昭世  
尊嘉  
蓄英  
思忠【`思，一作申，一作由。一云逰思`】  
陶壅【`壅，一作廱，音同`】  
株昭【`昭，一作明，一作招。一云珠昭，一云林招`】  

　　《九怀》者，谏议大夫王褒之所作也。【`褒，字子渊，蜀人也，为谏大夫。`】怀者，思也，言屈原虽见放逐，【`一作流放。`】犹思念其君，忧国倾危而不能忘也。褒读屈原之文，嘉其温雅，藻采敷衍，执握金玉，委之污渎，遭世溷浊，【`溷，一作泥。`】莫之能识。追而愍之，【`一作诸。`】故作《九怀》，以裨其词。【`《释文》作埤，作词。埤，频弥切。`】史官录第，遂列于篇。【`一作编。`】  

### 匡机

　　极运兮不中，【`周转求君，道不合也。`】来将屈兮困穷。【`还就农桑，修播植也。来，一作求，一作永。`】余深愍兮惨怛，【`我内愤伤，心切剥也。愍，一作闵。惨，一作愤。`】愿一列兮无从。【`欲陈忠谋，道隔塞也。`】乘日月兮上征，【`想托神明，升天庭也。`】顾游心兮鄗酆。【`回眄周京，念先圣也。文王都酆，武王都鄗，二圣有德，明于用贤，故顾其都，冀遭逢也。顾，一作愿。［补］曰︰鄗，下老切，在长安西上林苑中。酆在京兆杜陵西南。`】弥览兮九隅，【`历观九州，求英俊也。`】彷徨兮兰宫。【`游戏道室，诵五经也。一作仿偟。`】芷闾兮药房，【`居仁履义，守忠贞也。闾，一作室。`】奋摇兮众芳。【`动作应礼，行馨香也。众，一作种。`】菌阁兮蕙楼，【`节度弥高，德成就也。`】观道兮从横。【`众人瞻望，闻功名也。［补］曰︰横，音黄，叶。`】宝金兮委积，【`志意坚固，策谋明也。`】美玉兮盈堂。【`懿誉光明，满朝廷也。`】桂水兮潺湲，【`芳流衍溢，周四境也。`】扬流兮洋洋。【`洁白之化，动百姓也。`】蓍蔡兮踊跃，【`蓍龟喜乐，慕清高也。蓍，筮也。蔡，大龟也。《论语》曰：臧文仲居蔡。［补］曰︰《淮南》云︰大蔡神龟。注云︰大蔡，元龟所出地名，因名其龟为大蔡。《家语》云︰臧氏有守龟，其名曰蔡。《文选》云︰搏耆龟。注云︰耆，老也。龟之老者神，引“耆蔡兮踊跃”。据此，则蓍当作耆。然注以为蓍龟之蓍，蓍虽神草，安能踊跃乎？`】孔鹤兮回翔。【`畏怖罗网，升青云也。鹤，一作鹄。`】抚槛兮远望，【`登楼伏楯，观楚郢也。`】念君兮不忘。【`思慕怀王，结中情也。不，一作弗。`】怫郁兮莫陈，【`忠言蕴积，不列听也。莫，一作弗。陈，一作敶。［补］曰︰怫，音佛。`】永怀兮内伤。【`长思切切，中心痛也。`】

### 通路

　　天门兮𡒰户，【`金闱玉闺，君之舍也。𡒰，一作墬，一作地。`】孰由兮贤者？【`谁当涉履英俊路也。`】无正兮溷厕，【`邪佞杂乱，来并居也。`】怀德兮何睹？【`忠信之士不见用也。`】假寐兮愍斯，【`衣冠而寝，自怜伤也。不脱冠带而卧曰假寐。《诗》云︰假寐永叹。愍，一作𢚢。`】谁可与兮寤语？【`众人愚暗，谁与谋也。一无“与”字。`】痛凤兮远逝，【`仁智之士，遁世去也。`】畜鴳兮近处。【`畜养佞谀而亲附也。鴳，《释文》作鷃。［补］曰︰鴳，音晏，雇也。`】鲸鲟兮幽潜，【`大贤隐匿，窜林薮也。鲟，一作鳝。［补］曰︰鲸，音勍，海大鱼也。鲟，音寻。鳝，音善，皮可为鼓。`】从虾兮游陼。【`小人并进，在朝廷也。鲸鲟，大鱼也。虾，小鱼也。陼，一作渚。［补］曰︰虾，《释文》音遐，《说文》云︰虾蟆也。一曰虾虫与水母游。`】乘虬兮登阳，【`意欲驾龙而陞云也。`】载象兮上行。【`遂骑神兽，用登天也。神象白身赤头，有翼能飞也。［补］曰︰行，胡冈切，叶。`】朝发兮葱岭，【`旦发西极之高山也。［补］曰︰《后汉书》云︰西至葱岭。注云︰葱岭，山名，其山高大，生葱，故名。`】夕至兮明光。【`暮宿东极之丹峦也。`】北饮兮飞泉，【`吮嗽天液之浮源也。［补］曰︰张揖云︰飞泉在昆仑西南。`】南采兮芝英。【`咀嚼灵草，以延年也。`】宣游兮列宿，【`遍历六合，视众星也。［补］曰︰《文选》云︰将北度而宣游。宣，遍也。`】顺极兮彷徉。【`周绕北辰，观天庭也。`】红采兮骍衣，【`婆娑五采，芬华英也。古本：虹采兮霓衣。［补］曰︰骍，思营切，赤色。`】翠缥兮为裳。【`衣色瑰玮，耀青葱也。［补］曰︰缥，疋沼切，帛青白色。`】舒佩兮𬘭纚，【`缓带徐步，五玉鸣也。一本“舒”下有“余”字。［补］曰︰𬘭，林、森二音。纚，力知、所宜二切。衣裳毛羽垂貌。`】竦余剑兮干将。【`握我宝剑，立延颈也。［补］曰︰张揖云︰干将，韩王剑师也。《博物志》︰干将阳龟文，莫耶阴漫理，此二剑吴王使干将作之。莫耶，干将妻作也。夫妻善作剑。`】腾蛇兮后从，【`神虺侍从，慕仁贤也。腾，一作螣。一云从后。［补］曰︰《荀子》云︰螣蛇无足而飞。《文子》曰︰腾蛇无足而腾。郭璞云︰螣，龙类，能兴云雾而游𦸨中。`】飞駏兮步旁。【`駏驉奋飞，承毂轮也。［补］曰︰駏，音巨。《淮南》云︰北方有兽，其名曰蹷，常为蛩蛩駏驉取甘草，蹷有患，蛩蛩駏驉必负而走。郭璞曰︰邛邛似马而青。《穆天子传》︰邛邛距虚，日走五百里。`】微观兮玄圃，【`上睨帝圃，见天园也。`】览察兮瑶光。【`观视斗柄与玉衡也。瑶，一作摇。［补］曰︰《淮南》云︰瑶光者，资粮万物者也。注云︰瑶光，北斗杓第七星也，居中而运，历指十二辰，擿起阴阳，以杀生万物者也。`】启匮兮探䇲，【`发匣引筹，考禄相也。䇲，《释文》作笧。`】悲命兮相当。【`不获富贵，值流放也。相，一作所。`】纫蕙兮永辞，【`结草为誓，长诀行也。［补］曰︰纫，女巾切。`】将离兮所思。【`背去九族，远怀王也。`】浮云兮容与，【`天气滃溶，乍东西也。`】道余兮何之？【`来迎导我，难随从也。`】远望兮仟眠，【`遥视楚国，暗未明也。一作芊瞑，一作晦昏。［补］曰︰《集韵》云䀒瞑，遥视。`】闻䨓兮阗阗。【`君好妄怒，威武盛也。［补］曰︰阗，音田。`】阴忧兮感余，【`内愁郁伊，害我性也。忧，一作愁。`】惆怅兮自怜。【`怅然失志，嗟厥命也。`】

### 危俊

　　林不容兮鸣蜩，【`国不养民，贤宜退也。`】余何留兮中州？【`我去诸夏，将远逝也。`】陶嘉月兮总驾，【`嘉及吉时，驱乘驷也。总，一作摠，一作驱。`】搴玉英兮自脩。【`采取琼华，自脩饰也。脩，一作修。`】结荣茝兮逶逝，【`束草陈信，遂奔迈也。逶，一作远。`】将去烝兮远游。【`违离于君，之四裔也。《尔雅》曰：林、烝，君也。或曰：烝，进也。言去日进而远也。`】径岱土兮魏阙，【`行出北荒，山高桀也。阙，一作国。［补］曰︰岱，泰山也。注云︰北荒，疑“岱”本“代”字。《春秋传》曰︰魏，大名也。一曰象魏，阙名。许慎云︰巍巍高大，故曰魏阙。`】历九曲兮牵牛。【`过观列宿，九天际也。［补］曰︰《尔雅》︰河鼓谓之牵牛。`】聊假日兮相佯，【`且徐游戏，𩖕年岁也。𩖕，一作消。相，一作𪝋。《释文》作[左彳右相]，音祥。`】遗光耀兮周流。【`敷扬荣华，垂显烈也。`】望太一兮淹息，【`观天贵将止沈滞也。`】纡余辔兮自休。【`缓我马勒，留寝寐也。`】晞白日兮皎皎，【`天精光明而照察也。晞，一作睎。皎，一作晈。［补］曰︰晞，明之始升也。睎，望也。`】弥远路兮悠悠。【`周望八极，究地外也。`】顾列孛兮缥缥，【`邪视彗星，光瞥瞥也。［补］曰︰孛，薄没切。缥，匹妙切。`】观幽云兮陈浮。【`山气滃郁而罗列也。陈，一作敶。`】巨宝迁兮砏磤，【`太岁转移，声磕硙也。［补］曰︰砏，普贫、披班二切。磤，音殷，又于谨切，石声。`】雉咸雊兮相求。【`飞鸟惊鸣，雌雄合也。［补］曰︰雊，音遘。《前汉‧郊祀志》云︰秦文公获若石云，于陈仓北阪城祠之。其神或岁不至，或岁数来也。常以夜，光辉若流星，从东方来，集于祠城，若雄雉，其声殷殷云，野鸡夜鸣。以一牢祠之，名曰陈宝。又曰︰汉兴，世世常来，光色赤黄，长四五丈，直祠而息，音声砰隐，野鸡皆雊。此阳气旧祠也。注云︰陈宝若来而有声，则野鸡皆鸣以应之。又杨雄《校猎赋》云︰追天宝，出一方，应駍声，击流光。野尽山穷，囊括其雌雄。注云︰天宝，陈宝也。陈宝神来下时，駍然有声，又有光精也。下时穷极山川天地之闲，然后得其雌雄。雄在陈仓，雌在南阳，故云野尽山穷也。`】泱莽莽兮究志，【`周望率土，远广大也。［补］曰︰泱，于朗切。`】惧吾心兮㤽㤽。【`惟我忧思，意愁毒也。［补］曰︰㤽，忧也，音俦。`】步余马兮飞柱，【`徘徊神山，且休息也。`】览可与兮匹俦。【`历观群英，求妃合也。二人为匹，四人为俦。俦，一作畴。一云：一人为匹。`】卒莫有兮纤介，【`众皆邪佞，无忠直也。`】永余思兮怞怞。【`愁心长虑，忧无极也。［补］曰︰怞，忧貌，音由。`】

### 昭世

　　世溷兮冥昏，【`时君暗蔽，臣贪佞也。一云：世溷浊兮。`】违君兮归真。【`将去怀王，就仁贤也。一云：臣违君兮。`】乘龙兮偃蹇，【`骖驾神兽，挐纷纭也。`】高回翔兮上臻。【`行戏遨游，遂至天也。回，一作回。`】袭英衣兮缇䌌，【`重我绛袍，采色鲜也。袭，一作龙。［补］曰︰缇，音提。䌌，音习。《集韵》缇，赤色。䌌，缏衣也，七入切，又音妾。`】披华裳兮芳芬。【`徐曳文衣，动馨香也。《诗》曰：婆娑其下。`】登羊角兮扶舆，【`陞彼高山，徐顾睨也。舆，一作与。［补］曰︰《庄子》︰抟扶摇羊角而上者九万里。疏云︰旋风曲戾，犹如羊角。《音义》云︰风曲上行曰羊角。相如赋云︰扶舆猗靡。《史记》注云︰郭璞曰：《淮南》所谓曾折摩地，扶舆猗委也。按今《淮南子》云︰曾挠摩地，扶于猗那。`】浮云漠兮自娱。【`乘云歌吟而游戏也。或曰：浮云汉。汉，天河也。`】握神精兮雍容，【`握持神明，动容仪也。一云握精明，一云接精神，一云按神明，一云按精明。雍，一作痈。`】与神人兮相胥。【`留待松、乔，与伴俪也。`】流星坠兮成雨，【`阴精并降，如堕雨也。［补］曰︰《春秋》︰夜中星陨如雨。《公羊》曰︰如雨者，状似雨。`】进瞵盼兮上丘墟。【`天旦欲明，至山溪也。进，一作集。古本无“上”字。［补］曰︰瞵，力辰切，视貌。盼，普苋切。`】览旧邦兮滃郁，【`下见楚国之乱危也。览，一作临。［补］曰︰滃，邬孔切，云气起也。`】余安能兮久居！【`将背旧乡，之九夷也。`】志怀逝兮心懰栗，【`心中欲去，内伤悲也。一无“懰”字。［补］曰︰懰，音留。懰栗，忧貌。`】纡余辔兮踌躇。【`缓我马勒，而低佪也。一云情踌躇。`】闻素女兮微歌，【`神仙讴吟，声依违也。`】听王后兮吹竽。【`伏妃作乐，百虫至也。`】魂凄怆兮感哀，【`精神惆怅，而思归也。`】肠回回兮盘纡。【`意中毒闷，心纡屈也。回，一作回。`】抚余佩兮缤纷，【`持我玉带，相纠结也。`】高太息兮自怜。【`长叹伤己远放弃也。`】使祝融兮先行，【`俾南方神开轨辙也。`】令昭明兮开门。【`炎神前驱，关梁发也。`】驰六蛟兮上征，【`乘龙直驱，升阊阖也。`】竦余驾兮入冥。【`遂驰我车，上寥廓也。`】历九州兮索合，【`周遍天下，求双匹也。索，一作寡。`】谁可与兮终生？【`莫足与友，为亲密也。`】忽反顾兮西囿，【`见彼陇蜀，道阻厄也。`】睹轸丘兮崎倾。【`山陵嵚岑，难涉历也。轸丘，一作丘陵。［补］曰︰轸丘，犹《九章》言轸石也。崎，音欹。`】横垂涕兮泫流，【`悲思念国，泣双下也。［补］曰︰泫，胡犬切。`】悲余后兮失灵。【`哀惜我后，违天法也。`】

### 尊嘉

　　季春兮阳阳，【`三月温和，气清明也。`】列草兮成行。【`百卉垂条，吐荣华也。`】余悲兮兰生，【`哀彼香草，独陨零也。生，一作萃，一作悴。`】委积兮从横。【`枝条摧折，伤根茎也。`】江离兮遗捐，【`忠正之士，弃山林也。`】辛夷兮挤臧。【`仁智之士，抑沈没也。臧，一作将。［补］曰︰挤，子鸡切，排也。臧，音藏，匿也。`】伊思兮往古，【`惟念前世诸贤俊也。`】亦多兮遭殃。【`仁义遇罚，祸及身也。遭，一作逢。`】伍胥兮浮江，【`吴王弃之于江滨也。`】屈子兮沈湘。【`怀沙负石，赴汨渊也。`】运余兮念兹，【`转思念此，志烦冤也。`】心内兮怀伤。【`肠中恻痛，摧肝肺也。`】望淮兮沛沛，【`临水恐栗，畏祸患也。一云渊沛沛。［补］曰︰沛，普贝切。`】滨流兮则逝。【`意欲随水而隐遁也。`】榜舫兮下流，【`乘舟顺水，游海滨也。榜舫，一作榜艕，一作榜舡，一作摘艕，一作摘舫。［补］曰︰榜，音谤，进船也。舫，音方，并船也。艕，补孟切，船也。东坡本作榜舫。《释文》榜作摘。摘，取也。`】东注兮礚礚。【`涛波踊跃，多险难也。礚，一作𥕤。《释文》作磕。［补］曰︰并古盖切，石声。`】蛟龙兮导引，【`虬螭水禽驰在前也。又作文蛇在前也。一云：蛟龙沃兮。`】文鱼兮上濑。【`巨鳞扶己渡涌湍也。文，一作大。`】抽蒲兮陈坐，【`拔草为席，处薄单也。`】援芙蕖兮为盖。【`引取荷华以覆身也。一云：援英兮为盖。一云：拔英。`】水跃兮余旌，【`风波动我，摇旗幡也。旌，一作旍。`】继以兮微蔡。【`续以草芥入己船也。以，一作以。［补］曰︰蔡，艸也。`】云旗兮电骛，【`遂乘风电，驱横奔也。`】倏忽兮容裔。【`往来亟疾，若鬼神也。［补］曰︰倏，音叔。`】河伯兮开门，【`水君俟望，开府寺也。`】迎余兮欢欣。【`喜笑迎己，爱我善也。`】顾念兮旧都，【`还视楚国，思郢城也。`】怀恨兮艰难。【`抱念恚恨，常欲还也。`】窃哀兮浮萍，【`自比如𬞟，生水濒也。萍，一作萍。`】汎淫兮无根。【`随水浮游，乍东西也。一作沉淫，一作汎摇。［补］曰︰摇，当作淫，旧音羊赡切。巴东有淫预石。通作滟。又相如赋云︰汎淫泛滥。汎，音冯，浮也。一读作泛滟，一读作冯淫，皆通。汎，一作沉。淫，一作摇。皆非是。`】

### 蓄英

　　秋风兮萧萧，【`阴气用事，天政急也。`】舒芳兮振条。【`动摇百草，使芳熟也。`】微霜兮盻眇，【`霜凝微薄，寒深酷也。`】病夭兮鸣蜩。【`飞蝉卷曲而寂默也。`】玄鸟兮辞归，【`燕将入海，化为蛤也。`】飞翔兮灵丘。【`悲鸣神山，奋羽翼也。`】望谿兮滃郁，【`川谷吐气，云暗昧也。`】熊罴兮呴嗥。【`猛兽应秋，将害贼也。呴，一作𠯜。［补］曰︰呴，音吼，一音雊，一音乌角切。嗥，胡刀切。`】唐虞兮不存，【`尧、舜已过，难追逐也。`】何故兮久留？【`宜更求君，之他国也。`】临渊兮汪洋，【`瞻望大川，广无极也。［补］曰︰汪洋、晃养二音。`】顾林兮忽荒。【`回视乔木，与山薄也。［补］曰︰荒，火晃切。`】修余兮袿衣，【`整我袗裳，自结束也。修，一作脩。［补］曰︰袿，音圭。《广雅》︰袿，长襦也。《释名》︰妇人上服曰袿，其下垂者，上广下狭，如刀圭。`】骑霓兮南上。【`托乘赤霄，登张翼也。［补］曰︰上，一音常。`】乘云兮回回，【`载气溶溶，意中恶也。乘，一作乘。`】亹亹兮自强。【`稍稍陞进，遂自力也。强，一作强。`】将息兮兰皋，【`且欲中休，止方泽也。`】失志兮悠悠。【`从高视下，目眩惑也。悠悠，一作调调。`】蒶蕴兮霉黧，【`愁思蓄积，面垢黑也。蒶，一作纷。［补］曰︰蒶，音坟。蕴，于云切。蒶蕴，蕴积也。徽，音眉，物中久雨青黑。一曰败也。黧，怜题切，黑黄。`】思君兮无聊。【`想念怀王，忘寝食也。［补］曰︰聊，音留。`】身去兮意存，【`体远情近，在胸臆也。存，一作在。`】怆恨兮怀愁。【`心中忧恨，内凄恻也。`】

### 思忠

　　登九灵兮游神，【`想登九天，放精神也。神，一作精。`】静女歌兮微晨。【`神女夜吟，声激清也。`】悲皇丘兮积葛，【`皇，美。《释文》丘作丠。`】众体错兮交纷。【`言己见美大之丘，葛草缘之而生，交错茂盛，人不异而采取，则不成𫄨绤也。以言楚国士民众多，君不异而举用，则不知其有德也。`】贞枝抑兮枯槁，【`贞，正。`】枉车登兮庆云。【`庆云，喻尊显也。言葛有正直之枝，抑弃枯槁而不见采。枉坏恶者，满车陞进，反见珍重，御尊显也。以言贞正之人，弃于山野，佞曲之臣，升于显朝。枉，一作桂。登，一作升。［补］曰︰《汉‧天文志》︰若烟非烟，若云非云，郁郁纷纷，萧索轮囷，是谓庆云。`】感余志兮惨栗，【`动踊我心，如析割也。惨，一作憀。［补］曰︰憀，力周、力雕二切。`】心怆怆兮自怜。【`意中切伤，忧悲楚也。一云：心悲兮。`】驾玄螭兮北征，【`将乘山神而奔走也。`】曏吾路兮葱岭。【`欲逾高山，度阻险也。路，一作道。葱，一作[葱-匆+毋]。［补］曰︰曏，属也，音向。`】连五宿兮建旄，【`系续列星，为旗旐也。［补］曰︰宿，音秀。`】扬氛气兮为旌。【`举布霾雾，作旗表也。氛，一作雰。旌，一作旍。`】历广漠兮驰骛，【`径过长沙，驰驷马也。`】览中国兮冥冥。【`顾视诸夏，尚昧晦也。`】玄武步兮水母，【`天龟水神侍送余也。天，一作大。`】与吾期兮南荣。【`与己为誓，会炎野也。南方冬温，草木常茂，故曰南荣。`】登华盖兮乘阳，【`上攀北斗，蹑房星也。乘，一作乘。［补］曰︰《大象赋》云︰华盖于是乎临映。注云︰华盖七星，其柢九星，合十六星，如盖状，在紫微宫中，临勾陈上，以荫帝生。`】聊逍遥兮播光。【`且徐游戏，布文采也。`】抽库娄兮酌醴，【`引持二星以斟酒也。［补］曰︰《大象赋》注云︰库楼十星，五柱十五星，衡四星，合二十九星，在角南。《晋‧天文志》云︰库楼十星，六大星为库，南四星为楼。按库楼形似酌酒之器，故云。王逸误以天库及二十八宿之娄以为库娄耳。`】援瓟瓜兮接粮。【`啖食神果，志猒饱也。瓟，一作匏。粮，一作粮。［补］曰︰《大象赋》云︰瓟瓜荐果于震闺。注云︰五星在离珠北，天子之果园，占大光润则岁丰，不尔则瓜果之实不登。《洛神赋》云︰叹匏瓜之无匹。注引《史记》曰︰四星在危南。瓟瓜，天官星占曰︰瓟瓜一名天鸡，在河鼓东。`】毕休息兮远逝，【`周遍留止而复去也。`】发玉轫兮西行。【`引支车木，遂驱驰也。［补］曰︰行，胡冈切。`】惟时俗兮疾正，弗可久兮此方。【`世憎忠信，爱谄谀也。此，一作北。`】寤辟摽兮永思，【`心常长愁，拊心踊也。辟，拊心貌也。辟，一作擗。［补］曰︰《诗》云︰寤辟有摽。注云︰辟，拊心也。摽，婢小切，击也。张景阳《七命》云︰茕嫠为之擗摽。擗，避辟切。摽，避棹切，惊心也。`】心怫郁兮内伤。【`忧思积结，肝腑烂也。［补］曰︰怫，音佛。`】

### 陶壅

　　览杳杳兮世惟，【`观楚泥浊，俗愚蔽也。惟，一作维。［补］曰︰惟，谋也。`】余惆怅兮何归？【`罔然失志，无依附也。`】伤时俗兮溷乱，【`哀愍当世，众贪暴也。`】将奋翼兮高飞。【`振翅翺翔，绝尘埃也。`】驾八龙兮连蜷，【`乘虬翺翔，见容貌也。蜷，一作蜷。［补］曰︰并音权。`】建虹旌兮威夷。【`树䗖𬟽旗，纷光耀也。旌，一作旍。`】观中宇兮浩浩，【`大哉天下，难遍照也。`】纷翼翼兮上跻。【`盛气振迅，升天衢也。`】浮溺水兮舒光，【`遂渡沈流，扬精华也。溺，与弱同。`】淹低佪兮京沶。【`且留水侧，息河洲也。水中可居为洲，小洲为渚，小渚为沶。京沶，即高洲也。一作彽徊。低，一作徘。京，一作洲。一注云︰小渚为洔，小洔曰沶。［补］曰︰京，人所为绝高丘也。一曰大也。沶，直尸切。洔与沚同。`】屯余车兮索友，【`住我之驾，求松、乔也。［补］曰︰索，所革切。`】睹皇公兮问师。【`遂见天帝，咨秘要也。睹，一作睹。`】道莫贵兮归真，【`执守无为，修朴素也。贵，一作遗。`】羡余术兮可夷。【`念己道艺，可悦乐也。《诗》云︰既见君子，我心则夷。夷，喜也。`】吾乃逝兮南娭，【`往之太阳，游九野也。逝，一作游。［补］曰︰娭，音熙。《大人赋》云︰吾欲往乎南娭。`】道幽路兮九疑。【`涉历深山，过舜墓也。疑，一作嶷。`】越炎火兮万里，【`积热弥天，不可处也。处，一作渡。`】过万首兮㠜㠜。【`见海中山数万头也。海中山石，㠜㠜岳岳，万首交跱也。万首，一作千首。㠜㠜，一作旌旌。一注云︰万首，海中山名。［补］曰︰㠜，音拟，又鱼力切。`】济江海兮蝉蜕，【`遂渡大水，解形体也。［补］曰︰《淮南》云︰蝉饮而不食，三十日而蜕。`】绝北梁兮永辞。【`超过海津，长诀去也。辞，一作词。［补］曰︰江淹《别赋》用此语。`】浮云郁兮昼昏，【`楚国溃乱，气未除也。`】霾土忽兮塺塺。【`风俗尘浊，不可居也。塺，一作梅。［补］曰︰霾，音埋。塺，音梅，尘也。`】息阳城兮广夏，【`遂止炎野大屋庐也。`】衰色罔兮中怠。【`志欲懈倦，身罢劳也。色，一作气。［补］曰︰怠，有胎音。`】意晓阳兮燎寤，【`心中燎明，内自觉也。燎，一作半。《释文》作憭。［补］曰︰憭，音了。`】乃自𧦽兮在兹。【`徐自省视至此处也。𧦽，一作视。在，一作存。自𧦽，一作息轸。恐非。［补］曰︰𧦽，视也，当作诊。`】思尧舜兮袭兴，【`喜慕二圣，相继代也。`】幸咎繇兮获谋。【`冀遇虞舜，与议道也。`】悲九州兮靡君，【`伤今天下无圣主也。`】抚轼叹兮作诗。【`伏车浩叹，作风雅也。`】

### 株昭

　　悲哉于嗟兮，【`愁思愤懑，长叹息也。`】心内切磋。【`意中激感，肠痛恻也。`】款冬而生兮，【`物叩盛阴，不滋育也。［补］曰︰款，叩也。`】雕彼叶柯。【`伤害根茎，枝卷曲也。`】瓦砾进宝兮，【`佞伪愚戆侍帷幄也。`】捐弃随和。【`贞良君子，弃山泽也。［补］曰︰隋侯之珠，和氏之璧。`】铅刀厉御兮，【`顽嚚之徒，任政职也。`】顿弃太阿。【`明智忠贤，放斥逐也。［补］曰︰顿，音钝，不利也。`】骥垂两耳兮，【`雄俊佯愚，闭口目也。［补］曰︰贾谊赋云︰骥垂两耳，服盐车兮。`】中坂蹉跎。【`众无知己，不尽力也。［补］曰︰坂，音反。《说文》︰坡者曰阪，一曰泽障，一曰山胁也。蹉跎，失足。`】蹇驴服驾兮，【`驽钝之徒，为辅翼也。服，一作般。《释文》作舨。［补］曰︰般、舨，并与服同。`】无用日多。【`僮蒙并进，填满国也。`】修洁处幽兮，【`执履清白，居陋侧也。`】贵宠沙劘。【`权右大夫，佯不识也。［补］曰︰沙，苏何切，摩挲也。劘，音磨，削也。`】凤皇不翔兮，【`贤智隐处，深藏匿也。`】鹑鴳飞扬。【`小人得志，作威福也。`】乘虹骖霓兮，【`托驾神气而远征也。`】载云变化。【`陞高去俗，易形貌也。［补］曰︰化，音花。曹子建《橘赋》化与家同韵。`】鹪䳟开路兮，【`仁士智鸟，导在前也。一作焦明。［补］曰︰《博雅》︰鹪䳟，凤也。音明。《杨子》︰鹪明冲天，不在六翮乎？`】后属青蛇。【`介虫之长，卫恶奸也。属，一作厉。`】步骤桂林兮，【`驰逐正道，德香芬也。`】超骧卷阿。【`腾越曲阜，过厄难也。［补］曰︰卷，曲也，音拳。`】丘陵翔儛兮，【`山丘踊跃而欢喜也。儛，一作舞。［补］曰︰翔舞，亦丘陵之势也。`】谿谷悲歌。【`川渎作乐，进五音也。［补］曰︰悲歌，亦谓水声。`】神章灵篇兮，【`河图（图原作曰，据翻宋本改。）、洛书，纬谶文也。纬，一作经。`】赴曲相和。【`宫商并会，应琴瑟也。`】余私娱兹兮，【`我诚乐此，发中心也。娱，一作乐。`】孰哉复加。【`天下欢悦，莫如今也。`】还顾世俗兮，【`回视楚国及众民也。`】坏败罔罗。【`废弃仁义，修谄谀也。罔，一作网。`】卷佩将逝兮，【`袪衣束带，将横奔也。`】涕流滂沲。【`思君念国，泣霑衿也。流，一作泗。`】

【`一本篇目在“乱曰”之后。`】  

　　乱曰：皇门开兮【`王门启辟，路四通也。一云皇开门兮。`】照下土，【`镜览幽冥，见万方也。`】株秽除兮【`邪恶已消，远逃亡也。株，一作珠。`】兰芷睹。【`俊乂英雄，在朝堂也。`】四佞放兮【`驩、共、苗、鮌，窜四荒也。`】后得禹，【`乃获文命，治江河也。`】圣舜摄兮【`重华秉政，执纪纲也。舜，一作䑞。`】昭尧绪，【`著明唐业，致时雍也。`】孰能若兮【`谁能知人，如唐虞也。`】愿为辅。【`思竭忠信，备股肱也。`】
