---
title: 卷五 逺游
index: true
icon: editor
order: 21
pageview: false
category:
  - 诗藏
  - 楚辞
  - 楚辞补注
tag:
  - 浪漫主义
  - 诗歌
  - 钦定四库全书
  - 集部
---

## 楚词补注巻五  
  
　　宋　洪兴祖　撰  
  
　　逺游章句第五　离骚  
  
　　远游者，屈原之所作也。屈原履方直之行，不容于世。上为谗佞所谮毁，下为俗人所困极，章皇山泽，【`一作𢕔徨山野。`】无所告诉。乃深惟元一，修执恬漠。思欲济世，则意中愤然，文采铺【`一作绣，一作秀。`】发，遂叙妙思，托配仙人，与俱游戏，周历天地，无所不到。然犹怀念楚国，思慕旧故，忠信之笃，仁义之厚也。是以君子珍重其志，而玮其辞焉。【`《古乐府》有《远游》篇，出于此。`】
　　悲时俗之迫厄兮，【`哀众嫉妒，迫胁贤也。厄，一作隘。［补］曰︰厄，音厄，或读作隘。`】愿轻举而远游。【`高翔避世，求道真也。`】质菲薄而无因兮，【`质性鄙陋，无所因也。因，一作由。`】焉托乘而上浮。【`将何引援而升云也。［补］曰︰乘，时证切。`】遭沈浊而污秽兮，【`逢遇暗主，触谗佞也。而，一作之。`】独郁结其谁语！【`思虑烦冤，无告陈也。`】夜耿耿而不寐兮，【`忧以愁戚，目不眠也。耿耿，犹儆儆，不寐貌也。《诗》云：耿耿不寐。耿，一作炯。［补］曰︰耿、炯，并古茗切。一云︰耿耿，不安也。`】魂茕茕而至曙。【`精魂怔忪不寐，故至曙也。茕，一作营。`】

　　惟天地之无穷兮，【`乾坤体固，居常宁也。`】哀人生之长勤。【`伤己命禄，多忧患也。［补］曰︰此原忧世之词。唐李翺用其语，作《拜禹言》。`】往者余弗及兮，【`三皇五帝，不可逮也。`】来者吾不闻。【`后虽有圣，我身不见也。一云：吾不可闻。一云：余弗闻。`】步徙倚而遥思兮，【`彷徨东西，意愁愤也。`】怊惝恍而乖怀。【`惆怅失望，志乖错也。［补］曰︰怊，音超，怅恨也。惝，昌两切。恍，诩往切，惊貌。`】意荒忽而流荡兮，【`情思罔两，无据依也。［补］曰︰荒，呼广切。`】心愁凄而增悲。【`怆然感结，涕沾怀也。凄，一作凄。［补］曰︰凄，痛也。`】神倏忽而不反兮，【`魂灵远逝，游四维也。倏，一作倏。反，一作返。`】形枯槁而独留。【`身体寥廓，无识知也。`】内惟省以端操兮，【`捐弃我情，虑专一也。一云林（疑当作朴。）素我情。［补］曰︰操，七到切。`】求正气之所由。【`栖神藏情，治心术也。由，一作繇。`】漠虚静以恬愉兮，【`恬然自守，内乐佚也。`】澹无为而自得。【`涤除嗜欲，获道实也。`】

　　闻赤松之清尘兮，【`想听真人之徽美也。尘，一作虚。［补］曰︰《列仙传》︰赤松子，神农时为雨师。服水玉，教神农，能入火自烧。至昆山上，常止西王母石室，随风雨上下。炎帝少女追之，亦得仙俱去。张良欲从赤松子游，即此也。`】愿承风乎遗则。【`思奉长生之法式也。`】贵真人之休德兮，【`珍玮道士寿无穷极。真，一作至。［补］曰︰休，美也。`】美往世之登仙。【`羡门子乔，古登真也。美，一作羡。仙，一作仙。子乔，一作子高。`】与化去而不见兮，【`变易形容，远藏匿也。`】名声著而日延。【`姓字弥章，流千亿也。著，一作彰。`】奇傅说之托辰星兮，【`贤圣虽终，精著天也。傅说，武丁之相。辰星、房星，东方之宿，苍龙之体也。傅说死后，其精著于房尾也。［补］曰︰大火，谓之大辰。大辰，房心尾也。《庄子》曰︰傅说得之，以相武丁，奄有天下。乘东维，骑箕尾，而比于列星。《音义》云︰傅说死，其精神乘东维，托龙尾。今尾上有傅说星。其生无父母，登假三年而形遁。《淮南》云︰傅说之所以骑辰尾。是也。`】羡韩众之得一，【`喻古先圣，获道纯也。羡，一作美。众，一作终。［补］曰︰羡，似面切，贪慕也。《列仙传》︰齐人韩终，为王采药，王不肯服，终自服之，遂得仙也。`】形穆穆以浸远兮，【`卓绝乡党，无等伦也。`】离人群而遁逸。【`遁去风俗，独隐存也。`】因气变而遂曾举兮，【`乘风蹈雾，升皇庭也。［补］曰︰曾，音增，高举也。`】忽神奔而鬼怪。【`往来奄忽，出杳冥也。怪，一作怪。［补］曰︰《淮南》云︰鬼出电入。又曰︰电奔而鬼腾。`】时仿佛以遥见兮，【`托貌云飞，象其形也。［补］曰︰《说文》云︰仿佛，见不𬤊也。`】精晈晈以往来。【`神灵照曜，晈如星也。晈，一作皎。《释文》作皦。以，一作而。`】绝氛埃而淑尤兮，【`超越垢秽，过先祖也。淑，善也。尤，过也。言行道修善，所以过先祖也。绝，一作超。尤，一作邮。［补］曰︰氛，妖气。《左传》曰︰楚氛恶。淑尤，言其善有以过物也。`】终不反其故都。【`去背旧都，遂登仙也。其，一作乎。`】免众患而不惧兮，【`得离群小，脱艰难也。`】世莫知其所如。【`奋翼高举，升天衢也。自此以上，皆美仙人超世离俗，免脱患难。屈原想慕其道，以自慰缓，愁思复至，志意怅然，自伤放逐，恐命不延，顾念年时，因复吟叹也。`】

　　恐天时之代序兮，【`春秋迭更，年老暮也。`】耀灵晔而西征。【`托乘雷电，以驰骛也。灵晔，电貌。《诗》云：晔晔震电。西方少阴，其神蓐收，主刑罚。屈原欲急西行者，将命于神务宽大也。［补］曰︰《博雅》云︰朱明耀灵。东君，日也。张平子云︰耀灵忽其西藏。潘安仁云︰曜灵晔而遄迈。皆用此言。晔，音馌，光也。征，行也。逸说非是。`】微霜降而下沦兮，【`沦者，谕上用法之刻深也。［补］曰︰沦，沈也，音伦。`】悼芳草之先零。【`不诛邪伪，害仁贤也。古本零作蘦。［补］曰︰零，落也。`】聊仿佯而逍遥兮，【`聊且戏荡，而观听也。［补］曰︰仿佯，旁羊二音。`】永历年而无成。【`身以过老，无功名也。`】谁可与玩斯遗芳兮，【`世莫足与议忠贞也。斯遗芳，一作此芳草。`】晨向风而舒情。【`想承君命，竭诚信也。晨，一作长。向，一作乡。`】高阳邈以远兮，【`颛顼久矣，在其前也。以，一作已。［补］曰︰屈原，高阳氏之苗裔也。冯衍赋云︰高阳㦝其超远兮，世孰可与论兹。注引《史记》︰高阳氏沈深而有谋，疏通而知事。故欲与之论事。`】余将焉所程。【`安取法度，修我身也。焉，一作安。［补］曰︰《说文》︰程，品也。十发为程，一程为分。`】

　　重曰：【`愤懑未尽，复陈辞也。［补］曰︰重，直用切。见《骚经》。`】春秋忽其不淹兮，【`四时运转，往若流也。`】奚久留此故居？【`何必旧乡，可浮游也。`】轩辕不可攀援兮，【`黄帝以往，难引攀也。轩辕，黄帝号也。始作车服，天下号之，为轩辕氏也。［补］曰︰《史记》︰黄帝，姓公孙，名曰轩辕。援，音爰。`】吾将从王乔而娱戏！【`上从真人，与戏娱也。娱，一作游。［补］曰︰《列仙传》︰王子乔，周灵王太子晋也。好吹笙，作凤鸣。游伊、洛间，道士浮丘公接上嵩高山。三十馀年后，来于山上，见桓良曰：告我家，七月七日，待我缑氏山头。果乘白鹄住山巅，望之不得到，举手谢时人，数日去。《淮南》云︰王乔、赤松，去尘埃之间，离群慝之纷，吸阴阳之和，食天地之精，呼而出故，吸而求新，蹀虚轻举，乘云游雾，可谓养性矣。戏，音嬉。`】餐六气而饮沆瀣兮，【`远弃五谷，吸道滋也。［补］曰︰餐，吞也，七安切。饮，歠也，音荫。沆，胡朗切。瀣，音械。`】漱正阳而含朝霞。【`餐吞日精，食元符也。《陵阳子明经》言：春食朝霞。朝霞者，日始欲出赤黄气也。秋食沦阴。沦阴者，日没以后赤黄气也。冬饮沆瀣。沆瀣者，北方夜半气也。夏食正阳。正阳者，南方日中气也。并天地玄黄之气，是为六气也。含，一作食。［补］曰︰《庄子》云︰御六气之辨。李云︰平旦为朝霞，日中为正阳，日入为飞泉，夜半为沆瀣。天玄、地黄，为六也。《大人赋》云︰呼吸沆瀣兮餐朝霞。《琴赋》云︰餐沆瀣兮带朝霞。五臣注云︰沆瀣，清露。朝霞，赤云。`】保神明之清澄兮，【`常吞天地之英华也。`】精气入而粗秽除。【`纳新吐故，垢浊清也。［补］曰︰粗，聪徂切，物不清也。`】顺凯风以从游兮，【`乘风戏荡，观八区也。南风曰凯风。《诗》曰：凯风自南。`】至南巢而壹息。【`观视朱雀之所居也。［补］曰︰《山海经》︰丹穴之山有鸟焉，五彩而文，曰凤鸟。南巢，岂南方凤鸟之所巢乎？成汤放桀于南巢，乃庐江居巢，非此南巢也。`】见王子而宿之兮，【`屯车留止，遇子乔也。`】审壹气之和德。【`究问元精之秘要也。`】

　　曰：道可受兮，【`言易者也。一曰：云无言也。`】不可传；【`诚难论也。一云：而不可传。［补］曰︰曰者，王子之言也。谓可受以心，不可传以言语也。《庄子》曰︰道可传而不可受。谓可传以心，不可受以量数也。`】其小无内兮，【`靡兆形也。`】其大无垠；【`覆天地也。［补］曰︰《淮南》云︰深闳广大，不可为外；析豪剖芒，不可为内。垠，音银。`】无滑而魂兮，【`乱尔精也。无，一作毋。滑，一作淈。一云：无淈滑而魂。［补］曰︰淈、滑，并音骨。淈，浊也。滑，乱也。`】彼将自然；【`应气臻也。`】壹气孔神兮，【`专己心也。［补］曰︰《列子》曰︰心合于气，气合于神。壹，专也。孔，甚也。`】于中夜存；【`恒在身也。［补］曰︰《孟子》曰︰梏之反复，则其夜气不足以存。夜气不足以存，则其违禽兽不远矣。`】虚以待之兮，【`执清静也。［补］曰︰《庄子》曰︰气者，虚而待物者也。`】无为之先；【`闲情欲也。［补］曰︰此所谓感而后应，迫而后动，不得已而后起。`】庶类以成兮，【`众法陈也。`】此德之门。【`仙路径也。［补］曰︰《老子》曰︰玄之又玄，众妙之门。`】

　　闻至贵而遂徂兮，【`见彼王侯而奔惊也。［补］曰︰《庄子》曰︰独有之人，是之谓至贵。屈子闻其风而往焉。`】忽乎吾将行。【`周视万宇，涉四远也。［补］曰︰睹灵验而遂徂，忽乎吾之将行。仍羽人于丹丘，寻不死之福庭。`】仍羽人于丹丘兮，【`因就众仙于明光也。丹丘，昼夜常明也。《九怀》曰：夕宿乎明光。明光，即丹丘也。《山海经》言有羽人之国，不死之民。或曰：人得道，身生毛羽也。［补］曰︰羽人，飞仙也。《尔雅》曰︰距齐州以南，戴日为丹穴。`】留不死之旧乡。【`遂居蓬莱，处昆仑也。［补］曰︰忽临睨夫旧乡，谓楚国也。留不死之乡，其仙圣之所宅乎？`】朝濯发于汤谷兮，【`朝沐浴于温泉。汤谷，在东方少阳之位。《淮南》言：日出汤谷，入虞渊也。［补］曰︰汤，音旸。`】夕晞余身兮九阳。【`晞我形体于天垠也。九阳，谓天地之涯。兮，一作乎。垠，一作根。［补］曰︰晞，日气干也。仲长统云︰沆瀣当餐，九阳代烛。注云︰九阳，日也。阳谷上有扶木，九日居下枝，一日居上枝。《九歌》曰︰晞汝发兮阳之阿。张衡赋曰︰晞余发于朝阳。`】吸飞泉之微液兮，【`含吮玄泽之肥润也。［补］曰︰六气，日入为飞泉。又张揖云︰飞泉，飞谷也，在昆仑西南。`】怀琬琰之华英。【`咀嚼玉英，以养神也。［补］曰︰琬，音宛。琰，音剡。皆玉名。《黄庭经》曰︰含漱金醴吞玉英。`】玉色頩以脕颜兮，【`面目光泽，以鲜好也。脕，一作艳，一作曼。［补］曰︰頩，美貌。一曰敛容。普茗、普经二切。脕，泽也，音万。艳，美色也。曼，色理曼泽也。《黄庭》曰︰颜色生光玉泽。`】精醇粹而始壮。【`我灵强健而茂盛也。［补］曰︰班固云︰不变曰醇，不杂曰粹。又醇，厚也，美也。`】质销铄以汋约兮，【`身体癯瘦，柔媚善也。［补］曰︰汋，音绰。汋约，柔弱貌。《庄子》曰︰肌肤若冰雪，绰约若处子。质销铄，谓凡质尽也。司马相如曰︰列仙之儒，形容甚臞。`】神要眇以淫放。【`魂魄漂然而远征也。漂，一作飘。［补］曰︰眇与妙同。要眇，精微貌。《广雅》曰︰淫，游也。`】嘉南州之炎德兮，【`奇美太阳，气和正也。`】丽桂树之冬荣。【`元气温暖，不殒零也。［补］曰︰桂凌冬不凋。《山海经》︰桂林八树，在贲禺东。注云︰番禺也。`】山萧条而无兽兮，【`溪谷寂寥而少禽也。`】野寂漠其无人。【`林泽空虚，罕有民也。寂，一作家。漠，一作寞。其，一作乎。`】载营魄而登霞兮，【`抱我灵魂而上升也。霞谓朝霞，赤黄气也。魄，一作魂。［补］曰︰《老子》曰︰载营魄。说者曰︰阳气充魄则为魂，魂能运动则生金矣。`】掩浮云而上征。【`攀缘蹈气而飘腾也。征，一作升。`】命天阍其开关兮，【`告帝卫臣启禁门也。其，一作而。`】排阊阖而望予。【`立排天门而须我也。阊阖，一作阖阊。［补］曰︰排，推也。《大人赋》曰︰排阊阖而入帝宫。`】召丰隆使先导兮，【`呼语云师，使清路也。`】问大微之所居。【`博访天庭在何处也。大，一作太。［补］曰︰《大象赋》云︰瞩太微之峥嵘，启端门之赫奕。何宫庭之宏敞，类乾坤之翕辟。注云︰太微宫垣，十星，在翼轸北。天子之宫庭，五帝之坐，十二诸侯府也。其外蕃，九卿也。`】集重阳入帝宫兮，【`得升五帝之寺舍也。一本“入”上有“以”字。［补］曰︰《文选》云︰重阳集清气。又云︰集重阳之清征。注云︰言上止于天阳之宇。上为阳，清又为阳，故曰重阳。余谓积阳为天，天有九重，故曰重阳。`】造旬始而观清都。【`遂至天皇之所居也。旬始，皇天名也。一云：旬始，星名。《春秋考异邮》曰：太白，名旬始，如雄鸡也。［补］曰︰造，至也。《大象赋》注云︰镇星之精为旬始，其怒青黑，象状如鳖，见则天下兵起。李奇曰︰旬始，气如雄鸡，见北斗旁。《列子》曰︰清都、紫微、钧天、广乐，帝之所居。`】

　　朝发轫于太仪兮，【`旦早趋驾于天庭也。太仪，天帝之庭，习威仪之处也。`】夕始临乎于微闾。【`暮至东方之玉山也。《尔雅》曰：东方之美者，有医无闾之珣玕琪焉。《释文》：于，于其切。一云：微母闾。［补］曰︰《周礼》︰东北曰幽州，其山镇曰医无闾。《尔雅疏》云︰《地理志》辽东郡，无虑县。应劭曰︰虑，音闾。颜师古曰︰即所谓医巫闾，是县因山为名。`】屯余车之万乘兮，【`百神侍从，无不有也。`】纷溶与而并驰。【`车骑笼茸而竞驱也。［补］曰︰溶，音容，水盛也。《大人赋》曰︰纷鸿溶而上厉。溶，音甬。`】驾八龙之婉婉兮，【`虬螭沛艾，屈偃蹇也。婉，《释文》作蜿，音菀。`】载云旗之逶蛇。【`旄旐竟天，皆霓霄也。此二句见《骚经》。`】建雄虹之采旄兮，【`系缀䗖𬟽，文纷错也。`】五色杂而炫耀。【`众采杂厕，而明朗也。［补］曰︰炫，音县，明也。耀，音曜，照也。`】服偃蹇以低昂兮，【`驷马駊騀，而鸣骧也。`】骖连蜷以骄骜。【`骖𬴂骄骜，怒颠狂也。［补］曰︰《说文》云︰𬴂，骖，旁马。则𬴂、骖，一也。初驾马者，以二马夹辕，谓之服。又驾一马，与两服为参，故谓之骖。又驾一马，乃谓之驷。故《说文》云︰骖，驾三马也。驷，一乘也。两服为主，参之两旁二马，遂名为骖，总举一乘，则谓之驷。指其𬴂马，则谓之骖。《诗》曰︰两骖如舞。是二马皆称骖也。服马夹辕，其颈负轭，两骖在衡外，挽靷助之。服，两首齐骖首差退也。连蜷，句蹄也。蜷，巨圆切。骄骜，马行纵恣也。上居召、下五到切。`】骑胶葛以杂乱兮，【`参差骈错，而纵横也。一作轇轕。以，一作其。［补］曰︰骑，奇寄切。轇，音胶。轕，音葛。车马喧杂貌。一云︰犹交加也。一曰长远貌。一曰驱驰貌。`】斑漫衍而方行。【`缤纷容裔，以并升也。漫，一作曼。［补］曰︰斑，驳文也。漫，莫半切。衍，弋战切。漫衍，无极貌。《前汉书》云︰漫衍之戏。`】撰余辔而正策兮，【`我欲远驰，路何从也。［补］曰︰撰，见《九歌》。`】吾将过乎句芒。【`就少阳神于东方也。句，一作钩。［补］曰︰《山海经》︰东方句芒，鸟身人面，乘两龙。注云︰木神也。昔秦穆公有明德，上帝使句芒赐书，寿九十年。《左传》曰︰木正为句芒。《月令》曰︰其帝太皡，其神句芒。注云︰此木帝之君，木官之佐，自古以来着德立功者也。《太公金匮》曰︰东海之神曰句芒。《墨子》云︰郑缪公昼日处庙，有神人面鸟身，素服，面状正方。神曰：帝厚汝明德，使锡汝寿十年，使若国昌。公问神名，曰：予为句芒。`】历太皓以右转兮，【`遂过庖牺，而咨访也。东方甲乙，其帝太皓，其神句芒。太皓始结罔罟，以畋以渔，制立庖厨，天下号之为庖牺氏。皓，一作皡。`】前飞廉以启路。【`风伯先导，以开径也。启，一作烛。`】阳杲杲其未光兮，【`日耀旭曙，旦欲明也。其，一作亦。［补］曰︰《诗》云︰杲杲出日。`】凌天地以径度。【`超越乾坤之形体也。径，一作俓。［补］曰︰径，直也，与俓同。`】风伯为余先驱兮，【`飞廉奔驰而在前也。先，一作前。［补］曰︰为，去声。《诗》曰︰为王前驱。《淮南》曰︰令雨师洒道，风伯扫尘。`】氛埃辟而清凉。【`扫除雾霾与尘埃也。一曰辟氛埃。［补］曰︰辟，除也，必亦切。`】凤皇翼其承旗兮，【`俊鸟夹毂而扶轮也。`】遇蓐收乎西皇。【`𨕣少阴神于海津也。西方庚辛，其帝少皓，其神蓐收。西皇，即少昊也。《离骚经》曰：召西皇使涉予。知西皇所居，在于西海之津也。乎，一作于。［补］曰︰《山海经》︰西方神蓐收，左耳有蛇，乘两龙，人面白色，有毛，虎爪，执钺，金神也。《太公金匮》曰︰西海之神曰蓐收。《国语》云︰虢公梦在庙，有神，人面白毛虎爪，执钺，立于西阿。召史嚣占之，对曰：如君之言，则蓐收也。《左传》云︰金正为蓐收。`】㧛彗星以为旍兮，【`引援孛光以翳身也。㧛，一作揽。旍，一作旗。［补］曰︰旍，即旌字。`】举斗柄以为麾。【`握持招摇东西指也。［补］曰︰《天文志》︰北斗七星，杓携龙角。杓，斗柄也。麾，旗属，吁为切。`】叛陆离其上下兮，【`缭隶叛散以别分也。［补］曰︰叛，音判。`】游惊雾之流波。【`蹈履云气，浮游清波也。一曰浮澂清也。`】峕暧曃其曭莽兮，【`日月晻黮而无光也。暧曃，一作晻曀，一作黤黮。［补］曰︰暧，音爱。曃，音逮，暗也。曭，音傥，日不明也。莽，莫朗切。晻，乌感切，日无光也。曀，于计切，阴而风为曀。黤，音晻，深黑色。黮，徒感切，黑也。`】召玄武而奔属。【`呼太阴神使承卫也。［补］曰︰《礼记》曰︰行前朱鸟，而后玄武。二十八宿，北方为玄武。说者曰︰玄武，谓龟蛇。位在北方，故曰玄；身有鳞甲，故曰武。蔡邕曰︰北方玄武，介虫之长。《文选》注云︰龟与蛇交，曰玄武。属，音烛。`】后文昌使掌行兮，【`顾命中宫，敕百官也。天有三宫，谓紫宫、太微、文昌也。故言中宫。紫宫，一作紫微。［补］曰︰《大象赋》云︰文昌制戴匡之位。注云︰文昌六星如匡形。故史迁《天官书》云︰斗魁戴匡。六星，曰文昌宫，其中六星司录。此天之六府，计集所会也。《晋‧天文志》︰文昌六星，在北斗魁前。一曰上将，二曰次将，三曰贵相，四曰司禄，五曰司命，六曰司寇。掌行，谓掌领从行者。故下文云。`】选署众神以并毂。【`召使群灵皆侍从也。［补］曰︰署，常恕切，置也。《大人赋》曰︰悉征灵圉而选之兮，部署众神于摇光。`】路曼曼其修远兮，【`天道荡荡，长无穷也。修，一作悠。［补］曰︰曼曼，见《骚经》。`】徐弭节而高厉。【`按心抑意。徐，从容也。徐，一作飒。［补］曰︰厉，渡也。《大人赋》︰纷鸿溶而上厉。`】左雨师使径侍兮，【`告使屏翳，备下虞也。`】右雷公以为卫。【`进近猛将，任威武也。`】欲度世以忘归兮，【`遂济于世，追先祖也。一本“欲”上有“遂”字。一云：欲远度世。一云：遂远度世。［补］曰︰度世，谓仙去也。`】意恣睢以担挢。【`纵心肆志，所愿高也。挢，一作矫。［补］曰︰恣，干咨切。睢，许鼻切。恣睢，自得貌也。恣，一音资二切。《大人赋》云︰掉指桥以偃蹇。《史记索隐》云︰指，居桀切。桥，音矫。张揖云︰指桥，随风指靡也。担，《释文》云︰音丘列切，举也。桥，居庙切。《史记》作挢。其字从手。`】内欣欣而自美兮，【`忠心悦喜，德纯深也。而，一作以。一云：德绝殊也。`】聊媮娱以自乐。【`且戏观望以忘忧也。自，一作淫。［补］曰︰媮，乐也，音俞。`】涉青云以汎滥游兮，【`随从丰隆，而相佯也。一无“以”字，一无“游”字。`】忽临睨夫旧乡。【`观见楚国之堂殿也。`】仆夫怀余心悲兮，【`思我祖宗，哀怀王也。`】边马顾而不行。【`驰骖徘徊，睨故乡也。［补］曰︰边，旁也。`】思旧故以想像兮，【`恋慕朋友，念兄弟也。以，一作而。像，一作象。`】长太息而掩涕。【`喟然增叹，泣沾裳也。屈原谓修身念道，得遇仙人，托与俱游，周历万方，升天乘云，役使百神，而非所乐，犹思楚国，念故旧，欲竭忠信，以宁国家。精诚之至，德义之厚也。`】氾容与而遐举兮，【`进退俛仰，复欲去也。［补］曰︰氾，音泛。`】聊抑志而自弭。【`且自厌按而踟蹰也。`】指炎神而直驰兮，【`将候祝融，与咨谋也。南方丙丁，其帝炎帝，其神祝融。炎神，一作炎帝。`】吾将往乎南疑。【`过衡山而观九疑也。疑，一作娭。`】

　　览方外之荒忽兮，【`遂究率土，穷海嵎也。`】沛罔象而自浮。【`水与天合，物漂流也。罔象，《释文》作[氵+冈]瀁，上摩朗、下以养切。［补］曰︰沛，流貌。《文选》云︰馘汩𩘷泪，沛以罔象兮。注云︰罔象，即仿像也。又云︰罔象相求。注云︰虚无，罔象然也。`】祝融戒而还衡兮，【`南神止我，令北征也。还衡，一作跸御。一云：戒其䟆御。［补］曰︰《山海经》︰南方祝融，兽身人面，乘两龙，火神也。《国语》曰︰夏之兴也，祝融降于崇山。《太公金匮》曰︰南海之神曰祝融。杨雄赋云︰回轸还衡。衡，辕前横木。《大人赋》云︰祝融警而跸御。注云︰跸，止行人也。御，御也。`】腾告鸾鸟迎宓妃。【`驰呼洛神，使侍予也。`】张《咸池》奏《承云》兮，【`思乐黄帝与唐尧也。《咸池》，尧乐也。《承云》即《云门》，黄帝乐也。屈原得祝融止己，即时还车，将即中土，乃使仁贤若鸾凤之人，因迎贞女，如洛水之神，使达己于圣君，德若黄帝、帝尧者，欲与建德成化，制礼乐，以安黎庶也。一云：张乐《咸池》。［补］曰︰《周礼》有《大咸》，尧乐也。《乐记》云︰《咸池》备矣。注云︰黄帝所作乐名，尧增修而用之。咸，皆也。池之为言施也。言德无不施也。又《吕氏春秋》云︰帝颛顼令飞龙作乐，效八风之音，命之曰《承云》。《淮南》云︰有虞氏其乐《咸池》、《承云》、《九韶》。注云︰舜兼用黄帝乐。`】二女御《九韶》歌。【`美尧二女，助成化也。《韶》，舜乐名也。九成，九奏也。屈原美舜遭值于尧，妻以二女，以治天下。内之大麓，任之以职，则百僚师师，百工惟时，于是遂禅以位，升为天子。乃作《韶》乐，钟鼓铿锵，九奏乃成。屈原自伤，不值于尧，而遭浊世，见斥逐也。［补］曰︰御，侍也。《孟子》所谓二女婐也。《书》曰︰《箫韶》九成，凤皇来仪。《周礼》曰︰九德之歌，九磬之舞。`】使湘灵鼓瑟兮，【`百川之神，皆谣歌也。［补］曰︰上言二女，则此湘灵乃湘水之神，非湘夫人也。`】令海若舞冯夷。【`河海之神，咸相和也。海若，海神名也。冯夷，水仙人。《淮南》言冯夷得道，以潜于大川也。令，一作命。［补］曰︰海若，《庄子》所称北海若也。冯夷，河伯也。`】玄螭虫象并出进兮，【`鬼魅神兽，喜乐逸豫也。螭，龙类也。象，罔象也。皆水中神物。一云：列螭象而并进兮。［补］曰︰螭，丑知切。《国语》曰︰水之怪龙罔象。`】形蟉虬而逶蛇。【`形体蜿蟺，相衔受也。蛇，一作迤。［补］曰︰上于九、下巨九切。蟉虬，盘曲貌。`】雌霓便娟以增挠兮，【`神女周旋，侍左右也。娟，一作蜎。［补］曰︰霓，见《骚经》。便，读作㛹，毗连切。娟，于缘切。便娟，轻丽貌。《尔雅疏》引雌霓㛹嬛。嬛，与娟同。《释文》︰嬛，虚捐切。挠，而照切，《释文》从手。《集韵》︰挠，缠也。`】鸾鸟轩翥而翔飞。【`鹪鹏玄鹤，奋翼舞也。轩，一作骞。［补］曰︰《方言》︰翥，举也。楚谓之翥。章庶切。`】音乐博衍无终极兮，【`五音安舒，靡有穷也。［补］曰︰衍，广也，达也。`】焉乃逝以俳佪。【`遂往周流，究九野也。以，一作而。［补］曰︰焉，辞也，尤虔切。`】舒并节以驰骛兮，【`纵舍辔衔而长驱也。［补］曰︰《淮南》云︰纵志舒节，以驰大区。《大人赋》云︰舒节出乎北垠。注云︰舒，缓也。`】逴绝垠乎寒门。【`经过后土，出北区也。寒门，北极之门也。逴，《释文》作踔，敕孝切。乎，一作兮。［补］曰︰逴，远也，敕角切。《淮南》曰︰出于无垠鄂之门。注云︰垠锷，端崖也。李善曰︰绝垠，天边之际也。《淮南》曰︰北方北极之山曰寒门。《大人赋》曰︰轶先驱于寒门。`】轶迅风于清源兮，【`遂入八风之藏府也。源，一作凉。［补］曰︰轶，音逸。《三苍》曰︰从后出前也。迅，疾也。《思玄赋》云︰且余沐于清源。`】从颛顼乎增冰。【`过观黑帝之邑宇也。［补］曰︰北方壬癸，其帝颛顼，其神玄冥。《太公金匮》曰︰北海之神曰颛顼。《淮南》云︰北方有冻寒积冰雪雹群水之野。`】历玄冥以邪径兮，【`道绝幽都，路穷塞也。［补］曰︰《左传》︰水正为玄冥。`】乘间维以反顾。【`攀持天纮以休息也。［补］曰︰《孝经纬》云︰天有七衡，而六间相去合十一万九千里。《淮南》云︰两维之间，九十一度。注云︰自东北至东南，为两维，匝四维，三百六十五度，一度二千九百三十二里。`】召黔嬴而见之兮，【`问造化之神以得失。［补］曰︰《大人赋》云︰左玄冥而右黔雷。注云︰黔嬴也，天上造化神名。或曰水神。《史记》作含靁。黔，其炎切。`】为余先乎平路。【`开轨导我入道域也。一本“先”下有“道”字。`】经营四荒兮，【`周遍八极。`】周流六漠。【`旋天一匝。天，一作地。［补］曰︰汉《乐歌》作六幕。谓六合也。`】上至列𡙇兮，【`窥天间隙。［补］曰︰𡙇，与缺同。《陵阳子明经》云︰列缺去地一千四百里。《大人赋》云︰贯列缺之倒影。注云︰列缺，天闪也。《文选》云︰列缺晔其照夜。应劭曰︰列缺，天隙电照也。`】降望大壑。【`视海广狭。［补］曰︰《列子》曰︰渤海之东有大壑焉，实惟无底之谷，名曰归墟。注引《山海经》︰东海之外有大壑。`】下峥嵘而无地兮，【`沦幽虚也。嵘，一作巆。［补］曰︰颜师古云︰峥嵘，深远貌也。上仕耕切，下音宏。`】上寥廓而无天。【`空无形也。寥，一作嵺。［补］曰︰师古云︰寥廓，广远也。`】视倏忽而无见兮，【`目瞑眩也。`】听惝恍而无闻。【`窈无声也。［补］曰︰师古云︰惝恍，耳不谛也。《淮南》云︰若士曰︰我游乎冈㝗之野，北息乎沈墨之乡，西穷窅冥之党，东开鸿蒙之光，此其下无地而上无天，听焉无闻，视焉无眴。`】超无为以至清兮，【`登天庭也。［补］曰︰《淮南》云︰契大浑之朴，而立至清之中。`】与泰初而为邻。【`与道并也。［补］曰︰《列子》曰︰太初者，气之始也。《庄子》曰︰泰初有无，无有无名。按《骚经》、《九章》皆托游天地之间，以泄愤懑，卒从彭咸之所居，以毕其志。至此章独不然，初曰“长太息而掩涕”，思故国也。终曰“与泰初而为邻”，则世莫知其所如矣。`】
