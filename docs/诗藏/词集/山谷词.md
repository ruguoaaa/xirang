宋词十八家黄庭坚词　　（宋）黄庭坚 着

　　●目录

　　念奴娇（断虹霁雨）
　　水调歌头（瑶草一何碧）
　　又（落日塞垣路）
　　满庭芳（初绾云鬟）
　　又（北苑春风）
　　鼓笛慢（早秋明月新圆）
　　洞仙歌（月中丹桂）
　　雨中花（政乐中和）
　　忆帝京（鸣鸠乳燕春闲暇）
　　醉蓬莱（对朝云叆叇）
　　南歌子（诗有渊明语）
　　蓦山溪（鸳鸯翡翠）
　　转调丑奴儿（得意许多时）
　　品令（败叶霜天晓）
　　踏莎行（画鼓催春）
　　又（临水夭桃）
　　定风波（自断此生休问天）
　　又（万里黔中一漏天）
　　又（晚岁监州闻荔枝）
　　又（准拟阶前摘荔枝）
　　鹊桥仙（八年不见）
　　又（朱楼彩舫）
　　阮郎归（黔中桃李可寻芳）
　　又（烹茶留客驻金鞍）
　　更漏子（庵摩勒）
　　绣带子（小院一枝梅）
　　撼庭竹（呜咽南楼吹落梅）
　　减字木兰花（余寒争令）
　　又（使君那里）
　　又（襄王梦里）
　　又（巫山古县）
　　又（诗翁才刃）
　　又（苍崖万仞）
　　又（终宵忘寐）
　　又（中秋多雨）
　　又（中秋无雨）
　　又（浓云骤雨）
　　又（举头无语）
　　又（月中笑语）
　　又（当年夜雨）
　　木兰花令（风开水面鱼纹皱）
　　又（东君未试雷霆手）
　　又（新年何许春光漏）
　　又（黄金捍拨春风手）
　　又（黔中士女游晴昼）
　　又（可怜悲翠随鸡走）
　　清平乐（春归何处）
　　又（黄花当户）
　　又（休推小户）
　　又（舞鬟娟好）
　　又（乍晴秋好）
　　又（冰堂酒好）
　　忆帝京（薄妆小靥闲情素）
　　又（银烛生花如红豆）
　　画堂春（东堂西畔有池塘）
　　又（摩围小隐枕蛮江）
　　鹧鸪天（万事令人心骨寒）
　　又（黄菊枝头生晓寒）
　　又（紫菊黄花风露寒）
　　又（西塞山边白鹭飞）
　　醉落魄（陶陶兀兀）
　　又（陶陶兀兀）
　　又（陶陶兀兀）
　　又（陶陶兀兀）
　　南乡子（招唤欲千回）
　　又（未报贾船回）
　　又（黄菊满东篱）
　　又（卧稻雨余收）
　　点绛唇（浊酒黄花）
　　谒金门（山又水）
　　采桑子（宗盟有妓能歌舞）
　　又（荔枝滩上留千骑）
　　又（马湖来舞钗初赐）
　　西江月（龙焙头纲春早）
　　鹧鸪天（汤泛冰瓷一坐春）
　　渔家傲（万水千山来此土）
　　又（三十年来无孔窍）
　　又（忆昔药山生一虎）
　　又（百丈峰头开古镜）
　　又（踏破草鞋参到了）
　　拨棹子（归去来）
　　诉衷情（一波才动万波随）
　　浣溪沙（新妇滩头眉黛愁）
　　菩萨蛮（半烟半雨溪桥畔）
　　调笑歌（无语）
　　步蟾宫（虫儿真个忒灵利）
　　南柯子（郭泰曾名我）
　　又（万里沧江月）
　　丑奴儿（夜来酒醒清无梦）
　　西江月（断送一生惟有）
　　画堂春（东风吹柳日初长）
　　虞美人（平生本爱江湖住）
　　又（天涯也有江南信）
　　两同心（巧笑眉颦）
　　又（一笑千金）
　　又（秋水遥岑）
　　满庭芳（北苑龙团）
　　又（明眼空青）
　　又（修水浓青）
　　蓦山溪（山围江暮）
　　又（稠花乱叶）
　　又（山明水秀）
　　阮郎归（盈盈娇女似罗敷）
　　又（歌停檀板舞停鸾）
　　又（摘山初制小龙团）
　　又（退红衫子乱蜂儿）
　　又（贫家春到也骚骚）
　　定风波（把酒花前欲问溪）
　　又（小院难图云雨期）
　　又（上客休辞酒浅深）
　　又（歌舞阑珊退晚妆）
　　浪淘沙（忆昔谪巴蛮）
　　看花回（夜永兰堂醺饮）
　　惜余欢（四时美景）
　　醉落魄（苍颜华发）
　　西江月（月侧金盆堕水）
　　又（宋玉短墙东畔）
　　木兰花令（凌歊台上青青麦）
　　又（翰林本是神仙谪）
　　又（青壶乃似壶中谪）
　　又（庾郎三九常安乐）
　　又（少年得意从军乐）
　　品令（凤舞团团饼）
　　醉蓬莱（对朝云叆叇）
　　江城子（画堂高会酒阑珊）
　　又（新来曾被眼奚搐）
　　逍遥乐（春意渐归芳草）
　　离亭燕（十载樽前谈笑）
　　归田乐引（暮雨蒙阶砌）
　　又（对景还销瘦）
　　归田乐令（引调得）
　　望远行（自见来）
　　鼓笛令（酒阑命友闲为戏）
　　又（宝犀未解心先透）
　　又（见来两个宁宁地）
　　又（见来便觉情于我）
　　好女儿（春去几时还）
　　又（粉泪一行行）
　　釆桑子（虚堂密候参同火）
　　又（投荒万里无归路）
　　又（樱桃着子如红豆）
　　又（城南城北看桃李）
　　丑奴儿（济楚好得些）
　　菩萨蛮（细腰宫外清明雨）
　　鹧鸪天（塞雁初来秋影寒）
　　又（节去蜂愁蝶不知）
　　又（闻说君家有翠娥）
　　少年心（对景惹起愁闷）
　　又（心里人人）
　　点绛唇（几日无书）
　　又（罗带双垂）
　　南乡子（诸将说封侯）
　　南歌子（槐绿低窗暗）
　　更漏子（体妖娆）
　　好事近（歌罢酒阑时）
　　又（一弄醒心弦）
　　又（不见片时霎）
　　喝火令（见晚情如旧）
　　留春令（江南一雁横秋水）
　　宴桃源（天气把人僝僽）
　　雪花飞（携手青云路稳）
　　下水船（总领神仙侣）
　　贺圣朝（脱霜披茜初登第）
　　青玉案（烟中一线来时路）
　　沁园春（把我身心）
　　千秋岁（苑边花外）
　　又（世间好事）
　　河传（心情老懒）
　　望江东（江水西头隔烟树）
　　桃源忆故人（碧天露洗春容净）
　　卜算子（要见不得见）
　　蝶恋花（海角芳菲留不住）
　　浣溪沙（飞鹊台前晕翠娥）
　　又（一叶扁舟卷画帘）
　　诉衷情（小桃灼灼柳鬖鬖）
　　又（旋揎玉指着红靴）
　　又（珠帘绣幕卷轻霜）
　　昼夜乐（夜深记得临歧语）
　　一落索（谁道秋来烟景素）
　　满庭芳（风力驱寒）
　　西江月（细细风清撼竹）
　　失调名（直须把）
　　好事近（潇洒荐冰盘）
　　瑞鹤仙（环滁皆山也）
　　蓦山溪（朝来风日）
　　捣练子（梅凋粉）
　　失调名（屋角数声鸦噪柳）
　　又（旧家杨柳依依绿）
　　菩萨蛮（轻风袅断沉烟炷）
　　渔家傲（荡漾生涯身已老）
　　瑶台第一层（阆苑归来）

　　●黄庭坚词

　　念奴娇

　　八月十七日，同诸甥步自永安城楼，过张宽夫园待月，偶有名酒，因以金荷酌众客。客有孙彦立，善吹笛。援笔作乐府长短句，文不加点①。
　　断虹霁雨，净秋空，山染修眉新绿。桂影扶疏，谁便道，今夕清辉不足②。万里青天，姮娥何处，驾此一轮玉。寒光零乱，为谁偏照醽醁③。　　年少从我追游，晚凉幽径，绕张园森木。共倒金荷家万里，难得尊前相属④。老子平生⑤，江南江北，最爱临风曲。孙郎微笑，坐来声喷霜竹⑥。

　　【注释】
　　①作于元符元年八月十七日，时在戎州永安城，即今四川奉节县西。张宽夫：作者友人，生平待考。金荷：酒杯。孙彦立：作者友人，生平待考。
　　②清辉：月光。
　　③醽醁（línglù）：美酒名。
　　④尊前相属：韩愈《八月十五日夜赠张功曹》诗：“一杯相属君当欢。”
　　⑤老子：老夫。
　　⑥坐来：张相《诗词曲语辞汇释》：“犹云适才或正当其时也，亦犹云登时或一时也。”霜竹：指笛子。《乐书》：“剪云梦之霜筠，法龙吟之异韵。

　　水调歌头

　　游览
　　瑶草一何碧，春入武陵溪。溪上桃花无数，花上有黄鹂①。我欲穿花寻路，直入白云深处，浩气展虹霓②。只恐花深里，红露湿人衣③。　　坐玉石，倚玉枕，拂金徽④。谪仙何处，无人伴我白螺杯⑤。我为灵芝仙草，不为朱唇丹脸，长啸亦何为。醉舞下山去，明月逐人归⑥。（案《碧鸡漫志》卷二引石耆卿云，此莫将词，疑非。）

　　【注释】
　　①瑶草：《山海经中山经》：“姑之山，帝女死焉，名曰女尸，化为瑶草。”此言仙草，美草。武陵溪：见陶渊明《桃花源记》。花上有黄鹂：韦应物《滁州西涧》诗：“上有黄鹂深树鸣。”
　　②浩气：《孟子公孙丑上》：“吾善养吾浩然之气。”
　　③红露：花上露水。湿人衣：王维《山中》：“山路元无雨，空翠湿人衣。”
　　④金徽：琴上的定音器。此处指琴。
　　⑤谪仙：《新唐书李白传》：李白至长安，“往见贺知章，知章见其文，叹曰：‘子，谪仙人也’。”白螺杯：白螺做的酒杯。淘谷《清异录》云：“以螺为杯，岩穴极湾曲，则可以藏酒，有一螺能贮三盏许者，号九曲螺杯。”张籍《流杯渠》诗：“渌酒白螺杯，随流去复回。”
　　⑥“明月”句：化用李白《下终南山过斛斯山人宿置酒》诗：“山月随人归。

　　又①

　　落日塞垣路，风劲戛貂裘。翩翩数骑闲猎，深入黑山头②。极目平沙千里，惟见雕弓白羽，铁面骏骅骝③。隐隐望青冢，特地起闲愁④。　　汉天子，方鼎盛，四百州。玉颜皓齿，深锁三十六宫秋⑤。堂有经纶贤相，边有纵横谋将，不减翠娥羞。戎虏和乐也⑥，圣主永无忧。（案此首别又作刘潜词，见《唐宋诸贤绝妙词选》卷五。）

　　【注释】
　　①此词作于作者任北京（今河北大名）国子监教授期间（1072—1079）。
　　②黑山：即杀虎山，在今内蒙古呼和浩特市东南。
　　③铁面骏骅骝：面部铁色的骏马。《礼月令》：“驾铁骊。”《荀子性恶》：“骅骝、騹骥、纤离、绿耳，此皆士之良马也。”
　　④青冢：王昭君墓，在今呼和浩特市南，因冢草常青得名。
　　⑤玉颜皓齿：与下翠蛾皆指代王昭君。三十六宫：汉时长安有宫殿三十六所。班固《西京赋》：“离宫别馆，三十六所。”
　　⑥和乐：和睦安乐。《诗小雅棠之棣》：“兄弟既其，和乐且孺。

　　满庭芳

　　妓女
　　初绾云鬟，才胜罗绮，便嫌柳陌花街①。占春才子，容易托行媒②。其奈风情债负，烟花部、不免差排③。刘郎恨④，桃花片片，随水染尘埃。　　风流，贤太守，能笼翠羽⑤，宜醉金钗。且留取垂杨⑥，掩映厅阶。直待朱轓去后，从伊便、窄袜弓鞋。知恩否，朝云暮雨，还向梦中来⑦。

　　【注释】
　　①便嫌：岂嫌。
　　②占春：怀春。行媒：遣媒撮合。《礼曲礼》：“男女非有行媒，不相知名。”
　　③差排：支使。
　　④刘郎恨：李商隐《无题》：“刘郎已恨蓬山远，更隔蓬山一万重。”
　　⑤翠羽：美女之眉，指美女。晋傅玄《艳歌行》诗：“蛾眉分翠羽。”
　　⑥垂杨：喻女子。白居易《杨柳枝词》：“一树春风千万枝，嫩于金色软于丝。永丰西角荒园里，尽日无人属阿谁？”孟《本事诗》云：“白尚书姬人樊素善歌，妓人小蛮善舞……方既高迈，而小蛮方丰艳，因为杨柳枝词以托意。”
　　⑦“朝云”二句：用楚怀王梦游高唐典。

　　又①

　　茶
　　北苑春风，方圭圆璧②，万里名动京关。碎身粉骨，功合上凌烟③。尊俎风流战胜，降春睡④，开拓愁边。纤纤捧，研膏溅乳⑤，金缕鹧鸪斑⑥。　　相如，虽病渴⑦，一觞一咏，宾有群贤⑧。为扶起灯前，醉玉颓山⑨。搜搅胸中万卷，还倾动、三峡词源⑩。归来晚，文君未寝，相对小窗前⑾。（案此首别又见秦观《淮海居士长短句》卷中）

　　【注释】
　　①约元丰元佑年间作于汴京。
　　②北苑；古产茶地，今福建建瓯县东。方圭圆璧：宋时制茶多为方形或圆形之饼，故多圭璧之喻。
　　③凌烟：唐太宗建凌烟阁，令阎立本图画开国勋臣二十四人像于其上，亲为之赞（事见《大唐新语》）。
　　④降春睡：解春困。《博物志》：“饮真茶，令人少眠。”
　　⑤纤纤捧：纤手捧。研膏溅乳：研膏，名茶名。《能改斋漫录》引《画墁录》：“贞元中，常衮为建州刺史，始蒸焙而研之，谓之研膏茶。”杨亿《谈苑》：“研膏茶，即龙品也。”溅乳：指乳泉，《上饶县志》称陆羽泉：“其水似井而傍山，色白味甘，是为乳泉。”
　　⑥金缕：指茶的包装。欧阳修《归田录》：“茶之品，莫贵于龙凤……宫人往往镂金花于其上，盖其贵重如此。”鹧鸪斑：茶沏开后茶水面的斑点。陈叔蹇《送新茶》诗：“鹧斑碗面云萦手。”
　　⑦“相如”句：司马相如，患糖尿病（事见《汉书》本传）。
　　⑧“一觞”二句：王羲之《兰亭集序》：“群贤毕至，少长咸集……一觞一咏，亦足以畅叙幽情。”
　　⑨醉玉颓山：《世说新语容止》：“嵇叔夜之为人也，岩岩若孤松之独立，其醉也，傀俄若玉山之将崩。”
　　⑩三峡词源：喻文思如潮。杜甫《醉歌行》诗：“词源倒流三峡水。”
　　⑾文君：卓文君，司马相如之妻。

　　鼓笛慢

　　黔守曹伯达供备生日①
　　早秋明月新圆，汉家戚里生飞将②。青骢宝勒，绿沉金锁，曾瞻天仗③。种德江南，宣威西夏，合宫陪享④。况当年定计，昭陵与子⑤，勋劳在、诸公上。　　千骑风流年少，暂淹留⑥、莫辜清赏。平坡驻马，虚弦落雁，思临虏帐。遍舞摩围，递歌彭水⑦，拂云惊浪。看朱颜绿鬓，封侯万里，写凌烟像。

　　【注释】
　　①作于黔州安置的绍圣年间。曹伯达：名谱，曹彬曾孙，曹佾之侄，此时守黔州。
　　②“汉家”句：汉朝外戚家多御边良将。曹彬女孙于景佑年间立为皇后，故有此喻。戚里：外戚家居之地（参《史记万石君传》）。飞将：本指抗击匈奴名将飞将军李广（事见《汉书李广传》）。
　　③绿沉：漆为深绿色的枪。金锁：铁甲，即锁子甲。杜甫《重过何氏五首》之四：“雨抛金锁甲，苔卧绿沉枪。”天仗：皇帝的仪仗。
　　④种德：布行德惠。《书大禹谟》：“皋陶迈种德。”注：“皋陶布行其德。”此句指曹彬平定江南，彬子玮、璨等屡破西羌契丹事。⑤昭陵：宋仁宗葬永昭陵，故宋人称昭陵。
　　⑥淹留：停留。
　　⑦摩围：黔州临江摩围峰，又城南寺有摩围阁。彭水：在今四川彭水县，属黔州地。

　　洞仙歌

　　泸守王补之生日①
　　月中丹桂②，自风霜难老。阅尽人间盛衰草。望中秋、才有几日，十分圆，霾风雨，云表常如永昼。　　不得文章力，白首防秋，谁念云中上功守③。正注意，得人雄，静扫河山，应难纵、五湖归棹④。问持节冯唐几时来⑤，看再策勋名，印窠如斗⑥。

　　【注释】
　　①作于黔州、戎州安置之际。王补之：泸州太守。黄庭坚元符元年五月黔迁戎，经过沪州，王厚待之。
　　②丹桂：桂树之一种，皮赤。
　　③防秋：《旧唐书陆贽传》：“又以河、陇陷蕃以来，西北边常以重兵守备，谓云防秋。”云中：郡名，比邻匈奴。守：太守。
　　④五湖归棹：范蠡助越王勾践灭吴复国之后，弃官，乘扁舟泛于五湖（太湖）。
　　⑤冯唐：汉文帝时冯唐年已老，曾为云中太守魏尚辩解，被任为云中车骑都尉（事见《史记》本传）。
　　⑥印窠：印囊。《晋书周顗传》：“今年杀诸贼奴，取金印如斗大，系肘。”

　　雨中花

　　送彭文思使君①
　　政乐中和，夷夏宴喜，官梅乍传消息②。待作新年欢计，断送春色。桃李成阴，甘棠少讼，又移旌戟③。念画楼朱阁，风流高会，顿冷谈席④。　　西州纵有⑤，舞裙歌板，谁共茗邀棋敌⑥。归来未得，先沾离袖，管弦催滴。乐事赏心易散，良辰美景难得。会须醉倒，玉山扶起，更倾春碧。

　　【注释】
　　①作于戎州安置的元符年间。彭文思，名道微，生平待考，时移知永康军。
　　②中和：处理政事公正平和，《荀子王制》：“中和者，听之绳也。”宴喜：安乐。官梅：南朝梁何逊官扬州法曹，喜爱官舍梅花，后居洛，思梅不已，求再官扬州。杜甫《和裴迪登蜀州东亭送客逢早梅相忆见寄》：“东阁官梅动诗兴，还如何逊在扬州。”
　　③桃李成阴：《韩诗外传》：“夫春树桃李，夏得阴其下，秋得食其实。”喻门人或荐士极多。甘棠：《诗经召南甘棠》载召公出行，决狱棠树下，民思召公之政，怀甘棠不敢伐，赋《甘棠》歌咏之。后专为颂吏治绩之词。又移旌戟：调任他处，旌戟为宋代赐给节度使等官行路标识。
　　④高会：盛大宴会。
　　⑤西州：彭文思移知永康，永康属梁州，梁州在黔、戎之西，故曰西州。
　　⑥棋敌：《五灯会元台州护国此庵景元禅师》：“棋逢敌手难藏行，诗到重吟始见功。”

　　忆帝京

　　黔州张倅生日①
　　鸣鸠乳燕春闲暇，化作绿阴槐夏②。寿酒舞红裳，睡鸭飘香麝③。醉此洛阳人④，佐郡深儒雅。　　况坐上、玉麟金马。更莫问，莺老花谢。万里相依，千金为寿，未厌玉烛传清夜。不醉欲言归，笑杀高阳社⑤。

　　【注释】
　　①作于黔州安置期间。张倅，名先，字茂宗，洛阳人。时为黔州通判。
　　②槐夏：槐树夏天开花。
　　③睡鸭：形如睡鸭的香炉。
　　④洛阳人：指张先。
　　⑤高阳社：酒会。因汉郦食其自称高阳酒徒而得名（见《史记》本传）。

　　醉蓬莱①

　　对朝云叆叇，暮雨霏微②，乱峰相倚。巫峡高唐，锁楚宫朱翠③。画戟移春，靓妆迎马④，向一川都会。万里投荒，一身吊影⑤，成何欢意！　　尽道黔南，去天尺五⑥。望极神州，万里烟水。樽酒公堂，有中朝佳士。荔颊红深，麝脐香满，醉舞茵歌袂⑦。杜宇声声，催人到晓，不如归是。

　　【注释】
　　①于绍圣二年三月，赴黔州经巫峡时作。
　　②朝云暮雨：用楚怀王梦游高唐见神女典。叆叇（àidài）：云遮日。
　　③高唐：楚国观台。楚宫：楚国的离宫，在女观山西畔小山顶。
　　④画戟：彩饰之戟，一种官仪。靓（jìng）妆：华美的妆饰。
　　⑤万里投荒：柳宗元《别舍弟宗一》：“一身去国六千里，万死投荒十二年。”一身吊影：李密《陈情表》：“茕茕孑立，形影相吊。”
　　⑥去天尺五：极言地势高峻，汉民谣：“城南韦杜，去天尺五。”（《辛氏三秦记》）
　　⑦荔颊：白里透红的脸色。麝脐：麝香，因生于麝脐下得名。茵：夹衣。

　　南歌子①

　　诗有渊明语，歌无子夜声②。论文思见老弥明③。坐想罗浮山下，羽衣轻④。　　何处黔中郡，遥知隔晚晴。雨余风急断虹横。应梦池塘春草⑤、若为情。

　　【注释】
　　①作于黔州安置期间。
　　②渊明：指东晋诗人陶渊明。子夜：即《子夜歌》，晋曲名，相传是晋时女子子夜所作。
　　③老弥明；愈老而愈通明。
　　④罗浮：柳宗元《龙城录》载：隋开皇中，赵师雄谪罗浮，日暮于松林酒肆旁遇一美人，与语，芳香袭人，固扣酒家共饮。醉醒后，身在梅花下，上有翠羽嘈啾相顾。
　　⑤池塘春草：谢灵运《登池上楼》诗中名句：“池塘生春草。”传说灵运极赏从弟惠连，曰：“每有篇章，对惠连辄得佳语。”作此诗竟日不就，忽梦惠连，得此佳语。此以灵运之事喻己思念兄弟之情。

　　蓦山溪

　　赠衡阳妓陈湘①
　　鸳鸯翡翠，小小思珍偶②。眉黛敛秋波，尽湖南、山明水秀。娉娉袅袅，恰近十三余，春未透③。花枝瘦。正是愁时候。　　寻花载酒，肯落谁人后。只恐远归来，绿成阴、青梅如豆④。心期得处⑤，每自不由人，长亭柳。君知否，千里犹回首。（案此首别又误作姜夔词，见洪正治本《白石诗词集》。）

　　【注释】
　　①崇宁三年春，赴宜州贬所途经衡阳时作。作者过衡州，衡守曾敷文留待。陈湘是曾守营妓，年才十三、四。
　　②翡翠：鸟名，李白《宫词》：“玉楼巢鸳鸯，金殿锁翡翠。”《说文解字》：“翡，赤羽雀也。翠，青羽雀也。”此以鸳鸯、翡翠指代陈湘。
　　③“娉娉”三句：杜牧《赠别》：“袅袅娉娉十三余，豆蔻梢头二月初。”
　　④“寻花”五句：杜牧《叹花》：“自是寻春去校迟，不须惆怅怨芳时，狂风落尽深红色，绿叶成荫子满枝。”此用杜牧诗意。
　　⑤心期：谓两相期许。

　　转调丑奴儿①

　　得意许多时。长醉赏、月影花枝。暴风狂雨年年有，金笼锁定，莺雏燕友，不被鸡欺②。　　红旆转逶迤③。悔无计、千里追随。再来应绾泸南印④，而今目下，恓惶怎向，日永春迟⑤。

　　【注释】
　　①约作于路过泸州去戎州之时，即元符元年五月间。
　　②“金笼”三句：欧阳修《画眉鸟》：“始知锁向金笼听。”此处“金笼”三句谓身为官妓，不为俗人所行。
　　③“红旆”句：言主人转任他处。
　　④绾：系。
　　⑤恓惶：烦恼不安。春迟：《诗豳风七月》：“春日迟迟。”

　　品令

　　送黔守曹伯达供备①
　　败叶霜天晓。渐鼓吹、催行棹。栽成桃李未开，便解银章归报②。去取麒麟图画③，要及年少。　　劝公醉倒。别语怎向醒时道。楚山千里暮云④，正锁离人情抱。记取江州司马，坐中最老⑤。

　　【注释】
　　①作于黔州，时在绍圣三年仲秋之后，元符元年正月以前。
　　②银章：银质官印。《汉书百官公卿表上》：“凡吏秩比二千石以上，皆银印青缓。”颜注：“《汉官仪》云：银印背龟钮，其文曰章，谓刻曰某官之章也。”
　　③麒麟图画：汉武帝在未央宫建麒麟阁，宣帝甘露三年画功臣霍光、苏武等十一人像于其上。（见《汉书苏建传》）
　　④千里暮云：王维《观猎》：“回看射雕处，千里暮云平。”
　　⑤江州司马：白居易《琵琶行》：“坐中泣下谁最多，江州司马青衫湿。”

　　踏莎行①

　　画鼓催春，蛮歌走饷②。雨前一焙谁争长。低株摘尽到高株，株株别是闽溪样③。　　碾破春风④，香凝午帐。银瓶雪滚翻成浪。今宵无睡酒醒时，摩围影在秋江上⑤。

　　【注释】
　　①作于黔州贬所。
　　②走饷：到田间送饭。
　　③闽溪：指福建。福建武夷山一带，茶品甚好。
　　④碾破春风：碾茶。
　　⑤摩围：摩围山。《全宋词》校：“围原误作‘园’，据宋本《琴趣》改。”案：当作“围”。作者《与大主簿三十书》云：“蜀人呼天为围，此阁临江，正对摩围峰也。”

　　又

　　临水夭桃①，倚墙繁李。长杨风掉青骢尾②。尊中有酒且酬春，更寻何处无愁地。　　明日重来，落花如绮。芭蕉渐展山公启③。欲笺心事寄山公④，教人长对花前醉。

　　【注释】
　　①夭桃：《诗经周南桃夭》：“桃之夭夭，灼灼其华。”毛传：“桃，有华之盛者，夭夭，其少壮也。”
　　②“长杨”句：谓风吹垂杨摆动似青骢马尾一般。
　　③山公：指晋醉酒之山简。
　　④笺：写信。

　　定风波

　　次高左藏韵①
　　自断此生休问天②。白头波上泛孤船。老去文章无气味。憔悴。不堪驱使菊花前③。　　闻道使君携将吏④。高会。参军吹帽晚风颠⑤。千骑插花秋色暮。归去。翠娥扶入醉时肩⑥。

　　【注释】
　　①约作于绍圣四年秋，时在黔州贬所。高左藏：山谷元符正月十二日《致泸帅王补之》：“前守曹供备已解官去，新守高羽左藏，丹之弟也。”左藏，左藏库使，官名。
　　②自断：自己决断。
　　③驱使：指作诗。菊花前：设宴赏菊。
　　④将吏：指文武官员。
　　⑤吹帽：《晋书孟嘉传》：（嘉）后为征西桓温参军，温甚重之。九月九日，温宴龙山……有风至，吹嘉帽堕地，嘉不觉之。”作者将高左藏比作大参军孟嘉。
　　⑥翠娥：指美人。

　　又

　　次高左藏使君韵①
　　万里黔中一漏天②。屋居终日似乘船③。及至重阳天也霁。催醉。鬼门关外蜀江前④。　　莫笑老翁犹气岸⑤。君看。几人黄菊上华颠⑥。戏马台南追两谢⑦。驰射。风流犹拍古人肩⑧。

　　【注释】
　　①作于绍圣四年重九，时在黔州贬所。
　　②漏天：黔中多雨，人称天漏。白居易《多雨春过空》：“浸淫似漏天。”
　　③乘船：言多雨，屋室如船。
　　④鬼门关：在奉节县东，两山相夹如门关。蜀江：即流经黔州的乌江。
　　⑤气岸：气度傲岸。李白《流夜郎赠辛判官》：“气岸遥凌豪士前，风流肯落他人后。”
　　⑥“几人”句：古俗重阳日簪菊。杜牧《九日齐山登高》：“尘世难逢开口笑，菊花须插满头归。”华颠：谓头发花白。
　　⑦戏马台：又称项羽掠马台，在徐州市。两谢：即谢瞻、谢灵运。
　　⑧“风流”句：郭璞《游仙诗》：“左挹浮丘袖，右拍洪岸肩。”

　　又

　　荔枝①
　　晚岁监州闻荔枝②。赤英垂坠压阑枝③。万里来逢芳意歇。愁绝。满盘空忆去年时。　　涧草山花光照坐。春过。等闲桃李又累累。辜负寒泉浸红皱④。消瘦。有人花病损香肌。

　　【注释】
　　①约作于黔州安置期间。
　　②监州：官名，通判的别称。
　　③阑枝：残枝。
　　④红皱：此指往年的干荔枝。

　　又

　　准拟阶前摘荔枝①。今年歇尽去年枝。莫是春光厮料理②。无比。譬如痎虐有休时③。　　碧甃朱栏情不浅。何晚。来年枝上报累累。雨后园林坐清影。苏醒。红裳剥尽看香肌④。

　　【注释】
　　①准拟：约定。
　　②厮：相。料理：安排。
　　③痎虐（jiēnüè）：虐疾。
　　④“红裳”句：谓剥食荔枝。

　　鹊桥仙

　　次东坡七夕韵①
　　八年不见，清都绛阙②，望河汉、溶溶漾漾③。年年牛女恨风波④，拚此事、人间天上。　　野麋丰草，江鸥远水，老去惟便疏放。百钱端欲问君平⑤，早晚具、归田小舫。

　　【注释】
　　①作于元符元年七月，时至戎州不久。山谷因元佑六年六月持母丧回家，未再返京。
　　②清都绛阙：皇帝所居的京城。清都本指天帝居住之宫，绛阙指宫门。
　　③溶溶漾漾：波光浮动。
　　④牛女：牛郎织女。
　　⑤“百钱”句：汉蜀郡严君平卜筮于成都市，日得百钱辄闭肆下帘读《老子》（见《汉书王吉传序》）。

　　又

　　席上赋七夕
　　朱楼彩舫，浮瓜沉李①，报答风光有处②。一年尊酒暂时同，别泪作、人间晓雨。　　鸳鸯机综③，能令侬巧，也待乘槎仙去④。若逢海上白头翁，共一访、痴牛騃女⑤。

　　【注释】
　　①浮瓜沉李：魏曹丕《与朝歌令吴质书》：“浮甘瓜于清泉，沉朱李于寒水。”孟元老《东京梦华录》：“六月中别无时节，往往风亭水榭，峻宇高楼，雪槛冰盘，浮瓜沉李，流杯曲沼，苞酢新荷，远迩笙歌，通宵而罢。”
　　②有处：有所安排。
　　③鸳鸯机综：绣具。
　　④乘槎仙去：张华《博物志》卷十：“旧说云：天河与海通。近世有人居海渚者，年年八月浮槎来去，不失期。
　　⑤痴牛騃女：痴情的牛郎织女。苏轼《鹊桥仙七夕》：“缑山仙子，高情云渺，不学痴牛騃女。”

　　阮郎归①

　　黔中桃李可寻芳。摘茶人自忙。月团犀胯斗圆方②。研膏入焙香③。　　青箬裹，绛纱囊④。品高闻外江⑤。酒阑传碗舞红裳。都濡春味长⑥。

　　【注释】
　　①作于黔州贬所。
　　②月团：茶名，唐卢仝《茶歌》：“手阅月团三百斤。”
　　③研膏：参见黄庭坚《满庭芳》“北苑春风”。
　　④青箬裹，绛纱囊：此言茶的包装。
　　⑤外江：水名，在湖北省枝江县东，或非确指，泛言黔中好茶，誉传峡外也。⑥濡：染。

　　又

　　效福唐独木桥体作茶词
　　烹茶留客驻金鞍。月斜窗外山。别郎容易见郎难①。有人思远山②。　　归去后，忆前欢。画屏金博山③。一杯春露莫留残。与郎扶玉山。
　　【注释】
　　①“别郎”句：李商隐《无题》：“别时容易见时难。”
　　②思远山：思念女子。旧题刘歆《西京杂记》：“（卓）文君姣好，眉色如望远山。”
　　③金博山：铜铸的博山香炉。

　　更漏子

　　余甘汤①
　　庵摩勒，西土果。霜后明珠颗颗。凭玉兔，捣香尘②。称为席上珍。　　号余甘，争奈苦③。临上马时分付。管回味，却思量。忠言君试尝。

　　【注释】
　　①余甘：橄榄的别名，梵名庵摩勒。
　　②玉兔：月宫有捣药的玉兔。香尘：《三藏法数》：“旃檀沉水，饮食之香，及男女身分所有香等，是名香尘。”
　　③争奈：怎奈。

　　绣带子

　　张宽夫园赏梅①
　　小院一枝梅②。冲破晓寒开。晚到芳园游戏，满袖带香回。　　玉酒覆银杯。尽醉去、犹待重来。东邻何事，惊吹怨笛，雪片成堆③。

　　【注释】
　　①作于黔州贬所。
　　②一枝梅：《荆州记》：“陆凯与范晔相善，自江南寄梅花一枝，诣长安与晔，并赠花诗。”
　　③“东邻”三句：暗用李白《与史郎中以黄鹤楼吹笛》：“黄鹤楼中吹玉笛，江城五月落梅花”诗意。笛曲有《梅花落》。

　　撼庭竹

　　宰太和日吉州城外作①
　　呜咽南楼吹落梅②。闻鸦树惊栖。梦中相见不多时。隔城今夜也应知。坐久水空碧，山月影沉西。　　买个宅儿住着伊。刚不肯相随。如今果被天瞋作③，永落鸡群被鸡欺。空恁可怜伊④。风日损花枝。（以上二十七首《山谷琴趣外篇》卷一）

　　【注释】
　　①作于太和任上。山谷自元丰四年出宰太和，元丰六年秋任满。吉州：今江西吉安。太和县属吉州。
　　②落梅：梅花落曲。
　　③瞋：责怪。
　　④空恁：白白这样。

　　减字木兰花

　　春
　　余寒争令①。雪共蜡梅相照影。昨夜东风。已出耕牛劝岁功②。　　阴云幂幂③。近觉去天无几尺。休恨春迟。桃李梢头次第知。

　　【注释】
　　①令：节令。
　　②劝：勉力。岁功：本指为得丰收而进行的春耕等农事，后多言收成。
　　③幂幂：深浓。

　　又

　　距施州二十里，张仲谋遣骑相迎，因送所和乐府来，且约近郊相见，复用前韵先往①。
　　使君那里。千骑尘中依约是。拂我眉头。无处重寻庾信愁②。　　山云弥漫。夹道旌旗联复断。万事茫茫，分付澄波与烂肠③。

　　【注释】
　　①作于绍圣二年春，时在赴黔州途中路过施州。张仲谋名询，为山谷任叶县尉时旧交，此时任施州（今湖北恩施）知州，故曰使君。
　　②庾信愁：北周诗人庾信遭逢国乱、羁于北国，思念故国，赋《愁赋》以寄愁思。
　　③分付：交付。

　　又

　　登巫山县楼作①
　　襄王梦里②，草绿烟深何处是。宋玉台头。暮雨朝云几许愁。　　飞花漫漫，不管羁人肠欲断③。春水茫茫，欲席南陵更断肠④。

　　【注释】
　　①绍圣二年春途经巫山县作。
　　②“襄王”句：用楚襄王梦游高唐典。
　　③羁人：被拘管的人，作者自指。
　　④南陵：山名，一名向南山，在巫山县南。陆游《入蜀记》：“南陵山陵高大，有路如线，盘屈出绝顶，谓之一百八盘。”

　　又①

　　巫山古县，老杜淹留情始见②。拨闷题诗③。千古神交世不知。　　云阳台下④，更值清明风雨夜。知道愁辛，果是当时作赋人。

　　【注释】
　　①与上首同时作。
　　②老杜淹留：杜甫于大历元年居夔州至三年出峡，居夔期间多写关心时事、自伤漂泊之诗。
　　③拨闷：泄闷。
　　④云阳台：指云梦之台。

　　又

　　和赵文仪①
　　诗翁才刃②，曾陷文场貔虎阵③。谁敢当哉。况是焚舟决胜来④。　　三巴春杪⑤，客馆梦回风雨晓。胸次峥嵘，欲共涛头赤甲平⑥。

　　【注释】
　　①同上首同时作。赵文仪，生平待考。
　　②才刃：犹言才锋。
　　③“曾陷”句：谓曾争胜科场。貔虎：猛兽，喻科场竞争之烈。
　　④焚舟：《左传文公三年》：“秦伯伐晋，济河焚舟。”喻决死取胜。
　　⑤三巴：四川东部地区。春杪：春暮。杪，枝的末端。
　　⑥赤甲：山名，在奉节县东，面临大江，杜甫《黄草》诗：“黄草峡西船不归，赤甲山下人行稀。”

　　又①

　　苍崖万仞，下有奔雷千百阵②。自古危哉。谁遣西园么来③。　　猿啼云杪④，破梦一声巫峡晓。苦唤愁生，不是西园作么平⑤。

　　【注释】
　　①同上首同时作。
　　②奔雷：比喻峡中涛声。
　　③西园：曹丕在邺都所建园林，后泛指高贵园林。
　　④云杪：云端。
　　⑤作么：为什么。

　　又

　　私情
　　终宵忘寐，好事如何犹尚未。子细沉吟①。珠泪盈盈湿袖襟。　　与君别也，愿在郎心莫暂舍②。记取盟言③，闻早回程却再圆。

　　【注释】
　　①子细：仔细，此指悄悄的。沉吟：深思。
　　②暂：暂时，犹言片刻。
　　③盟言：盟誓之言。

　　又

　　丙子仲秋，奉陪黔阳曹使君伯达玩月，作减字木兰花，兼简施州张使君仲谋①。
　　中秋多雨，常是尊罍狼藉去②。今夜云开，须道娥得得来③。　　不知云外，还有清光同此会。笛在层楼，声彻摩围顶上头④。

　　【注释】
　　①作于绍圣三年仲秋，时在黔州贬所。简：寄。
　　②尊罍狼藉：杯盘狼藉。
　　③须道：定道。
　　④摩围：山名，是黔州众山中最高者。

　　又①

　　中秋无雨，醉送月衔西岭去②。笑口须开，几度中秋见月来。　　前年江外，儿女传杯兄弟会③。此夜登楼，小谢清吟慰白头④。

　　【注释】
　　①与上首同时作。
　　②月衔西岭：月落西山。
　　③江外：外江，下江。绍圣元年四月，哲宗掌政，宰相章对黄庭坚所修《神宗实录》不满，召入朝勘问。黄庭坚六月离分宁，八月过彭泽。大临、弟叔达来会于芜湖。
　　④小谢：南朝齐代诗人谢。

　　又①

　　浓云骤雨，巫峡有情来又去②。今夜天开，不与姮娥作伴来。　　清光无外③，白发老人心自会。何处歌楼，贪看冰轮不转头④。

　　【注释】
　　①同上首同时作。
　　②“浓云”二句：暗用巫山神女事。
　　③无外：无不到之处。《管子版法解》：“凡人召者，覆载万民而兼有之，天覆而无外也。”
　　④冰轮：圆月。苏轼《宿九仙山》诗：“半夜老僧呼客起，云峰缺处涌冰轮。”

　　又

　　丙子仲秋黔守席上，客有举岑嘉州中秋诗曰：“今夜鄜州月，闺中只独看。遥怜小儿女，未解忆长安。”因戏作①。
　　举头无语，家在月明生处住②。拟上摩围，最上峰头试望之。　　偏怜络秀，苦淡同甘谁更有③。想见牵衣④，月到愁边总不知。

　　【注释】
　　①与上首同时作。序中岑嘉州诗应是杜甫五律《月夜》的前半。
　　②举头：李白《静夜思》：“举头望明月，低头思故乡。”月明生处：明月升起的地方。黄庭坚故乡是洪州分宁，在黔州之东，故有是言。
　　③络秀：晋安东将军周浚出猎遇雨，止李络秀家，强求络秀为妾，父兄不允，秀曰：“门户殄瘁，何惜一女？若连姻贵族，将来或大益。”归浚。后生顗、嵩、谟，皆列显位（见《世说新语贤媛》）、《晋书周母李氏传》）。此处络秀指作者妾。
　　④牵衣：儿女牵衣。

　　又

　　戏答①

　　月中笑语，万里同依光景住。天水相围②，相见无因梦见之。　　诸儿娟秀③，儒学传家渠自有④。自作秋衣，渐老先寒人未知。

　　【注释】
　　①与上首同时作。
　　②天水相围：言黔地多山、多水，难与外地交通。
　　③娟秀：优秀。
　　④“儒学”句：家里早有儒学传家的传统。渠：他。

　　又

　　用前韵示知命弟①
　　当年夜雨，头白相依无去住②。儿女成围，欢笑尊前月照之。　　阿连高秀③，千万里来忠孝有。岂谓无衣④，岁晚先寒要弟知。

　　【注释】
　　①约与上首同时作。
　　②头白相依：此时山谷已五十多岁，知命约四十多，都已白头。无去住：漂泊无定。
　　③阿连：盖知命之子。
　　④岂谓无衣：《诗秦风无衣》：“岂曰无衣？与子同袍。”

　　木兰花令

　　风开水面鱼纹皱①。暖入草心犀点透②。乍看晴日弄柔条，忆得章台人姓柳③。　　心情老大痴成就。不复淋漓沾翠袖。早梅献笑尚窥邻④，小蜜窃香如遗寿⑤。

　　【注释】
　　①“风开”句：化用冯延巳《谒金门》“风乍起，吹皱一池春水”句意。
　　②犀点透：化用李商隐《无题》诗：“心有灵犀一点通”句意。
　　③“忆得”句：参见秦观《青门饮》“风起云间”。此处章台柳指恋人。
　　④献笑：欢悦而笑，《庄子大宗师》：“造适不及笑，献笑不及排。”
　　⑤“小蜜”句：此处将蜜蜂拟人化。

　　又①

　　东君未试雷霆手②，洒雪开春春锁透。帝台应点万年枝③，穷巷偏欺三径柳④。　　峰排群玉森相就，中有摩围为领袖⑤。凝香窗下与谁看，一曲琵琶千万寿。

　　【注释】
　　①作于黔州贬所。
　　②东君：司春之神。
　　③帝台：神名，《山海经中山经》：“苦山之首，曰休与之山，其上有石，名曰帝台之棋。”注：“帝台，神人名。”万年枝：万年青的别名。
　　④三径柳；隐士居所之柳。汉蒋诩辞官归里，闭门不出，唯辟三条小路，与求仲、羊仲往来（见《三辅决录逃名》）。
　　⑤群玉：群玉山，仙山名（见《穆天子传》）。此处指黔州附近山峰。摩围：摩围山。

　　又①

　　新年何许春光漏②，小院闭门风日透。酥花入坐颇欺梅③，雪絮因风全是柳。　　使君落笔春词就。应唤歌檀催舞袖④。得开眉处且开眉，人世可能金石寿⑤。

　　【注释】
　　①同上首词同时作。
　　②春光漏：杜甫《腊日》诗：“侵陵雪色还萱草，漏泄春光有柳条。”
　　③酥花：白如凝酥油的花。
　　④歌檀：歌板，檀木做成，定歌曲节拍。此泛指乐器。
　　⑤可能：反诘之辞，谓人生难道能够如金石之寿。

　　又①

　　黄金捍拨春风手②，帘幕重重音韵透。梅花破萼便回春，似有黄鹂鸣翠柳③。　　晓妆未惬梅添就④。玉笋捧杯离钿袖⑤。会拼千日笑尊前⑥，他日相思空损寿。

　　【注释】
　　①与上首同时作。
　　②捍拨：琵琶拨子上的饰物。李贺《春怀引》：“捍拨装金打仙凤。”
　　③“似有”句：化用杜甫《绝句四首》之三：“两个黄鹂鸣翠柳。”
　　④“晓妆”句：用“梅花妆”故事。
　　⑤玉笋：美女的手指，韩偓《咏手》诗：“暖白肤红玉笋芽。”钿袖：饰有金花的衣袖。
　　⑥会拼：当拼。千日：千日酒。张华《博物志杂说》载，刘玄石于中山得千日酒，至家而醉，家人不知，以为死，葬之。后三年酒家忽忆玄石沽酒事，往视之，家人先已葬，于是开棺，始醒。

　　又①

　　黔中士女游晴昼，花信轻寒罗袖透②。争寻穿石道宜男③，更买江鱼双贯柳。　　竹枝歌好移船就④，依倚风光垂翠袖。满倾芦酒指摩围⑤，相守与郎如许寿。

　　【注释】
　　①作于黔州贬所。
　　②花信：即花信风。
　　③宜男：即萱草，古人迷信，认为孕妇佩之则生男。
　　④竹枝：即竹枝词，巴蜀民歌。
　　⑤芦酒：以芦管置酒中而吸之，故称芦酒。

　　又

　　可怜翡翠随鸡走①，学绾双鬟年纪小。见来行待恶怜伊②，心性娇痴空解笑。　　红蕖照映霜林表③，杨柳舞风腰袅袅。衾余枕剩尽相容，只是老人难再少。

　　【注释】
　　①翡翠：鸟名。
　　②行待：将要。恶怜：因喜爱而捉弄。
　　③红蕖：红荷。

　　清平乐

　　春归何处，寂寞无行路①。若有人知春去处，唤取归来同住。　　春无踪迹谁知，除非问取黄鹂②。百啭无人能解，因风飞过蔷薇③。

　　【注释】
　　①“春归”二句：化用白居易《落花》诗：“留春春不住，春归人寂寞。”
　　②黄鹂：黄莺。
　　③因风：趁着风势。

　　又

　　重九
　　黄花当户，已觉秋容暮。云梦南州逢笑语①，心在歌边舞处。　　使君一笑眉开，新晴照酒尊来。且乐尊前见在，休思走马章台②。

　　【注释】
　　①云梦南州：指南方黔、戎之地。
　　②走马章台：指冶游。《汉书张敞传》：“敞无威仪，时罢朝会过走马章台街，使御吏驱，自以便面拊马。”章台街在长安中，多妓馆。

　　又

　　休推小户，看即风光暮。萸粉菊英浮碗醑①，报答风光有处。　　几回笑口能开，少年不肯重来。借问牛山戏马②，今为谁姓池台。

　　【注释】
　　①醑（xǔ）：美酒。
　　②牛山：《晏子春秋内篇谏上》：“齐景公游于牛山，北临其国域而流涕曰：‘若何，滂滂去此而死呼！’”戏马：即戏马台。此二句说：牛山之悲、戏马之欢，如今均已成为往事了。

　　又

　　舞鬟娟好，白发黄花帽①。醉任旁观嘲潦倒，扶老偏宜年小。　　舞回脸玉胸酥，缠头一斛明珠②。日日梁州薄媚，年年金菊茱萸③。

　　【注释】
　　①白发黄花帽：即前《定风波次高左藏使君韵》“黄菊上华颠”意。
　　②缠头：古代歌舞艺人表演时以绵缠头，演毕，客以罗锦为赠，泛指赠送歌妓的财物。
　　③梁州薄媚：《梁州令》和《薄媚词》，唐教坊曲，宋时为大曲。

　　又

　　示知命①
　　乍晴秋好，黄菊攲乌帽。不见清谈人绝倒，更忆添丁小小②。　　蜀娘漫点花酥，酒槽空滴真珠③。兄弟四人别住④，他年同插茱萸⑤。

　　【注释】
　　①作于绍圣四年重九，时在黔州贬所。
　　②“更忆”句：山谷三弟叔达（知命）于绍圣四年春在涪州生子名小牛。
　　③“酒槽”句：李贺《将进酒》诗：“小槽酒滴真珠红。”
　　④兄弟四人别住：本兄弟五人，非熊已死，故称四人。此时山谷贬居黔州，兄大临已于绍圣二年六月离黔，弟天民（叔献）在家务农，知命在涪，故曰别住。
　　⑤同插茱萸：出自王维《九月九日忆山东兄弟》：“遍插茱萸少一人。”

　　又

　　饮宴
　　冰堂酒好①，只恨银杯小。新作金荷工献巧②，图要连台拗倒。　　采莲一曲清歌③，急檀催卷金荷。醉里香飘睡鸭④，更惊罗袜凌波⑤。

　　【注释】
　　①冰堂：酒名，宋代颇时行，苏轼《送欧阳主簿赴官韦城》诗：“使君已复冰堂酒。”
　　②金荷：酒杯。拗倒：谓在酒席上压倒对方。
　　③采莲：《采莲子》，本唐教坊曲，亦七绝体。
　　④睡鸭：睡鸭状香炉。
　　⑤罗袜凌波：曹植《洛神赋》：“凌波微步，罗袜生尘。

　　忆帝京

　　赠弹琵琶妓

　　薄妆小靥闲情素，抱着琵琶凝伫。慢捻复轻拢，切切如私语，转拨割朱弦，一段惊沙去①。　　万里嫁、乌孙公主②。对易水、明妃不渡③。泪粉行行，红颜片片，指下花落狂风雨。借问本师谁，敛拨当心住④。

　　【注释】
　　①“慢捻”四句：化用白居易《琵琶行》诗“轻拢慢捻抹复挑……小弦切切如私语……曲终收拨当心划，四弦一声如裂帛”句意。
　　②“乌孙公主”句：傅玄《琵琶赋序》曰：“故老云：汉遣乌孙公主嫁昆弥，念其行道思慕，故使工人知音者载琴、筑、箜篌之属，作马上之乐……以方语目之故云琵琶。”
　　③易水：水名，在今河北易县境内。明妃：王昭君。昭君去国亦携琵琶。杜甫《咏怀古迹五首》：“千载琵琶作胡语，分明怨恨曲中论。”
　　④本师：业师、老师。敛拨当心住：白居易《琵琶行》：“曲终收拨当心划。”

　　又

　　私情
　　银烛生花如红豆①。占好事、而今有②。人醉曲屏深，借宝瑟、轻招手。一阵白苹风③，故灭烛、教相就。　　花带雨④、冰肌香透。恨啼乌、辘轳声晓。岸柳微凉吹残酒⑤。断肠时、至今依旧。镜中消瘦。那人知后。怕夯你来僝僽⑥。（案此首又见《绿窗新话》卷上，引《古今词话》作秦观《御街行》。）

　　【注释】
　　①红豆：《资暇录》：“豆有圆而红，其首乌者，举世呼为相思子，即红豆之异名也。”
　　②占好事：即“这好事”，指私情。
　　③白苹：大浮萍。
　　④花带雨：美女的容貌。白居易《长恨歌》：“梨花一枝春带雨。”
　　⑤“岸柳”句：化柳永《雨霖铃寒蝉凄切》：“今宵酒醒何处，杨柳岸，晓风残月。”
　　⑥夯：冲撞。僝僽（chānzhòu）：嗔怪。

　　画堂春①

　　东堂西畔有池塘。使君棐几明窗②。日西人吏散东廊。蒲苇送轻凉③。　　翠管细通岩溜④，小峰重叠山光。近池催置琵琶床⑤。衣带水风香。

　　【注释】
　　①作于黔州贬所。
　　②棐（fěi）几：用榧木做的几案。
　　③蒲苇：即蒲葵，此指蒲扇。白居易《山池》诗：“坐把蒲葵扇。”
　　④翠管：竹管。岩溜：岩石间流水。
　　⑤琵琶床：弹琵琶的坐具。

　　又①

　　摩围小隐枕蛮江②，蛛丝闲锁晴窗。水风山影上修廊。不到晚来凉。　　相伴蝶穿花径，独飞鸥舞春光。不因送客下绳床③。添火炷炉香。（以上二十九首《强村丛书》本《山谷琴趣外篇》卷二）

　　【注释】
　　①作于黔州贬所。
　　②小隐：隐居山林。王康琚《反招隐》诗：“小隐隐陵薮，大隐隐朝市。”蛮江：蛮是古时对南方少数民族泛称，蛮江指流经黔州的乌江。
　　③绳床：又称胡床，源于西域，藤绳交织，高七寸，方一尺，后渐改进，至唐宋变为交椅（参陶谷《清异录逍遥座》）。

　　鹧鸪天

　　明日独酌自嘲呈史应之①
　　万事令人心骨寒。故人坟上土新干。淫坊酒肆狂居士②，李下何妨也整冠③。　　金作鼎，玉为餐④。老来亦失少时欢。茱萸菊蕊年年事，十日还将九日看。

　　【注释】
　　①作于元符二年，时在戎州。明日：指重九后一日。史应之：名涛，眉山人，是活动于戎州、泸州一带的隐士。
　　②《全宋词》校：“‘坊’原误作‘妨’，据宋本《琴趣》改。”
　　③“李下”句：《乐府诗集君子行》：“君子防未然，不处嫌疑间。瓜田不纳履，李下不正冠。”
　　④“金作鼎”二句：谓钟鸣鼎食。玉为餐：谓食物精美。《尚书洪范》：“惟辟玉食。”

　　又

　　坐中有眉山隐客史应之和前韵，即席答之①。
　　黄菊枝头生晓寒。人生莫放酒杯干。风前横笛斜吹雨，醉里簪花倒着冠②。　　身健在③，且加餐④。舞裙歌板尽清欢。黄花白发相牵挽，付与时人冷眼看。

　　【注释】
　　①与上首同时作。
　　②倒着冠：《世说新语任诞》：“山秀伦为荆州，时出酣畅。”人为之歌曰：“山公时一醉，径造高阳池。日暮倒载归，茗艼无所施。复能乘骏马，倒着白接■〈罒离〉。”按：接■〈罒离〉，白帽。
　　③身健在：杜甫《九日兰田崔氏庄》诗：“明年此会知谁健？醉把茱萸仔细看。”
　　④且加餐：《古诗十九首》：“努力加餐饭。

　　又

　　紫菊黄花风露寒。平沙戏马雨新干①。且看欲尽花经眼②，休说弹冠与挂冠③。　　甘酒病，废朝餐④。何人得似醉中欢。十年一觉扬州梦⑤，为报时人洗眼看。

　　【注释】
　　①平沙：广袤沙原。
　　②“且看”句：杜甫《曲江二首》之一：“且看欲尽花经眼，莫厌伤多酒入唇。”
　　③弹冠：《汉书王吉传》：“王阳在位，贡公弹冠”颜师古注：“弹冠者言入仕也。”挂冠：辞官。《后汉书逸民传逢萌传》：“时王莽杀其子宇，萌谓友人曰：‘三纲绝矣，不去，祸将及人。’即解冠挂东都城门，归将家属浮海，客于辽东。”
　　④甘酒病：嗜酒。《书五子三歌》：“甘酒嗜音，峻宇雕墙。”朝食：早餐。
　　⑤“十年”句：杜牧《遣怀》：“十年一觉扬州梦，赢得青楼薄幸名。”

　　又

　　表弟李如箎云①：“玄真子渔父语②，以鹧鸪天歌之，极入律，但少数句耳。”因以玄真子遗事足之。宪宗时，画玄真子像，访之江湖，不可得，因令集其歌诗上之。玄真之兄松龄，惧玄真放浪而不返也，和答其渔父云：“乐在风波钓是闲。草堂松桂已胜攀。太湖水，洞庭山。狂风浪起且须还。”此余续成之意也。
　　西塞山边白鹭飞。桃花流水鳜鱼肥。朝廷尚觅玄真子，何处如今更有诗。　　青箬笠，绿蓑衣。斜风细雨不须归，人间底是无波处③，一日风波十二时。（案此首别误入曾慥本《东坡词》卷下）

　　【注释】
　　①李如箎：李常（公择）子侄辈，生平待考。
　　②玄真子：唐张志和着《玄真子》，故名。其《渔父词》云：“西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。”
　　③底：哪。

　　醉落魄①

　　旧有《醉醒醒醉》一曲云：“醉醒醒醉。凭君会取皆滋味。浓斟琥珀香浮蚁。一入愁肠，便有阳春意。须将席幕为天地。歌前起舞花前睡。从他兀兀陶陶里。犹胜醒醒、惹得闲憔悴。”此曲亦有佳句，而多斧凿痕，又语高下不甚入律。或传是东坡语，非也。与“蜗角虚名”、“解下痴绦”之曲相似，疑是王仲父作。因戏作四篇呈吴元祥、黄中行②，似能厌道二公意中事。
　　陶陶兀兀③。尊前是我华胥国④。争名争利休休莫⑤。雪月风花，不醉怎生得。　　邯郸一枕谁忧乐⑥。新诗新事因闲适。东山小妓携丝竹⑦。家里乐天，村里谢安石⑧。（石曼卿云：村里黄番绰，家中白侍郎。）

　　【注释】
　　①作于元符二年，时在戎州。
　　②王仲父、吴元祥、黄中行：生平待考。
　　③陶陶兀兀：酒醉狂傲的样子，《晋书刘伶传》：“伶虽陶兀昏放，而机应不差。”
　　④华胥国：梦境。《列子黄帝》：“（黄帝）昼寝而梦，游于华胥氏之国，华胥氏之国……盖非舟车足力之所及，神游而已。”
　　⑤休休：退隐、罢了。《唐书》：“司空图居中条山，作亭观素室，名亭曰休休。日量才一宜休，揣分二宜休，耄而三宜休。”
　　⑥邯郸一枕：《文苑英华》载唐人沈既济《枕中记》云：卢生于邯郸客店中遇道者吕翁。生自叹穷困，翁乃授之枕，使入梦。生梦中历尽富贵荣华。及醒，主人炊黄粱尚未熟。
　　⑦东山小妓：即东山妓。《世说新语识鉴》：“谢公（安石）在东山畜妓。”后指能歌善舞的女艺人为东山妓。
　　⑧安石：即东晋谢安。他隐居东山，每游赏，必携妓以从。年四十，始有仕宦意。后为征讨大都督，拜太保。卒赠太傅。乐天：白居易的字。

　　又

　　陶陶兀兀。人生无累何由得。杯中三万六千日①。闷损旁观②，自我解落魄③。　　扶头不起还颓玉。日高春睡平生足。谁门可款新刍熟。安乐春泉，玉醴荔枝绿。

　　【注释】
　　①“杯中”句：李白《襄阳歌》：“百年三万六千日，一日须倾三百杯。”
　　②闷损：闷坏、闷煞。
　　③解：排遣。落魄：穷困，失意。

　　又

　　老夫止酒十五年矣。到戎州，恐为瘴疠所侵，故晨举一杯。不相察者乃强见酌，遂能作病。因复止酒，用前韵作二篇，呈吴元祥。
　　陶陶兀兀。人生梦里槐安国①。教公休醉公但莫。盏倒垂莲②，一笑是赢得。　　街头酒贱民声乐。寻常行处寻欢适③。醉看檐雨森银竹④。我欲忧民，渠有二千石。

　　【注释】
　　①槐安国：唐李公佐作《南柯太守传》传奇，称淳于棼饮酒古槐树下，梦入古槐穴，见一城楼，题为大槐安国，淳被召为槐安国驸马，为南柯太守三十年，享尽荣华富贵。醒后，见槐下一大蚁穴，南枝又一小蚁穴，即槐安国之南安郡也。
　　②盏倒垂莲：谓覆垂莲状小盏。
　　③寻常行处：杜甫《曲江二首》之二：“酒债寻常行处有。”
　　④银竹：雨，李白《宿虾湖》诗：“白雨映寒山，森森似银竹。”山谷《再答景叔》诗：“雪后排檐冻银竹。

　　又

　　陶陶兀兀。醉乡路远归不得。心情那似当年日。割爱金荷，一碗淡莫托。　　异乡薪桂炊苍玉①。摩挲经笥须知足②。明年细麦能黄熟。不管轻霜③，点尽鬓边绿。

　　【注释】
　　①“异乡”句：谓物价腾贵。苏轼《次韵郑介夫》诗：“尺薪如桂米如金。”
　　②经笥：放经书的竹制盛器。
　　③轻霜：白发。

　　南乡子

　　今年重九，知命已向成都，感之次韵①。
　　招唤欲千回。暂得尊前笑口开。万水千山还么去②，悠哉③。酒面黄花欲醉谁。　　顾影又徘徊。立到斜风细雨吹④。见我未衰容易去，还来。不道年年即渐衰。

　　【注释】
　　①作于元符二年，时在戎州。知命：庭坚弟。
　　②么：这么、那么。
　　③悠：远。
　　④斜风细雨：张志和《渔父词》：“斜风细雨不须归。

　　又

　　未报贾船回。三径荒锄菊卧开①。想得邻船霜笛罢②，沾衣。不为涪翁更为谁③。　　风力袅萸枝。酒面红麟惬细吹④。莫笑插花和事老，摧颓。却向人间耐盛衰。

　　【注释】
　　①三径：指隐者的家园。陶渊明《归去来辞》：“三径就荒，松菊犹存。”
　　②邻船霜笛：向秀《思旧赋序》：“邻人有吹笛者，发声廖亮，追思曩昔游宴之好，感音而叹。”此化用向秀赋意。
　　③涪翁：黄庭坚因就任涪州别驾而自号涪翁。
　　④红麟：指酒面上的泡沫。

　　又

　　黄菊满东篱①。与客携壶上翠微②。已是有花兼有酒，良期。不用登临恨落晖③。　　满酌不须辞。莫待无花空折枝④。寂寞酒醒人散后，堪悲。节去蜂愁蝶不知。

　　【注释】
　　①东篱：陶渊明《饮酒》之五：“采菊东篱下，悠然见南山。”
　　②“与客”句：杜牧《九日齐山登高》：“与客携壶上翠微。”
　　③“不用”句：亦杜牧上诗诗句。
　　④“莫待”句：唐无名氏《金缕衣》：“有花堪折直须折，莫待无花空折枝。”

　　又

　　重阳日寄怀永康彭道微使君，用坡旧韵①。

　　卧稻雨余收。处处游人簇远洲。白发又扶红袖醉，戎州。乱折黄花插满头。　　青眼想风流。画出西楼一帧秋。还把去年欢意舞，梁州②。塞雁西来特地愁。

　　【注释】
　　①作于《雨中花送彭文思使君》后一年，时在戎州贬所。永康：永康军，治所在今四川灌县。
　　②梁州：永康军属梁州地域，在戎州西，故下文曰“塞雁西来”。

　　点绛唇

　　重九日寄怀嗣直弟，时再涪陵①。用东坡余杭九日点绛唇旧韵。
　　浊酒黄花，画檐十日无秋燕。梦中相见。起作南柯观②。　　镜里朱颜，又减年时半。江山远。登高人健。应问西来雁。

　　【注释】
　　①作于元符元年，时在戎州。嗣直，字叔向，山谷从弟。《全宋词》案：“‘再’字疑是‘在’之误。
　　②南柯：谓南柯一梦而已。

　　谒金门

　　戏赠知命①
　　山又水。行尽吴头楚尾②。兄弟灯前家万里③。相看如梦寐④。　　君似成蹊桃李⑤。入我草堂松桂。莫厌岁寒无气味。余生今已矣。

　　【注释】
　　①作于元符三年，时在戎州。
　　②吴头楚尾：祝穆《方舆胜览》：“豫章之地为吴头楚尾。”
　　③家万里：唐人崔涂《春夕》：“蝴蝶梦中家万里。”
　　④“相看”句：杜甫《羌村三首》之一：“夜阑更秉烛，相对如梦寐。”
　　⑤成蹊桃李：《史记李将军列传：“桃李不言，下自成蹊。”

　　采桑子

　　赠黄中行①
　　宗盟有妓能歌舞，宜醉尊罍。待约新醅。车上危坡尽要推。　　西邻三弄争秋月②，邀勒春回。个里声催。铁树枝头花也开③。

　　【注释】
　　①作于戎州。黄中行：生平待考，宗盟或为名、号，为山谷门人，家颇富。
　　②三弄：吹笛高妙。《晋书桓伊传》：“伊善音乐，尽一时之妙，为江左第一……王徽之赴召京师，泊舟清溪侧……令人谓伊曰：‘闻君善吹笛，试为我一奏。’伊是时已贵显，素闻徽之名，便下车，踞胡床，为作三调，弄毕便上车去，客主不交一言。”
　　③“铁树”句：《续传灯录》卷三十一：“铁树开花、雄鸡生卵、七十二年摇篮绳断。”铁树无开花之理，此云宗盟家妓歌舞美妙能使铁树开花。

　　又

　　送彭道微使君移知永康军①
　　荔枝滩上留千骑②，桃李阴繁。燕寝香残③。画戟森森镇八蛮④。　　永康又得风流守，管领江山。少讼多闲。烟霭楼台舞翠鬟。

　　【注释】
　　①作于《雨中花送彭文思使君》同时。
　　②荔枝滩：在黔江。
　　③“燕寝”句：韦应物《君斋雨中与诸文士燕集》：“燕寝凝清香。”
　　④八蛮：指南方少数民族。《周礼夏官职方氏》：“四夷、八蛮、七闽、九貉。

　　又

　　马湖来舞钗初赐①，笳鼓声繁。贤将开关。威竦西山八诏蛮②。　　南溪地逐名贤重③，深锁群山。燕喜公闲④。一斛明珠两小鬟⑤。

　　【注释】
　　①马湖：马湖蛮，在今四川雷波境内。
　　②威竦：威镇。八诏蛮：大理六诏、八诏，泛指西南少数民族。
　　③南溪：戎州属县。
　　④燕喜：《诗经六月》：“吉甫燕喜，既多受祉。”笺：“吉甫既伐玁狁而归，天子以燕礼乐之，则欢喜矣。”
　　⑤一斛明珠：曹邺《梅妃传》记杨贵妃得宠后，梅妃被逼迁上阳宫，帝每念之，曾封珍珠一斛密赐梅妃。后指邀欢美女。

　　西江月

　　茶
　　龙焙头纲春早①，谷帘第一泉香②。已醺浮蚁嫩鹅黄③。想见翻成雪浪。　　兔褐金丝宝碗④，松风蟹眼新汤⑤。无因更发次公狂⑥。甘露来从仙掌⑦。

　　【注释】
　　①“龙焙”句：谓专为进贡而焙制的茶。头纲：头批茶纲所运。
　　②谷帘：谷帘泉在今江西星子县隘口境内，陆羽品为天下第一家。
　　③浮蚁：酒泡沫，张衡《南都赋》：“胶敷径寸，浮蚁若萍。”此指茶水泡。嫩鹅黄：指春茶嫩色。
　　④兔褐：似兔褐的黄黑无光之色。山谷《煎茶赋》：“亦可以酌兔褐之瓯。”
　　⑤松风蟹眼：水初沸时泛起的小水泡。苏轼《试院煎茶》诗：“触眼已过鱼眼生，飕飕欲作松风鸣。”
　　⑥次公：汉盖宽饶之字。《汉书》本传云，次公性刚猛，曾于宣帝许后父许广汉座上拒绝许氏敬酒，曰：“无多酌我，我乃酒狂。”苏轼《赠孙莘老七绝》诗之六：“毋多酌我次公狂。”
　　⑦“甘露”句：《三辅黄图》引《庙记》：“神明台，武帝造，祭仙人处，上有承露盘，有铜仙人，舒掌捧铜盘玉杯，以承云表之露，以露和玉屑服之，以求仙道。”

　　鹧鸪天

　　吉祥长老设长松汤，为作。有僧病痂癞，尝死金刚窟。有人见者，教服长松汤，遂复为完人。
　　汤泛冰瓷一坐春①。长松林下得灵根。吉祥老子亲拈出，个个教成百岁人。　　灯焰焰，酒醺醺。壑源曾未醒酲魂②。与君更把长生碗，聊为清歌驻白云③。

　　【注释】
　　①冰瓷：酒皿。
　　②壑源：出自壑源山的茶。
　　③驻白云：形容歌声之美。

　　渔家傲

　　江宁江口阻风，戏效宝宁勇禅师作古渔家傲。王环中云：庐山中人颇欲得之。试思索，始记四篇①。
　　万水千山来此土②。本提心印传梁武③。对朕者谁浑不顾。成死语。江头暗折长芦渡④。　　面壁九年看二祖⑤。一花五叶亲分付⑥。只履提归葱岭去⑦。君知否。分明忘却来时路。

　　【注释】
　　①作于元丰三年秋，时离汴京归江南赴太和任。
　　②此土：指中国。达摩祖师本印度人，来中国传教，故云。
　　③本提心印：禅宗不立文字，心相印证，悟性成佛，故称心印。传梁武：达摩于梁普通三年来华，梁武帝萧衍迎入金陵，作偈论道。
　　④“江头”句：达摩与梁武帝论道，武帝不能悟，悄然北归，至江滨无舟可渡，乃折苇渡江。
　　⑤“面壁”句：达摩自金陵北归止少林寺，面壁九年，传道于慧可，慧可便为禅宗尊为二祖。
　　⑥一花五叶：《景德传灯录第二十八祖菩提达摩》：“一花开五叶，结果自然成。”禅宗以达摩为中华始祖，为一花，演化曹洞、临济、云门、沩仰、法眼五派，为五叶。
　　⑦“只履”句：传说达摩为人毒死，三年后有人见手提一只鞋，过葱岭，去西天（见《景德传灯录菩提达摩》）。

　　又

　　三十年来无孔窍①。几回得眼还迷照。一见桃花参学了②。呈法要。无弦琴上单于调③。　　摘叶寻枝虚半老。拈花特地重年少④。今后水云人欲晓。非玄妙，灵云合破桃花笑。

　　【注释】
　　①孔窍：心。《韩非子解老》“知事天者其孔窍虚。”
　　②“一见”句：唐福州灵云山志，禅法师因见桃花悟道。有颂其云：“三十年来寻剑客，几回叶落又抽枝。自从一见桃花后，直至如今更不疑。”
　　③无弦琴：未上弦的琴。《宋书陶渊明传》：“潜不解音声，而畜素琴一张，无弦，每有酒适，辄抚弄以寄其意。”单于调：曲调名，又名《小单于》。
　　④拈花；即迦叶拈花。《五灯会元》载释迦牟尼灵山会上拈花示众，众寂然，独迦叶微笑，得教外别传，禅宗以为始祖，后因喻心心相印。

　　又

　　忆昔药山生一虎①。华亭船上寻人渡②。散却夹山拈坐具③。呈见处。繁驴橛上合头语④。　　千户垂丝君看取。离钩三寸无生路。蓦口一桡亲子父，犹回顾，瞎驴丧我儿孙去⑤。

　　【注释】
　　①药山：船子和尚得道处。虎：喻高人。
　　②华亭：《高僧传》：“船子和尚垂钓华亭之朱泾，”并泛舟渡人。
　　③夹山：指夹山善会禅师，来谒，授以宗旨，辞行回顾再四，船子覆舟而逝。
　　④繁驴橛上：系白驴短桩。合头语：宋杂剧中的和声。
　　⑤“瞎驴”句：谓善会辞行而至船子覆舟。

　　又

　　百丈峰头开古镜①。马驹踏杀重苏醒②。接得古灵心眼净。光炯炯。归来藏在袈裟影。　　好个佛堂佛不圣。祖师沉醉犹看镜。却与斩新提祖令。方猛省。无声三昧天皇饼。

　　【注释】
　　①“百丈”句：唐洪州百丈山大智禅师怀海始创禅门法式，名《百丈清规》，又名《古清规》。（见《景德传灯录》）
　　②马驹踏杀：六祖谓南岳曰：“汝足下出一马驹，踏杀天下人。”厥后江西传法布于天下。（见《传灯录》）

　　又

　　余尝戏作诗云：“大葫芦挈小葫芦。恼乱檀那得便沽。每到夜深人静后，小葫芦入大葫芦。”又云：“大葫芦干枯，小葫芦行沽。一住金仙宅，一住黄公垆。有此通大道。无此令人老。不问恶与好，两葫芦俱倒。”或请以此意倚声律作词，使人歌之，为作渔家傲。
　　踏破草鞋参到了①。等闲拾得衣中宝。遇酒逢花须一笑。长年少。俗人不用瞋贫道。　　何处青旗夸酒好②。醉乡路上多芳草。提着葫芦行未到。风落帽。葫芦却缠葫芦倒。

　　【注释】
　　①参到了：参禅有悟。
　　②青旗：酒旗。白居易《杭州春望》诗：“青旗沽酒趁梨花。”

　　拨棹子

　　退居①
　　归去来②。归去来。携手旧山归去来。有人共、月对尊罍。横一琴，甚处不逍遥自在。　　闲世界。无利害。何必向、世间甘幻爱。与君钓、晚烟寒濑。蒸白鱼稻饭，溪童供笋菜。

　　【注释】
　　①约作于熙宁四年，时在叶县任上，元配孙氏去世之后，忽忽不乐，有怀归之志。
　　②归去来：陶渊明退居时作《归去来辞》以明志。

　　诉衷情

　　在戎州登临胜景，未尝不歌渔父家风，以谢江山。门生请问：先生家风如何？为拟金华道人作此章。①
　　一波才动万波随。蓑笠一钩丝②。锦鳞正在深处，千尺也须垂。　　吞又吐，信还疑。上钩迟。水寒江静，满目青山，载月明归。

　　【注释】
　　①作于戎州。山谷祖籍金华，故拟金华道人。
　　②“蓑笠”句：柳宗元《江雪》诗：“孤舟蓑笠翁，独钓寒江雪。”

　　浣溪沙

　　新妇滩头眉黛愁①。女儿浦口眼波秋②。惊鱼错认月沉钩。　　青箬笠前无限事，绿蓑衣底一时休。斜风吹雨转船头。（又案此首别误作周邦彦词，见《古今诗余醉》卷十五。）

　　【注释】
　　①新妇滩：在四川万县东南，崖石上有妇人状，故名。
　　②女儿浦：即女儿港边。《九江府志》：“女儿港在府城东，发源自庐山而出，北流二十五里，入彭蠡湖。

　　菩萨蛮

　　王荆公新筑草堂于半山，引八功德水作小港，其上垒石作桥。为集句云：“数间茅屋闲临水。窄衫短帽垂杨里。花是去年红。吹开一夜风。梢梢新月偃。午醉醒来晚。何物最关情。黄鹂三两声。”戏效荆公作①。
　　半烟半雨溪桥畔。渔翁醉着无人唤。疏懒意何长。春风花草香②。　　江山如有待③。此意陶潜解。问我去何之。君行到自知。

　　【注释】
　　①约作于元丰七年春，时过金陵、扬州赴德州德平镇任。王安石于元丰五年营居半山园（见王安石《示元渡》诗）。八功德水；简称功德水，佛经谓须弥山下大海有八功德水，即甘、冷、软、轻、清净、不臭、不损喉、不伤腹八功德（见《俱舍论》）。
　　②“春风”句：杜甫《绝句二首》之一：“迟归江山丽，春风花草香。”
　　③“江山”句：杜甫《后游》：“江山如有待，花柳自无私。”

　　调笑歌

　　诗曰：海上神仙字太真，昭阳殿里称心人。犹思一曲霓裳舞，散作中原胡马尘。方士归来说风度，梨花一枝春带雨。分钗半钿愁杀人，上皇倚栏独无语①。
　　无语。恨如许。方士归时肠断处。梨花一枝春带雨②。半钿分钗亲付③。天长地久相思苦④。渺渺鲸波无路⑤。

　　【注释】
　　①方士：指临邛道士。白居易《长恨歌》：“临邛道士鸿都客，能以精诚致魂魄。”
　　②“梨花”句：《长恨歌》：“玉容寂寞相阑干，梨花一枝春带雨。”
　　③“半钿”句：《长恨歌》：“唯将旧物表深情……钗留一股合一扇，钗掰黄金合分钿。”
　　④“天长”句：《长恨歌》：“天长地久有时尽，此恨绵绵无绝期。”
　　⑤“渺渺”句：《长恨歌》：“一别音容两渺茫。”鲸波：海水。

　　步蟾宫

　　妓女
　　虫儿真个忒灵利。恼乱得、道人眼起。醉归来，恰似出桃源，但目送、落花流水。　　何妨随我归云际。共作个、住山活计①。照清溪，匀粉面，插山花，也须胜，风尘气味。

　　【注释】
　　①住山活计：谓归隐。

　　南柯子

　　东坡过楚州，见净慈法师，作南歌子。用其韵赠郭诗翁二首。
　　郭泰曾名我①，刘翁复见谁。入廛还作和罗槌②。特地干戈相待、使人疑。　　秋浦横波眼③，春窗远岫眉。补陀岩畔夕阳迟④。何似金沙滩上、放憨时⑤。

　　【注释】
　　①郭泰：东汉时人，字林宗，善品题海内人士。
　　②廛：市。和罗：声迭荡相应。
　　③横波：李白《长相思》：“昔时横波目，今作流泪泉。”
　　④补陀岩：普陀岩，泛指僧居山林。
　　⑤金沙：谓沙之美。放憨：放闲无饰。

　　又

　　万里沧江月，波清说向谁。顶门须更下金槌。只恐风惊草动、又生疑。　　金雁斜妆颊①，青螺浅画眉②。庖丁有底下刀迟③。直要人牛无际、是休时④。

　　【注释】
　　①金雁：筝柱。
　　②“青螺”句：谓远山眉。青山远望如螺，故称。
　　③“庖丁”句：《庄子养生主》所记庖丁解牛故事。
　　④无际：无碍。

　　丑奴儿

　　夜来酒醒清无梦，愁倚栏干。露滴轻寒。雨打芙蓉泪不干①。　　佳人别后音尘悄②，消瘦难拼。明月无端。已过红楼十二间③。（案宋本《琴趣》调名下原注云：“此词或者为秦少游所作，而公集中亦载，以是姑两存之。”今见《淮海居士长短句》卷中。）（此首别又作晏几道词，见《永乐大典》卷三千零零六人字韵引《小山琴趣外篇》。）

　　【注释】
　　①芙蓉：面庞。白居易《长恨歌》诗：“芙蓉如面柳如眉。”
　　②音尘悄：音尘绝，不通消息。
　　③红楼十二间：参见秦观《丑奴儿》“夜来酒醒清无梦”。

　　西江月

　　老夫既戒酒不饮，遇宴集，独醒其旁。坐客欲得小词，援笔为赋①。
　　断送一生惟有，破除万事无过②。远山横黛蘸秋波。不饮旁人笑我。　　花病等闲瘦弱，春愁没处遮拦。杯行到手莫留残。不道月斜人散。（以上三十四首《山谷琴趣处篇》卷三）

　　【注释】
　　①作于元丰三年至元符元年之间。山谷于元丰三年赴德平镇任路过泗州伽塔，发愿绝嗜欲，到戎州防瘴举酒，共止酒十五年。
　　②“断送”二句：俱藏“酒”字，即惟有酒，无过酒。韩愈《遣兴》诗：“断送一生惟有酒。”《赠郑兵曹》诗：“破除万事无过酒。”

　　画堂春

　　年十六作①
　　东风吹柳日初长。雨余芳草斜阳。杏花零乱燕泥香。睡损红妆。　　宝篆烟消龙凤②，画屏云锁潇湘。夜寒微透薄罗裳。无限思量。（案此首别又作秦观词，见《唐宋诸贤绝妙词选》卷四。）

　　【注释】
　　①作于嘉佑五年。
　　②宝篆：香名，即香篆，其文准十二辰，能燃一昼夜。

　　虞美人

　　至当涂呈郭功甫①
　　平生本爱江湖住②。鸥鹭无人处。江南江云北水连。莫笑酰鸡歌舞、瓮中天③。　　当涂舣棹蒹葭外。赖有宾朋在。此身无路入修门④。惭愧诗翁清些、与招魂。

　　【注释】
　　①作于崇宁元年六月初，时领太平州事（治当涂）。郭功甫，字祥正，当亦官太平州。
　　②平生：《全宋词》本作“平王”，据四库本《山谷词》校改。
　　③酰（xī）鸡：酒中小虫。张耒《超然台赋》：“眇如酰鸡之舞瓮兮。”
　　④修门：《楚辞招魂》：“魂兮归来，入修门些。”王逸注：“修门，郢城门也。”后泛指京都城门。

　　又

　　宜州见梅作①
　　天涯也有江南信②。梅破知春近。夜阑风细得香迟③。不道晓来开遍、向南枝。　　玉台弄粉花应妒④。飘到眉心住⑤。平生个里愿杯深。去国十年老尽，少年心⑥。（案此首别误作晏殊词，见抱经斋抄本《珠玉词补遗》引《群贤梅苑》，盖《梅苑》卷十佚文。）

　　【注释】
　　①作于崇宁四年，时在宜州。这年九月，山谷逝于宜州。
　　②江南信：参见秦观《踏莎行》“雾失楼台”。
　　③“夜阑”句：苏轼《临江仙夜饮东坡》：“夜阑风静纹平。”
　　④玉台：指梳妆台。⑤眉心住：指梅花妆。
　　⑥去国十年：山谷在绍圣元年十一月在陈留候命，至此正好十年。

　　两同心

　　巧笑眉颦①。行步精神。隐隐似、朝云行雨，弓弓样、罗袜生尘②。尊前见，玉槛雕笼，堪爱难亲。　　自言家住天津。生小从人。恐舞罢、随风飞去，顾阿母、教窣珠裙③。从今去，唯愿银缸，莫照离尊。

　　【注释】
　　①巧笑眉颦：《诗经卫风硕人》：“巧笑倩兮，美目盼兮。”
　　②弓弓样：谓美人纤脚弓鞋。
　　③窣（cù）：拂引。

　　又

　　一笑千金①。越样情深，曾共结、合欢罗带，终愿效、比翼纹禽。许多时，灵利惺惺②，蓦地昏沉。　　自从官不容针。直至而今。你共人、女边着子③，争知我、门里挑心④。记携手，小院四廊，月影花阴。

　　【注释】
　　①一笑千金：王僧孺《咏宠姬》诗：“再顾连城易，一笑千金买。”
　　②惺惺：聪明机警。
　　③女边着子：好。
　　④门里挑心：闷。

　　又

　　秋水遥岑①。妆淡情深。尽道教、心坚穿石，更说甚、官不容针。霎时间，雨散云归，无处追寻。　　小楼朱阁沉沉，一笑千金。你共人、女边着子，争知我，门里挑心。最难忘，小院回廊，月影花阴。

　　【注释】
　　①遥岑：远山。

　　满庭芳

　　北苑龙团①，江南鹰爪②，万里名动京关。碾深罗细，琼蕊暖生烟③。一种风流气味，如甘露、不染尘凡。纤纤捧，冰瓷莹玉，金缕鹧鸪斑④。　　相如，方病酒，银瓶蟹眼，波怒涛翻。为扶起，樽前醉玉颓山。饮罢风生两腋，醒魂到，明月轮边。归来晚，文君未寝，相对小窗前。

　　【注释】
　　①北苑龙团：茶名。
　　②鹰爪：茶名。《负暄杂录》：“北苑茶，凡茶芽数品，最上曰小芽，如雀舌鹰爪。”
　　③琼蕊：琼花之蕊，服之长寿。张衡《西京赋》：“屑琼蕊以朝夕，必性命之可度。”
　　④金缕鹧鸪斑：茶名。

　　又

　　明眼空青，忘忧萱草①，翠玉闲淡梳妆。小来歌舞，长是倚风光。我已逍遥物外，人冤道②、别有思量。难忘处，良辰美景，襟袖有余香。　　鸳鸯。头白早，多情易感，红蓼池塘③。又须得，樽前席上成双。些子风流罪过④，都说与、明月空床。难拘管，朝云暮雨，分付楚襄王。

　　【注释】
　　①萱草：一称忘忧草（见《太平御览》卷996引《本草经》）。
　　②人冤道：人家冤枉说。
　　③红蓼：蓼草，多生水边。许浑《鹭鸶诗》：“何事归心倚前阁，绿浦红蓼练塘秋。”
　　④些子：少许，一些。

　　又

　　修水浓青①，新条淡绿，翠光交映虚亭②。锦鸳霜鹭，荷径拾幽。香渡栏干屈曲，红妆映、薄绮疏棂③。风清夜，横塘月满，水净见移星。　　堪听。微雨过，媻姗藻荇④，琐碎浮萍。便移转，胡床湘簟方屏⑤。练霭鳞云旋满⑥，声不断、檐响风铃。重开宴，瑶池雪沁，山露佛头青⑦。

　　【注释】
　　①修水：山谷家在修水县（即分宁县）双村。县因水名。《方舆纪胜》载修水“在分宁西六十里，其源处郡城东北，流六百三十八里至海昏，又东流百二十里入彭蠡湖，以其远故曰修水。”
　　②虚亭：水上亭子。苏轼《绝胜诗》：“夜来秋涨水连空，上有虚亭缥渺中。”
　　③棂（líng）：窗格。
　　④媻（pán）姗：蹒姗。
　　⑤湘簟：湘竹所编之席。
　　⑥练霭鳞云：白练般的烟霭，鱼鳞状的云彩。
　　⑦佛头青：染料名，又名扁青。林逋《西湖》诗：“春水净于僧眼碧，晚山浓似佛头青。”

　　蓦山溪

　　山围江暮。天镜开晴絮①。斜影过梨花，照文星、老人星聚②。清樽一笑，欢甚却成愁，别时襟，余点点，疑是高唐雨③。　　无人知处。梦里云归路。回雁晓风清，雁不来、啼鸦无数。心情老懒，尤物解宜人④，春尽也，有南风，好便回帆去。

　　【注释】
　　①天镜：指澄江中的明净天影。
　　②文星：文曲星。老人星：南极老人星，即寿星。
　　③高唐雨：用巫山云雨典。
　　④尤物：特出的人物（多指女性）或奇异的物品。

　　又

　　至宜州作，寄赠陈湘①。稠花乱叶，到处撩人醉。林下有孤芳，不匆匆、成蹊桃李。今年风雨，莫送断肠红②，斜枝倚。风尘里，不带尘风气。　　微嗔又喜。约略知春味。江上一帆愁，梦犹寻，歌梁舞地。如今对酒，不似那回时，书谩写，梦来空，只有相思是。

　　【注释】
　　①作于崇宁三年夏秋间，时至宜州贬所不久。陈湘：见前《蓦山溪赠衡阳妓陈湘》。
　　②断肠红：《采兰杂志》：“昔有妇人思所欢不见，辄涕泣，恒洒泪于北墙之下，后洒处生草，其花妩媚，色如妇面，其叶正绿反红，秋开，名曰断肠花，又名八月春，即今秋海棠也。”

　　又

　　山明水秀，尽属诗人道。应是五陵儿，见衰翁、孤吟绝倒①。一觞一咏②，潇洒寄高闲，松月下，竹风间，试想为襟抱。　　玉关遥指，万里天衢杳③。笔阵扫秋风④，泻珠玑、琅琅皎皎。卧龙智略，三诏佐升平⑤，烟塞事，玉堂心⑥，频把菱花照⑦。

　　【注释】
　　①五陵：汉代五个皇帝的陵墓。孤吟：杜牧《郡斋独酌》诗：“孤吟志在此。”
　　②一觞一咏：参见黄庭坚《满庭芳》：“北苑春风”。
　　③玉关：玉门关。这里借以指边远之地。天衢：京都。
　　④笔阵：杜甫《醉歌行》诗：“笔阵独扫千人军。”
　　⑤卧龙：《三国志蜀书诸葛亮传》：“徐庶见先主，先主器之。谓先主曰：‘诸葛孔明者，卧龙也。’”
　　⑥玉堂：宋人以玉堂指代翰林院。⑦菱花：菱花镜。

　　阮郎归

　　曾敷文既眄陈湘，歌舞便出其类，学书亦进，来求小楷，作阮郎归词付之①。
　　盈盈娇女似罗敷②。湘江明月珠。起来绾髻又重梳。弄妆仍学书。　　歌调态，舞工夫。湖南都不如。它年未厌白髭须。同舟归五湖③。

　　【注释】
　　①作于崇宁三年春。时在衡州，迁徙宜州途中为衡州太守曾敷文留宴数日。
　　②罗敷：古代美女。汉乐府《陌上桑》：“秦氏有好女，自名为罗敷。”
　　③“同舟”句：用范蠡功成退隐，泛舟五湖事。

　　又

　　茶词
　　歌停檀板舞停鸾①。高阳饮兴阑②。兽烟喷尽玉壶干③。香分小凤团④。　　雪浪浅，露花圆。捧瓯春笋寒⑤。绛纱笼下跃金鞍⑥。归时人倚栏。（案此首《全芳备祖》后集卷二十八“茶”门作苏轼词。别又误作张子野词，见《张子野词》卷一。）

　　【注释】
　　①鸾：鸾吹。即伴舞的笙箫之声。
　　②高阳：谓酒徒也。郦食其（lìyìjī）：汉初陈留高阳人，自称高阳酒徒。
　　③兽烟：兽形香炉燃起的烟。
　　④凤团：上等团茶。《石林燕语》：“建州岁贡大龙凤团茶。仁宗时，蔡君谟择茶之精者，为小龙团，千斤以献。”
　　⑤春笋：喻美人的手指。
　　⑥绛纱笼：用绛纱糊制的灯笼。

　　又

　　茶词
　　摘山初制小龙团。色和香味全。碾声初断夜将阑。烹时鹤避烟。　　消滞思①，解尘烦②。金瓯雪浪翻，只愁啜罢水流天。余清搅夜眠。

　　【注释】
　　①滞思：思绪困顿。
　　②尘烦：尘世的烦恼。

　　又

　　退红衫子乱蜂儿①。衣宽只为伊。为伊去得忒多时。教人直是疑。　　长睡晚。理妆迟。愁多懒画眉。夜来算得有归期。灯花则甚知。

　　【注释】
　　①退红：唐人喜用的一种粉红色（见《唐音癸签十九诂笺四》）。

　　又

　　贫家春到也骚骚①。琼浆注小槽。老夫不出长蓬蒿。邻墙开碧桃。　　木芍药，品题高。一枝烦剪刀。传杯犹似少年豪。醉红浸雪毛②。

　　【注释】
　　①骚骚：急疾，忙碌貌。
　　②雪毛：霜鬓。

　　定风波

　　把酒花前欲问溪。问溪何事晚声悲。名利往来人尽老①。谁道。溪声今古有休时。　　且共玉人斟玉醑。休诉。笙歌一曲黛眉低。情似长溪长不断。君看。水声东去月轮西。

　　【注释】
　　①名利往来：《史记货殖列传》：“天下熙熙，皆为利来；天下攘攘，皆为利往。”

　　又

　　小院难图云雨期。幽欢浑待赏花时①。到得春来君却去。相误。不须言语泪双垂。　　密约尊前难嘱付。偷顾。手搓金橘敛双眉。庭榭清风明月媚。须记。归时莫待杏花飞。

　　【注释】
　　①浑：全。

　　又

　　上客休辞酒浅深。素儿歌里细听沉①。粉面不须歌扇掩，闲静，一声一字总关心。　　花外黄鹂能密语。休诉。有花能得几时斟。画作远山临碧水。明媚。梦为胡蝶去登临②。

　　【注释】
　　①素儿：歌妓名。
　　②梦为胡蝶：《庄子齐物论》：“昔者，庄周梦为蝴蝶，栩栩然蝴蝶也。

　　又

　　客有两新鬟善歌者，请作送汤曲，因戏前二物。
　　歌舞阑珊退晚妆。主人情重更留汤。冠帽斜欹辞醉去，邀定，玉人纤手自磨香。　　又得尊前聊笑语。如许。短歌宜舞小红裳。宝马促归朱户闭①，人睡。夜来应恨月侵床。

　　【注释】
　　①“宝马”句：《全宋词》校：“一作‘醉里还家明亦未。’”

　　浪淘沙

　　荔枝①
　　忆昔谪巴蛮②。荔子亲攀。冰肌照映柘枝冠③。日擘轻红三百颗④，一味甘寒。　　重入鬼门关⑤。也似人间。一双和叶插云鬟。赖得清湘燕玉面⑥，同倚栏干。

　　【注释】
　　①约作于崇宁三年，时赴宜州贬所途经湖南。
　　②巴蛮：指戎州。四川东部古为巴郡。
　　③柘枝：《事物异名》：“花谱：荔枝，一名柘枝红。”
　　④“日擘”句：苏轼《食荔枝二首》之一：“日啖荔枝三百颗。
　　⑤鬼门关：古关名。在今广西北流县西。
　　⑥燕玉面：杜甫《独坐二首》之一：“老须燕玉。”《古诗十九首》：“燕赵有佳人，美者颜如玉。”

　　看花回

　　茶词
　　夜永兰堂醺饮，半倚颓玉①。烂熳坠钿堕履，是醉时风景，花暗烛残，欢意未阑，舞燕歌珠成断续。催茗饮，旋煮寒泉，露井瓶窦响飞瀑。　　纤指缓，连环动触。渐泛起、满瓯银粟②。香引春风在手，似粤岭闽溪，初采盈掬。暗想当时，探春连云寻篁竹③。怎归得，鬓□将老④，付与杯中绿。

　　【注释】
　　①颓玉：醉酒的样子。
　　②银粟：茗花。山谷《以小团龙及半挺赠无咎并诗用前韵为戏》诗：“银粟翻花解破颜。”任渊注：“银粟谓茗花。”
　　③探春连云：探春人众如云。
　　④鬓将老：《全宋词》按，陆贻典等校汲古阁本山谷词校谓“鬓”字下缺一字。

　　惜余欢

　　茶词
　　四时美景，正年少赏心，频启东阁①。芳酒载盈车，喜朋侣簪合②。杯觞交飞劝酬□献③，正酣饮、醉主公陈榻④。坐来争奈，玉山未颓，兴寻巫峡。　　歌阑旋烧绛蜡。况漏转铜壶，烟断香鸭⑤。犹整醉中花，借纤手重插。相将扶上，金鞍⑥，碾春焙、愿少延欢洽。未须归去，重寻艳歌，更留时霎。

　　【注释】
　　①东阁：东向小阁。汉公孙弘为相时开东阁以延揽贤士（见《汉书》本传）。
　　②簪合：元林坤《诚斋杂志》载：汾阳女子吴淑姬有玉簪坠地而折，已而夫亡。父欲嫁之，女曰：“玉簪重合则嫁。”后遇士子杨子治，心动，一日启奁视之，簪已重合，乃与杨结为夫妇。此处簪合喻朋友相聚。
　　③“杯觞”句：《全宋词》校：“校本山谷词校语云：‘献’字上脱一字。”
　　④陈榻：东汉陈蕃守豫章，设一榻专侍名士徐孺子（纽），徐一离去即悬榻不坐，以示尊重（见《后汉书徐纽传》）。
　　⑤香鸭：鸭形香炉。
　　⑥騕褭（yǎoniǎo）：《文选司马相如上林赋》：“罥騕褭，射封豕。”张揖注：“騕褭马金喙赤色，一日行万里者。”

　　醉落魄

　　苍颜华发。故山归计无因得。旧交新贵音书绝。惟有家人，犹作殷勤别。　　离亭欲去歌声咽。潇潇细雨凉生颊。泪珠不用罗巾裛①。弹在罗衫，图得见时说②。（案此首别又见《东坡词》卷下）

　　【注释】
　　①裛（yì）：通“浥”，沾湿。
　　②“弹在罗衫”二句：武则天《如意娘》：“不信比来长下泪，开箱验取石榴裙。”

　　西江月

　　崇宁甲申遇惠洪上人于湘中。洪作长短句见赠云：“大厦吞风吐月，小舟坐水眠空。雾窗春色翠如葱。睡起云涛正拥。　　往事回头笑处，此生弹指声中。玉笺佳句敏惊鸿。闻道衡阳价重。”次韵酬之。时余方谪宜阳，而洪归分宁龙安①。
　　月侧金盆堕水②，雁回醉墨书空③。君诗秀色雨园葱。想见衲衣寒拥。　　蚁穴梦魂人世④，杨花踪迹风中。莫将社燕等秋鸿⑤。处处春山翠重。

　　【注释】
　　①作于崇宁三年。惠洪：宋僧，宜丰彭氏子，字觉范。工诗，系黄庭坚知己，故被列入江西诗派。着有《石门文字禅》等。分宁龙安：分宁县龙安寺。
　　②“月侧”句：杜甫《赠闾丘师》诗：“落月如金盆。”
　　③醉墨：《国史补》载唐张旭醉后作书，狂放非常，举世无双。此谓雁阵自然成“人”字，像写在天空。
　　④蚁穴：用南柯一梦典。
　　⑤社燕：《格物总论》：“燕，春社来，秋社去，故谓之社燕。

　　又

　　宋玉短墙东畔①，桃源落日西斜。浓妆下着绣帘遮。鼓笛相催清夜。　　转眄惊翻长袖，低徊细踏红靴。舞余犹颤满头花。娇学男儿拜谢。

　　【注释】
　　①宋玉短墙东畔：宋玉《登徒子好色赋》言其东家之子甚美，登墙窥玉三年，而玉未许。

　　木兰花令

　　当涂解印后一日，郡中置酒，呈郭功甫①。
　　凌歊台上青青麦②。姑熟堂前余翰墨③。暂分一印管江山，稍为诸公分皂白。　　江山依旧云空碧。昨日主人今日客。谁分宾主强惺惺，问取矶头新妇石④。

　　【注释】
　　①作于崇宁元年六月，山谷六月初九领太平州事，九日而罢。
　　②凌歊（xiāo）台：在当涂。《舆地纪胜》：“凌歊台在城北黄山之颠，宋孝武（刘裕）大明七年，南游登台，建离宫。”青青麦：《庄子外物》逸诗：“青青之麦，生于陵陂。”
　　③姑熟：当涂古名，因流贯姑熟溪得名。
　　④新妇石：即望夫山。《舆地纪胜》：“在当涂县，昔人往楚，累岁不还，其妻登此山望夫，乃化为石。

　　又

　　窜易前词①
　　翰林本是神仙谪②。落帽风流倾座席③。坐中还有赏音人④，能岸乌纱倾大白⑤。　　江山依旧云横碧。昨日主人今日客。谁分宾主强惺惺，问取矶头新妇石。

　　【注释】
　　①与上首同时作，时在当涂。
　　②“翰林”句：李白曾任翰林供奉。
　　③落帽：用孟嘉事，形容人文雅倜傥。
　　④赏音人：知音人。
　　⑤岸乌纱：随意戴官帽。岸，戴帽露额，表示态度洒脱，不拘束。大白：酒杯。《全宋词》案：“‘纱’原作‘沙’，据《能改斋漫录》卷十七改。”

　　又

　　次前韵再呈功甫①
　　青壶乃似壶中谪②。万象光辉森宴席。红尘闹处便休休，不是个中无皂白。　　歌烦舞倦朱成碧。春草池塘凌谢客③。共君商略老生涯，归种玉田秧白石④。

　　【注释】
　　①作于前词后不久，时在当涂。
　　②壶中谪：谪于壶中，壶中谓酒，又是道家仙境。
　　③谢客：即谢灵运，梁简文章《与湘东王书》：“谢客吐言天拔，出乎自然。”
　　④种玉田秧白石：《搜神记》记杨伯雍居无终山，汲水为义浆，为善三年，有一人就饮，送他一斗石子，言择好地种之可以得玉，并得好妇，后果如其言。

　　又

　　庾元镇四十兄，庭坚四十年翰墨故人。庭坚假守当涂，元镇穷，不出入州县。席上作乐府长句劝酒①。
　　庾郎三九常安乐②。使有万钱无处着。徐熙小鸭水边花③，明月清风都占却。　　朱颜老尽心如昨。万事休休休莫莫④。尊前见在不饶人，欧舞梅歌君更酌⑤。

　　【注释】
　　①作于崇宁元年六月太平州任上。庾元镇：生平待考。
　　②庾郎三九：《南齐书庾杲之传》载杲之清贫自业，食惟韮葅■〈艹瀹〉韮生韮杂菜，任昉戏之曰：“谁谓庾郎贫，食鲑常有二十七种。”即谓三九。
　　③“徐熙”句：指徐熙之画。徐熙系南唐人，善花竹树木虫鱼之画。
　　④休休休莫莫：唐司空图晚年修葺濯缨亭为休休亭，楹曰休休休，又题东北楹曰：“咄咄，休休休，莫莫莫，伎俩虽多性灵恶，赖是长教闲处着，休休休，莫莫莫……”（见《旧唐书》本传）
　　⑤《全宋词》本词尾附：“欧、梅，当时二妓也。”

　　又

　　用前韵赠郭功甫①
　　少年得意从军乐。晚岁天教闲处着②。功名富贵久寒灰③，翰墨文章新讳却④。　　是非不用分今昨。云月孤高公也莫。喜欢为地醉为乡，饮客不来但自酌。

　　【注释】
　　①约与前词同时作。
　　②“晚岁”句：参见黄庭坚《木兰花令》“庾郎三九常安乐”。
　　③寒灰：心死。杜甫《喜达行在所》诗：“心死逐寒灰。”
　　④讳却：回避。

　　品令

　　茶词
　　凤舞团团饼①。恨分破，教孤令②。金渠体净，只轮慢碾，玉尘光莹③。汤响松风④，早减了、二分酒病。　　味浓香永。醉乡路、成佳境。恰如灯下，故人万里，归来对影。口不能言，心下快活自省。

　　【注释】
　　①“凤舞”句：谓凤团茶。
　　②孤令：孤零零。
　　③玉尘：茶毫。
　　④松风：参见黄庭坚《西江月》“龙焙头纲春早”。

　　醉蓬莱

　　窜易前词①
　　对朝云叆叇，暮雨霏微，翠峰相倚。巫峡高唐，锁楚宫佳丽②。蘸水朱门，半空霜戟，自一川都会。虏酒千杯。夷歌百啭，迫人垂泪。　　人道黔南，去天尺五，望极神京，万重烟水③。悬榻相迎④，有风流千骑。荔脸红深，麝脐香满，醉舞茵歌袂。杜宇催人，声声到晓，不如归是。

　　【注释】
　　①作于绍圣二月三月，改易前首《醉蓬莱》而成。
　　②《全宋词》案：“‘丽’原作‘俪’，改从汲古阁本山谷词别首。”
　　③万重：《全宋词》案：“重”原作“种”。校本山谷词校语云：“种”应从另一阙作“重”。
　　④悬榻：用陈蕃敬贤礼士事。

　　江城子

　　忆别
　　画堂高会酒阑珊。倚栏干。霎时间。千里关山，常恨见伊难。及至而今相见了，依旧似、隔关山。　　倩人传语问平安①。省愁烦。泪休弹。哭损眼儿，不似旧时单。寻得石榴双叶子，凭寄与、插云鬖②。（案此首《古今词统》卷六误作金冯延登词）

　　【注释】
　　①“倩人”句：化岑参《逢入京使》诗：“凭君传语报平安。”倩：请。
　　②鬖（sān）：头发。

　　又

　　新来曾被眼奚搐①。不甘伏。怎拘束。似梦还真，烦乱损心曲。见面暂时还不见，看不足、惜不足。　　不成欢笑不成哭。戏人目。远山蹙。有分看伊②，无分共伊宿。一贯一文跷十贯③，千不足、万不足。
　　【注释】
　　①奚搐：无端抽搐。
　　②分：缘分。
　　③跷：跷垫，即唐人用钱，每千文扣去若干，以充公库（见《事物纪原跷垫》）。

　　逍遥乐

　　春意渐归芳草。故国佳人，千里信沉音杳。雨润烟光①，晚景澄明，极目危栏斜照。梦当年少。对尊前、上客邹枚②，小鬟燕赵。共舞雪歌尘，醉里谈笑。　　花色枝枝争好。鬓丝年年渐老。如今遇风景，空瘦损，向谁道。东君幸赐与，天幕翠遮红绕。休休，醉乡岐路，华胥蓬岛。

　　【注释】
　　①《全宋词》校：“‘润’原作‘闰’，从汲古阁本《山谷词》。”
　　②上客邹枚：汉代邹阳、枚乘以才辩着称，被帝王奉为上宾（见《汉书》本传）。

　　离亭燕

　　次韵答廖明略见寄①
　　十载尊前谈笑。天禄故人年少②。可是陆沉英俊地③，看即锁窗批诏④。此处忽相逢，潦倒秃翁同调。　　西顾郎官湖渺⑤。事看庾楼人小⑥。短艇绝江空怅望，寄得诗来高妙。梦去倚君傍，胡蝶归来清晓⑦。

　　【注释】
　　①约作于元佑六年，时在京师史局。廖明略，名正一，元丰二年登第并结识山谷，元佑六年充秘阁校勘，故有“十载”之句。另，《全宋词》案：“词题‘廖明略’原作‘黎功略’，据明刊《山谷先生文集》改。”
　　②天禄：本汉殿名，为藏典籍校书之所（见《三辅黄图》）。
　　③陆沉：《庄子则阳》：“（仲尼曰）是陆沉者也，是其市南宜僚邪？”谓不离世间而隐。
　　④锁窗批诏：谓任秘阁校理。
　　⑤郎官湖：在湖北汉阳县城内。李白迁夜郎，遇故人张渭出使夏口。汉阳宰觞于江城云南湖，谓白曰：“夫子可为我标之嘉名，以传不朽。白举酒酹水，号之曰郎官湖。”
　　⑥庾楼：晋庾亮携僚友登临之南楼，在今江西九江，后代指英杰集会之称（见《晋书庾亮传》）。
　　⑦胡蝶：指梦，用庄周梦蝶事。

　　归田乐引

　　暮雨蒙阶砌。漏渐移、转添寂寞，点点心如碎。怨你又恋你。恨你惜你。毕竟教人怎生是。　　前欢算未已。奈向如今愁无计。为伊聪俊，销得人憔悴①。这里诮睡里②。梦里心里。一向无言但垂泪。

　　【注释】
　　①“销得”句：柳永《凤栖梧》：“衣带渐宽终不悔，为伊销得人憔悴。”
　　②诮：同悄。睡里：《全宋词》校：“一作‘梦里’。”

　　又

　　对景还销瘦。被个人、把人调戏，我也心儿有。忆我又唤我，见我嗔我，天甚教人怎生受。　　看承幸厮勾①。又是尊前眉峰皱。是人惊怪，冤我忒撋就②。拼了又舍了，定是这回休了，及至相逢又依旧。

　　【注释】
　　①厮勾：亲昵。
　　②撋就：温存、体贴。

　　归田乐令

　　引调得、甚近日心肠不恋家。宁宁地、思量他，思量他。两情各自肯，甚忙咱。意思里、莫是赚人沙①。噷奴真个嘚②、共人嘚。

　　【注释】
　　①赚：骗。
　　②噷（xīn）：吻。嘚：字书无此字。当同“得”。

　　望远行

　　勾尉有所眄，为太守所猜。兼此生有所爱，住马湖。马湖出丁香核荔枝，常以遗生。故戏及之①。
　　自见来，虚过却、好时好日。这訑尿粘腻得处煞是律②。据眼前言定，也有十分七八。冤我无心除告佛。　　管人闲底，且放我快活嘚。便索些别茶祇待③，又怎不遇偎花映月。且与一班半点，只怕你没丁香核。

　　【注释】
　　①作于戎州任上。勾尉：负责拘捕人犯的小吏。马湖：在四川雷波县。距戎州不远。
　　②訑尿粘腻处：指荔枝产地。律：佛家戒口嗜之欲。
　　③祇待：安静等待。

　　鼓笛令

　　戏咏打揭①
　　酒阑命友闲为戏。打揭儿、非常惬意。各自输赢只赌是。赏罚采、分明须记②。　　小五出来无事。却跋翻和九底。若要十一花下死。管十三、不如十二。

　　【注释】
　　①打揭：以双六为戏具的博戏。
　　②采：事。《尚书尧典》：“畴咨，若予采。”传曰：“采，事也。”

　　又

　　宝犀未解心先透①。恼杀人、远山微皱。意淡言疏情最厚。枉教作，着行官柳。　　小雨勒花时候②。抱琵琶、为谁清瘦。翡翠金笼思珍偶。忽拚与、山鸡僝僽③。

　　【注释】
　　①宝犀：犀角灵犀。
　　②勒花：抑住开花。欧阳修《初春》诗：“余寒尚勒花。”
　　③僝僽（chánchóu）：嗔怪。

　　又

　　见来两个宁宁地①。眼厮打、过如拳踢。恰得尝些香甜底。苦杀人、遭谁调戏。　　腊月望州坡上地。冻着你、影■〈身差〉村鬼。你但那些一处睡。烧沙糖、管好滋味。
　　【注释】
　　①宁宁：娴静。

　　又

　　见来便觉情于我。厮守着、新来好过。人道他家有婆婆。与一口、管教■〈尸外豕内〉磨①。　　副靖传语木大②。鼓儿里、且打一和。更有些儿得处啰。烧沙糖、香药添和。

　　【注释】
　　①■〈尸外豕内〉（dū）磨：坐立不安貌。
　　②副靖：副净，宋杂剧中的角色。木大，亦杂剧角色。

　　好女儿①

　　春去几时还。问桃李无言。燕子归栖风劲，梨雪乱西园②。　　唯有月婵娟。似人人、难近如天。愿教清影常相见，更乞取团圆。

　　【注释】
　　①作于元佑年间，时在史局。
　　②梨雪：梨花如雪。柳贯《寒食始见杏花》诗：“故园梨雪想缤纷。”西园：京师西郊的一个高雅园林，又名西池。《王直方诗话》：“元佑中诸公，以上巳会西池。”

　　又

　　粉泪一行行。啼破晓来妆。懒击酥胸罗带，羞见绣鸳鸯。　　拟待不思量，怎奈向、目下恓惶①。假饶来后②，教人见了，却去何妨。

　　【注释】
　　①恓惶：匆遽不安貌。
　　②假饶：纵使、即使。

　　采桑子①

　　虚堂密候参同火②，梨枣枝繁。深锁三关③。不要樊姬与小蛮④。　　遥知风雨更阑夜，犹梦巫山。浓丽清闲。晓镜新梳十二鬟⑤。

　　【注释】
　　①作于路四川至贬所。参下首“万里投荒”句。
　　②虚堂：空堂。参同火：参验同心。火，《正宇通》：“心，火藏也。”
　　③三关：口、手、足三大生命部分。《黄帝内景经三关章》：“三关之内精气深。”
　　④樊姬、小蛮：代指美女。《云溪友议》：“居易有妓樊
　　⑤十二鬟：指巫山十二峰。唐人令狐楚纂御览诗录李端《巫山高》：“巫山十二峰，尽在碧虚中。”

　　又

　　投荒万里无归路①，雪点鬓繁。度鬼门关。已拚儿童作楚蛮②。　　黄云苦竹啼归去③，绕荔枝山。蓬户身闲。歌板谁家教小鬟。

　　【注释】
　　①投荒万里：参见黄庭坚《醉蓬莱》“对朝云叆叇”。
　　②“已拚”句：谓可能世为蜀人。
　　③黄云：谢灵运《拟魏太子邺中集》诗：“风悲黄云起。”

　　又

　　樱桃着子如红豆①，不管春归。闻道开时。蜂惹香须蝶惹衣。　　楼台灯火明珠翠，酒恋歌迷。醉玉东西②。少个人人暖被携③。

　　【注释】
　　①着子：长出果子。
　　②玉东西：酒杯，山峪《次韵吉老》：“佳人斗南北，酒杯玉东西。”史容注：“酒杯名。”
　　③人人：指称亲昵者。

　　又

　　城南城北看桃李。依倚年华。杨柳藏鸦①。又是无言飐落花②。　　春风一面长含笑，偷顾羞遮。分付谁家，把酒花前试问他。

　　【注释】
　　①杨柳藏鸦：杨柳繁茂阴蔽。梁武帝《金乐歌》诗：“槐花欲覆井，杨柳正藏鸦。”
　　②飐（zhǎn）：吹动。

　　丑奴儿

　　济楚好得些①。憔悴损、都是因它。那回得句闲言语，傍人尽道，你管又还鬼那人唦②。　　得过口儿嘛。直勾得、风了自家③。是即好意也毒害，你还甜杀人了，怎生申报孩儿。

　　【注释】
　　①济楚：美妙。柳永《木兰花》：“心娘自小能歌舞，举意动容皆济楚。”
　　②鬼：怕。《翻译名义集》：“婆沙云：鬼者，畏也。”
　　③风：疯。

　　菩萨蛮

　　淹泊平山堂。寒食节，固陵录事参军表弟周元固惠酒，为作此词①。
　　细腰宫外清明雨②。云阳台上烟如缕③。云雨暗巫山。流人殊未还④。　　阿谁知此意。解遣双壶至。不是白头新。周郎旧可人。

　　【注释】
　　①约作于贬谪黔州之后。周元固：生平待考。
　　②细腰宫：楚王宫，《晏子外编》：“楚灵王好细腰，而国多饿人。”
　　③“云阳”句：参见黄庭坚《减字木兰花》“襄王梦里”。
　　④流人：贬窜之人。

　　鹧鸪天

　　重九日集句
　　塞雁初来秋影寒。霜林风过叶声干①。龙山落帽千年事②，我对西风犹整冠③。　　兰委佩，菊堪餐④。人情时事半悲欢。但将酩酊酬佳节，更把茱萸仔细看⑤。

　　【注释】
　　①干：干枯。
　　②龙山落帽：参见黄庭坚《定风波》“自断此生休问天”。
　　③整冠：杜甫《九日兰田崔氏庄》：“笑倩傍人为整冠。”
　　④兰委佩，菊堪餐：《离骚》：“兰芷变而不芳兮，荃蕙化而为茅”、“夕餐秋菊之落英。”
　　⑤“更把”句：杜甫《九日兰田崔氏庄》：“明年此会知谁健，醉把茱萸仔细看。”

　　又

　　节去蜂愁蝶不知。晓庭环绕折残枝。自然今日人心别，未必秋香一夜衰。　　无闲事，即芳期①。菊花须插满头归。宜将酩酊酬佳节，不用登临送落晖②。

　　【注释】
　　①芳期：花开的季节。
　　②“菊花”三句：均用杜牧《九日齐山登高》诗句。

　　又

　　闻说君家有翠娥。施朱施粉总嫌多①。背人语处藏珠履，觑得羞时整玉梭②。　　拖远岫，压横波③。何时传酒更传歌。为君写就《黄庭》了，不要山阴道士鹅④。

　　【注释】
　　①“施朱”句：宋玉《登徒子好色赋》：“施朱则太红、着粉则太白。”
　　②觑（qù）：伺视。
　　③远岫：指远山眉。横波：目斜视。《文选傅毅舞赋》：“目流涕而横波。”
　　④“为君”二句：反用王羲之写经换鹅之事。《晋书王羲之传》载山阴道士养好鹅，羲之固求购，道士曰：“为写《道德经》，当举群鹅相赠耳。”羲之欣然，写毕，笼鹅而归。《黄庭》：道经名。

　　少年心

　　对景惹起愁闷。染相思、病成方寸。是阿谁先有意，阿谁薄幸①。斗顿恁、少喜多嗔②。　　合下休传音问。你有我、我无你分。似合欢桃核，真堪人恨。心儿里、有两个人人。

　　【注释】
　　①薄幸：轻薄。
　　②斗顿恁：突然这样。

　　又

　　添字
　　心里人人，暂不见、霎时难过。天生你要憔悴我。把心头从前鬼，着手摩挲。抖擞了、百病销磨。　　见说那厮脾鳖热①。大不成我便与拆破。待来时、鬲上与厮噷则个②。温存着、且教推磨。

　　【注释】
　　①脾鳖：憋气。
　　②鬲上：谓席上。

　　点绛唇①

　　几日无书，举头欲问西来燕。世情梦幻。复作如斯观。　　自叹人生，分合常相半。戎虽远②。念中相见。不托鱼和雁③。

　　【注释】
　　①当作于贬谪戎州之后。
　　②戎：戎州。
　　③鱼和雁：代指信。

　　又

　　罗带双垂，妙香长恁携纤手。半妆红豆①。各自相思瘦。　　闻道伊家，终日眉儿皱。不能勾。泪珠轻溜。裛损揉蓝袖。

　　【注释】
　　①红豆：王维《相思》：“红豆生南国，春来发几枝，愿君多采撷，此物最相思。

　　南乡子

　　重阳日宜州城楼宴集即席作①
　　诸将说封侯。短笛长歌独倚楼。万事尽随风雨去，休休。戏马台南金络头②。　　催酒莫迟留。酒味今秋似去秋。花向老人头上笑，羞羞③。白发篸花不解愁。

　　【注释】
　　①作于宜州谪所。山谷于崇宁三年夏至宜，次年九月卅日卒。《全宋词》案：“‘宜’原作‘宣’，据《道山清话》所载本事改。”
　　②戏马台：又称项羽掠马台，在今徐州市。
　　③“花向”句：苏轼《吉祥寺赏牡丹》：“人老簪花不自羞，花应羞上老人头。”

　　南歌子

　　槐绿低窗暗，榴红照眼明。玉人邀我少留行。无奈一帆烟雨、画船轻。　　柳叶随歌皱，梨花与泪倾。别时不似见时情。今夜月明江上、酒初醒。

　　更漏子

　　体妖娆，鬟婀娜。玉甲银筝照座①。危柱促②，曲声残。王孙带笑看。　　休休休，莫莫莫③。愁拨个丝中索。了了了，玄玄玄④。山僧无碗禅。

　　【注释】
　　①玉甲：弹筝时套在指上的玉制拨子。
　　②柱：乐器上的弦枕木。
　　③休休休，莫莫莫：参见黄庭坚《木兰花令》“庾郎三九常安乐”。
　　④了了了：洞达。玄玄玄：玄而又玄。

　　好事近

　　汤词
　　歌罢酒阑时，潇洒座中风色。主礼到君须尽，奈宾朋南北。　　暂时分散总寻常，难堪久离拆。不似建溪春草①，解留连佳客。

　　【注释】
　　①建溪：即闽江，在福建。春草：茶。

　　又

　　太平州小妓杨姝弹琴送酒①
　　一弄醒心弦，情在两山斜叠。弹到古人愁处，有真珠承睫②。　　使君来去本无心，休泪界红颊。自恨老来憎酒，负十分金叶。

　　【注释】
　　①作于崇宁元年六、七月，时在太平州。
　　②真珠承睫：垂泪。

　　又

　　不见片时霎，魂梦镇相随着。因甚近新无据，误窃香深约①。　　思量模样忔憎儿②，恶又怎生恶。终待共伊相见，与佯佯奚落。

　　【注释】
　　①窃香深约：私情约会。
　　②忔（qì）憎：厌恨、可爱的反语。

　　喝火令

　　见晚情如旧，交疏分已深。舞时歌处动人心。烟水数年魂梦，无处可追寻。　　昨夜灯前见，重题汉上襟①。便愁云雨又难寻。晓也星稀，晓也月西沉。晓也雁行低度，不会寄芳音。

　　【注释】
　　①重题汉上襟：《汉上题襟集》十卷，收温庭筠、段成式、余知古等人唱和诗。

　　留春令

　　江南一雁横秋水①。叹咫尺、断行千里。回纹机上字纵横②，欲寄远、凭谁是。　　谢客池塘春都未③。微微动，短墙桃李。半阴才暖却清寒，是瘦损、人天气。

　　【注释】
　　①“江南”句：杜牧《九日齐山登高》：“江涵秋水雁初飞。”
　　②“回纹”句：窦滔被贬流沙，其妻苏蕙织锦为回文诗，甚凄婉。
　　③谢客池塘：参见黄庭坚《南歌子》“诗有渊明语”。

　　宴桃源

　　书赵伯充家小姬领巾①
　　天气把人。落絮游丝时候。茶饭可曾忺②。镜中赢得消瘦。生受。生受③。更被养娘催绣。（案汲古阁本《山谷词》注：“一刻《淮海集》，略异。而《淮海居士长短句》及汲古阁本《淮海词》俱无此首。清王敬之本《淮海词补遗》始载之。）

　　【注释】
　　①赵伯充：生平待考。
　　②原注：“一本云：去岁迷藏花柳，恰恰如今时候，心绪几曾。”忺（xiān）：适意。
　　③生受：麻烦、为难。

　　雪花飞①

　　携手青云路稳②，天声迤逦传呼③。袍笏恩章乍赐④，春满皇都。　　何处难忘酒，琼花照玉壶。归袅丝梢竞醉，雪舞郊衢。

　　【注释】
　　①作于治平三年，时登第不久。
　　②青云：高位。扬雄《解嘲》：“当途者升青云。”
　　③天声：天子声威。《后汉书窦宪传》：“振大汉之天声。”
　　④袍笏：官服、奏笏。恩章：恩书，即皇帝颁发升迁之诏。

　　下水船①

　　总领神仙侣②。齐到青云岐路。丹禁风微③，咫尺谛闻天语。尽荣遇。看即如龙变化，一掷灵梭风雨。　　真游处。上苑寻春去④。芳草芊芊迎步。几曲笙歌，樱桃艳里欢聚。瑶觞举。回祝尧龄万万⑤，端的君恩难负。

　　【注释】
　　①与上词同时作。
　　②神仙侣：美好的伴侣。
　　③丹禁：仙宫。
　　④上苑：皇家园林。
　　⑤尧龄；犹尧年。相传尧过百岁，后以尧年指皇祚之久。晏殊《喜迁莺》：“共祝尧龄万万。”

　　贺圣朝①

　　脱霜披茜初登第②。名高得意。樱桃荣宴玉墀游③，领群仙行缀。　　佳人何事轻相戏。道得之何济？君家声誉古无双，且均平居二。

　　【注释】
　　①与上词同时作。
　　②脱霜披茜：释白袍，穿官服。茜：绛红色，官服色。
　　③玉墀：对台阶的美称。

　　青玉案

　　至宜州次韵上酬七兄①
　　烟中一线来时路。极目送、归鸿去。第四阳关云不度②。山胡新啭③，子规言语。正在人愁处。　　忧能损性休朝暮。忆我当年醉时句④。渡水穿云心已许。暮年光景，小轩南浦，同卷西山雨⑤。

　　【注释】
　　①作于崇宁三年，时刚至宜州贬所。此词答大兄黄元明永州送别所寄词《青玉案和贺方回韵，送山谷贬宜州》。
　　②第四阳关：《阳关》第四声，苏轼《仇池笔记》：“旧传《阳关三叠》，今歌者每句再叠而已，若通一首，又是四叠。”此指贬窜边地。
　　③山胡：鸟名，苏轼《涪州得山胡》诗自注：“山胡，善鸣，出黔中。”
　　④原注：“旧诗云：‘我自只知常日醉，满川风月替人愁。’”
　　⑤“小轩”二句：王勃《滕王阁诗》：“画栋朝飞南浦云，珠帘暮卷西山雨。”

　　沁园春

　　把我身心，为伊烦恼，算天便知。恨一回相见，百方做计①，未能偎倚，早觅东西。镜里拈花，水中捉月，觑着无由得近伊。添憔悴，镇花销翠减②，玉瘦香肌。　　奴儿。又有行期。你去即无妨我共谁。向眼前常见，心犹未足，怎生禁得，真个分离。地角天涯，我随君去。掘井为盟无改移③。君须是，做些儿相度④，莫待临时。

　　【注释】
　　①做计：算计。
　　②镇：常、总。
　　③掘井为誓：发盟有为。《孟子尽心上》：“有为者，譬如掘井。”
　　④相度：观察、考虑。

　　千秋岁

　　少游得谪，尝梦中作词云：“醉卧古藤阴下，了不知南北。”竟以元符庚辰死于藤州光华亭上。崇宁甲申，庭坚窜宜州，道过衡阳，览其遗墨，始追和其千秋岁词①。
　　苑边花外。记得同朝退②。飞骑轧，鸣珂碎③。齐歌云绕扇，赵舞风回带。严鼓断④，杯盘狼藉犹相对。　　洒泪谁能会。醉卧藤阴盖。人已去，词空在。兔园高宴悄，虎观英游改⑤。重感慨，波涛万顷珠沉海。（案此首别又见《晁补之琴趣外篇》卷二）

　　【注释】
　　①作于崇宁三年春，时途经衡阳。秦观以绍圣党籍放彬、横、雷三州，后放还，行至藤州卒，时元符三年八月。秦词为《千秋岁谪虔州日作》。
　　②同朝退：元佑初，二人俱居官京师。
　　③鸣珂：马勒饰品。
　　④严鼓：急促的鼓点，此指京城六街宵禁之鼓。
　　⑤兔园：汉梁孝王华美的苑囿（见葛洪《西京杂记》）。虎观：汉白虎观，汉章帝曾与群臣议经于此，此代指国史馆。秦观曾为太学博士、秘书省正字兼国史编修官，山谷亦在国史馆。

　　又

　　世间好事，恰恁厮当对①。乍夜永，凉天气。雨稀帘外滴，香篆盘中字②。长入梦，如今见也分明是。　　欢极娇无力，玉软花攲坠。钗罥袖，云堆臂。灯斜明媚眼③，汗浃瞢腾醉④。奴奴睡，奴奴睡也奴奴睡。（案此首别又误作贺铸词，见《词的》卷三。）

　　【注释】
　　①恁：这般。厮：相。
　　②“香篆”句：香名，其文准十二辰，能燃一昼夜。
　　③《全宋词》案：“‘眼’原作‘瞢’，据《古今词统》卷十所误引之贺铸词改。”
　　④瞢腾：晕乎乎。

　　河传

　　有士大夫家歌秦少游“瘦杀人、天不管”之曲。以好字易瘦字，戏为之作①。
　　心情老懒。对歌对舞，犹是当时眼。巧笑靓妆，近我衰容华鬓。似扶着、卖卜算。　　思量好个当年见。催酒催更，只怕归期短。饮散灯稀，背锁落花深院。好杀人、天不管。

　　【注释】
　　①作于绍圣三年之后。秦观《河传恨眉醉眼》各本俱作“闷损人、天不管”。

　　望江东

　　江水西头隔烟树。望不见、江东路。思量只有梦来去，更不怕、江阑住①。　　灯前写了书无数。算没个、人传与。直饶寻得雁分付②。又还是、秋将暮。

　　【注释】
　　①阑：通拦。
　　②直饶：即使。桃源忆故人碧天露洗春容净。淡月晓收残晕。花上密烟飘尽。花底莺声嫩。　　云归楚峡厌厌困①。两点遥山新恨②。和泪暗弹红粉。生怕人来问。

　　【注释】
　　①云归楚峡：暗用巫山之云典。厌厌：精神不振貌。
　　②遥山：即远山眉。

　　卜算子

　　要见不得见，要近不得近。试问得君多少怜，管不解、多于恨。　　禁止不得泪，忍管不得闷。天上人间有底愁①，向个里、都谙尽②。

　　【注释】
　　①底：何。
　　②个里：这里。谙：熟悉。

　　蝶恋花①

　　海角芳菲留不住。笔下风生，吹入青云去。仙籍有名天赐与②。致君事业安排取③。　　要识世间平坦路。当使人人，各有安身处。黑发便逢尧舜主。笑人白首耕南亩④。

　　【注释】
　　①约作于进士及第后不久。
　　②仙籍：进士题名录。
　　③致君事业：杜甫《奉赠韦左丞相二十韵》：“致君尧舜上。”
　　④南亩：农田。《诗经豳风七月》：“彼南亩。”

　　浣溪沙

　　飞鹊台前晕翠娥。千金新买帝青螺①。最难如意为情多。　　几处泪痕留醉袖，一春愁思近横波②。远山低尽不成歌③。（案此首别又见晏几道《小山词》）

　　【注释】
　　①帝青；梵语，珠宝名。《玄应音义》：“帝青，梵宫因陀罗尼罗目多，是帝释宝，亦作青色，以其最胜，故称帝释青。目多，此云珠，以此宝为珠也。”
　　②横波：目。李白《长相思》：“昔时横波目，今作流泪泉。”
　　③远山：指眉。

　　又

　　一叶扁舟卷画帘。老妻学饮伴清谈①。人传诗句满江南。　　林下猿垂窥涤砚，岩前鹿卧看收帆。杜鹃声乱水如环。

　　【注释】
　　①老妻：妻子。杜甫《江村》诗：“老妻车纸为棋局。”

　　诉衷情①

　　小桃灼灼柳鬖鬖②。春色满江南。雨晴风暖烟淡，天气正醺酣③。　　山泼黛，水挼蓝④。翠相搀。歌楼酒旆，故故招人⑤，权典青衫。

　　【注释】
　　①约与上词同时作。
　　②“小桃”句：韦庄《古离别》：“晴烟漠漠柳鬖鬖。”鬖鬖：下垂貌。
　　③熏酣：陶醉。
　　④挼（ruó）：揉挲。
　　⑤故故：特意，故意。

　　又

　　旋揎玉指着红靴①。宛宛斗弯讹②。天然自有殊态，供愁黛、不须多。　　分远岫、压横波。妙难过。自欹枕处，独倚栏时，不奈颦何。

　　【注释】
　　①揎（xuān）：捋袖露臂。
　　②“宛宛”句：谓眉弯秀美。弯讹即弯蛾，眉。温庭筠《江南曲》：“横波巧能笑，弯蛾不识愁。

　　又

　　珠帘绣幕卷轻霜。呵手试梅妆①。都缘自有离恨，故画作、远山长。　　思往事，惜流光，恨难忘。未歌先敛，欲笑还颦，最断人肠。（案此首别又作欧阳修词，见《近体乐府》卷一。）

　　【注释】
　　①梅妆：起始于奉阳公主的一种脸部化妆法。

　　昼夜乐

　　夜深记得临歧语①。说花时、归来去②。教人每日思量，到处与谁分付。其奈冤家无定据③。约云朝、又还雨暮。将泪入鸳衾，总不成行步。　　元来也解知思虑。一封书、深相许。情知玉帐堪欢，为向金门进取④。直待腰金拖紫后，有夫人、县君相与⑤。争奈会分疏，没嫌伊门路⑥。

　　【注释】
　　①临歧：分别。
　　②去：语助词。
　　③定据：定准。
　　④金门：金马门，汉未央官前有铜马故曰金马门。《史记东方朔传》：“金马门者，宦者署门也。”后遂代指官署。
　　⑤腰金：腰系金印。拖紫：《文选扬雄解嘲》：“纡青拖紫，朱丹其毂。”注：“良曰：拖，服也；青，紫皆贵者服饰也。”有夫人、县君相与：为官者母、妻均可封赠夫人、县君之号。
　　⑥嫌：接近。《吕氏春秋贵直》：“出若言非平论也，将以救败也，固嫌于危。”注：“嫌，犹近也。”

　　一落索

　　谁道秋来烟景素。任游人不顾。一番时态一番新，到得意，皆欢慕。　　紫萸黄菊繁华处。对风庭月露。愁来即便去寻芳，更作甚、悲秋赋①。（以上八十九首见明弘治刻嘉靖修本《豫章黄先生词》）

　　【注释】
　　①悲秋赋：宋玉《九辩》：“悲哉！秋之为气也。”因秋伤感。

　　满庭芳

　　雪中戏呈友人
　　风力驱寒，云容呈瑞，晓来到处花飞。遍装琼树，春意到南枝。便是渔蓑旧画，纶竿重、横玉低垂①。今宵里，香闺邃馆，幽赏事偏宜。　　风流，金马客②，歌鬟醉拥，乌帽斜欹。问人间何处，鹏运天池③。且共周郎按曲，音微误、首已先回④。同心事，丹山路稳，长伴彩鸾归。（汲古阁本《山谷词》）（案此首别又见赵长卿《惜香乐府》卷八，疑非黄庭坚作，而汲古阁本《山谷词》误收，姑编于此。）

　　【注释】
　　①纶：钓丝。横玉：玉笛。
　　②金马客：指官员。
　　③鹏运天池：谓官运亨通。《庄子逍遥游》谓鹏海运至于南冥（天池）。
　　④周郎；三国东吴大将周瑜。《三国志吴书周瑜传》：“瑜少精于音乐，虽三爵之后，其有阙误，瑜必知之。知之必顾。故时人谣曰：‘曲有误，周郎顾。’”唐人李端《听筝》诗：“鸣筝金粟柱，素手玉房前。欲得周郎顾，时时误拂弦。”“且共”三句用李端诗意。

　　西江月

　　用惠洪韵
　　细细风清撼竹，迟迟日暖开花①。香帏深卧醉人家。媚语娇声娅姹②。　　姹娅声娇语媚，家人醉卧深帏。香花开暖日迟迟。竹撼清风细细。（《回文类聚》卷四）

　　【注释】
　　①迟迟：《诗经豳风七月》：“春日迟迟。”
　　②娅姹（yàchà）：象声词。王安石《黄鹂》诗：“娅姹不知缘底事，背人飞过北山前。”

　　失调名

　　直须把、茱萸遍插，看满座、细嗅清香。（《岁时广记》卷三十四）

　　好事近

　　橄榄
　　潇洒荐冰盘，满座暗惊香集。久后一般风味，问几人知得。　　画堂饮散已归来，清润转更惜。留取酒醒时候，助茗瓯春色。（《全芳备祖》后集四“橄榄”门）

　　瑞鹤仙①

　　环滁皆山也②。望蔚然深秀，琅玡山也③。山行六七里，有翼然泉上④，醉翁亭也。翁之乐也。得之心，寓之酒也。更野芳佳木，风高日出，景无穷也。　　游也。山肴野蔌⑤，酒冽泉香，沸筹觥也。太守醉也。喧哗众宾欢也。况宴酣之乐，非丝非竹⑥，太守乐其乐也。问当时、太守为谁，醉翁是也。（《诗人玉屑》卷二十一）

　　【注释】
　　①此撮取欧阳修《醉翁亭记》文句而成。
　　②滁：滁州，今安徽滁州市。
　　③琅玡山：在滁州西南。
　　④翼然：展翅凌空貌。
　　⑤山肴野蔌（sù）：野味。
　　⑥非丝非竹：不是音乐。

　　蓦山溪

　　春晴

　　朝来风日，陡觉春衫便。翠柳艳明眉，戏秋千、谁家倩盼①。烟匀露洗，草色媚横塘②，平沙软。雕轮转③。行乐闻弦管。　　追思年少，走马寻芳伴。一醉几缠头④，过扬州、珠帘尽卷⑤。而今老矣，花似雾中看⑥，欢喜浅。天涯远。信马归来晚。（唐宋诸贤绝妙词选》卷四）

　　【注释】
　　①倩盼：《诗经卫风硕人》：“巧笑倩兮，美目盼兮。”
　　②横塘：在今苏州西南。
　　③雕轮：美饰之车。谢惠连《长安有狭行》诗：“帟帟雕轮驰，轩轩翠盖舒。”
　　④缠头：缠头彩。是歌儿舞女演出完毕之后，欣赏者赠给她们的丝帛。
　　⑤“过扬州”二句：杜牧《赠别二首》之一：“春风十里扬州路，卷上珠帘总不如。”
　　⑥花似雾中看：杜甫《小寒食舟中作》：“老年花似雾中看。”

　　捣练子

　　梅凋粉，柳摇金①。微雨轻风敛陌尘。厚约深盟何处诉，除非重见那人人。（《京本通俗小说西山一窟鬼》）（《案《花草粹编》卷一载黄庭坚捣练子：“梅凋粉，柳摇金。池塘波暖动游鳞。扇和风、初昼永。　　微雨后，敛轻尘。除非重见那人人。再叙厚约深盟。”疑即此阕别传而异，附注于此，不另出。）

　　【注释】
　　①梅粉：腊梅花。柳摇金：谓柳绽黄色新芽。白居易《永丰访园中垂柳》：“一树春风千万枝，嫩于金色软于丝。”

　　失调名

　　屋角数声鸦噪柳。（郑元佐新注《断肠诗集》前集卷一）

　　又

　　旧家杨柳依依绿，长锁春来庭院。（郑元佐新注《断肠诗集》前集卷九）

　　菩萨蛮

　　轻风袅断沉烟炷①。霏微尽日寒塘雨。残绣没心情。鸟啼花外声。　　离愁难自制。年少乖盟誓②。寂寞掩朱门。罗衣空泪痕。（杨金本《草堂诗余》前集卷下）

　　【注释】
　　①沉烟炷（zhù）：沉水香燃起的烟。
　　②乖：背离。

　　渔家傲

　　题船子钓滩①
　　荡漾生涯身已老。短蓑箬笠扁舟小。深入水云人不到。吟复笑。一轮明月长相照。　　谁谓阿师来问道。一桡直与传心要②。船子踏翻才是了。波渺渺。长鲸万古无人钓。（《金山县志》卷十九）

　　【注释】
　　①船子钓滩：在华亭。船子和尚，名德诚，遂宁府人，得法于药山，至华亭，泛小舟随缘度日，故名（见《高僧传》）。
　　②传心要：禅宗传法，以心传心证悟法要。

　　瑶台第一层

　　阆苑归来①，因醉上、瑶台第一层②。洞天深处③，年年不夜，日日长春。万花妆烂锦，散异香，馥郁留人④。便乘兴，命玉龙吟笛，彩凤吹笙⑤。　　身轻。称逢瑞景，众中先识董双成⑥。佩环声丽，舞腰袅袅⑦，浓艳腾腾。翠屏金缕枕，绣被软，梦冷槐清。乐蓬瀛⑧。愿南山同寿，北斗齐龄。（此词见《诗渊》第二十五册，引自孔凡礼《全宋词补辑》。）

　　【注释】
　　①阆苑：仙人所居之境。②瑶台：神仙居处。
　　③洞天：道家称仙人所居之处。
　　④馥郁：香气浓烈貌。
　　⑤彩凤吹笙：语本《书益稷》：“箫韶九成，凤皇来仪。”形容祝寿时的情形。
　　⑥董双成：古代传说中西王母的侍女。
　　⑦袅袅：细长柔弱貌。
　　⑧蓬瀛：指蓬莱、瀛洲，古代传说中海上仙山。

　　黄庭坚词

附录：

山谷内集三十卷外集十四卷别集二十卷词一卷简尺二卷年谱三卷（安徽巡抚采进本）

宋黄庭坚撰年谱二卷庭坚孙■〈田〉撰庭坚事迹具宋史文苑传■〈田〉字子耕从学于朱子朱子于元佑诸人诋二苏而不诋庭坚■〈田〉之故也叶梦得避暑录话载黄元明之言曰鲁直旧有诗千余篇中岁焚三之二存者无几故名焦尾集其后稍自喜以为可传故复名敝帚集晚岁复刋定止三百八篇而不克成今传于世者尙几千篇云云然庭坚所自定者皆已不存其存者一曰内集庭坚之甥洪炎所编卽庭坚手定之内篇所谓退听堂本者也一曰外集李彤所编所谓邱浚藏本者也一曰别集卽■〈田〉所编所谓内阁抄出宋蜀人所献本者也内集编于建炎二年别集编于淳熙九年年谱则编于庆元五年葢外集继内集而编别集继内外两集而编年谱继别集而编独李彤之编外集未着年月然考外集第十四卷送邓愼思归长沙诗愼字空格注云今上御名是外集亦编于孝宗时也三集皆合诗文同编后人注释则惟取其诗任渊所注之内集卽洪炎所编之内集史容所注之外集则与李彤所编次第已多有不同而李彤编外集之大意犹稍见于史注第一卷溪上吟题下惟史季温所注之别集则与■〈田〉所编别集大有搘拄此则原本与注本不可相无者矣又观外集第十一卷以下四卷诗凡四百有奇皆庭坚晚年删去而李彤附载入者此则任史三注本皆未之有庭坚之诗得此而后全又其中有与年诸相应者■〈田〉编年谱时皆一一分注某年某事之次而今但据三集捡其目则年谱有而本集无故此四卷尢不可废也■〈田〉之年谱专为考证诗文集而作故刻全集必当兼刻年谱而近日刻本则或删节年谱或删并卷次或移易分类以就各体或专刻一集而不及其全此本刻于明嘉靖中前有蜀人徐岱序尙为不失宋本之遗非外间他刻所及焉（四库全书总目集部别集类）

山谷内集注二十卷外集注七卷（两淮盐政采进本）别集注二卷（编修翁方纲家藏本）

宋任渊史容史季温所注黄庭坚诗也任渊所注者内集史容所注者外集其别集则容之孙季温所补以成完书内集一称正集其又称前集者葢内集编次成书在外集之前故注家相承谓内集为前集耳外集之诗起嘉佑六年辛丑庭坚时年十七而内集之诗起元丰元年戊午庭坚时年三十四故外集诸诗转在内集之前黄■〈田〉所编庭坚年诸云山谷以史事待罪陈留偶自编退听堂诗初无意尽去少作胡直孺少汲建炎初帅洪井类山谷诗文为豫章集命汝阳朱敦孺山房李彤编集而洪炎玉父专其事遂以退听为断史容外集序亦云山谷自言欲仿庄周分其诗文为内外篇意固有在非欲去此取彼也谱又云洪氏旧编以古风二篇为首今任渊注本亦云东坡报山谷书推重此二诗故置诸篇首是任渊所注内集卽洪炎编次之本史季温外集跋云细考出处岁月别行诠次不复以旧集古律诗为拘则所谓外集者巳非复原次再考李彤外集跋云彤闻山谷自巴陵取道通城入黄龙山为淸禅师遍阅南昌集自有去取仍改定旧句彤后得本用以是正其言非予诗者五十余篇彤亦尝见于他人集中辄已除去又云前集内木之彬彬诸篇皆山谷晚年删去其去取据此而巳然季温跋称其大父为増注考订在嘉定戊辰后又近十年则上距庭坚之殁已百有十年而外集原本卷次至是始经史容更定则所谓外集者并非庭坚自删之本矣然则是三集者皆赖注本以传耳赵与旹宾退录尝论渊注送舅氏野夫之宣城诗不得春网琴高出典然注本之善不在字句之细琐而在于考核出处时事任注内集史注外集其大纲皆系于目录每条之下使读者考其岁月知其遭际因以推求作诗之本旨此断非数百年后以意编年者所能为何可轻也外集有嘉定元年晋陵钱文子序而内集鄱阳许尹序世传抄本皆佚之惟刘埙水云村冺稿载其大畧目录亦多残缺此本独有尹序全文且三集目录犁然皆具可与注相表里是亦足为希觏矣渊字子渊蜀之新津人绍兴元年乙丑以文艺类试有司第一仕至潼川宪其称天社者新津山名也容字公仪号芗室居士靑衣人仕至太中大夫其孙季温字子威举进士宝佑中官秘书少监渊又尝撰山谷精华录诗赋铭赞六卷杂文二卷自序谓节其要而注之然原本已佚今所传者出明人伪托独此注则昔人谓独为其难者与史氏二注本艺林宝传无异辞焉（四库全书总目集部别集类）

山谷刀笔二十卷（编修汪如藻家藏本）

宋黄庭坚撰庭坚全集已著录此乃所著尺牍也以年为次自初仕至馆职四卷居忧时三卷在黔州三卷戎州七卷荆渚二卷宜州一卷皆于全集中摘出别行者然是编向有宋椠本非后人所为考宋史艺文志杨亿亦以刀笔别行葢当时风气有此一体云（四库全书总目集部别集类存目）

山谷词一卷（江苏巡抚采进本）

宋黄庭坚撰庭坚有山谷集已著录此其别行之本也宋史艺文志载庭坚乐府二卷书录解题则载山谷词一卷盖宋代传刻已合并之矣陈振孙于晁无咎词条下引补之语曰今代词手惟秦七黄九他人不能及也于此集条下又引补之语曰鲁直间作小词固高妙然不是当行家语自是着腔子唱好诗二说自相矛盾考秦七黄九语在后山诗话中乃陈师道撰殆振孙误记欤今观其词如沁园春望远行千秋岁第二首江城子第二首两同心第二首第三首少年心第一首第二首丑奴儿第二首鼓笛令四首好事近第三首皆亵诨不可名状至于鼓笛令第三首之用■〈身差〉字第四首之用■〈尸外豖内〉字皆字书所不载尤不可解不止补之所云不当行已也顾其佳者则妙脱蹊径迥出慧心补之着腔好诗之说颇为近之师道以配秦观殆非定论观其两同心第二首与第三首玉楼春词第一首与第二首醉蓬莱第一首与第二首皆改本与初本并存则当时以其名重片纸只字皆一槩收拾美恶杂陈故至于是是固宜分别观之矣陆游老学庵笔记辨其念奴娇词老子平生江南江北爱听临风笛句俗本不知其用蜀中方音改笛为曲以叶韵今考此本仍作笛字则犹旧本之未经窜乱者矣（四库全书总目集部词曲类）

山谷集十一卷　外集十一卷　别集二卷
陈氏曰黄庭坚鲁直撰江西所刻诗派即豫章前后集中诗也别集者庆元中莆田黄汝嘉増刻（四库全书史部政书类通制之属文献通考卷二百四十四）
山谷编年诗集三十卷　年谱二卷
陈氏曰山谷诗文其甥洪氏兄弟所编断自进徳堂以后今外集所载数卷有晚年删去者故任子渊所注亦惟取前集而已监丞黄■〈田〉子耕者其诸孙也即会稡别集复尽取其平生诗以岁月次第编録且为之谱今刋板括苍（四库全书史部政书类通制之属文献通考卷二百四十四）
山谷词
一卷陈氏曰黄太史庭坚撰鼌无咎言鲁直间作小词固高妙然不是当家语自是着腔子唱好诗（四库全书史部政书类通制之属文献通考卷二百四十六）

山谷集三十卷外集十一卷别集二卷（案宋史艺文志外集作十四卷）
黄庭坚鲁直撰江西所刻诗派即豫章前后集中诗也别集者庆元中莆田黄汝嘉增刻（四库全书史部目录类经籍之属直斋书录解题卷二十）
山谷编年诗集三十卷年谱二卷
山谷诗文其甥洪氏兄弟所编断自进德堂以后今外集所载数卷有晚年删去者故任子渊所注亦惟取前集而已监丞黄■〈田〉子耕者其诸孙也既会稡别集复尽取其平生诗以岁月次第编录且为之谱今刋板括苍青城史容仪甫近注外集外集者谓山谷曾欲以前后仿庄子为内外也（四库全书史部目录类经籍之属直斋书录解题卷二十）
山谷词一卷
黄太史庭坚撰（四库全书史部目录类经籍之属直斋书录解题卷二十一）

黄庭坚字鲁直洪州分寜人也幼警悟从舅李常见之以为一日千里举进士为叶县尉又为大名府国子监教授初苏轼见庭坚诗于孙觉之坐上异之后过李常于济南见其诗文以为超逸绝尘独立万物之表者由是名声始震知太和县又监徳安镇召为校书郎为神宗实録检讨官集贤校理逾年为著作郎母丧服除除秘书丞提点明道宫绍圣初议者以实録多诬失实责涪州别驾黔州安置以亲嫌移戎州监鄂州税佥判寜国军知舒州召为吏部员外郎丐郡得知太平州提点玉隆观初庭坚尝作荆南承天院记部使者观望宰相赵挺之意以庭坚有幸灾之言坐除名编管宣州卒年六十一始庭坚与秦观张耒晁补之皆游苏轼之门号四学士而庭坚于文章特长于诗独江西君子以庭坚配苏轼谓之苏黄云（四库全书史部别史类东都事略卷一百十六）

黄庭坚字鲁直分宁人徽宗朝知舒州以徳化民不事棰楚爱山谷寺林泉之胜筑精舍于傍自号山谷道人（安庆府志）（四库全书史部地理类都会郡县之属江南通志卷一百十六）

黄庭坚字鲁直洪州分宁人幼警悟从舅李常见之以为一日千里举进士为叶县尉又为国子监教授初苏轼见庭坚诗于孙觉之坐上异之后过李常于济南见其诗文以为超逸絶尘独立万物之表者由是名声始震知太和县又监徳安镇召为校书郎为神宗实録检讨官逾年为著作郎母丧服除除秘书丞提点明道宫绍圣初议者以实録多诬失实责涪州别驾黔州安置以亲嫌移戎州监鄂州税佥判宁国军知舒州召为吏部员外郎丐郡得知太平州庭坚尝作荆南承天院记部使者观望宰相赵挺之意以庭坚有幸灾言坐除名编管宜州卒年六十一始庭坚与秦观张耒晁补之皆游苏轼之门号四学士庭坚特长于诗江西诗派祖庭坚世以配苏轼称苏黄云（东都事畧）（四库全书史部地理类都会郡县之属江西通志卷六十六）

黄庭坚字鲁直洪州分宁人神宗时调叶县尉居官有守王安石荐于朝进充馆职（四库全书史部地理类都会郡县之属河南通志卷五十六）

黄庭坚字鲁直分宁人尝寓襄垣有像赞及薄酒丑妇歌石刻士人至今寳重之（四库全书史部地理类都会郡县之属山西通志卷一百四十七）

黄庭坚字鲁直洪州分宜人举进士调叶县尉苏轼见其诗文以为超轶絶尘由是声名始震知太和县歴国史编修官章惇蔡卞与其党论实録多诬贬涪州别驾黔州安置忌者不欲其处善地遂移戎州蜀士从之讲学不倦徽宗即位起监鄂州税辞不行复知太平州罢主管玉龙观尝与赵挺之有隙挺之执政转运判官陈举承风旨上其所作荆南承天院记指为幸灾除名羁管宜州三年徙永州与蒋伟相友善时庭坚名在党籍中士夫畏祸不敢徃还伟日陪杖履次年庭坚召还未行疾革伟徃见庭坚大喜曰身后事委君矣及卒伟为棺殓送归时年六十有一（旧志）（四库全书史部地理类都会郡县之属广西通志卷八十六）

黄庭坚字鲁直分宁人以覊管冝州过桂见诸山惊叹竒絶遂赋之诗云桂岭环城如雁荡平地苍山忽嵯峨李成不生郭熈死柰此百嶂千峰何惜庭坚是时以罪放所至督遣不得跨危峯揽飞翠如生平读书石牛洞与徧署凤栖岩诸石名（四库全书史部地理类山水之属桂胜__桂故卷七）

黄庭坚字鲁直号山谷苏子瞻见其诗文叹其独立万物之表举进士为著作郎绍圣间为章惇蔡京所嫉谪涪州别驾尝参黄龙庵晦堂语次举孔子吾无隠乎尔请公诠释累言俱不当意时暑退凉生秋香满院晦堂曰闻朩犀香乎曰闻晦堂曰吾无隠乎尔公欣然领解在黔时止酒絶欲读大藏经三年尝曰利衰毁誉称讥苦乐此八风于四威仪中未尝相离虽古之元圣大智有立于八风之外者乎公有发愿文曰我从昔来因痴有爱饮酒食肉增长爱渇八邪见林不得解脱今者对佛发大誓愿愿从今日尽未来世不复饮酒愿从今日尽未来世不复食肉愿我以此尽未来际根尘清净具足十忍不由他教入一切智随顺如来于无尽众生中现行佛事稽首如来等一痛切尝答胡逸老书云君遂归心于禅悦何慰如之可试看楞严圆觉二经反观自己是何道理既为大丈夫须办大丈夫事耳又与周才翁云思公穷悴守道不渝盖古人所难也然已知求道于生死之际则世累自轻但未直下拨尘见已耳投子聪禅师海会演禅师道行髙重皆可亲近若从文章之士学妄言绮语只增无明种子也（四库全书史部地理类古迹之属武林梵志卷八）

黄庭坚
黄庭坚字鲁直洪州分宁人举进士熈宁初为国子监主簿哲宗召为校书郎徽宗即位起吏部员外郎善草书楷法亦自成一家自号山谷道人（宋史）追赠龙图阁学士加太师谥文节
山谷云余学草书三十余年初以周越为师故二十年抖擞俗气不脱晩得苏才翁子美书观之乃得古人笔意其后又得长史僧懐素髙闲墨迹乃窥笔法之妙（黄山谷集）
山谷跋自书卷后云老夫病眼眚不能多作楷而圣子求余正书与儿子作笔法试书此初不能成楷目前已有黒花飞坠矣然学书之法乃不然但观古人行笔意耳王右军初学卫夫人小楷不能造微入妙其后见李斯曹喜篆蔡邕隶八分于是楷法妙天下张长史观古钟鼎科斗篆而草圣不愧右军父子（黄山谷集）
山谷书李致尧乞书卷后云凡书要拙多于巧近世少年作字如新妇子妆梳百种点缀终无烈妇态也如此草字他日天上玉楼中乃可再得耳书意与笔皆非人间轨辙所谓无智人前莫说打你头破百裂者也书尾小字唯余与永州醉僧能之若亚栖辈见当羞死元符元年二月己酉夜沐浴罢连饮数杯为成都李致尧作行草耳热眼花忽然龙蛇入笔学书四十年今名所谓鳌山学道书也（仝上）（四库全书子部艺术类书画之属六艺之一录卷三百四十三）

黄庭坚字鲁直号山谷道人洪州分宁人官至吏部员外郎工正楷行草楷法妍媚自成一家草书尤竒伟尝自云余极喜颜鲁公书时时意想为之笔下似有风气然不逮子瞻逺甚子瞻为余临写鲁公十数纸乃如人家子弟虽老少不类然皆有祖父风骨又云尝观汉时石刻篆韵颇得楷法又云学书三十年初以周越为师故二十年抖擞俗气不脱晚得苏才翁子美书观之乃得古人笔意其后又得张长史僧懐素髙闲墨迹乃窥笔法之妙扵僰道舟中观长年荡浆羣丁拨擢乃觉少进意之所到辄能用笔（四库全书子部艺术类书画之属书史会要卷六）

黄庭坚字鲁直
豫章先生传云公楷法妍媚自成一家游荆州得古本兰亭爱玩之不去手因悟古人用笔意作小楷日进曰他日当有知我者草书尤奇伟公殁后人争购之一纸千金
山谷自云余极喜颜鲁公书时时意想为之笔下似有风气然不逮子瞻逺甚子瞻为予临写鲁公十数纸乃如人家子孙虽老少不类然皆有祖父风骨又云余尝观汉时石刻篆隶颇得楷法又云余学书三十年初以周越为师故二十年抖擞俗气不脱晩得苏子美才翁书观之乃得古人笔意其后又得张长史僧懐素髙闲墨迹乃窥笔法之妙今来老懒作此书如老病人扶杖随意倾倒不复能工顾异于今人书者不纽揑容止强作态度耳又自题草书云夜尝重酝一杯遂至沈醉视架上有凡子乞书纸因作草方眼花耳热既作草十数行于是耳目聪明细观此书端不可与凡子因以遗曽公衮公衮胸中殊不凡又喜学书故也山谷老人年六十一书成自喜似杨少师书耳又云余寓居开元寺之怡思堂坐见江山每于此中作字似得江山之助又云三十年作草今日乃似造微入妙憾文与可不在世耳此书当与与可老竹枯木并行也又自跋云山谷在黔中时字多随意曲折意到笔不到及来僰道舟中观长年荡浆羣丁拨棹乃觉少进意之所到辄能用笔（四库全书子部艺术类书画之属书录卷中）

黄庭坚字鲁直洪州分寕人幼警悟读书数过辄成诵舅李常见之以为一日千里举进士调叶县尉又为大名府国子监教授初苏轼见庭坚诗于孙觉之坐上异之后遇李常于济南见其诗以为超逸絶尘独立万物之表者由是声名始震召为校书郎为神宗实録检讨官始庭坚与秦观张耒晁补之皆游苏轼之门号四学士一文一诗出人争传诵之纸价为髙而庭坚之诗尤妙晩节位益黜名益髙世以配苏轼谓之苏黄庭坚尝游灊皖乐山谷寺石牛洞之林泉因自号山谷道人天下皆称曰山谷而不名字之先苏轼尝荐庭坚自代其略曰瑰玮之文妙絶当世孝友之行追配古人世以为实録云今大卿荦通守荣寺簿■〈田〉闻皆先生之后（四库全书子部类书类名贤氏族言行类稿卷二十七）

黄庭坚字鲁直分寜人游灊皖山谷寺石牛洞乐其胜自号山谷老人天下因称山谷以配东坡过涪又号涪翁第进士歴知太和哲宗召为校书郎神宗实録检讨官起居舍人除秘书丞国史编修官绍圣间出知宣鄂章蔡论实録多诬责问条对不屈贬涪州别驾安置黔州即日上道投床大鼾人以是贤之徽宗起监鄂州税歴知舒州丐郡得太平州旋罢尝忤赵挺之及相嗾除名编管宜州卒年六十一宋初诗承唐余至苏梅欧阳变以大雅然各极其天才笔力非必鍜炼勤苦而成也庭坚出而会萃百家句律之长究极歴代体制之变自成一家虽只字半句不轻出为宋诗家宗祖江西诗派皆师承之史称自黔州以后句法尤髙实天下之竒作自宋兴以来一人而已非规模唐调者所能梦见也惟本领为禅学不免苏门习气是用为病耳（四库全书集部总集类宋诗钞卷二十八）

黄庭坚字鲁直姓黄氏其先婺之金华人后居洪州之分宁治平中两首乡荐遂登四年第绍圣中知舒州又召以为吏部员外郎辞疾不拜上章乞郡得知太平州到官仅九日而罢管勾洪州至隆观寓居江夏先生风流洒落胸中恢廓初无恩怨谈笑嘲谑或以忤物葢尝忤赵丞相正夫而庭坚不屑也庭坚往尝作荆州承天院塔记转运判官陈举承风旨采摘其间数语以为幸灾谤国遂除名编隶宜州虽被横逆未尝一语尤之浩然自得也以崇宁元年至宜僦居于城西黎氏尝书手帖贷钱米于人时党论甚严士大夫例削札扫迹独宜倅余若着为之经理舍馆敬遇不怠且遣二子滋浒从之游零陵蒋湋与庭坚友善日陪杖履殊不畏党祸越四年庭坚有南楼之厄余若着谓庭坚无愧东都党锢诸贤请书范滂传于壁庭坚乃黙忆而书之既成仅误二字忽有诏徙永州未行疾且革蒋湋至见庭坚大喜握手曰身后事属君矣是岁九月三十日卒寿六十有一湋为棺殓具舟送还宜人被其休风多景慕之至作亭以祀其像且刻其手帖于石用以为法嘉定间权宜州事张自明为建龙溪书院以风后进且祠而祀之（四库全书集部总集类粤西诗载__粤西文载卷六十七）




※※※※※※
古典小说之家备份区　http://club.xilu.com/wave2002/ 
本帖地址：http://club.xilu.com/wave99/msgview.php[复制地址]上一主题：小荷包大乾坤　皇帝也发“年终奖” 下一主题：　　王汝梅解读《金瓶梅》　　作... [楼主]  [2楼]  作者:沉思曲  发表时间: 2008/02/06 19:29 [加为好友][发送消息][个人空间]回复 修改 来源 删除
《四库全书　山谷词》　　（宋）黄庭坚 撰

　　钦定四库全书

　　集部十

　　山谷词

　　词曲类一

　　词集之属

　　提要

　　臣等谨案山谷词一巻宋黄庭坚撰庭坚有全集别着録此其别行之本也宋史艺文志载庭坚乐府二巻马端临经籍考载山谷词一巻世传庭坚词有琴趣外篇二巻当即是此一巻耳陈振孙书録解题于晁无咎词条下引补之语曰今代词手惟秦七黄九他人不能及也山谷词条下又引补之语曰鲁直间作小词固髙妙然不是当行家语自是着腔子唱好诗二说自相矛盾今考其词如沁园春望逺行千秋岁第二首江城子第二首两同心第二首第三首少年心第一首第二首丑奴儿第二首鼓笛令第四首好事近第三首皆亵诨不可名状至于鼓笛令第三首之用■〈身差〉字第四首之用■〈尸外豖内〉字皆字书所不载尤不可解不止补之所云不当家已也顾其佳者则妙脱蹊径逈出慧心观其两同心第二首与第三首玉楼春第一首与第二首醉蓬莱第一首与第二首皆改本与初本并载则当时以其名重不问美恶而一槩收拾故至于是固宜分别观之矣陆游老学庵笔记辨其念奴娇词老子平生江南江北爱听临风笛句俗本不知其蜀中方音改笛为曲以叶竹音今考此本仍作笛字则犹旧本之未经窜乱者矣

　　乾隆四十四年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　钦定四库全书

　　山谷词

　　（宋）黄庭坚 撰

　　沁园春

　　把我身心为伊烦恼筭天便知恨一回相见百方做计未能偎倚早觅东西镜里拈花水中捉月觑着无由得近伊添憔悴镇花销翠减玉痩香肌　奴儿又有行期你去即无妨我共谁向眼前常见心犹未足怎生禁得真个分离地角天涯我随君去掘井为盟无改移君须是做些儿相度莫待临时

　　惜余欢【茶词】

　　四时美景正年少赏心频启东阁芳酒载盈车喜朋侣簮合杯觞交飞劝酬献正酣饮醉主公陈榻坐来争奈玉山未颓兴寻巫峡　歌阑旋烧绛蜡况漏转铜壶烟断香鸭犹整醉中花借纤手重揷相将扶上金鞍騕褭碾春焙愿少延欢洽未须归去重寻艳歌更留时霎

　　水龙吟【黔守曹伯达供备生日】

　　早秋朙月新圆汉家戚里生飞将青骢寳勒緑沉金鎻曾随天仗种德江南宣威西夏合宫陪享况当年定计昭陵与子勲劳在诸公上　千骑风流年少暂淹留莫孤清赏平坡驻马虚弦落雁思临虏帐遍舞摩围递歌彭水拂云惊浪看朱颜緑鬓封侯万里写凌烟像

　　看花回【茶词】

　　夜永兰堂醺饮半倚颓玉烂熳坠钿堕履是醉时风景花暗烛残欢意未阑舞燕歌珠成断续催茗饮旋煑寒泉露井瓶窦响飞瀑　纤指缓连环动触渐泛起满瓯银粟香引春风在手似粤岭闽溪初采盈掬暗想当时探春连云寻篁竹怎归得鬓将老付与杯中绿

　　念奴娇【八月十八日同诸生步自永安城楼过张寛夫园待月偶有名酒因以金荷酌众客客有孙彦立善吹笛援笔作乐府长短句文不加点】

　　断虹霁雨净秋空山染修眉新緑桂影扶疎谁便道今夕清辉不足万里青天嫦娥何处驾此一轮玉寒光零乱为谁偏照醽渌　年少随我追凉晩寻幽径遶张园森木醉倒金荷家万里难得罇前相属老子平生江南江北最爱临风笛孙郎微笑坐来声喷霜竹

　　书夜乐

　　夜深记得临岐语说花时归来去教人每日思量到处与谁分付其奈寃家无定据约云朝又还雨莫将泪入鸳衾总不成行步　元来也解知思虑一封书深相许情知玉帐堪欢为向金门进取直待腰金拖紫后有夫人县君相与争奈会分疎没嫌伊门路

　　逍遥乐

　　春意渐归芳草故国佳人千里信沉音杳雨润烟光晚景澄朙极目危栏斜照梦当年少对樽前上客邹枚小鬟燕赵共舞雪歌尘醉里谈笑　花色枝枝争好鬓丝年年渐老如今遇风景空痩损向谁道东君幸赐与天幕翠遮红遶休休醉乡岐路华胥蓬岛

　　雨中花慢【送彭文思使君】

　　政乐中和夷夏宴喜官梅乍传消息待新年欢计断送春色桃李成阴甘棠少讼又移旌戟念画楼朱阁风流高会顿冷谈席　西州纵有舞裙歌板谁共茗邀棋敌归来未先沾离袖管弦催滴乐事赏心易散良辰美景难得会须醉倒玉山扶起更倾春碧

　　醉蓬莱

　　对朝云叆叇莫雨霏微翠峯相倚巫峡髙唐鎻楚宫佳丽画戟移春靓妆迎马向一川都会万里投荒一身吊影成何欢意　尽道黔南去天尺五望极神州万重烟水樽酒公堂有中朝佳士荔颊红深麝脐香满醉舞裀歌袂杜宇催人声声到晓不如归是

　　又（窜易前词）

　　对朝云叆叇莫雨霏微翠峯相倚巫峡髙唐鎻楚宫佳丽蘸水朱门半空霜戟自一川都会蛮酒千杯夷歌百转迫人垂泪　人道黔南去天尺五望极神京万种烟水悬榻相迎有风流千骑荔脸红深麝脐满香醉舞裀歌袂杜宇催人声声到晓不如归是

　　满庭芳【咏茶　或刻苏子瞻　旧刻六首考北苑春风是秦少游作删去】

　　北苑龙团江南鹰爪万里名动京闗碾轻罗细琼蘂■〈日耎〉生烟一种风流气味如甘露不染尘凡纤纤捧氷甆莹玉金缕鹧鸪斑　相如方病酒银瓶蟹眼波怒涛翻为扶起罇前醉玉颓山饮罢风生两腋醒魂到朙月轮边归来晩文君未寝相对小窻前

　　又【雪中戏呈友人或刻惜香乐府】

　　风力驱寒云容呈瑞晓来到处花飞徧装琼树春意到南枝便是渔簔旧画纶竿重横玉低垂今宵里香闺邃馆幽赏事偏宜　风流金马客歌鬟醉拥马帽斜欹问人间何处鹏运天池且共周郎按曲音微误首已先回同心事丹山路稳长伴彩鸾归

　　又

　　朙眼空青忘忧萱艹翠玉间淡梳妆小来歌舞长是倚风光我已逍遥物外人寃道别有思量难忘处良辰美景襟袖有余香　鸳鸯头白早多情易感红蓼池塘又须得樽前席上成双■〈此上旦下〉子风流罪过都说与朙月空床难拘管朝云莫雨分付楚襄王

　　又

　　初绾云鬟才胜罗绮便嫌柳巷花街占春才子容易托行媒其奈风流债负烟花部不免差排刘郎恨桃花片片流水惹尘埃　风流贤太守能笼翠羽宜醉金钗且留取垂杨掩映厅阶直待朱幡去后从伊便窄袜弓鞋知恩否朝云莫雨还向梦中来

　　又

　　修竹浓青新条淡绿翠光交映虚亭锦鸳霜鹭荷径拾幽苹香渡栏干屈曲红妆映薄绮疎棂风清夜横塘月满水净见移星　堪听微雨过媻姗藻荇琐碎浮萍便移转胡床湘簟方屛练霭鳞云旋满声不断檐响风铃重开宴瑶池雪沁山露佛头青

　　水调歌头

　　瑶艹一何碧春入武陵溪溪上桃花无数枝上有黄鹂我欲穿花寻路直入白云深处浩气展虹蜺祗恐花深里红雾湿人衣　坐玉石倚玉枕拂金徽谪仙何处无人伴我白螺杯我为灵芝仙艹不为绛唇丹脸长啸亦何为醉舞下山去明月逐人归

　　又

　　落日塞垣路风劲戞貂裘翩翩数骑闲猎深入黑山头极目平沙千里唯见琱弓白羽铁面骏骅骝隐隐望青冢特地起闲愁　汉天子方鼎盛四百州玉颜皓齿深鎻三十六宫秋堂有经纶贤相边有纵横谋将不减翠蛾羞戎虏和乐也圣主永无忧

　　促拍满路花【往时有人书此词于州东酒肆壁间爱其词不能歌也一十年前有醉道士歌于广陵市中羣小儿随歌得之乃知其为促拍满路花也俗子口传加酿鄙语政败其好处山谷老人为录旧文以告深于义味者】

　　秋风吹渭水落叶满长安黄尘车马道独清闲自然炉鼎虎绕与龙盘九转丹砂就琴心三迭蘂宫看舞胎仙　任万钉宝带貂蝉富贵欲熏天黄梁炊未熟梦惊残是非海里直道作人难袖手江南去白苹红蓼又寻湓浦庐山

　　洞仙歌【泸守王补之生日】

　　月中丹桂自风霜难老阅尽人间盛衰艹望中秋纔有几日十分圆霾风雨云表常如永昼　不得文章力白首防秋谁念云中上功守正注意得人雄静扫河西应难指五湖归棹问持节冯唐几时来看再策勲名印窠如斗

　　蓦山溪

　　山围江莫天镜开晴絮斜影过梨花照文星老人星聚清樽一笑欢甚却成愁别时襟余点点疑是髙唐雨　无人知处梦里云归路回雁晓风清雁不来啼鸦无数心情老懒尤物解宜人春尽也有南风好便回帆去

　　又【赠衡阳妓陈湘】

　　鸳鸯翡翠小小思珍偶眉黛敛秋波尽湖南山明水秀俜俜■〈亻褭〉■〈亻褭〉恰近十三余春未透花枝痩政是愁时候　寻芳载酒肻落谁人后只恐晩归来緑成阴青梅如豆心期得处毎自不随人长亭柳君知否千里犹回首

　　又【至宜州作寄赠陈湘】

　　稠花乱蕋【一作叶】到处撩人醉林下有孤芳不怱怱成蹊桃李今年风雨莫送断肠红斜枝倚风尘里不带风尘气　微嗔又喜约略知春味江上一帆愁梦犹寻歌梁舞地如今对酒不似那回时书谩【一作罢】写梦来空只有相思是

　　又

　　山朙水秀尽属诗人道应是五陵儿见衰翁孤吟絶倒一觞一咏潇洒寄髙闲松月下竹风间试想为襟抱　玉闗遥指万里天衢杳笔阵扫秋风泻珠玑琅琅皎皎卧龙智略三诏佐升平烟塞事玉堂心频把菱花照

　　望逺行【勾尉有所眄为太守所猜兼此生有所爱住马湖马湖出丁香核荔枝常以遗生故戏及之】

　　自见来虚过却好时好日这訑尿粘腻得处煞是律据眼前言定也有十分七八寃我无心除告佛　管人闲底且放我快活冔便索■〈此上旦下〉别茶祗待又怎不遇偎花映月且与一班半点只怕你没丁香核

　　忆帝京

　　银烛生花如红豆占好事如今有人醉曲屏深借寳瑟轻招手一阵白苹风故灭烛教相就　花带雨氷肌香透恨啼鸟辘轳声晓栁岸微凉吹残酒断肠人依旧镜中销痩恐那人知后镇把你来僝僽

　　又【赠弹琵琶妓】

　　薄妆小靥闲情素抱着琵琶凝竚慢捻复轻拢切切如私语转拨割朱弦一段惊沙去　万里嫁乌孙公主对易水朙妃不渡粉泪行行红颜片片指下花落狂风雨借问本师谁敛拨当胸住

　　又【黔州张倅生日】

　　鸣鸠乳燕春闲暇化作緑阴槐夏寿斚舞红裳睡鸭飘香麝醉此洛阳人佐郡深儒雅　况坐上玉麟金马更莫问莺老花谢万里相依千金为寿未厌玉烛传清夜不醉欲言归笑杀髙阳社

　　撼庭竹【宰太和日吉州城外作】

　　呜咽南楼吹落梅闻鸦树惊飞梦中相见不多时隔城今夜也应知坐久水空碧山月影沈西　买个宅儿住着伊刚不肻相随如今却被天嗔你永落鸡羣受鸡欺空恁恶怜伊风日损花枝

　　下水船

　　总领神仙侣齐到青云岐路丹禁风微咫尺谛闻天语尽荣遇看即如龙变化一掷灵梭风雨　真游处上苑寻春去芳艹芊芊迎步几曲笙歌樱桃艳里欢聚瑶觞举回祝尧龄万万端的君恩难负

　　归田乐引

　　莫雨蒙阶砌漏渐移转添寂寞点点心如碎怨你又恋你恨你惜你毕竟教人怎生是　前欢算未已奈向如今愁无计为伊聪俊销得人憔悴这里诮睡里诮睡里梦里心里一向无言但垂泪

　　又

　　对景还销痩被个人把人调戏我也心儿有忆我又唤我见我嗔我天甚教人怎生受　看承幸厮勾又是樽前眉峯皱是人惊怪寃我忒撋就■〈扌弃〉了又舍了一定是这回休了及至相逢又依旧

　　离亭燕【次韵畣黎功略见寄】

　　十载樽前谈笑天禄故人年少可是陆沉英俊地看即锁窗批诏此处忽相逢潦倒秃翁同调　西顾郎官湖渺东看庾楼人小短艇絶江空怅望寄得诗来髙妙梦去倚君傍胡蝶归来清晓

　　千秋歳【少游得谪尝梦中作词云醉卧古藤阴下了不知南北竟以元符庚辰死于藤州光华亭上崇宁甲申庭坚窜宜州道过衡阳览其遗墨始追和其千秋岁词】

　　苑边花外记得同朝退飞骑轧鸣珂碎齐歌云绕扇赵舞风回带严鼓断杯盘狼藉犹相对　洒泪谁能会醉卧藤阴葢人已去词空在兔园髙宴悄虎观英游改重感慨波涛万顷珠沈海

　　又

　　世间好事恰恁厮当对乍夜永凉天气雨稀帘外滴香篆盘中字长入梦如今见也分朙是　欢极娇无力玉软花欹坠钗罥袖云堆臂灯斜朙媚瞢汗浃瞢腾醉奴奴睡奴奴睡也奴奴睡

　　江城子【忆别】

　　书堂髙会酒阑珊倚栏干霎时间千里闗山常恨见伊难及至而今相见了依旧似隔闗山　倩人传语问平安省愁烦泪休弹哭损眼儿不似旧时单寻得石榴双叶子凭寄与挿云鬖

　　又

　　新来曾被眼奚搐不甘伏怎拘束似梦还真烦乱损心曲见面暂时还不见看不足惜不足　不成欢笑不成哭戏人目逺山蹙有分看伊无分共伊宿一贯一文跷十贯千不足万不足

　　两同心

　　巧笑眉颦行步精神隐隐似朝云行雨弓弓样罗韈生尘樽前见玉槛雕笼堪爱难亲　自言家住天津生小从人恐舞罢随风飞去顾阿母教窣珠裙从今去唯愿银缸莫照离罇

　　又

　　一笑千金越样情深曾共结合欢罗带终愿効比翼纹禽许多时灵利惺惺蓦地昏沉　自从官不容针直至而今你共人女边着子争知我门里挑心记携手小院回廊月影花阴

　　又

　　秋水遥岑妆淡情深尽道教心坚穿石更说甚官不容针霎时间雨散云归无处追寻　小楼朱阁沉沉一笑千金你共人女边着子争知我门里挑心最难忘小院回廊月影花阴

　　少年心

　　对景惹起愁闷染相思病成方寸是阿谁先有意阿谁薄幸斗顿恁少喜多嗔　合下休传音问你有我我无你分似合欢桃核真堪人恨心儿里有两个人人

　　又【添字】

　　心里人人暂不见霎时难过天生你要憔悴我把心头从前鬼着手摩挲抖擞了百病销磨　见说那厮脾鳖热大不成我便与拆破待来时鬲上与厮噷则个温存着且教推磨

　　青玉案【至宜州次韵上酬七兄】

　　烟中一线来时路极目送归鸿去第四阳闗云不度山胡新啭子规言语正在人愁处　忧能损性休朝莫忆我当年醉时句【旧诗云我自只如常日醉满川风月替人愁】渡水穿云心已许暮年光景小轩南浦同卷西山雨

　　又【寅庵解萍实宰作今附此】

　　行人欲上来时路破晓雾轻寒去隔叶子规声暗度十分酒满舞裀歌袖沾夜无寻处　故人近送旌旗暮但听阳闗第三句欲断离肠余几许满天星月看人憔悴烛泪垂如雨

　　喝火令

　　见晚情如旧交疎分已深舞时歌处动人心烟水数年魂梦无处可追寻　昨夜灯前见重题汉上襟便愁云雨又难寻晓也星稀晓也月西沈晓也雁行低度不会寄芳音

　　品令【送黔守曹伯达供备】

　　败叶霜天晓渐鼔吹催行棹栽成桃李未开便解银章归去取麒麟图画要及年少　劝君醉倒别语怎醒时道楚山千里莫云镇鎻离人怀抱记取江州司马座中最老

　　又【茶词】

　　鳯舞团团饼恨分破教孤令金渠体净只轮慢碾玉尘光莹汤响松风早减了二分酒病　味浓香永醉乡路成佳境恰如灯下故人万里归来对影口不能言心下快活自省

　　渔家傲【予尝戏作诗云大葫芦挈小葫芦恼乱檀那得便沽毎到夜深人静后小葫芦入大葫芦又云大葫芦干枯小葫芦行沽一往金僊宅一往黄公垆有此通大道无此令人老不问恶与好两葫芦俱倒或请以此意倚声律作词使人歌之为作渔家傲】

　　踏破草鞋参到老等闲拾得衣中寳遇酒逢花须一笑重年少俗人不用嗔贫道　是处青旗夸酒好醉乡路上多芳艹提着葫芦行未到风落帽葫芦却纒葫芦倒

　　又【江宁江口阻风戏効寳宁勇禅师作古渔家傲王环中云庐山中人颇欲得之试思索始记四篇】

　　万水千山来此土本提心印传梁武对朕者谁浑不顾成死语江头暗折长芦渡　面壁九年看二祖一花五叶亲分付只履提归葱岭去君知否分朙忘却来时路

　　又

　　三十年来无孔窍几回得眼还迷照一见桃花参学了呈法要无弦琴上单于调　摘叶寻枝虚半老拈花特地重年少今后水云人欲晓非玄妙灵云合破桃花笑

　　又

　　忆昔药山生一虎华亭船上寻人渡散却夹山拈坐具呈见处系驴橛上合头语　千尺垂丝君看取离钩三寸无生路蓦口一桡亲子父犹回顾瞎驴丧我儿孙去

　　又

　　百丈峯头开古镜马驹踏杀重苏醒接得古灵心眼净光烱烱归来藏在袈裟影　好个佛堂佛不圣祖师沉醉犹看镜却与斩新提祖令方猛省无声三昧天皇饼

　　丑奴儿

　　得意许多时长醉赏月下花枝暴风急雨年年有金笼鎻定莺雏燕友不被鸡欺　红斾转逶迤悔无计千里追随再来重绾泸南印而今目下恓惶怎向日永春迟

　　又

　　济楚好得些憔悴损都是因它那回得句闲言语傍人尽道你管又还鬼那人唦　得过口儿嘛直勾得风了自家是即好意也毒害你还甜杀人了怎生申报孩儿

　　定风波【次髙左藏使君韵】

　　万里黔中一漏天屋居终日似乘船及至重阳天也霁催醉鬼门闗近蜀江前　莫笑老翁犹气岸君看几人白髪上华颠戏马台前追两谢驰射风情犹拍古人肩

　　又

　　把酒花前欲问溪问溪何事晚声悲名利往来人尽老谁道溪声今古有休时　且共玉人斟玉醑休诉笙歌一曲黛眉低情似长溪长不断君看水声东去月轮西

　　又

　　小院难图云雨期幽欢浑待赏花时到得春来君却去相误不须言语泪双垂　密约罇前难嘱付偷顾手搓金橘敛双眉庭榭清风朙月媚须记归时莫待杏花飞

　　又【次左藏韵】

　　自断此生休问天白头波上泛胶船老去文章无气味憔悴不堪驱使菊花前　闻道使君携将吏髙会叅军吹帽晩风颠千骑挿花秋色莫归去翠娥扶入醉时肩

　　又

　　晩歳盐州闻荔枝赤英垂坠压栏枝万里来逢芳意歇愁絶满盘空忆去年时　涧艹山花光照座春过等闲枯李又累累辜负寒泉浸红皱销痩有人花病损香肌

　　又

　　准拟阶前摘荔枝今年歇尽去年枝莫是春光厮料理无比譬如痎疟有休时　碧甃朱栏情不浅何晩来年枝上报累累雨后园林坐清影苏醒红裳剥尽看香肌

　　又

　　上客休辞酒浅深素儿歌里细听沉粉面不须歌扇掩闲静一声一字总闗心　花外黄鹂能密语休诉有花能得几时斟画作逺山临碧水朙媚梦为胡蝶去登临

　　又【客有两新鬟善歌者请作送汤曲因戏前二物】

　　歌舞阑珊退晩妆主人情重更留汤冠帽斜欹辞醉去邀定玉人纤手自磨香　又得樽前聊笑语如许短歌宜舞裳寳马促归朱户闭【一云醉里还家明亦未小红】人睡夜来应恨月侵床

　　河传【有士大夫家歌秦少游瘦杀人天不管之曲以好字易痩字戏为之作】

　　心情老懒对歌对舞犹是当时眼巧笑靓妆近我衰容华鬓似扶着卖卜算　思量好个当年见催酒催更只怕归期短饮散灯稀背鎻落花深院好杀人天不管

　　拨棹子

　　归去来归去来携手旧山归去来有人共对月樽罍横一琴甚处逍遥不自在　闲世界无利害何必向世间甘幻爱与君钓晚烟寒濑蒸白鱼稻饭溪童供笋菜

　　蝶恋花

　　海角芳菲留不住笔下风生吹入青云去仙籍有名天赐与致君事业安排取　要识世间平坦路当使人人各有安身处黑髪便逢尧舜主笑人白首耕南亩

　　歩蟾宫

　　虫儿真个恶灵利恼乱得道人眼起醉归来恰似出桃源但目断落花流水　不如随我归云际共作个住山活计照清溪匀粉面挿山花算终胜风尘滋味

　　踏莎行【茶词】

　　画鼓催春蛮歌走饷火前一焙争春长低株摘尽到髙株髙株别是闽溪様　碾破春风香凝午帐银瓶雪衮翻匙浪今宵无睡酒醒时摩围影在秋江上

　　又

　　临水夭桃倚墙繁李长杨风掉青骢尾樽中有酒且酬春更寻何处无愁地　明日重来落花如绮芭蕉渐展山公启欲将心事寄天公教人长寿花前醉

　　醉落魄【旧刻五调考苍颜华髪是东坡作删去　旧有一曲云醉醒醒醉凭君会取这滋味浓斟琥珀香浮蚁一入愁肠便有阳春意须将幕席为天地歌前起舞花前睡从它兀兀陶陶里犹胜醒醒惹得闲憔悴此曲亦有佳句而多釡凿痕又语髙下不甚入律或传是东坡语非也与蜗角虚名解下痴绦之曲相似疑是王仲父作因戏作二篇呈吴元祥黄中行似能厌道二公意中事】

　　陶陶兀兀樽前是我华胥国争名争利休休莫雪月风花不醉怎归得　邯郸一枕谁忧乐新诗新事因闲适东山小妓携丝竹家里乐天村里谢安石【石曼卿自嘲云村里黄翻绰家中白侍郎】

　　又

　　陶陶兀兀人生无累何由得杯中三万六千日闷损旁观我但醉落托　扶头不起还頺玉日髙春睡平生足谁门可款新篘熟安乐春泉玉醴荔枝緑【亲贤宅四酒名】

　　又【老夫止酒十五年矣到戎州恐为瘴疠所侵故晨举一杯不相察者乃强见酌遂能作病因复止酒用前韵作二篇呈吴元祥】

　　陶陶兀兀人生梦里槐安国教公休醉公但莫盏倒垂莲一笑是嬴得　街头酒贱民声乐寻常行处逢欢适醉看檐雨森银烛我欲忧民渠有二千石

　　又

　　陶陶兀兀醉乡路逺归不得心情那似当年日割爱金荷一盌淡不拓　异乡薪桂炊香玉摩挲经笥须知足眀年小麦能秋熟不管经霜点尽鬓边緑

　　玉楼春【当涂解印后一日郡中置酒呈郭功甫】

　　凌歊台上青青麦姑孰堂前余翰墨暂分一印管江山稍为诸公分皂白　江山依旧云空碧昨日主人今日客谁分宾主强惺惺问取矶头新妇石

　　又【窜易前词】

　　翰林本是神仙谪落帽风流倾座席坐中还有赏音人能岸乌纱倾大白　江山依旧云横碧昨日主人今日客谁分宾主强惺惺问取矶头新妇石

　　又【次前韵再呈功甫】

　　青壶乃似壶中谪万象光辉森宴席红尘闹处便休休不是个中无皂白　歌烦舞倦朱成碧春艹池塘凌谢客共君商略老生涯归种玉田秧白石

　　又【庾元镇四十兄庭坚四十年翰墨故人庭坚假守当涂元镇穷不出入州县席上作乐府长句劝酒】

　　庾郎三九常安乐便有万钱无处着徐熈小鸭水边花眀月清风都占却　朱颜老尽心如昨万事休休休莫莫樽前见在不饶人欧舞梅歌君更酌【欧梅当时二妓也】

　　又【用前韵赠郭功甫】

　　少年得意从军乐晚岁天教闲处着功名富贵久寒灰翰墨文章新讳却　是非不用分今昨云月孤髙公也莫喜欢为地醉为乡饮客不来但自酌

　　又

　　风开氷面鱼纹皱■〈日耎〉入芳心犀点透乍看晴日弄柔条忆得章台人姓栁　心情老大痴成就不复淋浪沾翠袖早梅献笑尚窥邻小蜜窃香如遗寿

　　又

　　东君未试雷霆手洒雪开春春鎻透帝台应点万年枝穷巷偏欺三径栁　峯排羣玉森相就中有摩围为领袖凝香窗下与谁看一曲琵琶千万寿

　　又

　　新年何许春光漏小院闲门风日透酥花入座颇欺梅雪絮因风全是栁　使君落笔春词就应唤歌檀催舞袖得开眉处且开眉人世可能金石寿

　　又

　　黄金捍拨春风手帘幕重重音韵透梅花破萼便春回似有黄鹂鸣翠栁　晓妆未惬梅添就玉笋捧杯离细袖会■〈扌弃〉千日笑樽前它日相思空损寿

　　又

　　黔中士女游晴昼花信轻寒罗绮透争寻穿石道宜男更买江鱼双贯栁　竹枝歌好移船就依倚风光垂翠袖满倾芦酒指摩围相守与郎如许寿

　　又

　　可怜翡翠随鸡走学绾双鬟年纪小见来行待恶怜伊心性娇痴空解笑　红蕖照映霜林来杨栁舞腰风袅袅衾余枕剩尽相容只是老人难再少

　　虞美人【旧刻三调考波声拍枕长淮晓是子瞻作删去　至当涂呈郭功甫】

　　平生本爱江湖住鸥鹭无人处江南江北水云连莫笑酰鸡歌舞瓮中天　当涂舣棹蒹葭外赖有宾朋在此身无路入修门惭愧诗翁清些与招魂

　　人【宜州见梅作】

　　天涯也有江南信梅破知春近夜阑风细得香迟不道晓来开遍向南枝　玉台弄粉花应妒飘到眉心住平生个里愿杯深去国十年老尽少年心

　　南乡子【重九日涪陵作示知命弟】

　　落帽晩风回又报黄花一畨开扶杖老人心未老咍哉谩有才情付与谁　芳意正徘徊传语西风且慢吹朙日余樽还共倒重来未必秋香一夜衰

　　又【今年重九知命已向成都感之复次前韵】

　　招唤欲千回暂得樽前笑口开万水千山还么去悠哉酒向黄花欲醉谁　顾影且徘徊立到斜风细雨吹见我未衰容易去还来不道年年即渐衰

　　又

　　未报贾船回三径荒锄菊卧开想得邻舟野笛罢沾衣不为涪翁更为谁　风力袅茰枝酒面红鳞惬细吹莫笑揷花和事老摧頺却向人间耐盛衰

　　又

　　黄菊满东篱与客携壶上翠微已是有花兼有酒良期不用登临上落晖　满酌不须辞莫待无花空折枝寂寞酒醒人散后堪悲节去蜂愁蝶不知

　　又【重阳日寄怀永康彭道微使君用东坡韵】

　　卧稻雨余收处处游人簇逺洲白髪又挨红袖醉戎州乱摘黄花挿满头　青眼想风流画出西楼一■〈巾〈穴上登下〉〉秋却忆去年欢意舞梁州塞雁西来特地愁

　　又【重阳日宣州城楼宴集即席作】

　　诸将说封侯短笛长歌独倚楼万事尽随风雨去休休戏马台南金络头　催酒莫迟留酒味今秋似去秋花向老人头上笑羞羞白髪篸花不解愁

　　鹊桥仙【次东坡七夕韵】

　　八年不见清都绛阙望银汉溶溶样样【银一作河】年年牛女恨风波算此事人间天上　野麋丰艹江鸥逺水老夫唯便疎放百钱端往问君平早晩具归田小舫

　　又【席上赋七夕词】

　　朱楼彩舫浮瓜沉李报畣春风有几一年樽酒暂时同别泪作人间晓雨　鸳鸯机综能令侬巧也待乘槎仙去若逢海上白头翁共一访痴牛騃女

　　鹧鸪天【或刻苏子瞻但山边白鸟作山前白鹭如今更有作于今尚有底事作欲避　玄真子咏渔父云西塞山邉白鹭飞桃花流水鳜鱼肥青箬笠緑蓑衣斜风细雨不须归东坡尝以浣溪沙歌之矣表弟季如箎云以鹧鸪天歌之更叶音律但少数句耳因以玄真子遗事足之宪宗时画玄真子像访之江湖不可得因令集其歌诗上之玄真之兄松龄惧玄真放浪而不返也和畣其渔父云乐在风波钓是闲艹堂松桂已胜攀太湖水洞庭山狂风浪起且须还此余续成之意也】

　　西塞山边白鸟飞桃花流水鳜鱼肥朝廷尚觅玄真子何处如今更有诗　青箬笠緑蓑衣斜风细雨不须归人间底事风波险一日风波十二时

　　又【重九日集句】

　　塞雁初来秋影寒霜林风过叶声干龙山落帽千年事我对西风犹整冠　兰委佩菊堪飡人情时事半悲欢但将酩酊酬佳节更把茱茰仔细看

　　又【坐中有眉山隐客史应之和前韵即席畣之】

　　黄菊枝头生晓寒人生莫放酒杯干风前横笛斜吹雨醉里簮花倒着冠　身徤在且加飡舞裙歌板尽情欢黄花白髪相牵挽付与旁人冷眼看

　　又【朙日独酌自嘲呈史应之】

　　万事令人心骨寒故人坟上土新干淫坊酒肆闲居士李下何妨也整冠　金作鼎玉为飡老来亦失少时欢茱茰菊蘂年年事十日还将九日看

　　又

　　紫菊黄花风露寒平沙戏马雨声干且看欲尽花经眼依说弹冠与整冠　甘酒病废朝飡何人得似醉中欢十年一觉扬州梦为报时人洗眼看

　　又

　　节去蜂愁蝶不知晓庭环绕折残枝自然今日人心别未必秋香一夜衰　无闲事即芳期菊花须挿满头归宜将酩酊酬佳节不用登临送落晖

　　又

　　闻说君家有翠蛾施朱施粉总嫌多背人语处藏珠履觑得羞时整玉梭　拖逺岫压横波何时传酒更传歌为君写就黄庭了不要山阴道士鹅

　　又【吉祥长老设长松汤为作有僧病痂癞尝死金刚窟有人见者教服长松汤遂复为完人】

　　汤泛氷甆一坐春长松林下得灵根吉祥老子亲拈出个个教成百歳人　灯焰焰酒醺醺壑源曾未破醒魂与君更把长生盌略为清歌驻白云

　　鼓笛令【戏咏打揭】

　　酒阑命友闲为戏打揭儿非常惬意各自输赢只赌是赏罚采分明须记　小五出来无事却跋翻和九底若要十一花下死那管十三不如十二

　　又

　　寳犀未解心先透恼杀人逺山微皱意淡言疎情最厚枉教作着行官栁　小雨勒花时侯抱琵琶为谁清痩翡翠金笼思珍偶忍■〈扌弃〉与山鸡僝僽

　　又

　　见来两两宁宁地眼厮打过如拳踼恰得尝些香甜底苦杀人遭谁调戏　腊月望州坡上地冻着你影■〈身差〉村鬼你但那些一处睡烧沙糖管好滋味

　　又

　　见来便觉情于我厮守着新来好过人道他家有婆婆与一口管教■〈尸外豖内〉磨　副靖传语朩大鼓儿里且打一和更有些儿得处啰烧沙糖香药添和

　　浪淘沙【荔枝】

　　忆昔谪巴蛮荔子亲攀氷肌照映柘枝冠日擘轻红三百颗一味甘寒　重入鬼门闗也似人间一双和叶挿云鬟赖得清湘燕玉面同倚阑干

　　留春令

　　江南一雁横秋水叹咫尺断行千里回纹机上字纵横欲寄逺凭谁是　谢客池塘春都未微微动短墙桃李半阴纔■〈日耎〉却清寒是痩损人天气

　　南歌子

　　槐緑低窗暗榴红照眼朙玉人邀我少留行无奈一帆烟雨画船轻　栁叶随歌皱梨花与泪倾别时不似见时情今夜月明江上酒初醒

　　又

　　诗有渊朙语歌无子夜声论文思见老弥朙坐想罗浮山下羽衣轻　何处黔中郡遥知隔晚晴雨余风急断虹横应梦池塘春艹若为情

　　又【东坡过楚州见净慈法师作南歌子用其韵赠郭诗翁二首】

　　郭大曾名我刘翁复是谁入廛能作和锣椎特地干戈相待使人疑　秋浦横波眼春窗逺岫眉普陀岩畔夕阳迟何似金沙滩上放憨时

　　又

　　万里沧江月清波说向谁鎻门须更下金椎只恐风惊艹动又生疑　金雁斜妆颊青螺浅画眉庖丁有底下刀迟直要人牛无际是休时

　　望江东

　　江水西头隔烟树望不见江东路思量只有梦来去更不怕江阑住　灯前写了书无数算没个人传与直饶寻得雁分付又还是秋将莫

　　一落索

　　谁道秋来烟景素任游人不顾一畨时态一畨新到得意皆欢慕　紫茰黄菊繁华处对风庭月露愁来即便去寻芳更作甚悲秋赋

　　西江月【老夫既戒酒不饮遇宴集独醒其傍坐客欲得小词援笔为赋】

　　断送一生唯有破除万事无过逺山微影蘸横波不饮傍人笑我　花病等闲痩恶春来没个遮阑杯行到手莫留残不道月朙人散

　　又【茶词】

　　龙焙头纲春早谷帘第一泉香已醺浮蚁嫰鹅黄想见翻匙雪浪　兔褐金丝寳盌松风蟹眼新汤无因更发次公狂甘露来从仙掌

　　又【崇宁甲申遇恵洪上人于湘中洪作长短句见赠云大厦吞风吐月小舟坐水眠空雾窗春色翠如葱睡起云涛正拥往事回头笑处此生弹指声中玉笺佳句敏惊鸿闻道衡阳价重次韵酬之时余方谪宜阳而洪归分宁龙安】

　　月侧金盆堕水雁回醉墨书空君诗秀色雨园葱想见衲衣寒拥　蚁穴梦魂人世杨花踪迹风中莫将社燕等秋鸿处处春山翠重

　　又

　　别梦已随流水泪巾犹裛香泉相如依旧是癯仙人在瑶台阆苑　花雾萦风缥缈歌珠滴水清圆蛾眉新作十分妍去马归来便面

　　又

　　宋玉短墙东畔桃园落日西斜浓妆下着绣帘遮鼓笛相催清夜　转眄惊翻长袖低徊细踏红靴舞余犹颤满头花娇学男儿拜谢

　　桃源忆故人

　　碧天雾洗春容净淡月晓收残晕花上密烟飘尽花底莺声嫰　云归楚峡厌厌困两点遥山新恨和泪暗弹红粉生怕人来问

　　画堂春【旧刻二调考东风吹栁日初长是淮海作删去】

　　摩围小隠枕蛮江蛛丝闲鎻晴窗水风山影上修廊不到晩来凉　相伴蝶穿花径独飞鸥舞溪光不因送客下绳床添火炷炉香

　　贺圣朝

　　脱霜披茜初登第名髙得意樱桃荣宴玉墀游领羣仙行缀　佳人何事轻相戏道得之何济君家声誉古无双且均平居二

　　阮郎归【曾旉文既眄陈湘歌舞便出其类学书亦进来求小楷作阮郎归词付之】

　　盈盈娇女似罗敷湘江朙月珠起来绾髻又重梳弄妆仍学书　歌调态舞工夫湖南都不如它年未厌白髭须同舟归五湖

　　又【効福唐独木桥体作茶词】

　　烹茶留客驻雕鞍有人愁逺山别郎容易见郎难月斜窗外山　归去后忆前欢画屛金博山一杯春露莫留残与郎扶玉山

　　又【茶词】

　　歌停檀板舞停鸾髙阳饮兴阑兽烟喷尽玉壶干香分小鳯团　雪浪浅露花圆捧瓯春笋寒绛纱笼下跃金鞍归时人倚阑

　　又【茶词】

　　摘山初制小龙团色和香味全碾声初断夜将阑烹时鹤避烟　消滞思解尘烦金瓯雪浪翻只愁啜罢水流天余清搅夜眠

　　又【茶词】

　　黔中桃李可寻芳摘茶人自忙月团犀胯斗圆方研膏入焙香　青箬裹绛纱囊品髙闻外江酒阑传盌舞红裳都濡春味长【都濡地名】

　　又

　　退红衫子乱蜂儿衣寛只为伊为伊去得忒多时教人直是疑　长睡晚理妆迟愁多懒画眉夜来筭得有归期灯花则甚知

　　又

　　贫家春到也骚骚琼浆注小槽老夫不出长蓬蒿邻墙开碧桃　木芍药品题髙一枝烦剪刀传杯犹似少年豪醉红侵雪毛

　　更漏子【咏余甘汤】

　　庵摩勒西土果霜后朙珠颗颗凭玉兔捣香尘称为席上珍　号余甘无奈苦临上马时分付管回味却思量忠言君但尝

　　又

　　体妖娆鬟婀娜玉甲银筝照座危柱促曲声残王孙带笑看　休休休莫莫莫愁拨个丝中索了了了玄玄玄山僧无盌禅

　　清平乐

　　黄花当戸巳觉秋容莫云梦南州逢笑语心在歌边舞处　使君一笑眉开新晴照酒樽来且乐樽前见在休思走马章台

　　又

　　休推小户看即风光莫茰糁菊英浮盌醑【亲贤宅酒名】报畣风光有处　几回笑口能开少年不肻重来借问牛山系马今为谁姓池台

　　又

　　舞鬟娟好白髪黄花帽醉任傍观嘲潦倒扶老偏宜年小　舞回脸玉胸酥纒头一斛朙珠日日梁州薄媚年年金菊茱茰

　　又【示知命】

　　乍晴秋好黄菊欹乌帽不见清谈人絶倒更忆添丁小小　蜀娘谩点花酥酒槽空滴真珠兄弟四人别住它年同揷茱茰

　　又

　　春归何处寂寞无行路若有人知春去处唤取归来同住　春无踪迹谁知除非问取黄鹂百啭无人能解因风吹过蔷薇

　　又

　　氷堂酒好只恨银杯小新作金荷工献巧图要连台拗倒【唐龙朔中子母相去连台拗倒俗谓杯盘为子母又盘为台】　采莲一曲清歌急檀催卷金荷醉里香飘睡鸭更惊罗袜凌波

　　好事近【汤词】

　　歌罢酒阑时潇洒座中风色主礼到君须尽奈宾朋南北　暂时分散总寻常难堪久离拆不似建溪春艹解留连佳客

　　又【太平州小妓扬姝弹琴送酒】

　　一弄醒心弦情在两山斜迭弹到古人愁处有真珠承睫　使君来去本无心休泪界红颊自恨老来憎酒负十分蕉叶

　　又

　　不见片时霎魂梦镇相随着因甚近新无据误窃香深约　思量模样忔憎儿恶又怎生恶终待共伊相见与佯佯奚落

　　谒金门【示知命弟】

　　山又水行尽吴头楚尾兄弟灯前家万里相看如梦寐　君似成蹊桃李入我艹堂松桂莫厌歳寒无气味余生吾已矣

　　好女儿【张寛夫园赏梅】

　　小院一枝梅冲破晓寒开偶到张园游戏沾袖带香回　玉酒覆银杯尽醉去犹待重来东邻何事惊吹怨曲雪片成堆曲【一作笛】

　　又

　　春去几时还问桃李无言燕子归栖风劲梨雪乱西园　唯有月婵娟似人人难近如天愿教清影常相见更乞取团圆

　　又

　　粉泪一行行啼破晓来妆懒击酥胷罗带羞见绣鸳鸯　拟待不思量怎奈向目下恓惶假饶来后教人见了却去何妨

　　减字朩兰花【登巫山县楼作】

　　襄王梦里艹緑烟深何处是宋玉台头莫雨朝云几许愁　飞花漫漫不管羇人肠欲断春水茫茫要渡南陵更断肠

　　又【距施州二十里张仲谋遣骑相迎因送所和乐府来且约近郊相见复用前韵先往】

　　使君那里千骑尘中依约是拂我眉头无处重寻庾信愁　山云弥漫夹道旌旗聨复断万事茫茫分付澄波与烂肠

　　又【巫山县追怀老柱】

　　巫山古县老杜淹留情始见拨闷题诗千古神交世不知　云阳台下更值清朙风雨夜知道愁辛果是当时作赋人

　　又【次韵赵文仪】

　　诗翁才刃曾陷文场貔虎阵谁敢当哉况是焚舟决胜来　三巴春杪客馆梦回风雨晓胷次峥嵘欲共涛头赤甲平

　　又

　　苍崖万仞下有奔雷千百陈自古危哉谁遣西园漝么来　猿啼云杪破梦一声巫峡晓苦唤愁生不是西园作么平

　　又

　　余寒争令雪共腊梅相照映昨夜东风已出耕牛劝岁功　阴阴羃羃近觉去天无几尺休恨春迟桃李梢头次第知

　　又

　　终宵忘寐好事如何犹尚未仔细沉吟珠泪盈盈湿袖襟　与君别也愿在郎心莫暂舍记取盟言闻早回程却再圆

　　又【丙子仲秋奉陪黔阳曹使君伯达翫月作减字木兰花兼简施州张使君仲谋】

　　中秋多雨常是樽罍狼籍去今夜云开须道姮娥得得【一作特特】来　不知云外还有清光同此会笛在层楼声彻摩围顶上头

　　又

　　中秋无雨醉送月衔西岭去笑口须开几度中秋见月来　前年江外儿女传杯兄弟会此夜登楼小谢清吟慰白头

　　又

　　浓阴骤雨巫峡有情来又去今夜天开不与姮娥作伴来　清光无外白髪老人心自会何处歌楼贪看氷轮不转头

　　又【丙子仲秋黔守席上客有举岑嘉州中秋诗曰今夜鄜州月闺中只独看遥怜小儿女未解忆长安因戏作】

　　举头无语家在月朙生处住拟上摩围最上峯头试望之　偏怜终秀苦淡同甘谁更有想见牵衣月到愁边总未知

　　又【戏畣】

　　月中笑语万里同依光景住天水相围相见无因梦见之　诸儿娟秀儒学传家渠自有自作秋衣渐老先寒人未知

　　又【用前韵示知命弟】

　　常年夜雨头白相依无去住儿女成围欢笑樽前月照之　阿连高秀千万里来忠孝有岂谓无衣歳晚先寒要弟知

　　诉衷情【旧刻四首考珠帘绣幕卷轻霜是六一词删去】

　　小桃灼灼栁鬖鬖春色满江南雨晴风■〈日耎〉烟淡天气正醺酣　山泼黛水挼蓝翠相搀歌楼酒斾故故招人权典青衫

　　又【在戎州登临胜景未尝不歌渔父家风以谢江山门生请问先生家风如何为拟金华道人作此章】

　　一波纔动万波随蓑笠一钩丝金鳞政在深处千尺也须垂　吞又吐信还疑上钩迟水寒江净满目青山载月朙归

　　又

　　旋揎玉指着红靴宛宛斗弯讹天然自有殊态愁黛不须多　分逺岫压横波妙难过自欹枕处独倚阑时不奈颦何

　　采桑子【送彭道微使君移知永康军】

　　荔枝滩上留千骑桃李阴繁宴寝香残画戟森森镇八蛮　永康又得风流守管领江山少讼多闲烟霭楼台舞翠鬟

　　又

　　虚堂密候叅同火梨枣枝繁深鎻三闗不要樊姬与小蛮　遥知风雨更阑夜犹梦巫山浓丽清闲晓镜新梳十二鬟

　　又

　　投荒万里无归路雪点鬓繁度鬼门闗已■〈扌弃〉儿童作楚蛮　黄云苦竹啼归去绕荔枝山蓬戸身闲歌板谁家教小鬟

　　又

　　马湖来舞钗初赐笳鼓声繁贤将开闗威竦西山公诏蛮　南溪地逐名贤重深鎻羣山燕喜公闲一斛朙珠两小鬟

　　又戏赠黄中行

　　宗盟有妓能歌舞宜醉樽罍待约新醅车上危坡尽要推　西邻三弄争秋月邀勒春回个里声催铁树枝头花也开

　　又

　　夜来酒醒清无梦愁倚阑干露滴轻寒雨打芙蓉泪不干　佳人别后音尘悄销痩难■〈扌弃〉朙月无端已过红楼十二间

　　又

　　樱桃着子如红豆不管春归闻道开时蜂惹香须蝶惹衣　楼台灯火朙珠翠酒恋歌迷醉玉东西少个人人暖被携

　　又

　　城南城北看桃李依倚年华杨栁藏鸦又是无言飐落花　春风一面长含笑偷顾羞遮分付谁家把酒花前试问他

　　归田乐令

　　引调得甚近日心肠不恋家宁宁地思量他思量他两情各自肻甚忙　咱意思里莫是赚人唦噷奴真个冔共人冔

　　卜算子

　　要见不得见要近不得近试问得君多少怜管不解多于恨　禁止不得泪忍管不得闷天上人间有底愁向个里都谙尽

　　菩萨鬘【王荆公新筑艹堂于半山引入功德水作小港其上垒石作桥为集句云数问茅屋闲临水窄衫短帽垂杨里花是去年红吹开一夜风梢梢新月偃午醉醒来晩何物最闗情黄鹂三两声戏効荆公作】

　　半烟半雨溪桥畔渔翁醉着无人唤疎懒意何长春风花艹香　江山如有待此意陶潜解问我去何之君行到自知

　　又【淹泊平山堂寒食节固陵録事叅军表弟周元固惠酒为作此词】

　　细腰宫外清明雨云阳台上烟如缕云雨暗巫山流人殊未还　阿谁知此意解遣双壶至不是白头新周郎旧可人

　　雪花飞

　　携手青云路稳天声迤逦传呼袍笏恩章乍赐春满皇都　何处难忘酒琼花照玉壶归袅丝梢竞醉雪舞郊衢

　　浣溪沙【旧刻四首考西塞山边白鸟飞是苏子瞻作删去】

　　飞鹊台前晕翠蛾千金新买帝青螺最难如意为情多　几处泪痕留醉袖一春愁思近横波逺山低尽不成歌

　　又

　　一叶扁舟卷画帘老妻学饮伴清谈人传诗句满江南　林下猿垂窥涤砚岩前鹿卧看收帆杜鹃声乱水如环

　　又

　　新妇矶头眉黛愁女儿浦口眼波秋惊鱼错认月沉钩　青箬笠前无限事緑蓑衣底一时休斜风细雨转船头

　　点绛唇【重九日寄怀嗣直弟时再游涪陵用东坡余杭九日点绛唇旧韵二首】

　　浊酒黄花画帘十日无秋燕梦中相见似作枯禅观　镜里朱颜又减心情半江山逺登髙人徤寄语东飞雁

　　又

　　几日无书举头欲问西来燕世情梦幻复作如斯观　自叹人生分合常相半戎虽逺念中相见不托鱼和雁

　　又

　　罗带双垂妙香长恁携纤手半妆红豆各自相思痩　闻道伊家终日眉儿皱不能勾泪珠轻溜裛损操蓝袖

　　调笑令【并诗】

　　海上神仙字太真昭阳殿里称心人犹思一曲霓裳舞散作中原胡马尘方士归来说风度梨花一枝春带雨分钗半钿愁杀人上皇倚栏独无语
　　无语恨如许方士归时肠断处梨花一枝春带雨半钿分钗亲付天长地久相思苦渺渺鲸波无路

　　宴桃源【书赵伯充家小姬领巾　一刻淮海集畧异　去歳迷藏花栁恰恰如今时候心绪几曾欢赢得镜中消痩生受生受更被养娘催绣】

　　天气把人僝僽落絮游丝时候茶饭可曾炊镜中赢得消痩生受生受更被养娘催绣

　　山谷词


