无盦词　饶平詹安泰祝南

卷一

念奴娇·简黄叶海章
过江人暮，怅韶华、岸草征袍摇碧。鸾鹤风高余几辈？爽朗平生第一。梵土情悬，郁金梦冷，肝胆明冰日。飘然来去，吟鞭何处栖息？ 肠断词赋中年，关河极目，依旧鹃痕（黑冥）。慧剑长埋根性净，忍听玉龙哀篴？簇草城弯，环林湖畔，踏碎楼心白。半奁诗就，山猿水鸟能识。

水龙吟·感旧用稼轩登建康赏心亭韵
落花流水何穷，碧空描缋愁无际。双旌绣簇，平湖光漾，翠罗云髻。隔岸笙箫，近桥帘幕，断魂游子。尽芳华未减，斜阳立尽，知谁会、凄凉意。　　前度凭阑人换，倦风情、赋归与未？镜鸾慵照，那堪重骋，杜郎才气。万派雌黄，十方悲笑，一齐来此。待都空色相，朱楼翠户，奈盈盈泪。
作者自注：韩山一名双旌，西湖旧题平湖

琵琶仙
如此江山，更寒艳、搅碎千岩风色。芳意轻落鸣潮，潮飜柳波直。听隔水、筝琵竞奏，又惊起、一双鸂（敕鳥）。倚醉敲春，和香煮梦，山鬼知得。　　再休讯、箫剑当年，已流月空花自今昔。依约旧家门巷，只归魂难觅。清泪断、关河寸寸，问几人、万一怜惜？最苦残照当楼，乱红飘篴。

声声慢·江亭重到景物都非感赋此阕
高林脱叶，坏壁留题，平波千里迢遥。一负孤亭经年，风色慵敲。吹花旧曾驰马，换荒凉、艳冶难描。凝望久，有霜禽惊坠，啼向青霄。　　知是谁方哀怨？又黄昏、箫笛凄紧帘腰。拥鼻微哦，和愁写上蛮蕉。休长惜春无梦，梦春归、到底无憀。寒信急，好心情、分付去潮。

扬州慢·癸酉十月，霜风凄紧，缯纩无温，忆枯萍狱中情况，悲痛欲绝。用白石自度腔写寄冰若逸农
髠柳歌台，毒腥挝鼻，倚天剑气凝霜。望边城一角，影旧日斜阳。自湖上、清欢老去，（枯萍旧曾共事两年，重来又三易寒暑矣。）病里欺酒，羸马逢场。甚多情、依恋年年，消受悽惶。　　俊才澷许，有飞花、飞絮颠狂。况海国嘘龙，孤亭唳鸖，大野荒荒。说与故山猿鸟，（罡刂）风紧、片月微茫。賸沧桑、危涕愁听，空外吟商。

减兰
过桥风急，吹水无波吹鼻湿。真个寒山，不展春痕抵死寒。　　相怜前夜，磨鬓八分呵冻写。一去何归，一日凭阑一百回。

采桑子·韩山寓兴
八年已共韩山老，鸟雀珑玲，蕉枥萧森，外有回波照眼明。　　崚嶒时见童樵下，一担红青，双篴飞鸣，胜佀长斋作老僧。

少年游
摇红簇翠见天骄，呼月上东桥。桥外青山，山前小阁，相对坐深宵。　　重来草色浮孤影，绿鬓不禁凋。莫问行藏，马牛身世，方寸响春潮。

惜双双令
过雨条风梳万缕，花外听、一棚禽语。春色山山住，安心无地空凝竚。　　上方古寺闲钟鼓，楼阁隐、斜阳红暮。休便钟情去，野人歌笑天为侣。

鹧鸪天
伫听花魂咒晚风，沉阴江表乱啼红。（禹隹）忧人倚千林玉，警梦僧敲鬲岸钟。 云施施(去声)，月溶溶。新词谁寄水坣东。三年前事深深叩，净果人天一例空。

木兰花
清明节近毛毛雨，山崦浮烟花着露。傍簷怕见燕雏飞，贴枕如闻雷母语。　　城外春波山外路，多少行人驮梦去。算来和酒最宜诗，写向碧天天睡去。

蝶恋花·四首·咏事
日日江头愁远水，明月来时，清泪汪汪地。十丈尘天胡此醉，蛮方千古沈佳丽。　　一味狂欢谁与记，宛宛垂杨，飞坠还飞起。除博人怜无好计，休寻往事添憔悴。

倦理云鬟拢玉柱，梦外笙歌，梦里空相觑。曾博君王回一顾，明珠百斛恣懽取。　　一霎东风惊碧树，小阁窗开，尽日濛濛雾。解得香囊寻系处，不辞夜夜随潮去。

春事隔邻无可说，十里春风，不耐珠帘揭。临水折花心胆裂，舞腰酒面相抛撇。　　媚向行人羞未得，顾影矜持，好梦成销歇。一觉年华如过翼，沉沉恨海茫茫月。

明艳一春芳意闹，眼底波翻，风外流莺巧。尘掩镜鸾慵对照，有谁惜取如花貌。　　旧侣钗环梦纵到，各自飞沉，各自伤怀抱。短雨残云情不了，眉山摺叠天知道。

忆王孙
帘波隔水动妆光，树老天低鸡子黄。啼梦骄花自短长，要思量，古月溶溶弄素珰。

谒金门
春去远，红褪绿芜庭院。院外清波扇影乱，芰荷香四面。　　风（日耎）昼长人倦，臂弱不胜斜脸。记向白蘋江上见，晴愁生泪线。

雨中花
败壁午禽啼美睡，树影合、凉阴满地。石腹泉飞，云根篴响，别有羲皇意。　　梦不散、相思江上醉。又商略、黄昏滋味。种秫天荒，莳花人老，冉冉愁云起。

清平乐　二首
苍山不语，人在山稜住。细味十香香篆古，零落几帘花雨。　　幽弦凄断青琴，年年病客孤衾。卖赋扶头无分，黄鹂死守红心。

愁云不解，人在行云外。一夕三星长百拜，障扇还羞风采。　　春无消息谁描，青环珠珮轻抛。未是无花怜见，见花转觉难饶。

水调歌头
长日画楼上，和泪惯笺天。对门花树，蝉响凄切故依然。不共美人游赏，尚想闲沤清兴，快泛五湖船。风雨镇如晦，野马走荒烟。　　事难料，情不灭，恨谁捐。昂藏抵掌如钜，野横大河前。未信惟公独健，且试推戈起舞，一笑断千缘。賸有兰成笔。与汝赋哀篇。

浣溪沙·穷侌凝闭，闷极成歌
做雨还阴幕四垂，青烟古柳袅残丝，风帘轻放晚禽啼。　　唤起别情余梦在，待邀明月诉天知，一秋无月得人宜。

柳梢青
梧井飞霜，螀啼败墄，月放寒芒。万窍号风，天留病叶，秋老何乡？　　十年日日愁望，负绣阁、波明脸芳。狂荡无归，床头有约，如此肝肠。

思远人
婉暗流年迟暮感，羞向碧空掷。疏花未老，荃桡江上，还对小楼篴。　　曲栏徙倚愁千结，泪点茜窗槅。待问讯玉关，暗尘生袖，荒鸡动行色。

夜行船·二首·郭介子（笃士）倚此调殊婉丽，余因继声。
春事瞢腾妨说起，斜阳屚、景光凄丽。燕子楼空，鞦韆院静，旧费伤秋心泪。　　走马驮金残画里，江篱乱、蓼花红醉。酒醒西风，月华如练，那更霜禽惊坠。

落日楼头风叶闹，寒威重、玉阑慵靠。坐尽残更，留闲半被，还见玉罏烟袅。　　侧院金镫羞月皎，歌尊倦、绣纬低笑。镜里流光，少年懽乐，秋梦多时难到。

归国遥·三首·拟花间
秋欲晚，高树冷云山半断。头白荻蘋江畔，片帆归缓缓。　　惆怅玉关人远，问花仾雪面。万一月圆相见，看伊量带眼。

秋欲晚，小阁单衾眠未惯。红瘦麝煤香篆，晓屏山四面。　　露重落桐风乱，髻鬟慵不绾。唳雁画桥东畔，别情偷泪弹。

秋欲晚，簷叶篱花相向烂。罗帐绣帏斜掩，透櫺红一线。　　早是欲归归孏，绿芜堂下满。说与芷兰微叹，梦长天不管。

好事近
秋老瘦千山，山外夕阳红活。魂断十年潮尾，况小楼明月。　　水沉犹自袅残香，细语古帘揭。惊听玉阶蛩韵，和乱丝从笛。

石州慢·甲戍九月，信步东津堤上，沙白草黄，寒水流碧。夹岸人家稠密，鸡犬之声隐约可闻。远处山容犹清能见骨。客怀幽郁，对此凄然欲涕也。和东山
水暯寒莎，山抱古城，人远天阔。平堤十里楼台，乱峤秋痕圆折。笼烟翠野，立尽几度西风，销魂痴想明珰雪。苦语记亭皋，近花朝芳节。　　舟发，烂桃鸳戏，瞑柳莺啼，那回初别。目（平）断经年，云雨歌尊愁绝。口脂香冷，绿鬓渐换新霜，重逢怕共双峰结。半面晚妆残，奈当时明月。

前调·怀人有梦，寄慨无方，再和东山。
古垒浮烟，丝雨弄寒，帘捲风阔。波娇鬓嫋年华，玉蕊羞同攀折。星移物换，看渐瘦损围腰，明朝知是风还雪。千浪早流红，奈狂情难节。　　花发，酒船箫鼓，曲院歌镫，暗伤（禹隹）别。牙板停裁，过耳猿砧凄绝。密期还恠，未共玅笑鸳衾，新来底事肠千结。梦破一江天，又窥人东月。

天香
败叶鸣廊，荒禽唳野，深沉绿窗懽少。雨弄苍烟，山浮黄月，意味青鹃能道。香魂缥缈，来梦破、十年凄抱。容易春慵酒困，鸳鸯卅六（平）颠倒。　　因思后堂俊俏，鬓云鬆、臂痕红小。辛苦兰馨未款，客程边擢，肯似珠歌翠笑。乍相遇、还（禹隹）莫相恼，倚枕瞢腾，霜空顿晓。

尉迟杯·拉因迪勳招饮乐珍楼，戴月归来，意有所会，因作。
樊楼上，共客里、流恨十年往。斜桥绮陌看花，花落夕阳孤唱。昬钟矮院，空涩冷、冰弦倩谁赏？念豪情、万里风沙，绾愁霜鬓千丈。　　明知不醉无归，听咽徴吟商，背面惆怅。薄倖才名误赢得，漫料理、衫尘肮脏。开帘望、家家彩壁，暯枫岸、渔灯笛语响。好江天、久少人行，梦魂多恐痴妄。

望湘人·李冰若远贻宋词十九首、饮虹曲五种，赋此报谢并简卢冀野。
怕商音短气，尊酒动愁，海天沉梦千里。野勒苍烟，櫂迷远水，念旧有时私倚。螙墨重镌，爨桐新引，芳蘅遥寄。尽高木、截竹吹云，谱入伤秋心泪。　　应自风流未坠，奈龙华缥缈，不成回睇。写骚郁无端，恨满断香零翠。狂飇那管，玉楼昬醉，早觉花深无地。莫问讯、十载南荒，但看人间何世。

帝台春
郊原极目，晴空涌初旭。翠髻岭云，酒斾红墙，撩人新沐。雨歇娇禽隔岸滑，似呼唤、布帆归速。渐黄昏，瞑色高楼，教怜幽独。　　期未卜，愁暗伏。待剪烛，引春醁。料为我厌厌，月明私倚，溅泪画阑干曲。与说相思雁路远，苦忆酣眠丽景促。且凭仗东风，为吹花分绿。

南浦·岁暮有寄，用鲁逸仲体。
差红怨碧，又因循、闲梦阁寒塘。空说秋悲无分，衫鬓点尘霜。记否昨宵杯酒，坐天明、苦泪涴凄香。正短堤嘶马，瘦桥盘雾，前路共苍茫。　　便到园林绣簇，语东风、帘燕忒难量。影落沧波归舸，凭寄早梅芳。谁耐废堂愁对，听黄昏、腊鼓唤椒觞。料暮云修竹，有人憔悴望还乡。

二郞神
镜波凝瘦，又放过、一帘愁入。渐待渡人喧，倚梅笛紧，冻雀还垂倦睫。梦断钗钿惊风雨，做半夜、残妆凄泣。空指冷玉笙，心随流水，定谁怜惜。　　犹忆趁时歌笑，偷抛刀尺。缓缓领芳归，隔年春好，多恐消魂未得。沈韵宿烟，画墙颓影，长负中仙词笔。休竚立，废麓斜阳，自照岁华非昔。

剑器近·题背面美人竹石图
岁华晚，念挂席、沧波人远。弃捐怕同秋扇，暗悲叹。　　画堂畔，枉几度、鶧哥恠唤。鸳衾不成浓暖，卷帘看。　　凄怨。石苔蛩语乱。？暾悄步，又瘦倚、翠竹教天管。湘弦弹泪到幽泉，纵江月肯明，旧时归雁谁见。黛眉深浅。试一回头，应有离魂寸断。梦中颜色空依恋。

大酺·为吴君懋题彊村先生遗墨，时甲戍十二月，先生下世三年矣
想一生心，千秋业，终古晴空初旭。虫禽惊绝响，賸辽天孤鸖，响振林木。半死梧桐，不堪徒倚，霜重风骄人独。吟怀看销尽，怪频惊春梦，误传邻曲。更怀远伤高，怨红啼翠，泪花纷触。　　栖迟穷海角，断肠事、空抱凄香宿。肯记省、兰情水盼，玉宇琼楼，锦书催、醉眠还熟。且向痴儿说，恁了却、百年歌哭。念头白，深灯屋。宫调珍付，多恐哀丝危促。古芬忍临夜读。

高阳台·潮安除夜和韩子畊
张綵瞒愁，烧船送鬼，番番作弄春心。一夜华灯，顿忘几日沉阴。伤情不耐逢人笑，怕逢人、长笑愁侵。尽杯尊、掉臂模街，也作狂吟。　　香栏粉市知多少，看红裳绿鬓，佩玉盘金。回首棠梨，十分清瘦谁禁。当年已自消魂甚，误佳期、何况而今。莫重临，澹月疏花，后夜园林。


 
卷二

鹧鸪天·二首·乙亥二月积雨初晴，胶柏街楼居作
积雨春昏气不舒，劣晴云浪散天衢。幽禽啼日还思乳，老树临楼渐着鬚。　　花市远，酒盃疏，为谁辛苦此城居。未须长作还家梦，春草池塘待种鱼。

旧梦和灯阁浅塘，山城二月始闻香。舟依曲岸初牵缆，风送流花不过（土廧）。　　春未老，景成伤，暗持心愿语玄苍。昏沉排日难消遣，何似年时坐夕阳。

庆宫春·乙亥三月
层翠浮空，簇红拖水，好春野醉谁约？宵梦轻回，重门紧闭，恼人啼鸟不觉。断桥风柳，似窥惯、冰帘绣幕。商量归去，揉碎蛮笺，转怜虚诺。　　几年倦赋清明，满眼凄香，怨怀无讬。阴晴难问，登临费泪，可怪人情凉薄。笑桃心愿，早分付、闲云野鹤。斜阳红滑，还傍粧楼，雨花飘落。

翠楼吟·乙亥清明前三日写寄黄叶
画舸清波，垂杨院落，欢盟俊游何许。扶娇春力輭，笑轻薄轻离轻聚。东风无主，任剗地流红，还招天妒。都尘土，嫁桃昬杏，燕莺休诉。　　最苦，过翼年光，算借云留月，玉箫迟暮。清明羞梦到，又惊见穿帘花雨。遥峰眉妩，问脉脉青鬟，斜阳前路。消魂误，倚阑何计，不如归去。

祝英台近·潮安清明
纸烧山，人种柳，花湿市楼酒。细雨纷纷，还是去年候。平桥流水何穷，绣韉行处，谷风起、暗香轻逗。　　漫回首，谁念客鬓星星，长日敛眉秀。哭祭无门，凄绝春阴厚。年年红泪成缸，草根肥了，试问讯、下泉知否。

淡黄柳
云昏草湿，江国繁英泣。燕怨酣春人寂寂。梦破十年雨屋，幽愫青光倩谁惜？　　问踪迹，蛮孃笑行色。补天手，女娲石。算华亭鹤唳今犹昔。怕上危楼，更愁春去，帘下闲沉琥珀。

卜算子慢·北郭感春写寄李冰若，与冰若别十年矣
江梅掩瘦，园菜放肥，断续燕莺歌舞。记得前春，俊赏喜无风雨。向峨鬟、马水车龙渡。共指点、珠街绣户，还听柳岸痴语。　　历历懽悰误。算杜曲看花，谢池吟絮。梦阁天香，谁念鬓边人去。问兴亡、何况斜阳暮。賸赋笔、高寒私写，寄十年离侣。

长亭怨慢·乙亥三月初八日，大水冲城，往还阻绝，夜复风雨交作，因篝灯倚此
甚一片、春声凄异。做就春昬，更催眠起。静掩梨门，寸肠谁惯，舞杨系。战簷风马，帘隙过、千红泪。燕子旧归来，曾细说、江山如此。　　何计，任天胷吸吐，万丈鬓尘难洗。无题赋了，诗浅约、闲游闲醉。梦怕到、少日清狂，况淒绝、年来风味。賸残柝孤檠，明媚瓶花痴对。

渡江云·捡旧簏得丙寅清明同冰若游广州北郭词，惜别伤时，百感奔赴，即成一解寄冰若真茹
嬉春人易老，记浇怨结，种柳乱鸣莺。古城疏酒琖，短白长红，浥露豔栏櫺。遥峰剑矗，渐散入、云浪千层。还暗摇、隔（土廧）鞭影，旧梦怕全醒。　　无情，珠船围翠，荔渚烹香，换客里孤迥。谁忍觅、词仙歌谱，分付旗亭。通辞惯见天欺笑，奈五湖、三岛平生。休怅惘，明年预约花舲。

虞美人·二首·暑中雨晴不定，闷人欲死，不得不言
深烟小雨湘帘静，闲病猜无应。笑桃将梦不曾醒，商略共谁系取旧金铃。　　鬓华（女蔺）向人前说，镜里花难折。飞云片片过横塘，点逗秋情无路问斜阳。

轻罗团扇倩谁惜，泪滴江头碧。扶花人去绿阴浓，长日恹恹做雨转无风。　　芭蕉叶卷莲心苦，别院苔钱古。不成惆怅倚雕阑，昐到晚蝉消息觉微寒。

永遇乐·仲琴丈属题陈恭甫旧藏武梁石刻
灵剑飞霜，冤禽啣石，遗恨江表。黄土丹花，青闺红泪，鬼母腾空啸。白衣豪送，头颅轻掷，感慨悲歌燕赵。自当年、天留祸水，那关匕椎颠倒。　　愁云万叠，伤心重见，休问舞阳图貌。梁燕巢林，仙娥荷担（用《通鉴·宋纪》），说与旁人笑。古今一梦，山河睡去，裂肚斩袍谁弔。试呼唤、英雄画里，听吟变调。

蜨恋花·六首
谁耐芸窗挑绣线，秀靥轻脣，活泼兜香（佀去掉单人旁＋完）。日日嫣逢如乍见，伤情不在蓬山远。　　说起相思眉翠敛，心上天涯，妬煞千娇面。嫁与东风浑未肯，春红惯琢愁肠断。

落日倦吟归宴后，醉困兰坣，一点灯如豆。自卸浓粧羞腿手，愁鬆谱出眉峰秀。　　倩影模糊眠起柳，比佀个侬，绰约临风袖。花下冝嗔翻病丑，红蚕身世教怜又。

爱月眠迟风叶闹，风外笙箫，来伴流莺巧。罢唱闲情翻暗恼，依稀千蝶寻芳草。　　记嚼红冰偎翠葆，待语还休，指向双鸳笑。賸抱凄香和梦搅，宵长宵短天知道。

树树西风动地起，过了黄昬，闷闷和衣睡。绣帐单衾慵料理，枕痕线线红生臂。　　眼角无端垂粉泪，愁极春浓，好梦知谁是。又听寒阶鸣络纬，觉来人远天如水。

小拨檀槽烟篆瘦，换上棉衣，肖影销凝久。鸿雁不来风信溜，当年虚种双红豆。　　肯復推辞花下酒，此度重逢，死把芳心守。容易朱颜吹水皱，忆君千里君知否。

休唱桐花栖小凤，冷涩珡弦，旧是凄凉种。残楮江城风雨重，看潮心愿谁曾懂。　　千叶云衣勤护送，底事干卿，长作痴憨梦。日日相思无半缝，不辞日日相思痛。

应天长·廿四年七月十七日同龙榆生李冰若茗（左讠右上氏右下口）真茹别墅，时将有湖上之游
深荷澹柳，朱瓦翠檐，川原楼观纷触。俊侣茗谈幽阁，阴阴暎衫绿。风来去，蝉断续。动万里、劳生歌哭。笑行子，十载逢迎，暗恨空筑。　　梁燕久巢林，小扇轻罗，休省旧芬馥。佀海舞红都落，凭谁赋鹏鵩。湖边路，容问卜。泛一棹、酒波阑曲。奈争向，千古牛山，痛泪相属。

翠楼吟·乙亥新秋登清凉山扫叶楼
石磴嘘凉，楼风扫叶，当年隐仙何许（楼为龚半千隐处）。官杨摇乱绿，有迎客翩翾灵羽。莫愁延竚。问万劫亰华，香车谁驻。荒庵古，梦深恩怨，故宫零谱。　　寄语，拖帚残僧，漫暗伤亡国，旧城东路。夕阳无限好，伴无恙年年玄武。羞花颦雨。算换得人怜，还招天妬。归程误，望昬双眼，白云来去。

澹黄柳·廿四年七月廿二日侍斠玄夫子游后湖，时四山淡漠，一雨霏微，景光凄绝
飘丝雨急，颓堞台城泣。澹柳依人长悒悒。倦听邻娃笑篴，还向千荷棹船入。　　蒋山色。封云鬓边立。访幽胜，几裠屐。算金陵杰踞今犹昔。细唤春归，放将愁过，恐胡夷认得。

水龙吟·得夏瞿禅病讯，倚此慰问兼抒近褱，用瞿禅秦望山席上韵
午禽啼梦危楼，不成西笑还轻凭。素心人远，山门深闭，鬼车惊听。八表同错，一丘未老，嵇褱谁咏。恠岩堂死守，桑田坐阅，长痴望，东风醒。　　瘴海侌晴无定，荡吴魂、网梢松顶。绣春待款，登临费泪，镜华流暝。局外承平，人间游戏，偶然乘兴。漫连环索解，薲渔残谱，付红涛打。（薛据登秦望山诗：南登秦望山，极目大海空。朝阳半荡漾，晃若天水红。）
按：薛据登秦望山诗，第四句应作晃朗天水红。

燕山亭·书感分寄榆生羊石瞿禅杭州，时廿四年十一月
空外哀笳，吹落冻禽，暝色旋笼高树。待指斗牛，与说开天，一觉前宵风雨。（忄叅）碧楼台，问经碎、秋魂知否。迟暮。长梦涩关榆，教儿闲谱（刘后村：生怕客谈榆塞事，且教儿诵花间集）。　　须信掩泪孤吟，误几度凭阑，片帆南浦。腰肢瘦了，翠斝携归，知它舞杨谁妬。万一回头，看海水、横飞天宇。休诉，离雁共、夕阳凄苦。

凄凉犯·沙洲凤凰台，为潮中名胜。緜历千年，游人不绝。余久客凤城，不以为意也。顷闻有改建之议，乃鼓兴一履。其地荒烟蔓草，断瓦颓垣，已不胜其凄黯矣。越日以白石此调谱之
脱枫冷荻，梭船外、沙明石老风急。瘦波堕影，苍茫四顾，自怜筋力。心长地窄，更啼树寒鸦向夕。待留题、凄然泪落，零梦渺天北。　　台以山名凤（洪斌题台柱：台以山名凤，江因人姓韩），凤去台空，暮山愁碧。十千美酒，醉春魂、几劳裠屐。不恨生迟，恨辜负当年词笔。怕重来、换尽旧主，认未得。

虞美人
荒庭红叶谁还扫，恨逐漂春老。剑花和雪艳郊畿，又听百虫凄语马频嘶。　　业残铭碣寒鸦紧，烟月千家冷。笺天何意博痴顽，梦破十年哀乐气如山。

齐天乐·丙子首春有褱榆生广州
十年心迹寒鸦外，客途又逢春晓。旧赏疏慵，新潮起伏，羞卜阴夝花鸟。蛮孃惯笑。任肠断歌戡，赋残愁照。讳说荒寒，夜窗私勘梦亰稾。　　高丘无女自昔。酒醒天路远，流恨多少。预约闲舠，封题泪墨，谁识辛酸坡老。青睛誉早。仗疏凿词源，漫伤怀抱。望涩南云，近来和雁杳。

花心动·有忆
说与东风，渺天涯，谁护个侬娟秀。斗艳岩腰，罨绿江脣，几度醉春晴昼。短长何限闲莺燕，空恼乱、十年诗酒。賸零梦，银笙晓响，凤鞋宵逗。　　未信娇波浪溜。看香影华鬓，断肠嗟又。泥笑帏边，羞涩娘前，倘记此情归否。怨（禹隹）不待秋潮起，黄昏雨、清明前后。茜窗外、棠梨替人泪透。

木兰花慢·春光明媚，不成薄游，坐忆游踪，惟客秋勾留湖上五日冣乐，即赋此解，寄瞿禅泳先杭州，用遗山孟津官舍韵
际春光澹荡，忽回梦，过杭州。正高柳层层，圆荷柄柄，湖上清游。谁收，薲渔豔唱，趁行云都幻作（禹隹）愁。裠屐招邀甚处，莺花历乱江头。　　休休难唤旧风流，空典鹔鹴裘。看万翠封庵，千红障艇，结想前秋（潮州城东，韩山西之湖，湖上山中多古庙）。闲沤，倘来问讯，道家山念破怕迟留。烟水凄迷肠断，斜阳犹恋南楼。

玉楼春
高楼初过春寒重，素杏绯桃相向宠。曲池处处卧文鸳，綵蝶翩翩飞紫鞚。　　闲愁久怕花侌弄，何况连宵多好梦。东风倘是恋花娇，日日不劳亲手种。

鹧鸪天·题王显诏画册，显诏兼精音乐
一角山楼夕照残迟，温黁歌板燕莺知。泣花屏镜惊秋瘦，碎楮江城入梦痴。　　盘月悄，柳烟低，微波何处讬通辞。虚堂网得春魂住，始悔当年学画眉。

前调·丙子夏旅居广州，邵潭秋（祖平）亦因事南下，客里相逢，□谈至快，别后赋此卻寄，兼简王秘书守诒东山
（女蔺）薄羁魂不耐刓，倩谁为解百连环。十年草阁伤孤寄，一夕风涛彻九关。　　流月照，别人还，凭将燕子报东山。酒醒荔渚珠船上，领得南荒几日闲。

一萼红·秋老风高，緐声激耳，山楼坐对，情见乎词。丙子重九前三日
苦秋吟，甚凉螀抱恨，篱角引疏砧。剪径风骄，题红叶瘦，云水何限冥沉。镇消领、荒城岁月，怅落日、腥雨万家深。点翠楼台，庆平歌鼓，欢梦贪寻。　　空惹客愁千里，又涛翻岛外，斾触天心。门掩灯昬，山空玉碎，零泪凄弔冤禽。漫回首、东华坠蹟，鬓花老、颓垒废孤斟。趁约重阳到时，恣意登临。

醉蓬莱·丁丑首春归故山，和中仙
倚环谿林野，乱雀烟啼，杂花香散。鬓影（禹隹）（禹隹），指行云归晚。筍壁埋红，凤岗凝翠，嗤点凭高眼。一十年来（余旅居十年，始一还乡），万千愁拥，芳怀都（女蔺）。　　梦醒东茔，不成西笑，片月孤悬，艳魂谁揽。报答春华，吟望关河远。俊侣箫腔，水楼眉谱，换几声金雁。偶篴生还，废池乔木，看人凄黯。

天香·丁丑新秋为陈廖士题单云阁图
玉蕊浮雕，空王浪说，痴肥恼乱人意。梦擣龙鳞，携归湖草，不信孤根无寄。排云顾了，谁省识、哀絃激指。愁抱秋衣自忍，时时夜深惊起。　　依回露凉似水，碎秋魂、瘦红飘坠。何限故宫明月，故年心泪。一字筹边未试。算流恨、江山縂词费。半幅生绡，相看甚世。

被花恼·和紫霞翁自度腔
朦胧月影透疏櫺，情切易伤清晓。暗祓闲愁去多少。闻根不断，邻（土廧）有意，喘促妨惊觉。盟白水，指星期，醉魂何限成凄照。　　孤了护花心，桃杏无端嫁秋草。添香倚枕，笑燕凭肩，韵味几曾到。想腰肢瘦损过年年，怕回首、天涯縂烦恼。约略记，泪湿鸳衾人自老。

凤栖梧·三首
云鸖无踪春去远，寻梦兰阶，星月朦胧见。何限秋魂千百剪，人生长愿为情骗。　　嫁与东风花未肯，一霎西风，飘泪成凄怨。似惜华年随断梗，芸窗日夕思量遍。

大错铸成谁肯顾，愿结来生，拼把今生误。万里风涛吹梦去，铁船水鸟看争渡。　　醒觉廔头花着露，依样冰鸾，凄照成今古。待诉人前差一语，斜阳立尽千千苦。

始信年来情绪恶，只为情专，错恠人情薄。百草千花无住着，思量何事苦（禹隹）（上宀下索）。　　入梦频惊香豔约，劝说番番，翻自怜虚诺。卖断风流春有脚，休从围带看消削。

定风波
身世花飘不定风，多年秋病畏秋虫。隔岁欢期留臂印，谁信，依然愁坐夕阳红。　　未必伊州成错舞，辛苦，去来心力雨声中。撼局猧儿天不管，休叹，等闲哀乐负芳容。

湘月·题林青萍母魏氏夜纺图
寒灯瘦影，更车声轧轧，为谁辛苦。梦破卅年恩爱重，忍此孤雏无据。画荻伤根，和丸蕴泪，心事纱机诉。佩环何限，笑他世上儿女。　　长自眉黛青青，放情游冶，一觉惊风雨。多少肝肠酸裂久，只手支撑门户。大地渊沉，妖星昼烂，留得生绡古。精灵不爽，故人郑重供护。 


卷三

高阳台·病眼迷糊，若有所触，即就床沿书此，（上宀下索）解人不易得也
灵鹊欹（土廧），春芳逝水，梨云梦远谁知。笑浅颦深，重门依约蛾眉。穿帘旧识双飞燕，渺天涯、似醒还痴。算输伊、片云幽懽，怎了心期。　　占人怀抱知多少，甚长愁短病，断藕连丝。小阁迴廊，夜深恩怨曾题。伶俜自忍风埃老，奈消魂、一晌难支。莫相思、何处楼高，烟月凄迷。

前调·丹铭师命题王忘庵花卉图卷
倚槛风骄，笺天语涩，飞光暗触情潮。骨瘦神寒，拜花心愿迢迢。山塘七里经行处，賸迷离、烟雨前朝。掩重门、淡月梨花，清魄谁描。　　应无人问春深浅，甚衙蜂梦蝶，不上轻绡。清白承平，酧它酒甕诗瓢。侯门宾客休嗤点，写相思、一寸难饶。肯年年、草怨红心，韵咽秋涛。

徴招·枫谿寄食，倏又经年，好梦成烟，凄怀在水，感今念旧，不知涕之何从也。书寄吴辛旨（三立）梧州
断肠难约凭高眼，离情豔阳西路。啼鴂又声声，向无人行处。春心闲未许，短长梦、梦燕帘莺户。蠹墨羞花，俊游欺老，恨愁谁诉。　　归去碧波深，当楼月、依前笑人轻误。鬓影看离离，况番番风雨。天涯迷倦旅，賸一片、秋魂无主。待分付，悽调哀丝，怕水边吟侣。

菩萨蛮
轻鬟翠鬋妨经眼，闲猜病酒清深院。何事苦伤情，无花不负卿。　　春情还自耐，做泪空成海。错怪倚阑干，夕阳山外山。

娇云日日笼轻雾，沉沉消息堂堂去。一日百思量，思量总断肠。　　残宵花下睡，心似秋星碎。不敢怨春归，闲花四散飞。

此生誓作当门柳，鹃啼鹊噪难消受。化石砌花阶，量伊寸寸鞋。　　憨痴还胆怯，空领消魂牒。未信肯怜才，玉兰亲手栽。

平生只惯愁人恼，新来翻学痴人笑。笑恼两难凭，心涛日夜鸣。　　枕边私语密，却忆花边屐。去住不须论，知他几断魂。

三姝媚·送人之广右
听鹃心事苦，更楼头狂飙，乱飞红雨。惯自飘零，洒泪珠千斛，待留谁住。倚遍危阑，共销黯、河山今古。拼却相思，选梦炊香，剧怜前度。　　长是风波横阻，几誓水盟山，夕阳无语。一觉年华，笑楚兰身世，肯伤迟暮。飒爽英姿，占此日、扬舲神宇。只恐归期难定，庾郎老去。

玲珑四犯·廿四年七月，余自沪之杭访夏瞿禅教授于秦望山，因与纵游湖上，忽忽周三年矣，大好湖山已非复我有。余寄食枫里，瞿禅亦避地瞿溪。寇氛载途，清懽难再。月夜怀思凄然欲涕。因倣白石旧谱倚此寄瞿禅
玉殿啸狐，宫花围屐，江南哀赋无地。乱山腾野火，故国浮新垒。相看月明泪洗。惜分飞、寸心千里。泛海迷槎，叩阍无路，孤剑向谁是。　　天涯夜凉如水，想幽单万感，骚怨难寄。敛愁随客坐，唤篴当楼倚。芳华尽捲狂涛去，漫追忆、风流前事。闻说起，湖山在、弓刀影里。

采桑子
高楼一夕秋风紧，写影苍烟，语梦凉蝉，吹老寒花又一年。　　镜心未许朱颜驻，栏角床沿，（女蔺）起无眠，不是相思不问天。

秋宵吟·秋感，用白石自制曲。白石此调，宋元人无继声，盖双拽头也。戈顺卿谓须用上声押，刘子庚谓末句必平入平入去去上，今依之
鬓稜花，院落酒，晚雨凉生高柳。凭阑望、惯念乱伤离，旧人归后。　　泪波深，好梦诱，倦客多年搔首。攀天去、正大月沈宵，戾星窥牖。　　肯悔疏狂，自矮阁、昬钟坐守。醉春笼幔，选席留灯，豔意倩谁受。江国秋风陡，万绿惊红，芳讯滞久。甚楼头、抵死相思，还擪长笛带恨剖。

月下笛·六月十五日，夜漏三响，香梦出床，四顾阒然，因移坐阶前绿荫下，皓月当空，暑气顿失，篱根乱蛩，声声如诉怀抱，惜无素心人来共酌酒，一领此幽凄况味也
伴月楼阴，凉飔净扫，片时烦暑。纤云自度，出（土廧）蛩、乱啼诉。琵琶未解相思调，已微荡、秋魂几缕。算玉山醉倒，情长情短，一例尘土。　　何苦，难忘处，有惹梦香盟，背人酸语。笼花坐石，镜空清媚如许。天涯同是飘零惯，倩谁问、烟程雁路。抱幽恨，悄向双星拜，谩恁轻负。

长亭怨慢·将（禹隹）潮安，赋赠饯别诸友
算谙尽、十年风露。世海茫茫，别程何许。挂眼苍云，去来如笑乱蝉诉。夕阳高柳，分一半、天涯树。画角又声声，蓦起落、哀禽无数（时各地难民来潮者众）。　　凝佇，早心肝杂碎，梦破故家禾黍。青袍误老，忍重觅、玉娇华步。便月影、豔照歌尊，待它日、看谁豪举。怕容易飘零，休唱渭城朝雨。

法曲献仙音·枫谿（得去彳）蒙盦书词赋报
荒麓啼鸦，小帘调药，哀笳惊度。望极云横，櫂迷香散，骚兰怨深谁诉。看瘦抱，残更雨，扶愁趁危柱。　　水边路，想当日、醉花狂酒，歌啸地、天许以春相付。好梦逐年空，问风流、王谢何处。谩惜芳期，认巢痕、莺燕多误（时已不少伪组织）。慰诗情无恙，賸忆长安儿女。

玉楼春·香港作
当年约共緐华住，怕向空山眠夜雨。悄携幽梦渡香云，不道离情今更苦。　　环环日夕鱼龙舞（香港有上中西环），媚态千方花万树。隔江还见一痕青，待觅玲珑何处去。

浣溪沙
昨梦迷（禹隹）欲化烟，分明眼底异春妍。颠风簸雨又今年。　　不忍抬头看一笑，闲从碎语悟双肩。误人何限得人怜。

齐天乐·国难日深，客愁如织，孤愤酸情，盖有长言之而犹不足者。香港作
海天风日波涛壮，凭将劫灰磨洗。去国陈辞，横戈跃马，眼底英豪余几？风怀老矣。听商女琵琶，隔江犹是。杯酒长空，望深到处腾光气。　　东华事随逝水。梦骄天路远，愁恨谁寄。红雨迷春，娇花拥月，多少前游佳丽。消残痛泪。忍重觅秋魂，鬼歌声里。怅断关河，倚楼中夜起。

锁阳台·蒙安自沪上寄声存问，赋此报（左讠中身右矢），兼抒近怀。征尘未浣，仆御在门，命笔黯然不自知其言之掩抑也
零雀闚簷，孤花倒水，瘴深衣被罏薰。高飇一派，四合暮天云。十载衫尘未浣，寒光起、边马嘶墩。归来又，楼空燕去，费泪与何人？　　清游经乱阁，涩残琴桉，悽冷鹃春。况引歌呼酒，飞动吴门（蒙盦来书谓与大厂等日课一词，极文酒之乐）。转眼东风无赖，多少恨，（禹隹）笛黄昏。沉沉夜，休教梦醒，天远断知闻。

台城路·为黄丽贞女弟题其母氏遗象。丽贞孤苦零丁，依母长，养以至于成人。卜居潮州西湖虹桥东畔。客秋其母病故，丽贞犹掌汕头聿怀中学也。清明后三日，余将有滇蜀之游，途次枫溪，丽贞奉母像乞题，率成此解归之。已卯二月
疏帘不隔湖山影，流空夕阳无语。草变红心，波沉痛泪，寸裂肝肠谁诉。懽悰怕数。又花月歌斟，春明前路。风竹潇潇，夜乌啼澈欞边树。　　随孃今向甚处。儿时门巷里，饫闻清誉。巾帼须眉，辛勤鞠育，百年世事如许。哀丝漫谱。賸一掬心魂，瓣香残炷。肯复归来，看人千万苦。

虞美人·二首·旅食澂江，生意垂尽，中怀凄郁难已于言，已卯端午前三日
芳洲不蘸娉婷影，花月成凄冷。镜稜山黛未须描，旧见氤氲心字已全消。　　关情一往教无寐，忍费凭高泪。十年肠断为红箫，依是粉香飘梦短长潮。

多情真与天同老，别泪红难扫。不堪香梦熨金堤，长伴百虫凄澈五更鸡。　　珠帘画阁年时路，赚得柔魂住。簪花坐赏已难凭，漫向满城风絮惜余春。

齐天乐·罗元一（香林）教授兄（上宀下索）题手册，走笔成此。遭世乱离，寸情天远，不觉其言之凄异矣
玉箫吹断南州雁，清盟俊游何地。海国涛翻，山城绿绕，梦醒月明千里。吟怀似水。又一片边声，怨红啼翠。绝徼相看，醉魂孤剑向谁是。　　长安西笑尚隔，古香零乱处，门巷空记。点勘丛残，激凉琴筑（元一精考古，余学诗词），别有风云生指。雄心未死。肯泪渍青袍，恨题宫纸。预约荒鸡，浩歌中夜起。

壶中天慢·兵火连天，乡音沈滞，分寄渝沪诸友
连年烽火，共飘零万里，乡心緜邈。废社丛祠青白叠，与守春魂一角。鲗墨慵镌，痴云自笑，情事城乌觉。瀑梁飞溅，酿愁如海谁捉。　　肯信十载词场，听歌呼酒，转眼都无着。甚日收亰灵气迸，归管故山猿鸖。咽月凉箫，倚天长剑，去住真难碻（时友人约余赴渝）。前途珍重，壮褱未许消削。

菩萨蛮二首
铜床绣被萧寥夜，娇嗔昵笑妆初卸。不解略嫌猜，开窗引月来。　　三星长自拜，肯把青春买。等待几多时，拂尘明镜知。

桐阴石櫈听蛩永，中天漏月迷双影。纤指托香顋，绿云两道开。　　含差还却顾，脉脉眉能语。苦忆少年狂，痴期留薄妆。

卜算子
云水脸边明，柳鸟风前语。乍觉伤情楚楚花，又浥疏疏雨。　　摇落向谁怜，立尽斜阳路。塞北江南浑是愁，那更山深处。

庆清朝慢·抚仙湖
泻水天低，量愁海阔，山根齧断还连。空濛拨濯，遨游何处飞仙。比似练湖西子，鸣潮未许簇花钿。朝暾起，露风点荡，玉宇青烟（闻晨起望湖中，有楼阁矗立数十丈，殆海市蜃楼类也）。　　谁种几行穉柳，怅舞裠零落，做弄春妍。亭台小筑，何时容我闲眠。浴水鸳鸯乍并，笑桃人觅酒家船。销凝久，眼昬雁外，与到鸥边。

琐窗寒·八月十三夜澂江坐雨
水涨螺鬟，花沈酒阁，斗城孤旅。秋空待老，瘴雾羃云飞吐。伴残灯、三更四更，搅情万谷风环语。念红蕉翠裂，故园难认，放怀何许。　　休诉，消魂路，有劫后寃禽，怨深金鼓。相思错铸，更好月圆谁住。办归艎、双鬓尚青，夕阳坐怯眠夜雨。试明朝、起看湖山，与结潇湘谱。

水调歌头·澂江中秋，不雨不月，只寒风凄紧，万籁萧骚而已。客中对此难乎其为怀也，偶忆坡公明月几时有词，遂成一解
山月转难吐，寒力厉严冬。世间多少儿女，怅望玉楼中。不为娇羞却步，似恐密云作雨，归去竟无踪。直向天阍叩，环珮响乘风。　　飘然下，如乍见，又朦胧。何曾对影，相视一笑万缘空。纵是多情圆照，旧日尊前人老，乐事与谁同。但睡无复问，海宇正洶洶。

踏沙行
侧院梭飞，荒陂柳袅，月痕风片山前道。经时飘落断魂香，花忙如蝶知多少。　　浊酒瞒愁，昬灯伴老，残宵记曲添秋稾。未须苦忆到鹃春，怨晴颦雨羞红笑。

霜叶飞·澂江重九
异乡长苦清怀渺，霜风吹老边树。冷红千片下寒塘，妆晚棠梨雨。已一觉、伤春未许，登高何意悲今古。賸旧约疏狂，断梦入、孤楼借酒，换宫移羽。　　休道马足能骄，年华无恙，久客难旷延佇。万山深处锁吟魂，那更山深去。早百曲、抽揆乱绪，关天心事天无语。镇画角、声声紧，来岁重阳，看谁愁赋。

蝶恋花·四首
几度相思慵借问，落拓青衫，旧为寻诗困。梦觉柔肠刚一寸，奈他千万（禹隹）愁恨。　　眼底落红纷阵阵，无据前欢，后约知谁分。又是一年芳意尽，人间何地埋孤愤。

一觉娇娥如中酒，好梦无多，肯惜朱颜瘦。清泪浥残双袖透，飘萧只看当门柳。　　不信情多长病醜，如此人生，早自天难咒。得意春波还起皱，休辞日日思量久。

日日伤秋如梦里，长夜如年，月色还如水。如水流年风浪起，飘零滋味谁曾试。　　去也不成归计未，待展银笺，中有凄深泪。独掩疏櫺欹枕睡，分明眼底殷红碎。

如约新愁生碧树，莺燕园林，商略黄昬住。双枕隔纱听夜雨，娇多意涩知何处。　　记得旧分和泪语，比似飘萍，吹散还吹聚。烟水重重芳梦阻，而今始觉多情误。

减字木兰花
低佪不语，楼外孤蟾心上雨。入梦凄清，如听冰车铁马声。　　山程水驿，转徙三年无气力。万一重逢，壮调何人唱大风。

更漏子
夜风清，山月朗，花影帘衣微荡。欹独枕，听邻娃，远人心在家。　　笑相迓，妆轻卸，几度幽怀如画。寻好梦，忽颦眉，此情天岂知。

菩萨蛮·二首
长眉秀口垂青鬋，交行促坐香肌颤。更静石阑斜，清风挑臂纱。　　玉珰缄翠札，情往还如答。半被待炉熏，虫声隔院闻。

绿杨花外掀风起，马嘶芳草人千里。春在小红（土廧），荼蘼一架香。　　垂帘遮不住，旧是消魂处。几日不归来，荒山黄叶飞。

清波引·游澂江凤山，山在北门外，翠竹参天，花树四出，结庵其间，为澂江名胜。庵前凭眺，则抚仙湖、金莲山及其他小小村落，一一在眼帘中，使人依依殆不肯去。余自晨往，傍晚始归。归途遇雨，衣履尽湿。入夜月色皎然，倚栏怅望，犹耿耿于怀。念斯游之不可数觏也，因篝灯赋此
野云生抱。荡空翠、竹风曼埽。冷漪迴照，绿螺映天晓。客路梦春远，渐恐秋深人老。断无歌扇招携，遣闲日、试舒啸。　　芳踪去杳，□疏影、吟袖暗绕。粉梢娟好，者青鬓谁料。潇潇共愁听，蓦记昏黄凄调。但有清夜花魂，伴他啼鸟。

探春慢·山城坐守，云物皆秋，触绪成歌，渺兮予怀。依白石声韵
栖老岩腰，望空雁翼，荒荒云气笼野。落叶明河，斜阳孤峤，肥健来帆去马。凉梦和灯远，换千积、骚心难写。镜鸾凄舞冰丝，巧啼蛩阵如（左讠右上氏右下口）。　　欺貌风尘黯久，知奏断绿琴，香艳谁把。醉墨狂题，红绡轻□，恼乱十洲娇冶。休恐鼍蛟觉，但记省、银涛高下。冻结秋深，年涯销惯长夜。

念奴娇·送郑国基之任南洋
电轮飇起，看长空、杯酒放愁何地。汝自鱼龙工变化，我已鬓星星矣。幽恨难埋，才名多误，大梦真儿戏。青山如笑，狂歌飞上天际。　　那得无限风流，舞裠游屐，蹴踏緐华碎。百万香鬟齐下拜，一别可堪重记。（忄叅）极人寰，劫余身世，孰洒伤离泪。未须魂断，十年霜刃初试。 


 
卷四

莺啼序·冰若客死渝中，余既为诗哭之，忽忽近半年矣。顷者整比旧稾，触拨前尘，叹逝伤离，益难自已。因复倚觉翁此曲以永余哀。庚辰天穿节后五日
遥情趁春乱飐，荡烟鬟雾水。酒醒后、鶗鴂声声，似约悲往伤逝。戍笳动、高楼（忄叅）结，边空滚滚腾秋气。怅风流，一暝随尘，顿惊何世。　　莫问当年，醉醆露顶，放珠桥豔埭。夜阑听、邻曲凄凉，断云飞绕潮尾。买娇嗔、临流散发，更商略、天涯滋味。浣冰绡，千面啼粧，去程慵记。　　昬灯岭表，瘦铎吴皋，旧狂尚共理。十载恨、石栏深诉，翠罨红粲，短竹谿湾，暮禽催起。关河指点，蛟鼍掀搅，湛明肝胆长如濯，肯因循、老雪颠危涕。神亰梦入，鞭梢快拂征尘，掩抑怨调谁倚。　　湘云四极，鼓角南平，塟旅魂甚地。可再向、黄罏回首，断己无肠，障眼丛祠，带萝山鬼。霜华未荐，笼纱愁认（余来澂江后冰若尚寄新篇），荆高骄响销黯尽，化斑斑、鹃血臣精死。年年泉路苍茫，花药阑干，寸心万里。

小重山·偕李品纯（全佳）游五灵庙
挥剑腰娇并作尘。水风沧海泪，梦痕新。瘦魂扶起对花颦。山稜住，天付眴闲身。　　烟柳欲迷津，罏香千万炷，簇仙云。吹兰喷麝断知闻。黄昬近，归路得微呻。

山亭宴·澄江感春，寄呈夏吷盦先生沪渎
短长入镜天多妬，净铅华、嫩寒幽愫。瘦倚翠屏宽，乱红指、云籢玉宇。絮飘萍荡恋回风，梦纔觉、青芜非故。扶醉上吟鞯，记遍江南路。　　十年心事惊秋雨，换西笑、古城缓步。寒甃泫霜花，念旧赏、园林甚处。鲛绡封泪未能晴，肯惜似、宵蛩啼曙。戍鼓压春声，几唤得、骚魂驻（时先生继彊邨主沤社）。

丹凤吟·高吹万先生属题风雨勘诗图
黤黯悲沉何世，废垒烟芜，严城寒掠。谁招仙侣，闲梦水云帘阁。琴尊换了，旧人知否，螙粉花蟫，解颐灵铎。唤起湘纍万古，暮倚犹妨，残泪分付寥廓。　　几度家山念破，老来但觉凋剑萼。痛共青鹃诉，賸殊鄊心赏，冰纨凄讬。白头吟望，莫说等闲哀乐。冣是伤情，前社客、尽飘零天各。妬风怨雨，痴傍灯焰落。

徵招·澄江春仲，用白石自度曲挽蔡孑民先生
魂招碧凝（去）江关外，年芳顿惊凄楚。坐阅海桑心，枉兰成哀赋。独絃吟未苦，苦摧折、戟天危柱。厉角吹春，百城潸泪，下泉知否。　　谁与挽狂澜，青冥路、应犹爱深神（上宀下禹）。九辩总无灵，认巢痕甚处。铎铃如解诉，万千恨、亰尘燕树。料人世，变入秋声，对乱红飞雨。

点绛脣
一枕仙云，香魂缕缕微凉坠。画阑十二，长篴声初起。　　宛转相思，总是飘离泪。天如水，絮帘吹碎，花底貍奴睡。

菩萨蛮
无言独上楼头望，廉纤细雨交如网。燕子不归来，闲花四散开。　　玉帘垂半面，心事曾谁见。见了亦寻常，梦多空夜长。

琵琶仙·昆明大观楼
欺鬓东风，又吹醒、旧日天涯游乐。双桨轻拨萍光，阑干影斜落。凝望处、空濛翠湿，恋波镜、野云飞弱。绿柳腰柔，珍禽语滑，芳步幽约。　　记曾共、听曲楼头，看争解香囊水中濯。空賸一丝残泪，付当前眉萼。休问讯、云今雨古，料客程、后夜如昨。已恁伤别伤春，好怀谁着。

台城路·再为高吹万丈题风雨勘诗图
书船惯载江南月，吟褱顿随烟雾。闹市孤楼，微凉自忍，还听潇潇风雨。毛笺郑谱。賸粲卷丹黄，一灯无语。念破家山，断肠何限黍（禹隹）句。　　高情怕寻梦去，夜潮流不断，恩怨谁诉。白日西颓，觚稜北望，眼底英雄如许（高丈故家藏书，为社友某师长嗾溃卒掠去）。登楼澷赋。且收拾丛残，画图同住。待辦归艎，暗愁飞雁柱。

声声慢·辛巳清明后一日，罗元一、李白华两兄约同出游。自清洞经井水门、单竹径、罗家祠归莲谿寓所
寻幽绝壑，抉翠层峦，荒涂客眼谁明。一片苍云和风，挝树成声。流泉自怜凄奏，媚娇禽、单佩丛铃。兰芷在，只隔花人面，入梦须惊。　　依是青青双鬓，奈春魂、一荡千万愁凝。履迹苔痕，他年留话零星。因循旧情重省，賸当前、歌哭余生。山路稳，趁芳时、休问雁程。

菩萨蛮二首·辛巳六月坪石作
千山坐拥花如雪，思量与解连环结。隔院理瑶筝，娇多睡未醒。　　起来眉翠薄，私印瞢腾觉。凄泪不须弹，人前半语难。

舞杨娇妬羞裠带，当筵一忽愁如海。亭馆故年心，暮云深复深。　　搴芳情（女蔺）散，团月谁还见。扶梦下楼西，夕阳红几时。

浣溪沙·二首
碧树临江罨画楼，一声寒雁四山幽。夕阳古渡几行舟。　　曲岸拈花香染手，迴廊说梦月低头。天风云浪奈何秋。

云母屏风隐翠蛾，柳侌月下逗横波。惜花心愿枉江河。　　泼乳春茶谁料理，乘肩小女自娇歌。深慙薄怒得愁多。

蝶恋花·武江始秋寄瞿禅
晕湿眉峰凝远目，门外天涯，柳影摇波绿。风露五更蝉断续，怀人心上湖山曲。　　万顷荷花千个竹，冷戍荒屯，一瞬劳歌哭。倦旅残年休卜祝，江关梦短情缘足。

忆旧游·题陈高汉（国梁）半楼印稾
镇狂涛激枕，瘦石盘云，倦旅年年。未是幽栖客，奈花羞鬓老，梦逐春宽。半楼寄情何处，歌哭总无端。賸片玉玲珑，埋将豔劫，媚与孤懽。　　雕肝，倩谁省，尽裹锦封泥，汉简唐笺。准拟摩崖去，怕啼烟鹤警，弔月猿寒。醉瓢久拼同守，名字忍人看。只残社凄迷，心期尽日愁倚阑（高汉嗜酒，无日不醉，故篇中及之）。

倦寻芳·芳华易逝懽事去，心慨乎言之，不自知其意之谁属矣，辛巳九月
涴痕未浣，梦雨惊回，凉夜如水。借酒颓颜，禁受几番憔悴。去雁苍茫天渐老，护花心愿春难死。更凄然，有摇鬟影薄，渡江烟碎。　　自封泪、题红人杳，裠屐千年，佳丽谁记。篱脚山脣，依约赋秋闲地。斜照一鞭长剑折，舞风万叶昬鸦起。莫凭阑，动商歌，暗尘无际。

念奴娇·沪上胜流于八月十二日为龚定盦百年祭，瞿禅词来约同作
浊尘轻坠，便红禅豔说，奇情谁晓。待去罾蛟潭底月，惊听玉龙哀调。愤极能痴，愁深留梦，分付闲花草。消魂一晌，鸳鸯卅六颠倒。　　多少箫剑平生，狂名辜负，赢得伤秋稾。怕是沧桑残影在，和泪和烟难埽。关塞风高，齐梁劫永，今古成凄照。杯尊遥酹，百年人共悲啸。
附同作
减兰·辛巳八月十二日，集沪上诸友为定盦百年祭·夏承焘（瞿禅）
九州光恠，一坠灵文惊劫坏。鬓影炉薰，了此非儒非侠人。　　酬君杯酽，五十年中言尽騐。不用怜君，犹是红桑一度尘（道光庚子雅片战起，定盦卒前一岁也）。

高阳台·郭介子（笃士）自蜀中倚声见怀赋报
断角吹春，昬鸦坠垒，离愁乱点苍烟。背面迴身，对床人隔重关。临流谁惜青青鬓，自桃花、羞见当年。剩吟笺，与唤清狂，絮梦遥天。　　招携待共峨眉雪，奈凌波步弱，齧臂盟坚（廿八年春，余将入蜀，旋留滇）。换羽移宫，飘歌荒水能言。钩帘日夕猩红涴，更何堪、坐老哀鹃。莫情悬，西北楼高，正好闲眠。

附来作
三姝媚·郭笃士（介子）
相思君信否，历山亭谿亭，瀹茗沽酒。解牵乌江，忆凤城春涨，湘桥招手。纡紫拕青，奈俱到、中年僝僽。碧血南州，佳气西陵，笑啼双凑。　　闻道新来消瘦，有乱石排峰，倚声消受。莫向西风，问往日亲种，倦桃慵柳。最断人肠，是未老、还乡时候。为报名城景物，笙簧依旧。

翠楼吟·坪石晚春
别馆深灯，高风断柝，霞觞劝谁孤寄。欢游飞豔约，记当日、烘晴天气。湘桥枫市，更古墖同攀，狂花分祭。筝弦碎，巧禽啼晓，暗泉声细。　　乱里，休问飘萧，几瘦魂凄绿，化云红醉。织春千万态，只多赚、（禹隹）人无寐。阑干私倚，待梦入凉蕉，吟伤秋蟪。归与未，断肠长在，陌头潮尾。

减字木兰花·题王显诏造象
十年肝胆，一往中人春酒酽。历落须眉，虎气苔花故剑知。　　诗情画意，乱树惊乌和泪倚。逃命何方，賸向荒天弔夕阳。

高阳台·武江旅思，用蒙庵韵
残酒辞春，颓波阁泪，水楼目断烟昬。鬓角沙棠，清歌响着微云。暗愁怕共么弦说，到无家、偏绕芳魂。恠温存，帘幕轻侌，燕子辛勤。　　梨花淡白空明夜，向仾眉乞笑，游语寻根。便不思量，天涯可奈孤颦。桃笙一枕山亭梦，问何如、席锦堆茵。付清尊，马迹鸡声，风雨闲门。
坿原作·陈运彰（蒙盦）
虫网吹帘，游丝碍路，春归又几黄昬。一篴梅风，高楼梦断行云。买花载酒寻常惯，甚而今、容易消魂。尽温存，影事鬘天，青鸟殷勤。　　相思不分从前误，费珠穿泪线，玉种愁根。手撚芳笺，低佪蹙损红颦。垂杨解绾连环结，忍飞緜、飘堕香茵。倒金尊，拼尽良宵，月上重门。

绕佛阁·壬午三月偕黄叶游紫霞洞
古村景丽，幽草浅湿，微雨初霁。山隐萧寺，荡魂旧稾临春惯同倚。 　巧莺唤起，衫影乱踏，沈恨谁洗。迤岸花气，送人洞口云深暗风细。　　卧壁黝双垒，稳抱菩提喷法（上）雨。长醉紫霞毒龙痴睡美。想万古荒荒，留此丸地。两行清泪，听四面鹃声，游浪何计。写心魂、夜凉如水。

翠楼吟·显诏为余制漱宋室填词图，漫题一解
叶颤纤柯，烟笼草阁，天涯旧人归未。红桑惊换劫，况飘落、寒蟫身世。千花弹泪。对万咽风蝉，长条曾系。歌珠细，串秋心愿，夜灯私试。　　便拟，狂浪江湖，问短箫横笛，酒悲何地。月楼沈恨远，几荒乱、鸦呼眠起。吴宫燕市。賸冷谷栖香，冰线调水。瞢腾醉，梦中犹恋，压眉山翠。

临江仙·皈塘松径
石路岖嵚风乍软，扶筇直过松林。千年盘石坐开襟。黝岩疑宅佛，丛枥乱鸣禽。　　半曲青谿山翠落，写情一派琴音。不须多动送迎心。约花迟六月，携酒待重临。

思佳客·闻杨瘦子（光祖）客死普宁
楚些难招万里魂，哭残痛泪立黄昏。生余瘦骨怜终饿，诗与留名已十分。　　霜月黯，桂兰焚，天涯何处弔孤坟。千山等待鹃开遍，为掬心精騐草根。

诉衷情
萧萧风叶渡寒塘，乱影舞斜阳。山河举目犹是，楼殿奈荒凉。　　归雁杳，碧天长，莫思量。西州泪断，南国烟芜，去住何乡。

浣溪沙·二首
翦翦霜风阵阵寒，客愁如水复如山。银丝鲜鮀枉杯盘。　　说梦几逢又燕子，伤春不在小阑干。五年花向乱中看。

刺眼穿天立万峰，临河脱叶荡迴风。暮年心比夕阳红。　　遥夜城乌催涕泪，经时佳讯断南东。缄情欲寄赚途穷。

卜算子
风过叶能啼，月上山难睡。时听钟声到客船，灯火还成市。　　杯酒酹长星，倒泻银河水。诗意空明付与谁，梦外花如醉。

临江仙
秋老叶飞红影堕，江头客意凄迷。无人野渡断桥西。夕阳如惜泪，寒水不平隄。　　长短亭连谁复数，烟尘极目天低。弓刀陌上问行期。却看身健在，难得鬓成丝。

前调·秋日山行
晴日高秋诗态活，看来全胜春工。畦蔬岸树半青红。远峰争献媚，野水欲浮空。　　说与旁人休便笑，老夫此日犹龙。一枝竹杖万山中。云烟随吐纳，揖让见黄农（山中时见小村落）。

三姝媚·得瞿禅永嘉书却寄，壬午仲冬
怀人欢梦杳，甚云昬天南，雁飞能到。谢屐轻携，试旧情、应讶是何年少。賸笛梅边，共明月、商量襟抱。知否如今，九点齐烟，一杯残照。　　闻道，湖山花鸟，自别去、当年不成啼笑。万里麻鞋，便雨晴风定，乱愁谁扫。等待春归，幽恨付、园禽池草。莫忘荒寒，萝薜霜空倚晓。

齐天乐·壬午冬至前三日和竹屋
笼寒颦月千岩外，宵深更离魂远。脱叶萧萧，飞云片片，几处年涯惊晚。江楼旷览。正坏墖鵰盘，丛祠烟黯。一样征尘，剑歌怀抱与年减。　　垂垂双鬓渐白，任春风十里，珠帘谁捲。唳野荒鹃，嘶风战马，换与血花红輭。凄迷痴苑。念万劫亰华，九霄灵观。又老斜阳，梦中山数点。

青门引
雁外风呼紧，吹碎十年心影。缄将红泪寄桃花，春魂醉了，后约教谁订。　　眉棱薄有相思印，梦觉千山冷。柳桥片月犹媚笑，人始怪、流莺警。

木兰花
澄波倒影花千树，燕语莺啼林下路。歌珠串串足魂销，飞阁腾腾驮梦去。　　多情肯为昬钟误，立尽斜阳都几度。朦胧一诺抵千欢，不道离怀今始苦。

浣溪沙·四首
丝雨无边不定风，闲花开向客愁中。心情嬾薄眼惺忪。　　莺燕笑人飞款款，轻狂入梦去匆匆。一春无日与从容。

略减闲愁特地难，苔砖悄换怯凭阑。一声孤雁月明残。　　捲泪鸾笺消腻水，隔花门巷是蓬山。夕阳无语乱流寒。

百斛明珠未易量，何人弄水赋鸳鸯。一天云影荡襟凉。　　任是鶧哥谙豔谱，旧来银汉即红（土廧）。奈无肠断况情伤。

一角西楼尽日阴，碧桃开处乱鸣禽。无人说与少年心。　　红豆青兰和梦老，哀歌狂醉待花深。尽凋眉鬓独沉吟。

凤箫吟·春意模糊，寒风凄厉，伤离念远，难已于言
正天涯、东风吹动，高楼黯黯离魂。玉凫烟静袅，一灯荧照，半被难温。花开花总落，倩何人、待扫闲门。空怅望娇红，豔粉断送黄昬。　　芳尊，从今谩劝，经天泪、洒遍鹃春。浪持欢快语，蝶蜂都赚了，恩怨谁论。竛竮还自忍，向关河、万里如焚。沉恨处，寒涛夜起，月冷荒邨。

浪淘沙·癸未腊不尽二日
几度惜流年，风雨遥山。压帘云气上眉弯。燕子不来人又去，闲煞阑干。　　莫便问平安，病也无端。珠尘劫火一番番。便做梨花开恰好，可奈春寒。

双双燕·丘陶常、李贵兰共事结缡，赋赠
醉春甚处，怕一片春魂，紧萦孤抱。吹花嚼蘂，不是等闲花草。无语相看一笑，已了却、伤秋心稾。粧成烛影摇红，的的量谁情貌。　　休道，风尘易老。共飒爽神姿，过人才调。歌壶豪击，肯学巧啼双鸟。如此乾坤正小，待踏碎、十洲三岛。留将剑影箫声，日日翠尊狂倒。

庆宫春·甲申立春阴寒
零翠摇空，宿烟催暝，黛痕暗锁阑曲。深院流娇，黄莺坐笑，粉梅初绽十幅。探春人远，紧萦抱、眠花醉玉。而今何在，碎折筝弦，尽伤心目。　　几回做暖分香，燕子犹来，小帘窥熟。芳思难留，酒悲突起，多少年涯轻逐。梦休寻去，早肠断、待歌野哭。哀鹃啼又，谁剪闲花，寄情一掬。

点绛唇
费尽炉红，山楼十日寒威重。待花亲种，不见莺儿哢。　　只说春回，泪是春人贡。天如梦，一痕灯共，雨又潇潇送。

台城路·龙思鹤丈属题璇玑图，图为管仲姬书，仇十洲绘
十年望断关山路，情伤去人归未。瞥眼春空，摇风影瘦，几度斜阳红腻。机丝自理。又古月窥帘，坠欢扶起。百结迴文，串将心愿绵纹细。　　相逢更谁与问，惊魂零落处，痕染纤指。豔劫长留，奇情不老，千古梦萦佳丽。荒天万里。秖一幅生绡，客愁能洗。定有幽灵，试呼图画里。

鹧鸪天·花朝后二日，碧珠、寄侬来访山楼
投老情褱兀自支，犹能哀怨到蛾眉。相逢陌上花无语，小隔烘帘燕不归。　　灯外月，水边梨，童心长与梦相欺。得来闲话宁非数，肠断楼东只汝知。

南乡子·悼张家璧
一去竟何归，大劫茫茫路总迷。未了恩哀将血泪，谁知，拼与穷泉老父期（家璧得父为倭惨杀凶耗，不一月即逝世）。　　荒峤落阳西，薄薄桐棺短短碑。弹指清明风雨近，悲摧，定有寃禽日夜啼。

菩萨蛮·甲申清明
弱杨飘鬓参差绿，红黄鹃乱阑干曲。痛泪自成澜，雨晴天不关。　　忍寻春梦去，草死花开路。何日定风波，青山青塚多。

临江仙
飞雨无端摇梦，围山不定飘风。压堤芳草远连空。曲终蛾黛绿，肠断蒜帘红。　　试酒灯痕凄冷，摊笺腕力疏慵。斜阳身世乱流中。依佪关塞北，消息水楼东。

前调·江皋晚步
独抱悽馨看落日，江流（氵虢）（氵虢）平沙。弄娇霞尾展红纱。春心疑化泪，残梦不生花。　　一例东风成过客，未须惆怅天涯。垂杨终古乱啼鸦。狂年销鬓黛，急拍误筝琶。

鹧鸪天
簇绣江城醉乍醒，西湖东畔旧经行。独簪寒玉楼心倚，双笑征尘陌上花。　　惆怅事，短长亭，野棠开过几清明。山头闲泪都无着，替湿春愁泻雨声。

前调
隔院新声动玉琴，飞云狂荡碧波深。轻搓缦鬓闲中弄，垂死红情梦后寻。　　春做海，月生襟，诗肠胶泪不成吟。高楼尚有无穷目，可但怀人一寸心。

前调·甲申残春
一往寻春到了期，恋谁香梦苦支颐。人间别有迷楼在，花外何关杜宇啼。　　娇入鬓，麝平脐，定魂蜂蝶去犹疑。危阑正与斜阳近，肠断东风不自知。

摊破南乡子·落花
沧海正尘飞，更谁问、轻聚轻离。红情梦断相思树，开无人赏，落无人管，一去胡归。　　未醉已如泥，吹万泪、莺燕空迷。但教不近危阑倚，春长不老，心长不死，一任鹃啼。

凤衔杯
揉碎春魂天不管，看新绿，小池萍满。正雨过凉生，寸鱼轻与浮花欵。夕阳外，红千片。　　乱山昬，归路远，还凄动，暮鸦边雁。便放下离愁，极天烽火音书断。赖明月，长相见。 
 
