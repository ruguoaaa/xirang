　　钦定四库全书　　　　　集部十
　　提要
　　东浦词　　　　　　　词曲类一【词集之属臣】等谨案东浦词一巻旧本题宋韩玉撰考元好问中州集玉字温甫北平人仕金为翰林应奉文字后为鳯翔府判官则当作金人题宋为误惟金人著作宋人多不着録而陈振孙书録解题乃载有东浦词一巻考集中有张魏公生旦上辛幼安生日自广中出过庐陵赠歌姬段云卿水调歌头三首广东与康伯可感皇恩一首盖初在宋而后入金此巻乃在宋所作先已流传故宋人着于録也毛晋既刋其词入宋人中又诋其虽与康与之辛弃疾倡和相去不止苎萝无盐今观其词虽庆贺诸篇不免俗滥晋所摘且坐令中二句亦体近北曲诚非佳制然宋人词内此类至多何独刻责于玉且集中如感皇恩减字木兰花贺新郎诸作未尝不凄清宛转何摈置不道而独纠其寃家何处二语盖明人一代之积习无不重南而轻北内宋而外金晋直以畛域之见曲相排诋非真出于公论也又鄙薄既深校讐弥畧如水调歌头第二首前阕容饰尚中州句饰字讹为饬字曲江秋前阕凄凉飏舟句本无遗脱乃于飏字下加一方空后阕潇然伤句伤字下当脱一字乃反不以方空记之一剪梅前阕只怨间纵绣鞍尘句怨字据谱不宜仄上西平调即金人捧露盘前阕暗惜霜雪句惜字据谱亦不宜仄后阕不知早句早字下据谱尚脱一字贺新郎第三首后阕冷字韵复当属讹字一剪梅花一词调名行香子乃误作竹香子不知竹香子别有一调与此逈异上辛幼安之水调歌头误脱一头字遂不与水调歌头并载而别立一水调歌之名排比防错备极譌舛晋刻宋词独此集称托友人校讐殆亦自知其疎漏欤至贺新郎咏水仙以玉曲与注女并叶卜算子以夜谢与食月并叶则由玉防同土音如林外之以埽叶锁黄庭坚之以笛叶竹非校讐之过矣
　　孏窟词　　　　　　　词曲类一【词集之属臣】等谨案孏窟词一巻宋侯寘撰案陈振孙书録解题寘字彦周东武人绍兴中以直学士知建康今考集中有戏用贺方回韵饯别朱少章词则其人当在南宋之初而眼儿媚词题下注曰效易安体易安为李清照之号亦绍兴初人寘已称效殆犹杜牧李商隠集中效沈下贤体之例耶又有为张敬夫直阁夀词中秋上刘恭甫舍人词皆孝宗时人而壬午元旦一词实为孝宗改元之前一年则乾道淳熙间其人尚存振孙特举其为官之嵗耳寘为晁氏之甥犹有元祐旧家流风余韵故交游皆胜流其词亦婉约娴雅无酒楼歌馆簪舄狼藉之态虽名不甚着而在南宋诸家之中要不能不推为作者文献通考着録一巻与今本同毛晋尝刻之六十家词中校讐颇为疏漏其最甚者如秦楼月即忆秦娥因李白词中有秦娥梦断秦楼月句后人因改此名本属双调晋所刻于前阕之未脱去一笛字与后阕聨属为一遂似此调别有此体殊为舛误他如水调歌头之欢倾拥旌旄倾字不应作平青玉案之咫尺清明三月暮暮字与前阕韵复又冉冉年元真暗度句元字文义不可解而遥天奉翠华引一首尤讹误几不可读今无别本可校其可改正者改正之不可考者则姑仍其旧云乾隆四十四年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　东浦词
　　金　韩　玉　撰
　　水调歌头【张魏公生日】
　　间世真贤出吉兆梦维熊玉麟天上谪见帏薄贯长虹追念当年筹算封魏封留勲业千古事攸同语云仁者夀何必喻乔松　嗣天子乗九五驭飞龙分麾契符阃外凭倚定寰中由是天才英纵散入枢庭闲暇谈笑抚兵戎伫防金柝静金鼎篆元功
　　又【自广中出过庐陵赠歌姬叚云卿】
　　有美如花客容饰尚中州玉京杳天际与别几经秋家在金河堤畔身寄白苹洲末南北两悠悠休苦话萍梗清泪已难收　玉壶酒倾潋滟聴君讴伫云却月新弄一曲洗君忧同是天涯沦落何必平生相识相见且迟留明日征帆发风月为君愁
　　又
　　月里一枝桂不付等闲人昔年霄汉闻道争者尽输君衣袖天香犹在风度仙清难老氷雪莹无尘赋才三十倍论夀八千春　夏庭芝周室凤舜郊麟岂如今日称瑞皇国再生申聊借济时霖雨来种重湖桃李和气一畨新尚闻虚黄阁行防秉洪钧
　　念奴娇
　　吴东清胜是吴山苍翠呉江澄渌灵秀钟人文物盛歴歴皆非凡俗而况君家风流遗世犹寄山隂曲继承才业算来真是名族　聊恁驻节重湖惠歌仁咏蔼丰年图録行防登庸归去后谁展髙才相续夀日称觞一杯千嵗应见蟠桃熟祝君难老为君还更再祝
　　感皇恩【广东与康伯可】
　　逺栁緑含烟土膏才透云海防茫露晴岫故乡何在梦寐草堂溪友旧时逰赏处谁防手　尘世利名于身何有老去生涯殢樽酒小桥流水一树雪香痩故人今夜月相思否
　　满江红【重九与张舍人】
　　正欲登临何处好登临眺望君约我今朝携酒古台同上风静秋郊浑似洗碧空淡覆玻瓈盎夕照外万遥山开青嶂　龙山事空追想风流防今安徃我劝君一杯为君髙唱今日谋欢真雅胜休辞痛饮葡萄酿纵黄花明日未凋零非佳赏
　　曲江秋【正宫】
　　明轩快目正雨过湘溪秋来泽国波面鉴开山光淀拂竹声揺寒玉鸥鹭戏晚日芰荷动香红蓛千古兴亡意凄凉飏【按飏字下旧有方空核谱并无阙字今删去】舟望迷南北　髣髴烟笼雾簇认何处当年绣毂沈香花蕚事萧然伤感宫殿三十六忍聴向晚菱歌依稀犹似新畨曲试与问如今新蒲细栁为谁揺緑
　　一剪梅
　　镜里新妆镜外情小眉幽恨浅緑低横只怨闲纵绣鞍尘不道天涯萦绊归程　梦里兰闺相见惊玉香花痩春艳盈盈觉来欹枕转愁人门外潇潇风雨三更
　　上西平【甲申嵗西度道中作】
　　折腰劳弹冠望纵飞蓬笑造化相戏穷通风帆浪桨暮城寒角晓楼钟暗惜霜雪髩邉来惊对青铜　萧闲好何时遂门横水迳穿松有无限杯月襟风区区个甚帝尧堂下足夔龙不如早问溪山髙养吾慵
　　西江月
　　捍拨声传酒緑蔷薇面衬宫黄娇波斜入髩云长眉与春山一様　潇洒不禁疎痩低回犹似思量桃花梨叶晚隂凉説与三年梦想
　　临江仙
　　月是银釭溪是镜云霓与作衣裳夜寒独立竹篱傍妆成那待粉笑罢自生香　自古佳人多薄命枉教傲雪凌霜从来林下异闺房何须三弄笛方防九回肠
　　畨枪子
　　莫把团扇双鸾隔要防玉溪头春风客妙处风骨萧闲翠罗金镂痩宜窄转面两眉攅青山色　到此月想精神花似秀质待与不清狂如何得奈何难驻朝云易成春梦恨又积送上七香车春草碧
　　清平乐【赠棊者】
　　梅花照雪浑似人清絶香叠绀螺双背结曾侍霓旌绛节　如今却向尘寰碁中寄个萧闲纵便阿郎多病也须偷画春山
　　减字朩兰花【赠歌者】
　　香檀素手缓理新词来伴酒音调凄凉便是无情也防肠　莫歌杨栁记得渭城朝雨后客路茫茫几度东风春草长
　　行香子
　　一剪梅花一见销魂况溪桥雪里前村香传细蘂春透灵根更水清冷云黯淡月黄昏　幽过溪兰清胜山矾对东风独立无言霜寒塞垒风静谯门聴角声悲笛声怨恨难论
　　太常引
　　荒山连水水连天忆曾上桂江船风雨过吴川又却在潇湘岸邉　不堪追念浪萍踪迹虚度夜如年风外晓钟传尚独对残灯未眠
　　又
　　东城归路水云间几曾放梦魂闲何日整归鞍又人对西风凭栏　温柔情性系怀伤感欲诉诉应难愁聚两眉端又叠起千山万山
　　贺新郎
　　栁外莺声碎晚晴天东风力软嫩寒初退花底觅春春已去时见乱红飞坠又闲傍阑干十二阑外青山烟缥缈逺连空愁与眉峰对凝望处两叠翠　鸳鸯结带灵犀佩绮屏深香罗帐小寳檠灯背谁谓彩云和梦防青翼阻寻后防待都把相思情缀便做锦书难写恨奈菱花都见人憔悴那更有枕痕泪
　　又【咏水仙】
　　绰约人如玉试新妆娇黄半緑汉宫匀注倚傍小栏闲凝竚翠带风前似舞记洛浦当年俦侣罗袜尘生香冉冉料征鸿防步凌波女惊梦防楚江浒　春工若见应为主忍教都闲亭防馆冷风凄雨待把此花都折取和泪连香寄与须信道离情如许烟水茫茫斜照里是骚人九辨招魂处千古恨与谁语
　　又
　　睡起帘栊静启金铺春帏半卷寳香烟冷门外落花风不定糁糁乱红堆径谁唤做春愁如病零乱云鬟慵梳掠傍菱花羞对孤鸾影情易感恨难醒　沙邉栁外当时景记分携离筵乍阕去帆初整尽举棹歌和泪聴云淡水寒烟暝空怆望楼髙天逈犹未归来何处也日长时不念人孤冷书谩写鴈谁倩
　　水调歌头【上辛幼安生日】
　　重午日过六灵岳再生申丰神英毅端是天上谪仙人夙蕴机权才略早嵗来归明圣惊耸汉庭臣言语妙天下名徳冠朝绅　绣衣节移方面政如神九重隆眷倚注伟业富经纶闻道山东出相行拜紫泥飞诏归去秉洪钧夀嘏自天钖安用拟荘椿
　　且坐令
　　闲院落悮了清明约杏花雨过胭脂绰了秋千索鬬草人归朱门悄掩梨花寂寞　书万纸恨凭谁托才封了又揉却寃家何处贪欢乐引得我心儿恶怎生全不思量着那人人情薄【才封了一本作刚匆匆封了】
　　风入松
　　栁隂亭院杏梢长依约巫阳凤箫已逺秦楼在水沉烟暖全香临镜舞鸾窥沼倚筝飞鴈排行　醉邉人去自凄凉泪眼愁肠防云残雨当年事到而今好处难忘两袖晓风花陌一帘夜雨兰堂
　　鹧鸪天
　　披拂芝兰便防金顿成南北岂胜任三年尊酒半生话千里云山一寸心　休怅望莫登临梦魂何处不相寻柔肠欲问愁多少未比湘江烟水深
　　又
　　爱日烘晴旬日间谩邀朋軰为跻攀无穷望眼无穷恨不尽长江不尽山　星防防月团团倒流河汉入杯盘饱吟风月三千首寄与吴姬忍泪防
　　生查子
　　裙拖簇石榴髻绾偏荷叶头上短金钗轻重还相压轻颦月入眉浅笑花生颊夫壻不风流取次防承别
　　卜算子
　　杨栁緑成隂初过寒食节门掩金铺独自眠那更【阙】寒夜　强起立东风惨惨梨花谢何事王孙不早归寂寞秋千月
　　霜天晓月
　　竹篱茅屋一树扶疎玉客里十分清絶有人在江南北竚目诗思促翠袖倚脩竹不是月媒风聘谁人与伴
　　幽独
　　东浦词原防
　　韩温甫家于东浦因以名其词虽与康顺庵辛稼轩诸家酬唱其妍媸相去非亶苎萝无塩也余去冬日事畚臿研田乆芜托友人较讐诸词集以行世入年读之如兹集开巻水调歌头为之掩鼻又且坐令其自度曲也押韵颇峭但寃家何处贪欢乐引得我心儿恶等语又未免俳笑矣古虞毛晋识








　　东浦词
　　钦定四库全书
　　孏窟词
　　宋　侯寘　撰
　　水调歌头【题岳麓法华台】
　　晓雾散晴渚秋色满湘山青鞵黄防忺与名士共跻攀窈窕深林幽谷诘曲危亭飞观俛首眎尘寰长啸望天末余响下云端　白鹤去荒井在汲清寒醒然毛骨浮丘招我御风还拂拭苍崖苔藓一写胸中豪气洞庭寛山鬼善呵防千载照层峦
　　又【上饶送程伯禹尚书】
　　凉吹送溪雨落日散汀鸥暮天空阔无际层巘緑蛾浮上印初辤藩寄拂袖欣还故里归骑及中秋倚杖饱山阁回首翠微楼　一区宅千里客旧从游甘棠空有余防谁解挽公留翰墨文章独步富贵功名余事当代仰风流暂蜡登山屐终作济川舟
　　又【为郑子礼提刑夀】
　　湘水照秋碧衡岳际天髙绣衣玉节清晓欢颂拥旌旄本是紫庭梁栋暂借云台耳目驿传小游遨五筦与三楚醲爱胜春醪　埽欃枪苏耄倪载弓櫜逺民流恋须信寰海荷甄陶坐享龟龄鹤算穏佩金鱼玉带常近赭黄袍嵗嵗秋月底沉醉紫檀槽
　　又【为张敬夫直阁夀】
　　天地孕冲气霜雪实嘉平粹然经世材具应为圣时生妙处为仁受用颠倒纵横无壅一笑泮春氷袖手无一语四海已倾情　紫岩老游戏事悟诚眀当年华夏髙仰玉振更金声家有渊骞髙弟可但闻诗闻礼衣鉢要相承周扆绚余彩商鼎味新羮
　　瑞鹤仙【送张丞罢官归柯山】
　　楚山无际碧湛一溪晴緑四郊寒色霜华防初日有玉眀遥草金铺平碛天涯倦翼更何堪临岐送客念飞蓬断梗无踪把酒后期难觅　愁寂梅花顦顇茅舍萧疎倍添凄恻维舟岸侧留君饮醉休惜想柯山春晩还家应对菊老松坚旧宅叹宦游索寞情懐甚时去得
　　又【为刘信叔太尉夀】
　　溥天氛祲廓看庆绵鸿祚勋昭麟阁蕃宣换符钥占西南襟带遍【阙】油幙湘流绕郭蔼一城和气雾薄听嘈嘈比屋欢声共説吏闲民乐　遥想芗霏鳬防翠拥屏深晓风传乐琼腴缓酌花隂淡柳丝弱任松凋鹤瘦莲欹龟老丹颊常如旧渥趂天申去押西班奉觞御幄
　　又【咏含笑】
　　春风无检束放倡条冶叶恣情丹緑【阙】莺喧燕宿似东邻北里都无贞淑髙情恨蹙叹何时重见桂菊又谁知天上黄姑埽尽晩春余俗　幽独铅华不御翡翠帷深郁金裙簇长眉了目嫣然态倚脩竹纵青门瓜美江陵橘老怎比无穷賸馥最难禁扇底横枝恼人睡足
　　满江红【中秋上刘防甫舍人】
　　天阔江南秋未老空江澄碧江外月飞来千丈水天同色万屋覆银清不寐一城踏雪寒无迹况楚风连陌竞张灯如元夕　山獠静棠隂寂秋稼盛香醪直听子城吹角青楼横笛君不见苏仙翻醉墨一篇水调锵金石念良辰美景赏心时诚难得
　　又
　　困顿春眠无情思梦魂飘泊檐外雨霏霏冉冉乍晴还落山黛四围频入眼柳丝一缕低萦阁念沈郎多感更伤春腰如削　风入户香穿箔花似旧人非昨任游蜂双燕经营拂掠海阔锦鱼传不到洞深紫凤期难约谩防牋牙管倚西窗题红药
　　又【和徐叔至御带】
　　重到西湖春拆信露花酥滴倚危栏湖山佳处短屏着色拟泛一舟苍莽岸恐伤万里羇游客赖款门修竹有髙人留狂迹　倾葢意真相得诗句里曽相识看戛然飞动笔端金石照眼光浮琼液满断肠翠拥宫靴窄问多情还肯借青鸾通消息
　　又【再用韵】
　　老矣何堪随处是春衫酒滴醉狂时一挥千字贝光玉色失意险为湘岸鬼浩歌又作长安客且乗流除却五侯门无车迹　惊人句天外得医国手尘中识问鼎槐何似卧云歌石梦里略无轩冕念眼前岂是江湖窄蝇头蜗角去来休休姑息
　　又【和江亮采】
　　甚矣吾衰徒自苦饥肠为孽嗟寸禄区区留恋形疲心竭江湖一生真可羡尘埃永书何堪説似钝刀终嵗斲空山寜无缺　放浪休豪杰秋水涨归期决尽鳬长鹤短任渠分别芒屩夜寻溪上酒葛巾晓挂松间月向丹霄传语旧交游慵非拙
　　水龙吟【老人夀词】
　　夜来霜拂帘旌深云丽日开清晓香猊金煗氷壶玉嫰佳辰寒早橘緑橙黄袖红帬翠一堂欢笑正梅妃月姊雪肌粉面争妆防潇湘好　莫惜芳樽屡倒拥羣仙醉游蓬岛东床俊选南溟归信一时俱到鬓影摇春命书纡锦子孙环绕看他时归去飞觞石涧侍甘泉老
　　多丽
　　帝城春玉堂深处飞烟想圣人恩隆内职左珰押赐传宣防衣眀瑶觞膝下花昼永锦瑟樽前富贵从来功名余事鼎彞勒遍笔如椽向中禁琐窗偷覻王母语当年清平世衣冠是谁三世甘泉　记年时翘才献夀小诗曽涴苔牋望三槐云霞交映照五彩衮绣相鲜当日非防如今方信门人称颂是师言况自有两宫醲眷卜梦亦徒然看指日鼎新化炉一气陶甄
　　念奴娇【和王圣俞】
　　沧浪万顷厌尘缨手掬清流频洗落日孤云烟渚浄鸥没澄波心里一舸横秋两桡开浪霜竹醒烦耳萧萧风露梦回月照船尾　须信闲少忙多壶觞并赋咏莫辜云水乗兴前溪溪又转隠约归帆天际红蓼丹枫黄芦白竹总胜春桃李浮丘何在与君共夸琴鲤
　　又
　　竞春台榭媚东风迤逦繁红成簇方霁溪南帘绣卷和气充盈华屋金煗香彞玉鸣舞佩春笋调丝竹乌衣宴防逺追王谢髙躅　借甚四海声名林泉活计未许翁知足日日江边沙露静人徯东来雕毂八锦行持五禽游戏已受长生箓衮衣蝉冕最宜双鬓凝緑
　　又【探梅】
　　衰翁憨甚向尊前手撚一枝寒玉想见梅台花更好一片琼田栖緑短辔轻舆大家同去取酒偿醲馥元来春晩万苞空间黄竹　休恨雪小云娇出羣风韵已觉桃花俗羯鼔声髙回笑脸怎得天公来促江上风平岭南人逺谁度单于曲眀朝酒醒但余诗兴天兆
　　风入松【西湖戏作】
　　少年心醉杜韦娘曽格外疎狂锦笺预约西湖上共幽深竹院松窓愁夜黛眉颦翠惜归罗帕分香　重来一梦觉黄梁空烟水微茫如今眼底无姚魏记旧游凝竚凄凉入扇柳风残酒防衣花雨斜阳
　　又
　　东楼烟重暗山光春意堕微茫小红嫩緑匀如剪黯无言云渡澄江没处与人消遣倚阑情寄斜阳　共君今夜举清觞投老各殊方痴儿官事何时了恨花时潘鬓先霜唤取客帆聊住将予同下潇湘
　　又【再用韵】
　　霏霏小雨恼春光烟水更弥茫昨宵把酒髙歌处任一声鸡唱清江顦顇杏花如许情懐应似东阳　宿酲犹在莫传觞清闷苦无方几时玉杵蓝桥路约云英同捣霜冷落黄昏庭院梦回家在三湘
　　遥天奉翠华引
　　雪消楼外山正秦淮翠藻回澜香梢豆蔻红轻犹怕春寒晓光浮画防卷绣帘风煗玉钩闲紫府仙人花围羽帔星冠　蓬莱阆苑意倦游常戏人间佩麟江左旧都襦袴歌欢只恐催归觐賸宴都休诉酒杯寛眀嵗应看君钧容舞袖歌鬟
　　蓦山溪【建康郡园赏芍药】
　　玉麟春晩緑徧甘棠荫可是惜花深旋移得翻堦红影朱帘卷处如在古扬州宝璎珞玉盘盂娇豓交相映蓬莱殿里几様春风鬓生怕逐朝云更罗幙重重遮定多情绛蜡常见醉时容萦舞袖簇歌尘莫负良宵永
　　凤皇台上忆吹箫【阳至节戏呈同官】
　　玉管灰飞云台珥笔东君飚驭将还又正是霜花巧剪梅粉初干窈窕红窗髻影添一线组绣工闲潇湘好雪意尚遥緑占羣山　应思少年壮气贪游乐追随玉勒金鞍更化日舒长嬴得觅醉谋欢去【阙】桑榆趂煗任从教潘鬓先斑犹狂抂挥翰快写春寒
　　又【再用韵赠黄宰】
　　尘暗双鳬菊眀山径何妨勌羽知还最好是诗翁醉后瓶罄罍干一笑东风打耳心无竞逺与春闲时【阙】地觅伴访梅寻胜登山　清时俊材定用看捧诏春郊月露濡鞍况表识买臣贵骨琴瑟逾欢好向玉堂视草金章映莱子衣斑山人去蕙帐夜雨空寒
　　又【再用韵咏梅】
　　浴雪精神倚风情态百端邀勒春还记旧隠溪桥日暮驿路泥干曽伴先生蕙帐香细细粉瘦琼阑伤牢落一夜梦回肠断家山　空教映溪带月供游客无情折满雕鞍便忘了明窗静几笔研同欢莫向髙楼喷笛花似我蓬鬓霜斑都休説今夜倍觉清寒
　　又【蜡梅用前韵】
　　浅染霓裳轻匀汉额巫山行雨方还最好是肌香蜡莹蕚嫩红干曽见金钟在列钧天罢笋簴都闲妖饶似晓镜乍开緑沁眉山　休夸瘦枝疎影湘裙窄一钩龙麝随鞍便更做山人倦赏畏冷无欢争奈氷瓯彩笔题诗处珠琲斓斑清宵永相对莫放杯寒
　　蝶恋花【次韵张子原寻梅】
　　雪压小桥溪路断独立无言雾鬓风鬟乱拂拭氷霜君试看一枝堪寄天涯逺　拟向南隣寻酒伴折得花归醉着歌声缓姑射梦回星斗转依然月下重相见
　　清平乐【咏橄榄灯毬儿】
　　缕金剪防茸绾同心带整整云鬟宜簇戴雪柳閙蛾难赛　休夸结实炎州且看指面纎柔试问苦人滋味何如挿鬓风流
　　又
　　忍寒情味枝染蔷薇水揽照清溪花影碎笑杀小桃秾李　一生占【阙】春妍偏宜月露娟娟欲寄江南春去乱鵶点破云牋
　　玉楼春
　　市桥灯火春星碎街鼓催归人未醉半嗔还笑眼回波去欲更留眉敛翠　归来短烛余红泪月淡天髙梅影细北风休遣防南来断送不成今夜睡
　　又【次中秋闰月表舅晁仲石韵】
　　今秋仲月逢余閠月姊重来风露静未劳玉斧整蟾宫又见氷轮浮桂影　寻常经嵗暌佳景阅月那知还赏咏庾楼江阔碧天髙遥想飞觞清夜永
　　秦楼月【与杨君孜月夜泛舟】
　　天一色玉盘冷浸潇湘碧潇湘碧短亭系缆隔江闻笛胡床对坐凉生腋通宵説尽狂踪迹狂踪迹少年心
　　事老来难得
　　新荷叶【金陵府防鼔子词】
　　柳幄飞绵风池煗泛新萍燕垒泥香玉麟堂外春深晴云丽日花浓处蜂蝶纷纷偿春一醉管弦声里欢声况是清时锦衣重到台城故国江山向人依旧多情趂闲行乐休辜负冶叶繁英彤庭归觐恁时难驻前旌
　　菩萨鬘【湖上即事】
　　楼前曲浪归桡急楼中细雨春风湿终日倚危防故人湖上山　髙情浑似旧只枉东阳瘦薄晚去来休装成一段愁
　　又【小女淑君索赋晩春词】
　　东风吹梦春醒恶琐淡淡花隂薄一夜曲池平小云样明　緑轻眉嬾晕香浅罗衣润未见海棠开卷帘双燕来
　　又【饯孙莘老】
　　江风漠漠寒山碧孤鸿声里霜花白画舸且停桡有人魂欲销　相从能几日总是天涯客尺素好频裁休言无雁来
　　又【荼防】
　　东君管尽闲花草红红白白知多少末后一奁香緑庭春昼长　道人心似海梦冷屏山外莫剪最长条从教玉步揺
　　又
　　东风卷尽欺花雨月明皎纸庭前路月底且论诗从教露湿衣　明朝愁入绪各自东归去后夜月明中緑尊谁与同
　　又【朩犀十咏带月】
　　緑帷剪剪黄金碎西风庭院清如水月姊更多情与人无际明　浓隂遮玉砌桂影氷壶里灭烛且徜徉夜深应更香
　　又【披风】
　　靓妆金翠盈盈晩凝情有恨无人管何处一帘风故人天际逢　从教香扑鬓只怕繁华尽牢落正悲秋【阙】非谁解愁
　　又【照溪】
　　江梅占尽江头雪忍寒玉骨夸清絶不似杜秋娘婆娑秋水傍　波光涵晩日照影从教宻隠隠认遥黄隔溪十里香
　　又【浥露】
　　黄昏曽见凌波步无端暝色催人去一夜露华浓香销兰菊丛　缕金衣易泾莫对西风泣洗尽夜来妆温泉初赐汤
　　又【命觞】
　　休文多病疎杯酌被花恼得心情恶碧树又惊秋追欢懐旧游　与君聊一醉醉倒花隂里斜日下阑干满身金屑寒
　　又【簪髻】
　　交刀剪碎瑠璃碧深黄一穂珑松色玉蕊纵妖娆恐无能样娇　緑初睡起堕马慵梳髻斜插紫鸾钗香从鬓底来
　　又【熏沈】
　　黄姑青女交相忌眼看尘土占芳蕊急埽满防金小奁熏水沈　博山银叶透浓馥穿罗袖犹欲问鸿都太真安穏无
　　又【来梦】
　　午庭栩栩花间蝶翅添金粉穿琼叶曽见羽衣黄瑶台淡薄妆　醒来魂欲断掺掺芳英满梦里尚偷香何堪秋夜长
　　又【写真】
　　霓裳舞罢难留住湘裙缓若轻烟去动是隔年期生绡传豓姿　精神浑似旧碧暗黄金瘦永夜对西窓何縁襟袖香
　　又【怨别】
　　揉香嗅蕊朝还暮无端却被西风悮底死欲留伊金尘蔌蔌飞　茂陵头已白新聘谁相得耐乆莫相思年年秋与期
　　西江月
　　金鼎香销沈麝碧梧影转防干可庭明月绮窓闲帘幙低垂不卷　一自髙唐人去秋风几许摧残拂檐脩竹韵梦断山长水逺
　　又【赠蔡仲常侍儿初娇】
　　豆蔲梢头年纪芙容水上精神幼云娇玉两眉春京洛当时风韵　金缕深深劝客雕梁蔌蔌飞尘主人从得董双成应忘瑶池宴饮
　　青玉案【东园饯母舅晁阁学镇临川】
　　东风一夜吹晴雨小园里春如许桃李无言情难诉阳闗车马灞桥风月移入江天暮　双旌明日留难住今夕清觞且频举咫尺清明三月暮寻芳宾客对花杯酌回首西江路
　　又【为外大父林下老人夀】
　　年年寓屋称觞处陪防绶尊前舞牢落潇湘归去未臈梅开遍氷蟾圆后梦断灵溪路　长年厚福天分付算四海今独步涧竹岩花如旧否与翁相伴嵗寒庭戸尽占闲中趣
　　又【戏用贺方回韵饯别朱少章】
　　三年牢落荒江路忍明日轻帆去冉冉年光真暗度江山无助风波有险不是留君处　梅花万里伤迟暮驿使来时望佳句我归休心已许短篷孤棹緑簔青笠穏泛潇湘雨
　　昭君怨【亦名宴西园】
　　晴日烘香花睡花豓浮杯人醉杨柳緑丝风水溶溶留恋芳丛深处嬾上锦韀归去待得牡丹开更同来
　　四犯令
　　月破轻云天淡注夜悄花无语莫听阳关牵离绪酩酊花深处　明日江郊芳草路春逐行人去不似酴醿开独歩能着意留春住
　　鹧鸪天【县圃约同官赏海棠】
　　万防胭脂落日烘坐间酒满散微红谁教豓质撩潘鬓生怕朝云逐楚风　寻画烛照芳容夜深两行锦灯笼朱唇翠袖休凝竚几许春情睡思中
　　又
　　蜀锦吴绫剪染成东皇花令一番新风帘不碍寻巢燕雨叶偏禁鬬草人　非病酒不闗春恨如芳草思连云西楼角畔双桃树几许浓苞等露匀
　　又【赏芍药】
　　梦想当年姚魏家尊前重见旧时花双檠分焰交红影四座春回粲晩霞　杯防滟帽欹斜夜深絶豓愈清佳天明恐逐行云去更着重重翠幙遮
　　又【送田簿秩满还霅川】
　　只有梅花是故人嵗寒情分更相亲红鸾跨碧江头路紫府分香月下身　君既去我离羣天涯白髪怕逢春西湖苍莽烟波里来嵗梅时痛忆君
　　朝中措【双头芍药】
　　翻堦红药竞芬芳着意巧成双须知扬州国豓旧时曽在昭阳　盈盈背立同心对绾聮蕚飞香牢贮深沈金屋任教蜨困蜂忙
　　又【建康大雪戏呈母舅晁留守】
　　漏云初见六花开惊巧妬江梅飘洒元戎小队玉妆旌斾归来　恩同化手春回陇畆懽倒尊罍记取明朝登览緑漪惟有秦淮
　　又【谢郭道深恵菊有二小鬟】
　　露英云蕚一般清揉雪更雕琼预喜重阳登览大家插帽浮觥　分香减翠殷勤逺寄珍重多情不似绮双豓向人解语倾城
　　又
　　依微春緑遍江干烟水小屏寒惆怅雁行南北新词不忍拈看　从今寄取临风把酒役梦忘餐飞絮落花时候扁舟也到孤山
　　又
　　风帘交翠篆香飘却暑卷轻绡最好佳辰相近夀觞对饮连宵　仙翁未老云中跨凤台上吹箫看取他年荣事鱼轩入侍涂椒
　　又【元夕上潭师刘共甫舍人】
　　年来玉帐罢兵筹灯市小迟留花外香随金勒酒边人倚红楼　沙堤此去传柑侍宴天上风流还记月华小队春风十里潭州
　　又【为云庵夀】
　　年年重午近佳辰符艾一番新满酌九霞竒醖夀君两鬓长春　闺中秀美何如赋得林下精神早办荆钗布袖共为云水闲人
　　防绛唇【金陵府防鼓子词】
　　春日迟迟柳丝金淡东风软緑娇红浅帘幙飞新燕玉帐优游嬴得花间宴香尘逺暂停歌扇沈醉深深院
　　又
　　约莫香来倚阑低瞰花如雪怨深愁絶瘦似年时节嵗一相逢常是囱囱别歌壶缺又还吹彻笛里闗山月
　　苏武慢【湖州赵守席上作】
　　暗雨収梅晴波揺桺万顷水精宫冷桥森画栋岸列红楼两岸翠帘交映天上行舟鉴中开户人在蕊珠仙境况吟烟啸月弹丝吹竹太平歌咏　人尽説铜虎分贤银潢储秀巩固行都藩屏棠隂散暑鼎篆凝香永日一庭虚静红袖持觞防笺挥翰适意酒豪诗俊看飞云丹诏行沙金勒待公归觐
　　阮郎归【和邢公玷】
　　莫欺骑省鬓边华曽眠苏小家防丝萦腕剪轻霞菖蒲酒更嘉　人别后叹飞花云山和梦遮呉牋小字写流沙几行秋雁斜
　　又【为邢鲁仲小鬟赋】
　　美人小字称春娇云鬟玉步揺淡妆浓态楚宫腰梅枝雪未消　恼乱尽妖娆微窝生脸潮算来虚度可怜宵醉魂谁与招
　　又【为张丞夀】
　　薰风吹尽不多云晓天如水清哦松庭院忽闻笙帘疎香篆明　兰玉盛凤和鸣家声留汉庭狨鞍长九重城年年双鬓青
　　浪淘沙
　　晓日掠轻云霜瓦鳞鳞大朝山色俨如新家在洞庭南畔住身在江滨　华髪照乌巾无意寻春空将两袖拂飞尘可惜梅花开近路恼尽行人
　　踏莎行【壬午元宵戏姜元汝功参议】
　　元夕风光中兴时候东风着意催梅柳谁家银字小笙簧倚阑度曲黄昬后　拨雪张灯解衣贯酒觚棱金碧闻依旧明年何处看升平景龙门下灯如昼
　　又【约云庵寻梅】
　　雪意初浓云情已厚黄昬防尽扶头酒不知墙外夜来梅忍寒添得疎花否　休更熏香且同擕手从教策防轻寒透亭儿直下玉生烟暗香归去霑襟袖
　　浣溪沙【三衢陈釜上作】
　　客里囱囱梦帝州故人相遇一杯休疎梅些子最清幽双绾香螺春意浅缓歌金缕楚云留不知妆镜若为
　　俦
　　又【次韵王子弁红梅】
　　倚醉懐春翠黛长肉红衫子半窥墙兰汤浴困嬾匀妆应为长年飡绛雪故教丹颊耐清霜弄晴飞馥笑冯
　　唐
　　又【次韵杜唐佐秋懐】
　　春梦惊回谢氏塘箧中消尽旧家香休文多病怯秋光空对金盘承瑞露竟无玉杵碎霜醉魂飞度月宫
　　凉
　　眼儿媚【效易安体】
　　花信风髙雨又收风雨互迟留无端燕子怯寒归晚闲损帘钩　弹棋打马心都嬾撺掇上春愁推书就枕鳬烟淡淡蜨梦悠悠
　　渔家傲
　　过尽百花芳草满柳丝舞困阑干煗柳外秋千裙影乱人逐伴旧家心性如今嬾　斗帐寳香凝不散黄昬院落莺声晩红叶不来音信断疎酒盏东阳痩损无人管
　　又【小舟发临安】
　　本是潇湘渔艇客钱塘江上铺颿席两处烟波天一色云羃羃呉山不似湘山碧　休费精神劳梦役鸥鳬难上铜駞陌扰扰红尘人似织山头石潮生月落今如昔
　　临江仙【约同官出郊】
　　一抹烟林屏样展轻花岸柳无边连朝春雨涨平川咚咚迎社鼔下陂船　同事多才饶我嬾乘闲纵饮郊园髻花欹侧醉巾偏时丰容卒嵗逰乐更明年
　　又【同官招饮席上作】
　　失脚青云何所徃故山松竹应秋痴儿官事几时休可怜双白鬓斗粟尚迟留　尊酒偷闲聊放旷夜凉河汉西流从教孤笛喷髙楼与君同一醉明日旋分愁
　　柳梢青【赠张丞】
　　小院轻寒酒浓香软深沈帘幙我辈相逢欢然一笑春在杯酌　家山辜负猿鹤轩冕意秋云似薄我自西风扁舟归去看君寥廓
　　又【送吕子绍守峡】
　　楚天清絶苇岸兰汀素秋时节帘卷湘鬟香飞云篆尀看轻别　明朝底处闗山算总是愁花恨月白马江寒黄牛硖静小梅初彻
　　杏花天【豫章重午】
　　寳钗整鬓双鸾鬬睡来醒薰风襟袖防丝皓腕宜清昼更艾虎衫儿新就　玉杯共饮菖蒲酒愿耐夏宜春厮守榴花故意红添皱映得人来越瘦
　　江城子【萍乡王圣俞席上作】
　　萍蓬踪迹几时休尽飘浮为君留共话当年年少气横秋莫叹两翁俱白发今古事尽悠悠　西风吹梦入江楼故山幽谩回头又是手遮西日望皇州欲向西湖重载酒君不去与谁游
　　南歌子【为吕圣俞夀】
　　菊润初经雨橙香独占秋碧琳仙酿试新篘内集熙熙休试蚁浮瓯　家世传黄阁功名起黑头双鳬聊故人舟咫尺青云岐路看英游
　　瑞鹧鸪【送伯如舅席上作】
　　遥天拍水共空明玉镜开匳特地晴极目秋容无限好举头醉眼暂须醒　白眉公子催行急碧落仙人着句清后夜萧萧葭苇岸一尊独酌见离情
　　天仙子【宴五矦席上作】
　　防日丽晴春正好杨柳池塘风弄晓露桃云杏一番新花窈窕香飘缈玉帐靓深闻语笑　新赐绣韀花映照须信浓恩春共到汉家飞将乆宣劳迎禁诏瞻天表入衞帝庭常不老
　　醉落魄【夜静闻琴】
　　铜壶漏歇纱窗倒挂梅梢月玉人酒晕消香雪促轸调弦弹个古离别　雏莺小凤交飞説嘈嘈软语丁寜切相如欹枕推红防脉脉无言还记旧时节
　　又
　　梅花似雪雪花却似梅清絶小窗低映梅梢月常记良宵吹酒共攀折　如今客里都休説潇潇洒洒情懐别夜阑火冷孤灯灭雪意梅情分付漆园蝶
　　又
　　玉钩珠箔夜凉庭院天垂幙好风吹动纶巾角羽扇休挥已怯絺衣薄　扁舟明日清溪泊归来依旧情懐恶为君唤月骖鸾鹤天近多寒满饮金凿落
　　减字朩兰花
　　春酲却鶗鴂一声花雨落蜜炬红残人在青罗歩障间　天公薄相惯得柳绵髙百丈防笔题诗休诵骚人九辨词
　　鹊桥仙【和蔡子周】
　　鹤髪萧森玉顔腴润养就黄芽金鼎一区松菊老湘滨但心逺何妨人境　衮衣家世鸣鸾歌舞到了春氷消尽不须惆怅梦中身这彩选输赢谁省








　　孏窟词
