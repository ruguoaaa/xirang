雪压轩词

［清］贺双卿

［清］陈廷焯："西青散记，载绡山女子双卿词十二阕。双卿负绝世才，秉绝代姿，为农家妇。姑恶夫暴，劳瘁以死。生平所为诗词，不愿留墨迹，每以粉笔书芦叶上，以粉易脱，叶易败也。其旨幽深窈曲，怨而不怒，古今逸品也。日用细故，信手拈来，都成异彩。"（《白雨斋词话》）
［清］黄燮清："双卿词如小儿女，哝哝絮絮，诉说家常，见见闻闻，思思想想，曲曲写来，头头是道。作者不以为词，而阅者亦忘其为词。而情真语质，直接三百篇之旨，岂非天籁？岂非奇才？乃其所遇之穷，为古才媛所未有，每诵一过，不知涕之何从也。"
［清］丁绍仪："双卿生有夙慧，嫁给金坛周姓樵子，家无纸笔，所为诗词悉芦叶写之。"（《听秋馆词话》）


浣溪沙暖雨无晴漏几丝，牧童斜插嫩花枝。小田新麦上场时。汲水种瓜偏怒早，忍烟炊黍又嗔迟。日长酸透软腰肢。
湿罗衣世间难吐只幽情，泪珠咽尽还生。手捻残花，无言倚屏。镜里相看自惊，瘦亭亭。春容不是，秋容不是，可是（怜）双卿！
惜黄花慢    孤雁碧尽遥天，但暮霞散绮，碎剪红鲜。听时愁近，望时怕远，孤鸿一个，去向谁边？素霜已冷芦花渚，更休倩鸥鹭相怜。暗自眠，凤凰纵好，宁是姻缘！凄凉劝你无言。趁一沙半水，且度流年。稻梁初尽，网罗正苦，梦魂易惊。几处寒烟。断肠可似婵娟意，寸心里多少缠绵！夜未阑，倦飞误宿平田。
孤鸾   病中午寒偏准，早疟意初来，碧衫添衬。宿髻慵梳，乱裹帕罗齐鬓。忙中素裙未浣，折痕边，断丝双损。玉腕近看如茧（兰），可香腮还嫩。算一生凄楚也拚忍。便化粉成灰，嫁时先忖。锦思花情，敢被爨烟薰尽。东菑（风）却嫌饷缓。冷潮回，热潮谁问？归去将棉晒取，又晚炊相近。
薄幸    咏虐依依孤影，浑似梦、凭谁唤醒！受多少、蝶嗔蜂怒，有药难医花症。最忙时，那得功夫，凄凉自整红炉等。总诉尽浓愁，滴干清泪，冤煞媚眉不省。去过酉来先午，偏放却、更深宵（永）咏。正千回万转，欲眠仍起，断鸿叫破残阳冷。晚山如镜，小（柴）扉烟锁，佳人翠秀恹恹病（喑喑残喘看看尽）。春归望早，只恐东风未肯。
摸鱼儿   谢邻女韩西馈食喜初晴，晚（晓）霞西现，寒山烟外青浅。苔纹干处容香履，尖印紫泥犹软。人语乱，忙去倚柴扉，空负深深愿。相思一线，向新月搓圆；穿愁贯恨，珠泪总成串。黄昏后，残热谁（犹）怜细喘。小窗风，射如箭。春白秋红无情艳，一朵似侬（还）难选。重见远，听说道，伤心已受殷勤饯。斜阳刺眼，休更望天涯，天涯只是几片冷云展。
凤凰台上忆吹箫    送韩西寸寸微云，丝丝残照，有无明灭难消。正断魂魂断，闪闪摇摇。望望山山水水，人去去，隐隐迢迢。从今后，酸酸楚楚，只似今宵（朝）。青遥，问天不应，看小小双卿，袅袅无聊。更见谁谁见，谁痛花娇？谁望（共）欢欢喜喜，偷素粉，写写描描？谁还管，生生死死（身身世世），暮暮（夜夜）朝朝？
凤凰台上忆吹箫    残灯已暗忘吹，欲明谁剔？向侬无焰如萤。听土阶寒雨，滴破残更。独自恹恹耿耿，难断处、也忒多情。香膏尽，芳心未冷，且伴双卿。星星。渐微不动，还望你淹煎，有个花生！胜野塘风乱，摇曳渔灯。辛苦秋蛾散后，人已病、病减何曾？相看久（人），朦胧成睡，睡去还（空）惊。
凤凰台上忆吹箫     饷耕紫陌春情，漫额裹春纱，自饷春耕，小梅春瘦，细草春明。春日步步春生。记那年春好，向春莺说破春情。到如今，想春笺春泪，都化春冰。怜春痛春春几？被一片春烟，锁住春莺。赠与春依，递将春你，是依是你春灵。算春头春尾，也难算春梦春醒。甚春魔，做一场春梦，春误双卿！
望江南春不见，寻过野桥西。染梦淡红欺粉蝶，锁愁浓绿骗黄鹂，幽恨莫重提。人不见，相见是还非？拜月有香空惹袖，惜花无泪可沾衣，山远夕阳低。
春从天上来    梅花自笑恹恹，费半晌春忙，去省花尖。玉容憔悴，知为谁添？病来分、与花嫌。正腊衣裳催洗，春波冷，素腕愁沾。硬东风、拦寒香一度，新月纤纤。多情满天，坠粉偏只累双卿，梦里空拈。与蝶招魂，替莺（鸳）拭泪，夜深偷诵（读）楞严。有伤春佳句，酸和苦，生死俱甜。祝花年，向观音稽首,掣遍灵签。
二郎神    菊花丝丝脆柳，袅破淡烟依旧。向落日秋山影里，还喜花枝未瘦。苦雨重阳挨过了，亏耐到小春时候。知今夜，蘸微霜，蝶去自垂首。生受，新寒侵骨，病来还又。可是我双卿薄幸，撇你黄昏后。月冷阑干人不寐，镇几夜，未松金扣。枉辜却开向贫家，愁处欲洗无酒。
太常引玉人愁道远行难。风雪怕衣单。日落到姬山。先去看梅花倚栏。新词半卷，泪痕淹透，来与赵郎看。何忍便空还。第一夜孤眠最寒。
玉京秋   自题种瓜小影眉半敛。春红已全褪，旧愁还欠。画中瘦影，羞人难闪。新病三分未醒，淡胭脂空费轻染。凉生夜，月华如水，素娥无玷。翠袖啼痕堪验。海棠边曾粘万点。怪近来寻常梳裹，酸咸都厌。粉汗凝香，蘸碧水，罗帊时揩冰簟。有谁念。原是花神暂贬。
一剪梅寒热如潮势未平，病起无言，自扫前庭。琼花魂断碧天愁，推下凄凉，一个双卿。夜冷荒鸡懒不鸣，拟雪猜霜，怕雨贪晴。最闲时候妾偏忙，才喜双卿，又怒双卿。
