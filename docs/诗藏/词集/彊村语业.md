彊村语业 清 朱孝臧



高阳台    八首
飘树烟零，封阶粉退，余寒犹冱苔文。画意无多，寻常埋没芳尘。斜阳著意相怜惜，是愁心、不耐温存。且销他，一额凉蟾，来伴深尊。
东栏步玉人归否，剩篝香半灺，衾绣孤温。依约檐声，隔帘滴到黄昏。朝来便化春潮去，问何人、省识冰魂。谢东风，不当花看，为划愁根。

连巘平烟，清波小镜，妆成缩本西湖。语变炎禽，年光细草催徂。分明玉塔红棉路，笑暂来、客意疏芜。太匆匆，拖策天涯，叠鼓城隅。
一杯销与罗浮碧，占清新风日，天与髯苏。片霎鹃声，朝霞飘堕沤珠。丹成不共维摩去，怕散花、人比山孤。熨归魂，小碣蛮花，留偈如如。

飘箔衰灯，归楼细雨，隔年人换闲愁。红蕊辞春，东风蹀躞荒沟。黄金钿合同心结，梦未阑、燕冷搔头。倚空帘，明镜徘徊，鬓改花羞。
东墙轻送斜阳老，怕三年楚玉，病不禁秋。踯躅吹湍，白騧一逝难留。障花乱笑飞春语，负旧情、丽玉箜篌。算冷冷，几折迥波，会节秦讴。

寒玉秋筠，衰丝暝柳，矾头浅画林峦。溪月生迟，低窥不照愁颜。尊空尚恋迥肠地。伴怨虫、微语荒阑。最销凝。独梦飘灯，连唱投竿。
鹧鸪啼老江南事，算樵风家世，人外闲闲。卅载吴棲，鹤天长占高寒。乡心历乱趋残夜，有雁行、飞度关山。傍西风，一倍哀时，词客休还。

红冷籸盆，墨枯彩帖，年涯消尽谁催。一寸春心，等闲都著寒灰。今宵才信东风懒。负冷吟、残醉情怀。问关山。笛里梅花，几度吹开。
声声不分邻家鼓，把朦胧台榭，残梦惊回。马影鸡声，天边消息还猜。虚堂冰雪凌兢甚，怕过时、春不归来。最无聊，照取吴霜，婪尾深杯。

短陌飞丝，长波皱曲，市帘江柳争青。中酒年光，买春犹是旗亭。彩幡长记花生日，甚绿窗、儿女心情。尽安排，画桁吴缣，钿阁秦筝。
白头未要相料理，要哀吟狂醉，消遣馀生。无主东风，博劳怨不成声。朦胧几簇东栏雪，算今年、又看清明。怕相逢，社燕归来，还诉飘零。

吹剑驱愁，挥杯劝影，湖上重与温存。一弄荒波，客来犹道闲身。隔年缥缈钧天梦，傍清钟、忍断知闻。袖香熏，携向虚堂，还熨诗痕。
遮门不是闲烟水，洗秋心最苦，更托鹃春。小阁通明，夜深孤月寻人。褰裳手把芙蓉朵，问目成，可记灵均。便从君，把臂黄华，相守孤根。

药裹关心，梅枝熨眼，年光催换天涯。采胜迷离，忘情红入灯花。常时风雨联床地，付冷吟、闲醉消他。更休提，束带鸣鸡，列炬飞鸿。
惊心七十明朝是，甚两头老屋，旧约长赊。醉倚屠苏，宁知肝肺槎枒。干戈满目悲生事，对阿连，休话无家。却因依，北斗栏干，凝望京华。 

木兰花慢    十首
冶城山翠里，几深浅，白门潮。恁壁满花秾，等闲换了，碑老苔彫。迢迢。荡青溪恨，有沧桑、依样惹魂销。眼底江鸿不落，天边遼鹤空招。
岩椒，禅语况凄寥，无句挽仙桡。算抗疏功名，分笺伴侣，一例飘萧。今宵，酒醒月落，怕西风吹雪上颠毛。卷起一封翠墨，伤心都付南朝。

问东兰瘦雪，尚消得，几清明？是拆绣楼台，差池燕羽，佻巧鸠鸣。金铃。未知系处，更苍苔、颠倒藉红英。禁断寻芳意绪，交加中酒心情。
多生，有客惜香盟，愁检痤花铭。潮数尽番风，强扶倭堕，还忍伶俜。阴晴，问春未准，怕到头开落总无声。梦里催归杜宇，香车不劝逢迎。

赐明湖一曲，认乔木，中兴年。算小队郊坰，中原壁垒，天放身闲。颓栏。旧吟拍处，问月明、元鹤几时还。战舰东风梦断，画奁西子妆寒。
无端，金碧拥檀乐，唐突此湖山。念吴峰立马，荷花桂子，休唱屯田。延缘，钓竿未买，怕鱼龙风恶搅鸥眠。醉拭西城残泪，衰杨鬓影鬖然。

闭门春未觉，又莺语，报芳期。恁寂寞心情，酥花是影，蜜炬新啼。惊窥。镜霜鬓缕，负邻家、折赠古梅枝。老鹤枫窗去信，等闲苔竹凄迷。
天涯，病枕未成归，醒到晓钟时。笑东风故国，红情绿意，都被愁欺。支离，岁朝倦笔，算一年芳物不堪题。待理中园步屧，帘纤小湿春姿。

听枯桐断语，识君恨，十年迟。正溅泪花繁，迷归燕老，春去多时。相摧。梦华故地，怪单衣、无路避尘缁。锦瑟看承暂醉，白头吟望低垂。
差差，津馆柳成丝，离绪费禁持。问何计消磨，夕阳宦味，逝水心期？鸱夷，旧狂漫理，已沈阴江表杜鹃啼。莫上吴台北望，斜烟乱水凄迷。

露凉花堕夕，浅秋在，水西栏。看照鬓清波，疏人翠箑，惯得幽单。更残。睡迟病枕，有哀蛩、和笛咽尊前。独客慵忺越醖，故人新费吴笺。
居然，画扇好青山，邀梦发苍颜。奈秋鸿踪迹，江蓠易撷，津柳难攀。愁端，背灯自理，过中年禁得雨声闲。莫道沧江岁晚，惊尘不到鸥边。

马塍花事了，但持泪，问西泠。信有美湖山，无聊瓶钵，倦眼难青。飘零。水楼赋笔，要扁舟、一系暮年情。才近要离冢侧，故人真个骑鲸。
瑶琼，何路问玄亭，九辩总无灵。算浮生消与，功名抗疏，心事传经。冥冥，夜台碎语，咽漂风邻笛不成声。泪眼尘笺未理，礼堂谁分平生。

洗梅根堕粉，换年事，雨声中。看蜜炬笼花，籸盘添胜，围幕香重。楼东。曙鸦未起，黯歌尘、犹颤好帘栊。吟与玉笺旋引，曲游金埒还慵。
欢悰。半冷翠盘龙。多事买吴篷。笑黄柑未擘，洗妆清靥，惯湿东风。相逢，镜屏梦底，问岁寒宫袖几时红。双举流霞漫动，老怀翻恼琼钟。

傍沧浪桂树，素心写，小山篇。笑楚制荷衣，吴讴簜节，萍泊何缘。飞仙。素云拥处，要手（左奭右斗）、南斗洒人间。不用流霞滟引，镜中留得朱颜。
幽禅。一榻煮茶烟，丝鬓几年前。惜冥冥此意，繁忧沈陆，孤梦攀天。鸥边，后期守定，理双纶过野鸥慵。胜我一棹相寻，世外应有人呵。

问东栏瘦雪，尚消得，几清明。是拆绣楼台，差池燕羽，佻巧鸠鸣。金铃。未知击处，更苍苔、颠倒藉红英。禁断寻芳意绪，交加中酒心情。
多生。有客惜香盟。愁检瘗花铭。渐数尽番风，强扶倭堕，还忍伶俜。阴晴，问春未准，怕到头开落总无声。梦里催归杜宇，香车不劝逢迎。 

鹧鸪天    二十七首
玉护香围忆未真，相思酒畔惹春恨。前身莲叶溪头水，后夜梨花梦里云。
人有信，事无痕，浅吟闲醉莫销魂。圆蟾未上斜阳落，数尽新鸿且闭门。

沙尾风痕约晚凉，雨馀山语响匡床。罗文水比空奁定，品宇帆如画扇张。
尘世事，水云乡，鸱夷好计苦参商。梦回月到乌篷罅，便认双溪夜渡航。

句里春姿发翠微，拍天新涨麴痕肥。亭亭远树人离立，拂拂轻帆莺乱飞。
移晚棹，占空矶，水窗飘笛细风迥。眼中无限沧波意，欲采苹花一笑非。

泪尽东京说梦华，败笺残墨送生涯。沾唇香乞迎年酒，到眼红憎馈岁花。
无一语，但长嗟，短檠挑尽又啼雅。莫嫌岁事郎当甚，好友同居亦当家。

正日礬头厌短垣，今年屋后断潺湲。青松未必妨贤路，白发公然有责言。
驰騄耳，控黄肩，较量百计让邱樊。曝然放杖东归耳，安用人闲下泽辕。

吟鬓飘萧泪里乾，沈蓬江海得归难。却从九陌游轮路，细忆双溪短柱船。
田水外，野香边，行杯一笑发苍颜。乱鸦飞尽柴门闭，守著斜阳尚满山。

作恶东风十日阴，春愁吹雪上疏簪。荒荒白日人间世，酽酽苍波逝者心。
书易倦，酒慵斟，孤怀无地与登临。江城一夜黄梅雨，不抵虚舟泪点深。

莫厌屠苏酒入唇，雪馀帘户转奇温。接天灯色流连夜，照海花光著莫春。
吟鬓短，彩符新，五湖犹是未归人。明年好办扶犁去，为报苕山一帧云。

眼底罡风事事新，太虚何用竞浮云。偶然出手从庐雉，未肯低头拾惠文。
忧国病，苦吟身，全家捣药起秋尘。酒船茶具江天好，乞取鸬鹚自在春。

市尽官河得雪清，孤游移舸避妍睛。春愁似水连鸥起，山色通桥与雁平。
年事换，雨香零，题诗谁寄草堂灵。酒醒寺寺钟声发，仿佛江船夜半听。

梦里云屏度几重，兰期犹暖旧欢丛。灯飘绣扇花如睡，歌咽金船酒不浓。
春寂寂，恨匆匆，凤城凉信又归鸿。缄情欲托天边月，知道高楼雨是风。

野水斜桥又一时，愁心空诉故鸥知。凄迷南郭垂鞭过，清苦西峰侧帽窥。
新雪涕，旧弦诗，愔愔门馆蝶来稀。红萸白菊浑无恙，只是风前有所思。

似水清尊照鬓华，尊前人易老天涯。酒肠芒角森如戟，吟笔冰霜惨不花。
抛枕坐，卷旧嗟，莫嫌啼煞后栖鸦。烛花红换人间世，山色青回梦里家。 

百队行春迆逦车，千林步绮浅深霞。阴晴併日如中酒，哀乐临年各为花。
花梦短，酒悲賖，甘抛有尽送无涯。道人不对东风笑，扫地焚香自作家。

生小仙娥不自妍，璧台金层误婵娟。几曾宛转酬千琲，已忍伶俜过十年。
虯箭水，鹊炉烟，无端芳会散金钱。帘栊早是愁时候，争遣新寒到外边。

金斗馀薰向夕凉，扑帘真见倒飞霜。竊香凤子纷成队，撼局过儿太作狂。
三叹息，百思量，回肠断尽也寻常。镜前新学抛家髻，犹被狂花妒浅妆。

微步尘波避洛神，玉颜团扇与温存。牵牛夜殿怜私语，骑马宫门拜主恩。
翻覆雨，合离云，经年才雪旧啼痕。清狂一往宁无悔，却绣长旛礼世尊。

罢转歌喉道胜常，多生争忍不疏狂。直饶在髮为芗泽，未愿将身作枕囊。
蟾啮锁，鹊横梁，东家著意在王昌。情知薄倖青楼梦，且坐佳人锦瑟旁。

闻道婵媛北渚游，东风连苑冷于秋。无多装缀花宫体，禁断排当鞠部头。
欢易散，梦难留，女床鸾树向人愁。红蚕憔悴同功茧，缫尽春丝未放休。

临镜朦胧懒卸钗，无聊啼笑枉多才。探看青鸟沈欢讯，横卧乌龙本妒媒。
笙字错，锦梭迴，肯将心力事床台。不知下九还初七，且叠红笺寄恨来。

未必芳期未有期，等闲蜂蝶剧娇痴。侧商小令翻新水，卷地狂香发故枝。
风雨里，苦禁持，有人低唱比红儿。才知满树金铃击，未省秋人落叶悲。

历劫相思信不磨，亲将双带绾香罗。未灰蜡炬拚成泪，垂绝鹍弦忍罢歌。
休踯躅，已蹉跎，珊鞭拗折负恩多。人间会有相逢事，奈此青春怅望何。

敢学邠乡画古图，却师表圣构元庐。头皮留在还看镜，心力抛残但覆瓿。
蝼蚁饱，马牛呼，姓名官职总区区。丰碑几许征西字，消得先生点笔无。

忠孝何曾尽一分，年来姜被减奇温。眼中犀角非耶是，身后牛衣怨亦恩。
泡露事，水云身，枉抛心力作词人。可哀惟有人间世，不结他生未了因。

呜咽丹棱水不波，拍浮来赴小红螺。临风坐接秋香近，擎露凉分太乙多。
从汙漫，日亡何，霸陵醉尉不须诃。白头野史亭前客，消得平生老茗柯。

蝉翼单绡不道轻，粉清朱薄转盈盈。唤来羞障垂鸾扇，别去佯抛小雁筝。
云护惜，月将迎，众中最得可怜名。花花相对相当惯，未要尊前意不平。

隐几高楼送夕阳，天教晚节伴寒香。彩衣扶杖呼文度，椎髻新春有孟光。
秋潋滟，日舒长，三年海上看红桑。西湖归棹寻鸥约，好为梅花进一觞。 

满江红    五首
不信词仙，到今日、埋愁无地。手提得，养生四印，寤歌独寐。汙漫故耽尘外赏，虺隤未换人闲世。傍要离，穿冢尔何心，长安市。
文字障，欋椎事。分付与，东流水。算不如，料理杉湖归计。纳息末轩谁伴侣，闭关荷锸终儿戏。问神山，风引辄回舟，如何是。

放杖翩然，问谁是、高霞真逸。有尘外，浮丘袖把，洪厓肩拍。隔郡笺筒分日遞，连峰屏障排云出。信肝肠，如雪两诗翁，机同息。
浔阳郭，香炉色。记曾挂，西风席。老生涯，只欠苍烟双屐。出世扁舟谁净侣，入山他日犹生客。剩岁寒，风雪梦匡君，空头白。

门对青山，称旧隐、东皋亭馆。临玩有，绯桃黦浪，缃梅连岸。小筑最宜鸿案隐，十年未结鸥波券。问何时，著论效潜夫，先生懒。
胸磊塊，愁湔盥。销磨与，书千卷。笑修椽，空寄年年海燕。长策无如河朔饮，短歌休和南山矸。好趋班，青琐莫从容，沧江晚。

积古齐空，谁与问、吉金祥器。粲然对，判悬半堵，土花凝素。三寿奚斯工作颂，一篇融扁新诠字。伴归装，虹月米家船，沧江涘。
高文擅，嫏嬛祕。前尘渺，金銮记。问沈沦，九鼎人闲何世。小筑都含山泽趣，新诗定有云雷气。只夜深，长乐梦回时，潸然涕。

大木无阴，浑不似、众芳彫歇。相望处，灵旗风雨，于今为烈。终古心坚如铁石，何人手植无年月。向南枝，应有旧啼鹃，伤情切。
奸桧铸，沉冤雪。幽兰瘗，仇讐灭。问乔柯，几见金瓯圆缺。朱鸟定飘枋得泪，碧苔疑渍苌宏血。更空山，玉骨冷冬青，悲陵阙。 

瑞鹤仙    四首
车尘萝薜碍。有杳浦琴尊，旧巢痕在。寒流凤城背，又西峰半萼，向人横黛。佳邻惯买，便家具、残书共载。惜余香、凄入珍丛，容易酒边憔悴。
休怪。百年乔木，三宿空桑，等闲一嘅，吾庐恁爱。藏身耳，万人海。属劳禽须识，风枝三币，莫当棲香客待。倦黄昏、愁倚荒栏，瘦藤独对。

满春衫泪汙。西雁到客枕，离魂轻度。城南旧韦杜，料天涯一样，看花如雾。秦筝漫谱，怕酒边、尘涴玉柱。问麻鞵、万里孤拜，杜鹃谁识臣甫。
月色。今宵换尽，解忆长安，两家儿女，残年倦旅。菰芦约、渺何许。上高楼莫望，江南春好，斜阳时候最苦。纵青山、无恙谁管，断云去住。

雨怞凄不断。又西风飘送，离行江雁。衰灯耿虚馆，正慵抛书帙，病疏醪盏。孤悰易倦，忖相思、春灰宛转。料沈鳞、不寄芳音。怨入最高楼畔。
须念。带围宽窄，篝被寒温，镜颦深浅，无人看管。谁料理、梦云乱。怕罗帷烛背，玉钗敲著，不省天涯泪眼。算青骢、便有来时，岁华渐晚。

处幽篁怨咽。凝望里一镜，缘愁白发。无家更伤别，倚新声犹恋，前尘苕霅。桑田坐阅，任软红、灰外换劫。剩行歌、汐社储稿。史亭此恨销骨。
莫道。长安倦旅，再拜啼鹃，梦迷行阙，神州涕雪。卅年事、寸肠折。怕登楼眼底，流红无地，江南芳草顿歇。解伤心、故国淮水，夜深片月。 

浣溪纱    四首
曲里春魂未可招，横塘笛起雨潇潇，湿烟寒柳驿西桥。
一水将愁销旧约，乱峰如笑理新娇，今年闲煞木栏桡。

翠阜红厓夹岸迎，阻风滋味暂时生，水窗官烛泪纵横。
禅悦新耽如有会，酒悲突起总无名，长川孤月向谁明？

独鸟冲波去意闲，坏霞如赭水如笺。为谁无尽写江天。
并舫风弦弹月上，当窗山髻挽云还；独经行处未荒寒。

连夕东风结苦阴，通明帘幕却偎衾，病躯无复酒怀侵。
止药强名今日愈，探芳越减去年心，月华人意雨冥沈。 

南浦
南浦縠纹生，是作宵，雨痕新黛吹染。一碧暖溶溶，天涯路，江郎暗魂销遍。伤春刻意，旧情羞学迥波浅。锦鳞欲寄，无好梦肠断，东流花片。
几回聚别江干，看渚宿文鸳，樯留乳燕。凄绝浣纱人，啼妆映，不浣泪珠千点。通辞微托，镜澜销尽年时怨。小风何事，吹眉皱依旧，归舟天远。 

翠楼吟
珠络粘霞，琼台缀粉，东风万红相倚。年涯惊暗换，荡帘角垂垂芳意。流苏春底。有倦羽偎啼，闲蜂留睡。谁料理，晚烟一架，比人憔悴。
似记。嘉侣琴尊，对郁蟠寒碧，学成奇字。轻阴圆几簇，尚妆点东邻花事。平原荒矣，渺一曲云迥，双栏风起。休辞醉、许郎今日，乱愁盈纸。 

绮寮怨    三首
堕地酴醾如雪，晚莺呼酒醒。尚著眼，隔水帘栊，垂杨色，绿上空亭。鸥边新愁已到，尊前客，怕拂丝鬓青。悄倚栏，满目风花，平泉地，散落羁思盈。
未省倦游去程。吴阊影事，何时叠鼓投琼。翠杓波清，十年话，带愁呼，沈沈夜灯无语，总销尽，故园情。花飞凤城，东风较梦短，铅泪零。

笛里呼杯人尽，冻醪和泪凝。对冷月，卧仰空梁，枫林黑，断梦无凭。年时黄垆聚别，伤高眼，倦客相向青。怪瘴花，悴折朱丝，匆匆去，夜壑寻坠盟。
最是故人茂陵。摩挲翠墨，情怀似醉还醒。细说飘零，有哀雁，两三声，天边唤回遼鹤，教认取，旧春城。诗魂定惊，花阴甚处是，尘暗生。

乱柳香风吹店，酒帘河外青。傍水陌，细语残鹃，春阴底，唤上旗亭。中年哀丝怨竹，潜催换，鬓雪和梦惊。甚候峰，起灭江关，无人睇，故国尘暗生。
怅怅病辞茂陵。铜仙去后，劫灰怕问昆明。气挟幽并，旧人是，米嘉荣，江南落花风景，且诉与，十年情。伤怀步兵，浇愁但愿醉，无泪倾。 

丹凤吟     三首
断送园林如绣，雨湿朱幡，尘飘芳阁。黄昏独立，依旧好春帘幕。分明俊侣，霎时乖阻，镜凤盟寒，衫鸾妆薄。漫托青禽寄语，细认银钩，珠泪潸透笺角。
此后别肠寸寸，去魂总怯波浪恶。夜暝天寒处，拼铅红都洗，眉翠潜铄。旧情未诉，已是一江潮落。红烛玉钗恩易断，悔圆纨重握。影娥梦里，知甚时念著。

坐拥连床缃缥，带草春窗，英光深烛。真珠船到，开卷蠹尘轻簌。元和蜕取，义熙题遍，尽有书城，能消陵谷。过眼云烟漫省，唤起词仙，一笑来伴幽独。
按谱笛中世换，旧苹断碧凄剩馥。蔓草王风感，甚芳椒疏雨，清事能续。吟边今古，一抹弁峰寒绿。送尽飞鸿三径晚，憺凭栏心目。古芸隐处，珍重文字福。

俊赏霜花腴谱，韵起孤弦，秋蓬书客。兰荃盈抱，宜称赋情南国。歌成鬓改，老怀慵问，度厄莺花，招人萝薜。自著闲身句里，未忍伤春，春去留泪沾臆。
却遣天涯怅望，暮云顿合无尽碧。袖底瑶华满，晦鸡鸣风雨，心素能惜。沧洲期在，落月照梁颜色。蔓草王风身世感，共低垂头白。几时把臂，迎梦江路识。 

迷神引
谁与招魂湘皋路。零落佩兰盈渚。扬舲緤马，旧儃佪处。我思君，然疑作、断飙遇。悬圃陈辞年，意悽楚。日夕灵修感，奈何许。
藉蕙肴芳，旋趁椒浆注。又冽泉倾，香芸吐。白蜺婴茀，古今恨、一时诉。望修门，独醒意，但凝伫。江水沈沈黑，夜猿苦。魂兮归来些，飒风雨。 

念奴娇     十一首
采香梦醒，涉江人、不是年时吟侣。娖队鸳鸯，偷眼下，狼藉花无重数。锦溆风多，珠房凉重，那更连天雨。江南多恨，老仙休唱愁句。
薄暮隔岸争翻，田田新曲断，送箫声去。一镜闹红，谁管得，凄入笛船烟浦。罗扇单寒，朱栏憔悴莫，办移家住。残蝉无赖，日斜嘶断归路。

青松冷日，甚推排、不去无情春色。强与风光，流转处，依旧清明寒食。戍鼓楼台，佛香尘土，三两初莺識。琴声悽断，断肠花外残客。
天末谁为招魂，薜萝山鬼哀，些空吟得。尽有贞元，朝士感，白首同归尤惜。旧顿天寒，新亭日暮泪，尽山阳笛。沧桑何事，出林烟磬初寂。

曝书人老，好池台、都共画义飘泊。碧玉通津，流客梦，分付雨烘烟托。千首填词，十年磨剑，心决归耕乐。小楼添否？白头依旧牢落。
难得两幅鹅溪，一船虹月来，侑郫筒酌。坐忆承平，觞咏事，展对凉堂清幕。灵宝厨空，丰城剑合此，中关邱壑。钱郎句好，须君补上笺角。

樵风溪馆，有吴鸥、分席闲缘潇洒。灭烛自携，凉月色，来理茶瓜情话。罢笛鸿归，开帘萤入，一扇风无价。稀星出没，薄罗云意如画。
忘却天上秋期，红墙碧汉隐，隐飙轮驾。功拙未关，吾辈事、赢得清凉今夜。针缕闲情，盘花绮梦老，去慵描写。高梧摇露，远空仙羽来下。

半奁残雪，有闲鸥、解讶讨春幽侣。寒勒野梅，开未遍，醉缬香屏无数。曲岸连桡，短亭呼酒，多事闲风雨。鹤天烟暝，晓窗来看题句。
朝暮黄阁前尘，青芝旧诺梦，与荒波去。凄咽虎山，桥畔笛、还为吹香别浦。琼蕊重攀，翠禽如唤投，老双（左山右弇）住。轻阴无际，坠红休点帆路。

渊源蜀学，问录衿、谁托鹤山一叟。巨集觥觥，天水刻，艺苑珍逾琼玖。三篋云亡，一瓻许借，善木蕲无负。元亭油素，古香擩染衫袖。
前事十七遗篇，纷纶要义三，写流传久。说似芳椒，排日课、几辈薑芽敛手。金薤端书，瑶华副墨操，劵名山寿。卮言日出，坠传期与宗守。

角巾投老，依然是、搏控人生骨肉。造化小儿，空簸弄，随分寻得归宿。老层三椽，良田二顷，高卧清湘曲。荒湾织屦，老仙来伴幽独。
谁道倦羽安巢，惊尘连海哀，郢歌相续。多难万方，同一概、目断乡园松菊。故国青山，沧洲白髮归，梦愁成斛。何年畏垒，大穰珍重遗祝。

良医良相，记邦贤、名论千秋相属。仁术一身，都是德，看取门庭雍睦。红杏家林，白华陬萼，趋步锵泉玉。恩言三接，上池曾效芹曝。
嘉耦七十平头，桂芳相引绕，膝台莱祝。才调鄴唐，推玉季、为谱鹤南飞曲。万千欢悦，锦制花团簇，算筹添屋。双扶鸠杖，小园春在新绿。

蟠根阙里，怅古尘、脉断三千年物。乔木苍烟，新画本，翠满嵚崎岩壁。鹤去云孤，虯飞月冷，挥洒吴缯雪。东阳大笔，是何意态雄杰。
为问并世钱尤，沈吟绕树孰，敢为先发。想见解衣，盘礴赢、柯干之而变灭。今昔风流，丹青文采何，遽争毫髮。熟参画理，信君双眼如月。

柏因社冷，郁虬枝、犹结蓊厓昔梦。厚地高天，无著处，来作闲堂清供。大谷霜姿，平泉珠宝，伟质宜梁栋。杜陵一喟，古来才大难用。
珍重此叟支离，托根咫尺，一样巢鸾凤。柯叶四时，长不改、未东要皇矜宠。五粒松蟠，双甀梅格岁，晚寒交共，满堂动色，河阳有笔天纵。

蕊书琅简，泝高矩、卓越嬴刘而上。四集飞鸿，何足数，艺苑独标真赏。鼎足螭盘，钗头凤立，妙迹冰斯仿。一珠一字，效珍都入珊网。
当日诒晋高齐，铁书精鉴，别空诸筌象。好古河闲，惟求是、何似风流宏奖。照眼芝泥，惊心桑海文，物翻无恙，松声月色，为君特地疏朗。 

还京乐    四首
乱蛩絮，入夜羇愁似髪慵为理。坐灯窗无酒，但嫌隔院，清歌空费。望断鸿天际。西楼镜约余香委。旧梦醒，销与点滴，江南残泪。
记屏山底。有釭花双照，兰情半掬依前，离别气味。天涯尽说归期，总孤他、玉容桃李。怅年年、犹去翼窥帘，凉萤在水。纵约双鱼腹，江波不照愁悴。

塞鸿近，著意偎沙度月成秋响。傍黄昏愁重，旋搀铁马，檐头悲哽。溅泪花孤坐，屏山背烛幢幢影。倦睡减，遥夜怨起，罗衣新冷。
听壶莲竟。梦沧波残画，风鸦阵黑如尘，垂翅未整。江湖画角声声，暗惊回、雨凉烟暝。搅愁肠，是按笛人稀，餐霞伴醒。脉脉窥华发，清霜飞上明镜。

断魂事，说与残笺倦墨能惆怅。念鬓羞尘镜，泪灰蜡炬，吹箫谁唱。记影娥池上，长条带月和烟荡。倩素手，扶醉唤取，柔波双桨。
伫高楼望。剩狂花歧路，飞莺未惜声声，芳草又长。东风换绿林亭，暗梨云、慊梦来往。费销凝，是急雨弦声，明霞佩响。怨色西栏月，窥人昨夜薇帐。

倦怀抱，阅尽斜阳稍觅微波语。任坠香迷燕，乱红踏马，缄情无据。问绛都花事，伤春泪泼闲风雨。并万感，吟夜醉晓，蛮芳成谱。
旧销魂处。傍珍丛千绕，而今涨笔狂尘，弦外调苦。沈吟又拍栏干，荡云愁、海思如许。坐沧洲，还赚得天涯，文章羁旅。半箧秋萧瑟，兰成身世重赋。 

凤池吟
步怯琼妃，旧凌波处，缬影浅砑文漪。记玉人夜嚼，润回香吻，凉沁柔肌。消受聪明，小瓯圆镜是年时。东风解把，兰舟催发，无计留伊。
欢悰渐冷如水，趁茸窗烘砚，写寄相思。料倾脂河畔，翠鳞才上，锦字犹迟。成片春愁，断红和泪蹙流澌。销除未，晕壸心、玉唾丝丝。 

解连环     五首
絮花池阁，护双双画板，浅春低络。笑弄影、一态婵娟，挂不定闲愁，燕飘莺泊。莫赌身轻，有人在、隔墙窥著。放罗衣窣地，自整凤钗，鬓蝉还掠。
西园俊游似昨，委苔阴绣柱，容易吹落。问甚日、重倚春娇，便满眼相思，背面难托。梨月溶溶，正闲煞。东风红索。剩当时、手香凝处，细蜂倦扑。

翠屏香寂，又铜壸促晚，妬云慵坼。记夜娥、坊陌年年，换几度风光，暗罗尘额。盼极孀娥，为点逗、六街春色。甚青鸾信渺，钿轴苍空，坠欢轻掷。
沧洲半迷旧国，正铜华写照，天上愁忆。想泪铅、滴尽方诸，也凄对金仙，暂时将息。小影山河，莫唱入。吹梅哀笛。背残灯、有人拥袖，梦寻冷驿。

雨凉无极，傍西池渐浥，画屏猩色。怅倦旅、呼酒栏干，数不断唳鸿，远天如墨。乱叶流红，蓦惊散、鸳鸯踪迹。对飘烟暗烛，罨画古帘，消然乡国。
绿窗已拼怨抑，又天涯树树，哀响搀入。便有约、重梦香丛，怕前地漂花，总凝愁碧。打尽枯荷，几曾减。秋塘波力。但赢得、镜棱泪点，断云共滴。

碎钏香迹，引啼烟翠羽，细窥帘隙。黯帐纸、残墨瞢腾，又搀弄麝尘，半消宫额。拼忍清寒，有妆镜、愁鸾偎泣。怅新歌散雪，旧谱暗香，断红无觅。
瑶台梦中误掷，倩山云评泊，笑靥羞索。待料理、绀玉寒泉，总浸作愁漪，换春无力。未返芳魂，料不怨。高楼横笛，伴黄昏、背灯瘦影，翠尊酹得。

绪牵愁结，被蛮薰沁骨，素天无极。傍露井、叶叶疏桐，信经过暮凉，画秋真色。罢酒阑干，雁书断、浮云东北。望三山凿翠，尺海涨尘，有情难忆。
登临故欢尽掷。觑新霜镜里，乌笑头白。待叩君、密约鸾钗，怕著枕睡酣，暗销瑶碧。梦入关榆，但流恨、沉沉寒汐。背西风、怨蛩细语，伴人絮得。 

卜算子    三首
翠羽尽情啼，茜袖何人妒。浮动黄昏暗暗香，不许嫠蟾度。
吴苑玉双身，飞并瑶台路。借问钱塘老画师，谁是吹箫侣。

谁赚小红来，谁放杨枝去。清笑墙东总未知，枉费何郎句。
老子会婆娑，不管闲风雨。何似金仙两手空，目断天花舞。

千片恼吴花，接叶莺调语。睡烬明窗一穗烟，梦响长廊雨。
愁著倚栏时，歌断临觞侣。自惜流光辗转看，泪湿尔天絮。 

氐州第一
轻薄筝尘，零乱钿粉，当筵恨厌眉小。密绪连环，清吭掩扇，凄隔秦天缥缈。蕃马屏风，有暗月、窥人偷照。玉桁深盟，金钱浅掷，顿催欢老。
八九惊乌依树少。定输与、羁雌鸣绕。毳幕恩新，珠田梦远，蓦併归愁抱。惹花前、闲泪落，停杯处，相看一笑。谁打鸳鸯，锦塘空、孤眠到晓。 

渡江云    三首
新寒罗被觉，蔽帘雨急，一雁堕圆沙。梦醒和泪别，海燕深棲，妬入莫愁家。啼红满镜，悄自惜薄媚铅华。千万丝，白门杨柳，浑未称藏鸦。
空嗟，孤飞青鸟，双引黄骢，并颓波东下。亲觑著蓬莱尘暗，秋鹢文纱。回桡荡作江南怨，破暝色霜在苍葭。惆怅极，归期还问釭花。

江风残酒夜，软潮半落，带梦卷迥帆。断灯春尚浅，溅泪春花，冷约北梅崦。嘶骝罢躍，渐领略荒雪江南。吟望低，白头谁侣，照坐有颓蟾。
恹恹，哀时词赋，送老关河，搅尊前百感。休更将然栏烟柳，分付何戡。明朝照鬓秦淮绿，怕雨昏风暝愁兼。歧路语，重逢竟湿青衫。

春装喧远素，倚楼倦睫，雁外数南程。旧京花事减，去住无端，坐阅柳条青。催人怨鴂，背夜月啼到无声。何计寻？白头料理，聚散隔年情。
消凝，炉烟依恋，药里流连，分萍逢不定。浑未忘延秋湖舸，话雨床镫。心魂老去须相守，办岁寒尊酒平生。吟望苦，终期共惜伶俜。 

浣溪纱    十八首
猩色屏迥十二山，镜中长误两愁鸾。停灯犹待梦轻还。
扶枕露香花绰绰，竟床秋浪玉潺潺。新凉分不到郎边。

已过茶糜未艺兰，蝶愁蜂笑两无端。旁人刚道好栏干。
排日清歌巾有泪，凭春短袂手惊寒。早知芳节挽回难。

谁辟毬场试马蹄，春坰小队暂提携。横枝冈路野烟迷。
西海有情添漏永，东风无力办花齐。相逢且唱白铜鞮。

日饮无何但举杯，欢空一笑醒心飞。扇尘何事点轻衣。
别样云山憎入画，同行凫鹜渐无机。御风跬步是真归。

著酒单衣带眼磨，十年流恨满吴波。秋来独客易悲歌。
烟月怀人词笔瘦，江关费泪笛声多。韩陵无语奈君何。

笔诀依微蠧粉流，江湖书客苦吟秋。小笺传恨与妆楼。
帷月皎于新镜面，灯花歧似古钗头。复丁老去转工愁。

独鸟冲波去意闲，坏霞如赫水如笺。为谁无尽写江天。
并舫风弦弹月上，当窗山髻挽云还。独经行地未荒寒。

翠阜红厓夹岸迎，阻风滋味暂时生，水窗官烛泪纵横。
禅悦新耽如有会，酒悲突起总无名，长川孤月向谁明。

梦熟烟江十四程，鬓丝堤柳两盈盈，年芳随水漫无情。
落酒东风梅便旋，冲帆细雨燕将迎，春愁把笔自然生。

解道伤心是小颦，分明怨恨曲中论，世间原有蕊珠人。
妙舞折腰翻地锦，清吭飘泪簌梁尘，满衣犹是故山云。

未必天花及我身，占人怀抱是歌颦，红毺翠幕一逡巡。
翻劫枯禅参圣解，哀时间泪赚词人，不关梦里楚台云。

连夕东风结苦阴，通明帘幕却偎衾，病躯无复酒怀侵。
止药强名今日愈，探芳越减去年心，月华人意雨冥沈。

又是寻秋一度来，十年城郭半蒿莱，眼明屈曲镜流开。
出骨微嫌山偃蹇，折腰犹舞柳毰毸，荻花抛雪点行杯。

溪水何缘也姓西，淡妆浓抹更相宜，几堆红树压芦碕。
大好年光须酒送，小颓风范与鸥期，西湖虽好不须题。

作队凫翁导桨行，招提取次出花塍，一龛香火草堂灵。
太息声家无记莂，因依佛界即传灯，我来分作打包僧。

龙象销沈几杵钟，诸天无路问青峰，庄严轮与画图工。
天水荒凉依旧碧，劫灰生灭可怜红，散花香处万缘空。

黾采澄鲜片玉词，春波溶漾放生池，延年美意嗣萱闱。
佳谶旧溪龟左顾，长生新曲鹤南飞，鸳鸯遐福本相宜。

翠阜红厓夹岸迎，阻风滋味暂时生，水窗官烛泪纵横。
禅悦新耽如有会，酒悲突起总无名，长川孤月向谁明？ 

好事近    七首
短发渐飘萧，欺帽轻飙无力。强与风光流转，欠黄花消息。
绕池行怯晚寒生，薄酒那禁得。一带苍山无语，是谁家秋色。

眠雨茂陵秋，曾赋上林游猎。谁乞金茎澄露，療琴心消渴。
相哀几辈赖云鬟，高楼句愁绝。肯伴鸱夷一舸，胜双清塔札。

湖气郁衣巾，步入宝坊林月。耐得山亭泉冷，信肝肠如雪。
出山十里蟪蛄声，闻根甚时歇？据槁安心随地，又南邻钟发。

遗世广寒仙，香界别开蟾户。一例恒沙劫换，比月盘松古。
色身不礙被黄絁，糁地碎天布，遮莫穷檐薪尽，供籜龙斤斧。

扣角发高歌，谁把道书同读。不作羡鱼痴计，对溪光如玉。
江湖犹是未归人，亡羊笑臧穀。早晚上疆山下，买春蓑黄犊。

飘簟烛花凉，栏外水葓风急。箫罢忽催归去，有万千怜惜。
铭心百遍许云英，料理寸肠直。别有当筵廋语，是红鹅不食。

游刃入斯冰，笔与蛟螭蟠曲。把臂二金蜨馆，有臣家痴叔。
廿年郁郁勒铭才，雕龙手长缩。此事倘关兵象，抵鲁戈追逐。 

减字木兰花     二十八首
无愁可解，底事年年逋酒债。不道愁深，梦里银屏夜夜心。
极天霜信，眼看秋山摇落尽。焉用归舟，决驾飞鸿阅九洲。

谈天有口，指点银缾惟索酒。把臂周聃，身是稽康七不堪。
昏灯照定，魍魉何须频问影。谁是谁非，放著青山自不归。

淮流如黛，六月吴篷允共载。解袂匆匆，兵火连天照海东。
一官垂死，诀我联绵书七纸。风义平生，惭愧山阳范巨卿。

蜕君句律，夹巷过从穷日夕。霜月槎枒，走上樊楼卖酒家。
竹林游在，记写八分招阿买。曙后星孤，留得传家一砚无。

苍髯树颏，落落潜郎三十载。馀事荆关，冷笑浓云邋遢山。
荒亭接叶，点笔便为求米贴。不办归帆，竟了京尘粥饭缘。

支离病骨，一殉浮名成解脱。破寺迴飙，夜夜归魂季母招。
苔花及榻，命烛论心恒见跋。何处沾巾，斗酒青山北郭门。

盟鸥知否？身是江湖垂钓手。不梦黄梁，卷地秋涛殷卧床。
楚宫疑事，天上人间空雪涕。谁诏巫阳？被发中宵下大荒。

蓬莱一谪，谁挽使还文字职。得丧虚沤，瞥眼惊藏巨壑舟。
相过魑魅，纠纆幽忧非尔意。神理绵绵，记坐高齐十六观。

交游海里，眼看联翩鸿雁起。病骨西风，一夜霜摧镜面蓉。
百身何赎，累我阿连三日哭。池草春枯，泪尽西堂梦也无。

剑头微吷，海水刺天漂热血。惨月中庭，谁解张弦受广陵？
富春一角，零乱岩花朱鸟啄。白首何归？山色无人问是非。

无情湘水，摇落芳蘺秋色里。冷月迴桡，自倚清琴谱大招。
平生风义，江汉愁心成屑涕。雪鬓霜髯，胸次先收一华山。

黄金台古，百不怜人游猎赋。醉帽攲斜，忍看灵均九畹花。
玉箫风起，小展簟纹融似水。咄汝青衫，夜冷春蔥下几签。

英英光气，磊落半规三十字。旧学江门，一样深衣皁帽人。
韩陵谁语，填海补天无用处。一片苍云，中有灵均旧泪痕。

苍虬根幹，不管人间风日换。龙性谁驯，貌此嵚崎历落人。
含豪犹怒，那便蜿蜒霄汉去。规作新图，待访家山第四株。

几双玉翦，掠地风捎珠蕊乱。晕入生绡，珍重金奁付左娇。
青春彩服，一霎霜摧萱草绿。衣线侵寻，省识寒泉一片心。

半规清影，中有天香相比并。遗爱湖湘，留得仁风好奉扬。
读书有种，岳岳文孙能洛诵。一笏棠甘，莫作人间富贵看。

等闲文字，直证人天堪涕泪。千偈澜翻，大笑吹灯受湼槃。
杀机天发，猿鹤沙虫同一劫。香发旃檀，想见金刚湧笔端。

沈湘古恨，文字造哀天倘问。悬圃陈词，异代萧条又一时。
骚心不死，滩艇行吟声变徵。招手彭咸，依样伤心史一函。

雷雹班駮，八百年来谈柄握。散髮桄榔，携向南天舞一场。
指挥无定，箕口难回磨蝎命。犹胜西台，朱鸟声中击节来。

蝉嫣华裔，秉节诸州流泳美。长掞清芬，妙绝潜研跋尾文。
黝然氈蜡，难得碣阴双璧合。辟咡谘碑，怆念东华撰杖时。

云关投老，把臂入林成一笑。笠屐逢迎，赢得青山养伯龄。
流传烟楮，诗笔如神心画古。辽鹤归来，剩与残僧话劫灰。

婆娑二老，负手招邀成一笑。香讯冥濛，春在诗人杖履中。
令威重到，风物依稀花事了。鼓角春城，不是高楼玉笛声。

平生风义，把臂吴桥双国士。天路飞攀，收拾光芒入小言。
雯华月渍，一段苍烟飞不起。拈笔如神，馀兴能为石写真。

烟萝猗靡，意外荒寒生笔底。眯目黄尘，谁是青山独往人。
无多茅屋，风味举家清似鹄。鞍马平生，老作江南粥饭僧。

冬青泪洒，九死攀髯终未悔。日降天临，不负青山独往心。
使君风义，易水波寒吹不起。高阁葵霜，终古相望一柳堂。

丹梯拾级，接武蓬池贻厥力。抗疏批鳞，成就清门两逐臣。
朝衫脱了，赢得祖庭开口笑。深闭柴关，将取清风满故山。

人间何世，老去丹青馀涕泪。肝肺槎牙，不写诸天称意花。
孤芳直节，长恨补天身手拙。坐抚吴钩，高馆何时访蒯缑。

金风嫡派。一世词流甘下拜。馀事丹黄。远接虞山近半塘。
故山浮玉。梦里消磨文字福。何日归篷。和尔樵歌一笛风。 

清平乐    十首
水沈涸冻，嫋断江南梦。夜夜单衾金缕凤，未省新愁轻重。
西楼雁字行行，酒醒越地凄凉。不怨那回轻别，只差没个商量。

乱云拂里，百感新疏酒。愁外西山如客瘦，一角修眉还斗。
无言独立青苔，高城画角声催。指与断鸿归路，夕阳依旧宫槐。

蜂黄未斛，香外梅尘扑。碎糁辟寒金簌簌，惊起月中人独。
年年梦冷仙梯，凌寒露粟侵肌。销得钿筐泪点，画栏秋去多时。

舷灯渐灭，沙动荒荒月。极目天低无去鹘，何处中原一发？
江湖息影初程，舵楼一笛风生。不信狂涛东驶，蛟龙偶语分明。

残春倦眼，容易花前换。萼绿华来芳晼晚，消得闲情诗卷。
天风一串珠喉，江山为祓清愁。家世羽衣法曲，不成凝碧池头。

旧家池沼，镜里芙蓉老。满院飞花休要扫，过了一番残照。
人生苦恋天涯，此时那处堪归。不道江空岁晚，白鸥尚识天随。

龙门百尺，罨画明秋色。南北两峰相映碧，看取朝阳嶷立。
开轩满目烟霞，软红不到云涯。著个人源居士，湖山越恁清嘉。

人间何世，魑魅听然喜。三字头衔唐进士，消得阎浮游戏。
纷纷艾子萧郎，招邀袍笏登场。笑问三阊角黍，何如一醉蒲觞。

傍家亭沼，倚杖容舒啸。天与围屏新画稿，换了几番残照。
廿年旧梦青墩，荷花也是君恩。一觉江空岁晚，山中自有闲去。

劫馀花叶，楚畹容光别。露泣烟啼那可说，不受等闲风月。
芳魂零落荒山，根荄终古相关。好伴一编心史，长留沈恨人间。 

步蟾宫
昨宵圆月今宵雨，尽猜度、阴晴无据。沈沈酒病不成眠，笼画烛、销磨秋句。
西园一霎衰红舞，料如水、年涯难驻。残秋纵不抵秾春，何苦任、昏鸦催去。 

惜秋华    二首
暮雨南楼，蓦声声带得，边愁一片。羁枕正悽，西风燕归催换。玉关字侧黄昏，断影掠、钿筝心眼。年年。是衡阳极浦，春程流转。
千里故人远。料江湖梦稳，不关寒暖。减烛误秋，橹到酒醒肠断。天涯满目云罗，莫赚它、春波鸥伴。谁惯，有长门，月明灯暗。

绣幄春姿，倚东风似惜，伤高心绪。零乱露痕，清宵醉温帘户。银台艳入仙霞，照不稳、倾城眉妩。销春。是秦筝乱咽，新声金缕。
花恨寄何许。酹闲情尚怯，寻常尊俎。短梦殢流，水逝锦悽香苦。相思说与华清，怕夜深、睡魂谁主。无语，拍栏干，自寻愁句。 

齐天乐     十三首
龙池浅色东风缓，春光管城先透。三起三眠，一波一磔，妆点销寒时候。酥钿九九，换新样宫绡。墨尘双逗。鹊尾香中，几呵挥翰玉堂手。
清吟天上事远，御屏宣侍处，玉案茸里。六琯光阴，百年文物，不是寻常怀旧。芳韶尽有，梦不到灵和，雨滋烟溜。自擘苔笺，细填梅蕊瘦。

酽寒城郭花如睡，连宵但闻凄雨。旧箔飘灯，新泥殢屐，缥缈空山春绪。寻鸥路阻，问荒雪西湾，断盟谁主。涩指霜弦，夜窗愁按去年谱。
垂虹斜畔倦鹤，绕枝千百啭，空怨期误。蔽竹书棂，交枝镜幕，抛却疏香一坞。吴波似语，怕重踏蓊岩，麝尘迷步。后约幽邻，梦云分水野。

锦窠春湿红云透，匆匆故宫芳事。冷甃延娇，温泉罢浴，催换东风人世。婵媛梦里，尚刻意新妆，洗烟梳霁。妒极瑶台，玉妃无语正愁悴。
绿章惆怅再乞，夜深障滟蜡，心绪无会。怨凤箫寒，嫠蟾幄暗，消尽燕脂浓泪。横陈艳绮，肯输与西廊，媚春桃李。不嫁含章，堕梅馀恨蕊。

半天寒色黄昏后，平林渐添愁点。倦影偎烟，酸声噤月，城北城南尘满。长安岁妟，又啼入延秋，故家啄遍。问几斜阳，玉颜悽诉旧团扇。
南飞虚羡越鸟，乱烽明似炬，空外惊散。坏阵秋盘，虚舟暝踏，何处衰杨堪恋。江关梦短，怕头白年年，旧巢轻换。独鹤归无，后棲休恨晚。

高林叶叶无留意，长安顿惊秋少。泪掩疏襟，愁呼断角，新结伤高怀抱。归艎路渺，对摇落沧洲，梦痕千绕。立尽斜阳，故人不共雁程到。
清游经乱更减，旧时嵌壁句，空委烟草。故国骖鸾，飞仙拥鹤，消息微闻江表。离心悄悄，付一笛黄昏，水风残调。寄语南云，茂陵人渐老。

轻红不上琼娘靥，重重步幢新亚。麝发潮妆，霞融腻玉，临镜冰丝成把。春魂渐化，委香箧仙衣，冷云齐卸。唤起伶俜，载秋单舸为谁迓。
褰裳人去未久，画栏凭不热，前度游冶。艳锦霜初，斜阳木末，愁入黄昏无罅。仙城梦罢，剩铅泪偷淹，忆君清夜。月堕江空，翠绡何处写？

烛龙飞上珊瑚岸，殷空万灯成蕾。干掩斑鳞，得衔绛噣，凝作连溪朝采。烟滋露溉，就巾著温茸，岁寒曾耐。老尽春丛，可怜朱凤故巢在。
越王台畔丽质，照人风雨夜，天半无晦。茧蝶移家，蓉砂变景，谁睇孤根岭外。交柯未改，好留驻年年，祝融幢盖。梦结扶桑，日华擎翠海。

年年消受新亭泪，江山太无才思。戍火空村，军笳坏堞，多难登临何地？霜飙四起，带惊雁声声，半含兵气。老惯悲秋，一尊相属总无味。
登楼谁分信美，未归湖海客，离合能几？明日黄花，清晨白发，飘渺苍波人事。茱萸旧赐，望西北浮云，梦迷醒醉。并影危栏，不辞轻命倚。

麻鞋一著无归意，沧溟纵心孤往。尽室装寒，循涯客返，离恨秋潮同长。行吟骯髒，要留命桑田，故躔迴向。自理哀弦，北征谁省杜陵唱。
回风独树渐晚，去舷攀未得，歧路惆怅。鼓角中原，烟波大泽，何地堪盟息壤。孤光近傍，胜愁卧荒江，白头吟望。梦款音书，度楼南雁响。

孤臣江海湛冥后，心肝十年归奉。杜老麻鞋，冬郎画烛，长结觚棱昔梦。吴钩坐拥，肯老去销沈，向来飞动。攲侧乾坤不，辞辛苦日华捧。
白头轻赋去国，路歧终古意，拚倒芳甕。斗北攀依，周南濩落，千里月明仍共。疏麻折送，尚著意盟鸥，岁寒珍重。越客吟成，病肩霜夜耸。

西川残霸鹃啼歇，江山未销文藻。正始青珉，开成翠墨，氊蜡流馨多少。遗经独抱，对厨几虹辉，楬橥鸿宝。善本摩挲大，峨一片绛云绕。
天章休气倬汉，是鸾迴凤舞，飞下蓬岛。秘笈镌华，奇觚悟诀，家法珠林能绍。微臣颂祷，念游艺冲龄，中兴祯兆。十碣摹刊，右文看再造。

翠微缥缈楼台亚，霜华锦空洲渚。山护云衣，波涵月彩，梦到隔花窗户。芳期暗数，怕水叶沈红，去年心绪。旧隐谁招东，堂松桂尽吟趣。
一襟清致谁识，软尘飞不到，苒苒诗句。怨笛吟商，闲箫横玉，惟有盟鸥堪语。西风倦旅，怅望极归舟，一闲天付。立尽斜阳，花深连别墅。

黄昏连树拳鸦噤，江寒笛声不起。拥叶惊波，呼风断角，凄别归鸾千里。灯窗自倚，渐冰折吴绵，薄醪慵理。尚有残香，夜深不暖旧心字。
荒鸡空唤倦旅，未应霜霰集，谁整归计。箭水繁声，棂纱淡色，落尽凉蟾无寐。西楼翠被，怕一夕将愁，玉?难寄。曙蜡红啼，梦痕持泪洗。 

朝中措    二首
粉云横界断霞收。人坐碧溪头。初蓼淡摇风蝶，衰荷红背沙鸥。
江乡何处，青山画扇，黄叶归舟。自是客心摇落，不关长笛高楼。

鉏梨身手拙于鸠。老去有菟裘。留得子春家法，不知冠带崑丘。
东林下潠，廿年旧梦，莫莫休休。抛尽山田十棱，无缘部曲黄牛。 

小重山    五首
梅润经熏不下衣。闭门三日雨，晚莺稀。东风和絮转晴丝。红芳尽，慵和饯春词。
欢事隔年非。樱桃三见后，剩斜晖。闲愁取次报君知。漂花水，流恨上朱扉。

雨洗秋姿倚翠微。淡蛾新扫出，晚依依。溪山如此未成归。沙鸥笑，客有空如丝。
不是断相思。楚兰摇落后，短书稀。西风破屐几人诗。天边雁，零乱不须题。

翠湿篁阴小阁寒，酒消浑不耐，越罗单。水蘋风起烛枝残。惊禽去，捎响碧琅玕。
投老卧云关。眼中尘事满，素心难。天涯作计理孤欢。无情月，三度病中看。

南国春芳又一时，背人开玉合，意凄其。枉抛红泪惜前期。愁根蒂，惟有锦鹦知。
无力护琼枝。东风休再种，有情痴。年来心事在江蘺。浑不称，头白赋相思。

过客能言隔岁兵，连村遮戍垒，断人行。飞轮冲暝试春程。回风起，犹带战尘腥。
日落野烟生。荒萤三四点，淡於星。叫群创雁不成声。无人管，收汝泪纵横。 

一落索
斜日孤城深闭，四山荒翠。断鸿声外不堪闻，是呜咽、桑乾水。
高阁清尊微倚，促愁成醉。彩云端不负归期，却还怕、黄昏易。 

太常引
夜深溪馆起微飙。天末故人遥。丛桂几时招，梦不到苕南画桡。
相逢小泊，菊花橹背，风味话持螯，断港乍通潮。有三两秋灯纬萧。 

夜游宫    二首
门掩黄昏细雨。仨传出、当筵金楼。休唱江南断肠句，小银筝，十三弦、新换柱。
花外残蛩絮。暗咽断、碧纱烟语。愁结行云梦中路。起挑灯，叠红笺，封泪与。

吹水疏香讯早。绀壶暖、回灯一笑。零乱苍鬟枕函小，似罗浮，月昏黄、梦中到。
天黯吹笙道。细禽傍、空尊啼绕。起换伤春旧年稿。断无人，理红簪，岁华老。 

桃源忆故人
玉妃唤月蓬莱浅，铅水银河一片。梦里凭栏人换，恩尽宫罗扇。
妆楼残照西风满，的的看花心眼。香在红衣南岸，天近微波远。 

极相思
曲澜澄镜秋磨，飞棹绀霞过。双鸳睡足，菱丝宛转，不信风波。
一夕行云远处所，旧宫黄，凄损纤蛾。已凉天气，龙须方锦，渐渐寒多。 

恋绣衾   二首
哀蝉帘户半夕阳，涨曲尘、窥镜万妆。甚风起，干卿事，让凌波、罗袜步凉。
绣尘盘马青门道，背西风，能理断狂。莫忘了，钿车约，夜深月、犹过女墙。

红鳞吹动酒面香，倚金船、孤送夜长。寻梦到，蓬山底，问兰心、罗袖露凉。
雁程不带相思去，听空楼，秋镜倦妆。料锦字，稀能会，负年年、江水寄将。 

夜行船
猎猎凉薰飘晚桂，黄昏近、酒悲慵理。露脚低飞红纱香，湿都是、故宫铅泪。
半壁沧洲残画里。西风咽、笛声不起。恨水离烟，仙槎何处，却趁撇波鱼尾。 

诉衷情    四首
支筇客意倦于鸥。飞梦落苹洲。凉风吹堕南雁，怨入水葓秋。
无意绪，问西楼。旧帘钓。管弦何处，落叶空宫，凝碧池头。

并湖亭馆甃波平。屏绮浅藏灯。屋山倚扇孤坐，竹尾看移星。
歧路事，倦游情。梦难成。露姿销尽，玉簟端然，一夜秋生。

鸾軿秋讯有无间。桦烛掩屏山。争然露井酲韵，惊梦绛河还。
无别语，拥眠鬟。泪阑干。兰丛风起，未抵针楼，罗荐新寒。

网丝飘断水沈烟。银鸭稳双眠。侵衣露点如雨，坐看月流水。
苕岸路，棹觥船。是何年。倚楼心事，清绝罗衣，原耐秋寒。 

谒金门     三首
窗网黑，四面春寒无极。绕树惊乌啼磔磔，泪花红纬湿。
换了罗衣无力，愁梦玉关消息。密誓篦鸾君不忆，强寻明镜隙。

花漏急，迴步地衣红窄。舞袖郎当随促拍，主人翻是客。
今日云屏芳席，明日残鹃荒驿。塌地阴云浓似墨，梦中何处立。

留不住，簇蝶仙裙微步。滴断巫峰天外路，画帘连夜雨。
泪点黄花新谱，写作婵嫣忆语。待唤仙山双翠羽，深情凭寄与。 

烛影摇红   十首
泪尽金仙，携盘却出横门道。凉云笼雁雁啼秋，露泣香兰笑。孤凤行烟傍晓，带残梦、红墙缥缈。石鳞荒水，西风不管，低萤自照。
几日诗魂，不知燕子归何处。止多落絮与飞花，换了门前路。曾采幽芳题句，况湖山，顿伤心素。娉婷一笛，解诉清愁，沈吟渐苦。

倾坐东风，画楼天半仙云起。照妆微晕泪胭脂，明镜交枝倚。绣屋秦筝梦底，按梁州、催吟殢醉。乱莺啼罢，换尽斜阳，香红尘世。
无定阴晴，苍茫不解东君意。眼前何地著春光，颠倒闲桃李。欲赋华清旧事，衍波尘、寒凄蠧纸。睡魂不返，烛焰屏山，相思独自。

残墨山容，为谁青到钩帘处。荻芽平岸乳禽喧，依旧湔兰路。消送流光过羽，冷禅天、丛铃碎杵。芳游何在，清角无端，吹愁如许。
春尽天涯，茂园心醉思归赋。好天良夜旧东风，谁信啼鹃苦。欲采苹花寄与，绿窗深、心期又误。危栏休倚，乱掩斜阳，浮云无数。

春瞑钩帘，柳条西北轻云蔽。博劳千啭不成晴，烟约游丝坠。狼藉繁樱划地，傍楼阴、东风又起。千红沈损，鹎鵊声中，残阳谁系？
容易消凝，楚兰多少伤心事。等闲寻到酒边来，滴滴沧洲泪。袖手危栏独倚，翠蓬翻、冥冥海气。鱼龙风恶，半折芳馨，愁心难寄。

叠鼓沈阴，粉梅飘书馀寒酽。社前双燕不归来，梁画凝尘掩。容裔丝杨翠飐，怯东风、新愁潋潋。才收灯火，未结秋千，芳情凄艳。
无故黄莺，背人啼湿沈香槛。一春欢事水东西，除酒消愁靥。别梦银屏万感，正移心、箫丝未敛。笑声归路，洒面狂花，黄昏尘黯。

压镜秋姿，四山浓黛和愁敛。浴空蟾影转斜洒，三五凉萤闪。清景人闲易欠，洗闲情、筒杯未酽。窣波钟罢，归尽连钱，蜻蛉孤汎。
欺月珠灯，隔花飘出闲栏槛。乱催阿滥聒清宵，鱼鸟应微厌。残画沧洲半罨，挂西峰、苍龙睒睒。昏鸦醒未，风外稀疏，重城更点。

野哭千家，闭门不恨春光浅。年时仙仗簇朝正，瞻座香飘殿。投老沧江卧晚，怕安排、黏鸡画燕。尽情灯火，多事屠苏，今朝心眼。
留命何年，饰巾那计流光换。梦魂犹自点朝班，谁道长安远。再拜鹃声咽断，倚危栏、飘风鬓短。为谁消息，爆竹东邻，青旛孤颤。

飘断春灯，酒卮不抵残寒酽。借人篱落酹横枝，消与流年感。客意飞花共减，费天涯、清铅数点。画堂双燕，飞傍谁家，雕梁新占。
独卧沧江，旧盟寻到鸥群淡。莫凭回雁诉乡心，满地惊波撼。生茶春盘未饜，两京梅、凝尘半糁。岁寒情味，肯被邻家，东风轻赚。

玉树悬秋，蜜沈烬暖馀香袅。银台双引绕花行，宿连清晓。数点官梅信早，占年光、琼箫缥缈。春风无定，过却重阳，蟠桃正饱。
野阔天宽，赋情合载鸱夷棹。身闲犹耿寸心丹，阆苑芝仙貎。同抚云根一笑，彩毫飞、朱弦古调。双鸾共跨，已暖天香，红萸乌帽。 

巫山一段云
珠帐销春绣，金炉委夕沈。禁花零落几猿吟，容易是秋阴。
远黛窥眉小，微波抵泪深。九疑山色上屏心，惟有梦来寻。 

品令
翠笼莺放。玉笙唤、行云来往。心事一叶宫沟样。旧香旧色，长是妆台傍。
阿滥新催花底唱。又窥人眉样。月斜灯蕊回秋帐，累侬惆怅。隔巷筝弦响。 

醉乡春
絮点绿尘凝榭，愁见卧枝花亚。记锦瑟，与人长，占断真珠帘下。
更点画谯初打，不是年时月夜。便相见，也寻常，一春长是湘弦卸。 

喜迁莺    四首
含笑浅，弄妆迟，芳事去心时。绣鞍骢马已空归，还约燕来期。
镜屏移，花漏永，怅望女床鸾影。自家帘幕梦中逢，翻道宋墙东。

玉虫寒滴。照落梅帘户，浅春犹隔，恻恻生衣，迢迢促漏，人定水沈烟直。做成情味苦，长忍俊、镜奁颜色。倦吟罢、伴西楼坠月，今夜愁客。
欢迹。忍泪忆、几许旧家，点检闲箫笛。凤屧轻尘，鸾钗密绪，吟入怨红悽碧。也思寻梦去，花外路何曾经历。睡未著、又一襟，乱愁无隙。

风灯摇暮。饯阑岁暂阁，瘴江双舻，分客饧枝，看人花胜，依旧故年游旅。香汎舵楼松，火红上、岩阴橘户。燕来早、问残寒消尽，芳音回否？
闲处。孤梦寄、烟驿几签，斗挂苍山午。流怨回潮，年涯催送，不送蛮帆一羽。自酹屠苏无昧，慵倚蕙罏划句。漫移枕、看盘花烛卷，红云成缕。

沧洲程别。正冻涩酒怀，稀逢南雪，谯角宵长，客衫春瘦，金线绣床都绝。倦拥蠧签叶，乱自听、黎讴箫节。恨两鬓、是清霜新点，繁枝羞折。
南越。梅讯渺、帐底暗香，愁与青灯结。多事东风，天涯容易，轻送琯葭声噎。甚时斗槎回，汎心翦柔波春阔。寻梦去、怕离烟遮尽，沙边黄月。 

蕃女怨
谢堂愁絮千万点，吹薄妆靥。翠鸾翘，金凤缕，望春春去。绕花行近乱莺声，不能听。 

越江吟    二首
残香飘雾青杨路。处处。押帘花底朱户。无人住。年时几许。销春素。
小槽香、真珠红注。摘弦柱。箜篌自作人语。公无渡。西风分付。潮回去。

句陈元武相望处。暮暮。酒阑肝胆毕露。流萤路。何人画取。芜城赋。
怕重说、安西都护。青骢去。秋燐自明残戍。风吹雨。城头尔汝。昏鸦语。 

西溪子
燕赵悲歌人在，剧孟旧家倾盖。急呼觞，筵未半，筝弦断。酒醒惊沙扑面。将恨上高楼，望幽州。 

醉太平
篝灯穗寒，床书帙残，打窗一叶琤然，逗闲愁万千。
溪山责言，蘅兰厚颜，梦中羞渡桑乾，有秋前泪酸。 

忆少年
烟尘长望，无情清渭，东流不复。凄凉杜陵叟，自悲歌同谷。
月苦霜緐车觳觫。忍淹留，柳新蒲绿。呼风鸟何处，黯一堆金粟。 

西江月
待阙鸳鸯社散，移家燕子巢寒。伤春人在醉醒闲，酒冷花飞人远。
山枕一春无梦，水堂两处凭栏。轴帘来与理琴弦，心翦东风俱乱。 

忆王孙
烟中玉笛暗飞声。艇子撑开一道萍。属玉相向明。倦逢迎。惟有沙鸥不世情。 

醉花间
斜日屏山愁暗隔，沧波残画色。筝雁不飞回，弦上西风泣。
郎居金雁驿，一纸经年得，相从无两翼。梦中新识路依稀，又移军，关塞黑。 

采桑子    十四首
今年归燕花边路，真色屏空。乱叶衰红，淡入宫眉一两峰。
关河万里伤高泪，断送西风。锦字愁通，莫上高楼数过鸿。

水精眠梦人消渴，不赐金茎。凭仗纤琼，旋起春雷出素瓶。
一匙还乞蛮薑点，石乳花腾。雨腋凉生，风味清于醒酒冰。

人言汎月西湖好，连夕云阴。蕉枥萧森，办得闲房听雨心。
素娥似惜人寥寂，低挂平林。催辔西沈，出意来宵款款临。

三潭月上西湖好，载酒来过。髠柳无多，奈此彭郎白髮何。
凭栏才觉秋香重，万笠风荷。万点秋螺，浩翠如潮赴镜窠。

看山觅句西湖好，小艓中流。水枕花帱，无数风光点笔收。
暝摇一叶苍茫去，浴鹄湾头。蝉语弦秋，何处诗人黄篾楼。

佛香仙呗西湖好，住近南屏。病耳冥冥，惯数清钟向晚声。
夕阳黄到黄妃塔，草树鬅鬙。照影分明，巾拂颓然一老僧。

闲鸥最识西湖好，肯别青墩。来话君恩，一叶扁舟著岸人。
三旬且住轩中住，潭舫开尊。斗取闲身，明岁花时准到门。

双蛾桂叶吴妆浅，香袖凭肩。水调初圆，绛蜡风消细细寒。
月华人意分张后，雁语寥天。花梦空烟，风景何尝似去年。

辞巢婉娈低飞燕，总道无情。泪眼盈盈，苦讳雕梁住不成。
迴廊缥缈经行地，烟月逢迎。梦里商声，一夜秋苔步步生。

情知飘泊残春有，自惜年光。不换炉香，坐定愁心小字旁。
闲情那及楼东水，凝瞰明妆。琐户文窗，赢得多生梦一场。

浮生天与羁孤分，不许缠绵。薄醖枯弦，尽是秋人自在缘。
影娥池上当时月，双照婵娟。一别如烟，过眼风花十九年。

而今省识刘郎恨，泊凤飘鸾。不在蓬山，只在低帘小扇间。
揽衣中夜徘徊惯，月好谁看。哀乐无端，未止高丘旧梦寒。

今宵莫惜无明月，回避姮娥。酒满香螺，好夜看人梦里过。
归来独卧西窗雨，闲泪无多。不为闻歌，早自安排唤奈何。

闲云未必关才思，题遍蛮笺。缥缈游仙，输尔清吟一辈贤。
老来搜句浑无力，坐惜徂年。逝雁行边，魂断西堂白日眠。 

庆春时
黄昏过后，心头眼底，一味清寒。前欢记否，衣香絮点，春影小长干。
吴愉听断，催拍谁点弓鸾。雕栊近底，娟娟冻月，还当翠眉看。 

甘草子
秋暮。梦醒残蛩，絮语沈香户。黯墨不成书，天远吹笙路。
今夜漏迥灯昏处，问倦客、归程谁数。无限秋心雁将去，付楚天凉雨。 

虞美人    九首
江篱摇落知多少？一卷伤心稿。霜红扫尽见楼台，赢得百年缣素、为君开。
赚人词赋哀时泪，迸入回肠碎。墨尘已共劫灰寒，小几秋灯依旧、对长安。

晚莺帘户飞杯罢，檐语鸣风马。天涯春尽雨声中，一寸烛花犹恋、绮筵红。
望京楼外浮云满，愁迸看花眼。名台吹冷旧黄金，赚得五陵骄马、少年心。

水堂烟月消眉萼，梦断琼枝约。低颦深坐未应知，何事粉香和泪、湿罗衣。
暝空筝语西楼起，吹絮帘重倚。看人花底酹清歌，不信一春梦雨、比愁多。

朝朝愁黛羞鸾镜，肠断安排宝。玉梅传盏别筵开，却道未须花谢、便归来。
炎洲路在屏风上，酒醒鸣双桨。泪花不惜涴红笺，知道黏天波浪、寄书难。

芳时独客怜书札，著酒还慵当。才因蕙草忆罗裙，无数东风惊梦、不成云。
冥冥一浦沈香雨，碎镜流花去。未能无恨对春潮，赚得迴帆心眼、到今朝。

经年未醒鸱夷梦，雁外荒波动。不须商略挂帆人，便与扁舟出世、已无津。
顽秋腰脚慵难理，久断伤高泪。故人书札堕西风，却道江山尘土、我清空。

黄昏笛里梅风起，蔓草罗裙地。满栏红萼总宜簮，不道尊前消减、去年心。
何郎词笔垂垂老，坐被花成恼。月寒江路唤真真，一缕清愁犹著、故枝春。

嫦娥不悔偷灵药，碧海孤秋约。宝奁犹未是圆时，谁唤风前乱笛、起参差。
纤云卷尽金波冷，破碎山河影。言愁真欲问青天，可许今年明月、复明年。

井梧一夜惊秋早，月底南鸿少。金猊香篆不禁风，遮得天涯路断、画屏中。
帊罗费尽年时泪，欢怨浑忘记。秋更二十五声长，谁伴不眠人背、合欢床。 

酒泉子
归燕踏帘，花暗卓香车路。断肠时，携手处，又窥奁。
一春缄泪与江南，撩乱谢娘心曲。玉珰回，银沬蹙，是空函。 

思越人
布被心情恶，寒夜耸，作诗肩削。青琴碎却，大招零落。
笑抗疏功名，输纸薄，万感幽单长泪阁。微睡著，有庄舄吟声依约。 

遐方怨    二首
官柳绿，水蘩红。泪睫听莺，谢娘春来归思慵。不如栀子两心同。夜凉双凤语，蜀弦中。消粉蠡，减香筒。屈膝铜铺，为君提携团扇风。泣香残露井边桐。一秋辞辇意，袖罗红。 

青门引
莫怨蓝桥饮。醉涩珊瑚难枕。鹅屏梦隔蜀山青，谁家啼湿江头锦。
金蟾啮锁知谁禁。沟叶残红浸。青娥挥泪因甚。西风瘦却东阳沉。 

锯解令
醉和双燕别西楼，醒不记、当杯泪满。花前空解唱迥波，荡一片、旧愁不转。
乱弦辊遍。那是歌头懒换。离筵索性送残春，拼得是、坠红见惯。 

望江南     十四首
灯下坐，灯外月平西。陪伴闲愁偎暮燕，护持薄睡正帷犀。才得梦来时。
莺唤起，花絮晚春迷。枕雨有痕潮半袖，镜澜无力熨双眉。不是为单棲。

湘真老，断代殿朱明。不信明珠生海峤，江南哀怨总难平。愁绝庚兰成。
苍梧恨，竹泪已平沈。万古湘灵闻乐地，云山韶濩入悽音。字字楚骚心。

争一字，鹅鸭恼春江。脱手居然新乐府，曲中亦自有齐梁。不忍薄三唐。
云海约，明镜已秋霜。但愿生还吴季子，何曾形秽汉田郎。归老有垆塘。

迦陵韵，哀乐过人多。跋扈颇参青咒气，清扬恰称紫云歌。不管秀师诃。
江湖老，载酒一看看。体素微妨耽绮语，贪多宁独是诗篇。宗派浙河先。

兰锜贵，肯作称家儿。解道红罗亭上语，人间宁独小山词。冷暖自家知。
消魂极，绝代阮亭诗。见说绿杨城郭畔，游人齐唱冶春词。把笔尽凄迷。

留客住，绝调鹧鸪篇。脱尽词流芗泽习，相高秋气对南山。骎度衍波前。
长水畔，二隐比龟溪。不分诗名叨一馔，居然词派有连枝。人道好壎箎。

南湖隐，心折小长芦。拈出空中传恨语，不知探得颔珠无。神悟亦区区。
回澜力，標举选家能。自是词源疏凿手，横流一别见淄渑。异议四农生。

金鍼度，词辨止庵精。截断众流穷正变，一灯乐苑此长明。推演四家评。
舟如叶，著岸是君恩。一梦金梁馀旧月，千年玉笥有归云。片席蜕岩分。

无益事，能遣有涯生。自是伤心成结习，不辞累德为闲情。兹意了生平。
娱亲暇，馀事作词人。廿载柯家山下客，空齐画扇亦前因。成就苦吟身。

秋醒意，抱碧契灵襟。生长茞兰工杂佩，较量台鼎让清吟。欣戚导源深。
甄诗格，凌沈几家参。若举经儒长短句，岿然高馆忆江南。绰有雅音涵。

皋文说，沆瀣得庄谭。感遇霜飞怜镜子，会心衣润费炉烟。妙不著言诠。
穷途恨，斫地放歌哀。几许伤春忧国泪，声家天挺杜陵才。辛苦贼中来。

香一瓣，长为半塘翁。得象每兼花外永，起孱差较茗柯雄。岭表此宗风。
招隐处，大鹤洞天开。避客过江成旅逸，哀时无地费仙才。天放一闲来。

闲金粉，曹郐不成邦。拔戟异军成特起，非关词派有西江。兀傲故难双。
双飞翼，悔杀到瀛洲。词是易安人道韫，可堪伤逝又工愁。肠断塞垣秋。

谈声律，词笔此权舆。翻谱竹枝归刌度，重雕菉斐费爬梳。持配紫霞无。
雕虫手，千古亦才难。新拜海南为上将，试要临桂角中原。来者孰登壇。 

玉楼春    十首
银屏梦比游丝拓，蝉黛拂梳鸾镜暖。两蛾贪学远山长，多少春愁盛得满。
书来不是欢期晚，萦系愁肠千万遍。相思字字尽无凭，比后南楼休过雁。

分明锦瑟妆台畔，梦醒江南天样远。换成潘鬓镜能知，瘦尽楚腰裙不管。
情多莫恨相逢晚，手撚红香珍重看。明朝划地有东风，百盏千觞无处劝。

金翅峨髻侵晨绾，沈水玉罂嫌绠短。染丝火急上春机，不待洗多红色浅。
掷梭光景催春晚，北斗挂城闻漏板。挑鸾作绶寄桃根，好与君心同冷暖。

妾心宛转机中素，郎意参差筝上柱。机花无蒂断能连，筝雁有情飞不去。
春风未许花闲住，小语牵衣空絮絮。归期早晚问君心，羞拣鬓边双朵觑。

云屏入夜笙歌静，不许愁人愁里听。燕归花底语言工，酒到月圆时候醒。
盈盈恨靥还窥镜，未信恨多销鬓影。五更帘外又东风，明日南园花落定。

恹恹别酒黄昏醒，步绕西池波似镜。弄青梅子雨添酸，辞蒂樱桃风划净。
蟾华还照深深径，恼乱归期归未定。梦沉双蕊蜡灯红，寒重半床罗被剩。

大堤油壁车尘软，双袖越罗春水染。兰丛啼眼几时晴，桂叶妆眉前度浅。
丁丁夜漏侵琼管，微醉归来熏麝晚。小蟾如镜莫窥眠，曲曲屏山亲手展。

目成已是斜阳暮，谁分合欢花下住。心知明月有圆时，身似断云无定路。
当时不合多情遇，风卷红英随水去。莫敧单枕故相寻，梦里已无携手处。

舻声鸦轧吴音似，不寄吴娘机上字。只凭楼下去来潮，将取尊前新旧泪。
浴兰携手年年事，消尽笙歌沈醉意。花时不是不伤春，说与春愁真解未。

少年不作消春计，孤负酒旗歌板地。好天良夜杜鹃啼，今日逢春须著意。
斜阳烟柳回肠事，小雨兰花千点泪。等闲寻到眼前来，欲避春愁除是醉。 

菊花新
粲夜釭花明古巷，骢马边钱骄锦障。一笑试春衫，翻旧绣天，吴花样。
十年身世牵尘网，梦初衣、故山凝望。黄檗染丝无，须料理、画罗秋桁。 

睿恩新
归鸿心事比云冷。残泪点、逝波俱凝。尽霜枫、强弄春红，一叶叶、暗彫心影。
梦里若耶如镜。秋水淬、剑花霜莹。待明朝、归事猿公，更手种、蓤丝万顷。 

凤衔杯    二首
深情只有双双燕，寻梦到、谢家庭馆。难得池头新合吹箫伴，都解惜，斜阳晚。
越山长，楚天远。应拼得、怨红啼断。今日把君细字香笺展，才愧相思浅。

斡难河北阵云寒，咽西风、邻笛凄然。说著旧恩新怨总无端，谁与问，九重泉。
悲顾景，悔投笺。断魂招、哀迸朱弦。料得有人收骨夜江边，鹦鹉赋谁怜？ 

秋夜雨
角声四起黄云冪，人闲休问何夕。东风轻薄意。恼乱到、飘花词笔。
玉龙怨曲吹香远，甚处探、梅蕊消息。酒罢清泪滴，背烛检、汉家新历。 

一翦梅
西北高楼眼倦横。路断凌波，谁唤飞琼。翠禽啼暝小山屏。步玉人稀，一镜尘生。
惟有梅花不世情。梦别江南，泪接春程。怨寒玉笛为飞声。诉与东风，还是飘零。 

摘红英
关云黑。边沙白。金仙一去无消息。谁家唱。筝弦响。勅勒声声，月斜毡帐。
狂踪迹。无人识。行歌带索长安陌。高楼上。凭栏望。皁雕没处，飞狐上党。 

茶瓶儿
十载轻衫尘涴逗，乡心玉梅疏朵。花魂谁与招清些，便料理、五湖单舸。
雪窗月明愁卧梦，东风灞桥春锁。熏笼偎夜培残火，尚暖得、数椒红破。 

醉垂鞭
酒醒冷香侵，西池上花三两。小萼渐宜簪，一双骄翠禽。
落梅风渐大，匆匆过又春阴。只有惜春心，比春无浅深。 

浪淘沙    二首
何止为飘零，相伴秋灯。念家山破一声声。销尽湘累多少泪，不要人听。
蛩弡若为情，哀乐纵横。十洲残梦未分明。休问恨笺愁墨里，画取芜城。

何用买春钱，拥褐闲眠。劳生身世蜕中蝉。一枕双溪明月路，三版风船。
愁信到鸥边，云水沿缘。东风有约且懽然。孤竹乱山残酒醒，明日新年。 

八声甘州    四首
断西风，破屐故山心，尺寒雁无行。正分携吟笔，金城柳老，玉露枫伤。漫问京华倦客，酒醒是何乡。秋满人间世，一霎沧桑。
飘尽轻鸥踪迹，甚倚楼看镜，犹费商量。伴江湖残泪，丛菊为谁黄。且临花，危栏高处，有长绳还是系斜阳。休输与，坐高齐夜，壸箭催忙。

算年年，五日太凄凉，今年且为欢。正梅风薄扇，苹烟卷幕，水阁虚寒。胜翦塘蒲渐老，香噀酒杯宽。未会行吟意，醒醉都难。
多事荒唐呵壁，把兰荃章句，抛恨湘沅。笑江南倦客，闲恋橛头船。待流连，钗符节物，又河桥飞雨暮催还。垂杨外，散迎神鼓，叠棹轻澜。

倚苍岩，半暝拂春裾。千鬟乱明星。信闲僧指点，愁香黏径，荒翠通城。故国鸱夷去远，断网越丝腥。消尽兴亡感，一塔铃声。
招得秋魂来否？对冷漪空酹，渴梦难醒。问琴弦何许，飘泪古台青。好湖山，孤游翻懒，又咽风哀笛起前汀。拕筇去，小斜廊路，双屧苔平。

殢春残，病酒近黄昏，东风冷于秋。正隔纱烟窈，飘灯雨急，相望红楼。堕絮飞花不了，好计一年休。江水知人意，迎泪西流。
只有高台歌舞，恁半妆易试，急拍难收。觑雕梁如客，惊燕为谁留。涨迴波，天涯尘满，怕未堪重上木兰舟。帘前路，变青芜色，渐引闲愁。 

尉迟杯
危栏凭。看一点、南去飘鸿影。秋声万叶霜乾，天角阴云笼暝。孤衾夜拥，残烛飐、参差客愁醒。又争知、痛哭苍烟，野风独树吹定。
应念北斗金华，空肠断妖星，战气犹凝。心定寒灰都无著，将恨与、哀笳乱迸。何时送、云帆海角，更偎傍、天涯泣断。梗问何、如杜曲呑声，紫荆吹老山径。 

天香    二首
碧鹧收斑，玉龙翦唾，如云细屑谁碾。小炷沈馨，双烟同气，荡暖浅春一线。花风送处，疑悄度、漳兰新畹。著指剩拈银甲，入怀尚温珠串。
蛮薰暗愁涴遍，料西家、翠奁春换。缕缕海东云气，半迷残篆，俊味衣篝宛在。怕难唤、蓬山倩魂返，待寄相思，蘅芜梦远。

分畹青瓷，通帘翠押，酥怀晚艳多丽。（外勹内盍）叶无尘，宫黄初麝，小馥度人疑醉。素纤细摘，清露湿、珠娘秋佩。钗串新装钿粟，衣络旧融檀泚。
一瓯点将春焙，话恹恹、瘴乡身世。谁省旧香消黯，渐凝鲛泪，孤醒阑宵似水。怕零乱、流苏梦难理，自翦南沈，芳心倦矣。 

水龙吟   五首
梦华不醒愁春，探芳别有千红地。是空是色，瑶姬酒重，维摩病起。羯鼓声中，红幡影外，东风凝睇。笑繁华占否，闲蜂浪蝶，空撩乱，冰霜里。
闻道唐宫翦彩，好帘栊尽情妆缀。输他烂漫，香云一窖，先春花事。火速年芳，冬烘心性，优昙身世。问高楼怨笛，黄昏叫裂，著梅花未？

宝栏春去多时，玉奴犹倚东风困。浓姿泪洗，伶俜不许，雨酥烟晕。素靥消尘，冰绡委佩，强支娇俊。自谢郎去后，银毫蘸浅，瑶台路，无人问。
相谑湔裙未肯，伴酴釄殿将芳讯。西园后日，蔫红无数。渐吹成粉。何况飞琼，将离歌罢，素鸾无信。向月明空见，一枝凝露，恼新霜鬓。

峨如千尺崩松，破空雷雨飞无地。京华游侠，山林栖逐，斯人憔悴。一瞑随尘，九州来日，谅非吾事。正苍黄急劫，推枰撒手，浑不解，茫茫意。
也识彭殇一例，怆前尘飙轮弹指。长城并马，沧溟击楫，穷秋万里。归卧荒江，中宵破梦，惨春衰涕。更大招愁赋，湘魂纵返，甚人间世？

十年轻命危栏，望京遂瞑登楼眼。虞渊急景，伶俜已忍，须臾盍缓。沈陆繁忧，排阊旧梦，一朝悽断。痛招魂无些，宣哀有诏，经天泪，中宵泫。
垂死中兴不见，掩山丘风回云偃。浯溪撰颂，茂陵求稿，湛冥何限。我独悲歌，紫霞一去，凄凉九辩。剩大荒酹取，人天孤愤，觅灵均伴。

画帘官舫清秋，五湖对酒平如掌。簪萸节过，觞梅信远，溪山无恙。金虎荒烟，紫鸿新驾，连情散赏。问荒池剑气，消沈何处，一泓底，笙竽响。
谁酹祠堂丞相，费勾留中兴怀想。东风战鼓，匆匆换与，西塘菱唱。一局沧桑，九能词赋，几回怊怅。愿明年更健，重摩翠壁，倒黄花酿。 

摸鱼儿     七首
怪尊前食单寥落，蔬香谁侑秋箸。青笼缄恨槎风远，愁说太官宣取。消息误，怕江国头番，春已无寻处。诗馋最苦，任冻圃泥香，烟林雨足，望得燕来否？
乡园梦，咀嚼冰霜几度，樱厨风味输与。蟠胸千亩输囷甚，根节岁寒休负。苕岸路。问那得、明朝便脱春衫去。天涯寄语。待冰藓亲锄，玉纤强擘，还配鮆鱼煮。

近黄昏悄无风雨，蛮春安稳归了。匆匆染柳熏桃过，赢得锦笺凄调。休重恼，问百五韶光，酝造愁多少？新颦旧笑，有拆绣池台，迷林莺燕，装缀半残稿。
流波语，飘送红英最好，西园沈恨先扫。天涯别有凭栏意，除是杜鹃能道。归太早！何不待、倚帘人共东风老？消凝满抱。恁秉烛呼尊，绿成阴矣，谁与玉山倒？

占城阴颓云一角，有人持恨终古。书生满眼神州泪，凄断海东烟雾。坟上土，怕有酒能浇，蹋遍桥南路。英游迟汝。向笙鹤遥空，不逢骞广，心事更谁诉？
天难问，身世儒冠误否？凭渠笔力牛弩。铜琶无分中兴乐，消受此生栖旅。凭吊处，腾破帽、疲驴怅望千秋云。啼鹃最苦！要无主青山，有灵词客，来听断肠语。

近黄昏消无风雨，蛮春安稳归了。匆匆染柳熏桃过，赢得锦笺悽调。休重恼，问百五韶光，醖造秋多少。新颦旧笑。有拆绣池台，迷林莺燕，装缀半残稿。
流波语，飘送红英最好，西园沈恨先扫。天涯别有凭栏意，除是杜鹃能道。归太早，何不待、倚帘人共东风老。消凝满抱。恁秉烛呼尊，绿成阴矣，谁与玉山倒。

一更更滴篷凄雨，天涯人自消受。倦游谙惯江湖味，禁得病怀僝僽。吟未就，伴孤影幢幢，飐幕灯花瘦。离魂暗逗。又禁火年，光看云心，事迸入夜钟后。
还山约，过了春鹃啼候，轻帆依旧孤负。廿年社燕秋鸿迹，多少泪华沾袖。君信否，便烧烛、联床不是寻常有。苹花十亩。要药裹商量，书奁料理，垂老正厮守。

懒能探劫余芳信，年年闲了游骑。只林依旧霞千树，娇入上春罗绮。红十里，还一掩一层，淡沱烟光里。东风旋起。悄不似仙源，将家小住，便作避秦计。
玄都梦，消兴金门游戏，梦回惆怅何世！华鬘天也无香色，说甚道场兴废？空徙倚，愉轻薄、芳姿未省伤春意。刘郎倦矣！任题遍花笺，都无好语，胜溅感时泪！

问西湖湖山信美，此中谁是和靖。梅花眷属千年梦，处士家风棲冷。空念省，荐一匊寒泉。从别荒碑认。烟锄雨艇。更带月移根，依岩卜筑，料理到香影。
丹青事，一例沧桑无定，吟魂花下惊醒。翻新祠宇成唐突，何处巢居堪证。高阁凭，便谱出、玉龙哀曲无人听。横峰侧岭。剩红萼无言，缟衣飞下，清泪远相应。 

桂枝香
丁沽汛晓，正水市贩鲜，乌板船到。戢戢银刀恣跃，仨抛烟罩。长安近局销寒夜，问尊前，玉涎多少。钑盘催饤，诗馋慰否，漫吟白小。
记乡味，羮调宋嫂。几停箸思量，应是归好。客话娵隅听遍，正悽怀抱。冰鲜梦断天厨赐，检食单零乱慵草。御笺沫冷，清愁好托，玉鳞缄报。 

蓦山溪    三首
哀弦促拍，衮遍尹州破。谁换小梅花，梦横枝、夜寒香妥。年时风雪，三九最关情。修竹外，绮窗前，几许闲功课。
如今憔悴，花抵人愁么。已办醉如泥，甚尊前、犹分蛉赢。江南书到，鸥鹭尚平安。双蜡屐，一渔蓑，何日真还我。

避风孱羽，投老皋桥市。流浪廿年踪，濯春波、故情纨绮。樵风吟伴，长负隔篱杯。珍重意，见枝巢。分度闲鸥喜。
尘樊海角，削迹疑无地。独树老夫家，谱红梅、艳题难继。压天霜霰，憔悴旧山心。三亩宅，五湖帆，怕说菟裘计。

轻帘四揭，得月前栊早。绕鬓聒饥蚊，小朦胧、园鸦催觉。淙檐一雨，萝桁卷絺衣。新酒盏，短灯檠。料理成秋笑。
炎凉覆手，取次流光渺。不断故山心，被西风、年年吹老。飞鸿将梦，一夕上高楼。携玉笛，问金茎，此意无人晓。 

绛都春
东风信转，怪罥香里薄，怯试馀寒。误了镜华，非花非雾旧情闲。芙蓉不信伤春浅。怨红楼、凄入双弯。梦云回后，慵拈带绣，自剔釭兰。
未料。屏山近底，尚支愁、酒力浥泪绡痕。断谱细商，秦筝斜柱雁尘昏。春心一夜无人托。负他明月愁鹃。桂宫羞数年时，露粟半阑。 

金明池
裂帛通波，褰裳唤侣，望极瑶池路近。尘不到、冰奁半展，露微泣。粉靥未褪。是何年、锦幄牵丝，占画里、三十六陂芳讯。看倚盖亭亭，鸳鸯无数，未许凌波人问。
拗折西风丝寸寸，漫觅醉仙浆，碧筒深引。霓裳舞、今宵叠遍，槃泪影、明朝吹尽。尽相思、太液秋容，但坠粉空房，石鳞沈恨。怕玉井峰头，月昏烟淡，翠被馀香愁损。 

大圣乐
酣酒妆秾，摸碑廊静，梵天春晚。记旧游、侧帽西栏，自翦露华不负，看花双眼。暖玉倚云娇无力，著人处，天香吹袖满。忘归去，对油幕半开，日斜经院。
莺花正愁梦短，奈一例、华鬘催劫换。傍石幢凉雨，残僧还说，沈香新怨。泪湿洛阳东风谱，怕衔尽、蔫红成鹿苑。倾城恨，也惆怅、避风台浅。 

帝台春    二首
方罫曲折，花农旧生活。谷雨半晴，绣槛争移，宫衣微脱。插帽传笺一笑处，尽消遣、谢郎吟箧。甚而今，废绿平烟，只闻鶗鴂。
尘影瞥，迷眼缬。泪点叠，渍鹃血。怕婪尾、年芳近斜阳，候不是、等闲离别。何况东风往来路，都换钿辕旧时辙。剩一片琼田，渺春人罗屧。

冈上竹黄，祥云绚南国。瀛海秋澄，闻道今年，蟠桃初实。好是金英浥露处，劝觅醉、郦乡泉洁。话春晖，子舍心情，云帆催发。
堂锦冪，萓翠茁。驻凤翼，粲鲛额。正紫禁、仙郎彩衣归，也亲祝、春慈南极。料得瑶台谱家庆，香入金觞暖仙液。拜寿母年年，认幔纱霞赩。 

八犯玉交枝
尘糝荒阑，冻苏香缬，又簇淡阴双架。帘卷交枝红到眼，旧恨沧桑飘惹。年年春晚。为花料理琴尊，题襟还喜依乡社。叶底翠禽听惯，茶香情话。
谁信步屧东风，绿云黯损。蝶蜂重到应诧。俊游换、谁家芳事。浣不尽、蛮薰凝榭。料花外、白题舞罢。牵萝人泣孀娥夜。况酒醒秦郎，玉笺泪湿愁难写。 

梦横塘
钓丝秋雪，履迹斜曛，野塘凉意初著。影没凫翁，换蒲稗、春波绵邈。低艇谁移，短簃孤坐，鬓霜惊觉。又迷茫万点，做弄新愁，还飘到、闲池阁。
微波自不通潮，甚惊尘乱飐，冷絮迥薄。卷叶西风，轻和入、数声哀角。更休问、江湖雁影，眼底秋心仗谁托。梦里沧洲，一般清浅，有红桑花落。 

夜飞鹊    三首
东风背人去，邀步婵媛，芳靥浅照禅天。花宫携试，小蛮榼，潮红轻斗酡颜。倾城正无语，似凝酥妆薄，拥髻啼悭。绿章再乞，背斜阳还护珠幡。
何事万姝娇困，无路问行云，十二巫鬟。说甚平泉如梦，人天一例，劫换华鬘。锦城旧恨，付碧鸡坊底诗颠。剩深宵孤照，铜盘烛泪，凄伴金仙。

沧波放愁地，游棹轻回，风叶乱点行杯。惊秋客枕，酒醒后，登临倦眼重开。蛮烟荡无霁，飐天香花木，海气楼台。冰夷漫舞，唤凝龙直视蓬莱。
多少红桑如拱，篝笔问何年，真割珠厓？不信秋江睡稳，掣鲸身手，终古徘徊。大旗落日，照千山劫墨成灰。又西风鹤中唳，惊笳夜引，百折涛来。

金波暧斜汉，流照屏山，桦烛冷散青烟。珠帘欲上，美人去，谁家今夜今年。当窗乱云雾，恣霓裳狂舞，换谱钧天。乘风汗漫，问琼楼何似人间。
多事桂宫仙斧，七宝尚凌虚，装缀婵娟。栏外秋香泣露，移盘清泪，消尽金仙。广寒殿阙，怕嫦娥不许流连。共孤光谁与，不成把盏，北望凄然。 

玲珑四犯    三首
屐齿旧香，尘纱残墨，游蓬芳事如水。故家烟月在，耐得栏干倚。提携自怜影底，有东风、伴人垂泪。梦里婵媛，劫馀莺蝶，知我擘笺意。
天涯望春归矣。问寻香杜曲，新恨谁理。眼看诗酒瘦，应接鹃声里。莫教秉烛西园夜，但攀摘、寻常桃李。须记起。春根在、千红旧地。

未减吴绵，怪睡觉西园，芳讯催晚。一袖炉薰，长阁暗愁成片，天外似墨沈阴。意绪冷、社前归燕。问镜棱多少铅泪，不涴谢桥尘点。
翠禽啼暝山屏半。报春残、絮花当面。红楼绣箔飘灯夜，犹道东风浅。料理病骨梦中，渐不是、年时罗荐。待诉情无奈，新声涩、尽参差金雁。

压水梦寒，濛花霜浅，空陂鸥逝何许。数峰青弄影，酒洗吴台古。何郎旧情未赋。又东风、画船烟浦。泪粉春魂，袜尘游事，吹老玉龙苦。
行云满垂虹路。忆疏香步绮，低髻迎户。往来罗袖，尽早蝶冲寒去。清歌自在人间世，送闲客、幽单春旅。愁寄语。无人闲、题裙旧侣。 

凄凉犯
清琴怨入。西风后、凝尘涩断冰索。大招赋否，江空岁晚，数声哀角。蛟龙气恶。黯千里乡心茧薄。怪飘萧、溪山破墨，一雁度空漠。
肠断桐君未，偶世餐霞，顿更哀乐。故山梦短，迸惊弦、广陵摇落。一苇延缘，料晞髮吟魂恋著。听松声、七里濑尾，断旧约。 

玉京秋
芳意阔。欢场旧莺燕，舞繁歌切。风怀几许，愁书花叶。一曲红牙妙谱，记当筵催按迥雪。倦情别。隔年沈恨，覆杯慵说。
不是清狂重怯。写琴心，六幺渐缺。断梦楼台，中年丝竹，不禁衰歇。头白龟年，尚解怨、天宝凄凉时节。笛声咽，谁傍宫墙暗月。 

贺新郎    十三首
冻羽寒窥层。傍黄昏、声声似诉，麝尘惊扑。飘粉楼台相思夜，销瘦仙姿萼绿。渐泪点、殷沈红菽。满地珊瑚无人扫，占霜天、做弄伤春局，空飐影，对残烛。
苔鬟尚缀交枝玉。问何时、宫妆点额，镜盟重卜。多少飞琼经年恨，写入沧洲剩幅。怕还被、东风拘束。冷落雪香亭前路，换青禽、与听销魂曲。肠断尽，委横竹。

下殿扁舟具。傍沧江、经年坚卧，西风孤旅。不近弹棊中心局，依旧埋忧无路。枉赢得、兰成词赋。袖墨淋浪神州泪，算韩陵、片石差堪语，歌不得，独丝苦。
竹西未是无佳处。只呑声、杜鹃再拜，低头臣甫。海气荒荒蛟龙恶，我亦枯槎倦渡。尚梦绕、灯床风雨。散髮相从明朝事，问江干、鸥鹭平安否。须为报，尺鱼素。

斗柄危楼揭。望中原、盘鵰没处，青山一发。连海西风掀尘黯，卷入关榆瘁叶。尚遮定、浮云明灭。烽火十三屏前路，照巫闾、知是谁家月，辽鹤语，正呜咽。
微闻殿角春雷发。总难醒、十洲浓梦，桑田坐阅。衔石冤禽寒不起，满眼秋鲸鳞甲。莫道是、昆池初劫。负壑藏舟寻常事，怕苍黄、柱触共工折。天外倚，剑花裂。

数点篱头雨。湿年光、如尘似梦，雁声将去。惨结秋阴朦胧月，隐印苔花夕步。更著袂、清寒如许。莫费乡园丛菊泪，伴孤云、老卧沧江暮，持此意，问鸥鹭。
盈盈一水终无语。尽留连、沙昏石冷，旧盟谁主。试俯清漪窥衰鬓，犹带十年尘土。剩对立、媚妩。万事一身惟足懒，又支筇、数尽池东树。鸦阵起，为谁舞。

手种前朝树。带虚廊、斜阳一角，阅人无语。乞向西邻斤斧底，曾共箨龙赦取。看玉立、亭苕如许。今日离披银床畔，问孤根、肯傍龙门否？一叶叶，战风雨。
蟪蛄三两啼相诉。说年来、红凄翠惨，好秋谁主。铲地霜芜连天白，栖凤长迷处所。算干净、犹余吾土。眠坐清阴浑闲事，要岁寒、根干牢培护。盟此意，酹清醑。

无怪吾衰矣。算阿连、左弧悬到，齐头甲子。湖海平生轻离合，颇负夜寒姜被。溯别恨、峡流牂水。犹有沧江容一卧，便安排、风雨连床计。秋色在，雁行里。
篆盘婆律香云起。待商量、归心与问，闻思大士。咫尺苕山家何许，茅屋石田而已。且生事、醉乡料理。四海子由真键者，几沧桑、自笑难兄弟。吾意托，小山桂。

惯醉长生酒。是前身、安期飞舄，浮丘挹袖。鼎鼎百年皆寂寞，肯负持螯双手。问蛉赢、二豪知否。不喻茗柯微妙理，便三杯、两盏终多又。持此意，为君寿。
羡君无事如犀首。尽随宜、千场盘磅，月天花候。此乐未须儿辈觉，此事今人稀有。恁日涉、园林如绣。四海子由真健者，定白髮、红颊长厮守。还起舞，对花侑。

一澹从天放。尽区中、粃糠尘垢，了无我相。身是凤皇池上客，彩笔曾千气象。但赢得、白头吟望。世变轮云千万态，算故山、猿鹤犹无恙。资格称，五湖美。
森森风骨长松样。羡今朝、紫芝飡罢，葳蕤自养。谁奏鹤南飞一曲，神与臞仙俱王。似行人、玉山朗朗。此老胸中无塊磊，笑谈闲、况有高歌荡。浑不用，瓮头酿。

未是师种放。更休休、松风满听，山中宰相。兴到试拈如神笔，悟入渡河香象。正不免、高丘怅望。小示维摩居士疾，要众生、与我俱无恙。闲问讯，药苗长。
休嫌枯木形骸样。总不消、嵇生高论，道机能养。说到补天填海事，泽雉依然神王。问何日、三光重朗。半醉每依南斗看，酒波中、那得西风荡。愁尽扫，抵千酿。

自解嫌疏放。尽安排、黄齑注籍，酸寒骨相。此子最宜丘壑置，不称凌烟画象。有散髻、斜簪相望。同拜散人新对号，要江湖、终古长无恙。沧洲趣，日应长。
头巾懒学周家样。伴诸公、吟尊料理，炉烟供养。手把离骚须痛饮，耳热酒酣神王。更难得、风云开朗。任尔安期灵气尽，武陵源、何物能摇荡。行荷锸，坐倾酿。

赤手龙蛇放。痛陆沈、神州现出，天魔变相。劝汝长星一杯酒，起眎青冥何象。有贯索、欃枪弥望。多少新亭闲涕泪，问河山、风景谁无恙？愁似草，划还长。
壸庐到处翻新样。漫平章、伯夷盗跖，才人厮养。谁要卿来相料理，各约三章而王。盼不到、天清日朗。大好家居谁撞坏，是金银、气与天潢荡。消日计，仗醇酿。

一箭漳兰放。透筠帘、幽芬占断，酴釄宝相。欲写情芳无闲笔，空谷久消心象。展湘簟、波纹盈望。听雨独眠忘忧馆，正药烟、风定人微恙。壸漏水，几消长。
闲愁依旧年时样。任输他、道书开阖，井华供养。归本欣然留亦好，何必丹砂气王。剩两眼、观书雪朗。一卷霜腴丛残谱，付人间、秋士肠迴荡。重按拍，试呼酿。

一疏扁舟放，便安排、膏肓泉石，缁尘卿相。元是玉堂挥翰手，三策居然贾讓。正雕缋、宣房景象。巨浪掀天风怒吼，把布帆，收定浑无恙。归去领，水云长。
庭阶和气春醪样。更谁如、棣华交韡，芝兰竞爽。不问传家灵素诀，驻得朱颜长王。定忘却、趋班仙仗。牵率门生儿子辈，有篮舆、不用青藤杖。南飞鹤，为君唱。 

月下笛     二首
废碣棲烟，清钟度暝，旧携筇处。沙禽细响，犹恋东风去来路。不芜先作伤心碧，悄不管连天恨雨。尽栏干拍遍，孤云地逝，乱山无语。
情绪。斜阳暮。莫轻恼天涯，旧鸥新鹭。经年断旅，再来情味凄苦。花前不是伤春病，问隔座流莺曾否？待诉与、庚郎心惟有，衰杨一树。

冷月墙阴，凄凄碎响，替秋言语。羁人听汝，咽愁丝，黯无绪。空阶都是伤心地，恁禁得衰灯断雨。正宵碪四起，霜弦孤曳，宛转催曙。
愁误，金笼住。伴落叶长门，枕函慵诉。回纹罢织，旧家零乱机杼。西风凉换人间世，问憔悴王孙几度？等闲是、变了潘郎髮，梦寄谁去？ 

尾犯
一笛落梅风，虚馆夜分，春思飘越。门掩沈香，乱灯花成缬。归燕晚、文梁未扫，断鸿惊、空弦尽折。旧情无据，老去杜郎，惟有吟声咽。
秦筝围绣屋，应未解、恨轻别。乱草昏烟，断相思天阔。数前事、参差流水，拍栏干、清铅暗结。累人愁悴，不是向来团扇月。 

陌上花    二首
笼莺唤起，屏山残睡，眼前春晚。点絮年光，销与谢娘池馆。惜芳笺管成何用，花外东风悽断。占新阴未稳，泪铅无数，梦云飘散。
苦相思瘦损，宫腰几许，宽却罗衣一半。未必天涯，省识忖寒量暖。经年里损调筝手，尘满十三金雁。劝愁弦漫傍，绿窗残日，旧情真懒。

杨花落尽，娟珉苔蚀，粉尘凝处。比翼魂归，冰枕泪绡成缕。落鬟故黛春何在，十九华年空度。最无端万里，椒塗新践，竟沈仙驭。
瘗花铭漫草，凉天断雁，只称听风听雨。倩影高唐，香烬返魂无据。别鸾枉谱千琴曲，梦冷一弦一柱。草离离付与，扬州一样，玉钓斜路。 

长亭怨慢    二首
再休问，愁边鸥鹭，月冷沙昏，梦归何处。故苑沧波，为谁绿到，旧游路。石鳞风起，呜咽作前秋语。流水不参差，莫涴了一分尘土。
前度。有天风瑟瑟，日夜步虚来去。新蒲细柳，问谁信、好春无主。恨双燕、不把斜阳，细说与、碧窗烟雾。只翳镜飞红，遮断凌波新步。

尽消尽，涉江情绪，风露年年，国西门路。绀海凉云，昨宵飞浣，石亭暑。乱蝉高柳，凄咽断苹洲谱。莫唱惜红衣，算一例飘零如雨。
迟暮。隔高小不恨，恨别旧家鸥侣。青墩梦断，枉赢得、去留无据。试巡遍、往日栏干，总无著、鸳鸯眠处。剩翠盖亭亭，消受斜阳如许。 

三姝媚    四首
晴丝横苑路，际林端微明，禁烟犹冱。唤客山禽，荡倦情销得，探春词句。野水棱棱，隔岸引、玉骢新步。旧崦微茫，只有梅花，撩人心绪。
偏是芳游轻负，剩小萼疏簪，冻香谁护。梦熟西峰，又湿云和恨，暗凝春素。淡极愁蛾，还惹起、啼妆人妒。问讯香台消息，风铃细语。

江城寒食后，倚深尊难浇，酽愁如酒。梦迹楼台，半柳憔花悴，暗尘春绣。坐暝层帘，重步影、红香三嗅。金缕休催，摘索空枝，玉纤冰透。
天上瑶华别久，料抱得秦筝，艳阳弾瘦。泪雨罗窗，有镜鸾亲见，病云眉岫。讳说春寒，斟酌到、凭高双袖。断送梨花空苑，东风认否？

烧灯时节过，正江春多阴，缟空梅朶。暝踏苍烟，话旧踪能记，醉枫红卧。倦屧空山，游计屡、东风相左。料理诗痕，飘雨吴杯，照人醒坐。
身世狂花愁簸，想素约闲鸥，自消尘涴。雪老波荒，剩笛边心事，细禽啼破。念别伤春，春已在、双崦单舸。莫遣空枝千绕，瑶台梦锁。

闲芳明倦眼，殢馀寒林亭，冶春过半。笑靥临池，有露桃衣旧，避人妆面。伫立妍香，花信与、东风俱换。野水鳞鳞，不上金杯，茗怀深浅。
随地登楼能惯，便冷节相携，暗愁轻遣。报答风光，要水漘烟次，小诗寻遍。软脚行芳，明月事、筇枝先懒。坐久夕阳逾好，归轮漫转。 

婆罗门引    二首
斜桥絮起，乱红牵恨点重茵。慵莺尚语残春。闻说凌波新步，遮断绣漪尘。恣蜡灯罗带，斗取闲身。
长安丽人。算醉醒、总迷津。狼藉东风不管，只避花瞋。波帘翠颦，梦不散、相思堤上云。钗钿约、总是愁根。

纱巾倦整，绕池风起叠奁冰。冷冷雨度高城。帘卷天东娥镜，娟夕素妆成。奈临醒玉艳，尚妒闲情。
南楼翠层。离被酒、踏莎行。未了琴尊短梦，惊散笳声。鸥边社凉，又拖逗、秋心生半庭。芳卷墨、自展罗屏。 

菩萨蛮     十五首
绿云倭堕低鬟重，无端青镜相矜宠。孔雀满东南，水沈中夜添。
有人红烛背，妆淡眉成字。何事种春愁，春休愁未休。

宜瞋宜喜红双脸，新娇一态无拘检。满镜泪波酸，妒春春向阑。
中塘双燕子，学语差池起。辛苦斗腰肢，累花扶著伊。

乱莺啼破红云热，误他浓睡花时节。不拆画秋千，春人谁耐闲。
缃桃攀未尽，暗里朱颜损。教合玉韡笙，双成听不听。

凤窠长书蒙头睡，筹花斗草原无意。扶梦下西楼，芙蓉江上愁。
路长双桨促，队队红衣浴。不合住横塘，秋潮日夜忙。

才调龙饼留人语，旋捐宝玦催人去。去住两朦胧，灵犀无路通。
朝朝翻象局，懒划琼钗卜。不到落花时，春愁君不知。

龙种双袖花前泪，白头聚领残春味。狂走信孤篷，东西南北风。
瞢腾经岁瞥，不见兰芽茁。浇酒背帘阴，梨花寒食心。

西洲风紧骄禽唳，文梁乳燕棲无地。相望郁金堂，氤氲心字香。
芳悰山黛蹙，自转商丝轴。郎意未分明，绿窗闲梦惊。

鲤鱼风蹴波鳞起，黄姑夜叩星宫事。含笑敛冰梭，微霜新过河。
钿筝长短柱，掩抑声无主。梦里掷青梅，苑花交扇开。

花翻宝勒新丰骑，沈沈芳书金铺闭。山枕腻红消，当筵鸾帕抛。
锦机无气力，密绪双双织。心事篆烟灰，春罗书字来。

茱萸锦束胡衫窄，乘肩倦态偎花立。迴扇唤风来，春窗朱鸟开。
压愁麟带重，多谢行云送。虯箭水声微，飘灯人不归。

蜂衙蝶馆参差对，行轩四角流苏缀。一霎谢桥风，蛮花委地红。
玉珰缄翠札，曲折何缘达。商略解连环，人前出手难。

弱杨睥睨秦蘅老，駄金走马长楸道。宝带鹔鹴裘，东方居上头。
背丸珠错落，脱手翻鹊际。省劲发红桑，箙心花箭香。

闹红满镜冲单舸，叠澜不定铢衣亸。新语约餐霞，恨无书报他。
留仙裙裥薄，倾盖鸳鸯觉。锦字太无凭，闲愁携手生。

昨宵解带翻成结，侵晨翠幌当风怯。莫近水西阑，迥身罗衣单。
琴心相尔汝，梦断秦台侣。笺管发秋慵，镜心闲泪红。

温温药鼎虫吟细，倦怀不问残灯事。江雁破愁眠，薄帷搴晓寒。
壸觞疏点检，酒病秋深浅。不用忖腰围，新来罗带垂。 

绿盖舞风轻
一阕定风波，倦眼登临，危栏对横绮。凉笛延秋，江湖归未得，浅醉慵倚。劫后吟魂，又轻被、苹丝牵系。正红衣、掠岸西风，催堕秋蕊。
杯底。遣得孤欢，照影弄清波，短鬓尘洗。酒入襟痕，好心期、换与故年闲泪。梦里沧洲，更不信、孤根无寄。过江人，销尽看花英气。 

角招
送君后，沧江晚、望风几度搔首。雁边寒讯逗。破驿老枫，游倦时候。天涯未负。怕负却、十围垂柳。素石清泉尽有。奈今夕玉关情，祓清愁无酒。
知否？乱尘涨里。夷歌野哭，销得残阳骤。庚郎魂断久。迸入江南，玉龙哀奏。冰霜共守。剩一抹、峰眉依旧。梦咽西窗烛瘦。待商略、白鸥心，迥肠又。 

采绿吟
软玉吴波路，画手点笔，分明苹风。笛外柳烟舷尾，澄镜无声。两山青不断，斜阳晚、数行鸟度空屏。卷迥溪、莲歌渺，棱棱湖月又生。
抛断水精宫，天涯梦、菱丝撩乱千顷。三十陂秋，但泪接烟程。甚时真、投老江湖，忘机后、商略白鸥盟。归帆误、牢落鬓霜，残客茂陵。 

解蹀躞    二首
雁声带愁飞转，渐换秦弦柱。似嫌摇落，江蘺旧游误。心事别久谁知，锦笺重叠缄成，梦云无据。
为君诉，依旧差池双羽。东风背帘觑，几曾羞煞，菱花好眉妩。眼看残画沧波，夜阑擘破箜篌，劝公无渡。

雁绳仨低江馆，晚背垂虹路。素情题叶，吴波断云聚。依旧一度迥肠，引杯笛起西风，送秋何处。
正吟竚，期共青芝呼棹。仙禽导幽步，梦迥萝薜，闲心去来阻。君听空外声声，和人今夜商歌，病螀愁雨。 

点绛唇    六首
抬举西风，醉扶一捻鹃魂小。误花疑草，别样伤秋稿。
窥笑东邻，解妒宫妆好。秋娘觉，茜裙颠倒，收拾红情早。

丹穴春姿，托根翻恋朱栏好。抱香多少，梦稳秦楼晓。
奁史新翻，瘦损麻姑爪。秋妆了，守宫红小，来伴花房捣。

推枕逡巡，打篷几阵临明雨。雨丝才住，山响残鹃语。
为惜江湖，催办鸱夷去。凌波妒，坐中无数，心在青墩路。

明雪罗窗，小梅清靥妆初洗。试灯风起，飘断行云地。
漏转琼签，说尽天涯事。愁如水，晓寒笼被，春到檐声里。

宛转炉灰，此中多少凄凉事。蜡盘红起，又滴黄昏泪。
漏断杯空，那得相怜计。君知未，换红移翠，犹是东风地。

灯黯春阴，瘞花铭罢空瑶想。佩环无恙，梦结归风响。
十载江春，与忆桃根桨。仙云往，费人惆怅，多事千丝网。 

兰陵王
竟头白，明镜秋霜共色。荒碕外摇露荡烟，零乱春丛换凄碧。江湖味惯识。牢落低舷倦笛，黄昏后，远处顿愁，似潮来夜风急。
伊人旧游历。在买醉鱼天，分社鸥度。凉花浅濑秋无极。自湿渍衫絮，怨沈笳管，离披天水断梦失。甚身世禁得。
江国。待将息。怕如画烟波，皴破铅墨，沈阴断雁声中黑。黯雪片千顷，欲衔无力。菰蒲何处，岁暮约，但睡忆。 

杨柳枝   八首
旧梦吹花著渭桥，新愁封泪问湘皋。永丰坊畔风流极，晚向人前斗舞腰。
无主楼台半夕阳，笛中人去更迥肠。东风销尽宫黄点，背定愁鸾理旧妆。
似水鹃声一夕催，青丝骄马断章台。分明摇落江潭路，依旧傞傞软舞来。
通体当风弱不支，年光销尽断肠丝。不辞身作桓宣武，看到金城日坠时。
故苑腰肢掌上轻，花街踏马旧知名。啼莺莫讶成阴早，栽近津桥眼便青。
人道枯稊不作丝，迷离烟雨又龙池。东风吹作流萍去，胜结菖蒲解笑谁。
横笛吹花出汴州，长条抵死斗风柔。锦帆自解伤离别，无复春波断得愁。
雪絮相和减却春，楼台白日断歌尘。金鞭分道长楸去，莫笑章台旧舞人。 

花犯    三首
碾城根，凌波路软，琼妃下清晓。冻禽啼觉。惊素影林亭，芳意娇小。柳丝倦挽清明到。和烟冰断沼。望里怯、踏青新步，香尘轻换了。
拖筇犯寒故人来，梨霙影、乱扑风前衰帽。丝鬓冷，聊温取、冻花香醥。伤春惯、费人泪眼。能几度、歌前同醉倒。问瘦倚、荒栏谁暖，无聊莺燕老。

影屏山，灯唇碎语，春痕似依旧。夜堂无酒。怜燕采谁簪，蜜炬孤守。睡轻厌数残更漏。欺人年事骤。剩浅靥、缃梅三两，飘香黏半袖。
帘栊外边峭寒多，头番问、阆苑东风醒否。芳讯换，还惆怅、幡人瘦。箫声送、背邻笑语，容易到、林鸦惊散候。料镜槛、飞鸾尘涩，新妆愁里斗。

亸轻阴，娥娥怨粉，东风殢沉醉。万姝娇睇。浑未谱群芳，催赋多丽。倚天照海摇花气。仙云临镜起。问岛客、移根何许，阑干心万里。
南飞寄栖一枝安，藏春处、最好玉窗闲地。香梦稳，浑不羡、绛都芳事。愁心拖、晚莺细语，遮莫到、东邻妍睐里。要障取、十围宫锦，金铃从料理。 

调笑令   三首
春雨，春雨，飘断碧烟双语。云屏一倍清寒，独拥罗衣夜阑。阑夜，阑夜，梦到宝钗楼下。
春柳，春柳，昔日青青在否？东风临路千丝，轻薄看人别离。离别，离别，铅泪单衣时节。
春水，春水，不寄盈盈闲泪。年年流尽年光，今日闻歌断肠。肠断，肠断，道是病深愁惯。 

抛毬乐   二首
一架红楼面堞斜。凌波百队气如霞。濾纱风拥妙香入。上枕山当苏幕遮。解妒棲鸳梦，网取吴魂便作家。

照水孤墟出瘴林。人家三五荔支阴。綱师午散市声减。樵侣夜谈山理深。一叶挐音过，惊起沙头墨色禽。 

二郎神   二首
泪荷战。雨碎翠、云如泻渐。罥蝶乍乾笼鸳阴，减装就城湾，残画旧是。瑶源凌波路洗恨，入袜罗、尘罅休更。结冷禅、一架袈裟，地水风无价。
闲话。沧桑事影，玉尊浇罢。问蠹粉、诗痕龛荒苔，满经岁、蛮薰尚惹。梦老西涯冷鸥三，两空怨、月明遥夜。听梵外似有，箫声断续，汜人来下。

镜流换眼。避旧约、弗湖叠舸。听水乐空岩，烟禽深竹，如唤缘流客坐。往日词仙，寻秋地有，顾影惊鸿来堕。曾梵夹、写名唐诗，摘句等闲功课。
无那。维摩病侣，松根长卧。问丈室飞花，匆匆何事，收拾人天净果。拥髻因依，倚声幽款，赢得定中香火。残雁外、瑟瑟芦风，渐起送神弦和。 

阮郎归    四首
飞鸾阔里舞经年，铜花骄玉颜。秋裳多定昨宵寒，啼蛄金井阑。
挥锦字，掷金钱，稿碪山复山。织成春恨尽无端，残杨催下难。

水墟花濑上彊村，比溪溜竹分。鬓丝供得十年尘，飞泉清角巾。
拕瘦策，理空纶，重寻约石温。年年含笑待归人，春山清净身。

夜窗书眼怯开帷，灯花收焰时。五更寒月不相随，上廊林影迟。
青史事，碧山棲，蹉跎双鬓丝。十年心事入支颐，雁声将梦飞。

千蕖无蒂著岩坳，飞帘喷雪消。湿云双束怒厓高，春湍不敢豪。
烟舻阁，水灯飘，幽猿三两号。骖鸾仙路夜谁招，月华摇凤箫。 

南乡子    十三首
初日上，水西涯，无人来吊素馨斜。花底教歌江上住，鸳鸯侣，只向海云红处去。
云磴滑，雾花晞，西樵山上拣茶归。山下行人偏借问，朦胧应，半晌脸潮红不定。
三水口，合双江，画轮踏踏碾轻航。舶趠小风来舵尾，长年喜，白日摊钱波浪里。
萝幌合，玉沙清，一峰送过一峰迎。日夕沾裾榕雾湿，行不得，越鸟声声如劝客。
中宿峡，夜钟寒，诃陵环子尚人闲。过客摩挲嵌壁记，猿归未，雾鬓风鬟明月里。
飞鸟绝，怒涛吞，踏天无路割苍云。竹縆缒厓横板坐，樵斤和，时有飞霞身畔过。
乌石渡，数家横，今年雨少误秋耕。瘦日沈溪饥犊卧，无功课，夜半烧畬岩际火。
岩秀发，剩江南，一重鬟髻一重奁。急桨冲波催去箭，升舻看，诘屈浈流如大篆。
支枕后，落帆前，客心孤迥满江天。手叠红笺谁与付，曹郎句，为客正逢无雁处。

流转信天涯，扑鬓清霜镜里催。驿馆浓花无意劝，深杯，消得闲愁淡荡回。
倦眼若为开，古鬲双烟小炷培。自卷单衣推枕起，徘徊，似有春鸿软语来。

素蜡烬无烟，风转高萤照屋椽。秋病无名如中酒，颓然，乱帙匡床伴独眠。
梦醒雁南还，辽海书沈动隔年。毕竟新愁吹不到，鸥边，独自沧江上钓船。

病枕不成眠，百计湛冥梦小安。际晓东窗鹈鴂唤，无端，一度残春一惘然。
歌底与尊前，岁岁花枝解放颠。一去不回成永忆，看看，唯有承平与少年。

吾道有真如，掉臂能同霹雳居。竞把浮沤当溟渤，粗疏，中有全潮认得无。
露电一身馀，殇子彭铿了不殊。随受罡风谁转得，须臾，大笑携灯照暗衢。 

清商怨    二首
蛮江呜咽向夕敛。又劲风吹滟。似有归渔，笼灯重系缆。
孤村馀更紞紞。夜渐深、向谁肝胆。沙月冥迷，荒萤三四点。

琤琤凉叶下似雨。飐岸灯三五。怨动西风，昏鸦相尔汝。
轻桡芙蓉别浦。阿那边、画桥朱户。禁断情尘，攓蓬中夜语。 

洞仙歌    四首
琳腴新摘，剩温岩云片，钓带双文似牵蔓。想松煤销夜，研写羁愁，摩挲处凝得玉鸲泪眼。
呼重花外洗，小叶幡幡，凉翠漂香墨池满。相伴厌归装，象管鸾笺，心心待秋波一脔。便料理疏狂炙红丝，定销与天孙，画眉新怨。

无名秋病，已三年止酒，但买萸囊作重九。亦知非吾土，强约登楼，闲坐到淡淡斜阳时候。
浮云千万态，回指长安，却是江湖钓竿手。衰鬓侧西风，故国霜多，怕明日黄花开瘦。问畅好秋光落谁家？有独客徘徊，凭高双袖。

残衫剩帻，悄不成游计。满马西风背城起。念沧江一卧，白发重来，浑未信禾黍离离如此！
玉楼天半影，非雾非烟，消尽西山旧眉翠。何必更繁霜，三两栖鸦，衰柳外斜阳作几？还肯为愁人住些时，只呜咽昆池，石鳞荒水。

年年明月，照高楼无恙。只是清宵易惆怅。算姮娥识我，不为闲愁，飞动意把盏凄然北向。
酒醒乌鹊起，一碧云罗，遥指虚无断征鞅。知道有前期，对影闻声，甚邈隔万重山样。须信是琼楼不胜寒，犹自有愁人，白头吟望。 

庆宫春    二首
颓堞衔烟，昏钟阁水，野鹃唤近清明。华表羁魂，黄垆吟伴，暗尘房槛深扃。断云玉笥，感词客依稀有灵。新腔愁倚，一琖泉华，还荐芳馨。
哀弦冻折谁听？凄唳修罗，山鬼逢迎。蓬岛尘狂，芝田日晏，梦游翻羡骑鲸。泪珠千斛，拚一向寒原纵声。孤留何事？知世浮沤，休问残僧。

凫玉封烟，蝉梳抛黛，凤窠旋旋黄昏。流管梅芳，缘屏兰旧，怨蟾不照孤颦。絮繁丝乱，又重叠清寒著人。宫衣添未，催罢鸾笺，销瘦真真。
相思化作仙云，捐玦中洲，心事虚陈。伤别啼妆，端忧灵体，蘅皋重梦无因。坠欢寻去，正呵泪红绵镜尘。迥衾灯暗，还数中宵，鹃语残春。 

声声慢    五首
新花改岸，颓柳通波，旧家水石依然。小祓闻根，风泉响出琅玕。虚堂嫩凉收雨，引秋心、催占鸥边。供书永、有分茶火续，选石诗鐫。
晼晚年芳空惜，被绿阴狼藉，催熟金丸。几日珍丛，南飞越鸟巢安。沧洲梦痕，何处枕屏拖。一桁青山无路去，傍清阴、敷簟露眠。

城痕烟结，镜曲香销，巡阑远避尘红。未近黄昏，无人冷翠濛濛。西邻旧家双燕，倚娇瞋、新妒雕栊。寻胜处、是檐虚岫纳，屧响廊空。
谁信伤春倦客，费临花娇马，愁对巫峰。多宴心情，飘灯阑夜偏浓。尊前几人，闲泪背东风。浇与珍丛酒醒未，堕娇云、一片梦中。

伤高中酒，去国行吟，秋风倦旅天涯。落日长安，浮云西望能遮。津楼卧惊凉雨，燕辞巢、客未还家。背灯起、为清愁断水，病眼看花。
醉墨乌丝多感，叹十年尘迹，身世团沙。人事音书，不堪重梦东华。哀时庚郎，萧瑟仗江关。词赋销它归计晚，倚吴桡、慵和浣沙。

寒花棲盎，连雨春池，孤吟慵和残蛩。经酒林亭，秋心著处迎逢。江山感时摇落，闭闲门、还对青松。缀新眺、傍清弦静送，天际冥鸿。
梦断芳华骄眼，有西崦老鹤，为导仙踪。素约鸱夷，年年负了吟篷。天涯借人，丛桂漫逡巡。招隐西风倚栏处，看归云、犹恋旧峰。

鸣螀颓墄，吹蝶空枝，飘蓬人意相怜。一片离魂，斜阳摇梦成烟。香沟旧题红处，拚禁花、憔悴年年。寒信急、又神宫凄奏，分付哀蝉。
终古巢莺无分，正飞霜金井，抛断缠棉。起舞回风，才知恩怨无端。天阴洞庭，波阔夜沈沈。流恨湘丝摇落事，向空山、休问杜鹃。 

月华清    二首
午禽啼断，苍烟砉然。堕地秋星，碎天风四咽。泉飞转侧云移向。背上界，齐钟初寮，佛火沈沈，石气对诸峰，离立。萧寥水槛浑，未觉鱼龙戏。
一径岩扃溪次。洞云深孤猿，惊睡导人。双炬砂床，绣发湫奁镜委。欲理元、言锄芝客，去安禅、无地倩僧。雏细。拨马蹄涩藓，辨开元字。

玉籁消凉，林霏散夕，上帘人在香经。憔悴圆姿，栉栉细云遮定。露盘空、天袂知寒，树香老、画栏悬暝。谁省。问山河小劫，几多残影。
桂殿秋酲未醒。待诉与方诸，泪珠哀迸。万感孀娥，禁得管丝凄哽。渐抛残、旧舞霓裳，好催放、破空金镜。倾听，是谁家怨笛，待他端正。 

更漏子
玉钗风，鸾扇月，闲过穿鍼时节。笼画烛，待牵牛，无人独上楼。
楼前路，孤帆暮，又送去年人去。将锦字，上金梭。浅秋生曙河。 

哨遍
家在半塘，人是半僧，畴识平生事。僧曰嗟，四坐听无哗。老子称实从壮始。礼有之。恒言未容称老，吾今何怙而何恃。空指点杉湖，寒云丙舍，皋鱼清泪如泚。纵不能誓墓永相依，又焉敢自尊老鬓髭。朋辈哀焉，呼而不名，用从吾志。
嘻。甚矣吾衰。卅年昏宦诚何味。吾友疑罪死，刻鹄之繇能记。好一笑谘禅，三生证果，天亲无著为兄弟。甚囊粟机缄，欋椎事业，昨非今未必是。剩百年老屋隔清漓。便投劾归耕苦无期。办蒲团、又牵身世。呺然哆口瞠目，那辨如如偈。但随挈鹭提鸥伴侣，默以自容而已。副其名者仅如斯。老人之、遇可知矣。 

琵琶仙    三首
归到西湖，未应误、豆荚樱珠时节。无那孤瑟弦空，春声带愁咽。兰棹涴、残鹃泪点，怕啼湿、故裙尘箧。中酒年光，收帆兴绪，容易华髮。
待催办、腰笛单衫，趁苕水、东边旧时月。相送荷花一路，把君恩重说。春渐老、幽单客枕。拼十年、逝水销别。可奈江国漂花，瘴天啼鴂。

归种桃花，楚云满、故国仙林如缬。林外横笛呼犍，春泥渐啼滑。乡绪引、江关倦客，奈歧路、短丝难折。落手沧洲，当歌白日，珍重华髮。
旧题句、银烛西楼，梦尘翦、东风黯销歇。谁遣一艎新水，送飞花如雪。中夜起、吴鸿试数。对月明、酒醒伤别。底事抛得鸱夷，五湖空说。

残酒辞春，渺千里、岸草征袍同色。离绪累结柔杨，丝丝怨行客。茸帽底、暄风暗咽，荡愁满、乱云江国。越缦离声，吴艭俊约，须记今夕。
是蛮海、飘泊归来，甚临别、天涯又寒食。颠倒玉觞无味，苦低垂头白。人意比、飞花更懒。怕隔年、冷了词笔。好趁蒌甲光阴，醉群重碧。 

暗香    二首
露蟾玉色，凝一边泪点，东风闻笛。梦老石湖，出手高枝未忺摘。临镜伤春几许，愁思托、江关闲笔。唤睡觉、一片仙云，幽语鹤争席。
香国，旧约寂，断瘴海万重，半萼尘积。凤笺误泣，不许相逢许相忆。金屋商量未准，移怨咽、罗亭荒碧。待寄讯、稀翠羽，冷崦耐得。

素天烟邈，点去鸿两两，碧云楼角。梦约不来，一翦微波渺难托。伤别伤秋未算，还点鬓、新霜经著。渐逗入、隔岁相思，花底歇深酌。
谁觉，背虚暮，正不耐夜吟，玉绳低络。五湖计错，乡国苹花渐非昨。何况空江画桨，悽荡损、萧娘眉萼。待寄语、江上水，月华又落。 

探芳信
烛花瘦，问夜吟诗肩，清寒支否。殢翦灯帘幕，浇愁但偎酒。细禽啼湿西崦梦，半落东风后。坐逡巡、汎舸游情，看花芳候。
岩径藓班绣，正撩乱苍鬟，钿尘迷书。未稳阴晴，探奁卜、欠红豆。翠眉谁惜年芳去，惟有纤纤柳。黯江城、似墨吴云满岫。 

木兰花
华灯添酒西楼别，酒醒天涯闻语鴂。晓帘隔泪数残葩，夜镜和愁遮满月。
相思画字篝尘灭，缄恨玉珰终不达。一春孤馆雨留人，憔悴东风无处说。 

唐多令三首
钿阁月初斜，霓裳闲旧家。病西风还护屏纱。消受伶俜寒蝶意，香不到，鬓边鸦。
衰帽侧霜华，尊前百感加。卷帘人同是天涯。教理秋妆临镜看，人毕竟，淡于花。

扫断马蹄痕，消凝油壁尘。翦红心霜訉催频。一道玉钩斜畔路，已无意，斗罗裙。
浓绿正迷人，兰苕凄古春。换年年冷戍荒屯。泪噀西风原小火，怕犹有，未招魂。

廊荫转疏槐，圆蟾明上阶。倚空尊凉梦徘徊。多少清湘瑶瑟怨，几曾有，鹤飞来。
灯萼半成灰，短书千里回。报岩扃晚桂都开。前度凭栏人换尽，问何事，恋天涯。 

应天长    二首
旋鸦乱叶，驱雁断云，凉秋半翦楼幕。敛避酒场闲局，风床病盘礴。黄花社、催素约，认旧隐、阆风狂鹤。乱襟袖、一嗅寒香，懒问哀乐。
无益是悲歌，乡老文园，同调渐寥邈。去去渡江词客，孤吟当狂药。朝衣重知强著。恋梦里、探春双屩。赋归晚、驿路苍烟，须寄梅萼。

王风蔓草，歧路乱花，萍蓬逝水迟合。老去庾郎萧瑟，相思素笺叠。哀时意、悭问答，漫料理、曼吟囊箧。梦回处、一笑南云，卷送帆叶。
同抱岁寒心，旧赏新欢，弦外最清发。作弄断鸿踪迹，凉风动天末。芳馨在双醉颊。悄未隔、美人明月。待飞盏、共酹前修，随分闲业。 

被花恼
梅风薄扇黯吴天，如墨坐迷窗晓。乱鴂催春去多少，青门白社，销年梦影，镜里逡巡觉。弹剑懒，著书迟，酒杯只称花枝照。
依旧去年人，闲恨萋萋似芳草。烟萝路背，画帧苕山，倦枕还寻到。是宽鞵瘦策旧径行，又飞絮、飞花故相恼。一叶去，省识临盟鸥渐老。 

惜红衣    七首
度暝随萤，推帘动竹，露庭一白。载酒人来，园苔破荒碧。吴丛桂老，看小叶、娥妆慵约。香陌。皴破长笺，著霜花陈迹。
冥鸿海侧。独卧飘灯，流波涴离色。相思未寄瘦客。耐秋寂。销得石湖鸥伴，闲话水西云北。系故园心事，惟有苍蟾能识。

倦舸懮潮，迥筒限日，病销吟力。抱魄江蟾，吹灯半规碧。清弦误转，谁解顾、当筵琴客。春寂。香暗影疏，说梅边声息。
西风满陌。来去吴尘，闲愁乱云藉。沧洲梦在旧国。雁行北。解惜暮年词赋，都是庚郎经历。要旧狂同理，题醉一园枫色。

雁老长去，鸦翻去日，断愁无力。未了菟裘，苕山怨凝碧。寒花鼓点，还解笑、厐眉书客。湛寂。西崦老仙，约鸥边将息。
红香旧陌。撩梦铜驼，巢痕半尘藉。三年一觉瘴国。渺南北。好约岁寒胥宇，雪棹五湖吟历。只过墙清饮，轻负落杯山色。

饯梦清杯，催装短日，殢人筋力。转海西风，冲帆破淞碧。高鸿运远，穷望眼、江楼羁客。疏寂。歧路柳条，叠离歌无息。
车尘九陌。人海花场，文梁燕泥藉。平居俊赏故国。五云北。落日古台金冷，吟望白头重历。对五陵年少，愁涴单衣缁色。

倦侣哀时，长谣送日，断愁无力。病里登台，霜林媚红碧。当唇注酒，持一笑、刚肠从客。喧寂。凉雨雁声，识殊方棲息。
明灯广陌。盈匊狂尘，沧波荡愁藉。湛卢迸泪，去国海西北。断得故山归思，何地钓游寻历。酹晚英无语，知是谁家秋色。

万感逃虚，孤吟费日，老来心力。雁外封书，蛮云去天碧。离群岁晚，愁万里、闲关迁客。音寂。灯枕倦醒，咽沧波风息。
千班紫陌。鸣殿春雷，青蒲旧声藉。觚棱梦堕，下国斗垂北。手握楚兰何事，不许九关攀历。料爨书翻罢，沥酒碧鸡秋色。

病减霜尊，阴沈海日。苦吟犹力。定侣耽慵，忘情远山碧。匡床踞晚，闻去雁、楼头如客。羁寂。香烬籁沈，阅濛濛千息。
罗窗粉陌。百感无端，飘花泪波藉。樵风但恋，水国送南北。却扫闭关何用，不断乱愁来历。办钓竿幽计，斟酌石湖天色。 

红林檎近
分笼樱初罢，系枝铃仨圆。素手芦新雨，霏香乱瑛盘。东园西园载酒，坐想露嚼风餐。旧约曾聚雕鞍。花里闭门看。
缀蜡书未达，缄刖味馀酸。相如赋懒，渴怀愁绝眉山。胜天涯春老，堂阴翠晚，梦魂还泊湖上船。 

新雁过妆楼    二首
粉蠧金奁，闲情事，绿窗影出娟娟。舞鸾斜倚，亲见小字连环。越缕披香笼袖角，弁峰添黛晕眉弯。惯温存，夜来蒨色，销与华年。
春风盈盈满箧，伴上帘绀玉，浅照低鬟。赋情多丽，空怅翠竹寒天。熏炉半温绣户，问妆靥，何时相向圆。寻芳约，料小蓤春影，不隔蓬山。

网户昏黄，飘灯近，盈盈蘸甲觞光。曼声不起，尘麝暗籁空梁。莫倚蛾眉怜短鬓，未秋镜影已先霜。少年场，奈何唤彻，沈恨周郎。
天风无端应拍，便暮云驻得，肯驻斜阳。望京旧梦，沈醉不换悲凉。筝心更移更促，怕零落，十三金雁行。沧江晚，费个侬分付，今夕迥肠。 

蝶恋花     四首
一院东风莺对语。中酒年光，不定阴晴雨。红萼盈盈谁是主，珠帘锦帐新歌舞。
人事音尘关百虑。坠絮飞丝，都是愁来路。泪眼留春春似许，江湖满地漂花去。

飘酒繁英如雪片。摇荡游丝，那系流光转。未必清歌弹指散，急觞催拍谁能限。
涴地花尘生对面。步障重重，未省春深浅。烟语隔窗人不见，解红新曲家排遍。

带雨孤花支薄暮。天际朱栏，隔著濛濛雾。刻骨相思侬与汝，东风计较闲言语。
得意红襟穿绣户。但解呢喃，不省谁为主。影事零星从细诉，千头万绪君休误。

役眼红芳容易歇。风雨沉沉，送了清明节。添尽罗衣寒更怯，旋灰香印无人爇。
短睡却偎山枕热。梦里愁心，不放双眉缬。漏水半乾街鼓绝，夜鹃啼上梨花月。 

大酺
背石栏低，花幡定，深锁仙云成簇。凌晨雕玉帔，竚鞓红妆面，弄姿金屋。醉缬吹烟，清阴涨午，抬举东风娇足。玉环三生梦，傍吴娃闲馆，伴春幽独。奈书叶无题，覆杯多恨，鬓丝尺触。
欢游须秉烛，酒边事、光景奔轮速。恼乱是、登楼病眼，断水愁心，卷红芳、泪波盈掬。未信青春掷，凭故国、鹃声催促。况零落、清平曲。栽买无地，归对庭莎闲绿。怨吟为谁更续。 

一萼红
水西浔。罥苹波小舻，鸦轧和春禽。江雨黄梅，吴吭白纻，轻送闲醉闲吟。旧游换，平烟废绿。剩燕语，偎定谢堂深。打马情怀，焙蚕天气，经惯销沈。
歧路不禁游冶。甚扁舟俊约，寂寞而今。芳影帘衣，华年瑟柱，愁绪双系疏襟。未须讶，狂酲楚客，对花发，歌底少年心。待说相思又休，月澹楼阴。 

蕙兰芳引    二首
吹露晚芳，点妆镜、半鬟云绿。记接坐知香，灯底最嫌曙促。画裀步起，正对恼、歌梁尘籁。甚泪弹不尽，误落石榴裙幅。
俊约微波，离肠觞歧，此恨盈目。怕归马心情，销与素娥夜独。开屏山翠，梦沈小玉，相见难、南雁短封慵属。

飘簟水花，浅凉浸、绀纱新觉。堕一点风萤，知是扇罗倦扑。漏长梦短，去路阻、屏山天角。想怨吟难就，背烛玉绳西落。
暗笛谁家，飞声三四，水调参错。算料理风情，深浅泪都无著。题红词费，桂宫隐约，清夜阑、谁熨小眉愁萼。 

竹马子
嗟寒雨飘烟，衰兰泫露，故山年晚。向虚楼倦对，城谯角起，霜林屏展。坐惜独客悲歌，繁弦倦轸，渐催离宴。眼底酒须醒，要看人、一舸秋潮如箭。
为想经行地，帆随雁落，梦先湘转。灵均旧日沈怨。漠漠波尘吹换。定忆听雨风情，翦灯吟事，人隔吴枫远。惊飙万叶，黯淡斜阳满。 

卜算子慢
炉烟候暖，帘雨戒寒，倦极拥衾无寐。酒力初销，更听撼林惊吹。引霜天，断角催人起。换向晓，娟娟素景，蟾华潋滟无际。
寂寞凭栏地。渐眼断京尘，梦迷湘水。后约丁宁，坐费翠封传泪。好年光，虚度衰灯底。待与约，江湖送老，怕归鸿憔悴。 

江南春
颓柳敧台，明漪浅甃，青瑶相拱如笏。笼诗壁壤，冷旧家、垂露秋笔。门外稀来辙。沧浪近、步尘更洁。几料理、簃南蒔药，池北横书，吴皋占断烟月。
飞仙去，飘绛节。想汗漫青城，梦攀萝葛。山阳剩侣，尚解说、胭脂晴雪。邻笛惊风歇。斜阳外、画栏凭热。归隐几人，秋语冷冷，枫根暗泉呜玦。 

望海潮
长风吹雁，飞云横鹢，浮天万里无休。独夜梦魂，千山鳞甲，繁笳暗入边愁。来作步虚游，正月明湘佩，霜拭吴钩。元鹤声声，十三屏外，唳清秋。
狂吟击楫中流。问蓬莱左股，残画谁收。挥扇顾荣，登楼王粲，兹行不为封侯。吹笛唤潜虯，要赌将黄海，还与沧洲。甚日鸱夷共君，晞髮五湖舟。 

石州慢     二首
客里光阴，啼过翠禽，春到南国。云凹小萼缄红，涧曲玉姿凝白。寻香一舸，际晚棹入空冥，湖烟销尽双崦碧。斜月独逡巡，料芳心难觅。
休忆。两京梅讯，羌管惊尘，未堪棲息。惯住天涯，换梦东风能识。伤春泪尽，可奈岁晚何郎，江城还听黄昏笛。唤起五湖心，仗尊前吟力。

一枕春醒，相伴画堂，羁绪天阔。江南信息沈沈，水驿芳梅谁折。荒阑偎久，未信笛里关山，玉龙犹噤黄昏雪。空外暮笳声，送飘灯时节。
歌发。闹红香榭，归鹤春城，顿忘离别。留恋斜阳，蛤有鹃声凄绝。不知临镜，画出几许宫眉，新妆消与愁千结。拥髻已无言，又窥人黄月。 

临江仙    三首
风雨十年孤旧约，高楼一夕秋清。碧天如水雁行成。飘萧梧竹底，便有对床声。
可惜荒溪撩梦起，简书猿鸟犹惊。急呼明月送杯行。扫除心眼事，双笑送平生。

花底相思无处说，香残烛烬依依。春寒分付与单棲。比愁量锦瑟，和恨卷罗衣。
谁信谢娘香阁畔，天涯锦字凄迷。柳花风起乱莺啼。莫将孤枕泪，寻梦月西时。

留与眼前资痛饮，不须遣尽闲愁。徘徊明月在高楼。挥觞疑有待，吹笛未宜休。
人事音书寥寂久，梦来躍马神州。中宵揽涕不能收。有情歌小海，无女睇高丘。 

渔家傲     三首
几日寻秋双画舻，闹红闲了横塘路。梦落西湾香屐步，呼酒处，荒波怪石犹堪语。
容易新凉生碧树，离心却趁高鸿去。一叶井梧飘蜡炬，须念取，江南今夜潇潇雨。

绕榻书签兼画帧，朦胧散帙何曾竟。老去不禁茶力猛，微睡醒，风炉煎术供秋病。
万里碧云生雁兴，行行书破青天影。楼月半升帘薄暝，栏独凭，商音满耳无人听。

香椀愔愔灯翳翳，冷萤开阖绿窗纸。著枕搜吟工夜计，无一字，瞢腾倦眼惟思闭。
泣露哀虫妨短睡，梦回綀幕凉于水。策策高林丸月底，中夜起，秋声何与闲人事。 

暗香疏影     二首
露黄一襭，向故人帽底，翻窥飞雪。病起重阳，帘卷西风晚寒结。愁味伤秋更苦，惜缥壸、家泉冰洁。记冷香、呼取馀杯，清事隔篱说。
休道柴桑路远，小城正岁晚，人事凄绝。独坐遗芳，便有东风，不改漂摇柯叶。枝头甘抱枯香死，有霜后、伶俜孤蝶。愿此花、从此休开，占断义照烟月。

碎珠一一，借粉函敛取，家林冰雪。笺管留珍，不待良金铸花骨。劫后人天岁晚，莫尽愁、灵芬销歇。算几生、风味依然，流藻入词笔。
何况都房旖旎，瓣香致叩叩，薰遍芸叶。展取灯宵，与媵芳尊，恰称宜春奁帖。罗浮新月关同梦，愿双化、书丛仙蜨。倘数将、滂喜家珍，定有外孙能说。 

倒犯
泪眼看新桃，旧符岁华如扫。闲门闭早。粘鸡画、燕都删了。谁家竞弄，箫鼓新声林鸦闹。剩炷火星寒，不放东风觉。漏壸乾，未霜晓。
呵手梅窗，翠管银罂，前尘如过鸟。梦起睇故国，又春绿，将年到。怕只益、花枝恼。苦低垂、白头吟望杳。算百计谁如，日饮无何好。独醒人已老。 

祝英台近    三首
烛花凉，鑪穗重，妆面半帘记。罗扇恩疏，消得锦机字。绝怜宽褪春衫，窄偎秋被，楚云重、梦扶不起。
酒边事。因甚一夕离悰，潘鬓竟星矣。相忆无凭，相怜又无计。愿将心化圆冰，层层摺摺，照伊到、画屏山底。

掩峰屏，喧石濑，沙外晚阳敛。出意疏香，还斗岁华艳。喧禽啼破清愁，东风不到，早无数、繁枝吹淡。
已凄感。和酒飘上征衣，莓鬟泪千点。老去难攀，黄昏瘴云黯。故山不是无春，荒波哀角，却来凭、天涯栏槛。

髻新兴，妆闹扫，微步戛环佩。走上红裀，倾座尽迴睐。香檀拍过惊鸿，春莺休啭，要聆取、迦陵仙籁。
更多态。步虚两袖天风，解脱总无礙。是李和南，还是李波妹。有时卸却歌衫，安花对镜，揀一朵、小南强戴。 

乌夜啼     二首
春云深宿虚坛，磬初残。步绕松阴双引、出朱栏。
吹不断，黄一线，是桑乾。又是夕阳无语、下苍山。

西楼一夜潺潺，玉炉残。只有杏花同度、五更寒。
春潮长，空凝望，木兰船。不信归期锦字、更开看。 

梦芙蓉二首
溪霞明断绮。带东风客雁，筍将十里。镜空春路，心绪淡蛾外。汎萸谋野醉。年年催载秋波。盼客山灵，惜愁鬟未整，莺语乱呼起。
转首瑶台眼底。疑有双成，结束连环佩。旧尘如梦，还付乱云洗。驻鞍消茗翠。斜阳冷透峰意。未怯春审，知游仙路近，微步响风水。

帘花摇梦绮。引行云棹过，丽娃乡里。绀波无岸，秋在锦机外。冷霞熏客醉。西亭曾试香波。脆笛风前，呼秋人晚步，罗袜细尘起。
卷尽吴魂网底。来去箫声，散落中洲佩。霸图重问，一笑闹红洗。远峰休扫翠。鸳鸯解妒眉意。料理浮家，寻鸱夷旧话，飘断五湖水。 

绕佛阁
绀烟敛霁，香外梵歇，颓照萧寺。珠露飘蕊，惯催俊侣年年贳春醉。画栏再倚，谁料素约，和恨难理。残酹沾地。夜深定有秋魂暗惊起。
蠧壁字零落，细数词流空百辈。何况故人伤高当日泪。总冷透西风，邻笛凄异。断鸿知未。有一样西堂，孤坐无睡。绕花阴、梦痕如水。 

莺啼序
轻阴傍楼易暝，带春云步绮。画栏绕、冻柳初荑，暗结沈恨天际。细禽唤、年光冉冉，荒波荡晚疑无霁。殢离人、肠断斜阳，絮点飘坠。
十载东华，对酒念往，信孤根自倚。镜中路、窥熟西池，楚吟流怨红翠。赋深情、兰荃绣笔，泪花迸、铜仙铅水。惯伤春，蝶悄莺沈，梦醒何世。
刘郎老去，咫尺蓬山，倦数旧游美。天外紧、东风一信，绛蕊颠倒，缥缈鹃声，误人归事。银河夜挽，珠宫晨叩，香笺飞出迥鸾篆，悄冥冥、海阔星垂地。情丝怨极，长宵雾阁云窗，顿抛乱红嫠纬。
横汾旧曲，采石新吟，料画轮正迟。怕点检、鑪薰花外，笛谱梅边，酒醒觚棱，凤城十二。东门帐饮，西台车马，江湖头白回望处，惜芳菲、须掩伤高袂。白鸥去矣难驯，燕幕孤棲，荡魂万里。 

踏莎行     四首
照水单衫，飘香小扇。晚凉愁倚栏干遍。冷鸥三两不归来，镜心一夕红衣变。
经醉湖山，伤高心眼。秋来画取芜城怨。谢堂倦客总魂消，无人泪湿西飞燕。

腊雪欺梅，香灰沥酒。过江人落东风后。狂名消与短衣装，离心纷若长亭柳。
燕馆霜繁，梁园月瘦。卅年景物供怀旧。白头费泪与江南，乱花歧路愁时候。

锦字香名，琴弦妙解。鬘花十二锵琼佩。风来应有凤笙和，月明定下蛾眉拜。
苍雪清阴，白云仙籁。玉台家法千春在，江南谁解唱流波，共君绮语消吟债。

花胜年光，籸盆情话。峥嵘冰雪柴门夜，才枪天末阵云多，先生岂是闲吟者。
短褐风流，长城声价。松壸诗老应同社，衔杯舞剑岁朝图，争悭一幅烟绡写。 

河读神
烛树蜡烟微，花袍白马来时。天吴移海绿尘飞，日夕灵风满旗。
湿雾冥冥班竹院，野鸦如阵回旋。帝子不归秋晚，单衾沈梦铜辇。 

琴调相思引
吹梦东风懒似云，占人怀抱是歌颦。雁行低尽，零乱一筝尘。
独自意行僵宝瑟，两边闲泪阁罗巾。小帘朱户，依旧去年人。 

斗鸡回
惊飙吹幕，推枕琼瑰满。玉镜窥，双娥浅。讳说相思，带罗宽一半。
江郎恨极天涯，重见怕、逢春晚。尺素书，香罗荐。解得连环，半床丝索乱。 

燕山亭
消尽毶毶，斜照淡黄，一夜惊鸦无数。移恨汉南，旧日栏干，只有乱尘随步。眠起无端，便忘了龙池烟雨。何苦。又按彻伊凉，换他金缕。
身世愁寄孤根，是禁惯，清霜伴人羁旅。西风笛里，满眼关山，丝丝系春不住。自怯宫腰，几曾为倚帘人妒。归去。还梦绕一天风絮。 

丑奴儿慢
低鸦数羽，飞破湿烟零乱，暗引年涯消与，凝白栏干。瘦倚筇枝，梦华城阙有无闲。琼楼阴重。玉妃倦舞，还恋清寒。
不见灞桥，酥融流水，玉照归鞍。剩林表、黄昏山色，怨入秦鬟。笛里天涯，缟衣将梦莫轻还。琅玕斜处，梅尘未洗，难理孤欢。 

倦寻芳     三首
剩寒著梦，空绿生烟，莺燕惊晚。似客东风，花外暮笳吹散。落日鹃声流水急，连天芳草王孙怨。黯河桥，正垂杨恨结，倚帘人远。
甚饾饤、阴晴天气，一线山眉，相对凄展。凭遍迴栏，未称画罗轻扇。经乱池、台歌舞歇，沾愁樱筍时光贱。正无聊，又黄昏、雨丝飘断。

镜尘掩瘦，帘月通愁，人病孤馆。伴客残春，禁受药烟飘断。旧著香罢经酒殢，新调繁轸当歌懒。暂朦胧，有铜街咫尺，钿车雷转。
便侥倖、城乌啼散，更箭沈沈，窗曙犹浅。未必成眠，慵极半衾生恋。雁过时、飘闻笛泪，花开翻恼登楼眼。楚云浓，料输他，簸钱庭院。

断铭鹤蜕，零楮蟫棲，芳卷谁理。头白伤春，词客有灵孤寄。恨墨香沾新箧衍，哀弦心在闲宫徵。旧江南，怕湖山劫换，倚声无地。
好看取、丛残收拾，一样生平，云海愁思。缃素连情，中有楚兰闲泪。珠玉故、多临水感，文章何止藏山事。待招魂，小城隈，笛声不起。 

塞翁吟
乱笛迴塘路，催换野色珑璁。故情断，坠衣红，涴急雨阑东。客怀未耐秋摇兀，慵对艳锦屏空。暗里忆，旧珍丛，负一舸匆匆。
花宫。星期近，南飞倦翼，憔悴与、津梁梦中。料今夜、西池露下，盼不到、太乙仙槎，怨入高鸿。鸳鸯最苦，睡稳荒波，犹梦薰风。 

眼儿媚
雨声迥润故衣篝，得酒病怀休。舞红消尽，西风还送，叶叶心头。
行云不受秋拘管，将梦上空楼。夜凉双雁，分明说与，天路闲愁。 

花心动
若个花枝，称东君，年年尽情妆点。舞趁绣幡，歌节金铃，不是等闲惊燕。隔墙还结秋千社，却抛撇、浓春一半。谢桥外，东风冷透，探芳心眼。
似水流年未绾。空万缕千条，丝杨搓怨。一样水西，挑茶光阴，只是凤靴人远。扇纨扑蝶分明约。思量后、妆慵歌懒。闭门又栏干，乱红涴遍。 

霜叶飞    二首
乱云愁绪，孤帆外，随风飘著燕树。倦程先雁下沧洲，寒带丁沽雨。甚一霎、飙轮过羽，微尘惊见红桑古。怕更倚危楼，海气近，黄昏换尽，酒边情素。
何况北极觚棱，东门帐饮，怨歌今夜难赋。简书猿鸟意苍茫，空觅荒鸡语。梦不入萼丝半缕，商量听水听风去。剩恨笛，飞声罢，寂寞鱼龙，觑人眠处。

过江人暮，经年事，灯床重话秋雨。北风驱雁暂成行，飞泊寒筝柱。伴独客、零宫断羽，天涯惟有啼鹃苦。漫浪说浮家，冷梦落，沧波几队，白鸥同住。
长记堕策吹尘，浮云蔽眼，上东门外歧路。剩峰惊断后归魂，呜咽铜驼语。笑一夕枯槎倦渡，腥尘还傍蛮江去。要故人，登临倦，自结春帆，素馨开处。 

定风波    四首
点镜春姿起翠禽，经年唤醒五湖心。照眼娇梅临水放，惆怅，疏香不上小红簪。
别去云軿千种忆，无益，狂来蛮榼百分斟。江上北书无雁托，休说，海南千里瘴花深。

过眼黄花七十场，无诗负汝只倾觞。老去悲秋成定分，才信，便无风雨也凄凉。
已自上楼筋力减，多感，雁音兵气极沧江。摇落万方同一概，谁在，栏干闲处恋斜阳。

花近楼头书眼明，水云矜佩本来清。一院双成诗伴侣，天许，谪仙人是老人星。
往事北门严筦鑰，忘却，好从南极驻箳篂。更进菖蒲觞面酒，为寿，与君沈醉梦觚棱。

记罢金銮笔一枝，坐看蓬岛绿尘飞。天上春愁白髮消，亲撷，白莩花浸紫霞卮。
一院双成诗伴侣，天许，酩然重到太平时。袖了东坡三制手，搔首，却填风雨放鱼词。 

梦玉人引
误惊鸿梦，沧江上、未归客。斜月空舲，慵对冷枫拈笔。潮落潮生，荡旅情半付，沙头风笛。眼底凌波，比行云难觅。
锦屏罗扇，到如今、零乱旧欢迹。镜语星星，小蛾经岁愁寂。封与相思，红鳞寒无力。料独坐，背繁霜，不信灯花今夕。 

宴清都
饯腊蛮村鼓。声声急，雁边低和鸣橹。琼箫市远，膏炉焰薄，好春何许。横溪数萼娇红，点缀入、迎年秀语。任向夕、雪意垂垂，韩山冷落眉妩。
银荷翠管西船，歌呼簺博，浑忘羁旅。涂笺燥墨，沾杯淡酒，自温眠绪。荒鸡定怜沉梦，是一夜、乡心几处。唤绪风、帆色新年，春程未误。 

六丑     三首
又东风渐起，恨海角、酬春无力。市楼半尘，笼灯摇素壁，芳意疏隔。暗里年光去，闹蛾欢会，渺瘴江孤驿。谁家喷起中流调，驾稳蓬莱，六鳌咫尺。沉沉万波吹息。惹踏歌一笑，飞棹无迹。
篷窗人寂，拥膏炉焰直。旧侣琼箫冷，谁话得。铜驼梦绕香陌，恣鱼龙曼衍，春城如墨。金钱换、短宵欢刻。瞢腾里、不省当头自有，素娥真色。骖鸾事、分付愁客。到夜深、点滴方诸泪，银荷对拭。

渐梅英堕粉，翠幄暖、花风新制。翦淞半江，春绡冰晕减，密逗芳节。细漏丁束际，绣幡双影，近宝台高揭。蕃街走马嘶尘热，雾络消香，波帘卷缬。沈沈酽寒城关。被琼箫成阵，迆逦吹彻。
吟悰渐歇，况侵年苎髮。记起传柑事，情味别。春芳又迟鸣鴂，溅行云倦趁，曲坊巾袜。银荷烬、闹蛾飞绝。不堪是、掷遍金钱换了，旧时明月。歌尘定、犹旋迥雪。听笑语、凝白栏干外，清铅暗结。

料芳姿让省，护烛底、轻阴池阁。夜深照妆，妆成春妒却。铅黛零落。梦绕秋千地，卧枝红妩，晕锦围成幄。娇多叵耐金铃索，泪点冰绡，颜酡羽爵。十年旧香依约。甚偎栏一饷，情绪还恶。
银屏珠箔，奈孤根误托。海燕移家惯，无驻泊、绿章负了前诺，有幽单万感，阿环能觉。相思断、锦城天角。才知道、薄倖东风不管，等闲哀乐。斜阳瘦、犹恋红萼。怕缭墙、乱水飘花去，无人念著。 

清波引
小澜不整，是当日、流杯佳境。翠茵偎冷。野风荡愁醒。玉濑散空响，定有餐霞人听。自怜才净闻根，又飘落、午时磬。
孤游惯领，倚危岫、云意未定。地炉供茗，对烟绪摇暝。清冷在山性，肯负辘轳修绠。坐恐一片奁冰，鉴人尘影。 

六幺令     三首
石栏棲影，零乱几枝玉。年年冷漪荒翠，心事孀娥独。一笑飞琼戏挽，消得珠成斛。料量金屋，吹箫声里，唤起新妆倚修竹。
谁信空尊易泣，颠倒伤春局。多少飘麝楼台，落靥东风扑。莫为题琼客去，流怨松陵曲。翠禽还宿，却收灯火，自下罗帏梦蛾绿。

碧纱烟语，恩怨无端的。分明宋墙东畔，帘箔几重隔。扶梦花灯宛转，不照伤心色。后期今夕，青天碧海，未道相思是无益。
蜡炬灰犹有泪，惜别筵前滴。罗带诗本无题，出意机中织。千万秦筝素手，莫放危弦急。凤帷鸳席，能拼憔悴，知否金钗未堪掰。

纸鸢风过，扶路饧箫热。江桥酒旗青处，草色裙腰接。扑水红英万点，过眼芳菲节。数声新鴂，秋千索外，唤起春人试罗屧。
不信玄都梦里，历尽华髮劫。百尺无主香台，断续残钟咽。鸡酒招魂几许，钱纸灰成蝶。照人啼靥，端端正正，却是桃花旧时月。 

征招
人生难得秋前雨，天涯对床今夜。倦客总无眠，尽挑残红灺。卅年哀乐话，未消得、酒杯陶写。断续檐声，辘轳乡绪，併时萦惹。
图画。白苹波，扁舟月、何时唤人东下。问讯五湖盟，有群鸥来迓。葛巾慵未卸。似客燕、尚迷残社。水窗晓，明镜徘徊，觑素丝盈把。 

秋霁
别枕潺潺，障暗雨帘衣，晕冷灯色。悴叶凉喧，晚蛩愁咽，病怀惯禁秋力。倦吟暂息。梦痕宛转莼丝碧。问故国。谁眷、夜阑孤坐瘴乡客。
惊卧岁晚，乱落江蓠，钓竿沉吟，诗卷疏寂。背西风、残鹃苦说，青铜欺鬓盛年白。归事布帆从办得。怕酒醒後，惊见画里湖山，采珠荒水，捣尘新驿。 

西平乐
灌木愁鸦，露莎抛锦，离思暗落迴廊。弹墨单衣，勘书深烛，清欢草草三霜。看抱叶香枯殪镜，连雨萍沈败艇。西风渐老，冥鸿去翼成行。谁许惊尘海角，红荔颗、绊稳北归艎。蕙帘萝幌，仙书映掌，花药澄湖，虹月英光。消不得、能言怪石，凿空灵槎，说甚虞翻宅徒，陆贾书新，一夜江湖梦已凉。梁燕再来，巢尘簌簌，炉穗愔愔，怅望天涯。罢酒栏干，凭谁指与斜阳。 

柳梢青    三首
一角风漪，文鳞吹去，锦羽捎回。娖队赪霞，弄珠无力，明镜徘徊。
虚舟自解忘机，漫消领、红妆翠微。三宿湖山，廿年尘土，谁是谁非。

小熨芳笺，烟根露蕊，倩影亲传。粉本双身，黄絁一梦，薄负婵娟。
年年听雨空山，消不得、天花妙鬘。休问东风，色香多少，叶叶情禅。

兰夜灯青，玉箫仨冷，锦瑟无声。坠月孤楼，行云半峡，谁唤愁醒。
缠绵未卜他生，凭叩取、西厢玉扃。为报青鸾，影梅庵底，忆语分明。 

扫花游
罨空淡色，暗杏叶河梁，燕风微峭。冻波乍嫋。卷愁心似惜，乱沙鸥老。觑冷春红，细踏瑶光镜晓。唤吴棹、怕幽约五湖，花梦稀到。
楼观还缥缈。是乱蜃飘寒，碎玉凝照。度春草草。被琼妃断却，翠温帘窈。倦笛飞梅，怨咽江城变调。柳绵早。误东园、凤靴人扫。 

玉连环
花翻歌扇衣香卸。梦云低亚。沙棠双桨绮罗尘，愁不耐、沧波泻。
风定絮花凝榭。晚莺闲话。不辞高馆领春寒，坚坐看、斜阳下。 

满路花    二首
寒馀北崦风，晴压东栏雪。睡凫香四汎、邻烟绝。青门忆否，十里丝杨折。玉笺连梦阔。蜡炬灰枯，汉宫尚斗芳节。
闲愁天与，杜宇声声血。和春催去棹，沧波接、危栏拍遍，才信哀歌切。中坐弦能说。说行路难，为君刻意伤别。

栏枝过笔低，鸟迹书苔破。泉香霏杏粥、催新火。花悭酒殢，一茧愁丝裹。乱叠书围坐。薄午帘阴，病怀惟称颓卧。
红芳无主，欢计年年左。春湍流白日，谁关锁、江湖满地，梦引樵风过。野鸥慵胜我。一棹相寻，世外应有人呵。 

荔支香近
冻霭官桥，灯飐双画舮。透幕摵摵西风，吹暝凌波路。天东一点凉蟾，导客窥朱户。歌罢，婀娜轻筝雁犹语。
游味浅漫，拍遍河梁句。岁晚江空，赢得倦鸿成侣。红烛楼心，酒醒天涯断肠否？梦委行云一缕。 

淡黄柳
东风晚急，吹得梅成雪。眼看江城寒食节。倒柳邮亭渐绿，十日相从正堪折。
宴歌歇。欢心赋春别。打双桨，访桃叶。剩吴天客雁寒无列。后夜相思，梦痕何处，来往青溪淡月。 

霜花腴    三首
五湖计熟，罢远游春来，怕检尘冠。临水厨清，鑿坏山近，端居避世仍难。酒杯自宽，系旧情、长驻花前。算沧波、对席闲鸥，乱愁不遣晚盟寒。
萝薜几人招隐，叹风枝未定，怨咽惊蝉。棋局新悲，灯床昔话，繁吟限日飞笺。待租画船，欠翠眉、歌袖便娟。背斜阳、料理闲身，小枫临镜看。

谢堂倦客，唤酒醒西风，梦老吴皋。烟草横塘，玉梅妆榭，词仙去住无聊。赋情紫箫，又夜深、明月南桥。伴年年、老屋阊门，带鸦黄柳短长条。
宾主百年逆旅，算菟裘一席，占了渔樵。朱邸尊空，青门春去，霜花醉墨飘萧。倦魂待招，料锠鳞、犹恋迴潮。过江人、漫感山北，燕来还定巢。

异乡异客，问几人尊前，忘了飘零。鸿响天寥，菊迟秋倦，池台乱倚霜晴。坐无老兵，负旧狂、休泣新亭。正填胸、塊垒须浇，酽愁不与酒波平。
多难万方一概，便知非吾土，已忍伶俜。金谷吟商，玉山扶醉，消磨半日浮生。画栏更凭，莽乱烟、残照无情。要明年、健把茱萸，晚香寻旧盟。 

瑞龙吟    二首
吴皋路，依旧翠槛交藤，露台临树。年年寒食东风，怨罗恨绮，消春甚处。倦吟伫，珍重劝归啼鸟，恋人堂户。天涯楚客能狂，对花对酒，低徊梦语。
无限浮云心事，短裾羞倚，摇杨狂舞。归燕惯瞋空帘，人意非故。塗妆晕色，凭写伤高句。何曾见、云屏泪眼，香尘迴步。镜里千红去。凭栏待理，黄昏断绪。重叠愁成缕。年事晚、沈沈灯花飘雨。夜长漏促，一筝尘絮。

市桥面，还是卧柳吹绵，去波明练。芳尘帘阁愔愔，黄昏细雨，游丝自转。漏催箭，容易曼歌消酒，旧襟须溅。乌衣也怯残寒，谢堂梦醒，春阴絮晚。
抛尽芳华前事，过江人老，行云天远。鶗鴂未休衰兰，歧路零乱。蔫红病绿，今夕愁无岸。不辞到、西窗烛烬，南邻钟断。坐阅狂香卷。误人睡里，清歌渐散。欢绪东风懒。空付与、吴娘哀筝弹怨。后期最惜，横塘帆片。 

秋宵吟
水窗虚，炬蜡皎。梦醒秋堂羁消。还依枕，正雾雨冥迷，砌虫咽晓。理愁丝、似乱葆。倦客三年江表。消凝处，是荡晚荒波，际天衰草。
瘦尽青山，未办得、一丘送老。病侵潘令，恨极江郎，揽镜鬓霜绕。天末凉风早。满目江湖，鸿雁信杳。怕高楼、细数流光，横竹吹彻怨未了。 

龙山会
一舻秋无罅，故苑荒烟，卧柳楼台亚。五湖帆未整，尘鬓影、窥向流花桥下。迴阵侧新鸿，带林际、山眉翠冶。倦芳期、凉丛麝粟。飐风金洒。
还忆对倚商歌，白眼青天，试五陵骄马。楚蓠摇落后。流恨满、邻笛西风残夜。京辇十年心，付杯底、沧波乱泻。醉漫舍、有约待鸱，夷车后挂。 

安公子
雨气昏园夜，夜声风叶行空榭。倦泼深杯人不醉，数南谯更罢。见暗里、霜蟾影壁虚弦挂。偏背灯、卧起都无那。渐晓笳淒动，吹落琼瑰盈把。
重叠鱼书迓，避人吟觑成凄诧。甲帐珠襦前日事，苦东风衰谢。梦说与、当筵莫漫危弦卸。鸾镜尘、中有沧洲画。恁竹黄池冷，犹是夕阳未下。 

玉烛新
铅霜和影飏。是碎翦春愁，蕊珠宫样。麝尘院落，东风外、旋展流苏成桁。钗梁未上，颗颗结相思花网。端正看、分朶幽云，羞供少年新赏。
含风漫整新妆，怕短梦蓬莱，故宫潜怅。众香敛避，开落事，试问孤根谁傍。葳蕤玉障，解睡彻、芳韶骀荡。休赚取，属酒春人，熏笼夜帐。 

华胥引
新苔凝础，闲雀窥帏，澡兰旧节。画鼓声沉，燎炉焰短愁篆结。不信邻笛惊风，助晓吟凄咽。墙角双榴，褪红还上裙褶。
梅雨江南，送离魂，怨流菰叶。楚云章句，沉沉秋心半箧。晼晚归帆何处，恨路长波阔。呵壁荒唐，酹觞清些谁答。 

高山流水     二首
绛河不动九微风。数秋期、轮遍纤葱。花外玉鹅笙，黄昏韵入初鸿。闲愁在、唾碧拈红。穿针伴，多少微云院落，画烛房栊。浸三星细转，滴滴露盘浓。
机中。年年锦书恨，凭说与、翠水璇宫。容易误良宵，梦约几负香茸。笑雕陵、锦羽偏工。人天事、轻赚罗池倦客，酒醒清钟。下疏帘忆断，钗盒故情慵。

故宫法曲冷朱弦。倚龙吟、风雨潸然。开宴记芳时，南薰韵入流泉。河清慢、徵角重翻。宸游处，仙籁层霄遍彻，仗合苍官。和春雷别殿，笃耨御香前。
无端。青城几千里，黄鹄谱、应指秋寒。零乱杏花词，梦落万水千山。问霓裳、几度飘烟。知音少、枨触孤臣老泪，怨拨哀弹。恨宫声不返，凄绝陇禽言。 

临江仙慢
唤笛渚风起，冷禽磔磔，髠柳髿髿。画桥外、斜阳艳入衰荷。经过。旧寻梦地，行云重、步屧生波。欢娱去，换乱萤窥席，荒水飘歌。
婆娑。金盘翠醑，今夜无那愁何，便流连丛桂，旧月无多。由他。奈秦楼阻，书期误、怨发双蛾。终憔悴，为有人含睇，薜荔山河。 

雪梅香     二首
酒无力，凭舷独客背西风。为高楼怊怅，天边易发秋慵。收艇汀洲雨连夕，近桥帘幕水涵空。去程急、盼断书期，迤逦宾鸿。
匆匆。引离绪、烛外行云，淡画吴峰。旧国年芳，换将乱叶衰红。涴地惊波古城曲，来年愁梦卧屏中。依前是、倦枕沉沉，魂断疏钟。

雨无极，湿帆一一下江城。对空洲蘅杜，旋波翠幕冥冥。搀乱鸿音水楼笛，荡摇萤点市桥灯。憺兹夕、路渺仙乡，极眼将迎。
伶俜。十年事、说向蛮笺，似梦疑酲。倦迹江南，庾郎自此愁生。酒盏秋谙病消息，烛花晨换客心情。还侵枕、万叶惊飙，空外商声。 

彩云归
春阴日夜傍高楼。好风光、翠歇红收。惊梦回、凤烛恹恹地，惆怅事、唤作无由。尊前又、彩云新怨，唱吴天尽头。正闲阻、谢堂欢语，旧燕空留。
休休。江南恨地，问倾城、何事绸缪。一波去水，萍絮狼藉，未解西流。算别来、千歌万舞，泪眼翻湿兰舟。重经过，江草江花，一路新愁。 

雨霖铃
昏鸦啼涩。近连桥路，暗雨如。孤云一逝何处，门巷乱、苔花綦迹。薄暝流飙旋起，渐尘动欹壁。甚燕燕、凄语东邻，此地无人解吹笛。
天涯酒醒消魂极。但忽忽、地空尊泣。文章枉换羁旅，零落尽、茂陵残笔。夜壑孤吟，应省今朝、过了寒食。待剪纸、重新招魂，梦断枫林黑。 

西河
歌哭地，残灯事影能记。劫灰咫尺上栏干，夜笳四起。草堂人去薜萝空，西山窥笑檐际。旧庭树，谁再倚。虚舟汎若无系。为君胥宇燕重来，退寒废垒。梦华一觉玉京秋，闲鸥空恋烟水。
酒徒散尽醉后市，问黄垆、犹话邻里。愁绝斜阳身世。怕铜驼、断陌黄尘，凄对西北高楼，浮云里。 

阳春曲
去年愁，今年事，依旧望春凄绝。帘户好东风，黄昏近、燕子归傍画梁说。放灯时节。惊故国、堕梅如雪。才信粉坼红黏，醉醒中。易成消歇。
倦游宴，东园湔裙路。谁误约、书花写叶。而今歌尘绿遍，溅迴波、卷泪双叠。新声但有暮鴂。更恼乱、玉龙吹彻。看门外、逝水漂花，去江南梦阔。 

祭天神
望楚天长短黄昏雨。断行人、戍鼓声中啼雁苦。悲秋佩委衰兰，梦醒吴灯语。背西风一卧，迢迢沧江暮，莫漫触蛟龙怒。
更凄绝，斜日新亭路。山河异风景，是举目成今古问。何堪沧桑危涕，兵火浮家，庾信生平，竟写江南赋。 

浪淘沙慢
暝寒送繁霜覆水，暗雨啼叶。檐铎敲愁，乍急帷镫颤影旋灭。翦不断、连环春绪迭。是当日，鸾带亲结，问故径、蘼芜梦何，许前尘竟抛撇。
凄切，锦书寄远，终辍念玉，几金床西风夜，缥缈胡雁咽。嗟揽断罗裾，宁信长别恨肠寸，折明镜前掇，取中心如月。
却铲连峰，平于垤黄，尘拥巨川顿竭。怒雷起、元冬还夏雪。更千岁、倚杵天摧厚，地坼深盟，会与缠绵绝。 

国香慢
一帧湘魂，正捐珰水阔，汎瑟烟昏。江皋几丛憔悴，留伴灵均。日暮通词何许，有婵媛、北渚孤颦。国香纵流落，未许东风，换土移根。
经年亡国恨，料铜盘冷透，铅泪潸痕。故宫天远，鹅管从此无春。补作宣和残谱，尽消凝、老去王孙。不成被花恼，步入鸥波，满袜秋尘。 

曲玉管
野火黏堤，寒云啮垒，霜空竟日飞鸿响。客里登楼穷目，衰柳无行。尽回肠。冷眼论兵，愁心呷酒，无多景物供吟赏。最爱青山，也似北顾仓皇。寄奴乡。
霸气消沈，剩呜咽、迴潮东注，永嘉几许流入，惟馀叔宝神伤。感茫茫。又玉龙吹起，一片西风鳞甲，江山如此，几曲栏干，立尽斜阳。 

庆春宫
颓堞衔烟，昏钟阁水，野鹃唤近清明。华表羁魂，黄垆吟伴，暗尘房槛深扃。断云玉笥，感词客、依稀有灵。新腔愁倚，一盏泉华，还荐芳馨。
哀弦冻折谁听？凄唳修罗，山鬼逢迎。蓬岛尘狂，芝田日晏，梦游翻羡骑鲸。泪珠千斛，拚一向、寒原纵声。孤留何事？身世浮沤，休问残僧。 

醉翁操
嶕峣，单椒，诛茅。托而逃，谁招，千年故丘还其巢。白头心事飘萧，歌且谣。把臂旧渔樵，说此中几人我曹。
今威去后，无梦归辽。幼安涕泪，消与白衣皁帽。山有木而风号，海有涯而波滔，思君无暮朝。心同媒何劳，斗柄带招摇，望京楼望天泬寥。 

千秋岁
玉宇琼楼，绿尊翠杓，不分伤春蹙眉萼。花辞故枝忍烂漫，萍黏坠絮仍飘泊。宝奁金，锦衾铁，总成错。
昨夜梦沈情事各，今夜梦回思量著。那惜行云梦台约。当初莫愁愁似海，而今瘦沈腰如削，四条弦，五纹绣，浑闲却。 

戚氏
月明中、人间无主是东风。火合银花，绮交琪树，锦成丛。珑璁，好帘栊，歌莺舞燕惜匆匆。沧江倦客吟晚，际此三五几心同。市暖蛾闹，林暄鸦起，蒨霞倒影仙蓬。算金钱换得，流水宵短，扑地春空。
回首帝里游悰，鳌驾凤吹，迆逦趁青骢。瑶台路，翠娇红妩，管叠丝重。万芙蓉。绀蕊镜里，衣香咫尺，步绮西东。岁华转烛，悄拍栏干，把盏北望朦胧。
未是闲情绪，催霓唱彻，作弄春工。问取孀娥见否，便临花、对酒恁忡忡。年时笑语传柑，醉沾镐宴，一饷华胥梦。费念奴、憔悴清歌送。终古恨、萦损渠侬。剩夜窗、寸蜡衰红。念芳节、袖湿泪龙钟，甚春寒重，蕃街画鼓，曼衍鱼龙。 

惜黄花慢
楚客情芳，正梦馀避得，酹月春觞。闭门成世，悄偎鬓白。托根耐晚，羞染蜂黄。抱花愁问伶俜蝶。旧篱畔、堪比凄凉。念帝乡、荐秋俊赏，飘换繁霜。
十年卧隔沧江。溅露英数点，老泪柴桑。后期孤许，楚筠晚节，前尘半落，燕麦斜阳。瘦姿不敢伤迟暮，为珍重、帘底秋妆。最断肠、夜衾万感幽香。 

薄倖
后堂芳树。逗一霎、黄昏意绪。未惯得、春魂无检，轻绕河桥风絮。甚卧枝、花发东园，春根重上相思句。便彩箑翻歌，金尊颠酒，催合邻箫新谱。也自解、连环误。浑不耐、绿窗鹦语。几曾知、门外飘红无地，等闲却倩游丝驻。不关风雨。但恹恹、泪眼天涯，望断无寻处。危栏遍倚，心结行云成缕。 

一丛花
云阴如墨罨颓垣，匀注锦成斑。谁言窈窕宜宫体，梦不到、飘麝栏干。消息雨声，无人报与，各自度春寒。
背飞双燕著花端，欲语会人难。芳春似客垂垂老，断无分、迴汝頩颜。怊怅坏妆，消磨闲醉，应胜醒时看。 

隔浦莲近
鸳鸯凉梦过了。秋被西亭窈。罢舞霓裳队，明年约红情绕。霞艳妆避晓。湘娥笑。倩影凌波小。
为花恼。西风嫁晚，房空心苦颠倒。闲鸥冷觑，分共涉江人老。尘镜攲盘剩自照。凄调。双蕖流怨多少。 

宴山亭
倾国春姿，金屋弄妆，照靥娇霞添妩。朱帔翠璎，蘸笔天香，弹压洛阳新谱。换劫燕脂，尚皴染、瑶台风露。分付，伴流落胡沙，杏花词句。
曾是端冕群芳，又玉案宫绡，尽情抬举。衔花鹿去，挂榜人来，依稀朵云萦护。几关清平，应未称、倚声家数。愁伫，红萼久、无人为主。 

隔溪梅令
换年箫鼓沸邻东，故情空。镜里凋颜不媚烛花红，思悲今已翁！
闲门芳信比人慵。问东风：留命伤春深浅酒杯中，去年同不同？ 

过秦楼
雨澈蝉音，叶温禽梦，竟日水窗吟断。题门字少，坐佛齐空，著意玩他炉缘。多事料理，闲身期客绳床，憎人腰扇。要披襟独往，棲心闲地，自饶疏散。
休再说、赐葛含风，倾杯承露，梦绕翠寒亭畔。流尘巷色，飘鼓街声，不称曳筇心眼。楼望帘栊未灯，连海元云，云涯人远。坐清宵不去，禁惯单衣露点。 

芳草渡
滴梦雨，又涨绿霜波，细尘曲洒。照落枫临岸，丹黄对展岩画。林表蟾镜挂。迎扁舟东下。渐岁晚，缱绻寒卮，却背乡社。
牵惹。酒悲顿起，倦理双溪渔隐话。便赢取、青山落手，沈吟钓竿把。荡人海气，恣曼衍、鱼龙修夜。问甚日，细听回帆鼓打。 

石湖仙
风怀消尽。渐抛断年时，西崦香讯。谁为小红簪，理诗狂、鸱夷起趁。烟萝携手，想並照、清泉红粉。无分。伴翠禽，纸帐啼引。
月明暗香动处。散江城，笛中旧恨。冻驿黄昏，定怯玉肌皴损。竹外枯苔，雪边衰鬓，款春成韵。花梦稳，清寒夜永须忍。 

东坡引
拖筇悭雪霁。探梅误年例。一炉商陆闲窗底。瞢腾惟有睡。瞢腾惟有睡。
椒花罢颂，屠苏无味。更禁断、宜春字。邻儿解叩承平事。新年明月是。新年明月是。 

汉宫春
凄月三更，有思归残魄，啼噣能红。伤春几多泪点，吹渲栏东。绡巾揾湿，试潮妆微发琼钟。新敕赐，一窠瑞锦，昭阳临镜犹慵。
携榼却悭才思，惹津桥沈恨，撩乱花茸。芳华惯禁闲地，不怨东风。鹤林梦短，委孤根竹裂山空。三嗅拾馨香细泣，何时添谱珍丛？ 

风入松     二首
鬓丝微飏药烟尘，倚病得修薰。浮生已觉蘧蘧梦，剩佛香，一分随身。乱帙匡床坐拥，依然棲稳秋魂。
公言难得绿衣新，天厌苦吟人。扁舟出世非吾惜，问挂帆底事逡巡。雁外惊波满目，后期多定无律。

祥云如盖簇南州，双鹤更添筹。遥知家庆屏开处，有新声，乐府相酬。潋滟郦潭菊秀，葳蕤东海桑柔。
仙翁衿佩水云秋，吟绪渺沧洲。数椒梅蕊巡檐笑，盎洞天春入琼瓯。来岁鹊峰胜处，彩衣绕膝香浮。 

水调歌头    四首
风力与吹垢，海日总明楼。危栏笼袖无边，景物座中收。变减白衣苍狗，寂寞寒山虚牖，心定与天游。吟望依南斗，吾道讵沧洲。
白符芝，碧筩酒，若为酬。双声笛奏，翩然一鹤此衔筹。早是夔龙耆旧，况复刘樊嘉耦，仙籍本双修。佳语持相寿，义驭伫回辀。

今岁不闰夏，昨夕已中秋。但期风月佳耳，何地不清游。尽有婵娟花竹，难得肝肠冰雪，尔汝狎盟鸥。胸次几丘壑，老子已菟裘。
我知君，君傲我，醉乡侯。掀髯一笑，纵非吾土且登楼。有弟相非食肉，有妇相呼谋酒，客至亦浮休。扬觯论齐物，何必问黄州。

逼塞人间世，何处足音跫。逍遥云将东指，一笑谢鸿濛。多少寿陵学步，却曲楚狂迷路，不出雉樊中。颠倒百年事，坐误主人翁。
拍洪厓，招若士，枵猿公。不如打扫，心地坐煀四山空。一任虚舟流止，芟尽诸方藤葛，末后句参通。送者自厓返，谁蹑白云踪。

白髮永州守，开口说潇湘。一官十年不调，丘壑满诗肠。百折浯溪清驶，百尺浯台突起，亭子与轩昂。发兴簿书底，恊趣水云乡。
莞然笑，师北苑，仿香光。就中家法，不失烟麓故相望。窈窕次山铭句，兀傲柳州游记，画笔足攀翔。心折到蝯叟，一幅倒千觞。 

醉蓬莱
望南云似盖，簇翠萱丛，亭亭堂北。家庆屏开，暖琼枝瑶席。东海桑柔，南阳菊滟，万景澄秋夕。寸草心情，办香亲拜，明星南极。
粉署仙郎，彩帆归去，桑浦山前，版舆登历。乐府新声，下青鸾仙翼。缥桂香浓，仙厨麟脯，有麻姑亲擘。一曲陔兰，传觞遥羡，陶家宾客。 

鹊桥仙
五陵旧梦，五湖新约，并作天涯流浪。尊前点检去年人，半经卷药炉供养。
先生有道，隐囊纱帽，一笑都无我相。翠眉新作捧心颦，漫描得远山相向。 

西子妆
驱马烛斜，背沤笛起，半罥空波花雾。被霜黄柳著愁多，绾离情、卧桥沙堍。闻鸡漫舞。尽商略、闲云去住。梦封侯，是锦鞯茸帽，玉箫亲许。
英游误。岁晚瞢腾，射虎荒山去。几回釃酒拭吴钩，夜沉沉、照残乡树。萧关健句，换江表，登楼一赋。黯襟痕，不负当筵泪雨。 

满庭芳
蜀国冰弦，胡沙尘柱，双檀离合千场。春风几曲，乐府小沧桑。内宴倾杯趁拍，亲曾傍红袖眧阳。伤心是，玉宸零落，一例委霓裳。
东塘，曾识曲，六么按出，孤咽清商。又比翼鹍鸡，飞下彫堂。安得双声绛树，琉璃甲，对拨龙香。人间世，惊雷破柱，重与话兴亡。 

寿楼春     五首
云英英溪堂。正兰馨夕膳，梅点春觞。几度招邀山意，吸嘘湖光。佳处占，鸥凫乡。看婺星、连宵荧煌。况鱼脍双供，鹿车共挽，膝下有仙郎。
年年祝，慈晖长。看双堤织幅，淡抹浓妆。最好匊波滌研，临池题香。还整顿、闲篇章。趁柳阴、篮舆扶将。看家庆屏开，瑶池绮窗春未央。

鸳鸯湖词乡。有金风俊拍，黑蝶新腔。几辈同音笙磬，振镳词场。纫楚佩，兰情芳。嗣雅音、曾推丹阳。想浣笔闽涛，呼笺澉月，料理酒边狂。
燕台梦，飞花忙。拥青绫觅句，憔悴星郎。同是承平年少，大罗霓裳。桑海换、人琴亡。忆旧游、惊秋沧江。对匧底蟫尘，江关鬓霜愁庾郎。

嘶香骢铜街。有筝琶夜月，箫鼓春雷。说似清时歌舞，旧家楼台。桑海后，仍崔嵬。怡近依、方壸蓬莱。只币地花钿，齐云榜篆，零乱劫馀灰。
觚棱梦，愁天涯。早霓裳曲怨，湘瑟弦哀。底事燕兰芳约，渺兮予怀。今昔感、成低徊。唱渭城、何戡重来。问凄断云韶，青霜鬓催知几回。

称眉筵金瓯。是刘樊美眷，蓬阆仙俦。得似木公金母，紫芝丹丘。知福慧，曾双修。鼓瑟琴、同心赓酬。又桂子传芳，桐枝茁秀，花甲庆初周。
蟠桃熟，瑶池头。趁堂开书锦，笺写银钩。为祝灵椿齐寿，八千春秋。招海鹤、来衔筹。恰近来、移家瀛洲。待花烛重辉，双扶杖鸠歌好逑。

金沙酴釄薰。有风花堕帻，雪絮飘茵。催赋将离词句，麴波微尘。圆月晕，如金盆。照别筵、匆匆黄昏。料栈路蕉红，巴丘树绿，输与凤城春。
筹边路，荒烟屯。况横流恨满，清酒盟新。说甚瀛洲风月，草堂琴尊。明日是、阳关人。一万重、清猨寒云。便梦绕觚棱，天涯断魂襟上痕。 

眉妩
认文回蟠凤，影落惊鸿，秋水半规晓。篆取相怜意，菱花瘦，娉婷妆伴巾帽。秀眉倦扫，映涧东、红豆枝小。忏情是，一片沧桑影，带风絮愁嫋。
谁料玉台人老。剩故山蘼冷，铜晕孤照。稠髮抛残后，诸天泪、春来肠断花貌。绛云恨绕，费麝奁、红翠多少。记亲见圆姿，和月满媚赪笑。 

侧犯
壮游易倦，廿年客味消吟卷。谁遣。是转烛秾华、酒边换。江湖梦觉后，始信文章贱。流转。甚翠墨、红牙尚堪伴。
苹洲旧月，笛韵和天远。料理到。顾塘秋，归鹤未嫌晚。倦拍霓裳，急觞慵劝。一曲樵歌，待君排遍。 

沁园春    二首
德象女师，有炜管彤，思贻令名。缅蘧缋姜嫄，稚图孟母。甄慈鞶帨，益誉丹青。四德倍之，群伦仰止，为烈于今有典型。瑶源远，溯双江毓秀，蕙洁兰馨。
金闺弁冕贤英，衍孝友宗风雅泳徵。谉经以行权，积而能散。音流太似，传续更生。两佩纫芳，六珈式度，例以须眉亦老更。钟馀庆，也抗颜厨及，雏凤声清。

开遍梅花，书锦屏风，春风画堂。说德乡铜钵，家声金穴。刘樊眷属，蓬阆班行。东海桑柔，南阳菊滟，云满丹丘日月长。琼筵启，傍九芝眉采，一瓣心香。
馀庆双凤高翔，知保障功留在梓桑。操奇赢蛮舶，函珠怀玉。劳来鸿泽，义粟仁浆。横舍弦歌，高楣绰楔，通德门多吉事祥。轩眉笑，先东坡一日，腰笛称觞。 

疏影
南枝旧约，惬素心得似，何遜东阁。彩笔禅仙，玉貌臞仙，天涯已忍沦落。劫灰一度春消息，省缟袂、丰姿如昨。尽海桑、著意迁流，不改绿花红萼。
遥忆前芳晚晼，故园伫翠羽，初别黄鹤。泛雪重湖，锄月空山，底事烟霞孤却。溪藤百幅恁珍重，问冷艳、幽香谁托。待料量、物外琴书，占取幼舆丘壑。 

鹦鹉曲
双牙苔洗铜华古，是当塗省括尚方铸。恨炎精荡作寒灰，挂壁大弨安取。
细书十九勒工名，点缀宣和图谱。问谁能手殪天狼，重鼓吹曲中朱鹭。 

永遇乐
斜日河山，惊风草木，故垒何处。铁戟沙腥，戈船燐闪，肠断征南路。灵旗甲马，居人指点，犹识当年荒戍。记压城，颓云似墨，乱鸦解道悽苦。
参军老矣，扁舟重檥，书剑萧憀谁与。湘水无情，巫阳有恨，只觅归鸿语。擎天身手，封侯骨相，都付怒涛东去。问一隄，寒鸦败柳，替人怨否。 

煕州慢
诔秋鹃，剩片石花铭，瘗恨终古。旧劫华鬘，渺后宫烟草，东风无主。怕作换巢鸾凤，夜半同蹑飞凫。休问艳影，长桥玩月，那时情素。
谁写眉庵乐府。仗牙拍，谱出红儿新句。杯酒话旧，齐云白杨天暮。荒原遍寻故阡，问拾翠人归知否。砑光抚。春愁尽付尘土。 

