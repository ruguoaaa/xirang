
　　辽金元宫词 - （元）柯九思等着

　　●第一部分 

　　宫词一十五首　元　柯九思 
　　宫词十首　元　柯九思 
　　附：题柯博士宫词后 
　　四时宫词四首　元　萨都剌 
　　春词　元　萨都剌 
　　秋词　元　萨都剌 
　　醉起　元　萨都剌 
　　宫词　元　萨都剌 
　　宫辞十二首　元　杨维桢 
　　宫词八首　次偰公远正字韵　元　乃贤 
　　宫词　元　周伯琦 
　　辇下曲　元　张昱 
　　宫中词　元　张昱 
　　元宫词一百首　明　朱有炖 

　　○宫词一十五首　元　柯九思 

　　元　柯九思 
　　万国贡珍罗玉陛，九宾传赞捧珠帘。大明前殿筵初秩，勋贵先陈袓训严。 
　　凡大宴，世臣掌金匮之书者，必陈袓宗大扎撒 【 札撒：蒙语音译，义为法令。】 以为训。 

　　黑河万里连沙漠，世袓深思创业难。数尺阑干护春草，丹墀留与子孙看。 
　　世袓建大内，命移沙漠莎草于丹墀，示子孙毋忘草地也。 

　　亲王上玺宴西宫，圣祚中兴庆会同。争卷珠帘齐仰望，瑞云捧日御天中。 
　　天历元年十二月二十七日，笃怜帖木儿怯薛 
　　【 怯薛：蒙语音译，轮流在宫廷值宿守卫之意。分四组，每组由一名贵族带领，称为怯薛长，世代相袭。文中笃怜帖木儿是怯薛长的名字。】 
　　第二日，宝房内对，速古儿赤明里董阿、平章月鲁不花、右丞大都赤、哈剌八儿尚书等有来。典瑞院官吉宝儿、同佥荅失蛮、经历柯都事奏：「十月二十三日，上都送宝来的时分，兴圣殿御宴其间，有五色祥云捧日。当殿本院官院判郑立、经历张符、都事柯九思等与众于殿前一同仰观，郁郁纷纷，非雾非烟，委系卿云现。似这般祥瑞应时呵，如今与省家文书，行移国史院，标写入史呵，怎生？」奉圣旨：「您每行文书者。」 

　　四海升平一事无，常叅已散集诸儒。传宣群玉看名画，先进开元纳谏图。 
　　凡御览法书、名画羣玉内司掌之。 

　　万里名王尽入朝，法宫置酒奏箫韶。千官一色真珠袄，宝带攅装稳称腰。 
　　凡诸侯王及外番来朝，必锡宴以见之，国语谓之质孙宴。质孙，汉言一色，言其衣服皆一色也。 

　　官家明日庆生辰，准备龙衣熨帖新。奉御进呈先取旨，隋珠错落间奇珍。 
　　御服多以大珠盘龙形，嵌以奇珍，曰鸦忽，曰喇者，出自西域，有直数十万定者。 

　　传宣太府颁宫锦，近侍承恩拜榻前。制得袍成天未晚，着来香殿贺新年。 
　　腊前分赐近臣袄材，谓之拜年段子。 

　　凤城女乐拥祥烟，梵座春游浃管弦。齐望彩楼呼万岁，祥云只在五云边。 
　　故事：二月十五日迎帝师游皇城，宫中结彩楼临观之。 

　　花明昼锦柳摇丝，仙岛陪銮濯禊时。曲水番成飞瀑下，逶迤银汉接清池。 
　　故事：上巳节锡宴于万岁山。 

　　儒臣春直奎章阁，玉陛牙牌报未时。仙仗已回东内去，牡丹花畔得围棋。 
　　上日御奎章，报未时则还内殿矣。 

　　玉椀调冰涌雪花，金丝缠扇绣红纱。彩笺御制题端午，勅送皇姑公主家。 
　　皇姑者，鲁国大长公主，皇后之母也。天历二年端午，上赐甚厚，并御诗送之。 

　　观莲太液泛兰桡，翡翠鸳鸯戏碧苕。说与小娃牢记取，御衫绣作满池娇。 
　　天历间御衣多为池塘小景，名曰满池娇。 

　　珠宫锡宴庆迎祥，丽日初随彩线长。太史院官新进历，榻前一一赐诸王。 
　　每岁日南至，太史进来岁历日。 

　　元戎承命猎郊垧，勅赐新罗白海青。得隽归来如奏凯，天鹅驰送入宫庭。 
　　海青者，海东俊鹘也。白者尤贵，有数十金者。 

　　玉漏藏机水暗流，真珠射日动灯球。偶人自解开青琐，高拱龙床报晓筹。 
　　大明殿有灯漏 【 大明殿灯漏：是一种比较原始的定时器。为大科学家郭守敬所作。】 ，饰以真珠，内为机械，以小木偶人十二捧十二相属。每辰初刻，偶人相代，开小门出灯外板上，直御床立，捧辰所属，以报时。 
　　（草堂雅集卷一） 

　　○宫词十首　元　柯九思 

　　元　柯九思 
　　徽仪阁内制春衣，日长倦绣立彤闱。奚官折送杏花去，笑看玉阶蝴蝶飞。 

　　黄金幄殿载前驱，象背驼峰尽宝珠。三十六宫齐上马，太平清暑幸滦都 【 滦都：即上都开平（今内蒙古正蓝旗境内）。元代有两都，皇帝每年到上都度夏。三、四月起程，八月始归。】 。 

　　奉常告吉禴初冬，太室精禋一念通。传旨外廷休奏事，今朝天子坐斋宫。 

　　延华阁后春归早，百种花名腊日开。为是君王行不到，国官讲殿进盆梅。 

　　千岩雨过翠玲珑，太液池边看彩虹。何处蓬莱通弱水，仪天殿在画桥东。 

　　中书已奏新除了，押宝还催内阁开。斜插白麻龙篆湿，近臣当殿谢恩来。 

　　高鼻黄髯欵塞胡，殿前引贡尽龙驹。仗移天步临轩看，画出韩生试马图。 

　　皇心简注勋臣旧，未有人知拟拜除。宣索彩笺濡玉笔，榻前先命小臣书。 

　　夜深回步玉阑东，香烬龙煤火尚红。新得海棠无觅处，依然遗却月明中。 

　　小时歌舞擅宫廷，长忆先皇酒半醒。白发如今垂两鬓，佛前学得念心经。 
　　（草堂雅集卷一） 

　　○附：题柯博士宫词后 

　　元　王逢 
　　帝作奎章儗石渠，花明长日幸銮舆。 
　　丹丘词气凌司马，封禅何如谏猎书。 
　　（梧溪集卷五） 

　　○四时宫词四首　元　萨都剌 

　　元　萨都剌 
　　御沟张暖绿潺，风细时闻响佩环。芳草宫门金锁闭，柳花帘幕玉钩闲。梦回绣枕听黄鸟，困倚雕阑看白鹇。落尽海棠天不管，修眉惭恨锁春山。 

　　日长缝就缕金衣，高柳风清拂翠眉。闲倚小楼题画扇，但闻别院笑弹棋。主家恩爱有时尽，贱妾心情无限思。又向晚凉新浴罢，琵琶自拨断肠词。 

　　宫沟水浅不通潮，凉露瑶街湿翠翘。天晚不闻青玉佩，月明偷弄紫云箫。离宫夜半羊车过，别院秋深鹤驾遥。却把闲情望牛女，银河乌鹊早成桥。 

　　悄悄深宫不见人，倚门惟有石麒麟。芙蓉帐冷愁长夜，翡翠帘垂隔小春。天远难通青鸟信，瓦寒欲动白龙鳞。更深怕有羊车到，自起笼灯照雪尘。 

　　○春词　元　萨都剌 

　　元　萨都剌 
　　深宫尽日垂朱箔，别殿何人度玉筝。白面内官无一事，隔花时听打球声。 

　　○秋词　元　萨都剌 

　　元　萨都剌 
　　清夜宫库出建章，紫衣小队两三行。石阑干畔银灯过，照见芙蓉叶上霜。 

　　○醉起　元　萨都剌 

　　元　萨都剌 
　　杨柳楼心月满床，锦屏绣褥夜生香。不知门外春多少，自起移灯照海棠。 

　　○宫词　元　萨都剌 

　　元　萨都剌 
　　骏马骄嘶懒着鞭，晚凉骑过御楼前。宫娥不识中书令，借问谁家美少年。 
　　（以上雁门集卷四） 

　　○宫辞十二首　元　杨维桢 

　　元　杨维桢 
　　宫辞，诗家之大香奁也。不许村学究语。为国朝宫辞者多矣，或拘于用典故，又或拘于用国语，皆损诗体。天历间，余同年萨天锡善于宫辞，且索余和什。通和二十章，今存十二章。 

　　鸡人报晓五门开，卤簿千官泊虎台。天上驾鹅先有信，九重鸾驾上京回。 
　　每岁此禽先驾往返。 

　　开国遗音乐府传，白翎飞上十三弦。大金优谏关卿 【 关卿：一般认为这里指大剧作家关汉卿。】 在，伊尹扶汤进剧篇。 

　　海内车书混一时，奎章御笔写乌丝。朝来中贵传宣急，南国宫娥拱凤池。 

　　熏风殿阁日初长，南贡新来荔枝香。西邸阿环方病齿，金笼分赐雪衣娘。 

　　宫锦裁衣锡圣恩，朝来金榜揭天门。老娥元是南州女，私喜南人擢状元。 

　　北狩和林 【 和林：蒙古窝阔台汗所建都城。忽必烈以大都为都城后，和林成为岭北行省的首府。元朝皇帝巡狩的是上都开平，不到和林。诗中所说实误。】 幄殿寛，句骊 【 句骊：指高句骊，朝鲜古名。】 女侍婕妤官。君王自制昭阳曲，勅赐琵琶马上弹。 

　　后土琼花属内家，扬州从此绝名花。君王题品容谁并，萼绿宫中萼绿华。 

　　十二琼楼浸月华，桐华移影上窗纱。帘前莫插盐枝竹，卧听金羊引小车。 

　　金屋秋深露气凉，宫监久不到西厢。丁宁莫窃宁哥笛，鹦鹉无情说短长。 

　　露气夜深鳷鹊楼，井梧叶叶已知秋。君王只禁宫中蛊，不禁流红出御沟。 

　　十三宫女善词章，长立君王几案傍。阿婉有才还自累，宫中鹦鹉啄条桑。 

　　蛾眉嚬处不胜秋，长带芙蓉小苑愁。肯为君王通一笑，羽书烽火误诸侯。 
　　（铁崖先生诗集戊集，又见铁崖先生古乐府卷十四，文字略有不同，择善而从。） 

　　○宫词八首　次偰公远正字韵　元　乃贤 

　　元　乃贤 
　　广寒宫殿近瑶池，千树长杨绿影齐。报道夜来新雨过，御沟春水已平堤。 

　　千官鹄立五云间，玉斧参差拥画阑。今日君王西内去，安排天仗趣仪鸾。 

　　水晶廉外春迟迟，殿阁春深笑语稀。绣幕无端风卷起，一双燕子傍人飞。 

　　上苑含桃熟暮春，金盘满贮进枫宸。醍醐渍透冰浆滑，分赐阶前儤直人。 

　　琼岛岧峣内苑西，阑斑绮石甃清漪，御床不许红尘到，黄幔长教窣地垂。 

　　花影频移玉砌平，美人欹枕听流莺。一春多病慵梳洗，怕说鸾舆幸上京 【 上京：指上都开平。也就是滦京。】 。 

　　绣床倦倚怯深春，窓外飞花落锦茵。抱得琵琶阶下立，试弹一曲鬬清新。 

　　太液池头新月生，瑶街最喜晚来晴。贵人忽被西宫召，骑得骅骝欵欵行。 
　　（金台集卷一） 

　　○宫词　元　周伯琦 

　　元　周伯琦 
　　画阁香销暮雨晴，珠帘半卷远山明。蒲萄初醒罗衣薄，枕上鹍弦拨不成。 

　　木难火齐 【 木难：宝石名。火齐，珍珠名。】 当缠头，贴地金莲步欲羞。露湿银床人语静，蟾宫九夏是中秋。 

　　巫山隐约宝屏斜，朝着重绵昼着纱。徙倚牙床新睡足，一瓶芍药当荷花。 

　　宝鉴当窗促晓妆，金茎玉露奉君王。菊花如锦秋风近，愿似中间御爱黄。 

　　苑路东西草色遥，阑杆曲曲似飞桥。水晶殿外檐铃响，疑是銮舆早散朝。 
　　（近光集卷一） 

　　○辇下曲　元　张昱 

　　辇下曲 【 有序】 

　　元　张昱 

　　昱备员宣政院判官，以僧省事简，搜索旧文藳于囊中。曩在京师时有所闻见，辄赋诗，有宫中词、塞上谣共若干首，合而目之曰辇下曲。其据事直书，辞句鄙近，虽不足以上继风雅，然一代之典礼存焉。 

　　黄金大殿万斯年，十二丹楹日月边。伞盖威蕤当御榻，珠光照耀九重天。 

　　五垓千陛立朝廷，槛首铜雕一丈翎。不待来仪威凤至，日闻韶濩在青冥。 

　　州桥 【 州桥：又作周桥，即现在的金水桥。】 拜伏两珉龙，向下天潢一派通。四海仰瞻天子气，日行黄道贯当中。 

　　万朝犹是未明天，玉戚轮竿已俨然。百兽蹲威绘旛下，万臣効职内门前。 

　　东楼绯服唱鸡人，击到朱鼙第几声。楠寐奉常先告备，驾行三叩紫鞘鸣。 

　　至元典礼当朝会，宗戚前将祖训开。圣子神孙千万世，俾知大业此中来。 

　　二九行分正从班，尽将牙笏注名单。簟铺兽镇丹墀内，鹄立千官绕画阑。 

　　国戚来朝总盛容，左班翘鹖右王封。功臣带砺河山誓，万岁千秋乐未终。 

　　静瓜约闹殿西东，颁宴宗王礼数隆。酋长巡觞宣上旨，尽教满饮大金锺。 

　　万方表马驾生辰，班首师臣与相臣。喝赞礼行天乐动，九重宫阙一时新。 

　　三司侍宴皇情洽，对御吹螺大礼终。宝扇合鞘催放仗，马蹄哄散万花中。 

　　授时历进当冬至，太史舁官近御前。御用粉笺题国字，帕黄封上榻西边。 

　　泥金历水顺飘扬，掌扇香吹殿角凉。不是内官亲执御，太平无用镇非常。 

　　只孙官样青红锦，裹肚圆文宝相珠。羽仗执金班控鹤，千人鱼贯振嵩呼。 

　　金装节仗冒金钱，振竦高擎玉陛前。亸袖行交太平字，回銮犹是步蹁蹮。 

　　黄金酒海赢千石，龙杓梯声给大筵。殿上千官多取醉，君臣胥乐太平年。 

　　西天法曲曼声长，璎珞垂衣称艳妆。大宴殿中歌舞上，华严海会庆君王。 

　　职贡蛮夷通海徼，筦衣毳帽步逡巡。翠华阁下颁缯币，圣主留恩柔远人。 

　　竹扛金铸百寻余，顶版高镌万国书。禁得下方雷与电，声光不敢近皇居。 

　　崇天门下听宣赦，万姓欢呼万岁声。岂独罪人蒙大宥，普天率土尽关情。 

　　户外班齐大礼行，小臣鸣赞立朝廷。八风不动丹墀静，听得宫袍舞蹈声。 

　　墀左朱阑艹满丛，世皇封植意尤浓。艰难大业从兹起，莫忘龙沙汗血功。 

　　国初海运自朱张 【 朱张：指朱清、张瑄。元初负海运之责，由江南经海道运粮到大都。】 ，百万楼船渡大洋。有训不教忘险阻，御厨先饭进黄粱。 

　　旗常万乘缀旒旓，玉瓘升坛藉白茅。前月太常班卤簿，安排法驾事南郊。 

　　清庙上尊元不罩，爵呈三献礼当终。巫臣马湩望空洒，国语辞神妥法宫。 

　　辽东羞贡入神厨，祭鲔专车一丈鱼。寝庙岁行春荐礼，有加铏豆杂鲜腒。 【 禽鸟之肉。】 

　　国俗祠神主中溜，溜车毡俑挂宫灯。神来鼓盏自飞动，妖自人兴如有凭。 

　　狼髋且抛何且呪，女巫凭此卜妖祥。手持朴■〈木敕〉挥三祀，蠲洁祈神受命长。 

　　当年大驾幸滦京，象背前驮幄殿行。国老手炉先引导，白头联骑出都城。 

　　皇舆清暑出滦京，三日当番见大臣。夜半暗中偷摸箭，阴教右姓主朋巡。 

　　请号关牌趋鼓阁，弓刀千骑领兵符。例差右姓巡仓库，哄唱穹庐赐大酺。 

　　祖宗诈马宴滦都，挏酒啍啍载憨车。向晚大安高阁上，红竿雉帚扫珍珠。 

　　驾起京官聚草棚，诸司谁敢不从公。官钱例与供堂食，马上风吹酒面红。 

　　千门万户严扃钥，留守司官莫自闲。仰候秋风驼被等，郊迎大驾向南还。 

　　驼装序入日精门，铜鼓牙旗作队喧。一听巡阶铃钹振，满宫俱喜出迎恩。 

　　月华门里西角屋，六纛幽藏神所居。大驾起行先戒路，鼓钲次第出储胥。 

　　华缨孔帽诸番队，前导伶官戏竹高。白伞葳蕤避驰道，帝师辇下进葡萄。 

　　守内番僧日念吽，御厨酒肉按时供。组铃扇鼓诸天乐，知在龙宫第几重。 

　　皇舆行在辟人门，羣牧分屯散彩云。习驭每朝供进马，近移毳幕尽宗勋。 

　　御前亲拜中书令，恩赐东宫设内筵。手署勅黄唯一道，任谁祗受付双迁。 

　　鸡人唱罢内门开，千骑前头丞相来。卫士金瓜双引导，百司拥醉早朝回。 

　　端本堂深绣榻高，满前学士尽风骚。星河骑士知唯马，惯识金笺玉兔毫。 

　　旌旗千骑从储皇，诈柳行春出震方。祖宗马上得天下，弓矢斯张何可忘。 

　　和宁沙中朴■〈木敕〉笔，史臣以代铅椠事。百司译写高昌书 【 高昌：今新疆土鲁番。高昌在当时是畏兀儿人聚居地。畏兀儿有自己的文字，蒙古初起时，借畏兀儿文字来拼写自己的语言。高昌书即指畏兀儿文字。】 ，龙蛇复见古文字。 

　　仪台铁表冠龙尺，上刻横文晷度真。中国失传求远裔，犹于回纥见斯文。 

　　儒臣奉诏修三史 【 修三史：元顺帝时，修辽、金、宋三史。】 ，丞相衔兼领总裁。学士院官传赐宴，黄羊湩酒满车来。 

　　经筵进讲天人喜，宣索金缯赐讲臣。已觉圣躬忘所倦，教将古训更前陈。 

　　文明天子念孤寒，科举人材两榜寛。别殿下帘亲策试，唱名纔了便除官。 

　　冑监诸生盛国容，大官羊膳两厨供。六经尽是君臣事，卿相才多在辟雍。 

　　炉香夹道涌祥风，梵辇游城女乐从。望拜彩楼呼万岁，柘黄袍在半天中。 

　　放教贵赤 【 贵赤：即贵由赤，善走者。】 一齐行，平地风生有翅身。未解刻期争拜下，御前成个赏金银。 

　　国子题名金仆姑，树篱比射尽腰符。分明百步中侯的，踊跃宗王舞袖呼。 

　　对朋角饮目相招，黄鼠生烧入地椒。马湩饮轮金铎剌，顶宁割发不相饶。 

　　柳林密遣弄臣回，封印黄金盒一枚。天语直将西内去，便教知是草芽来。 

　　直从海子望蓬莱，青雀传言日几回。为造龙舟载天姆，院家催造画图来。 

　　西方舞女即天人，玉手昙花满把青。舞唱天魔供奉曲，君王常在月宫听。 

　　鸭绿江波胜鸭头，鱼龙变化满中州。分来一派天潢水，到得乌桓便不流。 

　　昭君遗下汉琵琶，拗轸谁弹狈获沙。春色不关青冢上，只今芳艹满天涯。 

　　玉窦桥边日月明，金棊界脉直如绳。世皇存此为殷鉴，上刻宣和示废兴。 

　　金计倾辽至可哀，为车为马枉豗隤。岂知万岁山中土，载得龙沙王气来。 

　　大都周遭十一门，草苫土筑那咤城。谶言若以砖石裹，长似天王衣甲兵。 

　　八思巴师 【 八思巴：西藏萨迦派领袖，被忽必烈尊为帝师。曾创造蒙古新字，成为元代法定的官方通用文字。后世称为八思巴字。】 释之雄，字出天人惭妙工。龙沙彷佛鬼夜哭，蒙古尽归文法中。 

　　学贯天人刘太保 【 刘太保：指刘秉忠。忽必烈的亲信谋士。原为僧，后还俗，官至太保。大都城的设计者。】 ，卜年卜世际昌期。帝王真命自神武，鱼水君臣今见之。 

　　许衡天遣至军前，未丧斯文赖此传。大学一编尧舜事，致君中统至元年。 

　　运际昌期不偶然，外臣豪杰得神仙。一言不杀感天听，教主 【 教主：指全真道领袖丘处机。】 长春亿万年。 

　　宋亡死节文丞相，不受宣封信国公。祠庙至今松栢在，世皇盛德及孤忠。 

　　太祖雄姿自圣神，一时睿断出天真。要将儒释同尊奉，宣谕黄金铸圣人。 

　　龙虎山中有道家，上清剑履绚晴霞。依时进谒棕毛殿，坐赐金瓶数十茶。 

　　相官马湩盛浑脱，骑士题封抱送来。传与内厨供上用，有时直到御前开。 

　　西番僧果依时供，小笼黄旗带露装。满马尘沙兼日夜，平坡红艳露犹香。 

　　黄公垆榜大金书，门外长停右姓车。请教宫缯来换酒，悲歌始是醉之余。 

　　圜殿仪天十六楹，向前黄道不教行。账房左右悬弓角，尽是君王宿卫兵。 

　　玉德殿当清灏西，蹲龙碧瓦接榱题。卫兵学得高丽语，连臂低歌井即梨。 

　　棕毛四面拥龙床，殿角凉生紫雾香。上位励精求治切，不曾朝退不抬汤。 

　　斜街木局尽闲房，御史微行自不妨。从立宪台 【 宪台：指御史台，负监察之责。】 曾有旨，代天耳目付贤良。 

　　上都半道次榆林，是处鸳鸯野泺深。不比使君桑下问，自媒年少觅黄金。 

　　少年马后抱熊罴，便佞相倾结所知。一日搭名帮艹料，好官多属跨驴儿。 

　　闲家日逐小公侯，蓝棒相随觅打球。向晚醉嫌归路远，金鞭梢过御街头。 

　　斗鹌初罢艹初黄，锦袋牙牌日自将。闹市闲坊寻搭对，红尘走杀少年狂。 

　　教坊女乐顺时秀，岂独歌传天下名。意态由来看不足，揭帘半面已倾城。 

　　争抱荆筐拾马留，贫儿朝夕候鸣驺。不知金印为何物，肯要人间万户侯。 

　　北方九眼大黑杀，幻影梵名麻纥剌。头戴髑髅踏魔女，用人以祭惑中华。 

　　高昌之神戴羖首，仗剑骑羊气猛烈。十月十三彼国人，萝卜面饼贺神节。 

　　十字寺神呼韩王，身骑白马衣戎装。手弹箜篌仰天日，空中来仪百凤凰。 

　　旃檀佛像身丈六，三十二相俱完全。流传释家亲受记，止于大国来西天。 

　　西番灯盏重百斤，刻铭供佛题大臣。黄楢万瓮照无尽，上祝皇厘下己身。 

　　花门齐侯月生眉，白日不食夜饱之。纒头向西礼圈户，出浴升高呌阿弥。 

　　西天呪师首蜷发，不澡不颒身亦殷。倒垂璎珞披红罽，出入宫闱无腼颜。 

　　似将慧日破愚昏，白日如常下钓轩。男女倾城求受戒，法中秘密不能言。 

　　肩垂绿发事康禅，淡扫蛾眉自可怜。出入内门装饰盛，满宫争迓女神仙。 

　　红城万户拱皇居，宿卫亲兵饱有余。苑鹿与人分食惯，朝朝羣聚候麋车。 

　　枢密院家家赐宴，金符三品事奔趋。教坊白马驮身后，光禄红箫送酒车。 

　　四面朱阑当午门，百年榆柳是将军。昌期遭际风云会，草木犹封定国勋。 

　　鴐鹅风起白毰毸，秋夏跟随驾往回。圣主已开三面网，登盘玉食自天来。 

　　守宫妃子住东头，供御衣粮不外求。牙仗穹庐护阑盾，礼遵估服侍宸游。 

　　三宫除夜例驱傩，徧洒巫臣马湩多。组烛小儿相哄出，卫兵环视莫如何。 

　　绯国宫人直女工，衾裯载得内门中。当番女伴能包袱，要学高丽顶入宫。 

　　壁衣面面紫貂为，更绕腰阑挂虎皮。大雪外头深一尺，殿中风力岂曾知。 

　　天朝习俗乐从禽，为按名鹰出柳阴。立马万夫齐指望，半空鹅影雪沉沉。 

　　大安阁是延春阁，峻宇雕墙古有之。四面珠帘烟树里，驾临长在夏初时。 

　　万岁山中琼岛居，广寒宫殿画难如。回銮风过黄金镫，飘下炉香十里余。 

　　栏马墙临海子边，红葵高柳碧参天。过人不敢论量数，雨露相将近百年。 

　　○宫中词　元　张昱 

　　元　张昱 
　　宫中词，唯唐陕西司马王建一百首为得体，葢从内臣出入宫闼，所赋俱实见其事。厥后蜀主花蕊夫人效其体，赋诗一百首，亦其身亲见之。宋王安国校官书，见其本，序而置之内阁。元初，奉天杨兴 【 杨兴：疑应为杨奂。】 录宋宫人语五言诗十八首，颇得其情，足次二家后。大抵宫中词论富有天下，贵为天子，不可以文章工拙称。必非想象，必亲见，皆非闾巷之士可拟而赋者。后学庐陵张昱光弼志。 

　　红光满室产皇储，天下千秋与祝厘。侍女后妃颁剩彩，天颜有喜内臣知。 

　　裹头保母性温存，不敢移身出内门。寻得描金龙凤纸，学摹国字教皇孙。 

　　颁赐三宫端午节，金丝纒扇绣红纱。谢恩都作男儿跪，拜起深深鹖尾斜。 

　　内人哄动各盈腮，说自西宫撒雪回。报与内司当有宴，羊车今晚蚤将来。 

　　网轩凉思蚤相催，红叶生时雁又来。不用题情付流水，已从步辇过宫回。 

　　樱桃红熟覆黄巾，分赐三宫遗内臣。拜跪酬恩归院后，金盘酪粉试尝新。 

　　徽仪殿里不通风，火者 【 火者：即宦官。】 添香殿阁中。榻上重重铺设好，君王今夜定移宫。 

　　宫衣新尚高丽样，方领过腰半臂裁。连夜内家争借看，为曾着过御前来。 

　　和好风光四月天，百花飞尽感流年。宫中无以消长日，自擘龙头十二弦。 

　　鸳鸯鸂鶒满池娇，彩绣金茸日几条。早晚君王天寿节，要将着御大明朝。 

　　宫罗支请银霜褐，彻夜房中自剪裁。明日看花西内去，牡丹台畔木瓜开。 

　　延华阁下日如年，除是当番到御前。寻出涂金香坠子，安排衣线捻春绵。 

　　频把香罗拭汗腮，绿云背绾未曾开。相扶相曳还宫去，笑说秋千架下来。 

　　上苑新波小海分，绿香溢岸好湔裙。故将禁指监官见，放出天河洗绛云。 

　　纸绳未把祝炉香，自觉红生两脸傍。为蹬为轮俱有喜，莫将緪结作羊肠。 

　　饮到更深无厌时，并肩侍女与扶持。醉来不问腰肢小，照影灯前舞柘枝。 

　　填金臂失戏分明，赢得珍珠三两升。便去房中还赌赛，黄封银榼酒如渑。 

　　残却花间一局棋，为因宣唤赐春衣。近前火者催何急，惟恐君王怪到迟。 

　　从行火者笑相招，步辇相将过钓桥。鹿顶殿开天乐动，西宫今日赛花朝。 

　　彤云捧起黄金殿，十二丹楹七户开。南面君临朝万岁，来仪应共凤归来。 

　　棂星门与州桥近，黄道中间御气高。拜伏龙眠金水上，镇安四海息波涛。 
　　（以上张光弼诗集卷二） 

　　○元宫词一百首　明　朱有炖 

　　元宫词一百首 【 并序】 

　　明　朱有炖 【 朱有炖：元宫词原来只有抄本，题「兰雪轩主人撰」。据清初朱彝尊在静志居诗话中考证，应即明太祖朱元璋的第五子朱橚。明史卷一百十六诸王传云：『周定王橚，太祖第五子。……能词赋，作元宫词百章。』即以彝尊之说为据。但现在比较通行的借月山房汇钞本，宫词小纂元宫词则题朱有炖作。有炖是朱橚之子，嗣王爵。本书所收元宫词录自借月山房汇钞本，故仍题朱有炖作。】 
　　元代宫庭事迹无足观，然纪其事实，亦可备史氏之采择焉。永乐元年，钦赐予家一老妪，年七十矣，及元后之乳姆女，知元宫中事最悉。间尝细访，一一备知其事。故予诗百篇，皆元宫中实事，亦有史未曾载外人不得而知者，遗之后人以广多闻焉。永乐四年春二月朔日，兰雪轩制。 

　　大安楼阁耸云霄，列坐三宫御早朝。政是太平无事日，九重深处奏箫韶。 

　　春日融龢上翠台，芳池九曲似流杯。合香殿外花如锦，不是看花不敢来。 

　　椶殿巍巍西内中，御筵箫鼓奏熏风。诸王驸马咸称寿，满酌葡萄饮玉锺。 

　　雨顺风调四海宁，丹墀大乐列优伶。年年正旦将朝会，殿内先观玉海青。 
　　海青，海东俊鹘也，白者尤贵。 

　　东风吹绽牡丹芽，漠漠轻阴护碧纱。向晓内围春色重，满栏清露湿桃花。 

　　上都四月衣金纱，避暑随銮即是家。纳钵 【 纳钵：原意为营帐。辽代君主四时所居之处各不相同，随季节迁徙，称为四时纳钵。元代沿用此词。专指君主巡幸而言。】 北来天气冷，只宜栽种牡丹花。 

　　合香殿倚翠峰头，太液波澄暑雨收。两岸垂杨千百尺，荷花深处戏龙舟。 

　　尸谏灵公演传奇，一朝传到九重知。奉宣赍与中书省，诸路都教唱此词。 

　　臙粉钱关岁岁新，例教出外探诸亲。归来父母曾相嘱，侍奉尤当效力频。 

　　兴和西路献时新，猩血平波颗颗匀。捧入内庭分品第，一时宣赐与功臣。 

　　王孙王子值三春，火赤 【 火赤：即火儿赤，执弓矢者。】 相随出内闉。射柳击球东苑里，流星骏马蹴红尘。 

　　阊阖门开拥钺旄，千官侍立晓星高。尚衣欲进 龙服，错捧天鹅织锦袍。 

　　侍从常向北方游，龙虎台前正麦秋。信是上京无暑气，行装五月载貂裘。 

　　清宁殿里见元勋，侍坐茶余到日曛。旋着内官开宝藏，剪绒段子御前分。 

　　瑞气氤氲万岁山，碧池一带水潺湲。殿旁种得青青豆，要识民生稼穑囏。 

　　一段无瑕白玉光，来从西域献君王。制成新样双龙鼎，庆寿宫中奉太皇。 

　　灯月交光照绮罗，元宵无处不笙歌。太平官里时行乐，辇路香风散玉珂。 

　　玉京凉早是初秋，银汉斜分大火流。吹彻洞箫天似水，半钩新月挂西楼。 

　　五色云生七宝台，小山子上数峰排。奇花异艹香风度，不是天仙不到来。 

　　蜜渍金桃始献新，禁城三伏绝嚣尘。炎蒸微至清宁殿，玉杵敲冰赐近臣。 

　　几番怯薛上班慵，生怕鸾舆又到宫。一自恩归西内日，飞鱼闲挂宝雕弓。 

　　初调音律是关卿，伊尹扶汤杂剧呈。传入禁垣官里悦，一时咸听唱新声。 

　　十六天魔按舞时，宝妆缨络鬪腰支。就中新有承恩者，不敢分明问是谁。 

　　背番莲掌舞天魔，二八娇娃赛月娥。本是河西参佛曲，把来宫苑席前歌。 

　　上都楼阁霭云烟，风俗从来朔漠天。自是大家无禁忌，满宫嫔御唱银钱。 

　　侍从皮帽总姑麻，罟罟高冠胜六珈。进得女真千户妹，十三娇小唤茶茶。 

　　杏脸桃腮弱柳腰，那知福是祸根苗。高丽妃子初封册，六月阴寒大雪飘。 

　　宫里前朝驾未回，六宫迎辇殿门开。帘前三寸弓鞋露，知是媆媆小姐来。 

　　深宫春暖日初长，花气浑如百和香。睡足倚栏闲坐久，琵琶声里拨当当。 

　　二十余年备掖庭，红颜消渴每伤情。三弦弹处分明语，不是欢声是怨声。 

　　月明深院有霜华，开遍阶前紫菊花。凉入绣帏眠不得，起来窗下拨琵琶。 

　　苑内萧墙景最幽，一方池阁正新秋。内臣净扫场中地，官里时来步打球。 

　　珊瑚枕冷象牙床，耿耿青灯伴月光。不是宫闱有仙境，如何觉得夜偏长。 

　　金风苑树日光晨，内侍鹰坊出入频。遇着中秋时节近，剪绒花毯斗鹌鹑。 

　　金鸭烧残午夜香，内家初试越罗裳。芳容不肯留春驻，几阵东风落海棠。 

　　梨花素脸髻盘龙，南国娇娃乍入宫。无奈胡姬皆笑倒，乱将脂粉与添红。 

　　自供东苑久司茶，览镜俄惊岁月加。纵使深宫春似海，也教云鬓点霜华。 

　　恻恻轻寒透凤帏，夜深前殿按歌归。银台烛烬香销鼎，困倚屏风脱舞衣。 

　　奇氏家居鸭绿东，盛年纔得位中宫。翰林昨日新裁诏，三代蒙恩爵禄崇。 

　　湖上鴐鹅映水明，海青常是内官擎。二宫皇后随銮驾，辇内开帘看放鹰。 

　　叆抹多官上直时，丹墀千队列旌旗。殿前每遇观西马，诏许宫臣辇路骑。 

　　憔悴花容只自知，番思娇小入宫时。经年不识东风面，蹙损春山为阿谁。 

　　小楼春浅杏花寒，象鼎烟销宝篆残。情思不快梳洗懒，半偏云髻倚阑干。 

　　年年避暑出居庸，北望滦京朔漠中。经过缙云山水秀，吴姬疑是越江东。 

　　鬼赤 【 鬼赤：即贵赤。】 遥催驼鼓鸣，短檐毡帽傍车行。上京咫尺山川好，纳钵南来十八程。 
　　周伯琦扈从诗序曰：国语曰纳钵者，犹汉言宿顿所也。 

　　清晓龙闱侍寝回，鬔松云鬓对妆台。绮窗昨夜东风暖，一树梨花对雨开。 

　　金莲处处有花开，斜插云鬟笑满腮。辕轼向南遵旧典，地椒香里属车回。 

　　奎章阁下文词盛，太液池边游幸多。南国女官能翰墨，外间抄得竹枝歌。 

　　一别诸亲三十载，诏令相见出宫垣。就中苦乐谁知得，内侍丛中不敢言。 

　　祈雨番僧鲊答名，降龙剌马胆巴 【 剌马：即喇嘛。胆巴是元代前期的著名喇嘛，有很大权势。】 缾。牛酥马乳宫中赐，小合西头听唪经。 

　　上都随驾自西回，女伴遥骑骏马来。踏遍路傍青野韭，白翎飞上李陵台。 
　　杨维桢宫词：『天上鴐鹅先有信，九重銮驾上都回。』注：每岁此禽先驾往返。 

　　队裹惟夸三圣奴，清歌妙舞世间无。御前供奉蒙深宠，赐得西洋塔纳珠。 

　　按舞婵娟十六人，内园乐部每承恩。缠头例是宫中赏，妙乐文殊锦最新。 

　　月宫小殿赏中秋，玉宇银蟾素色浮。官里犹思旧风俗，鹧鸪长篴序梁州。 

　　比胛裁成土豹皮，着来暖胜黑貂衣。严冬校猎昌平县，上马方纔赐贵妃。 

　　月夜西宫听按筝，文殊指拨太分明。清音浏亮天颜喜，弹罢还教合凤笙。 

　　包髻团衫别样妆，东朝谒罢出宫墙。内中多有亲姨嫂，潜与交州百和香。 

　　十五胡姬玉雪姿，深冬校猎出郊时。海青帽暖无风冷，鬒发偏宜打练椎。 

　　夜深烧罢斗前香，旋整云鬟拂御床。遇着上班三鼓尽，内筵犹自未抬羊。 
　　来复燕京杂咏：『秋满龙沙草已霜，射雕风急朔云长。内官连日无宣唤，猎取黄羊进尚方。』 

　　彩绳高挂绿杨烟，人在虚空半是仙，忽见驾来频奉旨，含羞不肯上秋千。 

　　承宠娇行宝殿前，新裁罗扇合欢圆。进来不为凉风好，欲讽君心莫弃捐。 

　　大都三月柳初黄，内苑羣花渐有香。小阁日长人倦绣，隔帘呼伴去寻芳。 

　　腰肢瘦弱不胜裙，病里恹恹过一春。因识玉色多宠幸，殿前催得太医频。 

　　安息熏坛遣众魔，听传秘密许宫娥。自从受得毘卢咒，日日持珠念那摩。 

　　鼃聚喧阗苦不禁，不鲁罕后 【 不鲁罕后：当为答吉后之误。元仁宗即帝位前，曾与其母答吉（一作答己）太后居怀孟，苦羣蛙乱喧，命近侍传旨谕之曰：『吾母子方愦愦，蛙忍恼人耶！自后其毋再鸣。』故至今此地虽有蛙而不作声。见陶宗仪辍耕录卷二。怀孟，后改东安州。】 喻言深。东安州里池塘静，鼓吹无闻直到今。 

　　暑风催雨滴檐楹，深院吴姬睡不成。梦入西湖荡莲桨，起来弹泪到天明。 

　　白酒新篘进玉壶，水亭深处暑全无。君王笑向奇妃问，何似西凉打剌苏。 【 打剌苏：蒙语酒，专指用米酿成的酒。】 

　　海晏河清罢虎符，闲观翰墨足欢娱。内中独召王渊画，搨得黄筌孔雀图。 

　　御沟秋水碧如天，偶忆当时事惘然。红叶纵教能寄恨，不知流得到谁边。 

　　独木凉亭锡宴时，年年巡幸孟秋归。红妆小伎频催酌，醉倒胡儿阿剌词。 
　　张昱塞上谣：『胡姬二八貌如花，留宿不问东西家。醉来拍手趁人舞，口中合唱阿剌剌。』 

　　燕子泥香红杏雨，苕花风澹白鸥波。一年春事闲中过，镜里容颜奈老何。 

　　春游到处景堪夸，厌戴名花插埜花。笑语懒行随凤辂，内官催上骆驼车。 

　　诸方贡物殿前排，召得鹰坊近露台。清晓九关严虎豹，辽阳先进白雕来。 

　　骑来骏马响金铃，苏合熏衣透体馨。罟罟珠冠高尺五，暖风轻袅鹖鶏翎。 

　　秋深飞放出郊行，选得驯驹内里乘。埜雉满鞍如缀锦，马前珍重是黄鹰。 

　　江南名伎号穿针，贡入天家抵万金。莫向人前唱南曲，内中都是北方音。 

　　地寒不种芙蓉树，土厚宜栽栝子松。清晓内官呼彩緌，各官分赐牡丹丛。 

　　西山晴雪玉围屏，随驾登楼眼界明。供奉女儿偏觉冷，貂裘特赐荷恩荣。 

　　月钱常是散千缗，大例关支不是恩。南国女官呼姓字，只愁国语不能翻。 

　　海子东头暗绿槐，碧波新涨灏无涯。瑞莲花落巡游少，白首宫人埽殿阶。 

　　河西女子年十八，宽着长衫左掩衣。前向拢头高一尺，入宫先被众人讥。 

　　百年四海罢干戈，处处黎民鼓腹歌。偶值太平时节久，政声常少乐声多。 

　　鹿顶殿中逢七夕，遥瞻牛女列珍羞。明朝看巧开金盒，喜得鼃丝笑未休。 

　　春情只在两眉尖，懒向妆台对粉奁。怕见双双莺燕语，杨花满院不钩帘。 

　　白露横空殿宇凉，房头捣洗旧衣裳。玉栏金井西风起，几叶梧桐弄晚黄。 

　　健儿千队足如飞，随从南郊露未晞。鼓吹声中春日晓，御前咸着只孙衣。 
　　周伯琦诈马行序曰：『只孙宴者，只孙华言一色衣也。俗呼曰诈马筵。』 

　　天马西来自佛郎 【 佛郎：泛指西方。元顺帝时进天马的是欧洲教皇使节。】 ，图成又勅写文章，翰林国语重翻译，袄鲁 【 袄鲁：通常作奥鲁，指军人家属。】 诸营赐百张。 

　　低绾云鬟浅淡妆，从来阁内看诸王。祇缘谨厚君心喜，令侍明宗小影堂。 

　　二弦声里实清商，只许知音仔细详。阿忽令教诸伎唱，北来腔调莫相忘。 

　　纤纤初月鹅黄嫩，浅浅方池鸭绿澄。内苑秋深天气冷，越罗衫子换吴绫。 

　　凶吉占年北俗淳，旋烧羊胛问祅神。自从受得金刚戒，摩顶然香告世尊。 

　　内中演乐教师教，凝碧池头日色高。女伴不来情思懒，海棠花下共吹箫。 

　　大宴三宫旧典谟，珍羞络绎进行厨。殿前百戏皆呈应，先向春风舞鹧鸪。 

　　兴圣宫中侍太皇，十三初到捧垆香。如今白发成衰老，四十年如梦一场。 

　　莴苣颜色熟樱桃，树底青青草不薅。生怕百禽先啄破，护花铃索胜琅璈。 

　　昨朝进得高丽女，太半咸称奇氏亲。最苦女官难派散，总教送作二宫嫔。 

　　宝殿遥闻佩玉珊，侍朝常是奉宸欢。要知各位恩深浅，只看珍珠罟罟冠。 

　　元统年来诏勅殷，中书省里事纷纭。昨朝传出宫中旨，江淛支盐数万斤。 

　　谷雨天时尚薄寒，梨花开谢杏花残。内围张盖三宫宴，细乐喧阗赏牡丹。 

　　新颁式样出宫门，不许倡家服用新。伎女紫衣盘小髻，乐工咸着戴青巾。 

　　梦觉银台画烛残，窗前风雪满雕栏。为嫌衾薄和衣睡，火冷金垆夜半寒。 

　　圣心常恤叆焉贫，特勅中书赐绢银。分得不均嗟怨众，受恩多是本朝人。 

　　晓灯垂焰落银缸，犹自春眠近小窗。唤醒玉人莺语滑，宝钗敲枕理新腔。 
　　元宫词百首，胜国事迹灿然在目。昔迁、固最号博洽，后葛洪等三辅黄图等书纪秦故事，多迁、固所不载，观者每有今古废兴之感。然则是编者不独可为多闻之助云尔。隆庆四年二月龙庄甄敬识。 
　　（宫词小纂卷七） 


　　●第二部分（一） 

　　辽金元三朝宫词　清　陆长春 

　　○辽金元三朝宫词　清　陆长春 

　　辽宫词 
　　金宫词 
　　元宫词 

　　△辽宫词 

　　开国雄图始汉城，宫闱神策定兼并。盐池杯酒戎机伏，却胜天皇十万兵。 
　　[薛居正旧五代史]阿保机自称皇帝，署中国官号。别作一城，以实汉人，名曰汉城。[叶隆礼契丹国志]初，契丹有八部。族之大者曰大贺氏，后分为八部。部之长号大人，而常推一人为王，建旗鼓，以统八部。每三年，则以次相代。及阿保机，乃曰：「中国之主无代立者。」由是阿保机益以威制诸国，不肯代。其立九年，诸部共责诮之。阿保机不得已，传其旗鼓，而谓诸部曰：「吾立九年，所得汉人多矣。吾欲别自为一部，以治汉城，可乎？」诸部将许之。汉城在炭山东南，滦河上，有盐铁之利，乃后魏滑盐县也。[又]阿保机用其妻述律策，使人告诸部大人曰：「我有盐池，诸部所食。然诸部知食盐之利，而不知盐有主人，可乎？当来犒我。」诸部以为然。共以牛酒会盐池。阿保机伏兵其旁，酒酣伏发，尽杀诸部大人，复并为一国。东北诸夷皆畏服之。[又]，神册元年，阿保机始自称皇帝，国人谓之天皇王。[陈桱通鉴纲目补编]阿保机即皇帝位，北宰相萧阿只、南宰相耶律欧理思率其下上尊号曰天皇帝，后述律氏曰地皇后。 

　　蠡角声中响佩环，指麾胡马度熊山。黄头臭泊都惊窜，亲见銮舆破敌还。 
　　[田况儒林公议]契丹每兴兵扰塞，则传一矢为信。诸国皆震惧奔会，无后期者。每战必衔枚无諠，传指顾令，统帅之下，各有部队。昼战则望旗帜，遇夜则或鸣钲，或吹蠡角，或为禽鸟之声，各随部队撤卷而去，至明不遗一骑。[元混一舆地要览]大宁路，辽为中京，有瑇瑁山、熊山。[脱脱等辽史．后妃传]述律后简重果断，有雄略。太祖行兵御众，后尝与谋。太祖尝渡碛击党项，黄头、臭泊二室韦乘虚袭之。后知，勒兵以待，奋击大破之，名震诸夷。 

　　四楼粉雉列崇墉，千里榆关久息烽。闻说至尊喜游猎，弯弓毡屋射黄龙。 
　　[赵志忠虏廷杂记]太祖于所居大部置楼，谓之西楼，今谓之上京。又于其南木叶山置楼，谓之南楼。又于其东千里置楼，谓之东楼。又于其北三百里置楼，谓之北楼。太祖四季常游猎于四楼之间。[许亢宗奉使行程录]离营州东行六十里，至榆关。[路振乘轺录]榆关在蓟州北百余里。[契丹国志]太祖游猎，弥旬不止。有黄龙在其毡屋上，连发三矢殪之，龙坠于前。后太子德光于其地建州，黄龙府即其地也。 

　　渤海妖氛已荡平，辽东山色马头迎。短箫尽唱铙歌乐，车驾归来铁凤城。 
　　[刘效祖四镇三关志]神册四年，契丹主阿保机并渤海，尽有辽东，置东平郡。收复故城，铸铁凤镇之，号铁凤城。[辽史．乐志]鼓吹乐一曰短箫铙歌乐，自汉有之，谓之军乐。 

　　小队弓靴簇锦毹，毗狸黄鼠满芳?。葡萄酒熟天颜喜，新进燕云益地图。 
　　[王辟之渑水燕谈]契丹国产大鼠，曰毗狸。形类大鼠而足短，极肥。其国以为殊味，穴地取之，以供国王之膳，自公相以下不可得而尝。常以羊乳饲之。顷年北使尝携至，烹以进御。[沈括梦溪笔谈]刁约奉使契丹，为北语诗云：「押宴移离毕，看房驾跋支。饯行三匹裂，密赐十貔狸。」注：貔狸形如鼠而大，穴居食果谷，嗜肉。辽人以为珍膳，味如?子而脆。[刘绩霏雪录]北方黄鼠味极肥美，恒为玉食之献。置官守其处，人不得擅取也。[司马光资治通鉴]契丹主作册书，命石敬瑭为大晋皇帝，自解衣冠授之。割幽、蓟、瀛、莫、涿、檀、顺、新、妫、儒、武、云、应、寰、朔、蔚十六州，以与契丹，仍许岁输帛三十万匹。[辽史．太宗纪]会同元年十一月，晋复遣赵莹奉表来贺，以幽、蓟、瀛、莫、涿、檀、顺、妫、儒、新、武、云、应、朔、寰、蔚十六州并图籍来献。 

　　东来紫气接天阊，圣母宫中赐酒浆。?喜遐荒备文物，尽收图籍到辽阳。 
　　[资治通鉴]契丹述律太后遣使，以其国中酒馔脯果赐契丹主，贺平晋国。契丹主与羣臣宴于永福殿，每举酒，立而饮之，曰：「太后所赐，不敢坐饮。」[辽史．太宗纪]大同元年，三月壬寅，晋诸司僚吏。嫔御、宦寺、方技、百工、图籍、历象、石经、铜人、明堂刻漏、太常乐谱、诸宫悬卤薄法物及铠仗悉送上京。 

　　通天冠峻九旒垂，袍笏分班拜舞迟。紫袖昭容夸创见，龙庭谁识汉官仪。 
　　[资治通鉴]二月丁巳朔，契丹主服通天冠、绛纱袍，登正殿，设乐悬仪卫于庭下，制称大辽。[契丹国志]会同十一年，二月朔，帝冠通天冠、绛纱袍，执大圭，视朝。华人皆法服，北人仍胡服，立于文武班，百官朝贺。[欧阳修五代史]大同元年，三月丙戌朔，德光服靴袍，御崇元殿，百官入阁。德光大悦，顾其左右曰：「汉家仪物其盛如此，我得于此殿坐，岂非真天子耶！」 

　　捷书昨夜过龙堆，阃外银牌火速催。赢得六宫齐一笑，石家新妇表函来。 
　　[张舜民使北记]银牌形如方响，刻番书宜速二字。使者执牌，驰马日行数百里，所至如国主亲到，需索更易，无敢违者。[王易燕北录]银牌三道，上番书朕字，用金镀钑成。见内在内侍右承宣朱璘处收掌，用黑漆匣盛。每日于戎主前呈封一?。或有紧急事宜，用此牌，带在项上，走马于南北大王处抽发兵马，余事即不用之。[契丹国志]晋皇太后降表，称晋室皇太后新妇李氏妾言。 

　　天锡神州降圣皇，怀中黑兔早呈祥。祭山仪毕回龙驭，礼佛先来菩萨堂。 
　　[辽史．地理志]降圣州，本大部落东楼之地。太祖春月行帐多驻此。应天皇后梦神人金冠素服，执兵仗，貌甚丰美，异兽十二随之。中有黑兔跃入后怀，因而有娠，遂生太宗。又[礼志]祭山仪：皇帝服金文金冠、白绫袍、绛带，悬鱼，三山绛垂，饰犀玉刀错，络缝乌靴。[又]太祖幸幽州大悲阁，迁白衣观音像，建庙木叶山，尊为家神。于拜山仪过树之后，增诣菩萨堂仪一节。[秦再思洛中纪异]契丹主德光尝昼寝，梦一神人花冠美姿容，辎軿甚盛，自天而下。衣白衣，佩金带，执金骨朵，有异兽十二随其后。内一黑色兔，入德光怀而失之。神人语德光曰：「石郎使人唤汝，汝须去。」觉告其母，母忽之，不以为异。后复梦，即前神人也，衣冠仪貌宛然如故，曰：「石郎已使人来唤汝。」既觉而惊，复以告母。母曰：「可命筮之。」乃召胡巫筮。言：「太祖从西楼来，言中国将立天王，要尔为助，尔须去。」未浃旬，石敬瑭反于河东，为后唐张敬达所败，亟遣赵莹持表重赂，许割燕云，求兵为援。契丹帝曰：「我非为石郎兴师，乃奉天帝敕使也。」率兵十万，直至太原，唐师遂衄。立石敬瑭为晋帝。后至幽州城中，见大悲菩萨佛相，惊告其母曰：「此即向来神人，冠冕如故，但服色不同耳。」因立祠木叶山，名菩萨堂。德光生于癸卯年，黑兔入怀，此其兆也。兆也。 

　　殿头歌舞脱戎衣，南国花枝见亦稀。却笑胡儿偏眼热，尽停酒琖看唐妃。 
　　[孙光宪北梦琐言]庄宗嫡夫人韩氏，后为淑妃；伊氏为德妃。契丹入中原，陷于虏廷。宰相冯道尊册契丹王，虏帐宴集，其国母后妃列坐同宴，王嫱、蔡姬之比也。 

　　挏酒烧羊侍宴游，春寒纔换黑貂裘。椒房易姓都从汉，勋业何人媲酇侯。 
　　[契丹国志]贵者被貂裘，貂以紫黑色为贵，青色为次。[又]契丹所贵，惟耶律与萧二姓。后一入宫，正位椒房。凡后族皆以萧为氏。[周春辽金元姓谱]太祖慕汉高，以后族比萧相国，故命为萧氏。[通鉴补编]契丹之后族，多乙室氏、拔里氏。契丹主慕汉高祖，命耶律兼称刘氏。后弟敌鲁既为北府宰相，遂自比萧相国，由是与乙室、拔里兼称萧氏。 

　　塞垣晓日射旌旄，海淀波光映战袍。一骑红尘南使到，瑛盘分赐紫樱桃。 
　　[辽史．太宗纪]会同四年，夏四月，晋遣使进樱桃。[王钦若等册府元龟]天褔七年，闰三月，遣殿直官马延理、内班王延斌送樱桃于契丹。 

　　沉沉宫禁静无哗，五凤楼开理鬓鸦。怪底君王眠不醒，春风闲煞掖庭花。 
　　[王士点禁扁]楼之扁曰五凤。[契丹国志]穆宗年少好游戏，不亲国事。每夜酣饮，达旦乃寐，日中方起，国人谓之睡王。 

　　弓开满月箭流星，鸳泊迷漫水气腥。毛血乱飞鹅鸭落，脱鞲新放海东青。 
　　[孙世芳宣府镇志]鸳鸯泊在云州堡西北一百余里境，周围八十里，其水停积不流。自辽金以来，为飞放之所。[辽史．地理志]延芳淀方数百里，春时鹅鹜所聚，夏秋多菱芡。国主春猎，卫士皆衣墨绿，各持连锤、鹰食、刺鹅锥，列水次，相去五七步。上风击鼓，惊鹅稍离水面。国主亲放海东青鹘擒之。鹅坠，恐鹘力不胜，在列者以佩锥刺鹅，急取其脑饲鹘，得头鹅者，例赏银绢。[契丹国志]女真东北与五国为邻，五国之东接大海，出名鹰。自海东来者，谓之海东青，小而俊健，能擒鹅鹜，爪白者尤以为异。辽人酷爱之，岁岁求之女真。女真至五国，战鬪而后得，女真不胜其扰。[李焘续资治通鉴长编]长泊多野鹅鸭，辽主射猎，领帐下骑，击扁鼓，遶泊惊鹅鸭飞起，乃纵海东青击之，或亲射焉。辽人皆佩金玉锥，号杀鹅鸭锥。每初获，即拔毛插之，以鼓为坐，遂纵饮，最以此为乐。[徐梦莘三朝北盟会编]海东青者，出五国。五国之东，接大海，自海东而来者，谓之海东青，小而俊健。爪白者，尤以为异，必求之女真。每岁遣外鹰坊子弟，趣女真发甲马千余人，入五国界，即海东巢穴取之，与五国战鬪而后得。其后女真不胜其扰。[辽金纪事]海东青出于女真东北铁甸等五国。辽主延禧酷爱之，每岁大寒，发使趣女真以海东青入贡，发甲马数百取之五国界巢穴中，往往战争而得。国人厌苦。[叶子奇草木子]海东青，鹘之至俊者也，出于女真。在辽国已极重之，因是起变，而契丹以亡。其物善擒天鹅，飞放时旋风羊角而上，直入云际。[王偁东都事畧]女真有俊禽曰海东青，次曰玉爪骏，俊异绝伦，一飞千里，非鹰鹯鵰鹗之比。延禧纵弛失道，荒于畋猎，喜此二禽善捕天鹅，命女真国人过海，诣深山穷谷，搜取以献。国人厌苦，遂叛。[徐昌祚燕山丛录]漷县西有延芳淀，大数顷，中饶荷芰，水鸟羣集其中。辽时每季春必来弋猎，打鼓惊天鹅飞起，纵海东青禽之。得一头鹅，左右皆呼万岁。海东青大仅如鹊，既纵，直上青冥，几不可见。俟天鹅至半空，歘自上而下，以爪攫其首，天鹅惊鸣，相持陨地。[陈元龙格致镜原]北山产海青，鸟小而捷，能擒天鹅，然羣燕扑之则坠。亦谓之海东青，爪白者尤异。 

　　马上貂珰压锦鞯，四时捺钵恣游畋。官家只爱从禽乐，虚位中宫十九年。 
　　[辽史．营卫志]四时各有行在之所，谓之捺钵。春捺钵曰鸭子河泺。夏捺钵无常所，多在吐儿山。秋捺钵曰伏虎林。冬捺钵曰广平淀。[通鉴补编]契丹之制，居有宫卫，谓之斡鲁朵。出有行营，谓之捺钵。[庞元英文昌杂录]北人谓住坐处曰捺钵，四时皆然，如春捺钵之类是也。不晓其义。近者彼国中书舍人王师儒来修祭奠，余充接伴使，因以问师儒。答曰：是契丹家语，犹言行在也。[契丹国志]穆宗体气卑弱，恶见妇人。居藩时，述律太后欲为纳妃，帝辞以疾。即位后嫔御满前，并不一顾。朝臣有言椒房虚位者，皆拒而不纳。左右近侍、房帷供奉率皆阉人。性好游畋，穷冬盛夏，不废驰骋。万几事繁，番汉诸臣共莅之，帝不以屑意。 

　　诨子欢呼侍从班，雕弧射柳手亲弯。番歌一曲胡琴?，聒帐遥传木叶山。 
　　[契丹国志]有诨子部百人，夜以五十人番直，四鼓将尽，歌于帐前，号曰聒帐。每谒拜木叶山，即射柳枝，诨子唱番歌前导，弹胡琴和之。已事而罢。[宋绶上契丹事]木叶山本阿保机葬处，又云祭天之所。 

　　赫连台下画旗翻，侍女戎装尽佩?。见说穷边春似海，王軿新幸上花园。 
　　[周春辽诗话]保安州鸡鸣山西三十里为上花园，又三十里为镇城上花园，相望有下花园，并辽萧太后种花之所，遗址尚存。涿人顿长史锐诗云：「岭云沈日暝烟斜，见说穷边亦有花。应是汉宫青?怨，不甘玉貌委龙沙。」 

　　一朵红云丽碧霄，陉头凉殿起清?。不须更进?盘藕，六月阴山雪未消。 
　　[辽史．地理志]炭山，又谓之陉头，有凉殿，承天皇后纳凉于此。山东北三十里，有新凉殿，景宗纳凉于此。[李贤等明一统志]炭山在宣府城西一百二十里，辽人谓之陉头。承天后辅政日，纳凉此处。又山之东三十里，别建凉殿，乃辽主宗真纳凉地。 

　　酣歌长夜饮厌厌，屡听残更报漏签。宵旰精勤烦国母，晓妆纔罢又垂帘。 
　　[契丹国志]景宗雅好音律，耽于酒色，暮年不少休。燕燕皇后以女主临朝，国事一决于其手。大诛罚大征讨番汉诸臣集众共议，皇后裁决，报知于帝而已。 

　　东向龙楼面面开，看花台上看花回。大官初进头鱼宴，亲赐功臣琥珀杯。 
　　[富弼行程录]上京有昭德、宣政二殿，皆东向，其毡庐亦皆东向。[旧五代史]阿保机得燕人所教，为城郭宫室之制，于漠北距幽州三千里。名其邑曰西楼，邑屋门皆东向，如车帐之法。[辽史．国语解]上岁时钩鱼，得头鱼，辄置酒张宴，与头鹅宴同。[契丹国志]大部落之内置楼，谓之西楼，今上京是。其城与宫殿之正门，皆东向辟之。[周仲士怀柔县志]看花台，县北三十里。辽萧后避暑北上，尝登台看花。[程大昌演繁露]达鲁河钩牛鱼，虏中盛礼，意慕中国赏花钓鱼。然非钓也，钩也。达鲁河东与海接，岁正月方冻，至四月而泮。其钩是鱼也，虏主与其母皆设帐冰上，先使人于河上下十里间，以毛网截鱼，令不得散逸。又从而驱之，使集虏帐。其床前预开冰窍四，名为冰眼，中眼透水，旁三眼环之，不透，第斲减令薄而已。薄者所以候鱼，而透者将以施钩也。鱼虽水中之物，若久闭于冰，遇可出水之处，亦必伸首吐气。故透水一眼必可以致鱼，而薄不透水者将以伺视也。鱼之将至，伺者以告虏主，遂于斲透眼中用绳钩掷之，无不中者。既中，遂纵绳令去。久，鱼倦，即曳绳出之，谓之得头鱼。头鱼既得，遂相与出冰帐，于别帐作乐上寿。[方以智通雅]牛鱼，北方之鲔类也。契丹主达鲁河钓牛鱼，以其得否为岁占。[无名氏名山秘录]辽萧后有琥珀杯二枚，形如半桃核，合之无缝，容酒半升许。每朝会，则酌酒以赐有功大臣。当时惟耶律斜轸得赐数次，国人以为荣。 

　　虎旅桓桓部伍分，贺兰山压?车云。承天法驾凭谁扈，一色黄旗控鹤军。 
　　[契丹国志]统和年间，举国南征，承天皇太后亲跨马行阵。国中所管幽州汉兵，谓之神武、控鹤、羽林、骁武等，皆后自统之。 

　　明良喜起共赓歌，甘露卿云瑞应多。新制乐章五百首，自敲檀板教宫娥。 
　　[契丹国志]圣宗于律吕音声特所精彻，承平日久，羣方无事，纵酒作乐无有虚日。与番汉臣下饮食皆连昼夕，复尽去巾帻，促席造膝而坐。或自歌舞，或命后妃以下弹琵琶送酒。又喜吟诗，出题诏宰相以下赋诗，诗成进御，一一读之，优者赐金带。又御制曲五百余首，幸诸臣私第为会，时谓之迎驾，尽欢而罢。 

　　也爱涂黄学佛妆，芳仪花貌比王嫱。如何北地胭脂色，不及南都粉黛香。 
　　[使北记]北妇以黄物涂面如金，谓之佛妆。[王铚默记]赵至忠虞部自北地归明，尝仕辽中为翰林学士，修国史。着虏廷杂记，言：「圣宗芳仪李氏，江南李景女。初嫁供奉官孙某，为武疆都监。妻女皆为圣宗所获，封芳仪，生公主一人。」晁补之为北都教官，因览此书而悲之，与颜复长道作芳仪曲云：「金陵宫殿春霏微，江南花发鹧鸪飞。风流国主家千口，十五吹箫粉黛稀。满堂诗酒皆词客，拭汗争看平叔白。后庭一曲时事新，挥泪临江悲故国。令公献籍朝未央，敕书筑第优降王。魏俘曾不输织室，供奉一官奔武疆。秦淮潮水钟山树，塞北江南易怀土。双燕清秋梦柏梁，吹落天涯犹并羽。相随未是断肠悲，黄河应有却还时。宁知翻手明朝事，咫尺千山不可期。苍黄三鼓滹沱岸，良人白马今谁见。国亡家破一身存，薄命如云信流转。芳仪加我名字新，教歌遣舞不由人。采珠拾翠衣裳好，深红暗尽惊胡尘。阴山射虎边风急，嘈杂琵琶酒阑泣。无言偏数天河星，只有南箕近乡邑。当年千指渡江来，千指不知身独哀。中原骨肉又零落，黄鹄寄意何当回。生男自有四方志，女子那知出门事。君不见，李君椎髻泣穷边，丈夫漂泊犹堪怜。」余尝游庐山，见李主有国时修真风观，皆宫人施财，刊姓氏于碑。有泰宁公主、永嘉公主二人，皆景女，不知芳仪者孰是也。 

　　剔尽金缸一穗红，夜深寒月满帘栊。商量旧曲翻新谱，私启龙闱召乐工。 
　　[契丹国志]齐天皇后善琵琶，通琵琶工燕文显、李文福。元妃屡言其事，圣宗不之信。又为卷书投圣宗寝帐中，圣宗得之，曰：「此必元妃所为也。」命焚之。 

　　团衫罗髻巧妆梳，金翅银梯饰凤舆。领畧江乡好风景，玉盆湾里去观鱼。 
　　[脱脱等金史．舆服志]妇人服襜裙，多以黑紫，上编绣全枝花，周身六襞积。上衣谓之团衫，用黑紫或皂及绀，直领，左衽，掖缝，两旁复为双襞积，前拂地，后曳地尺余。带色用红黄，前双垂至下齐。年老者以皂纱笼髻如巾状，散缀玉钿于上，谓之玉逍遥。此皆辽服也。金亦袭之。[辽史．仪卫志]大凤辇，赤质，顶有金凤，壁画云气金翅。前有轼，下有构栏。络带皆绣云凤，银梯。主辇八十人。又[圣宗纪]统和元年，十二月，皇太后观鱼于玉盆湾。 

　　琼华仙岛隔尘凡，写翠呈红启镜函。掩映貂茸好黄额，洗妆楼外夕阳衔。 
　　[高士奇金鳌退食笔记]琼华岛在太液池中，其巅古殿，相传本辽太后梳妆台。[沈德符野获编]大内北苑中有广寒殿，旧闻为耶律后梳妆楼。[毛奇龄西河诗话]辽后梳妆台址，在太液池东小山上，一名琼华岛，即今白塔寺址是也。 

　　脱却鸾靴换凤?，深宫女伴笑相偕。闲铺叶格花闲戏，输去同心七宝钗。 
　　[高士奇天禄识余]唐同昌公主会韦氏族于广化里，韦氏诸家好为叶子戏。南唐李后主妃周氏编金叶子格。此戏自唐咸通以来有之，即今之纸牌。其首选加朱采，岂古六赤编金之遗意耶！辽史称为叶格，见第三卷。[金学诗牧猪闲话]唐李洞有赠龙州李郎中先梦六赤后因打叶子诗。[晁氏读书志]有叶子戏格一卷，云：「世传叶子妇人也，撰此戏，晚唐之时也。」郑氏书目有南唐李后主妃周氏编金叶子格。辽穆宗与羣臣为叶格戏，疑即叶子，皆纸牌所自昉乎。 

　　猎猎轻风拂钓竿，滦河鲜鲫乍登盘。长春宫里花如锦，催割黄羊宴牡丹。 
　　[奉使行程录]自清州九十里至滦州，东行三里许，乱山重迭，形势险峻，河经其间。河面阔三百步，亦控扼之所也。水极清泚。临河有大亭，名曰灌清，为塞北之绝。[陈士元滦志]长春淀在州城西南一百二十里，辽萧太后建长春行宫。[辽史．圣宗纪]统和五年三月，幸长春宫，赏花钓鱼。以牡丹徧赐近臣，欢宴累日。十二年三月，如长春宫观牡丹。[辽诗话]少陵诗「黄羊饫不膻。」注云：大观四年，郭随使辽，举以问辽使时立爱。立爱云黄羊野物，可猎取，食之不膻。 

　　重阳时节想题糕，射虎平原意兴豪。叨赐天厨菊花酒，骆驼山上共登高。 
　　[辽史．圣宗纪]统和三年重九，骆驼山登高，赐羣臣菊花酒。四年，重九登高，于高水南阜祭天，赐从臣命妇菊花酒。又[礼志]九月重九日，天子率羣臣部族射虎，少者为负，罚重九宴。射毕，择高地卓帐，赐番汉臣僚饮菊花酒，兔肝为臡，鹿舌为酱。又研茱萸酒，洒门户以禬禳。国语谓是日为必里迟离，九月九日也。[燕北杂记]辽俗九月九日打围斗射虎，少者为负，输重九一筵席。射罢，于地高处卓帐，饮菊花酒，出兔肝生切，以鹿舌酱拌食之。[契丹国志]九月九日，国主打围，斗射虎，少者输重九一筵席。射罢，于地高处卓帐，与蕃汉臣登高饮菊花酒，出兔肝切生，以鹿舌酱拌食之。北呼此节谓必里迟离，汉人译云九月九日也。又以茱萸研酒洒门户，曰辟恶。亦有入盐少许而饮之者。又云：男摘二九粒，女一九粒，以酒咽者，大能辟恶。[顾祖禹读史方舆纪要]骆驼山在复州卫西三十里。 

　　丽淑芳和号并封，圣恩雨露十分浓。纤腰一搦浑无力，新学朝仪拜御容。 
　　[辽史．圣宗纪]开泰二年，春正月，以马氏为丽仪，耿氏淑仪，尚寝白氏昭仪，尚服李氏顺仪，尚功艾氏芳仪，尚仪孙氏和仪。又[地理志]祖州西北隅有内城。殿曰两明，奉安祖考御容。中京皇城中有祖庙，景宗承天皇后御容殿。南京皇城内有景宗、圣宗御容殿二。 

　　卢雉微闻隔院呼，小窗清昼罢摴蒱。五鸾殿角闲行?，笑看南征得胜图。 
　　[辽史．圣宗纪]开泰七年，秋七月，诏翰林待诏陈升写南征得胜图于上京五鸾殿。 

　　腰悬雕箙历戎旃，宫壸英谋列圣传。千里平沙飞铁鹞，太妃奉诏定西边。 
　　[胡三省资治通鉴注]契丹谓精骑为铁鹞，谓其身披铁甲而驰突轻疾，如鹞之搏鸟雀也。[辽史．圣宗纪]统和十二年八月，诏皇太妃领西北路乌古等部兵及永兴居分军抚定西边。 

　　沙腊婆习教坊，钧天仙乐舞霓裳。明朝记是千龄节，新试宫袍进寿觞。 
　　[辽史．乐志]大乐调：雅乐有七音，大乐亦有七声，谓之七旦。一曰婆陀力，平声。二曰鸡识，长声。三曰沙识，质直声。四曰沙侯加滥，应声。五曰沙腊，应和声。六曰般赡，五声。七曰俟利箑，斛牛声。又[圣宗纪]统和元年九月，有司请以帝生日为千龄节。 

　　燕京年谷庆丰登，圣主颁酺酒似渑。传语金吾先放夜，微行来看六街灯。 
　　[辽史．圣宗纪]太平五年，燕民以年谷丰熟，车驾临幸，争以土物来献。上礼高年，惠鳏寡，赐酺饮。至夕，六街灯火如昼，士庶嬉游，上亦微行观之。 

　　年来边徼息干戈，玉帛联欢更议和。报道南朝增岁币，使臣已过麝香河。 
　　[契丹国志]宋朝再遣富弼F国书誓书至契丹清泉淀金毡馆，许增岁币二十万。[胡峤陷北记]至坤仪州，渡麝香河，自幽州至此无里堠，其所向不知为南北。 

　　毳幕春深掩禁闱，鸳丝缭绕凤梭飞。赵家天子生辰近，忙煞宫中织锦机。 
　　[契丹国志]宋朝皇帝生日，北朝所献有刻丝花罗、御样透背、御衣、细锦、透背、清平内制御样、合线楼机绫。国母又致御衣、细锦、刻丝透背、合线御绫、罗绮纱縠。 

　　句胪高唱榜花开，玉殿千官笑语陪。三十六熊同献赋，夺标争及状元才。 
　　[辽史．兴宗纪]重熙五年九月，猎黄花山，获熊三十六，赏猎人有差。十月幸南京，御元和殿，以日射三十六熊赋幸燕诗，试进士于廷。赐冯立、赵徽四十九人进士第，以冯立为右补阙，赵徽以下皆为太子中舍，赐绯衣、银鱼、遂大宴。御试进士自此始。 

　　竿木逢场一笑看，内家妆束易黄冠。君臣宴乐团栾坐，始信天朝礼数?。 
　　[契丹国志]兴宗常夜宴，与刘四端兄弟、王纲入伶人乐队，命后妃易衣为女道士。后父萧磨只曰：「汉番百官皆在，后妃入戏，恐非所宜。」帝击磨只败面曰：「我尚为之，若女何人耶！」 

　　道场顶礼集名缁，毡帐?羊角共劙。喜色满筵番乐合，后宫新报产麟儿。 
　　[燕北录]皇后生产，如过八月，先启建无量寿道场，逐日行香，礼拜一月。与戎主各帐寝，预先造团白毡帐四十九座，又内一座最大，径围七十二尺。皇后欲觉产时，于道场内先烧香，望日番拜八拜，便入最大者帐内，其四十八座小帐于大帐周围卓放。每帐各用有角羊一口，以一人纽羊角，候皇后欲产时，诸小帐内诸人等一时用刀纽羊角，其声俱发，内外人语不辨。番云：「此羊代皇后忍痛之声也。」仍以契丹翰林院使抹却眼抱皇后胸，稳婆是燕京高夫人，其皇后用甘草苗代秆草卧之，若生男时，方产了，戎主着红衣服，于前帐内，动番乐，与近上契丹臣僚饮酒。皇后即服酥调杏油半盏。如生女时，戎主着皁衣，动汉乐，与近上汉儿臣僚饮酒。皇后即调黑豆汤调盐三钱。其羊差人收放，不得宰杀，直至自毙。皇后至第九日即归戎主帐。 

　　丹青点染入纤毫，杀粉调铅不惮劳。谁信万几多逸暇，却抛心力画翎毛。 
　　[续资治通鉴长编]宗真尝以所画鹅鸭来献，上作飞白书答之。[契丹国志]兴宗工画，善丹青，尝以所画鹅鸭送诸宋朝，点缀精妙，宛乎逼真。仁宗作飞白书以答之。[郭若虚图画见闻志]兴宗以五幅缣画千角鹿图献于宋，旁题年月日，御画，宋仁宗命张图于太清楼下，召近臣纵观。次日又敕中闱宣命妇观之。毕，藏于天章阁。 

　　初更玉律管弦新，旛胜分颁?侍臣。笑倚殿廷看撒谷，虾蟆小帜写宜春。 
　　[辽史．礼志]立春，皇帝戴旛胜，等第赐旛胜。臣僚司辰报春至，鞭土牛三匝。矮墩鞭止，引节度使以上上殿，撒谷豆，击土牛。撒谷豆，许众夺之。[又]立春，妇人进春书，刻青缯为帜，像龙御之。或为蟾蜍，书帜曰宜春。[契丹国志]立春日，妇人进春书，以青缯为帜，刻龙象衔之，或为虾蟆。 

　　采艾刚逢讨赛离，大黄汤熟泛琼?。合欢定荷君王宠，缠臂新添五彩丝。 
　　[契丹国志]五月五日午时，采艾叶与绵相和，絮衣七事，国主着之。番汉臣僚各赐艾衣三事。国主及臣僚饮宴，渤海厨子进艾糕，各点大黄汤下。北呼此节为讨赛离。又以杂丝系合欢索，缠于臂膊。妇人进长命缕，宛转皆为人象，带之。[燕北杂记]五月五日午时，采艾摘叶与绵相和，絮衣七事，辽主着之。番汉臣僚各赐艾衣三事。渤海厨子进艾糕。[辽史．礼志]五月重五日，午时，采艾叶和绵着衣，七事以奉天子。北面臣僚各赐三事。君臣宴乐，渤海膳夫进艾糕。以五彩丝为索缠臂，谓之合欢结。又以彩丝宛转为人形簪之，谓之长命缕。国语谓是日为讨赛咿唲。讨，五赛咿唲，月也。 

　　团蕉亭外好迎凉，水涨鹅池荇藻香。朝节未过先进扇，红罗争绣粉脂囊。 
　　[宣府镇志]团蕉亭在怀来县来县萧后游息之所。[又]养鹅池去怀来城二十里，水四时不竭，相传辽萧后所凿。[辽史．礼志]夏至之日，俗谓之朝节。妇人进彩扇，以粉脂囊相赠遗。 

　　燕台巡幸六龙闲，黄纛遥开识圣颜。一路歌谣听不断，又催仙仗到人间。 
　　[金史．乐志]熙宗天眷三年九月，幸燕京。所用鼓吹导引曲，尚仍辽旧。按其辞云：「五年一狩，仙仗到人间。问稼樯艰难。苍生洗眼秋光里，今日见天颜。金戈玉斧临香火，驰道六龙闲。歌谣到处皆相似。天子寿南山。」 

　　皮室宣威震海邦，桃花山外拥麾幢。弓弦手拽头鹅落，霹雳声飞鸭绿江。 
　　[辽史．兵卫志]太宗益选天下精甲，置诸爪牙，为皮室军。[契丹国志]契丹主部下兵谓之大帐，有皮室兵约三万人骑，皆精甲，为其爪牙。[乐史太平寰宇记]桃花山在渔阳西北一十五里。[草木子]海东青能得头鹅者，元朝宫里赏钞五十锭。[杨瑀山居新语]头鹅即天鹅也。 

　　队队军容肃宝刀，君王射猎讲戎韬。安排玉辇从游幸，先要香熏络缝袍。 
　　[辽史．仪卫志]皇后戴红帕，服络缝红袍，县玉佩，双同心帕，络缝乌靴。 

　　昨闻星使急归骖，茶药携来味最甘。夸说六朝金粉地，那教人不忆江南。 
　　[陆游南唐书]烈祖升元二年，契丹主耶律德光及其弟东丹王各遣使以羊马入贡，别持羊三万口、马三百匹来鬻，以其价市罗纨、茶药。烈祖从之。 

　　绛帕蒙头拜紫宸，菆涂小殿步逡巡。毡帷昨夜新承宠，又报南唐进美人。 
　　[契丹国志]会同元年五月，呉徐诰欲结辽取中国，遣使以美女、珍玩泛海修好。辽帝亦遣使报之。[马令南唐书]升元中，宋齐邱选宫嫔，杂以珠贝、罗绮、泛海北通契丹，欲赖之以复中原。 

　　胆瓶香放旱金花，弦索新腔按琵琶。解渴不须调奶酪，冰瓯刚进小团茶。 
　　[陷北记]至汤城淀，地气最温。契丹苦大寒，则就温于此。其水泉清冷，草软如茸，可藉以寝。而多异花，记其二种。一曰旱金，大如掌，金色灿人。一曰青囊，如中国金灯，而色类蓝可爱。[查慎行人海记]旱金莲花瓣如池莲，较小。色如真金，暴干可致远。扈从出古北口，寨外山多有之。开花在五六月间，入秋茎株俱萎矣。[张舜民画墁录]熙宁中，苏子容使辽。姚麟为副，曰：「盍载些小团茶乎？」子容曰：「此乃供上之物，畴敢与辽人。」未几有贵公子使辽，广贮团茶。自尔辽人非团茶不贵也。常以二团易番罗一匹。 

　　日月宫开壮帝居，金铺玉?敞阶除。辘轳远引穿花去，青幰香飘贵主车。 
　　[辽史．太宗纪]天显五年八月，以大圣皇帝皇后宴寝之所，号日月宫。又[仪卫志]青幰车二螭头、盖部皆饰以银，驾用駞，公主下嫁以赐之。 

　　铜壶莲漏昼沉沉，凤阁闲拈九孔针。爱煞韩娥诗句好，丁香连理绣同心。 
　　[蔡宽夫诗话]韩襄客者，汉南女子，为歌诗，知名襄汉间。孟浩然赠诗曰：「只为阳台梦里狂，降来教作神仙客。」襄客闺愁诗云：「连理枝前同设誓，丁香花下共论心。」先公熙宁中迓辽使成尧锡，见遗衣服，刺此联于裹肚上，其下复刺丁香连理、男女设誓之状。辽人重此句，以为佳制。 

　　闲依古佛学趺跏，缨珞庄严宝相夸。一岁饭僧三十万，他生只愿住中华。 
　　[王宗沐宋元通鉴]道宗一岁饭僧三十六万，一日祝发三千。[晁说之嵩山集]契丹主洪基以白金数百两铸两佛像，铭其背曰：「愿后世生中国。」 

　　山近巫闾落照移，属珊军帐飒牙旗。行宫洗琖排芳宴，次第羣臣射虎诗。 
　　[明一统志]医巫闾山在广宁卫西五里。舜封十有二山，以此山为幽州之镇。[辽史．兵卫志]皇后述律氏居守之际，摘番汉精锐为属珊军。又[地理志]应天皇后俘掠有伎艺者，多归帐下，谓之属珊。[薛廷宠全辽志]国母述律氏部下，谓之属珊，有众二万。[陈士元诸史夷语]应天皇后从太祖征讨，所俘人户有技艺者，置之帐下，为属珊。盖比珊瑚之宝云。[辽史．道宗纪]咸雍元年秋七月，以皇太后射获熊，赏F百官有差。冬十月，幸医巫闾山。皇太后射获虎，大宴羣臣，令各赋诗。 

　　獭裘貂帽朔风捎，大猎狼山雪满郊。唱罢黄麞归骑疾，一弯寒月上弓弰。 
　　[辽史．道宗纪]诏夷离堇及副使之族并民如贱，不得服驼尼、水獭裘。[元混一舆地要览]盖州本唐地，后属契丹，有东山、白狼山。[刘昫等唐书]唐如意初，里中歌曰：「黄麞黄麞草里藏，弯弓射尔伤。」后契丹李尽忠、孙万荣叛，陷营州。则天令总管曹师仁、王孝杰将兵百万讨之，大败于黄麞。 

　　山棚花槛柳丝齐，彩伴相邀手共携。闲倚银屏望河鼓，蓬莱宫外玉绳低。 
　　[彭汝砺鄱阳集]广平甸，谓虏地险阻至此广大而平易云。初至单于行在，其门以芦箔为藩垣，上不去其花，以为饰，谓之羊箔门。作山棚，以木为牌，左曰紫府洞，右曰桃源洞。总谓之蓬莱宫。殿曰省方殿。其左金冠紫袍而立者数百人，问之多酋豪。其右青紫而立者数十人。山棚之前作花槛，有桃、杏、杨柳之类。前谓丹墀。自丹墀十步，谓之龙墀。殿皆设青花毡，其阶高二三尺，阔三寻，纵杀其半。由阶而登，谓之御座。 

　　八门迢递接燕京，黼座垂裳仰圣明，鹿蠡鸡林通治化，宫闱偏解颂升平。 
　　[辽史．地理志]燕京城八门。东曰安东、迎春。南曰开阳、丹凤。西曰显西、清晋。北曰通天、拱辰。[王鼎焚椒录]三年秋，上作君臣同志华夷同风诗，后应制属和曰：「虞廷开盛轨，王会合奇琛。到处承天意，皆同捧日心。文章通鹿蠡，声教薄鸡林。大寓看交泰，应知无古今。」 

　　孤稳搔头女古簪，妆成法相比观音。一篇奏上称才子，佳咏争传伏虎林。 
　　[焚椒录]懿德皇后萧氏，姿容端丽，为萧氏称首，皆以观音目之，因小字观音。清宁元年，册为皇后，宫中语曰：孤稳压帕女古靴菩萨，唤作耕干么，盖以玉饰首，以金饰足，以观音作皇后也。二年八月，上猎秋山，后率嫔妃从行在所。至伏虎林，命后赋诗。后应声曰：「威风万里压南邦，东去能翻鸭绿江。灵怪大千俱破胆，那教猛虎不投降。」上大喜，出示羣臣曰：「皇后可谓女中才子。」次日，上亲御弓矢射猎，有虎突林而出。上曰：「朕射得此虎，可谓不愧后诗。」一登而殪。羣臣皆呼万岁。按：耕干么[辽史]作耨斡么。[国语解]么亦作改。耨斡，后土称。么，母称。[辽史．营卫志]伏虎林在永州西北五十里。尝有虎据林伤害居民畜牧，景宗领数骑猎焉，虎伏草际，战栗不敢仰视。上舍之，因号伏虎林。 

　　回心院子绣帘垂，雨后芳苔绿满墀。静锁重闱秋月冷，更无人唱十香词。 
　　[焚椒录]后上疏谏猎秋山，上虽嘉纳，心颇厌远，咸雍之末，希得幸御。后因作词曰回心院，被之管弦，以寓望幸之意。其词曰：「埽深殿，闭久□，金铺暗，游丝络网尘作堆，积岁青苔厚阶面。埽深殿，待君宴，拂象床，凭梦借高唐。敲坏半边知妾卧，恰当天处少辉光。拂象床，待君王，换香枕，一半无云锦。为是秋来转展多，更有双双泪痕渗。换香枕，待君寝，铺翠被，羞杀鸳鸯对。犹忆当时叫合欢，而今独覆相思块。铺翠被，待君睡，装绣帐，金钩未敢上。解却四角夜光珠，不教照见愁模样。装绣帐，待君贶，迭锦茵，重重空自陈。只愿身当白玉体，不愿伊当薄命人。迭锦茵，待君临，展瑶席，花笑三韩碧。笑妾新铺玉一床，从来妇欢不终夕。展瑶席，待君息，剔银灯，须知一样明。偏是君来生彩晕，对妾故作青荧荧。剔银灯，待君行，爇熏炉，能将孤闷苏。若道妾身多秽贱，自沾御香香彻肤。爇熏炉，待君娱，张鸣筝，恰恰语娇莺。一从弹作房中曲，常和窗前风雨声。张鸣筝，待君听。」时诸伶无能奏演此曲者，独伶官赵惟一能之。耶律乙辛因诬后与惟一通，欲乘此害后，更命他人作十香淫词为诬案，云：「青丝七尺长，挽作内家妆。不知眠枕上，倍觉绿云香。红绡一幅强，轻阑白玉光。试开胸探取，尤比颤酥香。芙蓉失新艳，莲花落故妆。两般总堪比，可似粉腮香。蝤蛴邦足并，长须学凤凰。昨宵欢臂上，应惹领边香。和羹好滋味，送语出宫商。定知郎口内，含有暖甘香。非关兼酒气，不是口脂芳。却疑花解语，风送过来香。既摘上林蕊，还亲御苑桑。归来便携手，纤纤春笋香。凤靴抛合缝，罗韈卸轻霜。谁将暖白玉，雕出软钩香。解带色已战，触手心愈忙。那识罗裙内，消魂别有香。欬唾千花酿，肌肤百和装。元非噉沈水，生得满身香。」 

　　巾帼偏能别佞忠，贤妃饶有诤臣风。荒亡君德凭诗谏，天听如何竟不聪。 
　　[契丹国志]文妃自少时工文墨、善歌诗。见女真之祸日日侵迫，而天祚醉心畋游不以为意，一时忠臣多所疏斥，时作歌诗以讽谏。曾有歌云：「莫嗟塞上暗红尘，莫伤多难畏女真。不如塞却奸邪路，选取好人人。直是卧薪而尝胆，邀壮士之捐身，便可以朝清漠北夕枕燕云。」词多不备载。又作咏史诗云：「丞相朝来剑佩鸣，千官侧目寂无声。养成外患嗟何及，祸尽忠臣罚不明。亲威并连藩屏翰，私门潜蓄爪牙兵。可怜昔代秦天子，犹向宫中望太平。」其诗之感烈有如此者。天祚见而衔之。 

　　但凭挥?对宫娥，玉叶金枝忍辱多。无数落花飘泊去，莫教重唱蓬 【 上声】 蓬歌。 
　　[辽史．公主表]文妃生一女余里衍，封蜀国公主。为金人所获。元妃生三女，宫人生二女，俱为金人所获。[江万里宣政杂录]宣和初，收复燕山，以归朝辽民来居京师。其俗有臻蓬蓬歌，每扣鼓和臻蓬蓬之音，为节而舞，人无不喜闻其声而效之。其歌曰：「臻蓬蓬，外头花花里头空。但看明年正二月，满城不见主人翁。」本辽谶，故京师不禁。然次年徽宗南幸，次年二圣北狩。又有伎者以数丈长竿系椅于杪，伎者坐椅上，少顷，下投于小棘坑中，无偏颇之失。未投时念诗曰：「百尺竿头望九州岛，前人田土后人收。后人收得休欢喜，更有收人以后头。」此亦辽谶，然兆祸可怪。 

　　△金宫词 

　　日出曈曈照海东，金天突起有神功。龙荒草木呈符瑞，三月宫廷芍药红。 
　　[无名氏吊伐录]天辅元年，宋遣马政来书曰：「日出之分实生圣人。」[脱脱等金史．太袓纪]天会十三年二月，立开天启祚睿德神功碑于燕京城南尝所驻跸之地。[郝经陵川集]戊午清明日，大城南读金太祖睿德神功碑诗：「平地突起金天龙，面如紫玉真英雄。化行江汉服羌戎，百年以来夸儁功。」[宇文懋昭大金国志]阿骨打之十四年，生红芍药花，北方以为瑞。 

　　大安花宴礼仪新，高矗山楼署万春。献寿要添瓜五色，故将七夕作生辰。 
　　[楼钥北行日录]干道六年庚寅，正月一日壬子，使、副与馆伴同入贺，由应天东门步入东廊幕次中，大安殿门九间，两傍行廊三间为日华月华门各三间。又行廊七间，两厢各三十间。中起左右翔龙门皆垂红绿帘。庭中小井亭二。幕次与高丽使相邻，西夏使相对。客省茶酒罢，巳初引使、副由月华门随百官班入贺。贺毕先退。讫事凡五十七拜。五次舞蹈，二十五拜。初入班并三次上御酒各再拜。上寿罢喝与卿等同庆又四拜。劝寿酒两次共四拜。初登殿就坐致语各两拜。酒七行，第一行宣劝在坐两拜，第二、第四、第六行独劝使、副各两拜。每宣劝必离位而立，搢笏受盏。赴坐宴罢谢恩拜于殿上，又拜于丹墀而退。御酒时却不起立。余皆如本朝之仪。又三日甲寅，赴花宴于大安殿，大率如元日，加酒二行，五行后四■〈走毕〉，国主先起，百官出，就簪花，翦彩为之。惟栾枝甚异，或四或二，长二尺许，花为杂色，状如锦带翘起。幞头四角后垂柳四枝。[许亢宗奉使行程录]次日再谒北庭，赴花宴，并如仪。酒三行，乐作，鸣钲击鼓，百戏出场。酒五行，各起就帐，戴色绢花，各二十余枝。谢罢，复坐，酒七行归馆。[张暐大金集礼杂录]天眷三年，三月一日，奏禀：生辰正旦花宴，亡辽时令用山楼一座。奉勅旨：依例起盖。贞元二年正月，山楼以万春山为名。大定五年二月廿一日，学士院撰拟到仁寿山名额，奉勅旨以仁寿山为名。二十一年正月四日，勅旨：今后彩山正旦以仁寿山为名，万春节以万春山为名。[大金国志]自兴兵以后，寖染华风，帅将生朝，皆自择佳辰。黏罕以正旦，兀室以元夕，乌拽马以上巳，国主亶以七夕。其它如重午、重九、中秋、中元、下元、四月八日皆然。 

　　豹子河边驻属车，临潼关外降銮舆。春秋捺钵供游幸，孤负相如谏猎书。 
　　[大金国志]天会二年三月，国主之豹子河避暑。[金史，程寀传]熙宗时上疏，畧曰：「臣幸得近清光，从天子观时畋之礼。比见陛下校猎，凡羽卫从臣无贵贱皆得执弓矢驰逐，而圣驾崎岖沙砾之地，加之林木丛郁，易于迷失。是日自卯及申，百官始出沙漠，独不知车驾何在。瞻望久之，始有骑来报，皇帝从数骑已至行在。窃惟陛下膺祖宗托付之重，奈何独与数骑出入林麓沙漠之中，前无斥堠，后无羽卫，甚非肃禁籞之意也。」 

　　弹棋赌酒更分茶，炉有清香墨有华。消得清闲天上福，风流不让赵官家。 
　　[大金国志]熙宗自为童时聪悟，适诸父南征中原，得燕人韩昉及中国儒士教之。后能赋诗染翰，雅歌儒服，分茶焚香，弈棋象戏，全失女真故态矣。 

　　琼香亭外日迟迟，娘子妆成进御时。访艳两河劳相士，秾纤修短要相宜。 
　　[金史．地理志]南京路仁安之次曰纯和殿，正寝也。纯和西曰雪香亭，亭北则后妃位也。有楼，楼西曰琼香亭。[大金国志]女真骤兴之初，未具六宫之典，仅有贤妃、淑妃，自余姬侍并称娘子而已。[又]皇统七年十月，国主遣使挟相士，下两河诸路，选民间室女十三以上二十以下者，得四十人。 

　　听说山河似寸金，漫嫌边徼苦相侵。卧薪尝胆?难复，不尽蛾眉报国心。 
　　[马扩茆斋自叙]金人得契丹故大臣，皆言南朝自来畏怯，又见刘延庆败走。左企弓上阿骨打诗云：「君王莫信捐燕议，一寸山河一寸金。」[大金国志]太子之妻金辇公主，乃辽主天祚之女。黏罕之妻萧氏，乃辽主天祚元妃。各劝之南侵，阴报宋朝助兵攻辽之隙。 

　　临安山水画中传，桂子荷花别样妍。遂欲投鞭向江上，新词谁唱柳屯田。 
　　[大金国志]国主与梁大使及妃嫔数人在宫游观，闻人唱曲子，其词乃柳耆卿作望海潮也，只咏钱塘之景。主喜，随声而入，其唱者李贵儿出迎。主问曰：「适唱何词？」贵儿曰：「望海潮。」梁大使曰：「此神仙词也。」既而后亦到，遂饮酒。时汴守孔彦舟进木樨一株，主喜，梁大使曰：「此花乃江南植以为薪。」于是主问朝中谁曾往江南，梁大使曰：「有兵部尚书胡邻曾到。」遂召之，首问钱塘之景。邻曰：「江南扬州琼花、润州金山、平江姑苏、钱塘西湖为天下美观，其它更有多多美景，但臣W不到。只此数景，天下已罕，况于他乎！」主闻之，大喜，遂决意南征。[宋无咎啽呓集]孙何帅钱塘，柳永作望海潮词赠之，流播金国。金主亮闻「三秋桂子，十里荷花」，遂起投鞭渡江之心。时人诗云：「谁把杭州曲子讴，荷香十里桂三秋。那知卉木无情物，牵动长江万里愁。」 

　　梦里天门詄荡开，硬军南下疾于雷。尖靴短策夸轻便，立马呉山顶上来。 
　　[岳珂桯史]金国伪正隆丁丑春二月，海陵御武德殿，召其臣吏部尚书李通、刑部尚书胡励、翰林直学士萧廉，赐坐而语之曰：「朕自即位，视阅章奏，治官中事，常至丙夜始御内寝。畴昔之夜方就榻，恍惚如亲觌，有二青衣持幢节自天降，授朕以幅纸若牒，谓上帝有宣命。朕再拜受，遂佩弓矢，具鍪铠，将从之前。而朕常所御小骓号小将军者，儵已鞚勒待墀下。青衣揖就骑，既行，但觉云雾勃郁起马蹄间，下如海涛汹涌。方觉心悸，望一门正开，金碧焜耀。青衣指之曰：天门也。朕随入焉。又里许，至钧天之宫，严邃宏丽，光明夺目。朕意欲驰，二金甲人谓朕曰：此非人间，可下马步入。及殿下，垂帘若有所待。须臾有朱衣出赞拜，髣髴闻殿上语如婴儿，使青衣传宣，畀朕曰：天策上将，令征某国。朕伏谢而出，复就马，见兵如鬼者，左右前后，杳无边际。发一矢射之，万鬼齐喏，声如震雷而寤，喏犹不绝于耳。朕立遣内侍至廐，视小将军喘汗雨浃，取箭箙数之，亦亡其一矣。昭应如此，岂天假手于我，令混江南之车书乎！方与卿等图之，谨无泄。」众皆称贺，于是始萌茅南牧之议矣。[大金国志]正隆三年五月，上坐熏风殿，命吏部尚书李通、翰林直学士萧廉召对，因言：「朕夜梦至上帝所，殿中人语如婴儿。少顷有青衣持宣授天策上将，令征宋国。朕受命出上马，见鬼兵无数，朕发一矢射之，众皆喏而应。既觉，声犹在耳。即遣人至廐中，视乘马其汗如水，取箭数之，亦亡其一。此异梦也，岂非天假手于朕，令取江南乎？」通等皆贺。主戒无泄于外。[大金国志]金主令诸处统军择其精于射者，得五千人，皆用茸丝为联甲，紫丝为上，黄茸、青茸次之，号硬军，亦曰细军。国主尝自诧曰：「取江南此五千人足矣。」[郭彖暌车志]海陵末年自创尖靴，头极长锐，云：「便于取蹬。」而足指所不及，谓之不到头。又为短鞭，仅存其半，谓之没下梢。[桯史]金主将图南牧，遣施宜生来贺天申节，隐画工于中，使图临安之城邑及呉山西湖之胜以归。既进绘事，大喜，瞷然有垂涎杭越之想。亟命撤坐间软屏，更设所献，而于呉山绝顶，貌己之状，策马而立其上。诗云：「万里车书尽会同，江南岂有别疆封。屯兵百万西湖上，立马呉山第一峰。」[大金国志]上遣臣施宜生往宋为贺正使，隐画工于中，即密写临安之湖山城郭以归。上令绘为软壁，而图己像策马于吴山绝顶，后题以诗，有：「自古车书混一同，南人何事费车工！提师百万临江上，立马吴山第一峰」之句。[王毓贤绘事备考]海陵炀王尝遣使入宋，藏画工于众中，潜写西湖图归国，而绘己象于吴山最高处，因有「立马吴山第一峰」之句。[刘祁归潜志]正隆南征至维扬，望江左赋诗云：「屯兵百万西湖上，立马吴山第一峰。」其意气亦不浅。 

　　飞龙吼虎战车驰，鞭棰中原大柄持。自诩英雄同项羽，故教嫔御学虞姬。 
　　[大金国志]正隆二年冬，制战阵之法十有余条，因大傩耀兵，有飞龙螣蛇吼虎鱼丽之变，以示威武。[刘祁归潜志]金海陵庶人读书有文才，为藩王时尝书人扇云：「大柄若在手，清风满天下。」人皆知其大志。[元好问续夷坚志]正隆南征过乌江项羽庙，引妃嫔视之。因为说垓下事，顾谓众妃曰：「汝辈中亦有似虞姬者否？」此语传达民间，有为之缩颈者。 

　　中秋明月举杯邀，宸翰亲挥赋鹊桥。要认嫦娥真体态，剑锋横截紫云腰。 
　　[桯史]金主迁汴之岁，中秋举杯，待月不至，赋鹊桥仙云：「停杯不举，停歌不发，等候银蟾出海。不知何处片云来，做许大通天障碍。髭髯捻断，星眸睁裂，惟恨剑锋不快。一挥截断紫云腰，仔细看嫦娥体态。」明年竟遂前谋。 

　　俭德曾闻却异香，更裁珍膳罢鹰坊。如何营建穷奢靡，不惜黄金满斗量。 
　　[金史．海陵纪]天德二年十二月，野人来献异香，却之。三年四月，罢岁贡鹰隼。命大官常膳惟进鱼肉，旧贡鹅鸭等悉罢之。[又]营南京宫殿，运一木之费至二千万，牵一车之力至五百人。宫殿之饰，徧傅黄金，而后间以五采，金屑飞空如落雪。一殿之费以亿万计。成而复毁，务极华丽。 

　　衍庆宫开殿宇高，打球拈韵各分曹。金澜酒熟芳筵启，恰值宁江献瑞桃。 
　　[张棣金图经]亮徙燕，遂建巨阙于内城之南，千步廊之东，曰衍庆之宫。[王士点禁扁]宫之扁曰衍庆。[金史太宗纪]大定三年，五月重五，上御常武殿，赐宴击球，自是岁以为常。又[地理志]燕京有常武殿，有广武殿，为击球习射之所。[曹勋北狩闻见录]上皇北狩至真定，金人高会击球，请帝赋诗云：「锦裘骏马晓棚分，一点星驰百骑分。夺得头正须过□，休令绰拨入斜门。」注：绰拨、斜门，皆打球家语也。[周麟之海陵集]予憩燕京会同馆，有梁大使，先朝内侍官也，传旨赐金澜酒二瓶，银鱼、牛鱼二盘，瓶、盘皆金银为之，升龙交错，形制甚精。且并令留之。古乐府云：「月穆穆以金波。」又云：「洞庭秋月生湖心，层波万顷如镕金。」金澜之名其取诸此乎？然金澜者，金运其将阑也。[周辉北辕录]燕山酒颇佳，馆宴所饷极醇厚，名金澜，盖用金澜水以酿之者。[大金国志]贞元元年六月，宁江州献瑞桃，其大异常，一木而连实者三。羣臣称贺。 

　　少海星明碧汉间，龙楼侍宴近天颜。中宫解识闾阎苦，垂诫休忘稼穑艰。 
　　[金史．海陵纪]天德三年三月，谓侍臣曰：「昨太子生日，皇后献朕一物，大是珍异，卿试观之。」即出诸绛囊中，乃田家稼穑图。「后意太子生深宫之中，不知民间稼穑之艰难，故以为献，朕甚贤之。」 

　　假厮新换蹋鸱巾，杂事无嫌语秘幸。姊妹承恩唐括氏，定哥妍笑石哥颦。 
　　[金史．后妃传]凡诸妃位皆以侍女服男子衣冠，号假厮儿。[范成大石湖集]蹋鸱巾诗题注：接送伴使田彦皋爱予巾裹，求其样，指所戴蹋鸱有愧色。[北辕录]金人所顶之巾，谓之蹋鸱巾。[金史．后妃传]定哥姓唐括氏，有容色，海陵纳之，封为贵妃。石哥，定哥之妹。正隆元年封柔妃，三年进丽妃。 

　　开宴刚逢撇雪时，数峰青敛远山眉。樵村渔浦都如画，点缀荒寒入小词。 
　　[王恽秋涧集．江神子词序]金朝遗风，冬日大雪，令僮辈团取，比明抛亲好家。主人见之，即开宴娱宾，谓之撇雪。[洪迈夷坚志]建康归正王和尚，济南人，能诵金主小词。其咏雪昭君怨云：「昨日樵村渔浦，今日琼川玉渚。山色卷帘看，老峰峦。锦帐美人贪睡，不觉天花翦水。惊问是杨花，是芦花。」 

　　新来马上认郎君，列队旌旗五色分。圣主临戎驰玉轪，只凭总管领飐军。 
　　[徐梦莘三朝北盟会编]金人宗室皆谓之郎君，事无大小，必以郎君总之。虽卿相尽拜于马前，郎君不为礼。[金史．海陵纪]正隆六年九月，上自将三十二总管兵伐宋。又[兵志]：东北路部族飐军，曰迭刺部、曰唐古部。二部五飐，户五千五百八十五。西北、西南二路之飐军十，曰苏谟典飐，曰耶刺都飐，曰骨典飐，唐古飐，霞马飐，木典飐，萌骨飐，咩飐，胡都飐，凡九。[邵远平元史类编]飐音冥。 

　　春雷弦上雪风吹，燕北天寒出手迟。特赐尚方貂鼠帐，九重恩遇到琴师。 
　　[李道谦甘水仙源录]金有名琴二，曰春雷，曰玉振，皆在承华殿。[鲜于伯几困学斋杂录]京师名琴云耶律丞相春雷，金内府物，名曰承华殿春雷。雷钰重修。[张丑清秘藏]春雷，宋时藏宣和殿万琴堂，称为第一。后归金章宗，为明昌御府第一。章宗没，挟之以殉，凡十八年，复出人间。畧无毫发动，复为诸琴之冠，天地间尤物也。[元好问琴辨引]当熙宗守成之际，惟弄琴为乐而已。琴工卫宗儒者，一日鼓琴不成声，问之故。曰：「山后苦寒，手拮据耳。」即赐之貂鼠帐，炽炭其前，使鼓之。 

　　彩楼深处电光凝，白玉阑干夜共?。笑指六街人似蚁，踏歌齐闹上元灯。 
　　[大金国志]金国如结彩山，作倡乐。寻幢角抵之伎，鬬鸡击鞠之戏，俱与中国同。但于众乐后饰舞女数人，两手持镜上下，类神祠中电母所为者，莫知其说。[又]大定二十七年正月元夕，琉璃珠璎翠羽飞仙之类不一，至有一灯金珠为饰者。都人男女盛饰观玩，至十八日而罢。 

　　曲唱回銮玉镫敲，钓台游幸近西郊。海葱时果都休进，尚食无嫌减御庖。 
　　[公鼐问次斋集]西郊有地名钓台，是金主游幸处。[金史．世宗纪]大定二十七年五月，诏罢曷懒路所进海葱及太府监日进时果，曰：「葱果应用几何，徒劳人耳。」 

　　泗上新闻置榷场，北珠南货往来忙。后宫分赐江淮物，金橘堆盘橄榄香。 
　　[金史．食货志]榷场，与敌国互市之所也。皆设场官，严厉禁，广屋宇，以通二国之货。[大金国志]大定八年五月，诏增榷场。自南北通和，始置榷场。凡榷场之法，商人货百千以下者，十人为保，留其货之半在场，以其半赴南边榷场博易。俟得南货回，复易其半以往。大商悉拘之，以俟南货之来。蔡、泗、唐、邓、巩州，凤阳置场。宋亦于光州、枣阳、安丰军、花黡镇、盱眙军皆置场。[叶隆礼契丹国志]辽先是有榷场，金人以北珠、人参、生金、松实、白附子、密蜡、麻布之类为市。宁江州人低其直，且拘辱之。[金史．食货志]泗州场岁供进新茶千胯、荔支五百斤、圆眼五百斤、金橘六千斤、橄榄五百斤、芭蕉干三百个、苏木千斤、温柑七千个、橘子八千个、沙糖三百斤、生姜六百斤、 栀子九十称，犀象丹砂之类不与焉。 

　　尊开婪尾饯春时，建茗香浮耀白瓷。奏上金花笺一束，侍臣争和牡丹诗。 
　　[周辉清波杂志]辉出疆时，尝见北客，言：「耀州黄浦镇烧瓷名耀器，白者为上。河朔用以分茶，一有破碎，即弃于河，一夕化为泥。」[大金国志]大定十七年四月，国主与太子、诸王在东苑赏牡丹，晋王允猷赋诗以陈，和者十五人。[又]章宗博学工诗，曾于云龙川泰和殿赏牡丹咏诗，时五月初也。诗云：「洛阳谷雨红千叶，岭外朱明玉一枝。地力发生虽有异，天公造物本无私。」 

　　岛号琼华景色佳，熏风十里唱莲娃。此间已是清凉境，逭暑休寻望国崖。 
　　[尧山堂外纪]章宗为李宸妃建梳妆楼于都城东北隅。今禁中琼华岛妆台，本金故物也。[金史．地理志]琼林苑有横翠殿、宁德宫。西园有瑶光台，又有琼华岛。[金史．地理志]中都路城北离宫西园有琼华岛。[元好问中州集]史学优宫词：宝带香褠水府仙，黄旗彩扇九龙船。熏风十里琼华岛，一派歌声唱采莲。[大金国志]皇统八年四月，国主至望国崖避暑。 

　　香垂佛顶宝螺青，笑掷犀钱满内廷。要祝皇储无量寿，尽翻贝叶礼金经。 
　　[大金集礼]皇太子诰授仪。皇统二年三月二十五日翦发文代致语云：「于赫吾皇，丕承帝眷。庆积德于椒房，遂发祥于兰殿。少海与福海同深，前星与寿星并见。上帝是依，弥月不迟，温文玉德，岐嶷天姿。腾欢心于绵宇，拥嘉贶于皇基。习习兮风和，迟迟兮日永。得羡数于神策，占祥光于圭景。写香浪于龙汤，垂宝螺于佛顶。神祗祖考尽欢欣，沛泽均沽浃兆民。玉叶金枝增福寿，共扶圣祚亿千春。」剃头人念文：「圣主当阳，中宫积庆。元子诞生，万方表正。七花涌于金砖，九龙喷其香泉。留发之后，褔寿增延。」[金史．洪辉传]承安二年五月，生弥月，封寿王。闰六月壬午，病急风。甲申疾愈，印无量寿经一万卷报谢，衍庆宫作普天大醮七日。 

　　天风吹籁入筝弦，院近仙韶驻玉軿。监国东宫劳旰食，瑶池花放懒开筵。 
　　[大金国志]显宗亦嗜诗，曾于世宗朝次高骈风筝韵云：「心与寥寥太古通，手随轻籁入天风。山长水阔无寻处，声在乱云空碧中。」[金史．地理志]南京路山庄西南曰翠微阁，苑门东曰仙韶院。又[显宗纪]世宗幸上京，诏帝守国。近侍报瑶池位莲开，当设宴。帝曰：「圣上东巡，命我守国，何敢宴游废事！采致数花足矣。」 

　　明昌七印抵璠玙，锦贉蓝签画卷舒。嗜好不嫌甥似舅，标题都学瘦金书。 
　　[汤允谟云烟过眼续录]明昌七印。其一曰内府葫芦印，其二羣玉中秘，其三明昌珍玩，其四明昌御览，其五御府宝绘，其六明昌中秘，其七明昌御府。[周嘉冑装潢志]宋徽宗、金章宗多用磁蓝纸泥金字贴签。[周密癸辛杂识]金章宗之母，徽宗某公主之女，故章宗凡嗜好书札，悉效宣和，字画尤逼真。金国之典章文物，惟明昌为盛。[郑元佑侨吴集]李早马图诗：「外甥似舅明昌帝，取法宣和尚工伎。」注：金章宗母，宋徽宗某公主之女也。故明昌书画悉效宣和。[陶九成书史会要]章宗喜作字，专师宋徽宗瘦金书。[陆友仁研北杂志]徽宗御题画图字内从口。章宗书图字从?。可验以知也。 

　　灯市喧阗闹彩蟾，草青几度岁华添。纵偷都遂桑中约，只恨宫闱禁例严。 
　　[大金国志]女真旧绝小，正朔所不及，其民不知纪年。问之，则曰：「我见草青几度矣。」盖以草一青为一岁也。[洪皓松漠纪闻]金国治盗甚严，惟正月十六日则纵偷一日，以为戏。[刘侗帝京景物畧]灯市，金元时三日放偷，偷至，笑遣之。[燕北杂记]正月十三日放契丹做贼三日，如盗及十贯以上者，依法行遣。 

　　清声监女隔纱帏，彩凤争看向里飞。一月日边明更好，轻抛罗扇障元妃。 
　　[金史．后妃传]李氏师儿，其家有罪，没入宫籍监。父湘、母王盼儿皆微贱。大定末以监户女子入宫。是时宫教张建教宫中，师儿与诸宫女皆从之学。故事，宫教以青纱隔障蔽内外，宫教居障外，诸宫女居障内，不得面见。有不识字及问义，皆自障内映纱指字请问，宫教自障外口说教之。诸女子中惟师儿易为领解，建不知其谁，但识其音声清亮。章宗尝问建，宫教中女子谁可教者？建对曰：「就中声音清亮者最可教。」章宗以建言求得之。[大金国志]明昌二年五月，封监女为妃。监女者，大金有宫监，凡用兵所掳妇女，良者皆入此监，以为奴婢，所不齿者。[归潜志]泰和南征，宋人传檄有云：「经童作相，监女为妃。」皆指以罪章宗。监女者，元妃李氏。其家因罪没入官为奴婢，属监户。李氏少给事太后，章宗见而悦之。及即位，大被宠，嬖专房。拜为元妃，势敌正后。李氏姿色不甚丽，性慧颖，能迎合人主意，以此幸于章宗。初不知书，后见上好文，遂能作字，知文义。[金史．后妃传]章宗宴宫中，优人玳瑁头者戏于前。或问：「上国有何符瑞？」优曰：「汝不闻凤皇见乎？」其人曰：「知之，而未见其详。」优曰：「其飞有四，所应亦异。若向上飞，则风雨顺时。向下飞，则五谷丰登。向外飞，则四国来朝。向里飞，则加官进禄。」上笑而罢。[乃贤金台集]南城咏古．妆台诗：「废苑莺花尽，荒台燕麦生。铅华如逝水，粉黛忆倾城。野菊金钿小，秋潭石镜清。谁怜旧时月，曾照日边明。」注：李妃所筑，今在昭明观后。妃尝与章宗露坐，上曰：「二人土上坐。」妃应曰：「一月日边明。」上大悦。[中州集．麻九畴传]新恩张汉臣世杰五六岁召入宫，赋元妃素罗扇画梅云：「前村消不得，移向月中栽。」 

　　离宫墆霓水中央，罗韈凌波萏菼香。月榭风廊随处住，金莲川北好乘凉。 
　　[赵秉文滏水集]金莲川诗：「一望金莲五色中，离宫风月满云龙。向来萏菼香销尽，何许蔷薇露染浓。秋月明边罗袜步，夕阳低处紫金容。长杨猎罢回天仗，万烛煌煌下翠峰。」[金史．世宗纪]大定八年五月，改旺国崖曰静宁山，曷里浒东川曰金莲川。又[地理志]西京路桓州。曷里浒东川更名金莲川。世宗曰：「莲者连也。取其金枝玉叶相连之义。」[陈刚中玉堂藳]金莲川诗注：金章宗与李宸妃避暑于此，有泰和宫，今废。[续夷坚志]引碣石录：山后凉陉金莲川，在都西州四百里而近。其地最高，夏至昼六十三刻，夜三十七刻。 

　　御宴朝来?大官，乳酥芍面佐新餐。酒阑故事添茶食，分得金刚镯似盘。 
　　[大金国志]女真多白芍药花，绝无红者。好事之家采其芽为菜，以面煎之。凡待宾素斋则用之，其味脆美，可以久留。金人珍甚，不肯妄设，遇大宾至，缕切数丝置楪中，以为异品。[又]金俗饮客佳酒则以金银斻贮之，其次以瓦斻。先以乌金银杯酌饮，贫者以木。酒三行，进大软指、小软指，如中国寒具。次进蜜糕，人各一盘，曰：茶食。宴罢，富者瀹建茗，留上客数人啜之，或以粗煮煎奶酪。[海陵集]俗重茶食，开国之初，尤尚此品。若中州饼饵之类，多至数十种，用大盘累饤，高数尺，所至供客，赐宴亦用焉。一种名金刚镯，最大。诗云：「犹存故事设茶食，金刚大镯胡麻香。」 

　　洞庭春色上桃?，游燕宫中笑语陪。消得葡萄三百斛，贵妃手进软金杯。 
　　[归潜志]章宗擘橙为软金杯词云：「风流紫府郎，痛饮乌纱岸。柔软九回肠，冷怯玻瓈盌。纤纤白玉葱，分破黄金弹。借得洞庭春，飞上桃花面。」 

　　妆饰新添七宝钿，花珠十二映金蝉。明朝令节逢天寿，先饬丞仪草贺笺。 
　　[金史．舆服志]皇后冠服。花珠冠，用盛子一，青罗表、青绢衬金红罗托里，用九龙、四凤，前面大龙衔穗球一朵，前后有花珠各十有二，及鸂鶒、孔雀、云鹤、王母队仙人、浮动插瓣等，后有纳言，上有金蝉鑻金两博鬓，以上并用铺翠滴粉缕金装珍珠结制，下有金圈口，上用七宝钿窠，后有金钿窠二，穿红罗铺金款幔带一。又[章宗纪]诏以生辰为天寿节。又[百官志]皇后位下女职丞仪掌左右给事宣传启奏经籍纸笔之事。 

　　传奇杂剧竞排场，末旦装成出教坊。跷索上竿陈百戏，隔墙又听打连厢。 
　　[陶九成辍耕录]唐有传奇，宋有戏曲，金有院本、杂剧，而元因之。[又]稗官废而传奇作，传奇作而戏曲继。金季国初乐府犹宋词之流，传奇犹宋戏曲之变，世谓之杂剧。[大金国志]大定六年正月，大会羣臣于紫极殿，始用百戏。酒三行则乐作，鸣钲击鼓百戏出场，有大旗狮豹跷索上竿之类。[西河诗话]金作清乐，仿辽时大乐之制。有所谓连厢词者，则带唱带演，以司唱一人、琵琶一人、笙一人、笛一人列坐唱词。而复以男名末泥、女名旦儿者，并杂色人等，入勾栏扮演，随唱词作举止。如「参了菩萨，」则末泥祗揖。「只将花笑捻，」则旦儿捻花类。北人至今谓之连厢，曰：打连厢、唱连厢，又曰：连厢搬演。大抵连四厢舞人而演其曲，故云。然犹舞者不唱，唱者不舞，与古人舞法无异。 

　　会景楼高瑞霭浓，香山巡幸后车从。祭星台下幡幢过，一碧亭亭护驾松。 
　　[徐善泠然志]香山寺即金章宗之会景楼也。[金史世宗纪]大定二十六年三月，香山寺成。幸其寺，赐名大永安。[帝京景物畧]香山多名迹，有金章宗祭星台、护驾松。[蒋一葵长安客语]祭星台西南道上，章宗经此，有松密覆，因呼为护驾松。 

　　冈下黄牛一磴斜，八亭都被五峰遮。巡行又报星丸漏，无数青山拥翠华。 
　　[宋启明长安可游记]下黄牛冈口，取仰山道转一冈，为南庄。复歴峻阪，土中有三断石，读之知为大兴府西连山栖隐寺，金大定初建，有五峰、八亭。章宗屡游之，尝题诗刻石，今亡。[长安客话]仰山峰峦拱秀，中顶如莲花心旁，有五峰曰：独秀、翠微、紫盖、妙高、紫微。中多禅剎。金章宗尝游焉，有诗云：「金色界中兜率景，碧莲花里梵王宫。鹤惊清露三更月，虎啸疏林万壑风。」今刻石尚存。[金史．历志]张行简进星丸漏，章宗车驾巡幸则用之。 

　　琼林小苑绝尘喧，朵殿千官散凤鹓。传语都监排法驾，宸妃今日幸西园。 
　　[金史．地理志]中都路琼花苑有横翠殿、宁德宫，西园有瑶光台。[又]仁政门傍为朵殿，上为两高楼，曰东西上合门，内有仁政殿，常朝之所也。 

　　宣和墨价重朱提，大字飞虹御笔题。先代丹青留画轴，葫芦小印押红泥。 
　　[尧山堂外纪]章宗喜书画。宣和间尝以苏合油搜烟为墨，章宗仅购得一两，价黄金一觔，欲仿为之不能。[孙承泽春明梦余录]庆寿寺旧有石，刻金章宗「飞渡桥飞虹桥」六大字。[归潜志]显宗好文学，作诗善画，人物、马尤工，迄今人间多有存者。[夏文彦图绘宝鉴]显宗画獐鹿人马学李伯时，墨竹自成一家，虽未臻神妙，亦不涉流俗。章宗每题其签。 

　　燕京八景纵游观，飞雨空蒙积雪寒。却喜边关无寇警，但凭球鼓报平安。 
　　[赵正夫寄园寄所寄]北平旧志载金明昌遗事，有燕京八景。元人或作为古风，或演为小曲。所谓八景者，居庸迭翠、玉泉趵突、太液秋风、琼岛春阴、蓟门飞雨、西山积雪、芦沟晓月、金台夕照是也。至永乐，馆阁诸公相集倡和，更蓟门飞雨为蓟门烟树，和者相属。[胡广文穆集]北京八景图诗序：明昌遗事有燕京八景，前代士大夫赋咏，往往见于?策。[丁特起靖康纪闻拾遗]金人每击鼓以报平安，其声如雷。传闻一鼓凡有数搥，搥上悉系球子，所以其声疾而大。或日暮天欲晓，其时不常。 

　　佛法须参最上乘，荐亡资褔大工兴。经营不费天家物，九级浮屠五万僧。 
　　[大金国志]赵太后寝疾，主入白起居，宸妃亦至。后曰：「我有一心愿未遂，宸妃能成我志乎？我家三四百口为炀王所杀，丛冢在和龙。我欲创一寺在彼，以追荐冥福，岁时奠享。我不敢费公钱，自有钱七万可以办。汝但说与皇帝，要时时省得，我死瞑目矣。」越旬，太后薨。宸妃以其遗留分与中外姻亲及诸赵女之在京远近者，以手诏下和龙府起大明寺，建九级浮屠，遣太后殿内侍侯衍往监造，务极壮丽。且度僧三万人，施以度牒。时征行调发，民方厌苦，闻有度僧之命，远近奔就，遂及五万人，于寺旁建八寺以处之。 

　　崇隆宫殿碧云遮，玉槛晶窗不厌奢。日费绣工千二百，果然富丽属皇家。 
　　[金史．张汝霖传]章宗新即位，有司言改造殿廷诸陈设物，日用绣工一千二百人，二年毕事。帝以多费，意辍造。汝霖曰：「此非上服用，未为过侈。将来外国朝会，殿宇壮观，亦国体也。」其后奢用浸广，盖汝霖有以导之云。 

　　熙春阁上晓妆残，如雪杨花扑画栏。黄额要添螺子晕，宫眉初试麝香团。 
　　[研北杂志]汴梁熙春阁旧名壶春堂，徽宗称道君时居之。在撷芳园中，俗呼八滴水阁者。汲郡王恽仲谋有熙春阁遗制记。[归潜志]南京司乐园，故宋龙德宫，徽宗所修。其间楼观花石甚盛，每春三月花发，及五六月荷花开，纵百姓观。虽未尝再增葺，然景物如旧。正大末，北兵入河南，京城作防守计，官尽毁之。其楼亭材大者则为楼橹，用其湖石皆凿为炮矣。迄今皆废区坏址荒芜，所存者独熙春一阁耳。盖其阁皆桫木壁饰，上下无土泥，虽欲毁之不能，世岂复有此良匠也。[又]章宗天资聪悟，诗词多有可称者。其宫中绝句云：「五云金碧拱朝霞，楼阁峥嵘帝子家。三十六宫帘尽卷，东风无处不杨花。」[帝京景物畧]画眉山在西堂村之北，产石，黑色浮质而腻理，入金宫为眉石。[中州集]刘从益觅墨诗注：宫中取张遇墨，烧去胶，以之画眉，谓之画眉墨。[元好问遗山集]杨生玉泉墨诗注：宫中以张遇麝香小团为画眉墨。 

　　笑对名花倒绿醅，解愁一曲惯相催。君王乍入阳台梦，不许门娘报事来。 
　　[大金国志]国主日久酣饮，外间章奏不许通。京师谣言云：「东欲行，西欲飞，中间一路赤垂垂，我醉不醉知不知。」[又]郑宸妃执杯劝主，遂歌解愁曲，且曰：「用兵胜败亦是常事，外间人喜祸，欲皇帝成疾。」主喜，复纵饮达旦，以是为常。[王恽乌台笔补]金制，监察有急事，至撒合门纳帖子，无问早晚，自宫中传入奉御，传于门娘。门娘传于承御，承御闻奏。上如熟寐，承御直夜者不敢声言，击所悬之玉为之袭声。既寤，进读某人奏致帖子如此等事。若上即裁决，令承御批送省部台，上用小方玉印印之，所司得旨，登时勾当，趁明日入朝奏对。 

　　新兴宫髻绾灵蛇，钗朵翩翩玉燕斜。不为画眉加膝上，要看批?学簪花。 
　　[大金国志]宸妃者，故南宫华严郡居中之曾孙女也。在世宗晚年，甚嬖之。江渊及内侍江从一、季琏侍上宴，因言昭仪善舞。主见而喜，令渊纳之集庆宫，晨夕往焉。主时或酣醉，日昃不果视朝，三省黄案委令裁决。昭仪或坐膝上，批诏内降。慧黠便媚，善能诙谐。渊时献珍宝服玩，以相固结。太后以为言，主令改姓郑，号宸妃。 

　　酒坊新酿十分甘，双靥微红饮半酣。莫怪比来新病渴，至尊已?罢传柑。 
　　[金史．百官志]酒坊使，掌酝造御酒及支用诸色酒醴。又[章宗纪]泰和元年十一月，谕工部曰：「比闻怀州有橙结实，官吏检视，已尝扰民，今复进柑，得无重扰民乎！其诫所司，遇有则进，无则已。」 

　　南朝遗物屡摩挲，犀带鱼盆阅?多。玉石也关兴废感，细揩款识认宣和。 
　　[王明清挥麈前录]韩似夫与先子言，顷使金国见其主所系带，倒透中正，透如悬镜状，光彩绚目。似夫注视久之。金主曰：「此石晋少帝归献耶律氏者，唐世所宝日月带也。」又命取磁盆一枚示似夫云：「此亦石晋少主所献，有双画鲤存焉，水满则跳跃如生，覆之无他矣。」二物诚绝代之宝也。盆盖见之范蜀公记事矣。[大金国志]承安三年春，国主幸蓬莱院内宴，内侍都知江渊与焉。时所陈玉器及诸玩好盈前，视其篆识，多南宋宣和物，恻然动色。宸妃解之曰：「作者未必用，用者未必作，南帝但作以为陛下用耳。」 

　　玳瑁仙筵列御园，南来鲜果佐开樽。钉盘不识枇杷子，词赋名家笑状元。 
　　[归潜志]金朝取士止于词赋、经义学，士大夫往往局于此，不能多读书。其格法最陋者，词赋状元即应奉翰林文字，不问其人才何如，故多有不任其事者。或顾问不称上意，被笑嗤，出补外官。章宗时，王状元泽在翰林。会宋使进枇杷子，上索诗，泽奏：「小官不识枇杷子。」惟王庭筠诗成，上喜之。吕状元造父子魁多士，及在翰林，上索重阳诗。造素不学诗，惶遽献诗云：「佳节近重阳，微臣喜欲狂。」上大笑，旋令外补。故当时有云：「泽民不识枇杷子，吕造能吟喜欲狂。」 

　　四面红窗映碧芙，芳华仙景拟方壶。漫言花石能倾国，屏障新添艮岳图。 
　　[大金国志]宸妃尝与主同辇过御龙桥，见白石如雪，归而爱之，白国主于苏山辇至，筑岩洞于芳华阁。凡用工二万，牛马七百乘，道路相望。会是冬赏菊于东明园，主登其阁，见屏间画宣和艮岳，问内侍余琬曰：「此底甚处？」琬曰：「赵家宣和帝运东南花石，致亡国败家。先帝命图之以为戒。」宸妃怒曰：「宣和之亡不缘此事，乃是用童贯、梁师成耳。」盖讥琬也。 

　　海鹰?臂启围场，从猎嫔娥尽艳妆。博得诸姬开笑口，亲弯玉弝射黄羊。 
　　[金图经]金人所喜者莫过田猎，自昔都会宁之际，四时皆猎焉。至亮徙燕，以都城之外皆民田，三时无地可猎，冬月则一出，出必踰月，后妃亲王近臣皆随焉。每猎所在，以随驾之军密布四围，名曰围场。待狐兔猪鹿散走于围中，金主必先射之，或以鹰隼击之，次及亲王。追出围者，许余人捕之。饮食随处而进，或与亲王近臣共饮。遇夜或宿于州县，或宿于郊野无定。[金史．章宗纪]明昌五年七月，猎于溪赤，大获鹿二百二十二。次鲁温合失不，亲射，获黄羊四百七十一。 

　　痛饮休言国事非，且看并马出龙闱。新翻酒令教宫女，月上红帘醉不归。 
　　[大金国志]时国兵屡败，国家始兴之地皆失之。主见兵革未已，心亦忧之。宸妃及诸御女多劝以酒，尝乘小马命宫人携酒殽鼓乐，徧趋池馆，意之所悦，必留饮至夜。国主多以暑热不视朝，日夕与宸妃及诸内侍为长夜饮。诏大兴府择民间女子十三以上三百人，有姿色黠慧，进入禁中，教为酒令及效市肆歌劝。[又]章宗极意声色之娱，内外嗷嗷，机事俱废。闲出视朝，不过顷暂，回宫与郑宸妃、李才人、穆昭仪并马游后苑，因留宴。俟月上奏鼓吹而归，以是为常。 

　　选舞征歌乐未休，北朝天子也无愁。一声檀板轻敲罢，已报平滦失数州。 
　　[大金国志]是时宸妃嬖幸用事，军中奏报，悉令裁决。妃见有急切，多屏不奏，闲有少捷，即以示主，且喜且笑。会宁陷失，平滦破坏，主皆不知也。 

　　太液波光照晚蕖，兰篙惊散戏莲鱼。日长水榭迎凉坐，新试麋丸学国书。 
　　[金台集]西华潭，金之太液池也。[中州集]朱宫教澜宫词云：「太一芙蓉上下天，秋波淡淡白生烟。采莲宫女分花了，笑把兰篙学剌船。」[金史．太祖纪]天辅三年八月，颁本国字。又[太宗纪]天会三年，诏耶鲁赴京师，教授本国字。又[希尹传]金初用契丹字，太祖命希尹撰本国字，备制度。希尹乃依仿汉人楷字，因契丹字制度，合本国语制字。其后熙宗亦制字，与希尹所制字俱行用。希尹所撰谓之大字，熙宗所撰谓之小字。 

　　峰峦突兀拱皇城，同乐园林接帝京。消受人间好风月，五云楼阁似蓬瀛。 
　　[大金国志]天德二年冬，筑燕京宫室。皇城周九里三十步，其东为太庙，西为尚书省。正中曰皇帝正位，后曰皇后正位。位之东曰内省，西曰十六省，妃嫔居之。又西曰同乐园，瑶池、蓬瀛、柳庄、杏村皆在焉。[归潜志]章宗天资聪悟，诗词多有可称者。宫中绝句云；「五云金碧拱朝霞，楼阁峥嵘帝子家。三十六宫帘尽卷，东风无处不杨花。」真帝王诗也。[金史．熙宗纪]皇统二年四月，五云楼、重明等殿成。 

　　碧萝窗外有松杉，湖石玲珑面面嵌。打罢秋千无个事，殿廷来看太平岩。 
　　[大金国志]汴京仁智殿下两巨石，高三丈，广半之。东一石有小碑刻「勅赐昭庆神运万岁峰」。西一石刻「独秀太平岩」。乃宋徽宗御书，刻石填金。[杨奂汴故宫记]仁智殿有二大石，左曰「敷锡神运万岁峰」，右曰「玉京独秀太平岩」。 

　　拜天射柳着隆仪，弩手成行伞子随。左右卫军金骨朵，黄麾细仗闪龙旗。 
　　[金史．太祖纪]故事，五月五日、七月十五日、九月九日拜天射柳，岁以为常。又[礼志]金因辽旧俗，以重五、中元、重九日行拜天礼。重五于鞠场，中元于内殿，重九于都城外。其制刳木为盘如舟状，赤为质，画云鹤文。为架高五六尺，置盘其上，荐食物其中，聚宗族拜之。若至尊则于常武殿筑台为拜天所。泰和三年五月，以重五拜天射柳，上三发三中。四品以下官侍宴鱼藻殿。又[世宗纪]大定三年五月，以重五幸广乐园射柳。皇太子。亲王、百官皆射，胜则赐物有差。又[章宗纪]明昌元年五月，拜天于西苑，射柳、击球。[大金国志]熙宗始设仪卫将军、寝殿中底挐手、伞子。[金史．仪卫志]金制，天子之仪卫，一曰立仗，一曰行仗。其卫士曰护卫，曰亲军，曰弩手，曰控鹤，曰伞子，曰长行。又，左右卫将军、宿直将军展紫金束带，各执玉水晶及金饰骨朵。[又]黄麾细仗摄官八十八人，执擎一千三百五人，编排职掌九人。 

　　夜半传餐醉玉缸，宫壶莲漏响淙淙。承恩原不嫌卑贱，新得佳人白酒庞。 
　　[金史．章宗纪]泰和元年八月，诏有司修莲花漏。[归潜志]宣宗后妃皆出微贱，南渡人有云：「头巾王，过道史，白酒庞。」指三外戚家也。 

　　浮碧池头烟草生，宣华殿上野狐鸣。牛车三万迁都去，仍送图书到汴京。 
　　[大金国志]主诣蓬莱阁观音祠烧香，过浮碧池，望池南有二狐相携以过，逐之，各登树而去。内侍曰：「几日此物甚多，有戏舞于宣华殿前者。」主拊髀曰：「怪变如此，不去可乎」[又]贞佑二年五月降旨，会三省及禁中存留文书，并秘书省、蓬莱院、贲文馆书籍，计用三万车。犀、玉、玛瑙等器，计用骆驼三千头。先发去中山交卸。 

　　兵临城下议和亲，彩绣金珠擘画频。上国知名小姐姐，眼看玉貌委胡尘。 
　　[金史．宣宗纪]贞佑二年三月，奉卫绍王公主归于大元太祖皇帝，是为公主皇后。[宋濂等元史．太祖本纪]金主遣使，奉卫绍王女岐国公主及金帛、童男女五百、马三十匹以献。[大金国志]贞佑二年三月，复围燕京。主遣使议和。索公主及护驾将十人、细军百人，从公主童男女各五百、彩绣衣三千、御马三千匹、金银珠玉等物甚众，主皆从之。使来选女时，公主见在者七人，惟求东海郡侯少女小姐姐，最秀慧，遂以予之。 

　　中都宫阙尽成灰，金瓮银槽捆载回。忙煞掖庭诸女伴，马头争逐爱根来。 
　　[大金国志]燕京宫阙雄丽为古今冠，至是为乱兵所焚，火月余不绝。其所积宝货初无所用，至以银为马槽，金为酒瓮，大者重数千两。[又]出宫女二千四百人，凡三衙兵卒之无妻者妻之。在上者嫁诸郎将及子弟。[又]夫谓妻为萨那，妻谓夫为爱根。 

　　黄河东下短兵鏖，御札纷纷降墨桃。苦念边军花帽冷，教人辛苦绣征袍。 
　　[王恽中堂事纪]尝议亡金时，给降札子上画墨桃纪数，今宜印以墨马。遂用之。[大金国志]有户部令史郭忠者，蔚州人，率山后军民与大军战，败之。金国后名其军为花帽军。[归潜志]南渡之初，将帅中最著名者曰郭仲元，俗号郭大相公，其军号花帽子。 

　　内廷有诏放宫娥，敌骑连宵渡汴河。留取金珠酬士卒，随身衣履已无多。 
　　[金史．哀宗纪]天兴元年，放宫女，听以衣装自随，金珠留犒士卒。 

　　念家山破涕汍澜，始信坚金不坏难。恸哭六宫俱北去，千秋遗恨满幽兰。 
　　[金史．太祖纪]上曰：「辽以宾铁为号，取其坚也。宾铁虽坚，终亦变坏，惟金不变不坏。金之色白，完颜部色尚白，于是国号大金。又[后妃传]哀宗皇后徒单氏，城破北迁，不知所终。又[哀宗纪]大军入，与城中军巷战，城中军不能御，帝自缢于幽兰轩。 

　　△元宫词 

　　金甲神祗异梦征，龙荒万里圣人兴。一轮瑞日中天丽，验取旛竿最上层。 
　　[宋濂等元史．太祖纪]太祖讳铁木真，姓奇渥温氏，蒙古部人。其十世祖孛端叉儿，母曰阿兰果火，嫁脱奔咩哩犍，生二子，长曰博寒葛答黑，次曰博合覩撒里直。既而夫亡，阿兰寡居，夜寝帐中，梦白光自天窻中入，化为金色神人，来趋卧榻。阿兰惊觉，遂有娠，产一子，即孛端叉儿也。孛端叉儿状貌奇异，沉默寡言，人谓之痴。独阿兰语人曰：「此儿非痴，后世子孙必有大贵者。」[周伯琦近光集]立秋日书事诗注：上京西山上树铁旛竿，高数十丈。以其中海中有龙，用梵家说作此镇之。 

　　世皇俭德万民知，诏罢金坑圣训垂。创业艰难须记取，青青莎草满丹墀。 
　　[元史．世祖纪]中统二年，罢金、银、铜、铁、丹粉、锡碌坑冶所役民夫。[草木子]元世祖思创业艰难，俾取所居之地青草植于大内丹墀之前，谓之誓俭草。[柯九思丹邱生集]宫词：「黑河万里连沙漠，世祖深思创业难。数尺阑干护春草，丹墀留与子孙看。」注：世祖建大内，命移沙漠莎草于丹墀，示子孙毋忘草地也。[张昱庐陵集]辇下曲：墀左朱阑草满丛，世皇封殖意尤浓。艰难大业从兹起，莫忘龙沙汗血功。 

　　闻说龙骧破敌回，乍看降表笑颜开。遐荒从此仪文盛，胜国新收卤薄来。 
　　[元史．世祖纪]至元十三年二月。宋主鳷率文武百僚诣祥曦殿，望阙上表，乞为藩辅。宋主祖母太皇太后亦奉表及笺。[又]伯颜遣宋内侍王埜入宫，收宋国衮冕、圭璧、符玺，及宫中图籍、宝玩、车辂、辇乘、卤薄、麾仗等物。 

　　青草平原走画轮，风暄纳宝暖回春。捷书奏进金公主，齐揭?帘看美人。 
　　[滦京杂咏诗注]凡车驾行幸顿宿之所，谓之纳宝，又名纳钵。[元史．太祖纪]九年甲戌春三月，驻跸中都北郊，遣使谕金。金遂遣使求和，奉卫绍王女岐国公主及金帛、童男女五百、马三千以献。 

　　笑酌葡萄酒满杯，紫檀小殿晚风来。宫娥手进齐纨扇，纔报红栏芍药开。 
　　[元史．世祖纪]中统二年，敕平阳路安邑县葡萄酒自今毋贡。[又]二十八年五月，宫城中建葡萄酒室。又[文宗纪]至顺元年三月，木八剌沙来贡葡萄酒。西番哈剌火州来贡葡萄酒。诸王哈儿蛮遣使来贡葡萄酒。[又]二年十二月，西域诸王秃帖木儿遣使献西马及葡萄酒。[又]三年二月，诸王答儿马失里、哈儿蛮各遣使来贡葡萄酒、西马及金鸦鹘。又[世祖纪]至元二十八年三月，发侍御兵营紫檀殿。又[英宗纪]至治二年闰月，作紫檀殿。[大都宫殿考]延春阁后仍为主廊，东有文思大殿，西有紫檀小殿。[禁扁]殿之扁，西曰紫檀。[陶宗仪辍耕录]紫檀殿在大明寝殿西，制度如文思，皆以紫檀香木为之。镂花龙涎香。间白玉饰壁，草色髹绿，其皮为地衣。[萧洵故宫遗录]东有文思小殿，西有紫檀小殿　后东有玉德殿。殿楹栱皆贴白玉云龙花片，中设白玉金花山字屏，台上置玉床。[柳贯待制集]观失剌斡耳朵御宴回诗注：上京五月芍药始花。 

　　琼华岛近白云间，?草拈花尽日闲。怪道嫔嫱欢笑剧，銮舆新幸六盘山。 
　　[元史．世祖纪]至元元年二月，修琼华岛。[元掖庭记]顺帝为英英起采芳馆于琼华岛内。[戴司成集]琼华岛在内苑之北，自山麓至颠百三十余步，周二百余丈，皆垒石而成者。石磴阴洞，古桧乔松，萦纡荫郁，隐然仙府也。[遗山集]寿宁宫有琼华岛。[公元集]琼华岛在太液池中，从承光殿北度梁至岛，有岩洞窈窅，磴道纡折，皆迭石为之。[渌水亭杂识]琼华岛土取自塞外，辍耕录、西轩客谈可稽也。石移自艮岳，明宣宗广寒记可证也。[元史．太祖纪]二十二年丁亥夏闰月，避暑六盘山。 

　　秘阁琳琅袭锦绨，牛车?载到辽西，中宫也解亲文翰，耕织图邀学士题。 
　　[元史．世祖纪]至元十二年九月，以玉昔帖木耳为御史大夫，括江南诸郡书版及临安秘书省乾坤宝典等书。十三年二月，命焦友直括宋秘书省禁书图籍。三月，伯颜入临安，遣郎中孟祺籍宋太庙四祖殿景灵宫礼乐器册，暨郊天仪仗，及秘书省、国子监、国史院、学士院、太常寺图书祭器乐器等物。[松雪斋集]有题耕织图诗二十四首，奉懿旨撰。 

　　仙音院里乐初终，仪凤签名唤乐工。伊尹扶汤新进剧，箫声吹彻广寒宫。 
　　[元史．世祖纪]中统元年十二月，立仙音院，复改为玉宸院，括乐工立仪凤司。又[仁宗纪]复玉宸院为仪凤司。[滦京杂咏注]仪凤司，天下乐工隶焉。每宴，教坊美女必花冠锦绣以备供奉。云和署隶仪凤司，掌天下乐工。[元史．世祖纪]十一年十一月，起阁南直大殿及东西殿，增选乐工八百人。[杨维桢铁崖集．宫词]开国遗音乐府传，白翎飞上十三弦。大金优谏关卿在，伊尹扶汤进剧编。[元史．世祖纪]至元二年十二月，渎山大玉海成，敕置广寒殿。[禁扁]山上曰广寒。中统三年夏四月，五山珍御榻成，置琼华岛广寒殿。四年九月，作玉殿于广寒殿中。[故宫遗录]广寒殿皆绕金朱锁窗，缀以金铺，内外有一十二楹，皆绕刻云龙，涂以黄金。左右后三面，则用香木凿为祥云数千万片，拥结于顶，仍盘金龙。殿有间玉金花玲珑屏台床，四列金红连椅，前置螺甸酒桌，高架金酒海。窗外出为露台，绕以白石花阑。旁有铁竿数丈，上置金葫芦三，引铁练以系之。乃金章宗所立，以镇其下龙潭。凭阑四望空阔，前瞻瀛州桥，与三宫台殿金碧流辉。后顾西山云气，与城阙翠华高下。而海波迤回，天宇低沈，欲不谓之清虚之府不可也。[辍耕录]广寒殿在山顶，七间，东西一百二十尺，深六十二尺，高五十尺。重阿藻井，文石甃地，四面琐窗，板密其里，徧缀金红云，而蟠龙矫蹇于丹楹之上。中有小玉殿，内设金嵌玉龙御榻，左右列从臣坐床前。架黑玉酒瓮一，玉有白章，随其形刻为鱼兽出没于波涛之状，其大可贮酒三十余石。又有玉假山一峰，玉响铁一悬。殿之后有小石笋二，内出石龙首，以噀所引金水，西北有侧堂一间。[张太岳集]皇城北苑中有广寒殿，相传为辽萧后梳妆楼。其梁上有金钱百二十文，其文曰至元通宝，则殿剏于元世祖时，非辽时物矣。[公元集]其巅古殿，结构翔起周回，绮牖玉槛，重阶而上，榜曰广寒之殿。[戴司成集]顶有广寒殿，四隅各有亭，左曰玉虹、曰方壶，右曰金露、曰瀛州。 

　　诈马筵开醉绿醽，只孙盛服满宫廷。玉盘捧出君恩重，勅赐功臣白海青。 
　　[杨允孚滦京杂咏注]每年六月三日，诈马筵席，所以喻其盛事也。千官以雉尾饰马入宴。[又]诈马筵开，盛陈奇兽，宴享既具，必一二大臣称吉思皇帝礼撤于是而后礼有文、饮有节矣。[近光集]诈马行序：国家之制，乘舆北幸上京，岁以六月吉日，命宿卫大臣及近侍服所赐只孙珠翠金宝衣冠腰带，盛设名马，清晨自城外各持彩仗列队驰入禁中。于是上盛服御殿临观，乃大张宴为乐。惟宗王戚里宿卫大臣前列行酒，余各以所职叙坐合饮，诸坊奏大乐，陈百戏，如是者凡三日而罢。其佩服日一易，大官用羊二千，噭马三匹，它费称是，名之曰只孙宴。只孙，华言一色衣也。俗呼曰诈马筵。[元史．礼乐志]朝毕，宴飨殿上。预宴之服衣服同制，谓之质孙。[丹邱生藳]宫词：「万里名王尽入朝，法宫置酒奏箫韶。千官一色真珠袄，宝带攒装稳称腰。」注：诸侯王及外番来朝，必锡宴以见之，国语谓之质孙宴。质孙，犹汉言一色，言其衣服皆一色也。[辍耕录]只孙宴服，贵臣见享于天子则服之，今所赐绛衣是也。贯大珠以饰其肩背间膺首服亦如之。[近峰纪闻畧]元亲王及功臣侍宴者别赐冠衣，谓之只孙。今仪从所服围花只孙，当是也。[丹邱生藳]宫词注：海青者，海东俊鹘也。白者尤贵，有数十金者。[汤炳龙北村集]白海青诗：玉食所需谁可得，夜来丹诏赐元勋。 

　　日月精华耀国门，殿头玉斧礼仪尊。中宫第二加金玺，新沐官家册立恩。 
　　[禁扁]门之扁，左曰日精，右曰月华。[元史．礼乐志]册立皇后前期二日，仪鸾司设册宝案于大明殿，捧册官由月华门入，捧宝官由日精门入。[辍耕录]劈正斧以苍水玉碾造，高二尺有奇，广半之，徧地文藻粲然。或曰自殷时流传至今者。如天子登极、正旦、天寿节大明殿会朝时，则一人执之，立于陛下酒海之前，盖所以正人不正之意。[秋涧集]劈正斧断苍玉为之，长径九寸有几，戚之刃满六寸，颏上畧龃龉之，中坚厚二寸强。龙首呀吻，刃啮于口，作两段吞答，脑与刃通以柯贯之。上以双蟠螭冒其端，下以玉束管承其窍。华润致密，无微疵可摘，真秘宝也。天子正衙朝会，命冕者执之中立。古人纳君于正、去邪勿疑之义也。[志雅堂杂钞]宣和殿所藏殷玉钺，长三尺余，一段美玉，文藻精甚，三代之宝也。后归于金，今入元，每大朝会必设于外庭。[赵孟俯松雪斋集]宫中口号：日照黄金宝殿开，雕阑玉砌拥层台。一时侍卫回身立，天步将临玉斧来。[元史．后妃传]宦者朴不花，高丽人。皇后奇氏微时，与不花同乡里。及选为宫人，有宠，遂为第二皇后。[辍耕录]皇后宏吉剌氏，后至元二年二月立。性节俭，不妒忌，动以礼法自持。第二皇后奇氏素有宠，居西宫，帝希幸东内。左右以为言，后无几微怨望意。 

　　三圣庄严宝盖扬，好凭宫观作坛场。至尊虔设周天醮，笑看黄冠奏赤章。 
　　[元史．世祖纪]中统三年，长春宫设金箓周天醮。[又]至元元年三月，设周天醮于长春宫。[又]五年九月，敕长春宫修设金箓周天大醮七昼夜。[又]十一年春正月，长春宫设周天金箓醮七昼夜。[又]十四年春正月，命嗣汉天师张宗演修周天醮于长春宫。[又]十五年十二月，敕长春宫修金箓大醮七昼夜。[又]十六年五月，命宗师张留孙即行宫作醮事，奏赤章于天，凡五昼夜。十月，命五祖真人李居寿作醮事，奏赤章，凡五昼夜。十二月，敕自明年正月朔日建醮于长春宫，凡七日，岁以为例。[又]十八年三月，命天师张宗演即宫中奏赤章于天，七昼夜。六月，命天师张宗演等即寿宁宫奏赤章于天，凡五昼夜。八月，设醮于上都寿宁宫。[又]二十五年十二月，命天师张宗演设醮三日。[又]二十八年春正月，命玄教宗师张留孙置醮，祠星三日。又[泰定帝纪]至治三年十二月命道士呉全节修醮事。又[文宗纪]至顺二年三月，召亳州太清宫道士马道逸、汴梁朝天宫道士李若讷、河南嵩山道士李亦然，各率其徒赴阙修普天大醮。[顺帝纪]至元三年六月，设醮长春宫。 

　　国俗相沿故事留，皇城偏许帝师游。旃檀香里旛幢丽，伞盖迎来近彩楼。 
　　[元史．祭祀志]每岁二月十五日，于大殿启建白伞盖佛事，用诸色仪仗社直迎伞盖周游皇城内外，云与众生祓除不祥，导迎福祉。[又]正月十五日，恭请伞盖于御座，奉置宝舆，诸仪卫队仗列于殿前，诸色社直暨诸坛面列于崇天门外，迎引出宫。至庆寿寺，具素食。食罢，起行，从西宫门外垣海子南岸，入厚载红门，由东华门过延春门而西，帝及后妃、公主于至德殿门外搭金吾殿彩楼而观览焉。及诸队社直送金伞还宫，复恭直御榻上，帝师僧众作佛事，至十六日罢散，岁以为常，谓之游皇城。又[泰定帝纪]泰定元年二月，作佛事，命僧百八人及倡优百戏，导帝师游京城。[滦京杂咏诗注]每年六月望日，以百戏入内，从西华门入，然后登城设宴，谓之游皇城是也。[丹邱生藳]宫词注：故事，二月十五日迎帝师游皇城，宫中结彩楼临观之。 

　　兴隆笙奏凤来仪，懿范门开彩仗移。忙煞六宫侵早起，王姬今日降高丽。 
　　[辍耕录]兴隆笙在大明殿下。其制，植众管于柔韦，以象大匏土鼓，二韦橐。按其管则簧鸣。簨首为二孔雀，笙鸣机动，则应而舞。凡燕会之日，此笙一鸣，众乐皆作。笙止，乐亦止。[又]懿范门在延春左。[元史．世祖纪]十一年五月，以皇女忽都鲁揭里迷失下嫁高丽世子王愖。 

　　诸王宴射斡儿河，飞放郊原乐事多。齐纵臂鹰昔宝赤，天颜有喜得头鹅。 
　　[元史．太宗纪]六年甲午春，会诸王宴射于斡儿寒河。[经世大典序录]国制，自御位及诸王皆有昔宝赤，盖鹰人也。及一天下，又设捕猎户，俾致鲜食以荐宗庙，供天庖，齿革羽毛以备用，而立制加详。地有禁，取有时，违者罪之。冬春之交，天子或亲幸近郊，纵鹰隼搏击，以为游豫之度，曰：飞放。仁庙以谷不熟民困，曰：「朕不飞放。」且敕诸王位昔宝赤皆不听出。[辍耕录]昔宝赤，鹰房之执役者。每岁以所养海青获头鹅者赏黄金一锭。头鹅，天鹅也。以首得之，又重过三十余斤，且以进御膳，故曰头。 

　　玉龙栈外塞云孤，避暑年年幸上都。驻跸芳垧斡耳朵，又看舞队展红?。 
　　[元史．宪宗纪]七年冬，帝度漠南，至于玉龙栈。又[太宗纪]二年庚寅，夏，避暑于塔密儿河。四年，夏四月，避暑官山。又[世祖纪]至元元年，中书省臣言：开平府阙廷所在，加号上都。[草木子]元世祖定大兴府为大都，开平府为上都。每年四月，迤北草青，则驾幸上都避暑。颁赐于其宗戚，马亦就水草。八月草将枯，则驾回大都。虽每岁往来于两都间，无他游幸巡狩之事。[待制集]观失剌斡耳朵御宴回诗注：车驾驻跸，即赐近臣洒马妳子御筵，设毡殿失剌斡耳朵，深广可容数千人。[周春辽金元姓谱]斡鲁那亦曰斡耳朵，亦曰斡里根，账房之名。 

　　太常仙乐响飘风，喝盏声传曲未终。嘈杂不须夸北调，江南新到老伶工。 
　　[元史．世祖纪]至元十七年四月，以宋太常乐府付太常寺。[辍耕录]天子凡宴飨，一人执酒觞立于右阶，一人执拍板立于左阶，执板者抑扬其声，赞曰：斡脱。执觞者如其声和之，曰：打弼。执板者节一板从，而王侯卿相合坐者坐，合立者立，于是众乐皆作。然后进酒诣上前，上饮毕，授觞，众乐皆止，别奏曲以饮陪位之官，谓之喝盏。盖沿袭亡金旧礼，至今不废。诸王大臣非有赐命，不敢用焉。斡脱、打弼，彼中方言，未暇考求其义。[元史．世祖纪]至元二十二年二月，徙江南乐工八百家于京师。 

　　精巧文房画不如，珊瑚砚匣玉蟾蜍。深宫昼静无人到，笑看皇孙学国书。 
　　[元史．世祖纪]六年二月，诏以新制蒙古字颁行天下。[卢陵集]宫中词：寻得描金龙凤纸，学摹国字教皇孙。 

　　丝丝碧柳间红桃，太液波光绿满篙。绣局新翻花样子，池塘小景入宫袍。 
　　[禁扁]池曰太液。[戴司成集]太液池在西苑中，南北亘四里，东西二百余步。[燕都游览志]太液池在子城西干明门外，周遭凡数里，其源自玉泉山，合西北诸水流入都城德胜门，汇为积水潭，亦名海子。至北安门水关流入西苑，人呼西海子。[元史．世纪祖]中统二年出工局绣女，听其婚嫁。[丹邱生藳]宫词：「观莲太液泛兰桡，翡翠鸳鸯戏碧苕。说与小娃牢记取，御衫绣作满池娇。」注：大历间御衣多为池塘小景，名曰满池娇。 

　　扎撒新颁到埽邻，骨朵 【 平】 分列近枫宸。大明宫殿朝仪盛，狮吼能教百兽驯。 
　　[元史．太宗纪]元年秋八月己未，以太袓遗诏即皇帝位于库铁乌阿剌里，始立朝仪。皇族尊属皆拜颁大扎撒。注：华言大法令也。[又]御膳亭东有拱宸堂，盖百官会集之所，名曰埽邻。[辍耕录]埽邻，宫门外院官会集处也。[又]国朝有四怯薛太官。怯薛者，分宿卫供奉之士为四番，番三昼夜。凡上之起居饮食、诸服御之政令，怯薛之长皆总焉。中有云都赤，乃侍御之至亲近者，虽官随朝诸司，亦三日一次，轮流入直。负骨朵于肩，佩环刀于腰，或二人、四人，多至八人。时若上御控鹤，则在宫车之前；上御殿廷，则在墀陛之下，盖所以虞奸回也。[禁扁]殿之扁正曰：大明。[大都宫殿考]大明殿后连为柱廊十二楹，四周金红琐窗，连建后宫，广三十步。殿半之后有寝宫，俗呼为拏头殿。[辍耕录]大明殿乃登极、正旦、寿节会朝之正衙也。十一间，东西二百尺，深一百二十尺，高九十尺。柱廊七间，深二百四十尺，广四十四尺，高五十尺。寝室五间，东西夹六间。后连香阁三间，东西一百四十尺，深五十尺，高七十尺。青石花础，白玉石圆磶，文石甃地。上藉重茵，丹楹金饰，龙绕其上。四面朱琐窗，藻井间金绘，饰燕石，重陛朱阑，涂金铜飞雕冒，中设七宝云龙御榻，白盖金缕褥。并设后位。诸王、百寮、怯薛官侍宴坐床，重列左右。[故宫遗录]大明殿基高可十尺，前为殿陛，纳为三级。绕置龙凤白石阑，阑下每楯压以鳌头，虚出阑外，四绕于殿。殿楹四间，皆方柱，大可五六尺，饰以起花金龙云。楹下皆白石云龙花顶，高可四尺。楹上分间仰为鹿顶斗拱，攒顶中盘黄金双龙，四面皆缘金红琐窗，间贴金铺，中设山字玲珑金红屏台，台上置金龙床，两旁有二毛皮伏虎，机动如生。[辍耕录]国朝每宴诸王大臣，谓之大聚会。是日尽出诸兽于万岁山，若虎、豹、熊、象之属，一一列置讫，然后狮子至。身才短小，绝类人家所蓄金毛猱狗，诸兽见之，畏惧俯伏，不敢仰视，气之相压也如此。及各饲以鶏鸭野味之类，诸兽不免以爪按定，用舌去其毛羽，惟狮子则以掌擎而吹之，毛羽纷然脱落，有若燖洗者，此其所以异于诸兽也。古云狮子吼，盖不易于吼，一吼则百兽为之辟易也。 

　　鹖尾宫奴骤锦鞯，西凉亭畔月轮圆。又酾马妳开芳宴，圣驾纔回九九泉。 
　　[卢陵集]宫中词：谢恩都作男儿跪，拜起深深鹖尾斜。[近光集]立秋日书事诗注：上京之东五十里有东凉亭，西百五十里有西凉亭。其地皆饶水草，有禽鱼山兽。置离宫巡狩，至此，岁必猎较焉。[元史．宪宗纪]七年秋，驻跸于军脑儿，酾马乳祭天。又[祭祀志]每岁驾幸上都，以八月二十四日祭祀，谓之洒马妳子。[滦京杂咏注]每年八月开马妳子宴，始奏起程。[元史．太宗纪]三年夏五月，避暑于九十九泉。 

　　百花小辇锦茵铺，罗绮香风盛女奴。御笔题笺劳传送，自颁金币赐皇姑。 
　　[元史．仁宗纪]延佑四年五月，加封大长公主忙哥台为皇姑大长公主，给金印。七月，赐皇姑大长公主忙哥台金百两、银千两、钞二千锭、币帛各百匹。[丹邱生稿]宫词：「玉椀调冰涌雪花，金丝缠扇绣红纱。彩笺御制题端午，勅送皇姑公主家。」注：皇姑者，鲁国大长公主。皇后之母也。天历二年端午，上赐甚厚，并御诗送之。 

　　烧饭初过腊鼓催，宝云殿角早梅开。颁来凤历新年近，又沐天恩赐袄材。 
　　[元史．祭祀志]每岁九月及十二月十六日以后，于烧饭院中，用马一、羊三、马潼酒、醴红织金币表里绢各三疋，命蒙古达官一员，偕蒙古巫觋，掘地为坎以燎肉，仍以酒醴马潼杂烧之。巫觋以国语呼累朝御名而祭焉。[辍耕录]宝云殿在寝殿后。[禁扁]殿之扁北曰宝云。[丹邱生藳]宫词：「珠宫锡宴庆迎祥，丽日初随彩线长。太史院官新进历，榻前一一赐诸王。」注：每岁日南至，太史进来岁历日。[又]「传宣太府颁宫锦，近侍承恩拜榻前。制得袍成天未晓，着来香殿贺新年。」注：腊前分赐近臣袄材，谓之拜年段子。 

　　圆戒争持百八珠，伊蒲精馔出天?。君王崇信西方教，不惜黄金满地铺。 
　　[元史．世祖纪]至元十六年，建圣寿万安寺于京城。帝师亦怜吉卒，勅诸国教师、禅师百有八人，即大都万安寺设斋圆戒赐衣。[又]二十五年，万安寺成，佛像及窗壁皆金饰之，费五百四十两有奇，水银二百四十斤。 

　　天语煌煌戒百官，求贤难得圣心安。奢华服御休轻进，诏却淮东七宝鞍。 
　　[元史．仁宗纪]詹事院臣启：「金州献瑟瑟洞，请遣使采之。」帝曰：「所宝惟贤，瑟瑟何用焉。若此者，后勿复闻。」先是近侍言贾人有售美珠者，帝曰：「吾服御雅不喜饰以珠玉，生民膏血，不可轻耗。汝等当广进贤才，以恭俭爱人相规，不可以奢靡蠹财相导。」言者惭而退。又，淮东宣慰使撒都献玉观音、七宝帽顶、宝带、宝鞍，却之，戒谕如初。 

　　延华佛座涌莲花，宝盖纷翻映彩霞。三十六宫同梵呗，金轮大会本无遮。 
　　[元史．泰定帝纪]泰定二年三月，命西僧作烧坛佛事于延华阁。[辍耕录]延华阁五间，方七十九尺二寸。重阿十字脊，白琉璃瓦覆，青琉璃瓦饰。其檐脊立金宝瓶单陛御榻从臣坐床咸具。[故宫遗录]延华阁规制高爽，与延春阁相望。[元史．泰定帝纪]泰定元年冬十月，帝师作佛事于延春阁，造金宝盖饰，以七宝贮佛舍利。又[世祖纪]中统三年，敕圣安寺作佛顶金轮会。 

　　频开禁雨止风坛，诏写金经到上兰。自是慈悲关圣念，又传纶綍赦鸡竿。 
　　[滦京杂咏注]西番种类不一，每即殊礼。燕享大会，则设止雨坛于殿隅。[元史．泰定帝纪]泰定四年三月，命西僧作止风佛事。又[文宗纪]至顺元年春正月，遣使F金千五百两、银五百两，诣杭州书佛经。又[仁宗纪]皇庆五年八月，作佛事，释重囚三人，轻囚五十三人。又[泰定帝纪]泰定三年十一月，命帝师修佛事，释重囚三人。 

　　线殿功添彩缕长，尚衣新制衮龙裳。明朝令节逢天寿，宫锦先熏笃耨香。 
　　[辍耕录]针线殿在寝殿后，周庑一百七十二间，四隅角楼四间。侍女直庐五所，在针线殿后。 
　　[元史．仁宗纪]皇庆元年，以生日为天寿节。又[顺帝纪]至正元年春正月，诏天寿节禁屠宰。又[世祖纪]至元二十八年十月，罗斛国王遣使上表，以金书字，仍贡黄金、象齿、丹顶鹤、五色鹦鹉、翠毛、犀角、笃耨、龙脑等物。 

　　山势岧峣接上京，玉虹亭外彩云横。教坊美女花冠丽，歌舞深宫贺太平。 
　　[禁扁]亭之扁，广寒西南曰玉虹。[辍耕录]玉虹亭在广寒殿西，制度同金露。[故宫遗录]由东而上为玉虹殿，殿前有石室如屋，每设宴，必温酒其中。[元史．世祖纪]每宴，教坊美女必花冠锦绣以备供奉。[滦京杂咏注]千官至御天门，俱下马，徒行。独至尊骑马直入，前有教坊舞女引导，且歌且舞，舞出天下太平字样，出玉阶乃止。内曰御天之门。 

　　水晶殿宇晚风多，窄窄轻衫试越罗。闲倚银屏望牛女，月宫山子近秋河。 
　　[故宫遗录]新殿后有水晶二圆殿，起于水中，通用玻璃饰，日光回彩，宛若水宫。[滦京杂咏注]上京大内别有水晶殿。[元史．顺帝纪]至正十三年，是岁，造清宁殿前山子、月宫诸殿宇。 

　　内院欢呼杂管弦，棕毛殿里敞华筵。供张都入仪鸾掌，官烛颁来大似椽。 
　　[故宫遗录]又东有棕毛殿，皆用棕毛以代陶瓦。[元史．泰定帝纪]泰定元年十二月，新作棕殿成。二年闰正月，作棕毛殿。[辍耕录]棕毛殿在假山东偏，三间。[滦京杂咏注]棕毛殿在大斡耳朵。[元史．世祖纪]至元十一年二月，初立仪鸾局，掌宫门管钥、供张灯烛。[辍耕录]西华南有仪鸾局。[又]仪鸾局在三红门外西南隅。 

　　御庖异品进黄羊，侍膳新叨禁脔尝。却喜今朝分玉馔，八珍都出小厨房。 
　　[滦京杂咏]南土至奇夸凤髓，北陲异品是黄羊。注：黄羊，北方所产，御膳用。[白珽续演雅注]所谓八珍，则醍醐、麆沆、野驼蹄、鹿唇、驼乳糜、天鹅炙、紫玉浆、元玉浆是也。元玉浆即马妳子。[滦京杂咏注]御前厨常膳有曰小厨房、大厨房。小厨房则内人八珍之奉是也。大厨房则宣徽所掌汤羊是也。由内及外，外膳既毕，羣臣始入奏事。每汤羊一膳，其数十六，餐余必赐左右大臣，日以为常。 

　　榴花红上玉搔头，小饮浦觞绿蚁浮。酬节凉糕刚啖罢，笑沿海子看龙舟。 
　　[滦京杂咏]酬节凉糕犹未品，内家先散小绒绦。注：重午节也。[元史．顺帝纪]至正十四年十二月，帝于内苑造龙船，委内官供奉少监塔思不花监工。帝自制其样，船首尾长一百二十尺，广二十尺，前瓦帘棚、穿廊、两暖阁，后吾殿楼子，龙身并殿宇用五彩金妆，前有两爪。上用水手二十四人，身衣紫衫，金荔枝带，四带头巾，于船两旁下各执篙一。自后宫至前宫山下海子内，往来游戏。行时，其龙首眼口爪尾皆动。[故宫遗录]西出内城，临海子。海广可五六里，驾飞桥于海中，西渡半起瀛洲圆殿，绕为石城圈门，散作洲岛拱门，以便龙舟往来。[又]龙舟大者长可十丈，绕设红彩阑，前起龙头，机发五窍皆通。余船三五，亦自奇巧。引挽游幸，或隐或出。[庐陵集]辇下曲：直教海子望蓬莱，青雀传言日几回，为造龙舟载天姆，院家催造画图来。 

　　方壶鸳瓦碧参差，金井闲行步屧迟。齐侧帽檐瞻丽旭，日华初上万年枝。 
　　[故宫遗录]山半有方壶殿，四通左右之路，幽芳翠草纷纷，与松桧茂树荫映上下，隐然仙岛。[禁扁]广寒东南曰金露，又东南曰方壶。[辍耕录]方壶亭在荷叶殿后，高三十尺，重屋八面，重屋无梯，自金露亭前复道登焉。又曰线珠亭。[元史．世祖昭睿顺圣皇后传]胡帽旧无前檐，帝因日色炫目，以语后。后即益前檐。帝大喜，遂命为式。[故宫遗录]延春堂丹墀皆植青松，即万年枝也。[又]后为兴圣宫丹墀，皆万年枝，殿制比大明差小。 

　　椒房纔报石麟生，绣褓花?照眼明。彩段新颁撒答海，尽来?帐听啼声。 
　　[元史．祭祀志]凡后妃妊身将及月辰，则移居于外飐账房。若生皇子孙，则锡百官以金银彩段，谓之撒答海。及弥月，复还内寝，其账房则以颁赐近臣云。 

　　涂黄纔了又施朱，鹿顶闲随彩伴呼。圣主不忘勤俭意，故将蚕麦绘成图。 
　　[故宫遗录]西有鹿顶小殿。[元史．英宗纪]为皇后建鹿顶殿于上都。[又]至治二年八月，诏画蚕麦图于鹿顶殿，以时观之，可知民事。 

　　水心亭侧睡鸳鸯，御苑风来菡萏香。真个人间胜天上，清歌一曲贺新凉。 
　　[辍耕录]东西水心亭，在歇山殿池中。[又]太液池在大内西，周回若干里，植芙蓉。[故宫遗录]又有花亭球阁，环以绿墙兽闼，绿障魫窗，左右分布，异卉幽芳，参差映带。而玉床宝座，时时如浥流香，如见扇影，如闻歌声出户外而若度云霄，又何异人间天上也。[元掖庭记]己酉仲秋之夜，武宗与诸嫔妃泛月于禁苑太液池中。月色射波，池光映天，绿荷含香，鱼鸟羣集。于是画鹢中流，莲舟夹持，往来便捷。帝乃开宴张乐，令宫女披罗曳縠，前为八展舞，歌贺新凉一曲。 

　　银瓮连朝赐贵嫔，羊酥马潼腻沾唇。煎熬都在沙糖局，鲜果南州又贡珍。 
　　[滦京杂咏]奶酪羊酥塞北奇。[又]内宴重开马潼浇。注：马潼，马妳子也。[元史．百官志]沙糖局，掌沙糖蜂蜜煎造及方贡果木。 

　　碧沼珍禽刷羽翰，流杯列坐足游盘。掖庭新得高丽女，听取琵琶续续弹。 
　　[辍耕录]后有流杯池，池东西流水圆亭二。[故宫遗录]又少东有流杯亭，中有白石床如玉。临流小座散列，类多刻石为水兽，潜跃其旁，涂以黄金。又皆亲制水鸟，浮杯机动，流转而行，劝罚必尽欢洽。[元史．泰定帝纪]泰定元年六月，遣阔阔出等诣高丽，取女子三十人。[胡兆凤韫光楼杂志]元制，岁责高丽贡美女。故张光弼辇下曲云：「宫衣新尚高丽样，方领过腰半臂裁。」[铁崖集]宫词：北幸和林幄殿宽，句丽女侍婕妤官。君王自制昭君曲，敕赐琵琶马上弹。 

　　香殿氤氲佛宇崇，珠袈裟上宝光融。帝师劝受如来戒，衣钵相传到六宫。 
　　[辍耕录]东香殿在玉德殿东，西香殿在玉德殿西。[又]香殿在宫垣西北隅。[又]香殿在石假山上，三间，两夹二间，柱廊三间，龟头屋三间，丹楹，琐窗，间金藻绘，玉石础，琉璃瓦。[元史．武宗纪]至大元年八月，李邦宁以建香殿成，赐金五十两、银四百五十两。又[英宗纪]至治元年三月，宝集寺金书西番波若经成，置大内香殿。又[泰定帝纪]泰定二年，修上都香殿。又[英宗纪]至治元年三月，遣咒师朵儿只往牙济、班卜二国，取佛经。制御服珠袈裟。又[泰定帝纪]泰定元年六月，帝受佛戒于帝师。二年冬十月，皇后亦怜真八剌受佛戒于帝师。十二月，帝复受佛戒于帝师。三年七月，皇后受牙蛮答哥戒于水晶殿。又[文宗纪]大历二年十一月，帝受佛戒于帝师，作佛事六十日。至顺元年春正月，帝及皇后、燕王阿剌忒纳答剌并受佛戒。 

　　妙乐文殊尽佛冠，销金裙袖百花攒。君王自爱天魔舞，只许宫廷秘密看。 
　　[元史．顺帝纪]时帝怠于政事，荒于游宴，以宫女三圣奴、妙乐奴、文殊奴等一十六人按舞，名为十六天魔舞。首垂发数辫，戴象牙佛冠，身被缨络、大红销金长短裙、金杂袄、云肩、合袖天衣、绶带鞋袜，各执加巴剌般之器，内一人执铃杵奏乐。又宫女一十一人，练搥髻，勒帕，常服，或用唐帽、窄衫。所奏乐用龙笛、头管、小鼓、筝、■〈秦〉、琵琶、笙、胡琴、响板、拍板。以宦者长安迭不花管领，遇宫中赞佛，则按舞奏乐。宫官受秘密戒者得入，余不得预。[故宫遗录]又后为厚载门，上建高阁，环以飞桥，舞台于前，回阑引翼。每幸阁上，天魔歌舞于台，繁吹导之，自飞桥而升，市人闻之，如在霄汉。[庐陵集]辇下曲：西方舞女即天人，玉手昙花满地青。舞唱天魔供奉曲，君王长在月宫听。[萨都剌雁门集]上京杂咏：凉殿参差翡翠光，朱衣华帽宴亲王。红帘高卷香风起，十六天魔舞袖长。[张翥蜕庵集]宫中舞队词：十六天魔女，分行锦绣围。千花织步障，百宝贴仙衣。回雪纷难定，行云不肯归。舞心挑转急，一一欲空飞。 

　　臙粉亭空锁兽环，静听灯漏响潺湲。寝宫香暖稀临幸，玩月同登万寿山。 
　　[辍耕录]圜亭又曰臙粉亭，在荷叶稍西，盖后妃添妆之所也。[元史．天文志]大明殿灯漏之制，高丈有七尺，架以金为之。其曲梁之上，中设云珠，左日右月。云珠之下，复悬一珠。梁之两端，饰以龙首，张吻转目，可以审平水之缓急。中梁之上，有戏龙珠二，随珠俯仰，又可察立水之均调。灯球杂以金宝为之，内分四层，上环布四神，旋当日月参辰之所在，左转日一周。次为龙虎乌龟之象，各居其方，依刻跳跃，铙鸣以应于内。又次周分百刻，上列十二辰，各执时牌，至其时，四门通报。又一人当门内，常以手指其刻数。下四隅，钟鼓钲铙各一人，一刻鸣钟，二刻鼓，三钲，四铙，初正皆如是。其机发隐于柜中，以水激之。[丹邱生藳]宫词注：大明殿有灯漏，饰以真珠，内为机械，以小木偶人十二，捧十二相属。每辰初刻，偶人相代，开小门出灯外板上，直御床立，捧辰所属以报时。[元文类]郭公守敬于世祖朝进七宝灯漏，今大明殿每朝会张设之，其中钟鼓皆应时自鸣。[辍耕录]前置灯漏，贮水运机，小偶人当时捧牌而出。[郑晓征吾录]洪武元年冬十月，碎元水晶宫漏。[明卓异记]司天监进元主所制水晶宫漏，备极机巧，中设二木偶人，能按时自击钲鼓。上览之，谓侍臣曰：「废万几之务，而用心于此，所谓作无益害有益也。使移此心治天下，何至灭亡。」命左右碎之。[故宫遗录]寝宫深止十尺，俗呼为挐头殿，龙床品列为三，亦颇浑朴。殿前宫东西仍相向为寝宫，中仍金红小平床，上仰皆为实研龙骨方槅，缀以彩云金龙凤，通壁皆冒绢素，画以金碧山水。壁间每有小双扉，内贮裳衣。前皆金红推窗，间贴金花，夹以玉板明花油纸，外笼黄油绢幕，至冬则代以油皮。内寝屏幛重复帷幄，而裹以银鼠，席地皆编细簟，上加红黄厚毡，重复茸单。至寝处床座，每用裀褥，必重数迭，然后上盖纳失失，再加金花，贴熏异香，始邀临幸。[罗宏运大都宫殿考]寝宫俗呼为拏头殿，东西相向。至冬，则自殿外一周，皆笼护皮帐。夏则黄油绢幕。内寝屏幛重复，帷幄而后裹以银鼠，席地皆编细簟，上架深红厚毡，后露茸单。宫后连抱长庑，以通前门，以贮妃嫔。[辍耕录]万寿山在大内西北太液池之阳，金人名琼华岛。中统三年修缮之，至元八年赐今名。其山皆疉玲珑石为之，峰峦隐映，松桧隆郁，秀若天成。[又]国家起沙漠日，塞上有一山，形势雄伟。金人望气者谓此山有王气，非我之利。金人谋欲厌胜之，计无所出。时国已多事，乃求通好入贡，既而曰：「他无所冀，愿得某山以镇压我土耳。」众皆鄙笑而许之。金人乃大发卒，凿掘辇运至幽州城北，积累成山，因开挑海子，栽植花木，营构宫殿，以为游幸之所。未几金亡，世皇徙都之。至元四年，兴筑宫城，适在禁中，遂赐今名云。 

　　新添比甲晓寒浓，毳幙香温睡起慵。细贴花钿罢梳洗，飞仙已报午时钟。 
　　[元史．后妃传]昭睿顺圣皇后制一衣，前有裳无衽，后长倍于前，亦无领袖，缀以两襻，名曰比甲，以便弓马。时皆仿之。又[顺帝纪]帝自制宫漏，约高六七尺，广半之。造木为匮，阴藏诸壸其中，运水上下。匮上设四方三圣殿，匮腰立玉女，捧时刻筹，时至辄浮水而上。左右立二金甲神人，一悬钟，一悬钲，夜则神人自能按更而击，无分毫差。当钟、钲之鸣，狮凤在侧者皆翔舞。匮之东西有日月宫，飞仙六人立宫前，遇子午时飞仙自能耦进，度仙桥，达三圣殿，已而复退立如前。其精巧绝出，人谓前代所鲜有。 

　　秘阁签题翠墨丛，石芸香袭锦函中。开元纳谏图新贡，宝篆亲添押尾红。 
　　[丹邱生藳]宫词：四海升平一事无，常参已散集诸儒。传宣羣玉看名画，先进开元纳谏图。[元史．泰定帝纪]至正九年六月，刻小玉印，以至元秘玩为文，凡秘书监所掌书画皆识之。 

　　暖殿晨开帝座遥，螭?鹄立有?僚。官家媳妇真贤德，纔听鸡鸣又早朝。 
　　[辍耕录]慈福殿又曰东暖殿，在寝殿东，三间，前后轩，东西三十五尺，深七十二尺。明仁殿又曰西暖殿，在寝殿西，制度如慈福。[元史．后妃传]裕宗仁裕圣皇后性孝谨，善事中宫，世祖称之为贤德媳妇。 

　　西来剌马帝亲迎，洒殿烧坛结彩棚。愿乞诸天无量寿，三官仙眷共长生。 
　　[杨瑀山居新话]剌马即帝师。[元史．泰定帝纪]泰定二年二月，命西僧作烧坛佛事。三年九月，帝师还京修洒净佛事于大明、兴圣、隆福三宫。致和元年三月，帝御兴圣殿，受无量寿佛戒于帝师。又[武宗纪]敕内郡、江南、高丽、四川、云南诸寺僧诵经，为三宫祈福。 

　　绣帷金鸭爇沈檀，一抹貂茸护晓寒。学得南朝好眉样，镜奁新试麝香团。 
　　[遗山集]赋南中杨生玉泉墨诗注：宫中以张遇麝香小团为画眉墨。 

　　偻腊刚逢射狗辰，脱灾迎福礼仪新。消寒九九图梅瓣，点到明朝是立春。 
　　[元史．祭祀志]每岁十二月下旬，择日于西镇国寺墙下洒埽平地，太府监供彩币，中尚监供细毡、针线，武备寺供弓矢、环刀。束秆草为人形一，为狗一，翦杂色彩段为之肠胃。选达官世家之贵重者，交射之，射至糜烂，以羊酒祭之。祭毕，帝后及太子嫔妃并射者各解所服衣，俾蒙古巫觋祝赞之。赞毕，遂以与之，名曰脱灾。国俗谓之射草狗。[又]每岁十二月十六日以后，选日用白黑羊毛为线，帝后及太子自顶至手足皆用羊毛线缠系之，坐于寝殿。蒙古巫觋念咒语，奉银槽贮火，置米糠于其中，沃以酥油，以其烟熏帝之身，断所系毛线，纳诸槽内。又以红帛长数寸，帝手裂碎之，唾之者三，并投火中。即解所服衣帽，付巫觋，谓之脱旧灾迎新福云。[滦京杂咏]试数窗间九九图，余寒消尽暖回初。梅花点遍无余白，看到明朝是杏株。注：冬至后贴梅花一枝于窗间，佳人晓妆，日以臙脂图一圈，八十一圈既足，变作杏花，即暖回矣。 

　　金红栏槛户千重，雉尾初开识圣容。莫怪御袍光耀眼，大珠错落间盘龙。 
　　[故宫遗录]寝宫后连抱长庑，以通前门。前绕金红阑槛，画列花卉，以处妃嫔。清宁宫后引抱长庑，远连延春宫，其中皆以处嬖幸也。外护金红阑，各植花、卉异石。又后重绕长庑，前虚御道，再护雕阑，又以处嫔嫱也。[丹邱生藳]宫词注：御服多以大珠盘龙形，嵌以奇珍，曰鸦忽，曰王剌者，出自西域，有直数十万定者。 

　　内园芍药异香含，银杏金桃味亦甘。却恨龙沙春色少，诏求花果到江南。 
　　[辍耕录]犀山台在仪天殿前水中，上植木芍药。[滦京杂咏注]内园芍药迷望亭，亭直上数尺许，花大如斗。扬州芍药称第一，终不及上京也。[元史．泰定帝纪]泰定四年三月，遣使往江南求奇花异果。 

　　半臂初裁样入时，熏风吹瘦小腰肢。昨宵新病杨妃齿，恰值南州进荔支。 
　　[铁崖集]宫词：熏风殿阁日初长，南贡新来荔子香。西邸阿环方病齿，金笼分赐雪衣娘。 

　　猊鼎香烟百和凝，金浮屠顶宝光腾。羊酥乳饼休轻进，天子今朝正饭僧。 
　　[元史．英宗纪]至治元年六月，作金浮屠于上都，藏佛舍利。[滦京杂咏]乳饼羊酥当啜茶。[元史．成宗纪]元贞元年春正月，以国忌，即大圣寿万安寺饭僧七万。又[泰定帝纪]泰定元年九月，以昭献元圣皇后忌日，修佛事饭僧万人。 

　　一瓣心香宝殿焚，厌雷禁电咒纷纷。外廷章奏慵披省，细绎金书贝叶文。 
　　[元史．泰定帝纪]命僧作佛事于大内以厌雷。三年，修佛事，厌雷于崇天门。[庐陵集]辇下曲：竹扛金铸百寻余，顶版高镌梵国书。禁得下方雷与电，声光不敢近皇居。[元史．英宗纪]敕绎佛书。又[泰定帝纪]泰定元年秋七月，以畏兀字绎西番经。三年二月，敕以金书西番字藏经。又[顺帝纪]至正元年春正月，命永明寺写金字经一藏。三年十二月，诏写金字藏经。 

　　窨花香气袭罗襦，金榜标题认畏吾。却喜红姑娘已熟，剥来颗颗似丹珠。 
　　[辍耕录]北门外有窨花室五间。又畏吾儿殿在延华阁右，六间，傍有窨花半屋八间。[辽金元姓谱]畏兀儿亦曰回回。按畏吾儿即畏兀儿。[故宫遗录]金殿前有野果，名红姑娘，外垂绛囊，中空如桃，子如丹珠，味甜酸可食。盈盈绕砌，与翠草同芳，亦自可爱。 

　　沉沉宫宴醉流霞，酒后香分纳石茶。早食却嫌驼乳腻，自呼宫婢煮琼芽。 
　　[滦京杂咏]毡房纳石茶添火，注：纳石，鞑靼茶。[庐陵集]骆驼妳子多醉人。[黄溍日损斋藳]滦阳邢君隐于药，制芍药芽代茗饮，号曰琼芽，先朝尝以进御云。 

　　翥凤骖龙聚众仙，锦袍香惹玉炉烟。千秋不用词臣祝，先却羣僚进寿笺。 
　　[辍耕录]翥凤楼在青阳南，三门，高四十五尺。骖龙楼在明晖南，制度如翥凤。[禁扁]青阳在翥凤之北，明晖在骖龙之北。[元史．顺帝纪]至正二十六年六月，皇后肃良合氏生日，百官进笺。皇后谕沙蓝答里等曰：「自世祖以来，正宫皇后寿日，不曾进笺，近年虽行，不合典故。」却之。 

　　秀色宫娥足疗饥，殿廷行乐少人知。番僧运气多神术，秘戏新传演揲儿。 
　　[元史．顺帝纪]至正十三年十二月，哈麻及秃鲁帖木儿等阴进西天僧于帝，行房中运气之术，号演揲儿法。又进西天僧善秘密法，帝皆习之。 

　　滦阳烽火羽书驰，殿角频闻叫饿鸱。自是阽危先有兆，枉缘佳谶祀龙丝。 
　　[草木子]至正戊申九月，有一饿鸱鸣端明殿上，帝命善射者射之。终莫能中。[元史．顺帝纪]至正二十五年五月，京师天雨牦长尺许，或言于帝曰：「龙丝也。」命拾而祀之。 

　　胡乐纔终战鼓催，雁门关外有尘埃。避兵仓猝梳宫髻，争逐龙舆北狩来。 
　　[元史．顺帝纪]至正二十八年闰月，帝御清宁殿，集三宫后妃、皇太子、皇太子妃同议避兵北行。至夜半，开健德门出奔。[草木子]帝召文武百官军民议战守之计，迟明会议端明殿。及开门，忽有二狐自殿上出。帝叹且泣曰：「宫禁严密，此物何得至此，殆天所以告朕，朕其可留哉！」即命北狩。 

　　天潢班已散琼枝，文武楼空偃彩旗。昨夜观星台上望，紫霄亲见帝躔移。 
　　[解酲语]外戚谓之椒兰班，亲王谓之琼枝班。[辍耕录]钟楼又名文楼，在凤仪南。鼓楼又名武楼，在瑞麟南。[大都宫殿考]大明门旁建掖门，绕为长庑，中抱丹墀之半。左右为文武楼，与庑相连。[故宫遗录]舞台东百步有观星台。 

　　铜驼宫阙半荆榛，月冷西江泪满巾。苦忆燕京好风景，乱峰围住凤城闉。 
　　[故宫遗录]庚申以荒淫久废朝政，洪武元年为诸将叛背，捐弃宗庙社稷而逃，走依西北。盖立彼蒙古之国，逾年不为所容，思庇翁吉剌氏鲁王所封之国以求生，即应昌府也。府有西江焉。庚申心知不可为，因泣数行下，未几以痢疾崩。子爱猷识理达腊立五日，我师奄至，爱猷识理达腊仅以身免。二后、爱猷识理达腊妻子及三宫妃嫔、扈从诸军将帅、从官悉俘以还，元氏遂灭。至是始验当初指望说生涯、死在西江月下之谶云。 
　　（以上辽金元三朝宫词） 


　　●第二部分（二） 

　　全史宫词　清　史梦兰 

　　○全史宫词　清　史梦兰 

　　全史宫词 【 （辽金元部分）】 

　　清　史梦兰 

　　辽宫词 
　　金宫词 
　　元宫词 

　　△辽宫词 

　　辽太祖耶律亿，本名阿保机，契丹部人。梁贞明二年称帝，都临潢，国号契丹。在位十一年殂，葬祖陵，改元三。 【 神册、天赞、天显。】 太宗德光，太祖次子。太祖殂，述律太后黜长子突欲而立帝。始改国号曰：辽。在位二十二年。灭晋入汴，引还，殂于栾城。葬怀陵。改元二。 【 会同、大同。】 世宗阮，一名兀欲，太宗兄东丹王突欲子。太宗道殂，诸大臣奉帝即位。五年遇弒，葬显陵。改元一。 【 天禄。】 穆宗璟，一名述律。太宗子。十九年遇弒，祔葬怀陵。改元一。 【 应历。】 景宗贤，世宗子。十四年殂，葬干陵。改元二。 【 保宁、干亨。】 子圣宗隆绪立，复国号大契丹。在位四十九年殂，葬庆陵。改元三。 【 统和、开泰、太平。】 子兴宗宗真，立二十五年殂，祔葬庆陵。改元二。 【 景福、重熙。】 子道宗洪基立，复改国号曰：辽。在位四十七年殂，祔葬庆陵。改元五。 【 清宁、咸雍、太康、太安、寿隆。】 天祚帝延禧，道宗太孙，昭怀太子浚之子。在位二十五年。金兵陷中京，天祚西走，金人执之于应州，封海滨王。改元三。 【 统干、天庆、保大。】 九主凡二百十年。 

　　米团分掷五更时，绕帐铃声到日移。昨夜春书刚进御，和风已上碧缯旗。 
　　[契丹国志]正旦，国主以糯米饭、白羊髓相和为团，如拳大，每帐赐四十九枚。戊夜帐内窗中掷米团于外。数偶，动乐饮宴。数奇，令巫十二人鸣铃执箭，绕帐歌呼，帐内爆盐垆中，烧地拍鼠，谓之惊鬼居，七日方出。[辽史]立春，妇人进春书，刻青缯为帜，像龙衔之。或为蟾蜍书帜为宜春。 

　　艾衣轻袭御炉香，内院缠丝祝命长。筵上题?同九日，天厨频唤大黄汤。 
　　[辽史]五月重五日午时，采艾叶和绵着衣，七事以奉天子，北南臣僚各赐三事，君臣宴乐。渤海膳夫进艾糕。以彩丝为索缠臂，谓之合欢结。又以彩丝宛转为人形簪之，谓之长命缕。[契丹国志]进艾糕，各点大黄汤下之。 

　　夏至年年进粉囊，时新花样尽涂黄。中官领得牛鱼鳔，散入诸宫作佛金。 
　　[辽史]夏至日，妇人进彩扇，以粉脂囊相赠遗。[契丹国志]北妇以黄物涂面如金，谓之佛金。[孔氏谈苑]契丹鸭渌水牛鱼鳔，制为鱼形，妇人以缀面花。 

　　都乌河畔草如?，又届重三饮褉天。射鹿平原争上马，负朋奉酒胜朋前。 
　　[契丹国志]有讷都乌河，番语山为胡都，水为乌。[又]三月三日，国人以木雕为兔，分两朋走马射之。先中者胜，其负朋下马跪，奉胜朋酒，胜朋于马上接杯饮之。 

　　殿门新酒洒茱萸，射虎同随御马驱。鹿舌兔肝先预备，今朝一席是谁输。 
　　[契丹国志]九月九日，国主打团斗射虎，少者输重九一筵席。射罢，于地高处卓帐，与番汉臣登高，饮菊花酒，出兔肝切生，以鹿舌酱拌食之。[又]以茱萸研酒，洒门户间辟恶。 

　　告天仪节重燔柴，革带毡冠拜两阶。诏下千官齐鹄立，内臣马上递银牌。 
　　[契丹国志]凡受册，积柴升楼上，大会番夷，其下已，乃燔柴告天，而汉人不得预。[又]国母与番官皆番服，国主与汉官则汉服。番官戴毡冠，上以金华为饰，或加珠玉、翠毛，盖汉、魏时辽人步摇冠之遗像也。服紫窄袍，加义襕紫■〈革占〉鞢带，以黄红色绦裹革为之。[又]银牌形如方响，刻番书宜速二字。使者执牌驰马，日行数百里。牌所至，如国主亲到，需索更易，无敢违者。 

　　丫丫麚角割双歧，刀靶金镶骨咄犀。为是君王亲手射，大家呼引乱山西。 
　　[辽史．夷腊葛传]辽法：麚歧角者，惟天子得射。[续松漠纪闻]契丹重骨咄犀，纹如象牙，带黄色，作刀靶已为无价。[云烟过眼录]骨咄犀乃蛇角也。[契丹国志]每秋则衣褐裘，呼鹿射之。 

　　暑气将残出上陉，褐裘骑马猎荒垧。秋风长泊飞鹅鸭，扁鼓声中放海青。 
　　[契丹国志]夏居炭山或上陉避暑。[又]长泊多鹅鸭，国主射猎，击扁鼓绕泊惊鹅鸭起，乃纵海东青击之。[又]每秋则衣褐裘。 

　　行宫饮宴过中元，番乐声残汉乐喧。佳节迎来还送去，一天月色正黄昏。 
　　[契丹国志]七月十三日夜，国主离行宫向西三十里卓帐宿。先于彼处造酒食，至十四日动番乐，设宴至暮，乃归行宫，谓之迎节。十五日动汉乐大宴。十六日复往西方，令随行军伍大喊三声，谓之送节。此节为赛离舍，汉人译曰：赛离是月，舍是好，谓月好也。 

　　明年又届再生辰，锦褓安排产室新。自是君王多孝思，每逢一纪礼重申。 
　　[辽史．礼志]再生仪：凡十有二岁，皇帝本命前一年季冬之月择吉日。前期，禁门北除地，置再生室、母后室、先帝神主舆。在再生室东南倒植三歧木。其日，以童子及产医妪置室中。一妇人执酒，一叟持矢箙，立于室外。皇帝入室，释服、跣。以童子从，三过歧木之下。每过，产医妪致词，拂拭帝躬。童子过歧木七，皇帝卧木侧。叟击箙曰：「生男矣。」太巫幪皇帝首，兴，羣臣称贺，再拜。产医妪受酒于执酒妇以进，太巫奉襁褓、彩结等物赞祝之。 

　　香车轣辘画堂开，口敕传宣赐酒杯。门外罂縢初到后，主婚先拜奥姑来。 
　　[辽史．礼志]皇帝纳后之仪：将至宫门，宰相传敕，赐皇后酒，徧及送者。皇后车至便殿东南七十步止，特哩衮夫人请降车。负银罂，捧縢，履黄道行。后一人张羔裘若袭之，前一妇人捧镜却行。置鞍于道，后过其上。[辽史考证]按国语解，凡纳后，即族中选尊者一人，当奥而坐，以主其礼，谓之奥姑。送后者拜而致敬，谓之拜奥。 

　　混同江上棹梭舟，更逐雕窠猎犬游。捺钵一年无定所，东西南北四高楼。 
　　[契丹国志]其俗刳木为舟，长可八尺，形如梭，曰：梭船。用以捕鱼。[又]北地雕窠中出猎犬。[又]太祖于木叶山置楼，谓之南楼。大部落东，谓之东楼。大部落西，谓之北楼。大部落内，谓之西楼。四季游猎，往来四楼之间。[焚椒录]国语解，四时捺钵，谓四时畋渔行在所也。[按]辽史捺钵作巴纳。 

　　战胜何须猛火油，属珊曾记避青牛。先皇地下谁传语，风雨惊心断腕楼。 
　　[辽史．太祖淳钦皇后传]吴主李升献猛火油，以水沃之，愈炽。太祖选三万骑以攻幽州，后曰：「岂有试油而攻人国者，万一不胜，为中国笑。」[又]后简重果断，有雄畧。尝至辽土二河之会，有女子乘青牛车，仓卒避路，忽不见。未几，童谣曰：「青牛妪，曾避路。」盖谚谓地祇为青牛妪云。[契丹国志]晋末，契丹主部下兵谓之大帐，有皮室兵约三万人骑，皆精兵也，为其爪牙。国母述律部下，谓之属珊，有众二万。[又]太祖之崩也，后屡欲以身为殉，诸子泣告，惟截其右腕置柩中。上京置节义寺，立断腕楼。先是后任智用权，立中子德光，在其国称太后。左右有桀黠者，后辄谓曰：「为我达语于先帝。」至墓所即杀之，前后所杀以百数。 

　　木叶山中起佛堂，大悲形相记端详。公然坐致燕云地，天敕何曾为石郎。 
　　[契丹国志]契丹主德光尝昼寝，梦一神人语曰：「石郎唤汝，汝当去。」觉告其母，忽之，不以为异。后复梦，即前神人也，衣冠仪貌宛然如故，曰：「石郎已使人来唤汝。」既觉而惊，复以告母。未浃旬，唐石敬瑭反于河东，许割燕云，求兵为援。契丹帝曰：「我非为石郎兴师，乃奉天帝敕使也。」率兵十万，直抵太原，唐师遂衂。立石敬瑭为晋帝。后至幽州城中，见大悲菩萨佛相，大惊，告其母曰：「此即向来梦中神人。」因立祠木叶山，名菩萨堂。 

　　延昌宫外夜冥冥，侍宴宫娥冷倚屏。四鼓将残齐聒帐，何曾唤得睡王醒。 
　　[契丹国志．穆宗纪]帝年少，好游猎，不亲国事。每夜酣饮，达旦乃寝，日中方起。国人谓之睡王。[又]帝气体卑弱，恶见妇人。即位后嫔御满前，并不一顾。[又]述律宫曰延昌。[又]有诨子部百人，夜以五十人番直。四鼓将尽，歌于帐前，号曰聒帐。 

　　唐宗事要不停披，声律篇章擅妙思。帐外分排南北面，侍臣同译白家诗。 
　　[契丹国志．圣宗纪]帝好读唐贞观事要，又亲以契丹字译白居易讽谏集，召番臣等续之，[又]律吕音声特所精妙，又喜吟诗。[又]番臣谓之北面，以其在牙帐之北，以主番事。汉臣谓之南面，以其在牙帐之南，以主汉事。 

　　脱巾促席醉琵琶，玉腕擎杯舞袖斜。筵上清歌皆御制，今朝迎驾到谁家。 
　　[契丹国志．圣宗纪]承平日久，纵酒作乐，无有虚日，与番汉臣下会饮，复尽去巾帻，促席造膝而坐。或自歌舞，或命后妃以下弹琵琶送酒。[又]御制曲百余首。[又]幸诸臣私第为会，时谓之迎驾。 

　　道场钟鼓聒昏朝，哭奠兄皇率众僚。一纸更能联旧好，可敦名字到南朝。 
　　[契丹国志．圣宗纪]宋真宗上仙，集番汉大臣举哀，后妃以下皆为沾涕。因谓宰臣曰：「吾与兄皇未结好前征伐各有胜负，洎约兄弟二十余年，兄皇升遐，况与吾同月生，年大两岁，吾又得几多时也。」又谓后曰：「汝可先贻书与南朝太后，备述妯娌之好。」人使往来，名传南朝。又诏于燕京悯忠寺置真宗灵御，建道场百日。[焚椒录]国语解：可敦，突厥皇后之称。 

　　天上神仙御九龙，满山锦绣引香风。慧心最得君王宠，殿阁形成一莛中。 
　　[辽史．后妃传]圣宗仁德皇后萧氏，小字菩萨格。尝以草莛为殿式，密付有司，令造清风、天祥、八方三殿。既成，益宠异。所乘车置龙首鸱尾，饰以黄金。又造九龙辂、诸子车。以白金为浮图，各有巧思。夏秋从行山谷间，花木如绣，车服相错，望若神仙。 

　　君臣团坐笑藏阄，宴上分朋共几筹。日过金铺茶酒罢。天祥宝殿瑞烟浮。 
　　[辽史．礼志]藏阄仪：至日，北南臣僚常服入朝，皇帝御天祥殿，臣僚依位赐坐。契丹南面，汉人北面，分朋行阄。或五或七筹，赐膳。入食毕，皆起。顷之，复坐行阄如初。晚赐茶，三筹或五筹，罢教坊承应。若帝得阄，臣僚进酒讫，以次赐酒。[辽史考证]按，游幸表：开泰八年十二月幸秦晋长公主第，作藏阄宴。则本志所载太康十年十二月二十二日始行是仪之语，疑有误。 

　　贵主飘零入朔方，芳仪愁改旧时?。中宵起向星河数，祇有南箕近故乡。 
　　[避暑漫钞]李芳仪，江南国主李景女也，纳土后在京师，初嫁供奉官孙某，为武疆都监，为辽圣宗所获，封芳仪。赵至忠虞部着虏廷杂记，载其事。时晁补之为北都教官，览其书而悲之，与颜复长道作芳仪曲。有云：「阴山射虎边风急，嘈杂琵琶酒阑泣。无言数遍天河星，只有南箕近乡邑。」 

　　陆州城阙郁崔嵬，秦女箫声起凤台。内旨安排从嫁户，军中新徙万家来。 
　　[契丹国志．兴宗纪]承天太后以楚国公主嫁其弟萧姑从撒，为筑城以居之，曰：陆州，号长庆军。徙户一万实之，曰：从嫁户。 

　　猎马骄嘶插玉锥，黄花满地弹初开。射熊卅六昭神武，选尽南京作赋才。 
　　[辽史．兴宗纪]重熙五年九月，猎黄花山，获熊三十六。冬十月，幸南京，御元和殿，以日射三十六熊赋试进士于廷。[契丹国志]国主皆佩金玉锥，号杀鹅宰鸭锥。每初获，即拔毛插之，以鼓为坐，遂纵饮，最以此为乐。 

　　轻兜双帕下?台，着帐郎君扈驾来。十八盘山泉正暖，浴堂留待后妃开。 
　　[焚椒录]国语解：辽后服有双同心帕、络合缝靴。[又]辽有着帐郎君，皇太后等帐皆有，盖宦官也。[涌幢小品]大内后苑山石，宣宗广寒殿记详矣。傍有所谓梳妆台者，相传起于辽之萧后。[日下旧闻]出百望四北六十里，有陉曰：十八盘山，有汤泉，云是辽后浴处。 

　　倾来匹裂胜金卮，又是头鱼设宴时。薄暮酒酣同拜洗，外臣还得赐貔狸。 
　　[契丹国志]刁约奉使契丹，为北语诗，有云：「饯行三匹裂，密赐十貔狸。」[注]匹裂似小木罂，以木为之。貔狸形似鼠而大，北朝为珍膳。[又]余靖使契丹，为北语诗，有云：「夜筵设罢臣拜洗，」[注]拜洗，受赐也。[又]岁时钓鱼，得头鱼辄张宴，名头鱼宴。 

　　西风昨日入回廊，玉砌雕阑落叶荒。惟有袖中黄菊赋，读来犹觉带余香。 
　　[莼?词话]辽主得其臣所献黄菊赋，题其后云：「昨日得卿黄菊赋，细剪金英题作句。袖中犹觉有余香，冷落西风吹不去。」 

　　天书一轴落丹墀，正是观音薄命时。院号回心回未得，更教埋恨十香词。 
　　[焚椒录]懿德皇后萧氏，小字观音。清宁元年册为皇后。后方出阁升坐，扇开帘卷，忽有白练一段，自空吹至后褥位前，上有三十六三字。后尝慕唐徐贤妃行事，每于当御之夕，进谏得失，上虽嘉纳，心颇厌远。故咸雍之末，遂稀幸御。后因作词曰回心院。被之管弦，以寓望幸之意。时诸伶无能奏此曲者，独伶官赵惟一能之。而宫婢单登每与争能，怨后不知己，诬后与惟一通。乙辛知之，欲乘此害后，更命他人作十香淫词，用为诬案。上怒，使乙辛穷治，后以白练自经，春秋三十有六，正符白练之语。 

　　銮舆游畋动经旬，红袖裁诗似诤臣。丞相朝朝鸣剑佩，可怜讽谏出宫人。 
　　[辽史．后妃传]天祚文妃小字瑟瑟，善歌诗。及边庭多事，帝游畋不恤，忠臣多被疏斥。妃作歌讽谏，其词曰：丞相来朝剑佩鸣，千官侧目寂无声。养成外患嗟何及，祸尽忠臣罚不明。亲戚并居藩屏位，私门潜畜爪牙兵。可怜往代秦天子，犹向宫中望太平。天祚见而衔之。 

　　△金宫词 

　　金太祖完颜旻，本名阿骨打，女真部人。宋政和四年称帝，都会宁。在位九年殂，葬睿陵。改元二。 【 收国、天辅。】 弟太宗晟，立十三年殂，葬泰陵。改元一。 【 天会。】 熙宗亶，太祖孙，在位十四年，为迪古乃所弒，葬思陵。改元二。 【 天眷、皇统。】 海陵王亮，本名迪古乃，太祖孙。皇统九年篡立。迁燕京，又迁开封。在位十三年，引兵伐宋，遇弒于扬州。世宗追废为海陵王，谥曰炀。改元三。 【 天德、贞元、正隆。】 世宗雍，太祖孙。海陵南伐，国人奉帝即位于辽阳，寻入都燕。二十九年殂，葬兴陵。改元一。 【 大定。】 章宗璟，世宗太孙，宣孝太子允恭子。十九年殂，葬道陵。改元三。 【 明昌、承安、泰和。】 卫王允济，世宗子。章宗无子，李元妃与大臣共立之。五年，为胡沙虎所弒。改元三。 【 大安、崇庆、至宁。】 宣宗珣，世宗孙，为胡沙虎所立。复南迁开封。十一年殂，葬德陵。改元三。 【 贞佑、兴定、元光。】 哀宗守绪，宣宗子。在位十一年。天兴二年驻蔡州。明年，以蒙古合宋兵围急，传位族子承麟，自缢。城破，承麟亦见杀。改元三。 【 正大、开兴、天兴。】 九主，凡一百二十年。 

　　洞启朝门约束?，土牛击许万人看。春风昨到干元殿，掠地千条柳线攒。 
　　[大金国志]其辽之上京，改作北京。城邑宫室，无异于中原。州县廨宇，制度极草创，自前朝门直抵后朝门，尽为往来出入之路，略无禁制。每孟春击土牛，父老士庶无长幼，皆聚观于殿侧。[又]女真之初，屋舍、车马、衣服、饮食之类，与其下无异。金主所独享者，惟一殿名干元，所居四外栽柳，以作禁围而已。 

　　紫微宫外驻星轺，南使书来宠眷邀。百戏当筵钲鼓噪，绢花斜插帽檐飘。 
　　[大金国志]宋许亢宗奉使行程录；山棚之左曰桃源洞，右曰紫微洞，中作大牌曰紫微宫。金主御座前施朱漆银装金几，桉果楪酒器皆金玉，酒味食品皆珍美。乐部二百人，乃契丹教坊四部也。酒行食毕，各赐袭衣袍带，谢毕归馆。次日，中使赐酒果，复赐饩，以绵帛折充。次日再谒北庭。赴花宴，酒三行，乐作。鸣钲击鼓，百戏出场。酒五行，各起就帐，戴色绢花各二十余枚。[按]宋著作郎许亢宗为贺金主登位使，时太宗嗣立之次年，在宋为宣和六年也。 

　　玉斧金瓜仙仗环，羣臣舞蹈六龙闲。地寒?帐秋风早，豹子河边避暑还。 
　　[大金国志]建国之初，仪卫护从，止类中州守令。至熙宗立，始设仪卫将军、寝殿中底弩手、撒子。迨幸燕，始乘玉辂，服衮冕，仪从方整肃。时令翰林待制邢具瞻作引导词曰：「五年一狩，仙仗到人间。稼穑艰难，苍生洗眼秋光里，今日见天颜。歌讴道咏皆相似，天子寿南山。金瓜玉斧沈烟和，舞蹈六龙闲。」又[熙宗纪]夏避暑于永安山，或长岭豹子河。[又]官吏每日入毡帐门，谓之上殿。 

　　草色青黄可记年，一年一度草芊芊。君王诞日羣称寿，恰值银河乞巧天。 
　　[大金国志]女真旧绝小，正朔所不及。其民不知纪年，问之则曰：「我见草青几度矣。」盖以草一青为一岁也。自兴兵以来，浸染华风，帅将生朝皆自择佳辰。粘罕以正旦，兀室以元夕，乌拽马以上巳，国主?以七夕矣。其它如重五、重九、中秋、中元、下元、四月八日皆然。 

　　瑶池蓬岛??芳，杏作山村柳作庄。宫女采莲船过处，熏风十里送花香。 
　　[大金国志]西出玉华门曰：「同乐园。若瑶池、蓬瀛、柳庄、杏村尽在于是。又[海陵纪]一日宫中宴闲，因问汉臣曰：「朕栽莲二百本而俱死，何也？」汉臣曰：「自古河南为橘，河北为枳，非种者不能，盖地势然也。上都地寒，惟燕京地暖可栽莲。」主曰：「依卿所请，择日而迁。」[中州集]史学宫词：熏风十里琼华岛，一派歌声唱采莲。[又]朱澜宫词：采莲宫女分花了，笑把兰篙学剌船。 

　　九重宝殿极峥嵘，象简罗袍列两楹。筵上倾残金瓮酒。醉歌还作鹧鸪声。 
　　[大金国志]殿九重，凡三十有六，楼阁倍之。又[宣宗纪]燕京宫阙雄丽，为古今冠。至以银为马槽，金为酒瓮。[又]初兴风俗，其乐惟鼓、笛，其歌为鹧鸪曲，第高下长短如鹧鸪声而已。[又]正一品谓左右丞相、左右平章事、开府仪同三司，服紫罗袍、象简，玉带，佩金鱼。 

　　射场秋老兽初肥，妃子君王共合围。猎罢黄昏齐纵饮，月旗低傍日旗飞。 
　　[大金国志]金国酷喜田猎，昔都会宁，四时皆猎。海陵迁燕，以都城外皆民田，三时无地可猎，候冬月则出。一出必逾月，后妃、亲王、近臣皆随焉。每猎则以随驾军密布四围，名曰围场。饮食随处而进，或与亲王、近臣共食。[又]车驾出入，止用一日旗。与后同乘，则加月旗。 

　　礼遵古制式无愆，祫祭三年褅五年。吉日凌晨排九节，幡幢夹道画衣联。 
　　[大金国志]国初无祭祀之礼，至海陵徙燕，筑陵于西南九十余里大洪山。及太庙、元庙告成，始有尊祖之仪。多陈郊庙配天之事，海陵耻效南朝旧制，令更讨论之。礼官再进，以三年一祫，五年一禘，乃上古之制。海陵从之，遂令太常寺备大乐，具九节仪从，待期往焉。至是月吉日，先一夕宿于正殿，次日清晨，令导从之人服五色画衣，执旌幢、斧钺、幡盖、羽扇，自内城至庙，夹道骈肩而立。 

　　壶政忧勤佐庙谟，绛囊一轴费描摹。几余墨戏夸方竹，争及田家稼穑图。 
　　[图绘宝鉴]海陵王尝作墨戏，喜画方竹。[金史．海陵纪]天德二年三月，帝谓侍臣曰：「昨太子生日，皇后献朕一物。卿试观之。」即出诸绛囊中，乃田家稼穑图。 

　　春风暖殿绣帏张，夜夜含羞侍御旁。身似罗敷难自诉，暗留金袋赠萧郎。 
　　[金史．后妃传]昭媛察八，姓耶律氏，尝许嫁萧堂古带。海陵纳之，封为昭媛。堂古带为护卫，察八使侍女以软金鹌鹑袋遗之，事觉被杀。[又]凡妃主宗妇尝私之者，皆分属诸妃，出入位下。海陵使内哥召什古，先于暖位小殿置琴阮其中，然后召之。[又]每于卧内遍设地衣，裸逐以为戏。常令教坊番至禁中，每幸妇人，必使奏乐，撤其帏帐。 

　　瑶池同辇压宫娥，娘子新称赐定哥。莫恨君王临幸少，乞儿深夜受恩多。 
　　[金史．后妃传]定哥，乌带之妻，后纳宫中为娘子。每同辇游瑶池，诸妃步从之。后阎乞儿入宫，使衣妇人衣，杂诸宫婢，抵暮遣出。 

　　猎苑球场扈驾余，抱衾深夜侍皇居。壁间漫画湖山景，桂子荷花总不如。 
　　[采石瓜洲毙亮记]完颜亮侍寝妃花不如者，长安贫家女，专亮宠，凡打球、纵猎，出入无不从。[大金国志海陵纪]先是上遣臣施宜生往宋为贺正使，隐画工于中，即敕密写临安之湖山城郭以归。上令绘为软壁，而图己像策马于吴山绝顶，后题以诗，有：「自古车书一混同，南人何事费车工。提师百万临江上，立马吴山第一峯。」之句。[见闻后录]孙何帅钱塘，柳耆卿作望海潮词赠之，内有：「三秋桂子，十里荷花」之句。此词流播，金主亮闻之，起投鞭渡江之想。 

　　鹤钥晨开御睿思，猗兰乔桂簇丹墀。艰难莫忘先朝乐，殿上高歌女直词。 
　　[金史．世宗纪]大定十三年四月，上御睿思殿，命歌者歌女直词。顾谓皇太子、诸王曰：「朕思先朝所行之事，未尝暂忘，故时听此词，亦欲令汝辈知之。」 

　　廷前新筑拜天台，云鹤舟盘手自?。鹓鹭排班鱼藻殿，至尊马上击球来。 
　　[金史]金因辽旧俗，以重五、中元、重九日行拜天礼。重五于鞠场，中元于内殿，重九于都城外。其制，刳木为盘如舟状，赤为质，画云鹤文。为架高五六尺，置盘其上，荐食物其中，聚宗族拜之。若至尊则于常武殿筑台为拜天所。[又]常武殿为击球习射之所。又[章宗纪]泰和三年五月，以重五拜天射柳，上三发三中。四品以上官侍宴鱼藻殿。[又]明昌元年五月，拜天于西苑，射柳击球。 

　　月池云馆恣穷探，午夜回銮酒半酣。小底凌晨随小马，挟丸又到雀儿庵。 
　　[大金国志．章宗纪]主见兵革未已，心亦忧之。宸妃及诸御女多劝以酒，尝乘小马，命宫人携酒殽鼓乐，徧趋池馆，意之所悦，必留饮至夜。[又]驾之后护卫小底，不记其数。[帝京景物略]雀儿庵在潭柘后山五里，金章宗幸此弹雀，弹不虚发，即行幄为庵曰：雀儿。 

　　金碧楼台拱绮霞，春风随处作繁华。泰和殿里朱明节，藉赏东京谷雨花。 
　　[大金国志]章宗博学工诗，曾于云龙川泰和殿赏牡丹咏诗，时五月初也。诗云：「洛阳谷雨红千叶，岭外朱明玉一枝。地力发生虽有异，天工造物本无私。」[按]洛阳在汉唐为东京、东都，在宋为西京。[全金诗]章宗宫中绝句：五云金碧拱朝霞，楼阁峥嵘帝子家。三十六宫帘尽卷，东风无处不杨花。 

　　翟车风漾竹帘开，花下弹棋傍晚回。雅谜编成珠百斛，看灯相唤?心裁。 
　　[金史．舆服志]皇后重翟车，有红罗明金缘红竹帘。[故宫遗录]万岁山有金主围棋石台盘。[帝京景物略]碧云寺后有金章宗石弹棋盘。[七修续稿]千文虎序云：金章宗好谜，选蜀入杨圃祥为魁，有百斛珠刊行。 

　　苍筤一幅气萧疏，想见承华落墨初。御笔题签依宋样，磁蓝纸写瘦筋书。 
　　[图绘宝鉴]金显宗画獐鹿人马，学李伯时，墨竹自成一家。章宗每题其签。[书史会要]章宗喜作字，专师宋徽宗瘦金书。[按]瘦金或作瘦筋。[癸辛杂识]金章宗之母乃徽宗某公主之女也，故章宗嗜好书札，悉效宣和，字画尤为逼真。[装潢志]宋徽宗、金章宗多用磁蓝纸、泥金字贴签，殊臻壮伟之观。[宋学士集．题金显宗所画墨竹]右裕陵所画墨竹一小枝，复自题其右云：「大定戊子十一月十三日戏笔承华殿。」濂按：裕陵讳允恭，兴陵嫡子。皇统六年始生。生十六年，兴陵即位，封为楚王，实大定元年也。二年五月王寅，立为皇太子。八年正月庚戌，授皇太子册宝。二十六年六月庚申崩。所谓戊子，乃大定之八年，而作此竹时，年二十有三，正当受册宝之岁，其在青坊亦已越七载矣。又十八年而厌弃人世，未尝入继大统。而签题书曰显宗皇帝者，则其子道陵绍位，追谥十字帝号，而庙曰显宗，实大定二十九年五月甲午也。显宗自正储贰之后，专心问学，涉猎经史，与诸儒讲议承华，苟无大故，无一时不在。稍有余闲，辄游戏翰墨，往往散落于人间者，皆强劲挺拔可玩。或者遂谓其雅好墨竹，他无所嗜，殊不知其英敏仁厚，慨然有志古帝王之治，徒以降年不永，不得与厥父迭照重熙，世方以为恨。顾乃以翰墨余事而称其能，不亦厚诬君子也哉。善乎，刘文靖公之言曰：「天人与竹皆真龙，」其殆有以知显宗矣。龙泉章君溢出示此卷求题，因书而归之。 

　　蓬颗丛丛碧血凝，和龙南望滴红冰。思乡莫慰三千女，荐福空斋五万僧。 
　　[大金国志]章宗母赵氏，即故降授千牛卫将军郓王楷之幼女。承安四年，太后寝疾，主入白起居，宸妃亦至。后曰：「我有一心愿未遂，宸妃能成我意乎？我家三四百口为炀王所杀，丛冢在和龙。我欲创一寺在彼，以追荐冥福。我不敢费公钱，我自有钱七万可以办，汝但说与皇帝，要时时省得，我死瞑目矣。」越旬，太后薨。宸妃以其遗留分与中外姻亲及诸赵女之在京远近者。以手诏下和龙府，起大明寺，建九级浮屠。遣太后殿内侍侯衍往监造，务极壮丽。且度僧三万人，施以度牒。时征行调发，民方厌苦，闻有度僧之命，远近就，遂及五万人，于寺旁建八寺以处之。[又]宸妃嬖幸用事，军中奏报，多屏不奏。会宁陷失，平滦破坏，主皆不知也。一日谢世云、完颜世卿奏言之，主始骇然，顾问内侍直李汝回曰：「汝辈更不说耶？」汝回曰：「章疏在宸妃处，臣等无由得见。」世卿曰：「太宗讨赵氏之罪，凡携其三千口来。今日乱国家皆是其女孽，此天也。」[按]金史，章宗母作孝懿皇后图克坦氏，与大金国志、癸辛杂志所载异。 

　　夜深宫禁绝喧豗，侍燕儒臣醉未回。擘破新橙注酒，新词宠锡软金杯。 
　　[归潜志]章宗命翰林待制朱澜侍夜饮诗云：「夜饮何所乐，所乐无喧哗。三杯淡醽醁，一曲冷琵琶。坐久香成穗，夜深灯欲花，陶陶复陶陶，醉乡岂有涯。」又擘橙为软金杯词云：「纤纤白玉葱，分破黄金弹。借得洞庭春，飞上桃花面。」 

　　宫籍书声满绣帏，莫言监户出身微。加官尽沐椒庭宠，阿阁祥禽向里飞。 
　　[金史．后妃传]章宗元妃李氏师儿，其家有罪，没入宫籍监。大定末，以监户女子入宫。是时宫教张建教宫中，师儿与诸宫女皆从之学。故事，宫教以青纱隔障蔽内外，有不识字及问义，皆自障内映纱指字请问，宫教自障外口说教之。诸女子中惟师儿易为领解，章宗纳之，遂大爱幸。兄喜儿旧为盗，与弟特尔格皆擢显近，势倾朝廷。射利竞进之徒，争趋走其门。南京李炳、中山李着与通谱系，超取显美。自钦怀皇后崩，中宫虚位久，章宗意属李氏，而李氏微甚，大臣固执不从。帝不得已，进封为元妃，而势位熏赫，与皇后侔矣。一日章宗宴宫中，优人瑇瑁头者戏于前。或问：「上国有何符瑞？」优曰：「汝不闻凤凰见乎？」其人曰：「知之而未闻其详。」优曰：「其飞有四，所应亦异。若向上飞则风雨顺时，向下飞则五谷丰登，向外飞则四国来朝，向里飞则加官进禄。」上笑而罢。 

　　集庆开筵夜未休，新添酒令助觥筹。省中黄案凭谁决，膝上宸妃唱解愁。 
　　[大金国志．章宗纪]宸妃者，故南京华原郡王郑居中之曾孙女也。在世宗晚年，甚嬖之。江渊侍上宴，因言昭仪善舞，主见而喜，令渊纳之集庆宫。主时酣醉，不果视朝，三省黄案，委令裁决。昭仪或坐膝上批诏内降，慧黠便媚，善能诙谐。[又]日夕与宸妃为长夜饮，诏择民间女子三百人进入禁中，教为酒令。[又]自爱王之叛，师旅大丧，颇忧之，宸妃执杯劝主，遂歌解愁曲。 

　　琼花仙岛接蓬瀛，百尺糚台压禁城。天子恩深许并坐，月华偏向日边明。 
　　[金台集]糚台，李妃所筑，在昭明观后。妃尝与章宗露坐，上曰：「二人土上坐。」妃应声曰：「一月日边明。」上大悦。[尧山堂外纪]金章宗为李宸妃建梳糚台于都城东北隅，今禁中琼华岛糚台，金时故物也。 

　　苏合油香胜麝兰，溲烟亲制墨千丸。画眉不用寻蛾绿，别有张家小御团。 
　　[谈荟]金章宗以苏合油溲烟，遂与黄金同价。[林伐山]金章宗宫中，以张遇麝香小御团为画眉墨。 

　　岩洞弯环玉雪扶，芳华阁内极欢娱。宣和花石曾亡国，看取屏间艮岳图。 
　　[大金国志．章宗纪]宸妃尝与主同辇过御龙桥，见石白如雪，归而爱之。白国主，于苏山辇至，筑岩洞于芳华阁，凡用工二万人，牛马七百乘，道路相望。会是冬赏菊东明园，见屏间画宣和艮岳图，问内侍余琬曰：「此底甚处？」琬曰：「赵家宣和帝运东南花石筑艮岳，致亡国败家。先帝命图之，以为戒。」宸妃怒曰：「宣和之亡不缘此事，乃是用童贯、梁师成耳。」盖讥琬也。 

　　漫将家世笑头巾，成国威权拟虢秦。出入宫闱若房闼，满朝自在让夫人。 
　　[归潜志]宣宗后妃皆出微贱，南渡人有云：「头巾王，过道史，白酒庞。」指三外戚家也。王氏有成国夫人者，宣宗皇后之姊，末帝之姨，奢侈尤甚，权势熏天。当涂者往往纳赂取媚，积货如山，且出入宫掖无时度，号自在夫人。 

　　倥偬连日罢经筵，衣袄纷纷赐软缠。叹息幽兰轩内火，祇余奉御哭残烟。 
　　[大金国志．义帝纪]尊师重道，经筵有官。劝农薄赋，黜陟有条。[又]国主悉出御用器皿赏军士，复括民衣袄以赐将士，谓之软缠。[又]斜烈将从死，遗言奉御绛山使焚之。义宗自缢之所曰幽兰轩，火方炽，子城陷，近侍左右皆走，独绛山留，为大军所执。问之为谁，绛山曰：「吾奉御也。」大军曰：「众皆走，而若独后，何也？」绛山曰：「吾君已崩，吾欲收其骨瘗之。」 

　　羊车轧轧出东华，金谷佳人怨落花。身似微云难作雨，天风吹送到谁家。 
　　[归潜志]元裕之权国史院编修官时，末帝召故驸马都尉仆散阿海女子入宫，俄以人言其罪，又令放出。元因作金谷怨乐府诗，有云：「小小油璧车，轧轧出东华。绣带盘绫结，云裙蹋鴈沙。娇云一片不成雨，被风吹去落谁家。」云云，词多不备载。 

　　伪楚附张邦昌，魏州冠氏人。靖康元年除观文殿大学士。金师破京师，勒令别立异姓。二年三月初七日，邦昌受金册，僭位，称楚。四月初十日避位，凡三十三日。后赐死潭州。 
　　红伞翩翻绕殿斜，羣工争拜假官家。夫人错认陈桥驿，赭色虚劳半臂加。 
　　[宋史．张邦昌传]金人持御衣红伞，设于幕次，邦昌出次望金国拜舞，跪受玺册。[又]与执政侍从以上对坐议事，遇金人至，则遽易服。卫士等曰：「伶人作杂剧，每装假官人，今太宰作假官家。」[又]邦昌僭居禁中，华国靖恭夫人李氏数以果实奉邦昌。一夕邦昌被酒，李氏拥之曰：「大家，事已至此，尚何言。」因以赭色半臂加邦昌身，掖入福宁殿。夜饰养女陈氏以进。 

　　伪齐附刘豫，景州阜城人。历知济南府，叛降金。建炎四年，受金册，僭号称齐。居大名。绍兴七年，金人执而废之，徙于临潢，封曹王。凡八年灭，改元一。 【 阜昌。】 
　　子弟云从护御?，祀鳣曾记旧庥祥。内人谁识宫闱制，玺册新封针线娘。 
　　[大金国志．齐刘豫录]豫起四郡强壮，号云从子弟。[又]天会间，济南有渔得鳣者，豫妄谓神物之应，乃祀之。」[又]皇后钱氏，宣和间出宫，后为贼所掠，卖身于豫为针线婢。故宫庭事，豫皆取法于钱。 

　　朝班三卫锡新名，黼座高瞻宋北京。镜里飞龙鳞角备，却从恩府号门生。 
　　[刘豫事迹]以境内三代有官或本身有官人为三卫官，目曰翊卫、勋卫、亲卫。[又]金主遣高庆裔及知制诰韩昉以玺绂立豫，豫得僭位，酬庆裔贿赂不可胜计。子麟、侄猊皆以恩府门生自称。[又]宋以大名为北京。[秋涧集]陈教授言：豫未贵时，一日，顾见一白龙现妇翁家大镜中，但无鳞与角耳。及生二子，以鳞、角名之。或谓二子长，豫当大贵，后果然。 

　　深宫一朵玉芙蓉，下嫁?欣赋彼秾。偏是云中仙子贵，不将都尉受新封。 
　　[金姬传别记]李嘉谟世为章邱农家，刘豫初僭位，外示节俭而内为淫佚。嘉谟父惧祸，见其子年小精敏，玉肌莹白，遂命以四郡强壮应募，为云从亲卫子弟，一时军中呼为云中仙子。豫妾钱氏有女玉英，豫所钟爱，因纳为壻，常与麟并马出入，宠幸无比。豫欲加爵都尉，嘉谟坚辞不拜。钱氏强之，嘉谟引妻屏语曰：「吾非不知都尉之荣，然视汝父母兄弟皆无远图，且虐割小民，斩戮忠义，其败亡可待也。吾与汝身尚不知所托，却更思滥高位，自速夷灭乎！」由是竟不拜官。 

　　掖庭春暖聚?花，固宠争牵系臂纱。内御漫愁恩赉少，外边新职拜淘沙。 
　　[刘豫事迹]豫宫嫔一百七人，其子麟侍婢百二十八人。父子皆外示节俭，而内存淫佚。以献女献妻得官、进姨妹得差遣，如高立之、宋缉，纷纷皆是。中间尤甚者，如廉公谨以女奉麟，以子妻伴之，麟并以二人进豫，遂以公谨监礼料库、皇子府差使。惇武郎侯湜出为长葛令，有入已赃万余缗，事发，知不免，以侄女进豫，豫以为使功不如使过，升湜为金牌天使、陕西五路传宣抚问。[又]西京奉先指挥兵士李英卖玉注椀于三路都统，豫疑非民间物，勘鞫之，知得之山陵中。遂以刘从善为河南淘沙官，发掘古今山陵求金将，发掘不尽棺中水银等物；以谷俊为汴京淘沙官，发民间埋窖及无主坟墓中物。 

　　△元宫词 

　　元太祖姓奇渥温氏，名铁木真。鞑靼部人。都和林，称上都，号蒙古。在位二十四年殂，葬起辇谷。子太宗窝阔台，立十二年殂，葬起辇谷。定宗贵由，太宗子。太宗殂，皇后乃马真氏不奉立孙遗诏，自临朝称制，至十七年乃立帝。三年殂。葬起辇谷。宪宗蒙哥，太祖孙。定宗殂，皇后海迷失临朝称制。越四年，大将兀良合台等奉帝即位。九年，围宋合州，殂于军。葬起辇谷。世祖忽必烈，宪宗母弟。自鄂州引军北还，即帝位，始建国号曰元。定都燕京。在位三十五年崩，葬起辇谷。改元二。 【 中统、至元。】 成宗铁木耳，世祖孙，太子真金子。在位十三年崩，葬起辇谷。改元二。 【 元贞、大德。】 武宗海山，世祖曾孙。初封怀宁王，成宗无子，大臣迎帝于北边。四年崩，葬起辇谷。改元一。 【 至大。】 仁宗爱育黎拔力八达，武宗母弟。初大臣迎武宗未至，先奉帝监国。武宗既立，以帝为太子。至大四年，武宗崩，帝即位。在位九年崩，葬起辇谷。改元二。 【 皇庆、延佑。】 子英宗硕德八剌，立三年，为铁失所弒，葬起辇谷。改元一。 【 至治。】 泰定帝也先铁木儿，世祖曾孙。初嗣封晋王，英宗遇弒，诸王迎帝入都，即位。五年崩，葬起辇谷。文宗不为立庙谥，世止称泰定帝。改元二。 【 泰定、致和。】 明宗和世瑓，武宗子。初封周王。致和二年正月即位于和宁，未改元。八月帝自漠北还燕京，中道暴殂，葬起辇谷。文宗图帖睦儿，明宗母弟。初封怀王。泰定帝崩，大臣燕帖木耳方迎立明宗，以道远未至，先奉帝即位，下诏称摄位。明帝即位，遣使立帝为太子。明宗崩，帝复立，在位共五年。崩葬起辇谷。改元二。 【 天历、至顺】 。宁宗懿麟质班，明宗子。奉文宗遗命即位，越两月崩，未改元。葬起辇谷。顺宗妥欢帖睦儿，宋少帝子。少帝为僧西域，纳胡妇有身。周王镇漠北，爱而夺之，遂生帝。文宗立，以非明宗子，诏告天下，徙之高丽海岛，再移广西。宁宗崩，文宗皇后弘吉剌氏迎立之。在位三十六年。明兵克通州，帝遁于漠北。改元三。 【 元统、至元、至正。】 十四主，凡一百六十三年。 

　　九重深处五云排，丽正门当千步街。独树将军桥下立，诰封新赐小金牌。 
　　[宸垣识畧]世皇建都之时，问定大内方向。刘秉忠以丽正门外桥南一树为向以对，上制可，遂封为独树将军，赐以金牌。[又]千步廊东西接长安左右二门。 

　　玉陛吹笙万籁，大明殿里瑞烟凝。日高鹓鹭分班退，刻漏频移七宝灯。 
　　[辍耕录]兴隆笙在大明殿下，凡燕会之时，此笙一鸣，众乐皆作。[元文类]郭守敬于世祖朝进七宝灯漏，每朝会张设之，应时自鸣。 

　　绣幙垂垂白盖张，琐窗四面匝回廊。皇城围宿须严密，镇殿还颁大汉粮。 
　　[辍耕录]正殿四面朱悬琐窗，文石甃地，藉以毳裀。中设扆屏榻，张白盖，帘帷皆锦绣为之。诸王、百寮、宿卫官侍宴坐床重列左右。[元史．文宗纪注]旧制：大朝会时，皇城外皆无墙垣，故用军环绕，名曰围宿。后相承用之。[辍耕录]国朝镇殿将军，募选身躯长大异常者充，凡有所请给，名曰：大汉衣粮。年过五十，方许出官。 

　　九钧仙乐隶云和，舞女花冠锦绣拖。宫里不教忘旧俗，白翎雀语入声歌。 
　　[元诗选注]云和署隶仪凤司，乐掌天下乐工。[又]仪凤司天下乐工隶焉，每宴，教坊美女必花冠锦绣，以备供奉。[辍耕录]白翎雀生于乌桓朔漠之地，雌雄和鸣，自得其乐。世皇命伶人制曲，以名之。 

　　左阶执板右持觞，宴上羣工喝盏忙。鼓吹黄昏归去晚，只孙衣带御炉香。 
　　[辍耕录]天子凡宴飨，一人执酒觞，立于右阶。一人执拍板，立于左阶。众乐皆作，上饮毕，众乐皆止，别奏曲以饮陪位之官，谓之喝盏。[又]只孙宴服，贵臣见飨于天子，则服之。 

　　庭燎辉辉夜未阑，香烟轻绕卷云冠。红光满殿明如曙，宝石嵌空是忽兰。 
　　[元史．舆服志]天子冠珠子卷云冠。[博物要览]锡兰国所产红宝石，夜有光，可代灯烛。元时遣官采买，得大者一块，嵌于冠上。每大朝会，黑夜满殿红光如曙，名照殿红。[十驾斋养新录]元人以本国语命名。或取颜色。如察罕者，白也。哈喇者，黑也。昔剌者，黄也。忽兰者，红也。孛罗者，青也。阔阔者，亦青也。 

　　万岁山临太液池，一湾流水注蟠螭。丹墀莎草年年绿，要体先皇誓俭思。 
　　[辍耕录]万岁山在太液池之阳，引金水河至其后，汲水至山顶，出石龙口，注方池。[丹邱生藳]世祖建大内，移沙漠莎草于丹墀，示子孙无忘草地也。[按]草木子谓之誓俭草。 

　　深宫纂组夜迟眠，贴地羊皮步欲穿。漫道江南绫绮好，织紬方练旧弓弦。 
　　[元史．后妃传]世祖大皇后名察必，宏吉剌氏。率宫人亲执女红，拘诸旧弓弦练之，缉为紬制衣，其韧密可比绫绮。宣徽院羊臑皮向置不用，后取之合缝为地毯，曰：「天下无弃物。」其勤俭类如此。 

　　守内番僧吽语喧，连宵祏室?桑门。组铃扇鼓诸天乐，金椅安排十六尊。 
　　[元史．祭祀志]至元六年，命国师僧荐佛事于太庙七昼夜，始造木质金表牌位十有六，设大榻金椅奉安祏室前，为太庙荐佛事之始。[元张光弼辇下曲]守内番僧日念吽，御厨酒肉按时供。组铃扇鼓诸天乐，知在龙宫第几重。 

　　臣妾签名谢道清，赵家降表入燕京。无端龙爪爬金柱，感触君王梦里惊。 
　　[水云集]醉歌云，侍臣已写归降表，臣妾签名谢道清。[袁忠彻符台外集]宋幼主北迁，元降封为瀛国公。一夕，世祖梦金龙舒爪缠殿柱，明日瀛国来朝，立所梦柱下。世祖感其事，欲除之。瀛国知，惧，遂乞从释，号合尊大师，往西天受佛法。获免。[宋遗民录]余应读虞集所草庚申君非周王己子之诏有作云：「皇宋第十六飞龙，元朝降封瀛国公。元君诏公尚公主，时蒙赐宴明光宫。酒酣舒指爬金柱，化为龙爪惊天容。元君含笑语羣臣，凤雏宁与凡禽同。侍臣献谋将见除，公主夜泣沾酥胸。瀛公晨驰见帝师，大雄门下参禅宗。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行营养为嗣，皇考崩时年甫童。 

　　三旬钟鼓祝延祥，圣诞传宣启道场。香案迎门新结彩，羣工同上万年觞。 
　　[元史．世祖纪注]典章云：每遇圣诞，先期一月，文武官亲诣寺观建祝延圣寿万安道场。本日质明，朝臣诣阙称贺，外官则率僚属、儒生、耆老、僧道人等，结彩香案，呈舞百献，夹道祇迎，就寺观叙班舞蹈三呼毕，公宴而退。 

　　史院春深昼漏迟，鳌峰长日对吟诗。光天门外分班立，知是编成实录时。 
　　[石田集]视艹堂深白昼迟，瀛洲仙子到来时。阁铃不响文书静，相对鳌峰日赋诗。[道园学古录]鳌峰者，国史院庭中石名也。[元史．礼乐志]国史院进先朝实录。是日大昕，诸司官具公服立于光天门外，侍仪使引实录案以入，监修国史以下奉随，至光天殿前分班立。 

　　剑锷椒兰班序分，五华宝殿霭香云。国书译写羊皮旨，字杂龙蛇古篆文。 
　　[解酲语]国初序朝班，凡执政大臣谓擎天班，玉堂清署谓焕璧班，言官法司谓剑锷班，外戚谓椒兰班，亲王谓琼枝班，功臣将帅谓豹首班，其余朝臣谓随班。[元氏掖庭记]五花殿亦名五华殿。东设吐霓缾曰玉华，西设七星云板曰金华，南设火齐屏风曰珠华，北设百蕊龙曰木华，并中央木莲花紫香琪座，千钓案，九朵云盖，为五华。[丹铅总录]元朝主中国日，用羊皮写诏，谓之羊皮圣旨。其字用蒙古书，中国人亦习之。张孟浩诗云：「鸿蒙再剖一天地，书契复见科斗文。」张光弼辇下曲云：「和宁沙中扑遫笔，史臣以代铅椠事。百司译写高昌书，龙蛇复见古文字。」 

　　次第宫车出禁城，六龙今日幸滦京。大臣跪奏行程记，象背先驮幄殿行。 
　　[庐陵集]辇下曲云：当年大驾幸滦京，象背前驮幄殿行。国老手炉先引导，白头联骑出都城。[滦京杂咏]纳宝盘营象辇来，画帘毡帐弓重开。大臣奏罢行程记，万岁声传龙虎台。 

　　层层毡帐向阳开，内宴同倾马湩杯。有旨起銮霜乍落，鴐鹅天上已先回。 
　　[滦京杂咏注]马湩，马奶于也。每年八月开马奶子宴，始奏起程。[又]每年驾起，其夕即霜。[杨铁崖宫词]天上鴐鹅先有信。注云：每岁此禽先驾往返。 

　　翠屏珠阁俯澄泓，日影摇光鹿顶明。齐到流杯亭上坐，白鸥朱鹭共传觥。 
　　[故宫遗录]流杯亭有石床如玉，刻石为水兽潜跃其旁，涂以黄金。又皆亲制水鸟浮杯，机动流转而行，劝罚必尽欢洽。绕河沿流金门翠屏回阑小阁，多为鹿顶凤翅重檐，往往于此临幸。 

　　列圣真容锦织成，春秋祀典最分明。如何太祝升神座，历唤先朝帝后名。 
　　[元史．阿纳噶木传]阿纳噶木，尼博啰国人也。善画塑及铸金为像，凡两京寺观之像多出其手。原庙列圣御容，织锦为之，图画弗及也。又[成宗纪]大德二年正月，特祭太庙，用马一，牛一，羊、鹿、野豕、天鹅各七，余如旧。注云：是为特祭之始。将奠，牲盘酹马湩，蒙古太祝升诣第一座，呼帝后神讳致祈语，以次列室如之。 

　　野草闲花插髻螺，铁番竿下舞婆娑。蹋青人困腰肢软，自按辕条上骆驼。 
　　[滦京杂咏]铁番竿下草如茵，淡淡东风六月春。高柳岂堪供过客，好花留待蹋青人。注云：即斡耳朵。蹋青人指宫人也。[又]翎赤王侯部落多，香风簇簇锦盘陀。燕姬翠袖颜如玉，自按辕条驾骆驼。注云：辕条，车前横木。按之则轻重前后适均。[明周定王元宫词]春游到处景堪夸，厌戴名花插野花。笑语懒行随凤辇，内官催上骆驼车。 

　　比甲弯弓唤打围，晾鹰台畔马如飞。上都青草今黄尽，纔自和林避暑归。 
　　[元史．后妃传]世祖后制一衣，前有裳无衽，后长倍于前，亦无领袖。缀以两襻，名曰比甲，以便弓马。[帝京景物畧]南海子中有晾鹰台，元之旧也。[元史]太祖七年城和林，作万安宫。[草木子]元世祖每年四月迤北草青，则驾幸上都避暑。 

　　琼岛玲珑万石攒，天风吹动法轮竿。诸王聚会初开宴，宣放狮儿出兽栏。 
　　[辍耕录]万岁山在大内西北，金人名琼花岛。中统三年修缮之。至元八年赐今名。其山皆疉玲珑石为之，左右皆有登山之径，萦纡万石中，洞府出入，宛转相迷。[元史．世祖纪]二十一年二月，立法轮竿于大内万岁山，高百尺。[辍耕录]国朝每宴诸王大臣，谓之大聚会。是日，尽出诸兽于万岁山。若虎豹熊象之属，一一列置讫，然后狮子至，身才短小，绝类人家所畜金毛猱狗。诸兽见之，畏惧俯伏，不敢仰视，气之相压也如此。 

　　玉虹金露峙西东，广殿高寒四面风。夜按梁州秋似水，笛声嘹喨月明中。 
　　[辍耕录]广寒殿在万岁山顶，重阿藻井，文石甃地，四面琐窗，板密其里。编缀金红云，而蟠龙矫蹇于丹楹之上。[又]金露亭在广寒殿东，玉虹亭在广寒殿西。[周定王元宫词]月宫小殿赏中秋，玉宇银蟾素色浮。官里犹思旧风俗，鹧鸪长笛序梁州。 

　　凉阁温堂梦乍苏，曈曈晓日上金铺。风掀银蒜帘微卷，静倚雕床整顾姑。 
　　[元氏掖庭记]大内有迎凉之所曰：清林阁。又有温室曰：春熙堂。[天禄识余]银蒜盖，铸银为蒜形，以押帘也。元经世大典：亲王纳妃，公主下降，皆有银蒜帘押几百双。[蒙鞑备录]凡诸酋之妻则有顾姑冠，用铁丝结成如竹夫人，长三尺许，饰以红青锦绣，或珠玉。[草木子]云：元朝后妃及大臣之妻，皆带姑姑，高圆二尺许，用红罗盖。金步摇冠之遗制。[辍耕录]翰林学士承旨阿目茄八剌带罟罟娘子十五人。[聂碧窗胡妇诗]有「争卷珠帘看固姑」句。[按]顾姑、姑姑、罟罟、固姑，盖其音无定字，实一物也。 

　　鸣鞭分引殿东西，凤盖龙旗映日低。忽报两宫升御榻，鸡人高唱众班齐。 
　　[元史．礼乐志]元正受朝仪：大昕，侍仪使引导从护尉，各服其服，入至寝殿前，报外办，皇帝出阁升辇，鸣鞭三。侍仪使并通事舍人，分左右，引擎执护尉、劈正斧中行，导至大明殿外。劈正斧直正门北向立，导从倒卷序立，惟扇置于锜。侍仪使导驾时，引进使同内侍官，引宫人擎执导从，入皇后宫庭，报外办。皇后出阁升辇，引进使引导从导至殿东门外，引进使分退押直至垩涂之次，引导从倒卷出。俟两宫升御榻，鸣鞭三，劈正斧退立于露阶东。司晨报时鸡唱毕，尚引引殿前班，皆公服，分左右入日精、月华门，就起居位。朝毕，宴飨殿上。[日下旧闻]按前代未有帝后并临朝者，惟元则然。周宪王宫词：「大安楼阁耸云霄，列坐三宫御早朝。」大安阁在上都，然则帝巡上都，后亦从，朝必并御也。[柳待制集．元日朝回书事诗]雪华遥映龙旗动，日色纔临凤盖闲。 

　　连日君王御讲筵，明仁殿启晓风前。儒臣奏进黄绫本，正译虞书第二篇。 
　　[玩斋集．明仁殿进讲诗]黄绫写本奏经筵，正是虞书第二篇。[元史]亦怜真班经筵进讲，每读译文，必被嘉纳。 

　　盘龙穴底喷珠泉，绮户?珑九室连。浴罢温汤人意懒，柳阴分坐晚?天。 
　　[故宫遗录]万岁山左数十步，万柳中有浴室，为室凡九，皆极明透，交为窟穴，至迷所出路。中穴有盘龙，左底卬首而吐吞一丸于上，注以温泉，九室交涌，香雾从龙口中出，奇巧莫辨。 

　　春衣已向腊前催，内苑人人赐袄材。制得宫袍连夜就，明朝好着拜年来。 
　　[丹丘生藳注]腊前分赐近臣袄材，谓之拜年段子。 

　　诈马筵开集百官，风摇雉尾下金鞍。阴晴六月浑难定，上起番僧止雨坛。 
　　[元诗选注]每年六月三日诈马筵席，所以喻其盛事，千官以雉尾饰马入宴。[又]西番种类不一，每即殊礼。燕享大会，则设止雨坛于殿隅。 

　　大安楼阁霭晴烟，忽报銮舆入御天。导至玉阶歌舞住，太平天下字当前。 
　　[滦京杂咏]大安阁下晚风收。自注云：大安阁，上京大内也。[又云]又是宫车入御天，鹿姝歌舞太平年。侍臣称贺天颜喜，寿酒诸王次第传。自注云：千官至御天门俱下马徒行，独至尊骑马直入。前有教坊舞女引导，且歌且舞，舞出天下太平字样。至玉阶乃止。内门曰御天之门。 

　　红门晓启旭晖明，放走?争脚力轻。急跪御前称万岁，赏银谁得占头名。 
　　[故宫遗录]南丽正门内千步廊可七百步，建灵星门。门建萧墙，周回可二十里，俗呼红门。[山居新话]皇朝贵由赤，每岁试其脚力，名之曰放走。监临者封记其发，以一绳拦定，俟齐，去绳走之。大都自河西务起，至大内。上都自泥河儿起，至内中。越三时，行一百八十里，直至御前，称万岁礼拜而止。头名者赏银一定，第二名赏段子四表里，第三名者赏二表里，余者各一表里。 

　　佛戒深严应帝符，账房金碧焕宏模。词臣草就西番诏，粉字光明网细珠。 
　　[湛然居士集]每新君立，另设一账房，极金碧之盛。[辍耕录]累朝践祚之始，必布告天下。惟诏西番者，以粉书诏文于青缯，而绣以白绒，网以真珠。至御宝处，则用珊瑚。遣使赍至彼国。[又累朝皇帝先受戒九次，方正大宝。 

　　紫驼黄鼠大厨房，凤髓茶清乳酒香。膳毕羣工齐入奏，印花小碗赐汤羊。 
　　[萨天锡宫词]紫驼银瓮赐诸王。[霏雪录]北方黄鼠味极肥美，元朝恒为玉食之献，置官守其处。[滦京杂咏]南土至奇夸凤髓，北陲异品是黄羊。[注]凤髓，茶名。[又]皮囊乳酒锣锅肉。[又]注云：御前厨常膳有曰：小厨房、大厨房。小厨房则内人八珍之奉是也，大厨房则宣徽所掌汤羊是也。由内及外，外膳既毕，羣臣始入奏事。每汤羊一膳，具数十六，餐余必赐左右大臣，日以为常。[格古要论]御土窑者，体薄而润，元朝烧小足印花者。内有枢府字者佳。 

　　圆殿纷纷聚茜冠，君王亲自拜僧官。佛门不用慈悲法，日索羊心供戒坛。 
　　[解酲语]国初起圆殿于西宫中，以居西僧，僧官皆着茜帽。[辍耕录]今上入戒坛，见佛前有羊心，曰：「曾闻用人心肝者，有诸？」剌马答曰：「凡人萌歹心害人，事觉，则以其心肝作供耳。」上曰：「此羊曾害人乎？」帝师无答。 

　　弱腕纤腰曲弋工，兰苕殿启暮春中。碧鸾衫子秋云帕，萼席横斜滚落红。 
　　[解酲语]成宗春暮命宫人埽落花，铺兰苕殿，施金帐。诸嫔衣碧鸾朱绡半袖衫，头缠吉贝锦，臂系秋云紫条帕，成羣相逐，滚蕊翻花。帝曰：「上灿黄金，下设萼席，使美人为曲弋流跄之戏。」 

　　衰病侵寻损玉颜，天家内俸尚分颁。琵琶一曲曾邀宠，不似明妃出玉关。 
　　[秋宜集]李宫人琵琶引序云：鄠县亢主簿言，有李宫人者，善琵琶。至元十九年，以良家子入宫得幸，比之王昭君。至大中，入侍兴圣宫。比以足疾，乃得赐归侍母，给内俸如故。 

　　满苑梨花月一轮，紫斑石上见熊嫔。花亭且莫称联缟，翻恐名花逊美人。 
　　[元氏掖庭记]熊嫔性耐寒，尝月夜游梨花亭，露袒坐紫斑石。元帝见其身与梨花一色，因名其亭曰：联缟亭。 

　　宝婺星明耀紫垣，六宫献寿各邀恩。腕阑自是南朝物，犹带臙脂井上痕。 
　　[元氏掖庭记]元妃静懿皇后诞日受贺，六宫嫔妃以次献庆礼。时南朝宫人有选入后庭者，亦以所珍进献。一人献柳金简翠腕阑，是景阳宫臙脂井物，疑为张丽华所坠。 

　　数百昭仪尽控鸾，巾袍轮日侍雕栏。花开禁苑频催宴，纔罢浇红又泼寒。 
　　[元氏掖庭记]后妃侍从各有定制，后二百八十人，冠步光泥金帽，衣翻鸿兽锦袍。妃二百人，冠悬梁七曜巾，衣云肩绛缯袍。嫔八十人，冠文縠巾，衣青丝缕金袍。并谓之控鸾昭仪。[又]宫中饮宴不常，名色亦异。碧桃盛开，举杯相赏，名曰爱娇之宴。红梅初发，携尊对酌，名曰浇红之宴。海棠谓之暖妆，瑞香谓之泼寒，牡丹谓之惜香。至于落花之饮，名为恋春，催花之设，名为夺秀。 

　　竹风亭绕碧琅玕，暖雨初晴细笋攒。换舌羹调新玉板，盛来还点杏花酸。 
　　[元氏掖庭记]清林阁四面植乔松、修竹，旁立二亭，东名松声，西名竹风。[又]宫中以玉板笋及白兔胎作羹，极佳，名换舌羹。[又]醋有杏花酸、脆枣酸。 

　　一曲新凉月上时，鹤团凤队两军嬉。夜深战罢龙归洞，谁道瑶池胜液池。 
　　[元氏掖庭记]仲秋之夜，武宗与诸嫔妃泛舟于禁苑太液池。舟上各设女军，左曰凤队，右曰鹤团。又彩帛结成采菱采莲之舟，轻快便捷，往来如飞。当其月丽中天，彩云四合，帝乃开宴张乐，令宫女披罗曳縠，前为八展舞，歌贺新凉一曲。帝喜谓妃嫔曰：「昔王母宴穆天子于瑶池，人以为古今莫有此乐也。朕今与卿等际此月圆，共此佳会，液池之乐，不减瑶池也。惜无上元夫人在坐，不得闻步玄之声耳。」由是下令两军水击为戏，风旋云转，戟剌戈横。战既毕，军中乐作，唱龙归洞之歌而还。 

　　萦缕连针夜未休，星河瞻拜动离愁。明朝斗巧齐开宴，九引台前起彩楼。 
　　[元氏掖庭记]九引台，七夕乞巧之所。至夕，宫官登台，以五彩丝穿九尾针，先完者为得巧，迟完者谓之输巧。各出资以赠得巧者焉。至大中，洪妃宠于后宫。七夕，诸嫔妃不得登台，台上结彩为楼，妃独与宫官数人升焉。翦彩散台下，令宫嫔拾之，以色艳淡为胜负。次日设宴大会，谓之斗巧宴，负巧者罚一席。 

　　侍臣齐罩迭金罗，玉醴晶盐供奉多。赏到传呼昔宝赤，今朝开宴是头鹅。 
　　[天禄识余]元仁宗宴长春殿，内臣进馔有咳病，帝恶其不洁，命为迭金罗半面围之，许露两眼下垂至胸，后以为例。[元氏掖庭记]酒有琼华汁、玉团春，盐有水晶盐、五色盐。[辍耕录]昔宝赤，鹰房之执役者。每岁以所养海青获头鹅者，赏黄金一锭。头鹅，天鹅也。以首得之，且以进御膳，故曰头。 

　　杨柳芙蓉簇御舟，人来荷叶殿西头。内家日午添妆罢，臙粉亭前更小留。 
　　[日下旧闻]张可久一半儿词云：花边娇月静妆楼，叶底沧波冷翠沟。池上好风闲，御舟可怜秋。一半儿芙蓉，一半儿柳。[辍耕录]圜亭又曰臙粉亭，在荷叶殿稍西，盖后妃添妆之所也。 

　　龙拨声高落栋尘，紫檀香暖醉生春。殿前一曲逢君怒，不道批鳞出弄臣。 
　　[席帽山人梧溪集]史骡儿，燕人，善琵琶。至治间，蒙上爱幸。上使酒纵威福，无敢谏者。一日，御紫檀殿饮，命骡弦而歌之。骡以殿前欢曲应制，有酒神仙之句，怒叱左右杀之。后问骡不在，悔曰：「骡以酒讽我也。」前和州同知李澄言于逢，逢为赋一辞云：「虎帖耳，豹伏首，青天白日雷电走，尚食黄羊光禄酒。史骡曲曲春风手，萧王马蹴滹沱冰。亚父玉碎鸿门斗，凤皇铩翮蚌珠剖。赵女舍瑟，秦娥罢缶，饮中八仙方下来，御沟溅赤花飞柳。君不见，龙生逆鳞海岳寒，呜呼史骡乃敢干。和州孤臣说旧语，梨园弟子更新谱。」[元氏掖庭记]紫檀殿以紫檀香木为之。[玉笥集]白翎雀诗：■〈契，石代大〉然一声震龙拨。 

　　犀山春尽牡丹娇，路入仪天隔水遥。报道銮舆将北幸，移舟先断往来桥。 
　　[辍耕录]仪天殿在池中圆坻上，西为木吊桥，长四百七十尺。中阙之，立柱架梁于二舟，以当其空。至车驾行幸上都，留守官则移舟断桥，以禁往来。犀山台在仪天殿前水中，上植木芍药。 

　　东风暖入万年枝，棕殿深沈日影迟。宫女传杯喧细乐，延香亭下暮春时。 
　　[故宫遗录]延春堂丹墀皆植春松，即万年枝也。[元氏掖庭记]延香亭，春时宫人各折花传杯于此。[元史．泰定帝纪]泰定元年十二月，新作棕殿成。二年闰月，作棕毛殿。[蒲庵集燕京杂咏]阿剌声高檀板急，棕毛别殿宴春回。[周定王元宫词]椶殿巍巍西内中，御筵箫鼓奏熏风。[又]内园张盖三宫宴，细乐喧阗赏牡丹。 

　　鸳鸯翡翠戏兰苕，小景林塘笔细描。御服盘龙翻旧样，彩丝绣出满池娇。 
　　[丹丘生藳宫词注]天历间，御衣多为池塘小景，名曰：满池娇。[又]御服多以大珠盘龙形，嵌以奇珍，曰：鸦忽，曰：喇者，出自西域，有直数十万定者。 

　　门前插艾酒斟蒲，重午三宫拜宠殊。丝扇绒?犹末品，御诗独制赐皇姑。 
　　[丹丘生藳宫词]玉椀调冰涌雪花，金丝缠扇绣红纱。彩笺御制题端午，敕送皇姑公主家。[注]皇姑者，鲁国大长公主，皇后之母也。天历二年端午，上赐甚厚，并御诗送之。[滦京杂咏]酬节凉糕犹末品，内家先散小绒绦。[注]重午节也。 

　　瑶宫春暖碧云遮，球阁花亭跸路赊。一颗珠光秋月满，夜游同望五云车。 
　　[元氏掖庭记]宫中制五云车，车有五箱。以火树为槛式，乌棱为轮辕，顶悬明珠。中箱为帝座，外四箱为嫔妃座。每晦夜游幸苑中，御此以行，不用灯烛。陈刚中云车夜游诗云：「金根云盖辂移玉，露花不坠瑶艹绿。明珠照乘秋月悬，天风吹下箫韶曲。万年枝上清光满，八鸾导引双龙管。夜深如昼翠华来，三十六宫碧云暖。」[故宫遗录]苑西有翠殿，花亭，球阁。 

　　琼岛花深隐绣局，采芳馆内玉为棂。暑天博得斑虬壳，睡起?生六角屏。 
　　[元掖庭氏记]顺帝为英英起采芳馆于琼华岛内，设唐人满花之席，重楼金线之衾，浮香细鳞之帐，六角雕羽之屏。[又]尾洒夷得一物如龙皮，鳞鳞攒簇，玉色可爱。暑月对之，凉气自生。遣人进贡，时无识者。胡僧曰：「此斑花玉虬壳也。」 

　　?宠曾教犯火星，闲翻彤史问仪型。花笺细擘春膏滑，不写禅经写孝经。 
　　[庚申外史]太师女伯牙吾氏为后，见帝宠祁氏，心不平之，日夜捶楚。一夕，又跪祁氏于前，加烙其体。翼日，司天奏：昨夕火星犯后妃。帝虽不言，心甚责之。[按]祁氏即奇氏。[元史]顺帝后奇氏，高丽人，主供茗饮。及后遇害，立为第二后，居兴圣宫。后故能矫饰，每暇则取女孝经、史书，访问历代皇后之贤行者为法。[辍耕录]皇太子在端本堂，忽一日，帝师来启母后曰：「向者太子学佛法，顿觉开悟。今乃使习孔子之教，恐坏太子真性。」后曰：「我虽居深宫，不明道德，尝闻自古及今，治天下者须用孔子之道，舍此他求，即为异端。佛法虽好，乃余事耳，不可以治天下，安可使太子不读书。」帝师赧然而退。[潜确类书]元有春膏、冰玉二笺，多写大藏经传于世。 

　　富贵浮云过眼忙，百年歌舞乐偏长。烟霞自掌琼花洞，七贵联翩共遣光。 
　　[元氏掖庭记]顺帝自称玉宸馆佩琼花第一洞烟霞小仙，于万岁山筑垣号紫霓城，建玉宸馆，迭石为琼花洞居焉。[又]与诸嫔嬉游后宫，常曰：「百岁光阴等于驰电，日夜为乐犹不满十万，况其间疾病相侵，年寿难必，如白云有期，富贵皆非我有矣。何为自苦，以虚度一生乎！」由是长歌大舞，自暮达旦，号曰遣光。[又]宫嫔进御无纪，佩夫人印者不下百数，淑妃则龙瑞娇、程一宁、戈小娥，丽嫔则张阿元、支祁氏，才人则英英、凝香儿尤其宠爱，宫中称为七贵云。 

　　宫袍大小品阶分，针线亲操课绩勤。手内共擎三套缬，肩头先比四垂云。 
　　[辍耕录]针线殿在寝殿后，周庑一百七十二间。侍女直庐五所，在针线殿后。又有侍女室七十二间，在直庐后。[丹铅总录]元时染工有夹缬之名，别有檀缬、蜀缬、浆水缬、三套缬、绿丝班缬诸名。[元史．顺帝本纪]有云肩、合袖天衣。又[舆服志]云：云肩，制如四垂云，青缘，黄罗五色，嵌金为之。 

　　日上龙墀乐队开，彩幢宝盖拥楼台。千官鹄立天颜霁，殿下徐牵舞象来。 
　　[元氏掖庭记]九龙墀，龙形九曲，金髯玉鳞。[续文献通考]元乐舞用乐音王队。男子三人，戴青面具舞蹈。次为飞天夜叉队，舞蹈而进。又以妇女二十人，执牡丹花舞唱。又以妇女摇日月金腔稍子鼓，舞唱相和。次男子五人，作五方菩萨相，一人作乐音王相歌舞。其寿星队，用男子执金字牌，或执梅竹松椿石，或作飞鸦之象，俱各歌舞而进。又有执宝盖、日月棕毛扇，或鱼鼓简子、龙竹藜杖，齐唱舞而前。礼乐队用童子五人，执香花妇女二十人，分为四行，鞠躬拜兴舞蹈，或执孔雀幢舞唱。男子八人，披金甲，执金戟，一人冠平天冠执圭，齐唱舞而前。[闲中今古录]元顺帝时有一象，宴朝臣时拜舞为仪。 

　　凤麟宝锦出龙梭，左掖门前万段罗。绣市人来争认帖，谁家丽色得春多。 
　　[元氏掖庭记]淑妃龙瑞娇，贪而且妬，帝赏赐金帛比他妃有加，麒麟、鸾凤、白兔、灵芝、双角五爪龙、万寿福寿字赭黄等段，以巨万数。娇乃开市于左掖门内，发卖诸色锦段，如有买者，仍给一帖，令不相禁。宦官牛大辅掌之。时呼为绣市，又号丽色多春之市。 

　　缥缈轻袍翠欲流，昆仑巾上蝶蜂稠。月宫仙子饶天巧，进御亲裁绞布裘。 
　　[元氏掖庭记]丽嫔张阿元性号机敏，私制一昆仑巾，上起三层，中有枢转，又制蜂蝶杂处其中，作攒蕊之状。又置飞琼流翠之袍，趋步之际，飘缈若月宫仙子。又为帝制绣丝绞布之裘，雪迭三山之履，以进御。帝服其裘，穿其履，冠春阳一线巾。巾乃方士所进，云是东海长生公所服。 

　　水上迎祥动乐歌，九龙华盖映澄波。爽心宴里?争宠，?杀夭桃戈小娥。 
　　[元氏掖庭记]每遇上巳日，令诸嫔妃祓于内园迎祥亭，漾碧池上置紫云九龙华盖，四面施帏，帏皆蜀锦为之。跨池三桥，桥上结锦为亭，中匾集鸾，左匾凝霞，右匾承霄。三亭鴈行相望。又设一横桥，接三亭之上，以通往来。祓毕，宴饮于中，谓之爽心宴。池旁有潭，曰：香泉池，中置温玉狻猊、白晶鹿、红石马等物。嫔妃澡浴之余，则骑以为戏，或执兰蕙，或击球筑，谓之水上迎祥之乐。唯淑妃戈小娥体白而红，着水如桃花含露，帝曰：「此夭桃女也。」因呼为赛桃夫人，宠爱有加焉。 

　　龙炬辉煌簇凤楼，柏香堂里为勾留。天厨已设开颜宴，玉笛还封圆聚侯。 
　　[元氏掖庭记]程一宁未得幸时，尝于春夜登翠鸾楼，倚阑弄玉龙之笛，吹一词云：「兰径香销玉辇踪，梨花不忍负春风。绿窗深锁无人见，自碾朱砂养守宫。」帝忽于月下闻之，问宫人曰：「此何人吹也？」有知者对曰：「程才人所吹。」帝虽知之，未召也。及后夜，帝复游此，又闻歌一词云云。帝遂乘金根车至其所，宁见龙炬簇拥，遂趋出，叩头俯伏。帝亲以手扶之，曰：「卿非玉笛中自道其意，朕安得至此。」携手至柏香堂，命宝光天禄厨设开颜宴，笑谓宁曰：「今夕之夕，情圆意聚。然玉笛卿之三青也，可封为圆聚侯。」自是宠爱日隆，改楼为奉御楼，堂为天怡堂。 

　　荡浆西湖月色澄，玉泉深处冷于冰。翻冠飞履香儿舞，一派歌声唱采菱。 
　　[元氏掖庭记]凝香儿本部下官妓也，以才艺选入宫，遂充才人。善鼓瑟，晓音律，能为翻冠飞履之舞。京城北有玉泉山，帝于夏月尝避暑于北山之下曰西湖者，其中多荷蒲菱芡。帝作采菱小船，命宫娥乘之，以采菱为水戏。时香儿亦在焉，帝命制采菱曲，使篙人歌之。 

　　十六天魔舞袖垂，穆清阁里?腰肢。夜深秘密传心法，共学西僧演渫儿。 
　　[元史]顺帝荒于游宴，以宫女三圣奴、妙乐奴、文殊奴等一十六人按舞，名十六天魔舞。首垂发数瓣，戴象牙佛冠。身披缨络、大红销金长短裙、金杂袄、云肩、合袖天衣。[又]重建穆清阁，帝行西僧秘密运气术，号演渫儿法。又以宫女十六人作天魔舞，遇宫中赞佛，则按舞奏乐，宫中非受秘密戒者不得与。 

　　鲁般天子擅奇才，宵旰亲操斧削来。屋样描成颁匠氏，九重尺木起楼台。 
　　[庚申外史]帝尝为近侍建宅，自画屋样，又自制木构宫，高尺余，栋梁楹榱，宛转皆具。付匠者，按此式为之。京师遂称鲁般天子。 

　　东国名姬貌似花，中宫分赏大臣家。衣衫尽仿高丽样，方领过腰半臂斜。 
　　[庚申外史]祁后宫多蓄高丽美人，大臣有权者辄以此女送之。自至正以来，宫中给事使令，大半为高丽女，以故四方衣服靴帽器物，皆依高丽样子。[元张昱宫中词]宫衣新尚高丽样，方领过腰半臂裁。连夜内家争借看，为曾着过御前来。 

　　玉女金神报漏迟，百花宫里昼长时。宰臣莫守移宫例，地道巡游未许知。 
　　[元氏掖庭记]顺帝自制宫漏，设玉女捧时刻筹，时至辄浮水而上。左右立二金甲神人，一悬钟，一悬钲，夜则神人自能按更而击。[庚申外史]建清宁殿，外为百花宫，环绕殿侧。帝以旧例五日一移宫，不厌其所欲，又酷嗜天魔舞女，恐宰相以旧例为言，乃掘地道，盛饰其中。从地道数往就天魔舞女，以昼作夜，外人初不知也。 

　　伪周附张士诚，泰州白驹场人。至正十三年，陷泰州，据高邮，僭王号，称周。十六年，元兵急围之，溃围走，轻兵袭破平江，据之。分陷浙东西诸州。后降元，拜太尉。二十六年，自称吴王。二十七年，徐达讨平之。执送金陵，自缢死。改元一。 【 天佑。】 
　　白墡阶墀似雪明，玉鳞攒簇浪花生。观风楼上开灯宴，自定新诗望太平。 
　　[垄起杂事]四飞山产白墡，腻滑精细，士诚取之作阶面之饰，有水云白、雪浪花、玉鳞墀等名。[又]元夕张灯，士诚登观风楼，开赏灯宴，令从者赋诗，号望太平。 

　　香桐芳蕙绮罗丛，春锦园中望幸同。一曲采芳齐鼓枻，歌声飞入锦帆风。 
　　[垄起杂事]丞相士信守湖州，?二美姬以进。士诚起香桐、芳蕙二馆居之。又选三?良家女八十余人，充内使。时宫阙未备，就于府后起重楼邃阁数十间，以为闺闱之所，总名之春锦园。[又]城内淤川，士诚尝以彩漆金花舟施锦帆载美人泛此，列妓女于上，使唱寻香采芳之曲。 

　　筵篿心重女灵氛，手折桃花插鬓云。无那三蛆繇未协，虚教譔册命参军。 
　　[金姬传]姬名金儿，章邱人李素女也。父精于医、卜，悉以其术授之，遂自极元妙，言人祸福皆响应。父死，从母为金姓。张士诚陷泗州，李生一家悉被游兵所掠，金儿时年尚未及笄，分配伪太妃曹氏帐中，为侍儿。帐中以金儿言验，称为姑姑。[又]士诚追忆金儿占验之语，使人召之。初士诚见金儿于狼山，属军旅匆遽，危疑未安，又为金儿危言所恐，心窃敬畏，未敢他有所论。及金儿入舟，发容明丽，进止端庄，帏幄侍御，人人自失。不觉心动，绐之曰：「我已默有所祷，汝试卜之。」意欲金儿自为卜吉，卦成，得大畜之观。进曰：「卜辞不协，不敢以告。」士诚曰：「试举其词。」乃以繇进曰：「三蛆逐蝇，陷坠釜中。灌沸渰殪，与母长诀。」士诚曰：「吾闻神龟知吉凶而骨植空枯，卜可尽信哉！」自起取桃花，簪其鬓，笑曰：「以此为聘。」金儿曰：「吾卜处吉凶，别然否，多中于人。昔献公贪骊姬之色，卜而兆有口象，其祸竟流五世。主公方将受命而王，岂忍以妾为骊姬乎！」士诚不听，尽出所得曹氏珠翠锦绣赐之，立命参军王敬夫譔册金姬词，且曰：「俟他日加妃号，位次刘氏。」金儿苦辞不可，忽轻翠已罗体矣。知不能免，乃悉召其父母所亲，各叙讫，忽就舟中启其故箧，出香焚之，向天列拜，长跪私祝。须臾，闭目奄然无语，父母惊赴，抱起呼之，已绝息矣。 

　　伪宋附韩林儿，栾城人。父山童，世以白莲会惑众，将起兵，被执。至正十五年，其党刘福通迎林儿为帝，据亳州，僭号称宋。既而为元兵所败，走安丰。十八年，福通陷汴梁，据其城，自安丰迎林儿，都之。十九年，元兵拔汴梁，福通复以林儿走安丰。二十三年，福通为张士诚将吕珍所杀，林儿南走。二十六年，死于建康。改元一。 【 龙凤。】 
　　龙凤书年据汴梁，满宫争拜小明王。可怜花柳无情思，娇倚东风媚少娘。 
　　[明史．韩林儿传]刘福通物色林儿，得诸砀山夹河，迎至亳州。立为皇帝，又以为小明王。[垄起杂事]林儿母杨氏，虽老而善自?饰，见人则匿其年，自称少娘。司徒杜遵道通焉，目之曰：少郎。时有好事者榜其门曰：「斜倚水开花有思，缓随风转柳如痴。」花喻杨，柳喻杜。 

　　斫鲜高会倒金瓯，土市街西乐未休。绮瑟红裙灯火夜，主人沈醉下樊楼。 
　　[垄起杂事]林儿在汴，每事皆决于左右。惟于福源地捕鱼以为乐，得鱼则鲙之，与?小沈醉，自谓斫鲜之会。又起樊楼于土市街西，饰红裙绮瑟于上，将帅出师，饮饯于此。林儿自称樊楼主人，或暮夜灯火游翫。 

　　伪汉附陈友谅，沔阳渔家子。初为徐寿辉将。至正二十年，陷太平，弒其主寿辉于舟中。僭号称汉，徙居武昌。二十三年，兵败于鄱阳，中流矢死。子理奔武昌，仍僭立。二十四年，明太祖讨降之，封归德侯。后徙高丽。友谅改元一。 【 大义。】 
　　红粉从军思不禁，苕华妆驾受恩深。无情最是猴溪水，呜咽犹如奏月琴。 
　　[云蕉馆纪谈]友谅爱姬苕华夫人，善月琴。友谅出师必以随，呼为妆驾。未几物故，葬于石耳?猴溪桥侧，树石月琴以表之，至今人名月琴冢。 

　　鹿囿临江锦绣明，金鞍粉缀瑟珠缨。宫人花下肩舆出，翦彩春风散满城。 
　　[云蕉馆纪谈]友谅畜鹿数百于南昌城章江门外，谓之鹿囿。尝自跨一角苍鹿，缀瑟珠为缨络，缕金为花鞍，羣鹿皆饰以锦绣，遨游江上。[又]友谅在江州时，尝以春暮结彩为花树，自府第夹道，植至匡山。又翦绣于道上，与宫人乘肩舆而行。黄信诗云：「锦绣铺张春色满，小车花下丽人行。」是也。 

　　珍馆宏开贵客迎，镂床宝帐紫霞明。宫袍新赐金丝纽，御膳频调玉叶羹。 
　　[云蕉馆纪谈]友谅开宝市于伪都，招致海商大贾，造尊珍馆以待。有宝者，设宾客卿使之名。得其绝色以进，则封为奇货上宾。得珠玉以进，则封为珍精贵客。又有华卿丽使，亚于宾客也。[又]有桑妃者，陈所至爱。海贾所进金丝纽花袄、紫霞帐、水晶楼凤箱，皆以赐之。[又]陈氏喜食玉叶羹，以西山罗汉菜、曲江金花鱼为之。[明史]陈友谅造镂金床甚工。 

　　伪夏附明玉珍，随州玉沙村人。初为徐寿辉将。至正二十三年，据成都，僭号称夏。后徙重庆。二十六年死。子升嗣。洪武四年，廖永忠讨降之，封归义侯。后徙高丽。玉珍改元一。 【 大统。】 升改元一。 【 开熙。】 
　　捣锦亭边制锦笺，银辉馆侧贡华铅。满宫?束饶花粉，御史香分井底泉。 
　　[云蕉馆纪谈]浣花溪，自唐薛涛后，能以溪水造笺者绝少。珍守蜀时，有郡人陆子良能之。珍于溪上建捣锦亭，置笺户十余家。笺有桃花、凤彩、云样、锦幅等名。[又]城西清水穴亦名粉水井，巴人以为粉，则膏腻鲜明。升建银辉馆于侧，署官掌之，以供公用，号为花粉御史。 

　　苏熏锦褥艳宫?，四面风轮竹簟凉。碾出新茶清似雪，一杯花泛海棠香。 
　　[云蕉馆纪谈]升畏暑，作露帐，四面驾风轮，以花竹簟卧其中。宫庭侈甚，席地以苏熏荐铺锦褥于上，宫人不用凳兀，以此为坐。[又]升在重庆，取涪江青石为茶磨，令宫人以武隆雪锦茶碾之，焙以大足县香霏亭海棠花，味倍于常。海棠无香，独此地有香，焙茶尤妙。 

　　瓮中琥珀吸香醪，荔劈新红助饮豪。宴罢酒酣思却醉，金罂盛进紫梨糕。 
　　[云蕉馆纪谈]升能饮，宴会不用杯盏，以大瓮盛酒，用忠州引藤，一吸半瓮。[又]升于荔枝熟时，设荔枝宴。有诗云：香浮琥珀御?酒，色重鸡冠新荔红。[又]广安出紫梨，升取其汁和紫藤粉为糕，名云液紫霜，食之能却醉。 

　　●补遗 

　　辽补遗 
　　金补遗 
　　伪楚补遗 
　　元补遗 

　　○辽补遗 

　　王族称呼世里标，尊居横帐压羣僚。汉臣最数酇侯贵，恩赐椒房尽姓萧。 
　　[契丹国志]契丹部族本无姓氏，惟各以所居地名呼之。至阿保机变家为国，始以王族号为横帐，仍以所居之地名曰世里着姓。世里者，上京东二百里地名也。今有世里没里，以汉语译之谓之耶律氏，复赐后族姓萧氏。[辽史．后妃传序]太祖慕汉高皇帝，故耶律俨称刘氏。以伊苏巴哩比萧相国，遂为萧氏。 

　　中原草谷半雕残，车驾南征冒暑还。帝已成?魂尚健，射狐先到上京山。 
　　[契丹国志．太宗纪]会同十一年，赵延寿请给上国兵食。帝曰：「吾国无此法。」乃纵辽骑四出剽掠，谓之打草谷。[又]帝谓晋百官曰：「天时向暑，吾难久留。」自大梁北归，行至栾城，得疾，崩于杀狐林。国人剖其腹，实以盐数斗，载之北去，晋人谓之帝羓。纪异录曰：辽帝太宗在栾城病时，上京西十八里山有猎人，见太宗容貌如故，乘白马，追奔一白狐，因射杀之。猎人惊国主南征未回，何忽至此。因获其死狐并箭，失国主所在。不浃旬，而凶问至。验其日，乃得疾之日；验其箭，则国主南征所带之箭，失其一矣。国人于其地置堂，塑白狐形，并箭在焉。名曰：白狐堂。 

　　羽猎云中驾未旋，守臣进宝荐名贤。四人两口先通梦，髣髴殷宗得说年。 
　　[辽史]张俭性端悫，举统和中进士第一。圣宗猎云中。故事，行在所至，长吏当有所献，云中守臣进曰：「圣驾辱临，愧臣境无他产。幕僚张俭，真一代之宝，愿以为献。」先是上梦四人侍侧，赐之食，人二口。及是睹俭名，悟而异之。即召见，询时务三十条，自此顾遇特异。 

　　两国休兵庆乐胥，往来星使岁无虚。丹青一卷图鹅鴈，换取南朝飞白书。 
　　[契丹国志．兴宗纪]帝工书，善丹青。尝以所画鹅鴈送诸宋朝，点缀精妙，宛乎逼真。仁宗作飞白书以答之。是时南北无事，岁受南宋馈遗。 

　　祖州方敕起园陵，白马山前草尚青。谁劝君王迎母后，谏书不及报恩经。 
　　[契丹国志．兴宗纪]帝因猎过祖州白马山，见齐天太后坟冢荒秽，又无影堂及洒扫人，只空山一孤冢，恻然而泣。因诏上京，于祖州园陵内选吉地改葬。先是帝于重熙二年幽母法天太后于庆州，既改葬齐天后，羣僚劝帝复迎之，不从。因命僧建佛事，听讲报恩经，感悟，即遣使迎法天太后，馆置中京门外。筮日以见，母子如初。[案]法天，帝生母。齐天，帝嫡母，齐天为法天所害，以庶人礼葬白马山。 

　　僧道纷纷尽拜官，中宫易服亦黄冠。至尊笑入伶人队，共作当场傀儡看。 
　　[契丹国志．兴宗纪]法天专制不满四年，帝幽而废之。既亲政后，始自恣，尤重浮屠法，僧有正拜三公、三师兼政事令者，凡二十人。贵戚望族化之，多舍男女为僧尼。[又]尝夜宴，与刘四端兄弟、王纲入伶人乐队，命后妃易衣为女道士。后父萧磨只曰：「番汉百官皆在，后妃入戏，恐非所宜。」帝击磨只败面曰：「我尚为之，若女何人耶！」 

　　庆州崇奉画图张，南北交欢誓不忘。烧饭礼同天祖重，涂金亲写御容傍。 
　　[契丹国志．道宗纪]清宁十年，帝遣使诣宋，求真宗、仁宗御容，于庆州崇奉。每夕宫人理衣衾，朔日、月半上食，食气尽登台燎之，曰：烧饭。惟祀天与祖宗则然。[三朝北盟会编]真宗、仁宗御容，所有帝衔，求得中国谥号，遂涂金字书于象?。 

　　诏下亲征括禁军，翁翁那解戢强邻。封藩枉铸东怀印，衅起当年打女真。 
　　[契丹国志．天祚纪]自天祚亲征败绩，中外归罪萧奉先，于是谪奉先西南面招讨，擢用耶律大悲奴、萧查敕，与吴庸、马人望、柴谊等参议。数人皆昏谬，不能裁决。当时国人谚曰：「五个翁翁四百岁，南面北面顿瞌睡。自己精神管不得，有甚心情杀女真。」远近传为笑端。[又]天庆四年，金兵攻破宁江州。先是州有榷场，女真以北珠、人参、生金之类为市，州人低其直且拘辱之，谓之打女真。州既陷，杀人无遗类。[三朝北盟会编]阿骨打遣人大辽以求封册，其事有十。天祚付南北面大臣会议，萧奉先等悉从所请，策为东怀国至圣至明皇帝，刻东怀印到其国。杨朴以策文非是，阿骨打大怒，鞭其使却回之。 

　　○金补遗 

　　百僚名位应星辰，谙版官尊率属分。三十姓推宗室贵，马前争拜小郎君。 
　　[三朝北盟会编]女真官名以九曜二十八宿为号。曰谙版孛极烈，大官人；孛极烈，官人。其职曰忒母万户、萌眼千户、毛毛可百人长、蒲里偃牌子头。孛极烈者，纠官也，犹中国言总管云。其宗室皆谓之郎君，无大小必以郎君总之，虽卿相尽拜于马前，郎君不为礼。唐时初称姓拏，至唐末部落繁盛，共有三十首领，每首领有一姓，通有三十姓。 

　　镔铁成金国势坚，珊蛮草创共艰难。燕京已见归新主，骑马随军上五銮。 
　　[三朝北盟会编]会太祖以辽天庆五年建国，曰：「辽以镔铁为国号，镔铁虽坚，终有销坏。唯金赤色，最为奇宝，自今本国可号大金。」[又]兀室奸猾而有才，自制女真法律文字，成其一国。国人号为珊蛮。珊蛮者，女真语巫妪也。以其通变若神，粘罕以下皆莫之能及。[又]宣和二年，诏遣赵良嗣由登州泛海使女真，议约夹攻契丹，取燕、蓟、云、朔等旧汉州复归于朝廷。上京城破，遂与阿骨打入上京，看契丹大内居室，相与上马并辔，由西偏门入，并马乘之，过五銮、宣政等殿。遂置酒于延和楼。良嗣有云：「建国旧碑胡日暗，兴王故地野风干。回头笑谓王公子，骑马随军上五銮。」 

　　辽国王妃旧属?，尊前侑酒泪模糊。红颜马上频回首，画出琵琶出塞图。 
　　[大金国志．太祖纪]天辅三年春正月，赵良嗣来使，国主令从军。七月回至女真所居，留饮数日，令契丹呉王妃歌舞饮燕。妃配呉王，天祚私纳之，复以他过囚于上京。女真破上京得之，谓良嗣曰：「此契丹儿妇，令作奴婢，遂使人欢。」[又]平辽所得中原士女，艳装丽色，尽掠而北。 

　　楼台城郭变华风，玉?犀盘出汴宫。酒匠南来皆尚酝，珍珠首荐小槽红。 
　　[大金国志．太宗纪]其国初无城郭，四顾茫然，皆草舍以居。至是方营大屋数千间，日役万人，规模亦宏侈矣。[三朝北盟会编]朝廷遣使致问于金人军前，赐花犀酒盘十只，真玉酒杯十只。[又]尚酝绝品曰小槽真珠红。[又]金前军索酒匠五十人、酒三千壶，悉与之。 

　　寻幢角抵彩山前，众乐初终顿改观。两镜高低随舞袖，错疑电母下云端。 
　　[大金国志]天会二年五月，国使往宋，告嗣位。宋以著作郎许亢宗为贺登位使，就以所居馆燕，悉用契丹旧礼，如结彩山，作倡乐，寻幢角抵之伎，鬪鸡击鞠之戏，与中国同。但于众乐后，饰舞女数人，两手持镜上下，类神祠中电母所为者，莫知其说。 

　　驰逐围场日未曛，追风争羡小将军。青宫年少夸英武，敕撰黄￡告庙文。 
　　[大金国志]海陵以其子光瑛年十二获獐，取而告太庙。世宗立尤甚，有三事令臣下不谏，曰：作乐，曰：饭僧，曰：围场，其重田猎如此。[三朝北盟会编]小将军者，金主亮所乘小乌骓马也。 

　　橘枳原难易地生，江南文物最关情。廷臣屡奉修宫诏，纔了燕京又汴京。 
　　橘枳，注见前瑶池蓬岛首下。[大金国志]亮见江南衣冠文物而慕之。[又]天德二年，亮欲迁都燕。兵部侍郎何卜年曰：「燕京地广土坚，人物蕃息，乃礼义之所。上都黄沙之地，非帝居也。」梁汉臣曰：「且未可遽，待臣为郡主起诸州江役，修整内苑，然后迁都。」主从其言。[又]正隆三年，主坐正隆殿，召吏部李通、宣徽使敬嗣徽等四人，谋欲迁都汴京，为南侵之地。通、嗣徽皆言此正合天时。[范成大揽辔录]炀主亮始营燕都，规模多出于孔彦舟，役民夫八十万、兵夫四十万，作治数年，死者不可胜计。[三朝北盟会编]亮欲修汴京大内，时复巡幸，以梁汉充修汴京大内正使，孔彦舟为副。 

　　一路军容望欲迷，五千精甲紫茸齐。梦中方受天宫策，何物多言宋小妻。 
　　[大金国志]正隆三年五月，上坐熏风殿，命吏部尚书李通、翰林直学士萧廉召对，因言：「朕夜梦至上帝所，殿中人语如婴儿。少顷有青衣持宣授天策上将，令征宋国。朕受命出，上马，见鬼兵无数。朕发一矢射之，众皆喏而应。既觉，声犹在耳。即遣人至廐中，视其乘马，其汗如水。取箭数之，亦亡其一。此异梦也，岂非天假手于朕，令取江南乎？」通等皆贺。[又]六年，令诸处统军择其精于射者，得五千人，皆用茸丝联甲。紫茸为上，黄茸、青茸次之，号硬军，亦曰细军。时母后方病，问曰：「闻今广筑汴京，签民造船，聚糗粮，制军器，有之乎？」主曰：「有之。」母曰：「吾无他病，以皇帝用兵不止，远征江南，是吾病也。若行此事，民心必离，乱之端也。其能免乎！」主大怒曰：「非朕母，乃梁宋国王之小妻也。」遂使护军将军赤盏彦忠即宫中弒之。 

　　○伪楚补遗 

　　南熏门外两宫辞，延福迎居备母仪。故事欲循周太后，瑶华宫里有仙师。 
　　[三朝北盟会编]靖康二年三月二十八日戊午，邦昌诣南熏门，遥辞二帝。[又]四月五日甲子，张邦昌迎奉元佑皇后，自私第入居延福宫。别录云：太后先居瑶华宫，号华阳教主、玉清静妙仙师。[又]吴兴沈良靖康遗录云：邦昌僭伪位，即遣人迎孟氏入宫。其策云：「尚念宋氏之初，首崇西宫之礼。」盖用太祖即位迎周太后入西宫故事。 

　　○元补遗 

　　殿前队仗引旍旄，夹陛花明五色袍。御座红尘飞不到，幨幨黄幔护床高。 
　　[元史．舆服志]殿下旗仗分左右以列，左前列建天下太平旗，右前列建皇帝万岁旗。每旗执者一人，护者四人，皆五色絁生色宝相花袍。[乃贤宫词]云：御床不许红尘到，黄幔长教窣地垂。 

　　宫门晓启腰舆出，日照云屏七宝光。导至垩涂齐倒卷，紫衣小队夹成行。 
　　[元史．舆服志]腰舆制以香木，后背作山字牙，嵌七宝妆云龙屏风。又[礼乐志]元正受朝仪：引进使同内侍官，引宫人擎执导从，入至皇后宫庭。皇后出合升辇，导至殿东门外，引进使分退押直至垩涂之次，引导从倒卷出。又[舆服志]中宫导从宫人凡二十二人，各分左右行，冠凤翅缕金帽，销金絣罗袄，紫罗衫。[山居新话]萨都刺宫词：「深夜宫车出建章，紫衣小队两三行。」擎执宫人紫衣，大朝贺则于侍仪司法物库关用，平日则无有也。 

　　内廷视草拜恩新，翰院班中寄扫邻。八府员皆称宰相，从知勋贵异羣臣。 
　　[元史．百官志]内八府宰相，掌诸王朝觐傧介之事。遇有诏令，则与蒙古翰林院官同译写而润色之。谓之宰相云者，其贵似侍中，其近似门下，故特宠之，以是名。[山居新话]皇朝设内八府宰相八员，悉以勋贵子弟为之。禄秩、章服，并同二品。寄位于翰林院官扫邻，所职视草制词。如诏赦之文，又非所掌。[辍耕录]星拱门南有御膳亭，亭东有拱宸堂，盖百官会集之所，曰：扫邻。 

　　大成雅乐律初融，暖入长春柳色同。太上来歆应降福，箾韶新奏玉华宫。 
　　[元史．礼乐志]中统五年，以新制雅乐定名曰：大成。[又]乐队皆奏长春柳之曲。[又]皇庆二年秋九月，用登歌乐祀太上皇睿宗于真定玉华宫，自是岁用之。 

　　有谁说法落天花，新入燕姬鬓似鸦。名注乐音王队后，纤腰稳称锦袈裟。 
　　[元史．礼乐志]说法队，引队礼官乐工大乐冠服，并同乐音王队。次二队，妇女十人，冠僧伽帽，服紫禅衣，皁绦；次妇女一人，服锦袈裟。 

　　绣帽宫人口诏传，听差常过御楼边。象牙牌子腰间挂，那许金吾禁不前。 
　　[贡师泰滦阳纳钵即事诗]云：绣帽宫人传旨出。[张翥口号]云：教坊日日听差回。[杨允孚滦京杂咏]云：汤羊内膳日差排，红帖呼名到玉阶。底事金吾呵不住，腰间悬得象牙牌。 

　　教坊有旨趣兴和，凤管鸾笙宛转歌。一曲凉州翻旧谱，海东青下攫天鹅。 
　　[元史．百官志]教坊司，秩从五品，掌承应乐人及管领兴和等署。[滦京杂咏]云：为爱琵琶调有情，月高不放酒杯停。新腔翻得凉州曲，弹出天鹅避海青。注：海青拏天鹅，新声也。 

　　圣驾春搜出近郊，采旗队拥柘黄袍。外人指道中书令，龙种由来胜凤毛。 
　　[元史．兵志]冬春之交，天子或亲幸近郊，纵鹰隼搏击，以为游豫之度。前锋树皁纛，或施采旗。又[百官志]中书令一员，银印，太宗以相臣为之，世祖以皇太子兼之。至元十年立皇太子，行中书省令。大德十一年，以皇太子领中书令。延佑三年，复以皇太子行中书令，置属监印二员。[萨天锡观驾春搜诗]云：日奏云间紫凤箫，春随天上柘黄袍。又云：侍游亦有中书令，七宝雕笼看绿毛。又[宫词]云：宫娥不识中书令，笑问谁家美少年。 

　　一年纳宝几营盘，龙虎台前暑欲残。驾到黑围天步转，飞龙原避上枪竿。 
　　[滦京杂咏注]龙虎台，纳宝地也。凡车驾行幸宿顿之所，谓之纳宝，又名纳钵。[又]黑围，地名。大驾经由之所。俗云龙上枪竿，是以御驾不由此处。 

　　火失毡房络绎开，车如流水滚香埃。行人竞避南坡路，驰鼓声声夹跸来。 
　　[滦京杂咏注]火失毡房乃累朝后妃之宫车也。[又]南坡乃纳宝地也，故游人罕至焉。[又]文宗曾开宴于南坡。[又云]御道声声駞鼓来。[注]谓骆驼鼓也。[元史．兵志]凡行幸先鸣鼓于驼，以威振远迩。 

　　羽猎归来献白狼，金钗开宴绮罗香。贡余分得皆珍味，不数山阴橘绿羊。 
　　[滦京杂咏]云：羽猎山阴射白狼，太平天子狩封疆。[又]淋漓未了金钗宴，中使传宣御酒来。[又]注云：凡御膳及民间者，谓之贡余。又[杂咏]云：皮囊乳酒锣锅肉，奴视山阴对角羊。注：橘绿羊或四角六角者，谓之迭角羊。迭义未详，以其角之相对，故曰对角。毛角虽奇，香味稍别，故不升之鼎俎，于以见天朝之玉食有等差也。 

　　芍药生苗入馔初，东风吹暖遍穹庐。内园花发红如斗，共道扬州逊不如。 
　　[滦京杂咏注]草地芍药初生软美，居人多采食之。[又]内园芍药迷望亭，亭直上数尺许，花大如斗。扬州芍药称第一，终不及上京也。 

　　望陵马酒洒遥山，连日西风促驾还。助祭人来同缟素，骏奔原是世臣班。 
　　[周伯琦立秋日书事诗注]云：国朝岁以七月七日，或九日，天子与后素服望祭北方陵园，奠马酒，执事者皆世臣子弟。是日择日南行。 

　　七宝浮图曜日晶，重楼复道接蓬瀛。大安阁是熙春阁，谁向滦京忆汴京。 
　　[周伯琦扈从上京学宫纪事诗]云：曾甍复阁接青冥，金色浮图七宝楹。当日熙春今避暑，滦河不比汉昆明。[注]：右咏大安阁，故宋汴熙春阁也，迁建上京。 

　　恩颁衣币下丹墀，试院开筵赏有差。得士庆逢麟凤牓，天颜喜动唱名时。 
　　[周伯琦纪事诗注]云：至正十一年，岁辛卯，二月十二日，礼闱揭牓，传宣开宴，各赐衣币。牓魁曰李国凤、赵麟，号凤麟牓。又有三家兄弟联中，号棣萼牓，皆前所未有也。 

　　碧眼黄须拜玉除，拂郎款塞贡龙驹。丹青奏入慈仁殿，奴视曹生九马图。 
　　[周伯琦天马行应制序]云：至正二年，西域拂郎国遣使献马一匹，高八尺三寸，修如其数而加半。色漆黑。后二蹄白。曲项昂首，神骏超逸，视他西域马可称者，皆在髃下。驭者其国人，黄须碧眼，服二色窄衣，凡七度海洋，始达中国。相臣奏进，上御慈仁殿，临观称叹，遂命育于天闲。命工画者图之，而直学士臣揭徯斯赞之。盖自有国以来，未尝见也，殆古所谓天马者耶！ 

　　法书名画各纷罗，妙选奎章俊彦多。羣玉府中方儤直，牙牌已报未时过。 
　　[元史．谢端传]文宗建奎章阁，搜罗中外才俊置其中。[日下旧闻考]仙居柯九思，遇文宗于潜邸。及即位，置奎章阁，特授学士院鉴书博士，凡内府所藏法书、名画、金石鼎彝之器，咸命鉴定，赐牙章，得通禁署。[柯九思宫词注]凡御览法书、名画，羣玉内史掌之。又[宫词]云：儒臣春直奎章阁，玉陛牙牌报未时。注：上日御奎章，报未时则还内殿矣。 

　　文石屏风锦作围，淋漓御笔壁生辉。承平曲宴留图本，漫把天章比宋徽。 
　　[道园学古录]天子在奎章阁，有献文石者，平直如砥，厚不及寸，丹碧光彩，有云气人物山川屋邑之形。勑命攻材制匡廓植以为屏焉。[书史会要]文宗开奎章阁，自写阁记，甚有晋人法度。云汉昭回，非臣庶所能及也。[研北杂志]奎章阁壁有宋徽宗画承平殿曲宴图，并书自制曲宴记。 

　　玄武池前地百弓，春风满苑麦芃芃。圣心最重三推典，观画时来鹿殿中。 
　　[日下旧闻考]析津志：厚载门乃禁中之苑囿也，内有水碾，引水自玄武池，灌溉种花木，自有熟地八顷。内有小殿五所，上曾执耒耜以耕，拟于耤田也。[元史．英宗纪]至治二年八月，诏画蚕麦图于鹿顶殿壁，以时观之。 

　　万石巑岏一水环，楼台掩映翠微间。金源遗迹供宸赏，望气移来绝塞山。 
　　[山居新话]内苑万岁山太液池，非我朝刱建，乃亡金之沼囿也。初圣朝起朔庭，绝塞有一山，形势雄壮，峯峦秀异。金人望气者言，此山有王气，当出异人，非金之利。因托以入贡为辞，愿求此山之土为报。众皆鄙笑而许之。金人遂掘其山，挽运至幽州城北，积累成山，开挑海子，栽植花木，营构台殿，以为游幸之所。未几金亡，世祖皇帝登大宝，改筑京城，山适在禁苑之中。兴衰之兆，天已默定，岂人力所能为耶！ 

　　贝阙珠宫镜面铺，三千歌棹驻蓬壶。玉娥笑道山如画，可及金陵粉本无。 
　　[日下旧闻考]元陈孚太液池诗：一镜拭开秋万顷，碧天倒浸琉璃影。寒飙夜卷雪波去，贝阙珠宫黛光冷。三千歌棹摇绿烟，湿鬟吹压黄金蝉。琪树飕飕红鲤跃，衮龙正宴瑶池仙。[又]香殿在石假山上。案：石假山，明韩雍赐游西苑记称赛蓬莱。[辍耕录]文帝居金陵潜邸时，命臣房大年画京都万岁山。大年辞以未尝至其地，上索纸为运笔布画位置，令按稿图上。大年得稿敬藏之，意匠经营，格法通整，虽积学专工所莫能及。 

　　欲从弓匠问良弓，国匠谁能翊九重。捧到金槽休劝酒，至尊方戒进三锺。 
　　[辍耕录]中书令耶律文正王楚材，金亡归于我朝，从太祖征伐诸国。夏人常八斤者以治弓见知于上，诧王曰：「本朝尚武，而明公欲以文进，不已左乎？」王曰：「治弓尚须弓匠，岂治天下不用治天下匠耶！」上闻之喜，自是用王益密。[又]太宗素嗜酒，晚年尤甚，日与大臣酣饮。耶律文正数言之，不听。一日，持酒槽之金口以进，曰：「此乃铁耳，为酒所蚀，尚致如此。况人之五脏，有不损耶！」上说，赐以金帛，乃勑左右，日惟进酒三锺而止。 

　　一段千金付所司，紫绒翠羽?新奇。琵琶更有西京物，同畀黄门送太师。 
　　[山居新话]至元四年，天历太后命将作院官以紫绒、金线、翠毛、孔雀翎织一衣段，赐伯颜太师。其直计一千三百定。[又]官库有昭君琵琶，天历太后以赐伯颜太师妻。 

　　句丽世子沐恩波，异卵惊看鸟是驼。香殿诗成同赐酒，春风醺及海东多。 
　　[日下旧闻考]高丽史列传：帝召见世子于紫檀殿，郑可臣从。帝使之坐，仍命脱笠，曰：「秀才不须编发，宜着巾。」御案前有物，大圆小锐，色洁而贞，高尺有五寸，内可受酒数斗，云摩诃钵国所献，骆驼鸟卵也。帝命世子观之，仍赐世子及从臣酒，命可臣赋诗。可臣献诗云：「有卵大如瓮，中藏不老春。愿将千万寿，醺及海东人。」帝嘉之，辍赐御羹。 

　　相臣鸳会乐无央，缔结宗枝聚众芳。兴圣宫西巫峡梦，错疑赐第是昭阳。 
　　[元史．燕帖木儿传]至顺二年，为建第于兴圣宫之西南，赐鹰坊百人。先是自秉权以来，肆意无忌，取泰定后为夫人，前后尚宗室女四十人，或有交礼三日遽遣归者。一日，宴赵世延家，男女杂坐，名鸳鸯会。至是荒淫日甚。案[元史表]泰定后尚有亦怜真八剌皇后、忽剌皇后、也速皇后、卜颜怯里迷失皇后、失烈帖木儿皇后、铁你皇后，俱无传，未能定其所取为何后。 

　　宣文阁下图书静，端本堂前草木荣。好猎纵饶鹰背犬，喧呼休溷读书声。 
　　[辍耕录]皇太子方在端本堂读书，近侍之尝以飞放从者辄臂鹰至廊庑间，喧呼驰逐，以惑乱之，将勾引出游为乐。太子受业毕，徐令左右戒之曰：「此读书之所，先生长者在前，汝辈安敢狎亵如此。急引去，勿召责也。」众皆惊惧而退。右乃贡尚书师泰授经宣文阁下日，所目见者。[又]北方凡卑鵰作巢所在，官司必令人穷巢探卵，较其多寡，如一巢而三卵者，置卒守护，日觇视之。及其成鷇，一乃狗耳，取以饲养，进之于朝。其状与狗无异，但耳尾上多毛羽数根而已。田猎之际，鵰则戾天，狗则走陆，所逐同至，名曰鹰背狗。 

　　分羹尝遍御厨珍，东壁西园拱帝宸。一月儒臣三进讲，液池常得赐游频。 
　　[陈旅安雅堂集]皇帝御极之初，即命两丞相与儒臣一月三进讲，于是益优礼讲官，既赐酒馔，又以高年疲于步趋，命皆得乘舟太液池，经西苑以归。[明周王元宫词]云：奎章阁下文词盛，太液池边游幸多。[萨天锡兴圣宫即事诗]云：御厨香动晚分羹，七宝琉璃柈柈承。白面内官呼小字，隔帘传旨赐中丞。 

　　西宫巍焕?东宫，上苑莺声睍睆同。白发词臣无赋卖，谁将冷暖问春风。 
　　[元史．后妃传]伯颜忽都皇后，宏吉刺氏。性节俭，不妬忌，动以礼法自持。第二皇后奇氏素有宠，居兴圣西宫，帝希幸东内，后无几微怨望意。[萨天锡西宫春日诗]云：九重春色金银阙，冠带将军尽羽林。上苑春莺随柳转，西宫午漏隔花深。天开阊阖收金锁，帘卷奎章听玉音。白发儒臣卖词赋，长门应费万黄金。 
　　（以上全史宫词卷十八、十九）
