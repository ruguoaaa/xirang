---
title: 卷一 8
index: true
icon: editor
order: 10
category:
  - 诗藏
  - 词集
  - 全宋词
---

## 卷一 8

### 康与之  

洞仙歌令  

若耶溪路。别岸花无数。欲敛娇红向人语。与绿荷、相倚愄，回首西风，波淼淼、三十六陂烟雨。新妆明照水，汀渚生香，不嫁东风被谁误。  
遣踟蹰、骚客意，千里绵绵，仙浪远、何处凌波微步。想南浦、潮生画桡归，正月晓风清，断肠凝伫。  

西江月  

名与牡丹联谱，南珍独比江瑶。闽山入贡冠前朝。露叶风枝袅袅。  
香玉满苞仙液，绉红圆戚鲛绡。华清宫殿蜀山遥。一骑红尘失笑。  

舞杨花  

牡丹半坼初经雨，雕槛翠幕朝阳。娇困倚东风，羞谢了群芳。洗烟凝露向清晓，步瑶台、月底霓裳。轻笑淡拂宫黄。浅拟飞燕新妆。  
杨柳啼鸦昼永，正秋千庭馆，风絮池塘。三十六宫，簪艳粉浓香。慈宁玉殿庆清赏，占东君、谁比花王。良夜万烛荧煌。影里留住年光。  

瑞鹤仙（上元应制）  

瑞烟浮禁苑。正绛阙春回，新正方半。冰轮桂华满。溢花衢歌市，芙蓉开遍。龙楼两观。见银烛、星球有烂。卷珠帘、尽日笙歌，盛集宝钗金钏。  
堪羡。绮罗丛里，兰麝香中，正宜游玩。风柔夜暖。花影乱，笑声喧。闹蛾儿满路，成团打块，簇著冠儿斗转。喜皇都、旧日风光，太平再见。  

瑞鹤仙（别恨）  

薄寒罗袖怯。教小玉添香，被翻宫F031。兰缸半明灭。听几声归雁，一帘微月。情波恨叶。索新词、犹自怨别。梦回时、雪暖酥凝，掠鬓宝鸳钗折。  
凄切。纹窗描绣，旧谱寻棋，变成虚设。同心对结。重来是，甚时节。怅姑苏台上，征帆何许，隐隐遥山万叠。袖红绡、独立无言，偷弹泪血。  

汉宫春（慈宁殿元夕被旨作）  

云海沈沈，峭寒收建章，雪残DE32鹊。华灯照夜，万井禁城行乐。春随鬓影，映参差、柳丝梅萼。丹禁杳，鳌峰对耸，三山上通寥廓。  
春衫绣罗香薄。步金莲影下，三千绰约。冰轮桂满，皓色冷浸楼阁。霓裳帝乐，奏升平、天风吹落。留凤辇、通宵宴赏，莫放漏声闲却。  

喜迁莺（丞相生日）  

腊残春早。正帘幕护寒，楼台清晓。宝运当千，佳辰余五，嵩岳诞生元老。帝遣阜安宗社，人仰雍容廊庙。尽总道，是文章孔孟，勋庸周召。  
师表。方眷遇，鱼水君臣，须信从来少。玉带金鱼，朱颜绿鬓，占断世间荣耀。篆刻鼎彝将遍，整顿乾坤都了。愿岁岁，见柳梢青浅，梅英红小。  

喜迁莺（秋夜闻雁）  

秋寒初劲。看云路雁来，碧天如镜。湘浦烟深，衡阳沙远，风外几行斜阵。回首塞门何处，故国关河重省。汉使老，认上林欲下，徘徊清影。  
江南烟水暝。声过小楼，烛暗金猊冷。送目鸣琴，裁诗挑锦，此恨此情无尽。梦想洞庭飞下，散入云涛千顷。过尽也，奈杜陵人远，玉关无信。  

丑奴儿令（促养直赴雪夜溪堂之约）  

冯夷剪碎澄溪练，飞下同云。著地无痕。柳絮梅花处处春。  
山阴此夜明如昼，月满前村。莫掩溪门。恐有扁舟乘兴人。  

丑奴儿令（自岭表还临安作）  

红楼紫陌青春路，柳色皇州。月淡烟柔。袅袅亭亭不自由。  
旧时扶上雕鞍处，此地重游。总是新愁。柳自轻盈水自流。  

诉衷情令（登郁孤台，与施德初同读坡诗作）  

郁孤台上立多时。烟晚暮云低。山川城郭良是，回首昔人非。  
今古事，只堪悲。此心知。一尊芳酒，慷慨悲歌，月堕人归。  

诉衷情令（长安怀古）  

阿房废址汉荒丘。狐兔又群游。豪华尽成春梦，留下古今愁。  
君莫上，古原头。泪难收。夕阳西下，塞雁南飞，渭水东流。  

菩萨蛮令（长安怀古）  

秦时宫殿咸阳里。千门万户连云起。复道亘西东。不禁三月风。  
汉唐乘王气。万岁千秋计。毕竟是荒丘。荆榛满地愁。  

菩萨蛮令（金陵怀古）  

龙蟠虎踞金陵郡。古来六代豪华盛。缥凤不来游。台空江自流。  
下临全楚地。包举中原势。可惜草连天。晴郊狐兔眠。  

感皇恩（幽居）  

一雨一番凉，江南秋兴。门掩苍苔锁寒径。红尘不到，尽日鸟啼人静。绿荷风已过，摇香柄。  
淡阴未解，园林清润。一片花飞堕红影。残书读尽，袖手高吟清咏。任从车马客，劳方寸。  

卖花声（闺思）  

蹙损远山眉。幽怨谁知。罗衾滴尽泪胭脂。夜过春寒愁未起，门外鸦啼。  
惆怅阻佳期。人在天涯。东风频动小桃枝。正是销魂时候也，撩乱花飞。  

卖花声（闺思）  

愁捻断钗金。远信沈沈。秦筝调怨不成音。郎马不知何处也，楼外春深。  
好梦已难寻。夜夜余衾。目穷千里正伤心。记得当初郎去路，绿树阴阴。  

江城子  

南溪二月雨初晴。四郊明。暖风轻。一雨一风，铺地落红英。枝上流莺啼劝我，春欲去，且留春。  
登临行乐慰闲情。过长亭。暮潮平。四面青芜，中是越王城。信马行吟归路晚，山簇簇，柳阴阴。  

风入松（春晚）  

一宵风雨送春归。绿暗红稀。画楼整日无人到，与谁同捻花枝。门外蔷薇开也，枝头梅子酸时。  
玉人应是数归期。翠敛愁眉。塞鸿不到双鱼远，叹楼前、流水难西。新恨欲题红叶，东风满院花飞。  

风入松（闺思）  

碧苔满地衬残红。绿树阴浓。晓莺啼破眉心事，旧愁新恨重重。翠黛不堪重扫，佳时每恨难同。  
花开花谢任东风。此恨无穷。梦魂拟逐杨花去，殢人休下帘栊。要见只凭清梦，几时真个相逢。  

谒金门（暮春）  

春又晚。风劲落红如剪。睡起绣床飞絮满。日长门半掩。  
不管离肠欲断。听尽梁间双燕。试上小楼还不见。楼前芳草远。  

长相思（游西湖）  

南高峰。北高峰。一片湖光烟霭中。春来愁杀侬。  
郎意浓。妾意浓。油壁车轻郎马骢。相逢九里松。  

应天长（闺思）  

管弦绣陌，灯火画桥，尘香旧时归路。肠断萧娘，旧日风帘映朱户。莺能舞，花解语。念后约、顿成轻负。缓雕辔、独自归来，凭栏情绪。  
楚岫在何处。香梦悠悠，花月更谁主。惆怅后期，空有鳞鸿寄纨素。枕前泪，窗外雨。翠幕冷、夜凉虚度。未应信、此度相思，寸肠千缕。  

玉楼春令  

青笺后约无凭据。误我碧桃花下语。谁将消息问刘郎，怅望玉溪溪上路。  
春来无限伤情绪。拟欲题红都寄与。东风吹落一庭花，手把新愁无写处。  

风入松  

画桥流水欲平阑。雨后青山。去年芳草今年恨，恨香车、不逐雕鞍。红杏墙头院落，绿杨楼外秋千。谢娘别后忆前欢。泪滴春衫。柔荑共折香红处，劝东风、且与流连。早是相思瘦损，梅花谢了春寒。  

忆少年令（元夕应制）  

双龙烛影，千门夜色，三五宴瑶台。舞蝶随香，飞蝉扑鬓，人自蕊宫来。  
太平箫鼓宸居晓，清漏玉壶催。步辇归时，绮罗生润，花上月徘徊。  

风流子  

律，再赋一阕。恨方回久下世，不见此作。  
结客少年场。繁华梦，当日赏风光。红灯九街，买移花市，画楼十里，特地梅妆。醉魂荡，龙跳捴万字，鲸饮吸三江。娇随钿车，玉南陌，喜摇双桨，红袖横塘。天涯归期阻，衡阳雁不到，路隔三湘。难见谢娘诗好，苏小歌长。漫自惜鸾胶，朱弦何在，暗藏罗结，江绶消香。歌罢泪沾宫锦，襟袖淋浪。  

瑞鹤仙令（补足李重光词）  

樱桃落尽春归去，蝶翻金粉双飞。子规啼恨小楼西。曲屏珠箔晚，惆怅卷金泥。  
门巷寂寥人去后，望残烟草低迷。闲寻旧曲玉笙悲。关山千里恨，云汉月重规。  

杏花天（慈宁殿春晚出游）  

帝城柳色藏春絮。嫩绿满、游人归路。残红剩蕊留春住。无奈霏微细雨。  
南陌上、玉辔钿车，怅紫陌、青门日暮。黄昏院落人归去。犹有流莺对语。  

卜算子  

潮生浦口云，潮落津头树。潮本无心落又生，人自来还去。  
今古短长亭，送往迎来处。老尽东西南北人，亭下潮如故。  

金菊对芙蓉（秋怨）  

梧叶飘黄，万山空翠，断霞流水争辉。正金风西起，海燕东归。凭栏不见南来雁，望故人、消息迟迟。木樨开后，不应误我，好景良时。  
只念独守孤帏。把枕前嘱付，一旦分飞。上秦楼游赏，酒殢花迷。谁知别后相思苦，悄为伊、瘦损香肌。花前月下，黄昏院落，珠泪偷垂。  

满江红（杜鹃）  

恼杀行人，东风里、为谁啼血。正青春未老，流莺方歇。蝴蝶枕前颠倒梦，杏花枝上朦胧月。问天涯、何事苦关情，思离别。  
声一唤，肠千结。闽岭外，江南陌。正长堤杨柳，翠条堪折。镇日叮咛千百遍，只将一句频频说。道不如归去不如归，伤情切。  

满庭芳（冬景）  

霜幕风帘，间齐小户，素蟾初上凋笼。玉杯醽醁，还与可人同。古鼎沉烟篆细，玉笋破、橙橘香浓。梳妆懒，脂轻粉薄，约略淡眉峰。  
清新，歌几许，低随慢唱，语笑相供。道文书针线，今夜休攻。莫厌兰膏更继，明朝又、纷冗匆匆。酩酊也，冠儿未卸，先把被儿烘。  

减字木兰花  

杨花飘尽。云厌绿阴风乍定。帘幕闲垂。弄语千般燕子飞。  
小楼深静。睡起残妆犹未整。梦不成归。泪滴斑斑金缕衣。  

采桑子  

晚来一霎风兼雨，洗尽炎光。理罢笙簧。却对菱花淡淡妆。  
绛绡缕薄冰肌莹，雪腻酥香。笑语檀郎。今夜纱厨枕簟凉。  

荷叶铺水面（春游）  

春光艳冶，游人踏绿苔。千红万紫竞香开。暖风拂鼻籁，蓦地暗香透满怀。  
荼コ似锦裁。娇红间绿白，只怕迅速春回。误落在尘埃。折向鬓云间、金风钗。  

### 曾觌  

水龙吟  

楚天千里无云，露华洗出秋容净。银蟾台榭，玉壶天地，参差桂影。鸳瓦寒生，画檐光射，碧梧金井。听韶华半夜，江梅三弄，风袅袅、良宵永。  
携手西园宴罢，下瑶台、醉魂初醒。吹箫仙子，骖鸾归路，一襟清兴。DE32鹊楼高，建章门迥，星河耿耿。看沧江潮上，丹枫叶落，浸关山冷。  

念奴娇  

霁天湛碧，正新凉风露，冰壶清彻。河汉无声□□□，涌出银蟾孤绝。岩桂香飘，井梧影转，冷浸宫袍洁。西厢往事，一帘幽梦凄切。  
肠断楚峡云归，尊前无绪，只有愁如发。此夕姮娥应也恨，冷落琼楼金阙。禁漏迢迢，边鸿杳杳，密意凭谁说。阑干星汉，落梅三弄初阕。  

念奴娇（席上赋林檎花）  

群花渐老，向晓来微雨，芳心初拆。拂掠娇红香旖旎，浑欲不胜春色。淡月梨花，新晴繁杏，装点成标格。风光都在，半开深院人寂。  
刚要买断东风，袅栾枝低映，舞茵歌席。记得当时曾共赏，玉人纤手轻摘。醉里妖饶，醒时风韵，比并堪端的。谁知憔悴，对花空恁思忆。  

念奴娇（赏芍药）  

人生行乐，算一春欢赏，都来几日。绿暗红稀春已去，赢得星星头白。醉里狂歌，花前起舞，拚罚金杯百。淋漓宫锦，忍辜妖艳姿色。  
须信殿得韶光，只愁花谢，又作经年别。嫩紫娇红还解语，应为主人留客。月落乌啼，酒阑烛暗，离绪伤吴越。竹西歌吹，不堪老去重忆。  

念奴娇（余年十八寓符离，临行，作此词）  

媚容素态，比群花、赢了风流颜色。昵枕低帏销受得，□□轻怜深惜。怎望如今，瓶沈簪折，蓦地成疏隔。□□夕雨，甚时重见踪迹。  
门外暂泊兰舟，一行霜树，□一重山碧。泪眼相看争忍望，天际孤村寒驿。汴水无情，催人东去，去也添愁寂。鳞鸿方便，为人传个消息。  

瑞鹤仙  

陡寒生翠幕。冻云垂，缤纷飞雪初落。萦风度池阁。袅余妍，时趁舞腰纤弱。江天漠漠。认残梅、吹散画角。正貂裘乍怯，黄昏院宇，入檐飘泊。  
依约。银河迢递，种玉群仙，共骖鸾鹤。东君未觉。先春绽，万花萼。向尊前、已喜丰年呈瑞，人间何事最乐。拥笙歌、绣合低帷，纵欢细酌。  

倾杯乐（仙吕席上赏雪）  

锦帐寒添，画檐雀噪，冻云布野。望空际、瑶峰微吐，琼花初绽，江山如画。裁冰剪水装鸳瓦。杳旗亭路，依稀管弦台榭。倚小楼佳兴，一行珠帘不下。  
随缕板、歌声闲暇。傍翠袖云鬟、怜艳冶。似佯醉、不耐娇羞，浓欢旋学风雅。向暝色、双鸾舞罢。红兽暖、春生金斝。但殢饮，香雾卷、壶天不夜。  

木兰花慢  （长乐台晚望偶成）  

正枝头荔子，晚红皱、袅熏风。对碧瓦迷云，青山似浪，返照浮空。高台称吟眺处，□繁华、清胜两无穷。帘卷榕阴暮合，万家香霭溟濛。  
年光冉冉逐飞鸿。叹雨迹云踪。渐暑退兰房，凉生象簟，知与谁同。临鸾晚妆初罢，怨清宵、好梦不相逢。看即天涯秋也，恨随一叶梧桐。  

水调歌头（书怀）  

溪山多胜事，诗酒辨清游。主人为我，增葺台榭足凝眸。仿佛玉壶天地，隐见瀛洲风月，千首傲王侯。谁与共登眺，公子气横秋。  
记当年，曾共醉，庾公楼。一杯此际，重话前事逐东流。多谢兼金清唱，更拟重阳佳节，挼菊任扶头。但愿身长健，浮世拚悠悠。  

水调歌头  

图画上麟阁，莫使鬓先秋。壮年豪气，无奈黯黯阵云浮。常记青油幕下，一矢聊城飞去，谈笑静边头。勋业出无意，非为快恩仇。  
卷龙韬，随凤诏，与时谋。朱幡皂盖南下，聊试海山州。邂逅故人相见，俯仰浮生今古，蝼蚁共王侯。万事偶然耳，风月恣嬉游。  

水调歌头（和南剑薛倅）  

长乐富山水，杖屦足追游。故人千里，西望双剑黯回眸。多谢扁舟乘兴，慰我天涯羁思，何必羡封侯。暮雨疏帘卷，爽气飒如秋。  
送征鸿，浮大白，倚危楼。参横月落，耿耿河汉近人流。堪叹人生离合，后日征鞍西去，别语却从头。老矣江边路，清兴漫悠悠。  

醉蓬莱（侍宴德寿宫应制赋假山）  

向逍遥物外，造化工夫，做成幽致。杳霭壶天，映满空苍翠。耸秀峰峦，媚春花木，对玉阶金砌。方丈瀛洲，非烟非雾，恍移平地。  
况值良辰，宴游时候，日永风和，暮春天气。金母龟台，傍碧桃阴里。地久天长，父尧子舜，灿绮罗佳会。一部仙韶，九重鸾仗，年年同醉。  

满庭芳（赏牡丹）  

冶态轻盈，香风摇荡，画栏淑景初长。彩霞深处，明艳夺昭阳。试问沈香旧事，应劝我、莫负韶光。多情是，低徊顾影，云幕淡微凉。  
人间，春更好，一枝斜插，犹记疏狂。到如今潘鬓，暗点吴霜。乐事直须年少，何妨拚、一饮千觞。醺醺醉，壶天向晚，春思正悠扬。  

燕山亭（中秋诸王席上作）  

河汉风清，庭户夜凉，皓月澄秋时候。冰鉴乍开，跨海飞来，光掩满天星斗。四卷珠帘，渐移影、宝阶鸳甃。还又。看岁岁婵娟，向人依旧。  
朱邸高宴簪缨，正歌吹瑶台，舞翻宫袖。银管竞酬，棣萼相辉，风流古来谁有。玉笛横空，更听彻、裳霓三奏。难偶。拚醉倒、参横晓漏。  

燕山亭（杨廉访生日）  

玉立明光，才业冠伦，汉历方承休运。江左奏功，塞垒宣威，紫绶几垂金印。岁晚归来，望丹极、新清氛祲。忠愤。著挠节朋俦，便成嘉遁。  
千载云海茫茫，记举目新亭，壮怀难尽。蝴蝶梦惊，化鹤飞还，荣华等闲一瞬。七十尊前，算畴昔、都无可恨。休问。长占取、朱颜绿鬓。  

沁园春（初冬夜坐闻淮上捷音次韵）  

更漏迢迢，乍寒天气，画烛对床。正井梧飘砌，边鸿度月，故人何处，水远山长。老去功名，年来情绪，宽尽寒衣销旧香。除非是，仗蛮笺象管，时伴吟窗。  
词章。莫话行藏。且喜见捷书来帝乡。看锐师云合，妖氛电扫，随堤宫柳，依旧成行。梦绕他年，青门紫陌，对酒花前歌正当。空成恨，奈潘郎两鬓，新点吴霜。  

喜迁莺（福唐平荡海寇宴犒将士席上作）  

七闽形胜。镇南纪会府，山川交映。箫鼓喧天，绮罗盈市，不负四时风景。共喜太平无事，岂料潢池不逞。殄群丑，看一鼓雷奔，沧溟波静。  
指纵诗书帅。曾到凤池，密勿陪几政。暂淹筹帏，催分战舰，总出智谋先定。想见捷书初上，尽道臣贤主圣。正图旧，听重宣丹诏，归调金鼎。  

金人捧露盘（庚寅岁春奉使过京师感怀作）  

记神京、繁华地，旧游踪。正御沟、春水溶溶。平康巷陌，绣鞍金勒跃青骢。解衣沽酒醉弦管，柳绿花红。  
到如今、余霜鬓，嗟前事、梦魂中。但寒烟、满目飞蓬。雕栏玉砌，空锁三十六离宫。塞笳惊起暮天雁，寂寞东风。  

传言玉女  

凤阙龙楼，清夜月华初照。万点星球，护花梢寒峭。华胥梦里，老去欢情终少。花愁醉闷，总消除了。  
紫陌嬉游，不似少年怀抱。珠帘十里，听笙箫声杳。幽期密约，暗想浅颦轻笑。良时莫负，玉山频倒。  

好事近（仰赓圣制）  

摇扬杏花风，迟日淡阴双阙。丝管缓随檀板，看舞腰回雪。  
龙舟闲舣画桥边，须趁好花折。频劝御杯宜满，正清歌初阕。  

好事近（严陵柳守席上）  

一梦别长安，山路雨斜风细。行到子陵滩畔，谢主人深意。  
多情低唱下梁尘，拚十分沈醉。去也为伊消瘦，悄不禁思忆。  

好事近  

霁雪好风光，恰是相逢时节。酒量不禁频劝，便醉倒人侧。  
严城更漏夜厌厌，应有断肠客。莫问落梅三弄，喜一枝曾折。  

柳梢青（侍宴禁中和张知合应制作）  

梅粉轻匀。和风布暖，香径无尘。凤阁凌虚，龙池澄碧，芳意鳞鳞。  
清时酒圣花神。对内苑、风光又新。一部仙韶，九重鸾仗，天上长春。  

柳梢青（临安春会，泛舟湖中，胡帅索词，因赋）  

花柳争春。湖山竞秀，恰近清明。绮席从容，兰舟摇曳，稳泛波平。  
君恩许宴簪缨。密座促、仍多故情。一部清音，两行红粉，醉入严城。  

柳梢青（山林堂席上以主人之意解嘲）  

品雅风流，端端正正，堪人怜惜。因甚新来，眉儿不展，愁情如织。  
倡条冶叶无情，犹为他、千思万忆。据恁当初，真心实意，如何亏得。  

春光好（侍宴苑中赏杏花）  

胭脂腻，粉光轻。正新晴。枝上闹红无处著，近清明。  
仙娥进酒多情。向花下、相闹盈盈。不惜十分倾玉斝，惜凋零。  

春光好（感旧）  

心下事，不思量。自难忘。花底梦回春漠漠，恨偏长。  
闲日多少韶光。雕阑静、芳草池塘。风急落红留不住，又斜阳。  

春光好  

槐阴密，蔗浆寒。荔枝丹。珍重主人怜客意，荐雕盘。  
多情翠袖凭栏。晚妆罢、谁与共欢。帘卷玉钩风细细，敛眉山。  

减字木兰花（席上赏宴赐牡丹之作）  

一声杜宇。满地落红愁不语。国色春娇。不逐风前柳絮飘。  
珠帘休卷。爱惜龙香藏粉艳。胜友俱来。同醉君恩倒玉杯。  

点绛唇（庆即席上）  

璧月香风，万家帘幕烟如昼。闹蛾雪柳。人似梅花瘦。  
行乐清时，莫惜笙歌奏。更阑后。满斟金斗。且醉厌厌酒。  

点绛唇  

细雨斜风，上元灯火还空过。下帘孤坐。老去知因果。  
风月词情，冷落教谁和。今忘我。静中看破。万事空花堕。  

浣溪沙（奉诏次韵张池州赏杏听琵琶）  

艳杏红芳透粉肌。沈香亭宴太真妃。新晴庭馆燕来迟。  
试抹么弦妆半掩，满斟绿醑袖交飞。九重天上捧金卮。  

浣溪沙（郑相席上赠舞者）  

元是昭阳宫里人。惊鸿宛转掌中身。只疑飞过洞庭云。  
按彻凉州莲步紧，好花风袅一枝新。画堂香暖不胜春。  

浣溪沙  

绮陌寻芳惜少年。长楸走马著金鞭。玉楼春醉杏花前。  
憔悴如今谁作伴，别离还近养花天。碧云凝处忆婵娟。  

浣溪沙  

一扇熏风入座凉。轻云微雨弄晴光。绿团梅子未成黄。  
渐近日长愁闷处，更堪羁旅送归艎。乱山重叠水茫茫。  

清商怨  

华灯闹。银蟾照。万家罗幕香风透。金尊侧。花颜色。醉里人人，向人情极。惜惜惜。  
春寒峭。腰肢小。鬓云斜ED51蛾儿袅。清宵寂。香闺隔。好梦难寻，雨踪云迹。忆忆忆。  

诉衷情（夜直殿庐，晚雪，因作）  

建章宫殿晚生寒。飞雪点朱阑。舞腰缓随檀板，轻絮殢春闲。  
愁思乱，酒肠慳。漏将残。玉人今夜，滴粉搓酥，应敛眉山。  

诉衷情（赵德大还延平，因语旧游，作此以赠之）  

半钩珠箔小扬州。春色在重楼。曾醉玳筵歌舞，楚梦苦难留。  
情脉脉，恨悠悠。几时休。大都人世，会少离多，总是闲愁。  

诉衷情  

晚妆初试蕊珠宫。随步异香浓。檀槽缓垂鸾带，纤指捻春葱。  
莺语巧，上林中。正娇慵。暂教花下，帘影微开，多谢东风。  

诉衷情（史丞相宴曲水席上作）  

兰亭曲水擅风流。移宴向清秋。黄花未应憔悴，盏面尚堪浮。  
围艳质，发歌喉。细相酬。明年此会，主人还是，在凤池头。  

踏莎行  

翠幄成阴，谁家帘幕。绮罗香拥处、觥筹错。清和将近，□春寒更薄。高歌看簌簌、梁尘落。  
好景良辰，人生行乐。金杯无奈是、苦相虐。残红飞尽，袅垂杨轻弱。来岁断不负、莺花约。  

眼儿媚（闺思）  

花近清明晚风寒。锦幄兽香残。醺醺醉里，匆匆相见，重听哀弹。  
春情入指莺声碎，危柱不胜弦。十分得意，一场轻梦，淡月阑干。  

眼儿媚  

重劝离觞泪相看。寂寞上征鞍。临行欲话，风流心事，万绪千端。  
春光漫漫人千里，归梦绕长安。不堪向晚，孤城吹角，回首关山。  

蝶恋花（惜春）  

翠箔垂云香喷雾。年少疏狂，载酒寻芳路。多少惜花春意绪。劝人金盏歌金缕。  
桃李飘零风景暮。只有闲愁，不逐流年去。旧事而今谁共语。画楼空指行云处。  

蝶恋花（三月上巳应制）  

御柳风柔春正暖。紫殿朱楼，赫奕祥光远。十二玉龙迎凤辇。香腾锦绣闻弦管。  
扇却双莺开宝宴。绿绕红围，宣劝金卮满，万岁千秋流宠眷。此身欲备昭阳燕。  

隔浦莲（咏白莲）  

凉秋湖上过雨。作意回商素。暗绿翻轻盖，萧然姑射俦侣。妆脸宜淡伫。红衣妒。步袜凌波去。  
异香度。天教占断，风汀月浦烟渚。纤尘不到，梦绕玉壶清处。多少芳心待怨诉。无语。飞来一片鸥鹭。  

浪淘沙（观潮作）  

一线海门来。雪喷云开。昆山移玉下瑶台。卷地西风吹不断，直到蓬莱。  
羯鼓噪春雷。鼍舞蛟回。歌楼鼓吹夕阳催。今古清愁流不尽，都一樽罍。  

蓦山溪（坤宁殿得旨次韵赋照水梅花）  

催花小雨，轻把香尘洒。帘卷水亭风，梅影转、夕阳初下。靓妆窥鉴，鸳甃湛清漪，浮暗麝，剪芳琼，消得连城价。  
玉楼十二，寒怯铢衣挂。曾是绿华仙，眷余情、新词如画。花随人圣，须信世无双，腾凤吹，驻銮舆，堪与瑶池亚。  

蓦山溪（暮秋赏梨花）  

凋红减翠，正是清秋杪。深院袅香风，看梨花、一枝开早。珑璁映面，依约认娇颦，天淡淡，月溶溶，春意知多少。  
清明池馆，芳信年年好。更向五侯家，把江梅、风光占了。休教寂寞，辜负向人心。檀板响，宝杯倾，潘鬓从他老。  

感皇恩（重到临安）  

依旧惜春心，花枝常好。只恐尊前被花笑。少年青鬓，耐得几番重到。旧欢重记省，如天杳。  
绮陌青门，斜阳芳草。今古销沈送人老。帝城春事，又是等闲来了。乱红随过雨，莺声悄。  

阮郎归（上苑初夏侍宴，池上双飞新燕掠水而去，得旨赋之）  

柳阴庭馆占风光。呢喃清昼长。碧波新涨小池塘。双双蹴水忙。  
萍散漫，絮飘扬。轻盈体态狂。为怜流去落红香。衔将归画梁。  

鹧鸪天（选德殿赏灯，先宴梅堂，侍两宫，沾醉口占）  

龙驭亲迎玉辇来。江梅枝上雪培堆。东风上苑春光到，更放金莲匝地开。  
腾凤吹，进瑶杯。两宫交劝正欢谐。父慈子孝从今数，准拟开筵一万回。  

鹧鸪天（奉和伯可郎中席上见赠）  

桃李飘零春已深。可怜轻负惜花心。尊前赖有红千叠，窗外休惊绿满林。  
灯灼灼，醉沈沈。笙歌丛里酒频斟。留欢且莫匆匆去，怅望春归何处寻。  

鹧鸪天（了堂净惠师示予寒食感怀二阕，因次其韵）  

每上春泥向晓干。花间幽鸟舞姗姗。年华不管人将老，门外东风依旧寒。  
投簪易，息机难。鹿门归路不曾关。羡君早觉无生法，识破南柯一梦间。  

鹧鸪天  

故乡寒食醉酡颜。秋千彩索眩斓斑。如今头上灰三斗，赢得疏慵到处闲。  
钟已动，漏将残。浮生犹恨别离难。镬汤转作清凉地，只在人心那样看。  

定风波（应制听琵琶作）  

捍拨金泥雅制新。紫檀槽映小腰身。娅姹雏莺相对语。欣睹。上林花底暖生春。  
飒飒胡沙飞指下。休讶。一般奇绝称精神。向道曲终多少意。须记。昭阳殿里旧承恩。  

定风波（赏牡丹席上走笔）  

上苑秾芳初雨晴。香风袅袅泛轩楹。犹记洛阳开小宴。娇面。粉光依约认倾城。  
流落江南重此会。相对。金蕉蘸甲十分倾。怕见人间春更好。向道。如今老去尚多情。  

定风波（题续宅江楼）  

极目秋光夕照开。潮头初自海门来。杳杳江天横一线。如练。疾驱千骑鼓声催。  
杰槛翠飞争徙倚。一行新雁去仍回。翠袖半空歌笑回。低映。十分沈醉劝金杯。  

定风波  

天语丁宁对未央。少摅素志向荆襄。C029赫家声今不坠。英伟。风姿飒爽紫髯郎。  
别酒一杯君莫阻。烛前粉艳俨成行。领略大堤花好处。无绪。也应回首水云乡。  

南乡子（文叔开尊席上作）  

霜月晚云收。萧瑟西风满院秋。雅会难期嗟易散，迟留。把酒听歌且劝酬。  
万事拚悠悠。只有情亲意未休。后夜扁舟烟浪里，回头。叶叶丹枫总是愁。  

忆秦娥  

暗空碧。吴山染就丹青色。丹青色。西风摇落，可堪凄恻。  
世情冷暖君应识。鬓边各自侵寻白。侵寻白。江南江北，几时归得。  

忆秦娥  

西风节。碧云卷尽秋宵月。秋宵月。关河千里，照人离别。  
尊前俱是天涯客。那堪三载遥相忆。遥相忆。年光依旧，渐成华发。  

忆秦娥（赏雪席上）  

暮云蹙。小亭带雪斟醽醁。斟醽醁。一声羌管，落梅蔌蔌。  
舞衣旋趁霓裳曲。倚阑相对人如玉。人如玉。锦屏罗幌，看成不足。  

忆秦娥  

正飞雪。园林一样梨花白。梨花白。画堂帘卷，暖生春色。  
嵇康转轴声幽噎。新来多病娇无力。娇无力。浅红转黛，自然标格。  

忆秦娥（邯郸道上望丛台有感）  

风萧瑟。邯郸古道伤行客。伤行客。繁华一瞬，不堪思忆。  
丛台歌舞无消息。金尊玉管空尘迹。空尘迹。连天草树，暮云凝碧。  

鹊桥仙（同舍郎载酒见过，醉后作）  

菊花小摘，西风斜照，帘影轻笼暝色。玉尊侧倒莫辞空，□满座、宾朋弁侧。  
乡邦万里，北来年少，几个如今在得。扶头一任且留连，叹人世、光阴半百。  

清平乐  

松姿不老。独立蓬莱杪。风卷流苏香雾晓。又是江梅开了。  
丹青早画麒麟。貂蝉自属王门。闻道碧桃花绽，一枝枝祝千春。  

长相思  

清夜长。泛玉觞。照座江梅花正芳。风传细细香。围艳妆。  
留醉乡。一曲清歌声绕梁。尊前人断肠。  

虞美人（中秋前两夜作）  

芙蓉池畔都开遍。又是西风晚。霁天碧净暝云收。渐看一轮冰魄、冷悬秋。  
闽山层叠迷归路。把酒宽愁绪。旧欢新恨几凄凉。暗想瀛洲何处、梦悠扬。  

采桑子（清明）  

清明池馆晴还雨，绿涨溶溶。花里游蜂。宿粉栖香锦绣中。  
玉箫声断人何处，依旧春风。万点愁红。乱逐烟波总向东。  

点绛唇（赵知合生日）  

画堂帘卷兽香浓。花上雪玲珑。平地十洲三岛，蟠桃已试春红。  
清朝旧德，仙姿难老，主眷方隆。烂醉笙歌丛里，年年先占春风。  

点绛唇（山父赏牡丹，酒半作）  

画堂栏槛占韶光。端不负年芳。依倚东风向晓，数行浓淡仙妆。  
停杯醉折，多情多恨，冶艳真香。只恐去为云雨，梦魂时恼襄王。  

点绛唇  

金沙架上日璁珑。浓绿衬轻红。花下两行红袖，直疑春在壶中。  
如今尚觉，惜花爱酒，依旧情浓。无限少年心绪，从教醉倒东风。  

点绛唇  

休论社燕与秋鸿。时节太匆匆。海上一番微雨，朱门浓绿阴中。  
主人情厚，金杯满泛，且共从容。莫问莺花俱老，今朝犹是春风。  

点绛唇  

西湖南北旧游空。谁料一尊同。回首四年间事，浑如飞絮濛濛。  
林花谢了，明年春到。依旧芳容。惟有朱颜绿鬓，暗随流水常东。  

点绛唇（席上赠南剑翟守）  

双溪楼上凭栏时。潋滟泛金卮。醉到闹花深处，歌声遏住云飞。  
风流太守，鸾台家世，玉鉴丰姿。行奉紫泥褒诏，要看击浪天池。  

点绛唇（维扬感怀）  

雕车南陌碾香尘。一梦尚如新。回首旧游何在，柳烟花雾迷春。  
如今霜鬓，愁停短棹，懒傍清尊。二十四桥风月，寻思只有消魂。  

点绛唇（同前代御带作）  

功名虽未压英游。一种旧风流。人世百年须到，如今七十春秋。  
当时帷幄，貂珰贵重，誉蔼朋俦。赢得尊前沈醉，浮华付去悠悠。  

南柯子（元夜书事）  

璧月窥红粉，金莲映彩山。东风丝管满长安。移下十洲三岛、在人间。  
两两人初散，厌厌夜向阑。倦妆残醉怯春寒。手捻玉梅无绪、倚阑干。  

南柯子（次韵南剑赵倅）  

粉黛娉婷艳，芝兰笑语香。延平春色斗芬芳。不管清宵更漏、听霓裳。  
烛暗人方醉，杯传意更长。可堪回客九回肠。萧瑟一檐风雨、过横塘。  

南柯子（将出行，陆丈知府置酒，出姬侍，酒半索词）  

绿荫侵檐净，红榴照眼明。主人开宴出倾城。正是雨余天气、暑风清。  
别酒殷勤竟，危弦要妙声。年年相见岂无情。后日暮云回首、奈乘行。  

南柯子  

姬歌以侑觞，次韵奉酬  
共禀阴阳数，谁知造化工。安闲百计总输公。掩映芙蓉花径、郡城东。  
风月三秋兴，尊罍一笑同。新词佳丽见情通。更唤雪儿、低唱慰衰容。  

玉楼春（雪中无酒，清坐寒冷，承观使大尉与宾客酬唱谨和）  

江天暝色伤心目。冻鹊争投林下竹。四垂云幕一襟寒，片片飞花轻镂玉。  
美人试按新翻曲。点破舞群春草绿。融尊侧倒也思量，清坐有人寒起粟。  

江神子（赠章邃道）  

故人情分转绸缪。小窗幽。话离愁。海阔天遥，鸿雁两悠悠。今日相逢谁较健，应怪我、鬓先秋。  
功名淅米在刀头。壮心休。弊貂裘。何事留欢，不竟漾扁舟。桃李春风将近也，如后会、醉青楼。  

踏莎行（和材甫听弹琵琶作）  

凤翼双双，金泥细细。四弦斜抱拢纤指。紫檀香暖转春雷，嘈嘈切切声相继。  
弱柳腰肢，轻云情思。曲中多少风流事。红牙拍碎少年心，可怜辜负尊前意。  

生查子  

温柔乡内人，翠微合中女。颜笑洛阳花，肌莹荆山玉。  
东君深有情，解与花为主。移傍楚峰居，容易为云雨。  

青玉案  

蒲葵佳节初经雨。正栏槛、薰风度。满泛香蒲斟醁醑。故人情厚，艳歌娇舞。总是留宾处。  
榴花照眼江天暮。醉里春情荡轻絮。岂止卷帘通一顾。今宵酒醒，一襟风露。梦指高唐去。  

青玉案  

乘鸾影里冰轮度。秋空净、南楼暮。袅袅天风吹玉兔。今宵只在，旧时圆处。往事难重数。  
天涯几见新霜露。怎得朱颜旧如故。对酒临风慵作赋。蓝桥烟浪，故人千里，梦也无由做。  

菩萨蛮（次韵龙深甫春日即事）  

杏花寒食佳期近。一帘烟雨琴书润。砌下水潺潺。玉笙吹暮寒。  
阳台云易散。往事寻思懒。花底醉相扶。当时人在无。  

菩萨蛮  

云烟漠漠秋容老。茅檐映水人家好。林叶未凋疏。远山横有无。  
平生耕钓事。若个安身是。劝君早归来。碧香新瓮开。  

西江月（元夕醉中走笔）  

焕烂莲灯高下，参差梅影横斜。凭栏一目尽天涯。雪月交辉清夜。  
莫惜柔荑劝酒，从教醉脸红霞。烂银宫阙对仙家。一段风光如画。  

西江月  

桂苑旋生凉思，银河左界秋高。纤尘不动湛清霄。皓月照人偏好。  
诗为情多却减，酒因愁里难销。一声羌管梦魂劳。可惜风光虚老。  

西江月  

醉伴三千珠履，如登十二琼楼。壶天澄爽露华秋。滟滟金波酾酒。  
罗扇不随恩在，佳时须要人酬。麒麟阁画为谁留。只见浮生白首。  

绣带儿（客路见梅）  

潇洒陇头春。取次一枝新。还是东风来也，犹作未归人。  
微月淡烟村。谩伫立、惆怅黄昏。暮寒香细，疏英几点，尽奈销魂。  

卜算子（湖州砖墙吴氏女失身于土山张氏作妾）  

数尽万般花，不比梅花韵。雪压风欺恁地寒，剗地清香喷。  
半醉折归来，插向乌云鬓。不是愁人闷带花，花带愁人闷。  

柳梢青（咏海棠）  

雨过风微。温泉浴倦，妃子妆迟。翠袖牵云，朱唇得酒，脸晕胭脂。  
年年海燕新归。怎奈向、黄昏恁时。倚遍琼干，烧残银烛，花又争知。  

柳梢青（春祺锡宴）  

□杏堂前，清深窗外，宛似蓬瀛。珠翠分行，笙歌争奏，音韵清新。  
玉皇金母情亲。劝醁醑、更酬嗣君。地久天长，花朝月夕，天上长春。  

柳梢青  

小宴清秋。霎时见了，雨散云收。柳絮轻柔，梅花闲淡，宫院风流。  
空教梦绕青楼。待说个、相思又休。无奈情何，不来眼底，常在心头。  

醉落魄  

情深恨切。忆伊诮没些休歇。百般做处百厮惬。管是前生，曾负你冤业。  
临岐不忍匆匆别。两行珠泪流红颊。关山渐远音书绝。一个心肠，两处对风月。  

鹊桥仙  

娇波媚靥，尊前席上，只是寻常梳裹。温柔伶俐总天然，没半CF23、教人看破。  
从来可恁，痴迷著相，百计消除不过。烟花不是不曾经，放不下、唯他一个。  

清平乐  

艳苞初拆。偏借东君力。上苑梨花风露湿。新染胭脂颜色。  
玉人小立帘栊。轻习媚脸妆红。斜插一枝云鬓，看谁剩□春风。  

诉衷情  

闲窗静院漏声长。金鸭冷残香。几番梦回枕上，飞絮恨悠扬。  
身在此，意伊行。日煞思量。不言不语，几许闲情，月上回廊。  

浣溪沙（樱桃）  

谷雨郊园喜弄晴。满林璀璨缀繁星。筠篮新采绛珠倾。  
樊素扇边歌未发，葛洪炉内药初成。金盘乳酪齿流冰。  

壶中天慢  

素飚漾碧，看天衢稳送、一轮明月。翠水瀛壶人不到，比似世间秋别。玉手瑶笙，一时同色，小按霓裳叠。天津桥上，有人偷记新阕。  
当日谁幻银桥，阿瞒儿戏，一笑成痴绝。肯信群仙高宴处，移下水晶宫阙。云海尘清，山河影满，桂冷吹香雪。何劳玉斧，金瓯千古无缺。  

### 黄公度  

点绛唇  

夜寒江净山含斗。起来搔首。梅影横窗瘦。好个霜天，闲却传杯手。君知否。乱鸦啼后。归思浓如酒。”公时在泉南签幕，依韵作此送之。又有送汪内翰移镇宣城长篇，见集中。比有《能改斋漫录》载汪在翰苑，娄致言者，尝作“点绛唇”云云。最末句，“晚鸦啼后，归梦浓如酒。”或问曰：“归梦浓如酒，何以在晚鸦啼后？”汪曰：“无奈这一队畜生何。”不惟事失其实，而改窜二字，殊乖本义。  
嫩绿娇红，砌成别恨千千斗。短亭回首。不是缘春瘦。  
一曲阳关，杯送纤纤手。还知否。凤池归后。无路陪尊酒。  

千秋岁（贺莆守汪待举怀忠生日，汪报政将归，因以送之）  

郁葱佳气。天降麒麟瑞。回首处，江城外。一麾遗爱在，万口欢声沸。人乍远，危楼目断天无际。  
五马徘徊地。春色随归旆。寿水绿，壶山翠。风轻香篆直，日暖歌喉脆。椒觞举，人人尽祝千秋岁。  

菩萨蛮（公时在泉幕，有怀汪彦章而作。以当路多忌，故托玉人以见意。）  

高楼目断南来翼。玉人依旧无消息。愁绪促眉端。不随衣带宽。  
萋萋天外草。何处春归早。无语凭栏杆。竹声生暮寒。  

青玉案  

之。及泉幕任满，始以故事召赴行在，公虽知非当路意，而迫于君命，不敢俟驾，故寓意此词。道过分水岭，复题诗云：“谁知不作多时别。”又题崇安驿诗云：“睡美生习晓色催。”皆此意也。既而罢归，离临安有词云：“湖上送残春，已负别时归约。”则公之去就，盖蚤定矣。  
邻鸡不管离怀苦。又还是、催人去。回首高城音信阻。霜桥月馆，水村烟市，总是思君处。  
裛残别袖燕支雨。谩留得、愁千缕。欲倩归鸿分付与。鸿飞不住。倚栏无语。独立长天暮。  

卜算子（公赴召命道过延平，郡宴有歌妓，追诵旧事，即席赋此。）  

寒透小窗纱，漏断人初醒。翡翠屏间拾落钗，背立残釭影。  
欲去更踟蹰，离恨终难整。陇首流泉不忍闻，月落双溪冷。  

好事近  

公尝贻书台官，欲著私史以谤时政。盖公之在泉幕也，尝有启贺李侍御文会云：“虽莫陪宾客后尘，为大厦之贺，固将续山林野史，记朝阳之鸣。”因是罢归。将离临安，作此词，所谓故园桃李，盖指二侍儿也。  
湖上送残春，已负别时归约。好在故园桃李，为谁开谁落。  
还家应是荔支天，浮蚁要人酌。莫把舞裙歌扇，便等闲抛却。  

菩萨蛮  

时，尝出以侑觞。洪丞相适景伯为赋“眼儿媚”词云：“瀛仙好客过当时。锦幌出蛾眉。体轻飞燕，歌欺樊素，压尽芳菲。花前一盼嫣然媚。滟滟举金卮。断肠狂客，只愁径醉，银漏催归。”倩倩先公而卒，四印居士有悼侍儿倩倩诗，其一曰：“兰质蕙心何所在，风魂云魄去难招。子规叫断黄昏月，疑是佳人恨未消。”其二曰：“含怨衔辛情脉脉，家人强遣试春衫。也知不作坚牢玉，只向人间三十三。”四印于公为兄行，名泳，字宋永，徽庙时以童子召见，赐五经及第，官止郢州通守。  
眉尖早识愁滋味。娇羞未解论心事。试问忆人不。无言但点头。  
嗔人归不早。故把金杯恼。醉看舞时腰。还如旧日娇。  

卜算子  

第。有和章云：“不忍更回头，别泪多于雨。肺腑相看四十秋，奚止朝朝暮暮。何事值花时，又是匆匆去。过了阳关更向西，总是思兄处。”  
薄宦各东西，往事随风雨。先自离歌不忍闻，又何况、春将暮。  
愁共落花多，人逐征鸿去。君向潇湘我向秦，后会知何处。  

眼儿媚  

羊，尝遗示梅词。公依韵和之。初公被召命而西过分水岭，有诗云：“呜咽泉流万仞峰，断肠从此各西东。谁知不作多时别，依旧相逢沧海中。”及公遭谤归莆，赵丞相鼎先已谪居潮阳，谗者傅会其说，谓公此诗指赵而言，将不久复偕还中都也。秦益公愈怒，至以岭南荒恶之地处之，此词盖以自况也。  
一枝雪里冷光浮。空自许清流。如今憔悴，蛮烟瘴雨，谁肯寻搜。  
昔年曾共孤芳醉，争插玉钗头。天涯幸有，惜花人在，杯酒相酬。  

点绛唇  

幽香冷艳缀疏枝。横影卧霜溪。清楚浑如南郭，孤高胜似东篱。  
岁寒风味，黄花尽处，密雪飞时。不比三春桃李，芳菲急在人知。  

点绛唇  

尔黄发，欲三寿之作朋；遗我绿琴，顾双金之何报。”尝邀公至五羊，特为开宴，令洪丞相适代为乐语云：“云外神仙，何拘弱水。海隅老稚，始识魁星。”又寄调“临江仙”以侑觞云：“北斗南头云送喜，人间快睹魁星。向来平步到蓬瀛。如何天上客，来佐海边城。  
方伯娱宾香作穗，风随歌扇凉生。且须滟滟引瑶觥。十年迟凤沼，万里寄鹏程。”及高要倅满，权帅置酒，令洪内相景卢迈作乐语，有云：“三山宫阙，早窥云外之游；五岭烟花，行送日边之去。小驻南州之别业，肯临东道之初筵。”时二洪迭居帅幕下，又云：“欲远方歆艳于大名，故高会勤渠于缛礼。”洪时摄帅司机宜。  
玄冥司柄，雪敷南亩之丰登；庚岭生辉，梅报东君之消息。当一阳之来复，庆维岳之降神。某官节莹冰霜，家传清白。遐荒草木之细，皆知威名；调和鼎鼐之功，终归妙手。愿乘谷旦，即奉芝函。某望启戟以趋风，适桑蓬之纪瑞。自惟弱植，方沾雨露之深恩；强缀芜辞，用祝椿松之遐算。敢靳采览，第切兢惶。  
屑瑶飘絮满层空。人在广寒宫。已觉楼台改观，渐看桃李春融。  
一城和气，宾筵不夜，舞态回风。正是为霖手段，南来先做年丰。  

一翦梅  

冷艳幽香冰玉姿。占断孤高，压尽芳菲。东君先暖向南枝。要使天涯，管领春归。  
不受人间莺蝶知。长是年年，雪约霜期。嫣然一笑百花迟。调鼎行看，结子黄时。  

满庭芳  

其一曰，清樾才十亩，炎陬别一天。华堂依怪石，老木插飞烟。长夏绝无暑，乘风几欲仙。心闲境自胜，底处觅林泉。其二曰，意得壶觞外，心清杖屦间。簿书休吏早，花鸟向人闲。旧隐在何许，倦游殊未还。天涯赖有此，退食一开颜。和者甚多  
一径叉分，三亭鼎峙，小园别是清幽。曲阑低槛，春色四时留。怪石参差卧虎，长松偃蹇BB48虬。携筇晚，风来万里，冷撼一天秋。  
优游。销永昼，琴尊左右，宾主风流。且偷闲，不妨身在南州。故国归帆隐隐，西昆往事悠悠。都休问，金钗十二，满酌听轻讴。  

浣溪沙（时在西园偶成）  

风送清香过短墙。烟笼晚色近修篁。夕阳楼外角声长。  
欲去还留无限思，轻匀淡抹不成妆。一尊相对月生凉。  

满庭芳  

章守三咏，所谓包公堂、清心堂、披云楼，诗见集中。熊罴入梦，当重九之佳辰；贤哲间生，符半千之休运。弧桑纪瑞，篱菊泛金。辄敢取草木之微，以上配君子之德。虽词无作者之妙，而意得诗人之遗。式殚卑悰，仰祝遐寿。  
枫岭摇丹，梧阶飘冷，一天风露惊秋。数丛篱下，滴滴晓香浮。不趁桃红李白，堪匹配、梅淡兰幽。孤芳晚，狂蜂戏蝶，长负岁寒愁。  
年年，重九日，龙山高会，彭泽清流。向尊前一笑，未觉淹留。况有甘滋玉铉，佳名算、合在金瓯。功成后，夕英饱饵，相伴赤松游。  

### 倪稱   

临江仙  

结束征鞍临驿路，长林积雪消初。天回春色到平芜。不禁杯酒罢，便与故人疏。  
一曲阳关歌未彻，仆夫催驾修途。非君思我更谁欤。西风吹过雁，应有寄来书。  

临江仙  

万里凉风收积雨，一天晴碧新开。暮云归尽绝纤埃。金波明静夜，玉露湿苍苔。  
坐有霜髯诗酒客，平生见月衔杯。传闻丹诏日边来。莫辞通夕醉，对景且徘徊。  

临江仙  

竹里轩窗真可爱，况当暑退新凉。檐前岩桂向人芳。清阴团翠盖，金粟淡微黄。  
坐到夜深明月出，好风时度幽香。莫辞沈醉倒霞觞。一枝聊赠子，早冠绿衣郎。  

临江仙  

木落西风秋已半，正当璧月圆时。为登绝岭赋新诗。酒摇金凿落，波净碧琉璃。  
细看冰轮还有意，要君把盏休辞。看看两鬓欲成丝。明年当此夜，千里共相思。  

临江仙  

茅屋三间临木杪，门前流水潺潺。林泉得趣喜身闲。开窗延翠竹，翦树纳青山。  
行乐政须筋力健，莫令白发衰颜。与君藜杖极跻攀。岭头舒望眼，天末数烟鬟。  

临江仙  

湖上青山千万叠，倏如阵马交驰。平湖百顷却逶迟。晴光相荡激，倒影落沦漪。  
何日漾舟深碧处，细听羌笛高吹。多君起我以新诗。未能同寓目，聊复一伸眉。  

临江仙  

鸟语朝来新雨霁，杖藜呼我闲行。天晴腰脚上山轻。清风收积润，斜日弄新晴。  
最爱飞泉鸣野涧，清如万壑松声。回风溅沫湿冠缨。归来魂梦冷，幽响杂瑶琼。  

南歌子  

佳月当今夕，清尊尽客欢。参横斗转夜将阑。试泛小溪深处、与重看。  
野水从磨激，群山势郁盘。殷勤照我一杯残。更有谪仙奇句、斗清寒。  

南歌子  

置酒临清夜，狂歌尽一欢。主人幽兴未渠阑。不负一天明月、卷帘看。  
影动黄金阙，光摇承露盘。君今双鬓未凋残。明岁玉堂兹夕、赏高寒。  

南歌子  

对月中秋夜，传觞一笑欢。飘然逸兴未应阑。步向望湖桥上、倚阑看。  
松径风萧瑟，山腰路屈盘。南飞惊鹊五更残。小立水云光里、葛衣寒。  

南歌子  

露下衣微湿，杯深意甚欢。西风吹暑十分阑。月满中秋、仍共故人看。  
酒好鹅黄嫩，茶珍小凤盘。醉吟不觉曙钟残。犹记归来扑面、井花寒。  

南歌子  

嫩竹呈新绿，幽花露浅红。一檐苍翠落杯中。更有飞泉鸣珮、响丁东。  
乐事知难并，良辰得暂逢。晚风林下一尊同。便觉飘然身在、广寒宫。  

南歌子  

积水凝深碧，斜阳散满红。扁舟轻漾白苹风。曲港孤村萦绕、路相通。  
野色浮尊净，荷香入座浓。胜游聊复五人同。恰似辋川当日、画图中。  

水调歌头  

昨夜狂雷怒，鞭起卞山龙。怪见朝来急雨，万木偃颠风。试看潭头落涧，一片练波飞出，河汉与天通。向晚余霏落，巾已垫林宗。  
向高岩，凭曲槛，抚孤松。为雕好句，快倾桑落玉壶空。借问庐山三峡，与此飞流溅沫，今日定谁雄。乞与丹青手，写入紫微宫。  

水调歌头  

风卷暮云尽，镜净一天秋。试把鹅黄新酒，细酌散闲愁。西望群山千叠，眇眇飞鸿没处，爽气与俱浮。且尽尊中绿，不用叹淹留。  
对西风，歌妙曲，意绸缪。万顷烟云奇变，所得过封侯。何事苦萦名利，便合绿蓑青笠，投绂早归休。他日君寻我，小艇钓寒流。  

念奴娇（八月十三夜，与宋卿对月赏桂花于光远庵，和李汉老词）  

素秋向晚，正洞庭木落，疏林凋绿。惟有岩前双桂树，翠叶香浮金粟。皓月飞来，徘徊树杪，光射林间屋。夜深人静，好风忽起庭竹。  
俄顷万簌号鸣，清寒疑乍，听高岩悬瀑。起看碧天澄似洗，应费明河千斛。细酌鹅黄，宴搜奇句，逸气凌鸿鹄。浩歌归去，却愁踏碎琼玉。  

减字木兰花（和文伯兄咏新亭）  

凭高一览。紫翠相围光照眼。下瞰平湖。鹭立鸥飞意自如。  
天清境胜。云淡烟横鱼动镜。不是公诗。谁写新亭一段奇。  

减字木兰花  

超然远览。是我辈人方具眼。默想江湖。何处山川略得如。  
凉秋最胜。万顷芙蕖盖明镜。更乞清诗。要见胸中一吐奇。  

减字木兰花  

新晴眺览。空翠相磨明老眼。水满溪湖。来往风帆得自如。  
天公济胜。明月当空开宝镜。咏谪仙诗。醉里骑鲸也大奇。  

减字木兰花  

岭头独览。诗料森然纷满眼。倒影摇湖。西子新妆定不如。  
溪南更胜。一片寒光明泻镜。赖有新诗。不负西山万叠奇。  

减字木兰花  

新诗细览。满纸骊珠光眩眼。高论倾湖。倒峡词源世不如。  
园池日胜。只恨孤鸾犹舞镜。陶写须诗。怪得连篇字字奇。  

减字木兰花  

雨余还览。隐隐遥岑花病眼。嫩绿浮湖。百顷蒲萄染不如。  
晨光绝胜。不许纤尘微点镜。满目皆诗。莫怪骚人语益奇。  

蝶恋花  

之侧，他日将老焉。植梅种竹，以委肖韩，故句尾及之，使知鄙意未尝一日不在兹亭也  
长羡东林山下路。万叠云山，流水从倾注。两两三三飞白鹭。不须更觅神仙处。  
夜久望湖桥上语。欸乃渔歌，深入荷花去。修竹满山梅十亩。烦君为我成幽趣。  

蝶恋花（肖韩见和，复次韵酬之，四首）  

紫翠空濛庵畔路。满室松声，错认潺湲注。萧洒萍汀清立鹭。溪山真我归休处。  
老子平生无妄语。梅竹阴成，肯舍斯亭去。种秫会须盈百亩。非君谁识渊明趣。  

蝶恋花  

我爱西湖湖上路。万顷沧波，河汉连天注。一片寒光明白鹭。依稀似我登临处。  
报答溪山须好语。痛饮高歌，何必骑鲸去。环舍清阴消几亩。无人肯辨归来趣。  

蝶恋花  

绿叶阴阴亭下路。修竹乔松，中有飞泉注。水满寒溪清照鹭。个中不住归何处。  
枝上幽禽相对语。细听声声，道不如归去。只待小园成数亩。归来占尽山中趣。  

蝶恋花  

茅屋三间临水路。棐几明窗，待把虫鱼注。我已忘机狎鸥鹭。溪山买得幽深处。  
小雨招君连夜语。野服纶巾，胜日寻君去。借问良田千万亩。何如乐取林泉趣。  

点绛唇  
森然修竹满晴窗。山色净明妆。无限凄凉古意，白萍红蓼斜阳。松风一枕借僧床。  
馥馥桂花香。暂远世尘萦染，坐令心地清凉。  

西江月  

四面烟鬟绕翠，一川鸭绿摇光。危亭缥缈短松冈。把酒与君西望。  
万事尽皆前定，人生底用干忙。只应醉里是家乡。且尽玉壶新酿。  

鹧鸪天（中秋赏月和宋卿）  

萧瑟西风万里秋。暮云收尽月华流。偶然北海清尊满，况是西山爽气浮。  
登翠岭，更溪游。素光何处不清幽。悬知明岁君思我，今夕欢娱可罢休。  

鹧鸪天  

拟看今宵璧月秋。浮云却妒素光流。天公肯放冰轮出，我辈宁辞大白浮。  
穿翠密，极遨游。人间那得此深幽。金波若到清尊里，下笔联篇未肯休。  

鹧鸪天  

野旷无尘夕霭收。人间八月桂花秋。三更爽气山围座，万里凉风月满楼。  
登绝岭，小迟留。人言惟酒可忘忧。一杯径入无何有，未愧当年赤壁游。  

鹧鸪天（九日怀文伯）  

去岁登高感叹长。今年九日倍幽凉。怀人独下西州泪，对菊谁空北海觞。  
夸酒量，斗新狂。尚余醉墨在巾箱。眼前风物都非旧，只有青山带夕阳。  

### 王之望  

菩萨蛮（和钱处和上元）  

华灯的白乐明金碧。玳筵剧饮杯余湿。珠翠隔房栊。微闻笑语通。  
蓬瀛知已近。青鸟仍传信。应为整云鬟。教侬倒玉山。  

好事近（和侯监丞）  

五载复相逢，俱被一官驱役。惊我雪髯霜鬓，只声香相识。  
翠帷珍重出笙歌，醉迟迟春日。亲到鹊桥津畔，见天机停织。  

好事近  

彩舰载娉婷，宛在玉楼琼宇。人欲御风仙去，觉衣裳飘举。  
玉京咫尺是蓝桥，一见已心许。梦解汉皋珠佩，但茫茫烟浦。  

好事近（和荣大监）  

缓带抚雄边，一面灭烽休役。歌舞后堂高宴，喜倾城初识。  
红绫小砑写新词，佳句丽星日。从此锦城机杼，把回文休织。  

好事近  

清唱动梁尘，窈窕夜深庭宇。一笑满斟芳酒，看霞觞争举。  
弓靴三寸坐中倾，惊叹小如许。子建向来能赋，过凌波仙浦。  

好事近（成都赏山茶，用路漕韵）  

萧寺两株红，欲共晓霞争色。独占岁寒天气，正群芳休息。  
坐中清唱并阳春，写物妙诗格。霜鬓自羞簪帽，叹如何抛得。  

减字木兰花（代人戏赠）  

珠帘乍见。云雨无踪空有怨。锦字新词。青鸟衔来恼暗期。  
桃溪得路。直到仙家留客处。今日东邻。远忆当年窥宋人。  

减字木兰花（恭人生日）  

糟糠相乐。早共梁鸿同隐约。著籍天门。隔品新封感帝恩。  
满堂儿女。妇捧金杯孙屡舞。白发卿卿。与尔尊前作寿星。  

丑奴儿（寄齐尧佐）  

蒙泉秋色登临处，愁送将归。一梦经时。肠断佳人、犹唱渭城词。  
春来重醉分携地，人在天涯。别后应知。两鬓萧萧、多半已成丝。  

丑奴儿（寄李德志）  

去年池馆同君醉，正是花时。隔院韶辉。桃李欣欣、如与故人期。  
相望两地今千里，还对芳菲。春色分谁。雨惨风愁、依旧可怜枝。  

惜分飞（别妓）  

要眇新声生宝柱。弹到离肠断处。细落檐花雨。夜阑清唱行云住。  
洞府春长还易暮。凡客暂来终去。不忍回头觑。乱山流水桃溪路。  

醉花阴（生日）  

弧门此日犹能记。叹居诸难系。弹指片声中，不觉流年，五十还加二。  
儿童寿酒邀翁醉。笑欣欣相戏。休画老人星，白发苍髯，怎解如翁似。  

鹧鸪天（台州倚江亭即席和李举之，时曹功显、贺子忱同坐）  

撩乱江云雪欲飞。小轩幽会酒行时。佳人喜得鸳鸯侣，豪客争题鹦鹉词。  
歌舞地，喜追随。歙州端恨外迁迟。谪仙狂监从来识，七步初看子建时。  

虞美人（石光锡会上即席和李举之韵）  

鸳鸯碧瓦寒留雪。玉树先春发。小楼歌舞夜流连。月落参横、一梦绕梅边。  
尊前酒量谁能惜。都是高阳客。十分莫厌羽觞传。半醉娉婷、云鬓ED51金钿。  

小重山（成都上元席上用权帅许觉民韵）  

幂幂轻云护晓霜。银花千万朵，烂韶光。宝山金字屡更张。笙箫远，帘幕闷重廊。  
车马暗尘香。一邦如蜡日，尽豪狂。游人归路笑声长。长歌里，击壤咏陶唐。  

临江仙（赠妓）  

十二峰前朝复暮，忽愁望断行云。梦回江浦晓风清。远山思翠黛，蔓草记罗裙。  
锦字织成千万恨，翻成第入新声。幽期谁为反离魂。主人无浪语，狂客最钟情。  

临江仙（赠贺子忱二侍妾二首）  

霓作衣裳冰作在，铅华不涴天真。临风几待逐行云。自从留得住，不肯系仙裙。  
对客挥毫惊满座，银钩虿尾争新。数行草圣妙如神。从今王逸少，不学卫夫人。  

临江仙  

家在蓬莱山下住，乘风时到尘寰。双凫偶堕网罗间。惊容凝粉泪，愁鬓乱云鬟。  
人世风波难久驻，云霞终反仙关。虚无仙路拥归鸾。却随烟雾去，长向洞天闲。  

洞仙歌（范丞相夫人生日）  

玉楼玄圃，旧是神仙伴。鸣佩时朝紫皇殿。种蟠桃成树，碧柰开花，著子满，金母盘中屡献。  
飘然乘彩凤，东望蓬莱，曾共扁舟五湖泛。正珈笄未老，兰玉盈前，春欲转、喜对芳辰开宴。愿绿发朱颜镇长新，教岁岁年年，寿觞深劝。  

满庭芳（前题）  

海国寒轻，江南春早，小梅已漏芳妍。岁前冬后，和气欲回旋。此际瑶台阆苑，仙人下、白玉云軿。人间世，风帆月棹，同泛五湖船。  
当年。参谒地，鱼轩象服，锵佩朝天。向闽邦开国，福地真传。今日华筵寿斝，儿孙拥、兰玉相鲜。休辞□，蓬莱清浅，看取变桑田。  

满庭芳（赐茶）  

犀隐雕龙，蟾将威凤，建溪初贡新芽。九天春色，先到列仙家。今日磨圭碎璧，天香动、风入窗纱。清泉嫩，江南锡乳，一脉贯天涯。  
芳华。瑶圃宴，群真飞佩，同引流霞。醉琼筵红绿，眼乱繁花。一碗分云饮露，尘凡尽、牛斗何赊。归途稳，清飙两腋，不用泛灵槎。  

念奴娇（坐上和何司户）  

堂堂七尺，懔一时人物，孤映三蜀。闲雅风流豪醉后，犹有临邛遗俗。十载虞庠，一官楚塞，雅操凌寒玉。江山千里，惠然来慰幽独。  
落笔妙语如神，两章入手，不觉珠盈掬。从此西归荣耀处，宁假华旌高纛。乐府新声，郢都余唱，应纪阳春曲。老夫一醉，故人高义堪服。  

念奴娇（荆门军宋签判、陶教授许尉同坐）  

蒙泉岁晚，偶扁舟、同泛一池寒渌。四者难并谁信道，草草幽欢能足。美景良辰，赏心乐事，更有人如玉。今宵此会，陋邦惊破衰俗。  
豪俊傅粉诸孙，几年分袂，一笑还相逐。痛饮厌厌清夜永，那管更深催促。宋玉词章，陶潜风概，况继前贤躅。故人未至，座中仍对梅福。  

念奴娇（别妓）  

柳花飞絮，又还是、清明寂寞时节。洞府人间嗟素手，今日匆匆分拆。巧笑难成，含情谁解，顾影无颜色。风流满面，却成春恨凄恻。  
云鬓从ED51金蝉，纷纷红泪，千点胭脂湿。聚调轻盈离调惨，声入低空愁碧。祖帐将收，骊驹欲驾，去也劳相忆。伤心南浦，断肠芳草如积。  

永遇乐（和钱处和上元）  

元夜风光，上都灯火，辉映春色。鳌冠仙山，龙衔瑞烛，银阙凌空碧。紫烟深拥，黄云孤起，人喜乍瞻天日。□云里，□□□□，侍臣□□鹄立。  
雾收霞卷，珠帘开遍，翠暮娉婷争出。倾国丛中，钧天合处，忽听鸣清跸。貂裘小帽，随车信马，犹忆少年豪逸。如今对，山城皓月，但余叹息。  

风流子（范觉民生日）  

江国东风早，芳菲又、迤逦报寒梅。正元气孕和，小春归候，数丁千载，喜动三台。向此际，上天开景运，王国产英材。想崇岳洞天，暗书苔藓，海山烟雨，空锁楼台。  
煌煌天人表，琼林与瑶树，照映庭槐。中有丽天星斗，惊世风雷。况朱颜绿发，年光鼎盛，绣裳华衮，人望归来。好对玳筵满举，眉寿觥罍。  

### 葛立方  

满庭芳（催梅）  

霜叶停飞，冰鱼初跃，梅花犹闷芳丛。剪酥装玉，应为费天工。争奈江南驿使，征鞍待、一朵香浓。凭谁报，冰肌仙子，闻早驾飞龙。  
溶溶。春意动，寒姿未展，终愧群红。与斩新来上，开伴长松。要看黄昏庭院，横斜映、霜月朦胧。兰堂畔，巡檐索笑，谁羡杜陵翁。  

满庭芳（和催梅）  

未许蜂知，难交雀C269，芳丛犹是寒丛。东方解冻，春仗做春工。何事仙葩未放，寒苞秘、冰麝香浓。应须是，惊闻羯鼓，谁敢喷髯龙。  
梅花，君自看，丁香已白，桃脸将红。结岁寒三友，久迟筠松。要看含章檐下，闲妆靓、春睡朦胧。知音是，冻云影底，铁面葛仙翁。  

满庭芳（探梅）  

狂吹鸣篱，祥E648剪水，分明欺压寒梅。冰威初敛，曦影上池台。应有一番和气，南枝上、恐有春来。须勤探，呼吾筇杖，屐齿上苍苔。  
春风，浑未到，徘徊香径，巡绕千回。见琼英一点，小占条枚。且看先锋素艳，看看便、繁蕾齐开。香浮动，微薰诗梦，须更著诗催。  

满庭芳（赏梅）  

腊雪方凝，春曦俄漏，画堂小秩芳筵。玉台仙蕊，帘外幂瑶烟。莫话青山万树，聊须对、一段孤妍。杯行处，香参鼻观，百濯未为贤。  
吾庐，何处好，绣香竹畔，偶桂溪边。且为渠珍重，满泛金船。已拚春酲一枕，如今且、醉倒花前。花飞后，欢呼一笑，又是说明年。  

满庭芳（泛梅）  

庾信何愁，休文何瘦，范叔一见何寒。梅花酷似，索笑画檐看。便肯嫣然一笑，疏篱上、玉脸冰颜。须勤赏，莫教青子，半著树头酸。  
朱阑。聊掩映，昆仑顶上，琪树团栾。命儿曹班坐，草草杯盘。旋折溪边□朵，E029蕤泛、蕉叶杯宽。从教□，尊前有客，拍手笑颓山。  

满庭芳（簪梅）  

弄月黄昏，封霜清晓，数枝影堕溪滨。化工先手，幻出一番新。片片雕酥碾玉，寒苞似、已泄香尘。聊相对，畸人投分，尊酒认荀陈。  
吾年，今老矣，佳人薄相，笑插林巾。愧苍颜白发，回授乌云。玉镜台边试看，相宜是、浅笑轻颦。君知否，寿阳额上，不似鬓边春。  

满庭芳（评梅）  

一阵清香，不知来处，元来梅已舒英。出篱含笑，芳意为人倾。细看高标孤韵，谁家有、别得花人。应须是，魏徵妩媚，夷甫太鲜明。  
北枝，方半吐，水边疏影，绰约娉婷。问横空皎月，匝地寒E648。何似此花清绝，凭君为、子细推评。幽奇处，素娥青女，著意为横陈。  

锦堂春（正旦作）  

气应三阳，氛澄六幕，翔乌初上云端。问朝来何事，喜动门阑。田父占来好岁，星翁说道宜官。拟更凭高望远，春在烟波，春在晴峦。  
歌管雕堂宴喜，任重帘不卷，交护春寒。况金钗整整，玉树团团。柏叶轻浮重醑，梅枝巧缀新幡。共祝年年如愿，寿过松椿，寿过彭聃。  

水龙吟（游钓台作）  

九州雄杰溪山，遂安自古称佳处。云迷半岭，风号浅濑，轻舟斜渡。朱阁横飞，渔矶无恙，鸟啼林坞。吊高人陈迹，空瞻遗像，知英烈、垂千古。  
忆昔龙飞光武。怅当年、故人何许。羊裘自贵，龙章难换，不如归去。七里溪边，鸬鸶源畔，一蓑烟雨。叹如今宕子，翻将钓手遮日，向西秦路。  

菩萨蛮（侍饮赏黄花）  

井梧叶叶秋风晚。东篱点点金钱满。开急为重阳。日烘深院香。  
幽姿无众草。莫恨生非早。嚼蕊傍池台。寿公桑落杯。  

风流子  

夜半春阳启，东风峭、犹带去年寒。叹榆塞战尘，玉关烟燧，壮心耿耿，青鬓斑斑。又还是，一年头上到，日月信跳丸。看门帖绘鸡，历颁金凤，酒浮柏叶，人颂椒盘。  
幽园。春信近，帘栊静、小宴取次追欢。聊□水沈烟袅，清唱声闲。况良辰渐有，梅舒琼蕊，柳摇金缕，巧缀新幡。莫惜醉吟亲侧，衣曳荆兰。  

多丽（赏梅）  

冷云收，小园一段瑶芳。乍春来、未回穷腊，几枝开犯严霜。傍黄昏、暗香浮动，照清浅、疏影低昂。却月幽姿，含章媚态，姮娥姑射下仙乡。倚阑看、殷勤持酒，索笑也何妨。堪怜处，东君不管，独自凄凉。  
算何人、为伊销断，古今才子篇章。有西湖、赋诗处士，□东阁、年少台郎。驿使来时，吴王醉处，几番牵动广平肠。剩宴赏、微酸如豆，又是隔年长。高楼外，莫教羌管，吹堕寒香。  

沙塞子（咏梅）  

天生玉骨冰肌。瘦损也、知他为谁。□寒底、傲霜凌雪。  
不教春知。高楼横笛试轻吹。要一片、花飞酒卮。拚沈醉、帽帘斜插，折取南枝。  

多丽（七夕游莲荡作）  

破波光如镜，三翼轻舟。对雨余、重岩叠嶂，何妨影堕清流。望芙蕖、渺然如海，张云锦、掩映汀洲。出水奇姿，凌波艳态，眼看□叶弄新秋。恍疑是、金沙池内，玉井认峰头。花深处，田田叶底，鱼戏龟游。  
正微凉、西风初度，一弯斜月如钩。想天津、鹊桥将驾，看宝奁、蛛网初抽。晒腹何堪，穿针无绪，不如溪上少淹留。竞笑语、追寻惟有，沈醉可忘忧。凭清唱，一声檀板，惊起沙鸥。  

满庭芳  

扉映琉璃，窗摇云母，水堂新甃云湾。际天波面，玉镜宝奁宽。栏外青山几垒，瑶烟敛、影落千鬟。寒汀晚，芦花飞雪，风定白鸥闲。  
尘寰。何处有，方壶圆峤，弱水波翻。问何如藜杖，此地跻攀。种竹今逾万个，风枝静、日报平安。他年事，苍云屯处，千亩看栖鸾。  

春光好（立道生日作）  

去年曾寿生朝。正黄菊、初舒翠翘。今岁雕堂重预宴，梨雪香飘。是时梨花盛开。  
明年应傍丹霄。看宝胯、重重在腰。鹊尾吹香笼绣段，且醉金蕉。  

西江月（开炉）  

风送丹枫卷地，霜干枯苇鸣溪。兽炉重展向深闺。红入麒麟方炽。  
翠箔低垂银蒜，罗帏小钉金泥。笙歌送我玉东西。谁管瑶花舞砌。  

蝶蛮花（冬至席上作）  

缇室群阴清晓散。灰动葭莩，渐觉微阳扇。日永绣工才一线。挈壶已报添银箭。  
六幕无尘开碧汉。非雾非烟，仿佛登台见。梅萼飘香萦小宴。霞浆莫放琉璃浅。  

清平乐（子直过省，生日候殿试，席间作）  

文章惊世。半挹南宫第。蟾窟澄辉天似洗。折得XXXX窊丹桂。  
当年蓬矢生贤。流霞满祝长年。更愿巨鳌连钓，枫宸第一胪传。  

减字木兰花（四侄过省候廷试席上作）  

摇毫铸藻。纵有微之应压倒。万里鹏程。南省今书淡墨名。  
胪传丹陛。月里桂花先著袂。雁塔高题。玉季巍科尚觉低。  

满庭芳（五侄将赴当涂，自金坛来别）  

栗里田园，乌衣门巷，别来几换星霜。华阳仙窟，翠桁彩衣香。梦堕当涂风月，披绛帐、欲指鳣堂。浮鸥外，来宁老子，特泛霅溪航。  
相逢，春正好，梅舒香白，柳曳宫黄。且相将一笑，乐未渠央。须念离多会少，难轻负、百榼霞浆。深深观，舞回飞雪，乐奏小宫商。  

水调歌头  

睡鸭凝香缕，白酒泻无声。郊墟不办羊酪，照箸紫丝莼。此去青山深处，邀得白云为伴，绝意请长缨。一舸背君去，几幅布帆轻。  
帝恩重，容禄隐，吏祠庭。膝间文度安亲，得计是扬名。珍重金兰交契，共惜匆匆别去，送我几烟林。异日怀君处，凝睇乱层岑。  

风流子  

细草芳南苑，东风里、赢得一身闲。见花朵绣田，柳丝络岸，沼冰方泮，山雪初残。又还是，陇头春信动，梅蕊入征鞍。月里暗香，水边疏影，淡妆宜瘦，玉骨禁寒。  
泛金溪上好，开幽户、聊面翠麓云湾。知道醉吟堪老，名利难关。算书帏意懒，宦涂游倦，旧时习气，惟有跻攀。拟待杖藜花底，直到春阑。  

满庭芳（胡汝明罢帅归，坐间次韵作）  

江国麾幢，边城鼓角，溢川几报严更。笑谈油幕，英杰为时生。腹贮六韬三略，新诗就、矛槊频横。功名事，他年未晚，一C56F落欃枪。  
归来，何早计，白萍洲畔，危获深耕。又何如，竹帛彝鼎垂名。犀节徵还伊迩，春风外、文鹢催行。岩廊上，谈兵齿颊，谠论佐休明。  

玉漏迟  

窗户明环堵。山容黛染，水光绡舞。荷盖擎烟，花映步波神女。嫩脸铅华掩素，无语向、薰风凝伫。晴又雨。征鞞隐隐，云洲沙渚。  
须臾风卷还晴，看香泄丹囊，乍飘沈炷。鱼飐荷衣，珠颗乱倾无数。休话金沙玉井，争似我、神龟□处。觞为举。何人解歌金缕。  

行香子  

风透纱窗。叶落银床。夹缬林、吹下严霜。新篘浮蚁，班坐飞觞。有岩中秀，篱中艳，洛中香。  
金钿放蕊，玉粒争芳。惯年年、来趁清商。不应素节，还有花王。看正封诗，龟年调，太真狂。  

玉楼春（雪中拥炉闻琵琶作）  

青女飞花浓剪水。寒气霏微度窗纸。人间那得骨为帘，炉有麒麟尊有蚁。  
笙簧冻涩闲纤指。香雾暖熏罗帐底。却教试作忽雷声，往往惊开桃与李。  

瑞鹧鸪（小孙周C95B席上作）  

榴花庭院戏氍毹。水剪双眸画不如。莫恨未能通瑟僴，只今先已辩之无。  
虎睛浅缀新花帽，龙脑浓熏小绣襦。乃祖未须贻厥力，及时须读五车书。  

浪淘沙（子直新第落成席上作）  

休看辋川图。未是幽居。何如云水绕储胥。新湿青红开栋宇，雾拱风疏。  
小圃秀郊墟。花破平芜。五峰列影水平铺。只欠五城楼十二，便是蓬壶。  

卜算子（赏荷以莲叶劝酒作）  

明镜盖红蕖，轩户临烟渚。窣窣珠帘淡淡风，香里开尊俎。  
莫把碧筒弯，恐带荷心苦。唤我溪边太乙舟，潋滟盛芳醑。  

卜算子（席间再作）  

袅袅水芝红，脉脉蒹葭浦。淅淅西风淡淡烟，几点疏疏雨。  
草草展杯觞，对此盈盈女。叶叶红衣当酒船，细细流霞举。  

减字木兰花（章甥筑地相望作）  

张南周北。谩说清漳摇绀碧。何似幽栖。甥舅相望共一溪。  
璇题沙版。不用买邻糜百万。余户增辉。庭列芝兰户戟枝。  

夜行船（章甥婚席间作）  

百尺雕堂悬蜀绣。珠帘外、玉阑琼甃。调鼎名家，吹箫贤胄，新卜凤皇佳繇。  
银叶添香香满袖。满金杯、寿君芳酒。喜动蟾宫，祥生态帐，应在细君归后。  

雨中花（睢阳途中小雨见桃李盛开作以下奉使途中作）  

壮岁嬉游，乐事几经，青门紫陌芳春。未见廉纤，膏雨浥花尘。濯锦宝丝增艳，洗妆玉颊尤新。向韶光浓处，点染芳菲，总是东君。  
苏州老子，经雨南园，为谁一扫花林。谁信道、佳声著处，肌润香匀。晓试何郎汤饼，暮留巫女行云。寄言游子，也须留眄，小驻蹄轮。  

雨中花（和）  

寄径濉阳，陌上忽看，夭桃秾李争春。又见楚宫，行雨洗芳尘。红艳霞光夕照，素华琼树朝新。为奇姿芳润，拟倩游丝，留住东君。  
拾遣杜老，犹爱南塘，寄情萝薜山林。争似此、花如姝丽，獭髓轻匀。不数江陵玉杖，休夸花岛红云。少须澄霁一，一番清影，更待冰轮。  

好事近（归有期作）  

几骑汉旌回，喜动满川花木。遥睇清淮古岸，散离愁千斛。  
烟笼沙嘴定连艘。鹊脚蘸波绿。归话隔年心事，秉夜阑银烛。  

好事近（和子直惜春）  

归日指清明，肯把话言轻食。已是飞花时候，赖东风无力。  
青帘沽酒送春归，莫惜万金掷。屈指明年春事，有红梅消息。  

点绛唇（回至汴京喜而成长短句）  

暂时莫荡出燕然。冰柱冻层檐。时节马蹄归路，杨花乱扑征鞯。  
如今归去，银铛宜见，七宝床边。待得退朝花底，家人争卷珠帘。  

春光好（寒食将过淮作）  

禁烟却酿春愁。正系马、清淮渡头。后日清明催叠鼓，应在扬州。  
归时元已临流。要绮陌、芳郊恣游。三月羁怀当一洗，莫放觥筹。  

### 曾协  

点绛唇（送李粹伯赴春闱）  

小驻征骖，一尊古寺留君住。六花无数。飞舞朝天路。  
上苑繁华，却似词章富。春将暮。玉鞭凝伫。总是经行处。  

点绛唇（汪汝冯置酒请赋芍药）  

乱叠香罗，玉纤微把燕支污。靓妆无数。十里扬州路。  
怨绿啼红，总道春归去。君知否。画阑幽处。留得韶光住。  

浣溪沙（咏芍药金系腰海陵席上作）  

昼漏新来一倍长。众宾沾醉尚传觞。浓云遮日惜红妆。  
应是主人归凤沼，为传芳讯到黄堂。腰围恰恰束金黄。  

秦楼月（留别海陵诸公）  

清秋月。长空万里烟华白。烟华白。江云收尽，楚天一色。  
莼丝惹起思归客。清光正好伤离别。伤离别。五湖烟水，伴人悉绝。  

桃源忆故人（和翁士秀）  

野亭问柳今朝试。更访小园开未。月下山横空际。两两修眉对。  
骚人对此增高致。意入笔端清邃。投分周郎心醉。真解消人意。  

蹋莎行（春归怨别）  

柳眼传情，花心蹙恨。春风处处关方寸。朱帘卷尽画屏闲，云鬟半ED51罗衣褪。  
燕语莺啼，日长人困。鱼沈雁断无音信。琵琶声乱篆烟斜，寸肠欲断无人问。  

凤栖梧（西溪道中作）  

柳弄轻黄花泣露。万叠春山，不记尘寰路。日射霜林烟罩素。长空不著纤云B028。  
历历远村明可数。缘涨前溪，渺渺迷津渡。客子光阴能几许。画图拟卷晴川去。  

祝英台（和翁士秀牡丹韵）  

放花开，催花谢，谁解东君意。要遣花王，独占花蹊邃。且看玉镜台前，霞觞新举，红玉软、晓妆慵试。  
好风味。须信金屋中人，谁堪并娇媚。隐约微潮，应向尊前醉。最怜纹锦搴帷，青罗飞盖，尘土外、轻盈相倚。  

水调歌头（送史侍郎）  

今日复何日，欢动楚江滨。紫泥来自天上，优诏起元臣。想见傅岩梦断，记得金瓯名在，却念佩兰人。永昼通明殿，曾听话经纶。  
促归装，趋北阙，觐严宸。玉阶陈迹如故，天笑一番新。好借食间前箸，尽吐胸中奇计，指顾静烟尘。九万云霄路，飞走趁新春。  

水调歌头（细君生日作）  

日永向槐夏，绕屋树扶疏。麦秋天气清润，设巾兑记生初。新拜小君佳号，更过诸郎官舍，仍玩掌中珠。乐事似今少，一笑倒双壶。  
列山肴，烹野蔌，且欢娱。鹿门远引，平生此志与君俱。终向苕溪烟水，携手云庄风月，不践利名区。功业看儿辈，相对老江湖。  

酹江月（扬州菊坡席上作）  

一年好处，是霜轻尘敛，山川如洗。晚菊留花供燕赏，金缕宝衣销地。旧观初还，层楼相望，重见升平际。小春时节，绮罗丛里人醉。  
此日武帐贤侯，六年仁政，浃长淮千里。欲入鹓行仍缓带，聊抚竹西歌吹。紫塞烟清，玉关人老，宜趣朝天骑。香尘归路，旧游回首应记。  

酹江月（宴叶叔范新第）  

苕溪古岸，有朱门初建，落成华屋。对启园林随杖履，迤逦柳蹊相属。好是危亭，片峰迎面，独立清溪曲。芜城低远，一尘不碍游目。  
公子豪饮方酣，夜堂深静，隐隐鸣丝竹。却尽春寒宾满座，深酌葡萄新绿。密户储香，广庭留月，待得清欢足。纷纷沾醉，四筵倒尽群玉。  

酹江月（咏芍药）  

一年好处，是满城红药，留连□□。十里扬州应费了，多少春工妆饰。弱质欹风，芳心带露，酒困娇无力。园林绿暗，粉光低占丛碧。  
谁与千载声名，翻阶高咏，出文章仙伯。阅尽繁华芳意歇，初识倾城风格。双脸晞红，春衫挽并，天巧终难敌。十千沽酒，算应花畔消得。  

水龙吟（别故人）  

楚乡菰黍初尝，马蹄偶踏扬州路。莼丝向老，江鲈堪脍，催人归去。秋气萧骚，月华如洗，一天风露。望重重烟水，吴淞万顷，曾约旧时鸥鹭。  
惆怅别离无奈，整孤帆、依然回顾。玉龙节底，故人情重，欲行犹驻。敛散功多，澄清志遂，好回高步。看归鞍稳上，文鸳班里，五云深处。  

### 毛幵   

水调歌头（次韵陆务观陪太守方务德登多景楼）  

襟带大江左，平望见三州。凿空遗迹，千古奇胜米公楼。太守中朝耆旧，别乘当今豪逸，人物眇应刘。此地一尊酒，歌吹拥貔貅。  
楚山晓，淮月夜，海门秋。登临无尽，须信诗眼不供愁。恨我相望千里，空想一时高唱，零落几人收。妙赏频回首，谁复继风流。  

水调歌头（上元郡集）  

春意满南国，花动雪明楼。千坊万井，此时灯火隘追游。十里寒星相照，一轮明月斜挂，缥缈映红球。共嬉不禁夜，光彩遍飞浮。  
艳神仙，轰鼓吹，引遨头。文章太守，此时宾从敌应刘。回首升平旧事，未减当年风月，一醉为君酬。明日朝天去，空复想风流。  

水调歌头（和人新堂）  

小筑百年计，雅志几人成。乱山深处，烟雨面面对萦青。巾屦方安吾土，花木仍供真赏，邻有阮嵇生。岁月抛身外，尘事更无营。  
鸟知归，云出岫，两忘情。从渠华屋，回首烟草吊颓倾。何似生涯才足，欹枕南窗北牖，醉梦落樵声。更喜濯樱处，门外一江清。  

水调歌头（送周元特）  

汉代李元礼，江左管夷吾。英姿雅望，凛凛玉立冠中都。25石鬼胸中千丈，不肯低回青禁，引去卧江湖。更学鸱夷子，一舸下东吴。  
送公别，杯酒尽，少踌躇。旧棠阴下，几人临路拥行车。归近云天尺五，梦想经纶贤业，谈笑取单于。为问苕溪水，留得此翁无。  

水调歌头（次刘若讷韵）  

十载刘夫子，名过庾兰成。人人争看，角犀今喜试丰盈。倾耳新诗千首，妙处端须击节，金石破虫声。此士难复得，黄口闹如羹。  
忆年少，游侠窟，戏荆卿。结交投分，驰心千里剧摇旌。我老公方豪健，傥许相从晚岁，B629慨激中情。洗眼功名会，一箭取辽城。  

秋蕊香  

荡暖花风满路。织翠柳阴和雾。曲池斗草旧游处。忆试春衫白苎。  
暗惊节意朱弦柱。送春去。晓来一阵扫花雨。惆怅蔷薇在否。  

满庭芳（自宛陵易倅东阳，留别诸同寮世事难穷，人生无定偶然蓬转萍）  

世事难穷，人生无定，偶然蓬转萍浮。为谁教我，从宦到东州。还似翩翩海燕，乘春至、归及凉秋。回头笑，浑家数口，又泛五湖舟。  
悠悠。当此去。黄童白叟，莫漫相留。但溪山好处，深负重游。珍重诸公送我，临岐泪、欲语先流。应须记，从今风月，相忆在南楼。  

满庭芳  

五十年来，追思畴曩，佳时去若云浮。依然重见，感涕话西州。幸喜灵光不改，空自笑、蒲柳先秋。成何事，风波末路，险畏有沈舟。  
别愁。都几许，相从未E363，我去公留。况狂直平生，谁念遨游。月夕风天正好，还惊怅、失此诗流。江南岸，明朝更远，回首仲宣楼。  

满庭芳（行次四安，用前韵，寄章叔通、沈无隐）  

B324落难容，崎岖堪笑，一年陆走川浮。又携妻子，两度过神州。紫蟹鲈鱼正美，凉天气、恰傍中秋。今宵意，无人伴我，快泻玉双舟。  
功名，聊尔耳，千金聘楚，万户封留。又争如物外，闲旷优游。好在东阡北陌，相从有、诸老风流。家山近，归休去也，不上望京楼。  

渔家傲  

极目丹枫迎霁晓。山明水净新霜早。燕去鸿归无事了。天渺渺。风吹平野低寒草。  
渐过初冬时节好。寻梅踏雪城南道。追忆旧游人已老。欢更少。孤怀拟共谁倾倒。  

好事近（次韵叶梦锡陈天予南园作。）  

飞盖满南园，想见八仙遥集。几树海棠开遍，正新晴天色。  
休辞一醉任扶还，衣上酒痕湿。便恐岁华催去，听秋虫相泣。  

贺新郎  

风雨连朝夕。最惊心、春光蜿晚，又过寒食。落尽一番新桃李，芳草南园似积。但燕子、归来幽寂。况是单栖饶惆怅，尽无聊、有梦寒犹力。春意远，恨虚掷。  
东君自是人间客。暂时来、匆匆却去，为谁留得。走马插花当年事，池畹空余旧迹。奈老去、流光堪惜。杳隔天涯人千里，念无凭、寄此长相忆。回首处，暮云碧。  

念奴娇（陪张子公登览辉亭）  

层栏飞栋，压孤城临瞰，并吞空阔。千古吴京佳丽地，一览江山奇绝。天际归舟，云中行树，鹭点汀洲雪。三山无际，眇然相望溟渤。  
凤么遗响悲凉，故台今不见，苍烟芜没。千骑重来初起废，缅想六朝人物。岘首他年，羊公终在，笑几人磨灭。一时尊俎，且须同赋风月。  

念奴娇（次韵寄陆务观、韩无咎）  

少年奇志，笑功名画虎，文章刻鹄。永夜漫漫悲昼短，难挽苍龙衔烛。飞藿飘零，浮云迁变，过眼邮传速。昔人真意，眇然千载谁属。  
犹喜二子当年，诸公籍甚，赏云和孤竹。翰墨流传知几许，遗响宫商相续。梦里京华，不须惊叹，春草年年绿。赤霄归去，更看奔电喷玉。  

念奴娇（暮秋登石桥追和祝子权韵）  

十年湖海，叹潘郎憔悴，无心云阁。强起登临惊暮序，目极清霜摇落。散发层阿，振衣千仞，浩荡穷林壑。B879寥无际，镜天收尽云脚。  
长啸声落悲风，想沧洲万里，当年归约。回首区中无限事，此意谁同商略。欲驾飞鸿，翩然独往，汗漫期相诺。滞留何事，坐令双鬓如鹤。  

念奴娇（次韵施德初席上）  

丽谯春晚，望东南千里，湖山佳色。画戟门前清似水，时节初过灯夕。封井年登，京华日近，每报平安驿。满城花柳，正须千骑寻觅。  
忆我年少追游，叨兔园客右，多惭英识。今日怀人无限意，老泪尊前重滴。赋咏空传，雄豪谁在，鬓点吴霜白。招呼一醉，幸公时慰愁寂。  

念奴娇（追和张巨山《牡丹词》）  

倚风含露，似轻颦微笑，盈盈脉脉。染素匀红，知费尽，多少东君心力。国艳酣晴，天香融暖，画手争传得。绿窗朱户，晓妆谁见凝寂。  
独占三月芳菲，千花百卉，算难争春色。欲寄朝云无限意，回首京尘犹隔。舞破霓裳，一枝浑似，醉倚香亭北。旧欢如梦，老怀那更追惜。  

念奴娇（题曾氏溪堂）  

王孙老去，算无地倾倒，胸中豪逸。小筑三间便席卷，多少江山风月。万壑回流，千峰输秀，人境成三绝。登临佳处，鸟飞不尽空阔。  
追念辋水斜川，有风流千载，渊明摩诘。何必斯人聊一笑，俯仰今犹前日。只恐东州，催成棠荫，又作三年别。赏心难继，莫教孤负华发。  

念奴娇（记梦）  

阿环家住阆风顶，绛阙瑶台相接。翳凤乘鸾人不见，隐隐霓裳云衱。秀骨贞风，长眉翠浅，映白咽红颊。非烟深处，渺然云浪千叠。  
一笑徐福扁舟，春风空老尽，当时童妾。骨冷魂清惊梦到，同看碧桃千叶。寄语青童，何时丹就，为我留琼笈。天鸡催晓，却愁吹堕尘劫。  

念奴娇（中秋夕）  

素秋新霁，风露洗寥廓，珠宫琼阙。帘幕生寒人未定，鹊羽惊飞林樾。河汉无声，微云收尽，相映寒光发。三千银界，一时无此奇绝。  
正是老子南楼，多情孤负了，十分佳节。起舞徘徊谁为我，倾倒杯中明月。欲揽姮娥，扁舟沧海，戏濯凌波袜。漏残钟断，坐愁人世超忽。  

满江红（送施德初）  

东马严徐，名籍甚、西京人物。谁不羡、伏蒲忠鲠，演纶词笔。雅意中朝今小试，二年东郡弦风迹。数中兴、循吏两三人，公居一。  
温诏趣，还丹阙。倾睿相，方前席。看云台登践，论思密勿。超览堂中遗爱在，几人同恋津亭别。顾倦游、云路仆登仙，心如失。  

满江红（怀家山作）  

回首吾庐，思归去、石溪樵谷。临玩有、门前流水，乱松疏竹。幽草春余荒井迳，鸣禽日在窥墙屋。但等闲、凭几看南山，云相逐。  
家酿美，招邻曲。朝饭饱，随耕牧。况东皋二顷，岁时都足。麟合功名身外事，墙阴不驻流光促。更休论、一枕梦中惊，黄粱熟。  

水龙吟（登吴江桥作）  

渺然震泽东来，太湖望极平无际。三吴风月，一江烟浪，古今绝致。羽化蓬莱，胸吞云梦，不妨如此。看垂虹千丈，斜阳万顷，尽倒影、青奁里。  
追想扁舟去后，对汀洲、白萍风起。只今谁会，水光山色，依然西子。安得超然，相从物外，此生终矣。念素心空在，徂年易失，泪如铅水。  

渔家傲（次丹阳忆故人）  

杨子津头风色暮。孤舟渺渺江南去。忆得佳人临别处。愁返顾。青山几点斜阳树。  
可忍归期无定据。天涯已听边鸿度。昨夜乡心留不住。无驿数。梦中行了来时路。  

江城子（和德初灯夕词次叶石林韵）  

神仙楼观梵王宫。月当中。望难穷。坐听三通，谯鼓报笼铜。还忆当年京辇旧，车马会，五门东。  
华堂歌舞间笙钟。夕香濛。度花风。翠袖传杯，争劝紫髯翁。归去不堪春梦断，烟雨晓，乱山重。  

江城子  

倚墙高树落惊禽。小窗深。夜沈沈。酒醒灯昏，人静更愁霖。惆怅行云留不住，携手处，却分襟。  
悠悠风月两关心。拥孤衾。恨难禁。何况一春，憔悴到如今。最苦清宵无寐极，相见梦，也难寻。  

画堂春  

华灯收尽雪初残。踏青还尔游盘。落梅强半已飞翻。刬地春寒。  
多病故人日远，几时双燕来还。可怜楼上一凭栏。不见长安。  

风流子  

新禽初弄舌，东郊外、催尔踏青期。渐晴滟翠漪，惠风骀荡，暖蒸红雾，淑景辉迟。粉墙外，杏花无限笑，杨柳不胜垂。闲里岁华，但惊萧索，老来心赏，尤惜芳菲。  
平生歌酒地，空回首，惆怅触绪沾衣。谁见素琴翻恨，青镜留悲。念千里云遥，暮天长短，十年人杳，流水东西。惟有寄情芳草，依旧萋萋。  

浪淘沙  

帘幕燕双飞。春共人归。东风恻恻雨霏霏。水满西池花满地，追惜芳菲。  
回首昔游非。别梦依稀。一成春瘦不胜衣。无限楼前伤远意，芳草斜晖。  

醉落魄（梅）  

暮寒凄冽。春风探绕南枝发。更无人处增清绝。冷蕊孤香，竹外朦胧月。  
西洲昨梦凭谁说。攀翻剩忆经年别。新愁怅望催华发。雀C269江头，一树垂垂雪。  

眼儿媚  

小溪微月淡无痕。残雪拥孤村。攀条弄蕊，春愁相值，寂默无言。  
忍寒宜主何人见，应怯过黄昏。朝阳梦断，熏残沈水，谁为招魂。  

谒金门  

春已半。芳草池塘绿遍。山北山南花烂熳。日长蜂蝶乱。  
闲掩屏山六扇。梦好强教惊断。愁对画梁双语燕。故心人不见。  

谒金门  

伤离索。犹记并肩池阁。病起绿窗闲倚薄。一秋天气恶。  
玉臂都宽金约。歌舞新来忘却。回首故人天一角。半江枫又落。  

玉楼春  

日长淡淡光风转。小尾黄蜂随早燕。行寻香迳不逢人，惟有落红千万片。  
酒成憔悴花成怨。闲杀羽觞难会面。可堪春事已无多，新笋遮墙苔满院。  

玉楼春  

曲房小院匆匆过。急鼓疏钟催又去。来如春梦几多时，去似朝云无觅处。  
金瓶落井翻相误。可惜馨香随手故。锦囊空有断肠书，彩笔不传长恨句。  

蝶恋花  

罗袜匆匆曾一遇，乌鹊归来，怨感流年度。别袖空看啼粉污。相思待倩谁分付。  
残雪江村回马路。袅袅春寒，帘晚空凝伫。人在梅花深处住。梅花落尽愁无数。  

薄幸  

柳桥南畔。驻骢马、寻春几遍。自见了、生尘罗袜，尔许娇波流盼。为感郎、松柏深心，西陵已约平生愿。记别袖频招，斜门相送，小立钗横鬓乱。  
恨暗写、如蚕纸，空目断、高城人远。奈当时消息，黄姑织女，又成王谢堂前燕。托琴心怨。怕娇云弱雨，东风蓦地轻吹散。伤春病也，狼藉飞花满院。  

应天长令  

曲栏十二闲亭沼。履迹双沈人悄悄。被池寒，香烬小。  
梦短女墙莺唤晓。柳风轻袅袅。门外落花多少。日日离愁萦绕。不知春过了。  

点绛唇  

夜色侵霜，萧萧络纬啼金井。梦寒初警。一倍铜壶永。  
无限思量，展转愁重省。熏炉冷。起来人静。窗外梧桐影。  

瑞鹤仙  

柳风清昼溽。山樱晚，一树高红争熟。轻纱睡初足。悄无人、欹枕虚檐鸣玉。南园秉烛。叹流光、容易过目。送春归去，有无数弄禽，满径新竹。  
闲记追欢寻胜，杏栋西厢，粉墙南曲。别长会促。成何计，奈幽独。纵湘弦难寄，韩香终在，屏山蝶梦断续。对沿阶、细草萋萋，为谁自绿。  

满江红  

泼火初收，秋千外、轻烟漠漠。春渐远、绿杨芳草，燕飞池阁。已著单衣寒食后，夜来还是东风恶。对空山、寂寂杜鹃啼，梨花落。  
伤别恨，闲情作。十载事，惊如昨。向花前月下，共谁行乐。飞盖低迷南苑路，湔裙怅望东城约。但老来、憔悴惜春心，年年觉。  

燕山亭（面力·侄求睡红亭为赋）  

暖霭辉迟，雨过夜来，帘外春风徐转。霞散锦舒，密映窥亭亭万枝开遍。一笑嫣然，犹记有、画图曾见。无伴。初睡起，昭阳弄妆日晚。  
长是相趁佳期，有寻旧流莺，贪新双燕。惆怅共谁，细绕花阴，空怀紫箫凄怨。银烛光中，且更待、夜深重看。留恋。愁酒醒、霏千片。  

### 洪适  

番禺调笑  

句队盖闻五岭分疆，说番禺之大府；一尊属客，见南伯之高情，摭遗事于前闻，度新词而屡舞。宫商递奏，调笑入场。  
羊仙黄木湾头声B278B278然。碧云深处起非烟。骑羊执穗衣分锦，快睹浮空五列仙。腾空昔日持铜虎。嘉瑞能名灼前古。羽人叱石会重来，治行于今最南土。  
南土。贤铜虎。黄木湾头腾好语。骑羊执穗神仙五。拭目摩肩争睹。无双治行今犹古。嘉瑞流传乐府。  
药洲传闻南汉学飞仙。炼药名洲雉堞边。炉寒灶毁无踪迹，古木闲花不计年。惟余九曜巉岩石。寸寸沦漪湛天碧。画桥彩舫列歌亭，长与邦人作寒食。  
寒食。人如织。藉草临流罗饮席。阳春有脚森双戟。和气欢声洋溢。洲边药灶成陈迹。九曜摩挲奇石。  
海山楼高楼百尺迩严城。披拂雄风襟袂清。云气笼山朝雨急，海涛侵岸暮潮生。楼前箫鼓声相和。戢戢归樯排几柁。须信官廉蚌蛤回，望中山积皆奇货。  
奇货。归帆过。击鼓吹箫相应和。楼前高浪风掀簸。渔唱一声山左。胡床邀月轻云破。玉尘飞谈惊座。  
素馨巷南国英华赋众芳。素馨声价独无双。未知蟾桂能相比，不是人间草木香。轻丝结蕊长盈穗。一片瑞云萦宝髻。水沈为骨麝为衣，剩馥三熏亦名世。  
名世。花无二。高压阇提倾末利。素丝缕缕联芳蕊。一片云生宝髻。屑沈碎麝香肌细。剩馥熏成心字。  
朝汉台尉佗怒臂帝番禺。远屈王人陆大夫。只用一言回倔强，遂令EA2E结换襟裾。使归已实千金橐。朝汉心倾比葵藿。高台突兀切星辰，后代登临奏音乐。  
音乐。传佳作。盖海旌幢开观阁。绮霞飞渡青油幕。好是登临行乐。当时朝汉心倾藿。望断长安城郭。  
浴日亭扶胥之口控南溟。谁凿山尖筑此亭。俯窥贝阙蛟龙跃，远见扶桑朝日升。蜃楼缥缈擎天际。鹏翼缤翻借风势。蓬莱可望不可亲，安得轻舟凌弱水。  
弱水。天无际。相去扶胥知几里。高亭东望阳乌起。杲杲晨光初洗。蓬莱欲往宁无计。一展弥天鹏翅。  
蒲涧古涧清泉不歇声。昌蒲多节四时青。安期驾鹤丹霄去，万古相传此化城。依然丹灶留岩穴。桃竹连山仙境别。年年正月扫松关，飞盖倾城赏佳节。  
佳节。初春月。飞盖倾城尊俎列。安期驾鹤朝金阙。丹灶分留岩穴。山中花笑秦皇拙。祠殿荒凉虚设。  
贪泉桄榔色暗芭蕉繁。中有贪泉涌石门。一杯便使人心改，属意金珠万事昏。晋时贤牧夷齐比。酌水题诗心转厉。只今方伯擅真清，日日取泉供饮器。  
饮器。贪泉水。山乳涓涓甘似醴。怀金嗜宝随人意。枉受恶名难洗。真清方伯端无比。未使吴君专美。  
沈香浦炎区万国侈奇香。D125载归来有巨航。谁人不作芳馨观，巾箧宁无一片藏。饮泉太守回瓜戍。搜索越装舟未去。慧苡何从起谤言，沈香不惜投深浦。  
深浦。停舟处。只恐越装相染污。奇香一见如泥土。投著水中归去。令公早晚回朝著。无物迟留鸣舻。  
清远峡腰支尺六代难双。雾鬓风鬟巧作妆。人间不似山间乐，身在帝乡思故乡。南来万里舟初歇。三峡重过鹜久别。玉环留著缀相思，归向青山啸明月。  
明月。舟初歇。三峡重过惊久别。玉环留与人间说。诗罢离肠千结。相思朝暮流泉咽。雾锁青山愁绝。  

破子  

南海。繁华最。城郭山川雄岭外。遗踪嘉话垂千载。竹帛班班俱在。元戎好古新声改。调笑花前分队。高会。尊罍对。笑眼茸茸回盼睐。蹋筵低唱眉弯黛。翔凤惊鸾多态。清风不用一钱买。醉客何妨倒载。  
遣队十眉争艳眼波横。D74B袖回风曲已成。绛蜡飘花香卷穗，月林乌鹊两三声。歌舞既终，相将好去。  

句降黄龙舞  

咸驻目于垂螺，将应声而曳茧。岂无本事，愿吐妍辞。  
答眄流席上，发水调于歌唇；色授裾边，属河东之才子。未满飞鹣之愿，已成别鹄之悲。折荷柄而愁缕无穷，翦鲛绡而泪珠难贯。因成绝唱，少相清欢。  
遣情随杯酒滴郎心。不忍重开翡翠衾。封却软绡看锦水，水痕不似泪痕深。歌罢舞停，相将好去。  

句南吕薄媚舞  

可倩，本事愿闻。  
答踢软尘之陌，倾一见于月肤；会采萍之洲，迷千娇于雨梦。且蛾眉有伐性之戒，而狐媚无伤人之心。既吐艳于幽闺，能齐芳于节妇。果六尺之躯不庇其伉俪，非三寸之舌可脱于艰难。尚播遗声，得尘高会。  
遣兽质人心冰雪肤。名齐节妇古来无。纤罗不蜕西州路，争得人知是艳狐。歌舞既阑，相将好去。  

渔家傲引  

长浮家而醉月，更辍棹以吟风。乐哉生涯，翻在乐府。相烦女伴，渔父分行。  
正月东风初解冻。渔人撒网波纹动。不识雕梁并绮栋。扁舟重。眠鸥浴雁相迎送。  
溪北画桥弯螮蝀。溪南古岸添青葑。长把鱼钱寻酒瓮。春一梦。起来拈笛成三弄。  

渔家傲引  

二月垂杨花糁地。荻芽迸绿无际。细雨斜风浑不避。青笠底。三三两两鸣桹起。  
新妇矶边云接袂。女儿浦口山堆髻。一拥河豚千百尾。摇食指。城中虚却鱼虾市。  

渔家傲引  

三月愁霖多急雨。桃江绿浪迷洲渚。西塞山边飞白鹭。烟横素。一声欸乃山深处。  
红雨缤纷因水去。行行寻得神仙侣。楼阁五云心不住。分凤侣。重来翻恨花相误。  

渔家傲引  

四月圆荷钱学铸。鳞鳞波暖鸳鸯语。无数燕雏来又去。鱼未取。钓丝直上晴蜓聚。  
风弄碧漪摇岛屿。奇云蘸影千峰舞。骑马官人江上驻。天且暮。借舟送过沧浪渡。  

渔家傲引  

五月河中菱荇遍。丝纶欲下相萦绊。却掉船来芳草岸。呼侣伴。蓑衣不把金章换。  
碧落云高星烂烂。波心举网星光乱。跃出鲤鱼长尺半。回首看。孤灯一点风吹散。  

渔家傲引  

六月长江无暑气。怒涛漱壑侵沙觜。飐飐轻舟随浪起。何不畏。从来惯作风波计。  
别溆藕花舒锦绮。采莲三五谁家子。问我买鱼相调戏。飘芰制。笑声咭咭花香里。  

渔家傲引  

七月凉秋飞叶响。长吟杳杳澄江上。秃尾槎头添一网。丝自纺。新炊菰饭更相饷。  
渡口青烟藏叠嶂。岸旁红蓼翻轻浪。鸂鶒沈浮双漾漾。闻鸣桨。高飞拍拍穿林莽。  

渔家傲引  

八月紫莼浮绿水。细鳞巨口鲈鱼美。画舫问渔篙暂艤。欣然喜。金薤顷刻尝珍味。  
涌雾驱云天似洗。静看星斗迎蟾桂。枕棹眠蓑清不睡。无名利。谁人分得逍遥意。  

渔家傲引  

九月芦香霜旦旦。丹枫落尽吴江岸。长濑黄昏张蟹断。灯火乱。圆沙惊起行行雁。  
半夜系船桥北岸。三杯睡著无人唤。睡觉只疑桥不见。风已变。缆绳吹断船头转。  

渔家傲引  

十月橘洲长鼓枻。潇湘一片尘缨洗。斩得钓竿斑染泪。中夜里。时闻鼓瑟湘妃至。  
白发垂纶孙又子。得钱沽酒长长醉。小艇短篷真活计。家云水。更无王役并田税。  

渔家傲引  

子月水寒风又烈。巨鱼漏网成虚设。圉圉从它归丙穴。谋自拙。空归不管旁人说。  
昨夜醉眠西浦月。今宵独钓南溪雪。妻子一船衣百结。长欢悦。不知人世多离别。  

渔家傲引  

腊月行舟冰凿罅。潜鳞透暖偏堪射。岁岁年年篷作舍。三冬夜。牛衣自暖何须借。  
滕六晚来方命驾。千山绝影飞禽怕。江上雪如花片下。宜入画。一蓑披著归来也。  

渔家傲引（破子）  

渔父饮时花作荫。羹鱼煮蟹无它品。世代太平除酒禁。酒父饮。绿蓑藉地胜如锦。  
渔父醉时收钓饵。鱼梁セ翅闲乌鬼。白浪撼船眠不起。渔父醉。滩声无尽清双耳。  

渔家傲引（破子）  

渔父醒时清夜永。澄澜过尽征鸿影。略略风来欹舴艋。渔父醒。月高露下衣裳冷。  
渔父笑时莺未老。提鱼入市归来早。一叶浮家生计了。渔父笑。笑中起舞渔家傲。  
◎遣队  
|<春留冬及一年中。杜若洲边西又东。舞散曲终人不见，一天明月一溪风。水绿山青，持竿好去。>|  

鹧鸪天（次李举之见寄韵）  

报答风光思更新。安排好语续阳春。罗胸玉藻英华别，信手银钩点画匀。  
歌妙曲，想光尘。相望尺五叹参辰。曲终强对红颜笑，欠我高谈惊座人。  

生查子（收灯日次李举之韵）  

廉纤小雨来，噤罥轻寒乍。丝竹送迎时，灯火阑珊夜。  
铜壶漏故迟，银烛花频灺。怀我独醒人，健笔方飞洒。  

蝶恋花  

漠漠水田飞白鹭。夏木阴阴，巧啭黄鹂语。金匮诗人新得句。江山应道来何暮。  
好向金门联步武。何事双旌，却为丹丘驻。琼斝十分须一举。看看紫诏催归去。  

减字木兰花（曾谹父落成小阁，次其韵）  

藩车容裔。挺挺风流追两地。粲斗分星。诗句当年汗简青。  
疏帘披绣。共看横云晴出岫。新月如钩。来照琼彝醉小楼。  

好事近（东湖席上次曾守韵，时幕曹同集）  

风细晚轩凉，妙句初挥新墨。绿水池中宾佐，对嫩荷擎绿。  
坐看微月上云头，清臂映寒玉。只恐朝来酒醒，有文书羁束。  

虞美人  

芭蕉滴滴窗前雨。望断江南路。乱云重叠几多山。不似倦飞鸥鹭、便知还。  
角声更听谯门弄。夜夜思归梦。鄱江楼下水含漪。孤负钓滩烟艇、绿蓑衣。  

卜算子（席上赠瞻明）  

修竹拂疏棂，淡月侵凉榭。四畔青山进好风，金鸭香煤灺。  
宝唾粲珠玑，长袖飘兰麝。莫问更楼夜若何，且结高阳社。  

江城子（赠举之）  

冥冥云屿两经秋。落霞收。断烟留。小阁凉生，清馥凝金虬。乘兴开颜那草草，烦玉腕，举琼舟。  
明年此日楚江头。极层楼。望丹丘。只恐溪山，千里碍凝眸。重倚阑干相忆处，寻过雁，作书邮。  

减字木兰花（太守移具饯行县偶作）  

使君情素。念我明朝行县去。一醉相留。和气欢声到小楼。  
暂时南北。莫唱渭城朝雨曲。此去农郊。收拾童儿五衤夸谣。  

浣溪沙  

邦伯今推第一流。几因歌席负诗筹。一时文采说台州。  
雨脚渐收风入牖，云心初破月窥楼。翠眉相映晚山秋。  

望海潮  （题双岩堂）  

重溟倒影，五芝含笑，神仙今古台州。山拥黄堂，烟披画戟，双岩瑞气长浮。前事记鳌头。有百年台榭，千室嬉游。墨宝凄凉，风凌雨蠹尽悠悠。  
规恢共仰贤侯。当政成五月，景对三秋。飞栋干云，虚檐受露，放怀不减南楼。宾燕奉觥筹。妙绮笺琼藻，声度歌喉。只恐棠阴成后，趣去侍凝旒。  

好事近  

小阁过重阳，愁对轻篁团色。喜得蛮笺新唱，似夜光明月。  
萸房菊蕊定相怜，酩酊误蕉叶。犹记去年今夜，听歌声清切。  

清平乐（次曾守韵）  

风鬟飞乱。寒入秦筝雁。情似云阴浑未展。雨脚更飘银线。  
横枝有意先开。玉尘欲伴金罍。何日舞裀歌扇，后堂重到惟梅郡有惟梅堂。  

选冠子  

雨脚报晴，云容呈瑞，夜雪萦盈连昼。千岩曳缟，万瓦堆琼，稍稍冷侵怀袖。鹤氅神仙，兔园宾客，高会坐移清漏。想灞陵桥畔，苦吟缓辔，耸肩寒瘦。  
向此际、色映棠阴，香传梅影，寒力更欺尊酒。左符词伯，蛮笺巧思，不道起风飞柳。舞态弓弯，一声低唱，蛾笑绿分烟岫。任杯行潋滟，为公沈醉，莫教停手。  

好事近（为钱处和寿）  

缥酒颂青春，不减宜城桑落。楼下玉人凝笑，散万英千萼。  
绣衣当日帝王州，横飞看雕鹗。闻道赐环书下，向金门持橐。  

鹧鸪天（次曾守游梅园韵）  

领客携尊花底开。薄寒初送雨声来。一声未弄林间笛，几片低飞阁下梅。  
酬的白乐，少迟回。不妨春雪撒银杯。玉肌莫放清香散，更待晴时赏一回。  

浣溪沙（饯范子芬行）  

整顿春衫欲跨鞍。一杯相属少开颜。愁眉不似旧时弯。  
未见两星添柳宿，忍教三叠唱阳关。相思空望会稽山。  

浣溪沙（以鸳鸯梅送曾守，是日，曾守携家游南园）  

报道倾城出洞房。水边疏影弄清香。风流更有小鸳鸯。  
蝉鬓半含花下笑，蛾眉相映醉时妆。梦魂不到白云乡。  

浣溪沙（以鸳鸯梅送钱漕）  

玉颊微醺怯晚寒。可怜凝笑整双翰。枝头一点为谁酸。  
只恐轻飞烟树里，好教斜插鬓云边。淡妆仍向醉中看。  

浣溪沙（席中答钱漕）  

忆得熙春晓立班。使星曾入紫微垣。归来小饮友芝兰。  
投辖风流今复见，开尊礼数自来宽。更看宝唾写乌阑。  

清平乐（以千叶粉红牡丹送曾守）  

轻红淡白。蓬阆神仙谪。魏紫姚黄夸异色。到得海边初识。  
玉阑不语如颦。虚教春尽三分。却问檀心谁向，多情更属东君。  

生查子  

桃疏蝶惜香，柳困莺惊絮。日影过帘旌，多少愁情绪。  
红惨武陵溪，绿暗章台路。春色似行人，无意花间住。  

思佳客（次韵蔡文同集钱漕池亭）  

花信今无一半风。芙蓉出水几时红。看成弱柳阴阴绿，自在迁莺巧语中。  
风傍户，月留空。金尊相对醉珠栊。归鞭欲指江南去，回首霞标忆旧峰。  

点绛唇（尊守生辰）  

当年召父治南阳。千室颂慈祥。今代天台太守，声名已达岩廊。  
风流闲暇，胡床乘兴，燕寝凝香。好去花砖视草，珠庭喜见微黄。  

点绛唇  

江西文派有新图。诗律嗣东湖。十首齐安书事，君王曾问相如。  
牙签B33D架，银钩落纸，美玉明珠。见说诏岁金匮，后来天下浑无。  

点绛唇（郑盐生日）  

青云垂下不争程。绣斧记澄清。黄木湾头人闹，耳边都是欢声。  
仙家咫尺，波涵渤氵解，路挹蓬瀛。十日东君不老，一星南极长明。  

点绛唇（帅生日）  

斗南楼阁舞祥云。为寿几多人。有酒恰如东海，年年为满金尊。  
无双治行，儿童咏德，草木沾仁。只把空虚三院，亦须笑傲千春。  

点绛唇（苏少莲母生日）  

西昆当日下云骈。采藻奉苏仙。玉节荣看棠棣，斑衣笑俯芝兰。  
寿觞争举，歌萦蛾绿，香袅龙涎。须与寄声鸾鹤，飞来岁岁年年。  

点绛唇（黄帅宪侍儿倩奴）  

嘉禾一别十经春。清泖记垂纶。今日天涯沦落，跫然一见佳人。  
酒浮重量碧，声低云叶，香趁霞裙。准拟魁星归去，它时相会金门。  

浣溪沙（寿方稚川）  

占得登高一日先。跨云来作地行仙。天将黄菊助长年。  
健笔已凌枚叟赋，高怀欲著祖生鞭。骎骎彯组向甘泉。  

临江仙（郑盐生日）  

向日鹓行瞻凤彩，共期直上金銮。却来持节海云边。身兼三使者，名是一仙官。  
汉室中兴高密冠，千年苗裔蝉联。左弧嘉庆舞祥烟。橘中招四老，同醉酒如泉。  

临江仙（会黄魁）  

北斗南头云送喜，人间快睹魁星。向来平步到蓬瀛。如何天上客，来佐海边城。  
方伯娱宾香作穗，风随歌扇凉生。且须滟滟引瑶觥。十年迟凤诏，万里寄鹏程。  

临江仙（稚川生日）  

钓濑怀珠山韫玉，谪仙至自蓬莱。它年勋业上云台。棣华开幕府，莲沼屈英才。  
南极逢秋光烂烂，门阑香雾萦回。须将寿卉荐琼杯。篱东明日菊，借取一枝来。  

临江仙  

烟凑横岚霞抱日，望中衰草稠稠。西风吹恨著扁舟。马卿多病后，方寸不禁秋。  
颇念银壶行绿醑，共听渔子清讴。梦魂飞过海山楼。人随秋易老，情寄水东流。  

临江仙（传丈生日）  

干吕青云垂宝露，结邻恰挂初弦。瑞光腾踊杂非烟。骑箕瞻鼻祖，孕昴控胎仙。  
勋业子卿全汉节，壮怀久寄林泉。举觞低唱脸舒莲。寿高人七十，果熟岁三千。  

临江仙（寿周材）  

瓜瓞绵绵储庆远，闲平代有名人。一襦五袴说朱轮。云逵鸳缀近，雷社虎符新。  
正是泗滨浮磬日，潘舆一粲欣欣。鸾歌飞起杏梁尘。巢莲龟问岁，介寿酒融春。  

临江仙（送罗倅·伟卿权新州）  

远驾星屏临百粤，康沂户户歌功。使君五马去乘骢。卖刀无旷土，赠扇有仁风。  
莫唱渭城朝雨曲，片帆时暂西东。促归行拜紫泥封。九霄先步武，三接未央宫。  

江城子（饯黄魁）  

当年提笔上词坛。琢琅玕。涌波澜。晁董声名，一日满人间。底事远烦骐骥足，梅岭外，砚台边。  
元戎倾盖有余欢。酒杯宽。语离难。只恐江边，明日起青翰。暂去平分风与月，迎细札，步金銮。  

江城子（黄宪生日代作）  

江如罗带抱山青。好风轻。五云横。北斗南边，烨烨使华星。两路平反多少事，培吉德，赍长生。  
当年乌府振冠缨。稔英声。起鹏程。垂上丹霄，回首志澄清。雪片深深梅著子，归路近，看和羹。  

醉蓬莱（代上陈帅生日）  

正中秋初过，重阳相近，金茎多露。玉燕开祥，喜气浮庭户。览凤千峰，骖鸾八桂，未展青云步。碧玉篸边，红莲池上，羽仙旁午。  
少日声名，珠玑黼黻，晔煜分符，喧轰持斧。带缓裘轻，足远人襦衤夸。唇注樱桃，腰欺杨柳，歌舞新蛮素。满酌金船，寿公千岁，东台西府。  

满庭芳（代上陈帅生日）  

昴宿光芒，德星家世，当时飞舞华旗。风清玉宇，珠露缀瑶枝。八桂苍苍耸壑，同椿木、同数秋期。黄堂上，油幢转影，美酒注金卮。  
英躔，名誉早，青箱传学，黄绢D461辞。说江东治行，召杜肩齐。畏爱双行五管，收绣斧、却把旌麾。欢声沸，明年此日，公在凤凰池。  

千秋岁（代上帅宅生日）  

颜朱鬓绿。天与穰穰福。旄钺贵，崇汤沐。华轩鱼映锦，紫诰鸾回幅。为寿处，玻璃凿落斟醽醁。  
瑞雾蟠华屋。露浥秋兰馥。香篆起，歌裾簇。衣斑丹穴凤，色润东床玉。鸾共鹤，年年来听神仙曲。  

眼儿媚  

黄堂风转碧幢开。笙鹤九天来。三冬爱日，一方惠露，人在春台。  
持杯多赞松乔喜，低唱列金钗。明年此日，紫微垣里，光应中台。  

鹧鸪天（胡提舶生日）  

月上初弦映左弧。葭吹六琯转璿枢。日边远近瞻新渥，天下中庸系两都。  
犀献角，蚌回珠。皇皇星节烛扶胥。满斟北海尊中酒，请寿安期涧底蒲。  

长相思  

朝思归。暮思归。塞雁三年不见飞。断肠天一涯。  
千思归。万思归。梦到窗前拂淡眉，觉来以泪垂。  

长相思  

柳青青。酒清清。雨脚涔涔忆渭城。一尊和泪倾。  
山青青。水清清。水阔山重不计程。愁堆长短亭。  

好事近（别傅丈）  

柳岸碧漪深，底事催人行色。无计曲留情话，只别愁如织。  
小蛮樊素两倾城，几度醉狂客。明日扁舟西去，听歌声不得。  

点绛唇（别帅宪）  

天末相逢，醉中不讶车茵污。一声鸣舻。惊散眠沙鹭。  
我是行人，却送行人去。听金缕。莫辞甘醑。别泪飞寒雨。  

南歌子（童岭作）  

云拂山腰过，风吹雨点来。田无好处有池台。记著相逢时节、海棠开。  
蝴蝶那无梦，鸳鸯亦有媒。藏钩解佩两三杯。明日水边沙际、首空回。  

好事近  

烂漫海棠花，多谢东君留得。眉寿堂边风景，与蓬瀛咫尺。  
桃红李白竞争妍，绿野尽春色。只欠樱唇清唱，怕行云南北。  

生查子（盘洲曲）  

带郭得盘洲，胜处双溪水。月榭间风亭，叠嶂横空翠。  
团栾情话时，三径参差是。听我一年词，对景休辞醉。  

生查子  

正月到盘洲，解冻东风至。便有浴鸥飞，时见潜鳞起。  
高柳送青来，春在长林里。绿萼一枝梅，端是花中瑞。  

生查子  

二月到盘洲，繁缬盈千萼。恰恰早莺啼，一羽黄金落。  
花边自在行，临水还寻壑。步步肯相随，独有苍梧鹤。  

生查子  

三月到盘洲，九曲清波聚。修竹荫流觞，秀叶题佳句。  
红紫渐阑珊，恋恋莺花主。芍药拥芳蹊，未放春归去。  

生查子  

四月到盘洲，长是黄梅雨。屐齿满莓苔，避湿开新路。  
极望绿阴成，不见乌飞处。云采列奇峰，绝胜看庐阜。  

生查子  

五月到盘洲，照眼红巾蹙。句引石榴裙，一唱仙翁曲。  
藕步进新船。斗楫飞云速。此际独醒难，一一金钟覆。  

生查子  

六月到盘洲，水阁盟鸥鹭。面面纳清风，不受人间暑。  
彩舫下垂杨，深入荷花去。浅笑擘莲蓬，去却中心苦。  

生查子  

七月到盘洲，枕簟新凉早。岸曲侧黄葵，沙际排红蓼。  
团团歌扇疏，整整炉烟袅。环坐待横参，要乞蛛丝巧。  

生查子  

八月到盘洲，柳外寒蝉懒。一掬木犀花，泛泛玻璃盏。  
蟾桂十分明，远近秋毫见。举酒劝嫦娥，长使清光满。  

生查子  

九月到盘洲，华发惊霜叶。缓步绕东篱，香蕊金重叠。  
橘绿又橙黄，四老相迎接。好处不宜休，莫放清尊歇。  

生查子  

十月到盘洲，小小阳春节。晚菊自争妍，谁管人心别。  
木末簇芙蓉，禁得霜如雪。心赏四时同，不与痴人说。  

生查子  

子月到盘洲，日影长添线。水退露溪痕，风急寒芦战。  
终日倚枯藤，细看浮云变。洲畔有圆沙，招尽云边雁。  

生查子  

腊月到盘洲，寒重层冰结。试去探梅花，休把南枝折。  
顷刻暗同云，不觉红炉热。隐隐绿蓑翁，独钓寒江雪。  

生查子  

一岁会盘洲，月月生查子。弟劝复兄酬，举案灯花喜。  
曲终人半酣，添酒留罗绮。车马不须喧，且听三更未。  

阮郎归  

澄清阁下藕如船。扁舟曾采莲。向来辛苦叠青钱。而今知几年。  
人去也，客凄然。酒泉添泪泉。一杯今夜且留连。断肠芳草边。  

浣溪沙（席上别王巨济。先是，两姬免冠，王夺两秩，继以章罢）  

丹桂飘香已四番。杖藜携手自今难。黯然离恨满江干。  
壁上两冠元是谶，花前双韵几时弹。中秋后夜与谁看。  

满江红  

暮雨萧萧，飞败叶、增添秋色。登高会、痴风吹散，山居嘉客。人世难逢开口笑，老来更觉流年迫。到如今、黄菊满园开，无人摘。  
珠履凑，铢衣窄。萦翠袖，催牙拍。索松儿添半，战酣相吓。橘绿橙黄时节好，舞停歌罢门墙隔。酒醒时、枕上一声鸡，东方白。  

满江红（郑宪席上再赋）  

累月愁霖，知今夕、是何天色。秋老矣、芙蓉遮道，黄花留客。长有霜螯来左右，谁言枥马能煎迫。眄高穹、重叠起顽云，星难摘。  
罗绮盛，轩窗窄。心已醉，肩须拍。更十分行酒，再三相吓。凤诏十行归路近，桂华千里明年隔。趁闲时、楼上共凝眸，芦花白。  

临江仙（盘洲饯汉章）  

两载绣衣频驻节，金莲曾印青苔。匆匆归去寿琼杯。曲终挥别泪，江上片帆开。  
记得秋宵山吐月，酒酣同上层台。杖藜何日解重来。相思凭过雁，飞送一枝梅。  

浣溪沙（景卢以米书眉间一点黄之曲饯送郑宪，因用其韵）  

举目霜林叶叶黄。使星归骑未须忙。烟鬟千叠弄残妆。  
内殿恩光承雨露，外台风力挟冰霜。应怀三径杂花香。  

浣溪沙（席上再作）  

不见丹丘三十年。青山碧水想依然。自惊绿鬓已苍颜。  
月在柳梢曾径醉，雨荒院菊有谁怜。绣衣归与古人言。  

生查子（姚母寿席，以龟游莲叶杯酌酒）  

碧涧有神龟，千岁游莲叶。七十古来稀，寿母杯频接。  
绣衣牵彩衣，喜庆相重叠。龟紫看孙曾，鹤发何须镊。  

生查子（枕上作）  

贪看端木花，难办销金帐。庭下舞琼瑶，飞到须眉上。  
衰病不禁寒，对景频惆怅。梦寐到凌风，倚著青藜杖。  

鹧鸪天（席上赏牡丹用景裴韵）  

莫问甘醪浊与清。试将一酌破愁城。海棠过后荼コ发，堪叹人间不再生。  
心已老，眼重明。嫣然国色带朝酲。耳边听得兰亭曲，一咏流觞已有名。  

鹧鸪天（十九孙入学，因作小集。裴景有作，次其韵）  

两塾弦歌日日春。不容坐席更凝尘。常思芳桂攀燕窦，未见童乌继子云。  
流庆泽，仰家尊。救荒阴德过于门。从师已是平原客，毛遂怀绷作弄孙。  

好事近  

春意渐盈盈，窗外小桃堪折。若问得人怜处，是轻颦时节。  
主人特地出红妆，不要云心月。三径虽然冷淡，有采莲舟楫。  

满江红  

春色匆匆，三分过、二分光景。吾老矣，坡轮西下，可堪弄影。曲水流觞时节好，茂林修竹池台永。望前村、绿柳荫茅檐，云封岭。  
蜂蝶闹，烟花整。百年梦，如俄顷。这回头陈迹，漫劳深省。吹竹弹丝谁不爱，焚琴煮鹤人何肯。尽三觥、歌罢酒来时，风吹醒。  

满江红（和徐守三月十六日）  

雨过春深，溪水涨、绿波溶溢。年年是、杨花吹絮，草茵凝碧。驹隙光阴身易老，槐安梦幻醒难觅。算六分、春色五分休，才留一。  
雁鹜静，文书毕。尘处趣，壶中日。喜兰亭修禊，郊垌堪出。合璧连珠同啸咏，怒猊渴骥尤清逸。酒酣时、梁上暗尘飞，无痕迹。  

满江红（答景卢）  

衰老贪春，春又老、尊罍交溢。凝目处、清漪拍岸，四山堆碧。白也论文情最厚，维摩示病心难觅。到盘洲、车骑太匆匆，觞浮一。  
春再见，官期毕。归路近，长安日。奉清时明诏，迭回更出。上殿风霜生颊齿，元龟献替图无逸。记而今、杖策过溪桥，留行迹。  

满江红（黄堂席上答太守）  

燕寝香凝，官事了、诗情充溢。归后院、花容争媚，柳眉添碧。老子胡床常自叹，轻裾长袖从何觅。探城楼、此际夜如何，更筹一。  
人已老，春将毕。临曲水，才旬日。快朝来雨过，鱼儿争出。淡酒一杯空酩酊，黄堂千骑真安逸。问朱EC43、何日到丘园，联F4EB迹。  

满江红（席上答叶宪）  

百计留春，春不住、愁怀填溢。争如对、宝梳压鬓，翠环铺碧。紫绶金章都是梦，云庐花坞如何觅。劝金杯、浅笑傍宾筵，须均一。  
前夜月，新离毕。收B564雨，呈红日。荷主人情厚，五云齐出。一颗樱桃天付与，数声水调人飘逸。叹荒园、三月百花残，无踪迹。  

南歌子（雪中和景裴韵）  

闰岁饶光景，中旬始打春。拥炉看雪酒催人。梁上不曾飞落、去年尘。  
未暇巾车出，何妒举盏频。斜川日月已成陈。想得前村仙子、晚妆匀。  

南歌子（呈叶宪）  

多病都缘老，寒阴可惜春。栽桃种竹怕因循。移转篮舆藤杖、未开门。  
真率须如约，安排欲效颦。莫将筝笛损精神。自有啼莺舞鹤、解随人。  

南歌子（示景裴弟，时叶宪明日真率）  

顽健输村老，嬉游付后生。七旬才有五清明。须趁良辰美景、绕园行。  
云意将飞雪，天心未肯晴。难将性命作人情。只合拥炉清坐、阅医经。  

南歌子（喜晴用前韵）  

住得如筛雪，方欣有脚春。谁云三尺不须循。若是诗僧月下，许敲门。  
钜竹多中断，残梅竞小颦。畦丁说与主林神。扫洒板桥前径、待吾人。  

南歌子（示裴弟）  

强作千年调，难逾五度春。脊令继踵漫相循。休要关心药裹、也扃门。  
蕙帐银杯化，纱窗翠黛颦。烧香试问紫姑神。一岁四并三乐、几多人。  

南歌子（寄景卢）  

南浦山罗列，东湖水渺弥。主人好客过当时。斗转参横时候、醉如泥。  
莫管莺声老，从它柳絮飞。野园春色别无奇。船上有花多酒、未须归。  

好事近（席上用景裴咏黄海棠韵）  

睡足淡梳妆，喜见诗人元白。不学艳红妖紫，壤花仙标格。  
须知玉骨本天然，不是借人力。准拟小春重看，望秋灰无射。  

卜算子（太守席上作）  

五凤望中仙，五马人间贵。舞态歌声尽出群，乌鹊巡檐喜。  
昨夜值狂风，痛饮全无味。说与谯门漫打更，却怕催归骑。  

满庭芳（辛丑春日作）  

华发苍头，年年更变，白雪轻犯双眉。六旬过四，七十古来稀。问柳寻花兴懒，拈筇杖、闲绕园池。曾中有，青州从事，无意唤琼彝。  
人生，何处乐，楼台院落，吹竹弹丝。奈壮怀销铄，病费医治。漫道琴弦绿绮，游鱼听、山水谁知。盘洲怨，盟鸥闲阔，瘗鹤立新碑。  

满庭芳（酬徐守）  

风搅花间，雨慳柳下，人人懒拂愁眉。年荒省事，投辖井中稀。架上舞衣尘积，弦索断、筝雁差池。南柯梦，转头陈迹，饥鼠穴空彝。  
新年，官事少，秋蛇春蚓，重叠乌丝。更出奇花判，百病都治。报道行厨办也，乌鹊喜、龟鹤前知。更书近，鹓行浸远，长对去思碑。  

满庭芳（酬叶宪）  

殢酒销愁，逢场作戏，何曾择地伸眉。诗筒来往，如我与君稀。喜得青春有闰，添日月、款曲临池。洲盘有，山肴野蔌，安用设鸡彝。  
老来，空自笑，一头梳雪，两鬓吹丝。便常逢社饮，聋不堪治。曾就新年真率，花神报、蜂蝶皆知。东风恶，江梅欲尽，荐福莫轰碑。  

满庭芳（和叶宪韵）  

柳径花台，熙熙春动，游人珥堕簪遗。枯藤到处，绿刺惹冠衣。雪后园林更好，琼作佩、香满横枝。巡檐久，留连一笑，不管午阴移。  
盘洲，今雅集，皇华飞盖，挥尘迟迟。觉龟鱼增价，草木生辉。梁上不教尘落，谈文字、酒散星稀。明年好，玉津随驾，回首记襟期。  

满庭芳（再赠叶宪）  

同病相怜，冻吟谁伴，温怀举案齐眉。槐安梦境，一笑自来稀。未到斜川见雪，春欲半、尚压铜池。今思古，拊盆击筑，虿鼎闲夔彝。  
何时。天意解，并游花坞，旋扫蛛丝。对壶中闲日，冗牍休治。四坐同盟情话，飞玉尘、万事多知。杯盘省，浅斟随意，真率视前碑。  

满庭芳（答景卢遣怀）  

蝴蝶梦魂，芭蕉身世，几人得到庞眉。十分如意，天赋古今稀。昼日猥叨三接，摩鹏翼、曾化鲲池。槐阴下，深惭房魏，那敢作封彝。  
雁行，争接翅，北门炬烛，西掖纶丝。幸归来半世，园路先治。渔唱樵歌不到，莺燕语、何畏人知。编花史，修篁千亩，封植具穹碑。  

满庭芳（酬赵泉）  

春入花畦，雪迷筠坞，柳梢未肯低眉。泥深路滑，车马往来稀。平地琼琚盈尺，冰冻解、檐水如池。皇华喜，增添泉货，不铸尚方彝。  
光阴，驹过隙，髭髯如戟，容易成丝。把诗盟长讲，酒病休治。两两垂螺舞彻，藏羌管、人已潜郑攥钱流地上，褒诏便刊碑。  

满庭芳（酬赵宪）  

当国无功，归田有分，四山浓抹烟眉。春云多变，清昼惠风稀。欲踵兰亭故事，溪水涨、簪盍鹅池。临修竹，一觞一咏，考古到辛彝。  
当时。龙衮侧，亲闻胪句，天语如丝。谩三年博士，局冗争治。底事绣衣留滞，青天瑞、奴隶皆知。迎归诏，鸾台凤阁，名记壁间碑。  

满庭芳（再作）  

草阁烟横，花蹊雨润，伤春谁画鸦眉。药囊未减，尊酒自然稀。堪叹云和挂壁，弦半绝、鼠啮龙池。投壶罢，凭阑玩古，罗列父丁彝。  
龟巢，添绿皱，残梅片片，新柳丝丝。恨风狂折竹，鹤病谁治。自信年衰景短，甘冷淡、应也天知。埙篪奏，清歌醉墨，一一上圭碑。  

满庭芳（景卢有南昌之行，用韵惜别，兼简司马汉章）  

雨洗花林，春回柳岸，窗间列岫横眉。老来光景，生怕聚谈稀。何事扁舟西去，收杖屦、契阔鱼池。流觞近，诗筒暂歇，焉用虎文彝。  
良辰，怀旧事，海棠花下，笑摘垂丝。叹五年一别，万病难治。几处绣衣尘迹，歌舞地、乌鹊曾知。君今去，珠帘暮卷，山雨拂崇碑。汉章作山雨楼，景卢为之记。  

满庭芳（再作寄景卢）  

旧日盘洲，藏钩卜夜，松儿笑拣双眉。老人好静，此乐数年稀。尚记乘舟西溯，楼卷雪、曾到雷池。今非昔，畏寒闭户，弃掷夏商彝。  
入春，逾两月，轻烟非雾，细雨如丝。任风颓花架，不惮装治。想得醉吟滕阁，家园事、争解详知。归来好，猿惊鹤怨，孤负辋川碑。  

望江南（答徐守韵）  

嗟故岁，夏旱复秋阳。十雨五风皆定数，千方百计为灾伤。小郡怎禁当。  
劳拊字，惠露洽丁黄。田舍炊烟常蔽野，居民安堵不离乡。祖道免斋粮。  

望江南（再作）  

倾盖侣，古语诵邹阳。曲水一觞今意懒，阳关三叠重情伤。离恨落花当。  
人截镫，归骑莫仓黄。谁肯甘心迷簿领，不如袖手傲家乡。高枕熟黄粱。  

西江月（雪中）  

小室坐毡重叠，红炉兽炭交加。一卮村酒吸流霞。窗外寒威可怕。  
心在盘洲种柳，眼看密雪飞花。银杯缟带不随车。江上渔蓑难画。  

西江月（再作）  

席上酒杯难减，鼎中药味频加。老人争得脸如霞。镜里衰容人怕。  
檐溜尽成冰柱，前村变却梅花。琼瑶破碎为行车。冻雀盈枝堪画。  

眼儿媚  

瀛仙好客过当时。锦幌出蛾眉。体轻飞燕，歌欺樊素，压尽芳菲。  
花前一盼嫣然媚，滟滟举金卮。断肠狂客，只愁径醉，银漏催归。  

### 韩元吉  

点绛唇（十月桃花）  

木落霜浓，探春只道梅花未。嫩红相倚。灼灼新妆腻。  
莫问仙源，且问花前事。休辞醉。想君园□总是生春地。  

浣溪沙（次韵曾吉甫席上）  

莫惜清尊领客同。已无花伴舞衣红。强歌归去莫匆匆。  
细雨弄烟烟弄日，断云黏水水黏空。酴醿飞下晚来风。  

霜天晓角（蛾眉亭）  

倚天绝壁。直下江千尺。天际两蛾凝黛，愁与恨、几时极。  
怒潮风正急。酒醒闻塞笛。试问谪仙何处，青山外、远烟碧。  

霜天晓角（夜饮武将家，有歌霜天晓角者，声调凄婉，戏为赋之）  

几声残角。月照梅花薄。花下有人同醉，风满槛、波明阁。  
夜寂香透幕。酒深寒未著。莫把玉肌相映，愁花见、也羞落。  

菩萨蛮（青阳道中）  

春残日日风和雨。烟江目断春无处。山路有黄鹂。背人相唤飞。  
解鞍宿酒醒。彩枕残香冷。梦想小亭东。蔷薇何似红。  

菩萨蛮（腊梅）  

江南雪里花如玉。风流越样新装束。恰恰缕金裳。浓熏百和香。  
分明篱菊艳。却作妆梅面。无处奈君何。一枝春更多。  

菩萨蛮（夜宿余家楼闻笛声）  

薄云卷雨凉成阵。雨晴陡觉荷香润。波影淡塞星。水边镫火明。  
白萍洲上路。几度来还去。彩枕恨茫茫。笛声依夜长。  

菩萨蛮（郑舜举别席侑觞）  

诏书昨夜先春到。留公一共梅花笑。青琐凤凰池。十年归已迟。  
灵溪霜后水。的的清无比。比似使君清。要知清更明。  

菩萨蛮（春归）  

墙根新笋看成竹。青梅老尽樱桃熟。幽墙几多花。落红成暮霞。  
闭门风又雨。只道春归去。媚脸笑持杯。却惊春思回。  

菩萨蛮（叶丞相园赏木犀，次韵子师）  

梧桐叶上秋萧瑟。画阑桂树攒金碧。花底最风流。相逢不上楼。  
数枝添宝髻。滴滴香沾袂。杯到莫留残。雾窗疑广寒。  

减字木兰花（雪中集醉高楼）  

壶中春早。翦刻工夫天自巧。雨转风斜。吹作千林到处花。  
瑶池清浅。璧月琼枝朝暮见。莫上扁舟。且醉仙家白玉楼。  

减字木兰花（次韵赵倅）  

风梳雨洗。玉阙琼楼何处是。万里秋容。唤起嫦娥酒未中。  
相逢且醉。忙里偷闲知有几。况自丰年。须信金华别是天。  

诉衷情（木犀）  

疏疏密密未开时。装点最繁枝。分明占断秋思，一任晓风吹。  
金缕细，翠绡垂。画阑西。嫦娥也道，一种幽香，几处相宜。  

谒金门（春雪）  

春尚浅。谁把玉英裁翦。尽道梅梢开未遍。卷帘花满院。  
楼上酒融歌暖。楼下水平烟远。却似涌金门外见。絮飞波影乱。  

谒金门（重午）  

幽槛暑。又是一年重午。猎猎风蒲吹翠羽。楚天梅熟雨。  
往事潇湘南浦。魂断画船箫鼓。双叶石榴红半吐。倩君聊寄与。  

好事近（辛幼安席上）  

华屋翠云深，云外晚山千叠。眼底无穷春事，对杨枝桃叶。  
老来沈醉为花狂，霜鬓未须镊。几许夜阑清梦，任翻成胡蝶。  

好事近（郑德与家留饮）  

秋意满芙蓉，红映小园丛竹。风里凤箫声扬，有新妆明玉。  
诗翁相对两悠然，一醉绕黄菊。目尽晚山横处，共修眉争绿。  

秦楼月（次韵陈子象）  

莺声寂。春风欲去难踪迹。难踪迹。几枝红药，万金消得。  
青铜镜里朱阑侧。照人也似倾城色。倾城色。一尊莫负，赏心良夕。  

点绛唇（辛丑重阳日，刘守招饮石龙亭，追录）  

危亭崛起卧苍龙。绝景画图中。便作龙山高会，千年乐事能同。  
使君宴处，丹枫影淡，黄花香浓。不惜归鞍照月，直教破帽吹风。  

贺圣朝（送天与）  

斜阳只向花梢驻。似愁君西去。清歌也便做阳关，更朝来风雨。  
佳人莫道，一杯须近，总眉峰偷聚。明年归诏上鸾台，记别离难处。  

西江月（闰重阳）  

一度难逢佳节，今年两度重阳。菊花犹折御衣黄。莫惜危亭更上。  
况有飞觞滟玉，从教醉帽吹香。兴来相与共清狂。频把新词细唱。  

西江月（春归）  

山路冥冥雨暗，溪桥阵阵花飞。一年寂寂又春归。白发自惊尘世。  
不惜障泥渡水，且寻团扇题诗。杜鹃休绕暮烟啼。我欲风前重醉。  

燕归梁（木犀）  

凉月圆时翠帐深。锁非雾沈沈。广寒宫里未归人。共结屋、住黄金。  
繁枝未老秋光淡，好风露、总关心。天香不奈远相寻。更翦巧、上瑶簪。  

南柯子（次韵姚提点行可席上见贻）  

急雨朝来过，浓云晚半收。荷香便傍酒尊浮。极目淡烟斜照、满芳洲。  
消尽人间暑，翻成一段秋。使星南楚转东瓯。只恐禁林归诏、未容留。  

南柯子（广德道中遇重午）  

野杏抟枝熟，戎葵抱叶开。村村箫鼓画船回。客里不知时节、又相催。  
角黍堆冰碗，兵符点翠钗。去年今日共传杯。应捻榴花独立、望归来。  

浪淘沙（觉度寺）  

席地赏残红。少驻孤蓬。一春不奈雨和风。雨自无情风有恨，花片西东。  
云淡远峰浓。绿遍高桐。神仙知在此山中。万古消凝多少事，目尽晴空。  

浪淘沙（赵富文席上）  

倦客怕离歌。春已无多。闲愁须倩酒消磨。风雨才晴今夜月，不醉如何。  
玉笋滟金荷。情在双蛾。二年能得几经过。花满碧溪归棹远，回首烟波。  

浪淘沙（芍药）  

鶗F774怨花残。谁道春阑。多情红药待君看。浓淡晓妆新意态，独占西园。  
风叶万枝繁。犹记平山。五云楼映玉成盘。二十四桥明月下，谁凭朱阑。  

鹧鸪天（雪）  

山绕江城腊又残。朔风垂地雪成团。莫将带雨梨花认，且作临风柳絮看。  
烟杳渺，路弥漫。千林犹待月争寒。凭君细酌羔儿酒，倚遍琼楼十二阑。  

鹧鸪天（九日双溪楼）  

不惜黄花插满头。花应却为老人羞。年年九日常拚醉，处处登高莫浪愁。  
酬美景，驻清秋。绿橙香嫩酒初浮。多情雨后双溪水，红满斜阳自在流。  

鹧鸪天（九日登赤松绝顶）  

老去休惊节物催。菊花端的为君开。携壶幸有齐山客，怀古还如单父台。  
松掩映，水萦回。使君强健得重来。不须细把茱萸看，且尽丰年酒一杯。  

虞美人（送韩子师）  

西风斜日兰皋路。碧嶂连红树。天公也自惜君行。小雨霏霏特地、不成晴。  
满城桃李春来处。我老君宜住。莫惊华发笑相扶。记取他年同姓、两尚书。  

虞美人（怀金华九日寄叶丞相）  

登临自古骚人事。惨忄栗天涯意。金华峰顶做重阳。月地千寻风里、万枝香。  
相君携客相应记。几处容狂醉。双溪明月乱山青。飞梦时时犹在、最高亭。  

虞美人（七夕）  

烟霄脉脉停机杼。双鹊飞来语。踏歌声转玉钩斜。好是满天风露、一池花。  
离多会少从来有。不似人间久。欢情谁道隔年迟。须信仙家日月、未多时。  

虞美人（叶梦锡园十月海棠盛开）  

诏书昨夜催春到。绿野花争早。几枝先见海棠开。全胜陇头冲雪、寄江梅。  
破寒滴滴娇如醉。不比春饶睡。万红千紫莫嫌迟。看取满城花送、衮衣归。  

夜行船（再至东阳，有歌予往岁重九词者）  

极目高亭横远岫。拂新晴、黛蛾依旧。策马重来，秋光如画，霜满翠梧高柳。  
菊美橙香还对酒。欢情似、那时重九。楼上清风，溪头明月，不道沈郎消瘦。  

南乡子（龙眼未闻有诗词者，戏为赋之）  

江路木犀天。梨枣吹风树树悬。只道荔枝无驿使，依然。赢得骊珠万颗传。  
香露滴芳鲜。并蒂连枝照绮筵。惊走梧桐双睡鹊，腰底黄金作弹圆。  

南乡子（中秋前一日饮赵信申家）  

细雨弄中秋。雨歇烟霄玉镜流。唤起佳人横玉笛，凝眸。收拾风光上小楼。  
烂醉拚扶头。明日阴晴且漫愁。二十四桥何处是，悠悠。忍对嫦娥说旧游。  

醉落魄（务观席上索赋）  

楼头晚鼓。佳人莫唱黄金缕。良宵镫火还三五。肠断扁舟，明日江南去。  
离觞欲醉谁能许。风前蝶闹蜂儿舞。明年此夜知何处。且插梅花，同听画檐雨。  

醉落魄（戊戌重阳龙山会别）  

菊花又折。今年真是龙山客。杯行潋滟新醅白。一醉相欢，莫便话离恻。  
从教破帽频欹侧。楼头霜树明秋色。凭高待把疏星摘。天近风清，不怕暮云隔。  

一翦梅（叶梦锡席上）  

竹里疏枝总是梅。月白霜清，犹未全开。相逢聊与著诗催。要趁金波，满泛金杯。  
多病惭非作赋才。醉到花前，探得春回。明年公已在鸾台。看取春风，丹诏重来。  

临江仙（次韵子云中秋）  

记得年时离别夜，都门强半清秋。今年想望只邻州。星连南极动，月满大江流。  
芸阁老仙多妙语，云阶清梦曾游。屐声还认庾公楼。金波摇酒面，河影堕帘钩。  

临江仙（寄张安国）  

自古文章贤太守，江南只数苏州。而今太守更风流。熏香开画阁，迎月上西楼。  
见说宫妆高髻拥，司空却是遨头。五湖莫便具扁舟。玉堂红蕊在，还胜百花洲。  

江神子（建安悬戏赵德庄）  

十年此地看花时。醉题诗。夜弹棋。湖海相逢，曾共惜芳菲。前度刘郎今度客，嗟老矣，鬓成丝。  
江梅吹尽柳桥西。雪纷飞。画船移。满眼青山，依旧带寒溪。往事如云无处问，云外月，也应知。  

江神子（金山会饮）  

金银楼阁认蓬莱。晓烟开。上崔嵬。风引孤帆，谁道却船回。鹏翼倚天鳌背稳，惊浪起，雪成堆。  
翩翩黄鹤为谁来。醉持杯。共徘徊。四面江声，脚底隐晴雷。织女机头凭借问，何处更、有琼台。  

满江红（丁亥示庞祐甫）  

梅欲开时，君欲去、花谁同折。应怅望、江津千树，晚烟明雪。花似故人相见好，人如塞雁多离别。待留君、重看水边花，花边月。  
台城路，山如阙。追往事，伤时节。但春风春雨，古人愁绝。多少扬州诗兴在，直须清梦翻胡蝶。问他年、谁记饮中仙，花应说。  

满江红（自鹿田山桥袓）  

寂寞山城，春已半、好花都折。无奈向、阴晴不定，冷烟寒食。莫问花残风又雨，且须烂醉酬春色。叹使君、华发又重来，人应识。  
丹井畔，山桥侧。空翠里，烟如织。便直教马上，醉巾沾湿。丞相车茵端未惜，孟公好客聊无客。算明年、溪路海棠开，还相忆。  

满江红（再至丹阳每怀务观，有歌其所制者，因用其韵示王季夷、章冠之）  

江绕层城，重楼迥、依然山色。□□有、佳人犹记，旧家离别。把酒只如当日醉，挥毫剩欠尊前客。算平林、有恨寄伤心，烟如织。  
湖平树，花连陌。风景是，光阴易。叹新声浑在，断云难觅。暮雨不成巫峡梦，数峰还认湘波瑟。但与君、同看小槽红，真珠滴。  

水调歌头（席上次韵王德和）  

世事不须问，我老但宜仙。南溪一曲，独对苍翠与孱颜。月白风清长夏。醉里相逢林下。欲辩已忘言。无客问生死，有竹报平安。  
少年期，功名事，觅燕然。如今憔悴，萧萧华发抱尘编。万里蓬莱归路。一醉瑶台风露。因酒得天全。笑指云阶梦，今夕是何年。  

水调歌头  

朝，至能索赋  
江路晓来雨，残暑夜全消。人言天上今夕，飞鹊渐成桥。杳杳云车何处。脉脉红蕖香度。瓜果趁良宵。推枕断虹卷，抚槛白鱼跳。  
五湖客，临风露，倚兰苕。云涛四起，极目人世有烟霄。我送君舟西渡。君望我帆南浦。明日恨迢迢。且醉吴淞月，重听浙江潮。  

水调歌头（寄陆务观）  

明月照多景，一话九经年。故人何在，依约蜀道倚青天。豪气如今谁在。剩对岷峨山水。落纸起云烟。应有阳台女，来寿隐中仙。  
相如赋，王褒颂，子云玄。兰台麟阁，早晚飞诏下甘泉。梦绕神州归路。却趁鸡鸣起舞。余事勒燕然。白首待君老，同泛五湖船。  

水调歌头（次韵子云惠山见寄）  

潋潋桂华满，摇落楚江秋。去年今夜，相望千里一扁舟。满目都门风露。离别凄凉几度。霜雪渐盈头。山水最佳处，常恨不同游。  
少年约，谈笑事，取封侯。田园归晚，休问适不用吾谋。身外功名何处。屈指如今老去。无梦到金瓯。剩买五湖月，吹笛下沧洲。  

水调歌头（水洞）  

今日俄重九，莫负菊花开。试寻高处，携手蹑屐上崔嵬。放目苍岩千仞。云护晓霜成阵。知我与君来。古寺倚修竹，飞槛绝纤埃。  
笑谈间，风满座，酒盈杯。仙人跨海，休问随处是蓬莱。洞有仙骨岩。落日平原西望。鼓角秋深悲壮。戏马但荒台。细把茱萸看，一醉且徘徊。  

水调歌头（雨花台）  

泽国又秋晚，天际有飞鸿。中原何在，极目千里暮云重。今古长干桥下，遗恨都随流水，西去几时东。斜日动歌管，萸菊舞西风。  
江南岸，淮南渡，草连空。石城潮落、寂寞烟树锁离宫。且斗尊前酒美，莫问楼头佳丽，往事有无中。却笑东山老，拥鼻与谁同。  

水调歌头（和庞祐甫见寄）  

落日淡芳草，烟际一鸥浮。西湖好处，君去千里为谁留。坐想敬亭山下，竹映一溪寒水，飞盖共追游。况有尊前客，相对两诗流。  
笑谈间，风满座，气横秋。平生壮志、长啸起舞看吴钩。红白山花开谢，半醉半醒时节，春去子规愁。梦绕水西寺，回首谢公楼。  

醉蓬莱（次韵张子永同饮谢德舆家）  

听清歌初转，翠岭云横，乍飞还驻。水落秋明，正千岩呈露。况有宾朋，飘然才调，尽凌空鹓鹭。步绕西畴，同寻南涧，郊原新雨。  
好客声名，郑庄风韵，松菊栽成，故侯瓜圃。燕去鸿来，笑人生离聚。老子偷闲，爱君三径，共一尊芳醑。待约梅仙，他年丹就，骑鲸飞去。  

念奴娇（中秋携儿辈步月至极目亭，寄怀子云兄）  

去年秋半，正都门结束，相将离别。潋潋双溪新雁过，重见当时明月。步转高楼，凄凉看镜，绿鬓纷成雪。晚晴烟树，傍人飞下红叶。  
还记江浦潮生，云涛天际，涌金波一色。千里相望浑似梦，极目空山围碧。醉拍朱阑，满簪丹桂，细与姮娥说。倚风孤啸，恍然身在瑶阙。  

念奴娇（再用韵答韩子师）  

定交最早，叹西津几度，匆匆论别。世事浮云山万变，只有沧江横月。长忆追随，湖山好处，醉帽欹风雪。竹阴花径，兴来题尽桐叶。  
谁忆此地相逢，鬓毛君未白，眉添黄色。屈指烟霄归诏近，路入龙楼金碧。千载功名，一尊欢笑，会作他年说。倚天长剑，夜寒光透银阙。  

念奴娇（次陆务观见贻念奴娇韵）  

湖山泥影，弄晴丝、目送天涯鸿鹄。春水移船花似雾，醉里题诗刻烛。离别经年，相逢犹健，底恨光阴速。壮怀浑在，浩然起舞相属。  
长记入洛声名，风流觞咏，有兰亭修竹。绝唱人间知不知，零落金貂谁续。北固烟钟，西州雪岸，且共杯中绿。紫台青琐，看君归上群玉。  

念奴娇（次韵）  

春来离思，正楼台灯火、香凝金戟。扬子江头嘶骑拥，杨柳花飞留客。枚乘声名，谪仙风韵，更赋长相忆。酒阑相顾，起看月堕寒壁。  
尊前谁唱新词，平林真有恨、寒烟如织。燕雁横空梅蕊乱，醉里隔江闻笛。白发逢春，湖山好在，一笑千金直。待君归诏，买船重话畴昔。  

水龙吟（溪中有浣衣石）  

乱山深处逢春，断魂更入桃源路。双双翠羽，溅溅流水，濛濛香雾。花里莺啼，水边人去，落红无数。恨刘郎鬓点，星星华发，空回首、伤春暮。  
寂寞云间洞户。问当年、佳期何处。虹桥望断，琼楼深锁，如今谁住。绿满千岩，浣衣石上，倚风凝伫。料多情好在，也应笑我，却匆匆去。  

水龙吟（夜宿化城，得张安国长短句，戏用其韵）  

五溪深锁烟霞，定知不是人间世。轩然九老，排云一笑，苍颜相对。星斗垂空，月华随步，酒醒无寐。□广寒已近，嫦娥起舞，天风动、摇丹桂。  
极目层霄如洗。正千岩、棱棱霜气。飞泉半落，苍崖百仞，珠翻玉碎。金衲松成，葛洪丹就，如今千载。叹谪仙诗在，骑驴未远，且留君醉。  

瑞鹤仙（送王季夷）  

西风吹暮雨。正碧树凉生，送君南浦。蝉声带残暑。满高林斜照，暝烟横渚。故乡路阻。更秋入、江城雁渡。怅天涯、几许闲愁，对酒共成羁旅。  
休问功名何在，绿鬓吴霜，素衣尘土。离觞缓举。收玉箸，听金缕。叹凌云才调，乌丝阑上，省把清诗漫与。见洛阳、年少交游，倩君寄语。  

薄幸（送安伯弟）  

送君南浦。对烟柳、青青万缕。更满眼、残红吹尽，叶底黄鹂自语。甚动人、多少离情，楼头水阔山无数。记竹里题诗，花边载酒，魂断江干春暮。  
都莫问、功名事，白发渐、星星如许。任鸡鸣起舞，乡关何在，凭高目尽孤鸿去。漫留君住。趁酴醿香暖，持杯且醉瑶台露。相思记取，愁绝西窗夜雨。  

临江仙（酴醿）  

不恨绿阴桃李过，酴醿正向人开。一尊清夜月徘徊。花如人意好，月为此花来。  
未信人间香有许，却疑同住瑶台。纷纷残雪堕深杯。直教攀折尽，犹胜酒醒回。  

南柯子（玉簪）  

五月炎州路，千重扑地开。只疑标韵是江梅。不道薰风庭院、雪成堆。  
宝髻琼瑶缀，仙衣翡翠裁。一枝长伴荔枝来。付与玉人和笑、插鸾钗。  

醉落魄（荔枝）  

霓裳弄月。冰肌不受人间热。分明密露枝枝结。碧树珊瑚，容易与君折。  
玉环旧事谁能说。迢迢驿路香风彻。故人莫恨东南别。不寄梅花，千里寄红雪。  

水龙吟（题三峰阁咏英华女子）  

雨余叠巘浮空，望中秀色仙都是。洞天未锁，人间春老，玉妃曾坠。锦瑟繁弦，凤箫清响，九霄歌吹。问分香旧事，刘郎去后，知谁伴、风前醉。  
回首暝烟千里。但纷纷、落红如泪。多情易老，青鸾何许，诗成谁寄。斗转参横，半帘花影，一溪寒水。怅飞凫路杳，行云梦断，有三峰翠。  

好事近（汴京赐宴闻教坊乐有感）  

凝碧旧池头，一听管弦凄切。多少梨园声在，总不堪华发。  
杏花无处避春愁，也傍野烟发。惟有御沟声断，似知人呜咽。  

永遇乐（为张安国赋）  

池馆春归，帘栊昼静，清漏移箭。山下孤城，水边翠竹，鶗鴂声千转。记得年时，绮窗人去，尚有唾茸遗线。照珠筵、歌檀舞扇，寂寞旧家排遍。  
青云赋客，多情多病，西掖桐阴满院。飞絮随风，马头月在，翡翠帷空卷。平湖烟远，斜桥雨暗，欲寄短书双燕。算犹忆、兰房画烛，醉时共翦。  

六州歌头（桃花）  

东风著意。先上小桃枝。红粉腻。娇如醉。倚朱扉。记年时。隐映新妆。面临水岸。春将半。云日暖。斜桥转。夹城西。草软莎平跋马。垂杨渡、玉勒争嘶。认蛾眉凝笑，脸薄拂燕支。绣户曾窥。恨依依。  
共携手处。香如雾。红随步。怨春迟。销瘦损。凭谁问。只花知。泪空垂。旧日堂前燕，和烟雨，又双飞。人自老。春长好。梦佳期。前度刘郎，几许风流地，花也应悲。但茫茫暮霭，目断武陵溪。往事难追。  

水龙吟（寿辛侍郎）  

南风五月江波，使君莫袖平戎手。燕然未勒，渡泸声在，宸衷怀旧。卧占湖山，楼横百尺，诗成千首。正菖蒲叶老，芙蕖香嫩，高门瑞、人知否。  
凉夜光躔牛斗。梦初回、长庚如昼。明年看取，锋旗南下，六赢西走。功画凌烟，万钉宝带，百壶清酒。便留公剩馥，蟠桃分我，作归来寿。仆贱生后一日也，故有分我蟠桃之戏。  

蓦山溪（叶尚书生朝避客三洞）  

双龙古洞，领略千岩秀。福地有真仙，来一试、调元□手。青春绿野，月转最高峰，星斗润，柳梅新，五夜收灯后。  
诏飞天上，人倚经纶旧。重入辅升平，更赢得、千龄眉寿。功成未晚，归伴赤松游，金印重，羽衣轻，会见丹砂就。  

鹊桥仙  

菊花黄后。山茶红透。南国小春时候。蓬山高处绿云间，有一个、仙官诞秀。  
精神龟媚，骨毛鹤瘦。落落人中星斗。殷勤自折早梅芳，调一鼎、和羹为寿。  

点绛唇（寿十八兄）  

清霜著柳夜来寒。新月印湖山。共喜今年称寿，一尊还在长安。  
人间千载，从教鹤发，且驻朱颜。看取烟霄平步，何须九转神丹。  

南乡子（寿廿一弟）  

新笋旋成林。梅子枝头雨更深。织就彩丝犹十日，登临。人似江心百炼金。  
功业会相寻。好挹薰风和舜琴。鹤住千年丹九转，如今。门外梧桐长翠阴。  

鹧鸪天（寿兄六十）  

甲子今年甫一周。人间聊住八千秋。依依梅蕊看如雪，恰恰蟾华未上钩。  
分玉节，共南州。台城辇路记重游。相期一品归来健，兄弟华颠自献酬。宫师奉康公词云：“一品归来健。”又生日有“兄弟对举杯”之句。  

瑞鹤仙（自寿）  

好山横翠幕。更一水流烟，嫩阴成幄。薰风转林薄。笑劳生底事，漫嗟离索。霞觞细酌。尽流年、青镜易觉。算芙蓉、玉井香翻，不减旧阶红药。  
寂寞。草玄空老问字人稀，也胜投阁。骑鲸后约。追汗漫，记寥廊。便风帆高挂，云涛千里，谁道蓬壶水弱。任蟠桃、满路千花，自开自落。  

醉落魄（乙未自寿）  

红蕖漾月。蕃风特地生梧叶。一年风月今宵别。隐隐笙鸾，何处有炎热。  
凤凰山下榴花发。一杯香露融春雪。幔亭有路通瑶阙。知我丹成，容我醉时节。  

醉落魄（生日自戏）  

相看半百。劳生等是乾坤客。功成一笑惊头白。惟有榴花，相对似颜色。  
蓬莱水浅何曾隔。也应待得蟠桃摘。我歌欲和君须拍。风月年年，常恨酒杯窄。  

鹧鸪天  

雨歇云如隔座屏。薰风摇动一天青。今年五十平头过，又喜清歌洗耳听。  
浮世事，绝曾经。此生应直斗牛星。且倾田舍黄鸡酒，敢望君家白玉庭。  

鹧鸪天  

万古光寒太白精。直宜分作两郎星。不然安得难兄弟，先后尧蓂三荚生。  
霜月冷，斗杓横。老人今夜已齐明。他年莫作郎星看，两两台躔拱太清。  

### 朱淑真  

浣溪沙（清明）  

春巷夭桃吐绛英。春衣初试薄罗轻。风和烟暖燕巢成。  
小院湘帘闲不卷，曲房朱户闷长扃。恼人光景又清明。  

生查子  

寒食不多时，几日东风恶。无绪倦寻芳，闲却秋千索。  
玉减翠裙交，病怯罗衣薄。不忍卷帘看，寂寞梨花落。  

生查子  

不载，今收入此  
年年玉镜台，梅蕊宫妆困。今岁未还家，怕见江南信。  
酒从别后疏，泪向愁中尽。遥想楚云深，人远天涯近。  

谒金门（春半）  

春已半。触目此情无限。十二阑干闲倚遍。愁来天不管。  
好是风和日暖。输与莺莺燕燕。满院落花帘不卷。断肠芳草远。  

江城子（赏春）  

斜风细雨作春寒。对尊前。忆前欢。曾把梨花，寂寞泪阑干。芳草断烟南浦路，和别泪，看青山。  
昨宵结得梦夤缘。水云间。悄无言。争奈醒来，愁恨又依然。展转衾＿空懊恼，天易见，见伊难。  

减字木兰花（春怨）  

独行独坐。独倡独酬还独卧。伫立伤神。无奈轻寒著摸人。  
此情谁见。泪洗残妆无一半。愁病相仍。剔尽寒灯梦不成。  

眼儿媚  

迟迟春日弄轻柔。花径暗香流。清明过了，不堪回首，云锁朱楼。  
午窗睡起莺声巧，何处唤春愁。绿杨影里，海棠亭畔，红杏梢头。  

鹧鸪天  

独倚阑干昼日长。纷纷蜂蝶斗轻狂。一天飞絮东风恶，满路桃花春水香。  
当此际，意偏长。萋萋芳草傍池塘。千钟尚欲偕春醉，幸有荼＿与海棠。  

清平乐  

风光紧急。三月俄三十。拟欲留连计无及。绿野烟愁露泣。  
倩谁寄语春宵。城头画鼓轻敲。缱绻临歧嘱付，来年早到梅梢。  

点绛唇  

黄鸟嘤嘤，晓来却听丁丁木。芳心已逐。泪眼倾珠斛。  
见自无心，更调离情曲。鸳帏独。望休穷目。回首溪山绿。  

蝶恋花（送春）  

楼外垂杨千万缕。欲系青春，少住春还去。犹自风前飘柳絮。随春且看归何处。  
绿满山川闻杜宇。便做无情，莫也愁人苦。把酒送春春不语。黄昏却下潇潇雨。  

清平乐（夏日游湖）  

恼烟撩露。留我须臾住。携手藕花湖上路。一霎黄梅细雨。  
娇痴不怕人猜。随群暂遣愁怀。最是分携时候，归来懒傍妆台。  

菩萨鬘（秋）  

秋声乍起梧桐落。蛩吟唧唧添萧索。＿枕背灯眠。月和残梦圆。  
起来钩翠箔。何处寒砧作。独倚小阑干。逼人风露寒。  

菩萨鬘  

山亭水榭秋方半。凤帏寂寞无人伴。愁闷一番新。双蛾只旧颦。  
起来临绣户。时有疏萤度。我谢月相怜。今宵不忍圆。  

鹊桥仙（七夕）  

巧云妆晚，西风罢暑，小雨翻空月坠。牵牛织女几经秋，尚多少、离肠恨泪。  
微凉入袂，幽欢生座，天上人间满意。何如暮暮与朝朝，更改却、年年岁岁。  

菩萨蛮（木樨）  

也无梅柳新标格。也无桃李妖娆色。一味恼人香。群花争敢当。  
情知天上种。飘落深岩洞。不管月宫寒。将枝比并看。  

点绛唇（冬）  

风劲云浓，暮寒无奈侵罗幕。髻鬟斜掠。呵手梅妆薄。  
少饮清欢，银烛花频落。恁萧索。春工已觉。点破香梅萼。  

念奴娇（二首催雪）  

冬晴无雪。是天心未肯，化工非拙。不放玉花飞堕地，留在广寒宫阙。云欲同时，霰将集处，红日三竿揭。六花翦就，不知何处施设。  
应念陇首寒梅，花开无伴，对景真愁绝。待出和羹金鼎手，为把玉盐飘撒。沟壑皆平，乾坤如画，更吐冰轮洁。梁园燕客，夜明不怕灯灭。  

念奴娇  

鹅毛细翦，是琼珠密洒，一时堆积。斜倚东风浑漫漫，顷刻也须盈尺。玉作楼台，铅镕天地，不见遥岑碧。佳人作戏，碎揉些子抛掷。  
争奈好景难留，风僝雨僽，打碎光凝色。总有十分轻妙态，谁似旧时怜惜。担阁梁吟，寂寥楚舞，笑捏狮儿只。梅花依旧，岁寒松竹三益。  

卜算子（咏梅）  

竹里一枝斜，映带林逾静。雨后清奇画不成，浅水横疏影。  
吹彻小单于，心事思重省。拂拂风前度暗香，月色侵花冷。  

菩萨蛮（咏梅）  

湿云不渡溪桥冷。娥寒初破东风影。溪下水声长。一枝和月香。  
人怜花似旧，花不知人瘦。独自倚阑干，夜深花正寒。  

西江月（春半）  

办取舞裙歌扇，赏春只怕春寒。卷帘无语对南山。已觉绿肥红浅。  
去去惜花心懒，踏青闲步江干。恰如飞鸟倦知还。淡荡梨花深院。  

月华清（梨花）  

雪压庭春，香浮花月，揽衣还怯单薄。＿枕裴回，又听一声干鹊。粉泪共、宿雨阑干，清梦与、寒云寂寞。除却。是江梅曾许，诗人吟作。  
长恨晓风漂泊。且莫遣香肌，瘦减如削。深杏夭桃，端的为谁零落。况天气、妆点清明，对美景、不妨行乐。拌著。向花时取，一杯独酌。  

浣溪沙（春夜）  

玉体金钗一样娇。背灯初解绣裙腰。衾寒枕冷夜香消。  
深院重关春寂寂，落花和雨夜迢迢。恨情和梦更无聊。  

忆秦娥（正月初六日夜月）  

弯弯曲。新年新月钩寒玉。钩寒玉。凤鞋儿小，翠眉儿蹙。闹蛾雪柳添妆束。烛龙火树争驰逐。争驰逐。元宵三五，不如初六。  

### 张抡  

柳梢青  

柳色初匀。轻寒似水，纤雨如尘。一阵东风，＿纹微皱，碧沼鳞鳞。  
仙娥花月精神。奏凤管、鸾丝斗新。万岁声中，九霞杯里，长醉芳春。  

蝶恋花  

前日海棠犹未破。点点胭脂，染就真珠颗。今日重来花下坐。乱铺宫锦春无那。  
剩摘繁枝簪几朵。痛惜深怜，只恐芳菲过。醉倒何妨花底卧。不须红袖来扶我。  

临江仙  

玉宇凉生清禁晓，丹葩色照晴空。珊瑚敲碎小玲珑。人间无此种，来自广寒宫。  
雕玉阑干深院静，嫣然凝笑西风。曲屏须占一枝红。且图＿醉枕，香到梦魂中。  

临江仙（车驾朝享景灵宫，久雨，一夕开霁）  

闻道彤庭森宝仗，霜风逐雨驱云。六龙扶辇下青青。香随鸾扇远，日射赭袍明。  
帘卷天街人隘路，满城喜望清尘。欢声催起岭梅春。欲知天意好，昨夜月华新。  

西江月（瑞香）  

翦就碧云闹叶，刻成紫玉芳心。浅春不怕峭寒侵。暖彻薰笼瑞锦。  
花里清芬独步，尊前胜韵难禁。飞香直到玉杯深。消得厌厌痛饮。  

点绛唇  

灯花挑尽夜将阑。斜掩小屏山。一点凉蟾窥幔，钏敲玉臂生寒。  
起来无绪，炉薰烬冷，桐叶声干。都把沈思幽恨，明朝分付眉端。  

烛影摇红（上元有怀）  

双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽卷。拥群仙、蓬壶阆苑。五云深处，万烛光中，揭天丝管。  
驰隙流年，恍如一瞬星霜换。今宵谁念泣孤臣，回首长安远。可是尘缘未断。谩惆怅、华胥梦短。满怀幽恨，数点寒灯，几声归雁。  

浣溪沙（和曾纯甫题谢氏小阁）  

筑室峥嵘占宝峰。退朝燕坐万缘空。出尘高志抗冥鸿。  
何日嘉招陪一笑，看君豪饮釂千钟。试凭鄙句作先容。  

霜天晓角  

晓风摇幕。＿枕闻残角。霜月可窗寒影，金猊冷、翠衾薄。  
旧恨无处著，新愁还又作。夜夜单于声里，灯花共、泪珠落。  

点绛唇（咏春十首）  

何处春来，惠风初自东郊至。柳条花蕊。迤逦争明媚。  
造化难穷，谁晓幽微理。都来是。自然天地。一点冲和气。  

点绛唇  

昨夜东风，又还吹遍闲花草。翠轻红小。触处惊春早。  
草舍茅□，□□□□□。谁□□。□□丹灶。别有阳和□。  

点绛唇  

阳气初生，万花潜动根＿暖。暗藏芳艳。未许东君见。  
恰似温温，铅鼎丹初转。功犹浅，九回烹炼，日月光华满。  

点绛唇  

暖日迟迟，乱莺声在垂杨里。昼眠惊起。花影闲铺地。  
试问荣名，何似花前醉。陶陶地。任他门外。车驾喧朝市。  

点绛唇  

花满名园，万红千翠交相映。昼阑幽径。行乐迷芳景。  
惟有幽人，不与浮华竞。便幽静。兴来独饮。花下风吹醒。  

点绛唇  

春入山家，杖藜独步登岩岫。野花争秀。弄蕊香盈袖。  
对景开怀，莫遣双眉皱。春难久。乱红飞后。留得韶光否。  

点绛唇  

气体冲融，四时长在阳春里。玉田琼蕊。养就灵苗异。  
堪笑□□，□□□□□。□□□。□□流水。半落苍□□。  

点绛唇  

乐事难并，少年常恨春宵短。万花丛畔。只恐金杯浅。  
方喜春来，又叹韶华晚。频相劝。且闻强健。莫厌花经眼。  

点绛唇  

一瞬光阴，世人常被芳菲恼。玉壶频倒。惟恨春归早。  
何似逍遥，物外寻三岛。春长好。瑞芝瑶草。春又何曾老。  

点绛唇  

浮世如何，问花何事花无语。夜来风雨。已送韶华暮。  
念此堪惊，得失休思虑。从今去。醉乡深处。莫管流年度。  

阮郎归（咏夏十首）  

亭亭槐柳午阴圆。薰风拂舜弦。一轮红日贴中天。乾坤如火然。  
观上象，想丹田。阳精色正鲜。□从炼得体纯全。朱颜无岁年。  

阮郎归  

欲如臭腐化神奇。当观蝉蜕时。脱然飞上绿槐枝。炎炎书景□。  
□□□，□如斯。□□□□迷。灵躯一旦脱□□。□□□□归。  

阮郎归  

深亭邃馆销清风。榴花芳艳浓。阳光染就欲烧空。谁能窥化工。  
观物外，喻身中。灵砂别有功。若将一粒比花容。金丹色又红。  

阮郎归  

炎天何处可登临。须于物外寻。松风涧水杂清音。空山如弄琴。  
宜散发，称披襟。都无烦暑侵。莫将城市比山林。山林兴味深。  

阮郎归  

豪家大厦敞千楹。风摇玉柄轻。金盆弄水复敲冰。热从何处生。  
低草舍，小茅亭。如何安此身。元来一念静无尘。萧然心自清。  

阮郎归  

金乌玉兔最无情。驱驰不暂停。春光才去又朱明。年华只暗惊。  
须省悟，莫劳神。朱颜不再新。灭除妄想养天真。管无寒暑侵。  

阮郎归  

动时思静暑思寒。尘劳扰扰间。翻云覆雨百千般。几时心地闲。  
□□□，□□难。将□□□然。自然寒暑不相□。□□□地仙。  

阮郎归  

谁言无处避炎光。山中有草堂。安然一枕即仙乡。竹风穿户凉。  
名不恋，利都忘。心闲日自长。不须辛苦觅琼浆。华池神水香。  

阮郎归  

炎炎皦日正当中。澄潭忽此逢。金丹乍浴表深功。通明照水红。  
丹浴罢，乐无穷。怡然百体融。人间何处不清风。此怀谁与同。  

阮郎归  

寒来暑往几时休。光阴逐水流。浮云身世两悠悠。何劳身外求。  
天上月，水边楼。须将一醉酬。陶然无喜亦无忧。人生且自由。  

醉落魄（咏秋十首）  

流光转毂。鸟飞兔走争相逐。火云方见奇峰簇。飒飒西风，惊堕井梧绿。  
隙驹莫叹年华速。新凉且喜消炎酷。休将闲事萦心曲。红滴真珠，初醡玉醅熟。  

醉落魄  

红芳紫陌。韶华□□□□□。□花弄□□□色。不比西风，吹落□□□。  
乾坤造化□□□。都缘一气潜相易。观时感事成嗟惜。惟有乔松，不改旧时碧。  

醉落魄  

清秋夜寂。圆蟾素影流空碧。都无一点浮云隔。河汉光微，星斗淡无色。  
日精欲炼须阴魄。更深犹望清宵立。坎离二物都收得。独步瀛洲，方表大丹力。  

醉落魄  

秋高气肃。西风又拂盈盈菊。挼金弄玉香芬馥。桃李虽繁，其奈太粗俗。  
渊明雅兴谁能续。东篱千古遗高躅。人生所贵无拘束。且采芳英，潋滟泛＿醁。  

醉落魄  

流年迅速。君看败叶初辞木。若非寿有金丹续。石火光中，难保鬓长绿。  
区区何用争荣辱。百年一梦黄粱熟。人生要足何时足。赢取清闲，即是世间福。  

醉落魄  

秋光莹彻。园林□□□□□。如何宋玉□□切。作赋悲凉，草木□□□。  
□人自与□□□。长歌清啸无时节。瓮头且饮□如雪。不管春花，亦不管秋月。  

醉落魄  

虚窗透月。寒莎败壁蛩吟切。沈沈永漏灯明灭。只为愁人，不为道人设。  
愁人对此成愁绝。道人终是心如铁。一般景趣情怀别。笛里西风，吹下满庭叶。  

醉落魄  

光辉皎洁。古今但赏中秋月。寻思岂是月华别。都为人间，天上气清彻。  
广寒想望峨琼阙。＿＿玉杵声奇绝。何时赐我长生诀。飞入蟾宫，折桂饵丹雪。  

醉落魄  

湖光湛碧。亭亭照水芙蕖拆。绿罗盖底争红白。恍若凌波，仙子步罗袜。  
如今霜落枯荷折。清香无处重寻觅。浮生似此初无别。及取康强，一笑对风月。  

醉落魄  

秋宵露结。清晨□□□□□。□□润□□□冽。名体才分，功用□□□。  
□儿本是□□□。养成方见仙凡隔。神仙不肯分明说。多少迷人，海上访丹诀。  

西江月（咏冬十首）  

有限光阴过隙，无情日月飞梭。春花秋月暗消磨。一岁相看又过。  
逢酒须成痛饮，临风莫厌高歌。虚名微利两如何。识破方知恁么。  

西江月  

雪似琼花铺地，月如宝鉴当空。光辉上下两相通。千古谁窥妙用。  
若悟珠生蚌腹，方知非异非同。阴阳相感有无中。恍惚已萌真种。  

西江月  

卷地朔风凛凛，漫天瑞雪霏霏。园林万不变枯枝。因甚松篁独翠。  
只为春花竞发，却教秋叶争飞。若无荣盛便无衰。悟此方名达理。  

西江月  

密布同云万里，六飞玉糁琼铺。清歌妙舞拥红炉。犹恨寒侵尊俎。  
谁念山林路险，独行跣足樵夫。莫惊苦乐□殊途。阳□皆由阴注。  

西江月  

雅士常多雅□，□□□□□怀。雪溪□□□舟来。兴尽何须见戴。  
恰似□云出岫，岂拘宇内形骸。超然物外远尘埃。到此方为自在。  

西江月  

冬至一阳初动，鼎炉光满帘帏。五行造化太幽微。颠倒难穷妙理。  
遇此急须进火，速修犹恐迟迟。茫茫何处问天机。要悟须凭师指。  

西江月  

一梦浮生未觉，三冬短晷堪惊。天高谁解挽长绳。系住流年光景。  
须信阴阳有定，非关岁月无情。若教心地湛然清。日在壶中自永。  

西江月  

四序常如转毂，百年须待春风。江梅何事向严冬。早有清香浮动。  
只为六阴极处，一阳已肇黄宫。阴阳迭用事何穷。此是乾坤妙用。  

西江月  

独坐闲观瑞雪，方知造化无偏。不论林木与山川。白玉一时装遍。  
梁苑休寻赋客，山阴莫上溪船。三杯醉□意陶然。梦后瑶台阆苑。  

西江月  

仙道于人不□，□□□□□□。坎离□□□无穷。不信浮生若梦。  
君看□□窨雪，寻常见睍消镕。能令新旧再相逢。此是如何作用。  

踏莎行（山居十首）  

朝锁烟霏，暮凝空翠。千峰迥立层霄外。阴晴变化百千般，丹青难写天然态。  
人住山中，年华频改。山花落尽山长在。浮生一梦几多时，有谁得似青山耐。  

踏莎行  

一道飞泉，来从何许。空山积翠无人处。潺＿时和七弦琴，溟＿忽散千岩雨。  
不问春秋，何拘今古。清音一听忘千虑。缨尘濯尽百神闲，飘然襟袖思轻举。  

踏莎行  

一片闲云，山头初起。飘然直上虚空里。残虹收雨耸奇峰，春晴鹤舞丹霄外。  
出岫无心，为霖何意。都缘行止难拘系。幽人心已与云闲，逍遥自在谁能累。  

踏莎行  

人远山深，草□□□。□□□□天真性。□□□长在山中，肯□□□□□□。  
□似幽□，□□心尽。超然心□□□隐。□□□水作生涯，百年甘守空山静。  

踏莎行  

堪笑山中，春来风景。一声啼鸟烟林静。山泉风暖奏笙簧，山花雨过开云锦。  
短棹桃溪，瘦藤兰径。独来独往乘幽兴。韶光回首即成空，及时乐取逍遥性。  

踏莎行  

人问山中，因何无暑。山堂恰在山深处。藤阴满地走龙蛇，泉声万壑鸣风雨。  
且弄青松，休挥白羽。相逢况有烟霞侣。长天一任火云飞，夜凉踏月相将去。  

踏莎行  

秋入云山，物情潇洒。百般景物堪图画。丹枫万叶碧云边，黄花千点幽岩下。  
已喜佳辰，更怜清夜。一轮明月林梢挂。松醪常与野人期，忘形共说清闲话。  

踏莎行  

雪拥群峰，静□□□。□□□□□居□。□□破谷粟黄香，柴□□□□□□。  
□□□□，□和衣倒。寂寥气□□君好。□□□贵足人争，山中恬淡能长保。  

踏莎行  

割断凡缘，心安神定。山中采药修身命。青松林下茯苓多，白云深处黄精盛。  
百味甘香，一身清净。吾生可保长无病。八珍五鼎不须贪，荤＿浊乱人情性。  

踏莎行  

身世浮沤，利名缰锁。省来万事都齐可。寻花时傍碧溪行，看云独倚青松坐。  
云片飞飞，花枝朵朵。光阴且向闲中过。世间萧散更何人，除非明月清风我。  

点绛唇（渔父十首）  

吴松江影漾清辉。山远翠光微。杨柳风轻日永，桃花浪暖鱼肥。  
东来西往，随情任性，本自无机。何事沙边鸥鹭，一声欸乃惊飞。  

点绛唇  

湖光染翠□□□。□□□□□。□爱江湖光景，不曾别做□□。  
□□□□，□□□□，□□侬家。醉卧水云□□，□□□□□□。  

点绛唇  

碧波深处锦鳞游。波面小渔舟。不为来贪香饵，如何赚得吞钩。  
绿蓑青＿，吾生自断，终老汀洲。买断一江风月，胜如千户封侯。  

点绛唇  

沙明波净小汀洲。枫落洞庭秋。红蓼白苹深处，晚风吹转船头。  
鲈鱼钓得，银丝旋鲙，白酒新＿。一笑月寒烟暝，人间万事都休。  

点绛唇  

松江西畔水连空。霜叶舞丹枫。谩道金章清贵，何如蓑笠从容。  
有时独醉，无人系缆，一任斜风。不是芦花惹住，几回吹过桥东。  

点绛唇  

鸣榔惊起鹭鸶飞。山远水瀰瀰。米贱茅柴酒美，霜清螃蟹螯肥。  
人生所贵，逍遥快意，此外皆非。却笑东山太傅，几曾梦见蓑衣。  

点绛唇  

午阴多处□□□。杨柳□□□。翠羽无情飞去，红蕖有意□□。  
□□□□，□□□□，□□吾生。为报凌烟□□，□□□□□名。  

点绛唇  

红尘光景事如何。扰扰利名多。若问侬家活计，扁舟小笠轻蓑。  
一尊美酒，一轮皓月，一弄山歌。选甚掀天白浪，未如人世风波。  

点绛唇  

萧萧芦叶暮寒生。雪压冻云平。密洒一篷烟火，惊鸿飞起沙汀。  
收纶罢钓，空江有浪，短棹无声。便是天然图画，何须妙手丹青。  

点绛唇  

慕名人似蚁贪＿。扰扰几时闲。输我吴松江上，一帆点破晴烟。  
青莎卧月，红鳞荐酒，一醉陶然。此是人间蓬岛，更于何处求仙。  

菩萨蛮（咏酒十首）  

人间何处难忘酒。迟迟暖日群花秀。红紫斗芳菲。满园张锦机。  
春光能几许。多少闲风雨。一盏此时疏。非痴即是愚。  

菩萨蛮  

人间何处难忘酒。小舟□□□杨柳。柳影蘸湖光。薰风拂□□。  
□□□□□。□□□□□。一盏此时倾。□□□□□。  

菩萨蛮  

人间何处难忘酒。中秋皓月明如昼。银汉洗晴空。清辉万古同。  
凉风生玉宇。只怕云来去。一盏此时迟。阴晴未可知。  

菩萨蛮  

人间何处难忘酒。素秋令节逢重九。步＿绕东篱。金英烂漫时。  
折来惊岁晚。心与南山远。一盏此时休。高怀何以酬。  

菩萨蛮  

人间何处难忘酒。六花投隙琼瑶透。火满地炉红。萧萧屋角风。  
飘＿飞絮乱。浩荡银涛卷。一盏此时干。清吟可那寒。  

菩萨蛮  

人间何处难忘酒。闭门永日无交友。何以乐天真。云山发兴新。  
听风松下坐。趁蝶花边过。一盏此时空。幽怀谁与同。  

菩萨蛮  

人间何处难忘酒。□□□□□□斗。不是慕荣华。惟愁月□□。  
□□□□□。□□□□□。一盏此时慳。□□□□□。  

菩萨蛮  

人间何处难忘酒。山村野店清明后。满路野花红。一帘杨柳风。  
田家春最好。箫鼓村村闹。一盏此时辞。将何乐圣时。  

菩萨蛮  

人间何处难忘酒。兴来独步登岩岫。倚杖看云生。时闻流水声。  
山花明照眼。更有提壶劝。一盏此时斟。都忘名利心。  

菩萨蛮  

人间何处难忘酒。水边石上逢山友。相约老山林。幽居不怕深。  
浮名心已尽。倾倒都无隐。一盏此时无。交情何以舒。  

诉衷情（咏闲十首）  

闲中一卷圣贤书。耽玩意□□。潜心要游阃奥，须是下工夫。  
今何异，古何殊。本同途。若明性理，一点灵台，万事都无。  

诉衷情  

闲中一片□□□。□□□□□。□□□澄秋水，明月夜□□。  
□□□，□□□。□□□。鹤长凫短，前定难□，□□□□。  

诉衷情  

闲中一亩小□□。临水对遥岑。茅茨□□低小，竹径要幽深。  
逢酒醉，遇花吟。日登临。四时无限，好景良辰，莫负光阴。  

诉衷情  

闲中一篆百花香。袅袅翠□□。低回宛转何似，行路绕羊肠。  
深竹户，小山房。雅相当。清心默坐，燕寝无风，永日芬芳。  

诉衷情  

闲中一盏瓮头春。养气又颐神。莫教大段沈醉，只好带微醺。  
心自适，体还淳。乐吾真。此怀何似，兀兀陶陶，太古天民。  

诉衷情  

闲中一盏建溪茶。香嫩雨前芽。砖炉最宜石铫，装点野人家。  
三昧手，不须夸。满瓯花。睡魔何处，两腋清风，兴满烟霞。  

诉衷情  

闲中一弄七弦琴。此曲少知音。多因淡然无味，不比郑声淫。  
松院静，竹林深。夜沈沈。清风拂轸，明月当轩，谁会幽心。  

诉衷情  

闲中一叶小渔舟。无线也无钩。□□□云深处，适性自遨游。  
波渺渺，兴悠悠。意休休。一船明月，一棹清风，换了封侯。  

诉衷情  

闲中一觉日高眠。都没利□□。黑甜自来无比，百计总输先。  
花转影，篆凝烟。意悠然。华胥何处，蝶化逍遥，此意谁传。  

诉衷情  

闲中一首醉时歌。此乐信无过。阳春自来寡和，谁与乐天和。  
言不尽，意何多。且蹉跎。功名莫问，富贵休言，到底如何。  

减字木兰花（修养十首）  

五行颠倒。火里栽莲君莫□。□要东牵。引取青龙来西边。  
一阳时候。□□温温光已透。消尽群阴。赫赤金丹色渐深。  

减字木兰花  

阴阳均配。□□□□□□□。□□□□。争得灵苗不解□。  
□□□□。□□□□□□□。□是真铅。只□□□□□□。  

减字木兰花  

至言妙道。□□□□□□□。□□□□。□是蓬莱顶上仙。  
归根□□。□□□□方复命。复命常存。此事幽微好细论。  

减字木兰花  

神仙何处。若有宿缘须□□。□□□□。不在山林及市朝。  
丹炉休守。须信人人皆自有。此外非真。莫认凡砂与水银。  

减字木兰花  

天机深远。不遇真仙争得见。欲下工夫。须是先寻偃月炉。  
抽添运用。火候不明□妄动。毫发才差。只恐灵根□□芽。  

减字木兰花  

咽津纳气。鼎内须□□□□。□□□□。□□空铛枉误人。  
有真不□。□□□□□□□。□□修持。超出□□□□□。  

减字木兰花  

冥冥窈窕。□□□□□□□。□□□□。□□□□□□□。  
□□□□。□□□□□□□。□□□□。□□□□□□□。  

减字木兰花  

澄神静虑。□□□□□□□。□□□□。□□□仑水满池。  
无中养□。□□□□□□□。□□凡胎。五彩云生鹤驾来。  

减字木兰花  

乾坤入手。谈笑三关云□□。□□□□。鬼骇神惊一黍光。  
逍遥宇内。□□□□□数外。功满三千。独跨斑麟入紫烟。  

减字木兰花  

还元返本。作用难明须细论。神气□□。窈窕之中复混成。  
勤修不倦。直到无为功始见。此是天机。不遇真仙莫强知。  

蝶恋花（神仙十首）  

碧海沈沈西极远。闲访□□，□□□□□。恰值群仙来阆苑。相将□□□□□。  
□□□□谁得见。五彩□□，□□□□□。□□□□□□□。人间几度□□□。  

蝶恋花  

□□□□□□□。□□□□，□□□□□。□影□□□□□。□□□□□□□。  
□□□□长不老。天□□□，□□□□□。□□□□□物表。广寒宫殿□□□。  

蝶恋花  

碧落浮黎光景异。琼□□□，□□□□□。□有宝珠如黍米。天真□□□□□。  
□□□□凭玉几。花雨霏霏，散入诸天□。□□□□传妙旨。至今流演无终纪。  

蝶恋花  

弱水茫茫三万里。遥望蓬莱，浮动烟霄外。若问蓬莱何处是。珠楼玉殿金鳌背。  
惟是飞仙能驭气。霞袖飘＿，来往如平地，除□飞仙谁得至。只缘山在波涛底。  

蝶恋花  

绝想凝真天地表。九□□□，□□□□□。行处旌幢参羽葆。五云随□□□□。  
□□神仙春不老。烟□□□，□□□□□。□□□□多与少。下窥海□□□□。  

蝶恋花  

□□□□□□□。□□□□，□□□□□。□□□□□□□。□□□□□□□。  
□□□□□露采。□□□□，□□□□□。□□□□□□□。飘然直□□□□。  

蝶恋花  

碧海灵桃花朵朵。阿母□□，□□□□□。昨夜海风吹玉颗。分明□□□□□。  
□□□□苞已破。散液流□，馥郁□□□。□□三偷谁可那。如今先手还输我。  

蝶恋花  

莫笑一瓢门户隘。任意游行，出入俱无碍。玉殿珠宫都不爱。别藏大地非尘界。  
东海扬尘瓢不坏。寒暑□移，瑞日何曾改。一住如今知几载。主人不老长春在。  

蝶恋花  

清夜凝然□□□。□□□□，□□□□□。□界森罗星□□。□□□□□□□。  
□□□□萦碧雾。上□□□，□□□□□。□□□□□紫府。归来□□□□□。  

蝶恋花  

不假□□□□□。□□□□，□□□□□。□□□□□□□。□□□□□□□。  
□□□□□□□。□□□□，□□□□□。□□□□□□□。□□□□□□□。  

春光好  

烟淡淡，雨＿＿。水溶溶。帖水落花飞不起，小桥东。  
翩翩怨蝶愁蜂。绕芳丛。恋余红。不恨无情桥下水，恨东风。  

壶中天慢  

洞天深处赏娇红，轻玉高张云幕。国艳天香相竞秀，琼苑风光如昨。露洗妖妍，风传馥郁，云雨巫山约。春浓如酒，五云台榭楼阁。  
圣代道洽功成，一尘不动，四境无鸣柝。屡有丰年天助顺，基业增隆山岳。两世明君，千秋万岁，永享升平乐。东皇呈瑞，更无一片花落。  

鹊桥仙  

远公莲社，流传图书，千古声名犹在。后人多少继遗踪，到我便、失惊打怪。  
西方未到，官方先到，冤我白衣吃菜。龙华三会愿相逢，怎敢学、他家二会。  

满庭芳（寿杨殿帅）  

威彻冰河，兵严玉帐，济时人在壶天。妙龄谈笑，图画上凌烟。但见勋书鼎鼐，谁知道、名列高仙。风云会，钩陈羽卫，绿鬓影貂蝉。  
绵绵。流庆远，芝兰秀发，折桂争先。占盛一门，文武更双全。已饵琼英绛雪，灵龟寿、何止千年。年年看，笙歌丛里，金盏倒垂莲。  

鹧鸪天  

鹤驭来从玉席前。笑谈勋业照凌烟。心游物外都无碍，春在壶中别有天。  
香似雾，酒如泉。华堂冰雪映神仙。灵椿不老青松健，花里年年醉管弦。  

鹧鸪天  

彩舞萱堂喜气新。年年今日庆生辰。碧凝香雾笼清晓，红入桃花媚小春。  
须酩酊，莫逡巡。九霞杯冷又重温。壶天自是人难老，长拥笙歌醉洞云。  

鹧鸪天  

五福仙娥月殿来。依稀微步彩云随。一从别有瑶池宴，不见蟠桃几度开。  
歌宛转，舞排徊。碧梧秋意满池台。年年玉露收残暑，长送新凉入寿杯。  

鹧鸪天  

消息枝头梅子黄。两宫恩意酿湖光。长庚自是文章瑞，好伴前星烛万方。  
金鸭暖，玉杯香。换鹅笔墨醉淋浪。只将名字为公祝，便合千秋佐玉皇。  

鹧鸪天  

福善天应锡寿祺。人生七十古来稀。我翁更有椿龄在，余庆堂前玉树辉。  
传世业，长孙枝。捧杯欢见老莱衣。一阳渐近门多喜，百禄争迎好事归。  

画堂春  

月娥来自广寒宫。步摇环佩丁东。戏鸾双舞驾天风。雪满云空。  
一剪玉梅花小，九霞琼醴杯浓。凤箫千载莫匆匆。且醉壶中。  

望仙门  

玉池波浪碧如鳞。露莲新。新歌一曲翠眉嚬。舞乖茵。  
满酌兰英酒，须知献寿千春。太平无事荷君恩，齐唱望仙门。  

望仙门  

玉京清漏起微凉。好秋光。金杯潋滟酌琼浆。会仙乡。  
新曲调丝筦，新声更飐霓裳。博山炉暖泛浓香。为寿百千长。  

望仙门  

紫微枝上露华浓。起秋风。筦弦声细出帘栊。象筵中。  
仙酒斟云液，山歌转绕梁虹。此时佳会庆相逢。欢醉且从容。  

### 赵彦端  

醉蓬莱（梅）  

向蓬莱云渺。姑射山深，有春长好。香满枝南，笑人间惊早。试问寒柯，镂冰裁玉，费化工多少。东合诗成，西湖梦觉，几番清晓。  
好是罗帏，麝温屏暖，却恨烟村，雨愁风恼。一一清芬，为东君倾倒。待得明年，翠阴青子，荫凤皇池沼。更把阳和，从头付与，繁花芳草。  

满江红（荼＿）  

千种繁春，春已去、翩然远迹。谁信道、荼＿枝上，静中留得。晓镜洗妆非粉白，晚衣弄舞余衫碧。粲宝钿、珠珥不胜持，浓阴夕。  
金翦度，还堪惜。霜蝶睡，无从觅。知多少、好词清梦，酿成冰骨。天女散花无酒圣，仙人种玉惭香德。怅攀条、记得鬓丝青，东风客。  

满江红（饯前政卢光祖赴鼎州幕席上作）  

津鼓冬冬，三老醉、知谁留得。都不记、琵琶洲畔，草青江碧。桃李春风吹不断，烟霞秋兴清无极。怅樽前、桂子有余香，曾相识。  
残雨昼，初凉夕。高烛烂，新醅白。长歌断，欢意不如愁色。父老能寻循吏传，关河暂枉诸侯客。待日边、一纸诏黄飞，胜相忆。  

满江红（汪秘监席上作）  

赐被薰炉，曾同见、官槐重绿。时归看、绮疏叠嶂，楚腰翻曲。君过蓬山轻岁月，我怀庐阜分符竹。道别离、待得再归来，人应俗。  
春欲动，醅初熟。追一笑，森三玉。且相对青眼，共裁红烛。小语人家闲意态，浅寒都下新装束。念平生、和雨醉东风，从今足。  

水调歌头（秀州坐上作）  

秋色忽如许，风露皎如空。平生青鬓余地，老与故人同。忆得鲈鱼来后，杂以洞庭新橘，月堕酒杯中。宾客可人意，歌舞转春风。  
坐间玉，花底扇，又从容。从容更好，无奈多病已衰翁。赖有主人风味，识我少年狂态，乞与酒颜红。一醉晓鸦起，流水任西东。  

水调歌头（为寿）  

淦水定何许，楼外满晴岚。落霞蜚鸟无际，新酒为谁甘。闻道居邻玉笥，下有芝田琳苑，光景照江南。已转丹砂九，应降素云三。  
忆畴昔，翻舞袖，纵剧谈。玉壶倾倒，香雾黄菊酿红柑。好在当时明月，只有炉薰一缕，缄寄可同参。剩肯南游不，蓬海试穷探。  

瑞鹤仙（为寿）  

记河梁折柳。问画堂乐事，燕鸿难偶。十年谩回首。但亭亭紫盖，差差南斗。传闻小有。种桃花、亲烦素手。怪归来、道骨仙风缥缈，迥然非旧。  
清昼。江南如画，紫菊冬前，翠橙霜后。扁舟渡口。佳客至，奉名酒。唤青鸾起舞，云窗月槛，一曲山明水秀。笑相看、玉海别来，浅如故否。  

瑞鹤仙（饯交代沈公雅台山寺作，继作朝中措）  

揽垂杨细折。有别情遗爱，与君都说。文茵带琱轭。是行春来处，去年阡陌。柔桑半叶。转光风、轻扬秀麦。正人家共约，耕相借牛，社相留客。  
清绝。溪山犹记，脱帽吟风，倚楼招月。东君何事，将春至，放春歇。道从今江上，一花一柳，皆想油幢瑞节。纵离愁、瘦减腰围，带金正晔。  

点绛唇  

山矾风味更梨花。清白竞春华。试问西园清夜，何如山崦人家。  
楚东千嶂，吴江一棹，云路非赊。惟有相思两地，可怜淡月朝霞。  

点绛唇  

烧灯已过禁烟前。春信递相传。柳暗乍迷津路，花暄欲照江天。  
天涯宾主，相逢老矣，一笑欢然。晚岁许同庐社，西风不买吴船。  

点绛唇（乘风亭初成）  

长松擎月与天通。霜叶乱惊鸿。露炯乍疑杯滟，云生似觉衣重。  
江南胜处，青环楚嶂，红半溪枫。倦客会应归去，一亭长枕寒空。  

点绛唇  

几枝筇竹半烟云。钟鼓醉中闻。千点好山余思，一湾流水能分。  
多情皓月，轮栖夜午，光动风文。看取清闲宾主，犹胜富贵封君。  

点绛唇（路彦丰生日）  

新凉溪阁暮山重。水月共空＿。九转不须尘外，三峰只在壶中。  
他年盛业，云间可望，林下难逢。记取芗林岩洞，何如干越秋风。  

点绛唇  

西城烟雾一重重。潇洒便秋风。巧妒玉人装髻，无如禁钥难通。  
新声窈眇，怨传楚些，娇并吴宫。夜久三星为粲，皓娥宁为君容。  

新荷叶  

欲暑还凉，如春有意重归。春若归来，任他莺老花飞。轻雷淡雨，似晚风、欺得单衣。檐声惊醉，起来新绿成围。  
回首分携。光风冉冉菲菲。曾几何时，故山疑梦还非。鸣琴再抚，将清恨、都入金徽。永怀桥下，系船溪柳依依。  

新荷叶  

雨细梅黄，去年双燕还归。多少繁红，尽随蝶舞蜂飞。阴浓绿暗，正麦秋、犹衣罗衣。香凝沈水，雅宜帘幕重围。  
绣扇仍携。花枝尘染芳菲。遥想当时，故交往往人非。天涯再见，悦情话、景仰清徽。可人怀抱，晚期莲社相依。  

新荷叶（秀州作）  

玉井冰壶，人间有此清秋。笑语雍雍，从今庭户初修。迎风待月，香凝处、四卷帘钩。月波奇观，未饶当日南楼。  
闻说三吴，江湖胜、从古风流。况有双轓，旧谙黄阁青油。金瓯屡启，应难解、久为人留。天池波滟，可怜苹满汀洲。  

看花回（张守生日）  

注目。正江湖浩荡，烟云离属。美人衣兰佩玉。淡秋水凝神，阳春翻曲。烹鲜坐啸，清净五千言自足。横剑气、南斗光中，浩然一醉引双鹿。  
回雁到、归书未续。梦草处、旧芳重绿。谁忆潇湘岁晚，为唤起长风，吹飞黄鹄。功名异时，圯上家傅谢荣辱。待封留，拜公堂下，授我长生录。  

看花回（为寿东岩，庞蕴居也）  

爱日。报疏梅动意，春前呼得。书栋晓开寿域。度百和温馨，霜华无力。斑衣翠袖，人面年年照酒色。环四座、璧月琼枝，恍然江县拟乡国。  
闻道抚、东岩旧迹。又殊胜、谢家清逸。知与桃花笑了，定何似青鸟，层城消息。他年妙高峰上，优昙会堪折。拥轻轩、未妨游戏，看取朱轮十。  

芰荷香（席上用韵送程德远罢金溪）  

燕初归。正春阴暗淡，客意凄迷。玉觞无味，晚花雨退凝脂。多情细柳，对沈腰、浑不胜垂。别袖忍见离披。江南陌上，强半红飞。  
乐事从今一梦散，纵锦囊空在，金碗谁挥。舞裙歌扇，故应闲琐幽闺。练江诗就，算檥舟、宁不相思。肠断莫诉离杯。青云路稳，白首心期。  

垂丝钓（于越亭路彦捷置酒同别富南叔）  

短篷醉舣。江南秋意如水。露草星明，风柳丝委。危槛倚。为故人宴喜。  
欢无几。念青奚紫绮。论诗载酒，犹胜心寄双鲤。倦游晚矣。云路非吾事。湖海从君意。沙雁起。记夜阑隐几。  

垂丝钓  

莫愁有信。全胜春梦无准。篆缕欲销，衣粉堪认。残梦醒。枕夜凉满鬓。  
想香迳。正垂垂美荫。晚花在否，朱阑谁与同凭。断云怨冷。青鸟无凭问。红叶翻成恨。三五近。试预占破镜。  

谒金门（题扇）  

朱槛曲。妆浅鬓云吹绿。半尺鹅溪凉意足。手香沾柄玉。  
午梦已惊难续。说与翠梧修竹。蓬海路遥天六六。乘鸾何处逐。  

谒金门  

劳顾曲。燕贡雅羞衣绿。鲁酒不能春味足。小杯空荐玉。  
只愿此欢常续。莫序水边丝竹。明日朝参同趁六。犹期归骑逐。  

谒金门  

休相忆。明夜远如今日。楼外绿烟村幂幂。花飞如许急。  
柳岸晚来船集。波底斜阳红湿。送尽去云成独立。酒醒愁又入。  

谒金门  

春已半。绣绿新红如换。燕子还来帘幕畔。闲愁天不管。  
翠被曲屏香满。花叶彩笺人远。鹊喜蛛丝都未判。连环空约腕。  

谒金门  

春不尽。处处与情相趁。谁道刘郎家恁近。一年花不问。  
双剪画罗春胜。今夜月圆如镜。怎得酒阑心易定。试将金液镇。  

谒金门  

春似绣。不是别离时候。滴尽黄昏残刻漏。月高花影昼。  
好在画屏金兽。深琐粉窗兰牖。溪水南来堪问否。几时离渡口。  

谒金门  

朱户密。镇锁一庭春日。画幕黄帘芳草碧。游蜂初未识。  
脆管么弦无力。青子绿阴如织。花满深宫无路入。旧游浑记得。  

谒金门  

春意密。不受人间风日。一曲清歌云暮碧。尊前今夜识。  
醉客倦吟无力。滞梦停愁相织。只道桃源难再入。有人还问得。  

柳梢青（生日）  

衰翁自谪。堪笑忘了，山林闲适。一岁花黄，一秋酒绿，一番头白。  
浮生似醉如客。问底事、归来未得。但愿长年，故人相与，春朝秋夕。  

柳梢青（庚寅生日铅山作）  

＿言日出。天上漫试，人间无术。一笑归来，身如蝉蜕，首如龟缩。  
年年白酒黄花，共愿我、光风霁月。不道道人，骎骎老去，如何消得。  

柳梢青  

酴醿过也，酴醿过后，无花堪折。只有垂杨，垂杨却作，絮惊行色。  
海棠半在如无，又争倩、蔷薇恋得。除是东风，随君归问，玉堂消息。  

好事近（乘风亭作）  

君莫厌江乡，也有茂林修竹。竹外有些亭榭，置酒尊棋局。  
棋神酒圣各成欢，欢长更烧烛。寄语故人鹏鷃，任倾金围玉。  

好事近（送林主簿）  

君到共黄花，君去早梅将发。君不待梅归去，问与谁同折。  
白头潘令一年秋，有酒恨无客。莫忘道山堂上，话清音风月。  

好事近（卢佥判席上）  

草草复匆匆，相见也还相忆。记取梦魂诗思，似水光山色。  
清音堂下一扁舟，谁主又谁客。休厌一杯相劝，看梅梢将白。  

好事近（晚集后园）  

寻得一枝春，惊动小园花月。把酒放歌添烛，看连林争发。  
从今日日有花开，野水酿春碧。旧日爱闲陶令，作江南狂客。  

好事近（白云亭）  

风露入新亭，看尽楚天秋色。行到暮霞明处，有金华仙刻。  
孤城乔木堕荒凉，白云带溪碧。唤取水舟同醉，话江湖归日。  

好事近（蜡梅）  

一种岁前春，谁辨额黄腮白。风意只吟群木，与此花修别。  
此花佳处似佳人，高情带诗格。君与岁寒相许，有芳心难结。  

好事近  

朱户闭东风，春在小红纤雪。门外未寒犹暖，怪有花堪折。  
梨花菊蕊不相饶，娇黄带轻白。莫厌醉歌相恼，是中原乡客。  

好事近  

日日念江东，何有旧人重说。二妙一时相遇，怪尊前头白。  
山城无物为君欢，薄酒待寒月。草草数歌休笑，似主人衰拙。  

点绛唇（路德友席上作）  

山水乡中，岂知还有中原笑。醉歌倾倒。记得升平调。  
旧日年光，试把华灯照。心情好。有些怀抱。拟向梅花道。  

点绛唇（冬至）  

一点青阳，早梅初识春风面。暖回琼管。斗自东方转。  
白马青袍，莫作铜驼恋。看宫线。但长相见。爱日如人愿。  

点绛唇（瑞香）  

护雨烘晴，紫云缥缈来深院。晚寒谁见。红杏梢头怨。  
绝代佳人，万里沈香殿。光风转。梦余千片。犹恨相逢浅。  

点绛唇  

秋入阑干，亭亭波面虹千丈。一声渔唱。画个三高样。  
江上风波，更泛吴松浪。寒潮涨。石鱼酒舫。漫叟知何向。  

点绛唇（题西隐）  

好在苍苔，摩挲遗恨风还雨。一凉相与。片月生新浦。  
天外离居，为我荪桡举。山如许。故人来否。岁晚鲈堪煮。  

秦楼月（咏睡香）  

香蔌蔌。小山丛桂烘温玉。烘温玉。酒愁花暗，沈腰如束。  
烦君剩与阳春曲。为君细拂衾罗馥。衾罗馥。一春幽梦，与君相续。  

秦楼月  

梅缀雪。雪缀梅花肌肤惬。肌肤惬。丰姿浓态，莹如玉色。  
岁寒期约无相缺。祥花不减晴空月。晴空月。依前消瘦，还共清绝。  

阮郎归  

岁寒堂下雨株梅。商量先后开。春前日绕一千回。花来春未来。  
冰可断，玉堪裁。寒空无暖埃。为君翻动腊前醅。酒醒香满怀。  

阮郎归  

一春种得牡丹成。那知君遽行。东君也自没心情。夜来风雨声。  
追间阔，数清明。不应歌渭城。只愁河畔草青青。却须离绪生。  

阮郎归（余干留别人家）  

三年何许竞芳辰。君家千树春。如今欲去复逡巡。好花留住人。  
红蕊乱，绿阴匀。彩云新又新。只应小阙记情亲。动君梁上尘。  

减字木兰花（赠摘阮者）  

四弦续续。山水依然关塞足。天上新声。谪堕人间得自名。  
清歌宛转。弹向指间依旧见。满眼春风。不觉黄梅细雨中。  

减字木兰花  

绿阴红雨。黯淡衣裳花下舞。花月佳时。舞破东风第几枝。  
一杯相属。从灺尊前三四烛。酒尽花阑。京洛风流仔细看。  

减字木兰花  

一年歌舞。还是花黄尊绿处。雨横风多。比似年时恨若何。  
帘深酒暖。细雨斜风浑不管。只有黄花。欲近佳人鬓畔鸦。  

减字木兰花  

送人南浦。日日客亭风又雨。相见如何。梅子枝头春已多。  
真成别去。酒病明朝知几许。淋损宫袍。都是人人醉后娇。  

减字木兰花  

屈亭湘浦。怨尽朝云还暮雨。知是谁何。赋得清愁尔许多。  
爱来慵去。此意平生成浪许。著尽茸袍。想像江梅雪后娇。  

减字木兰花  

乱云荣浦。做雪不成还是雨。知我为何。一笑仍添一恨多。  
不须归去。琥珀杯深能几许。草色如袍。记取从今舞处娇。  

鹊桥仙  

来时夹道，红罗步障，已换青丝翠羽。春愁元自逐春来，却不肯、随春归去。  
千觞美酒，十分幽事，归到只愁风雨。凭谁传语牡丹花，为做取、东君些主。  

鹊桥仙（正月二十三日秀野堂作）  

江梅仙去，蜡梅蜂化，只有缃梅呈秀。不知春在阿谁边，试与问、青青杨柳。  
小园幽事，中都风味，斗草分香依旧。东风莫谩送扁舟，为管取、轻寒罗袖。  

鹊桥仙（送路勉道赴长乐）  

留花翠幕，添香红袖，常恨情长春浅。南风吹酒玉虹翻，便忍听、离弦声断。  
乘鸾宝扇，凌波微步，好在清池凉馆。直饶书与荔枝来，问纤手、谁传冰＿。  

鹊桥仙（二色莲）  

藕花亭上，无尘无暑，滟滟一池秋韵。绿罗宝盖碧琼竿，翠浪里、亭亭月影。  
一家姊妹，两般梳洗，浓淡施朱传粉。夜深风露逼人怀，问谁在、牙床酒醒。  

菩萨蛮（同饮晁伯如家，席上和韩无咎韵）  

雪中梅艳风前竹。诗缘渐与情缘熟。醉眼眩成花。恼人生脸霞。  
巫云将楚雨。只恐翩然去。我有合欢杯。为君聊挽回。  

菩萨蛮  

雨声不断垂檐竹。清歌唤起清眠熟。洞户有余花。同倾细细霞。  
酒行如过雨。雨尽风吹去。吹去复盈杯。一春能几回。  

菩萨蛮  

绣罗裙上双鸳带。年年长系春心在。梅子别时青。如今浑已成。  
美人书幅幅。中有连环玉。不是只催归。要情无断时。  

菩萨蛮  

倚阑闲捻生绡扇。新凉庭户微风转。疏雨断檐声。淡云开晚晴。  
蔗浆寒浸齿。枕簟清如水。相忆不胜愁。月来帘上钩。  

菩萨蛮（集句）  

青春背我堂堂去。桃花乱落如红雨。是妾断肠时。芳心空自持。  
相思君助取。脉脉如牛女。天远暮江迟。今宵归不归。  

蝶恋花（赠别赵邦才席上作）  

堂外溪桥杨柳畔。满树东风，更著流莺唤。时节清明寒暖半。秦筝欲妒歌珠贯。  
一寸离肠无可断。旧管新收，尽记双帷卷。赖得今年春较晚。送人犹有余红乱。  

蝶恋花  

雪里珠衣寒未动。雪后清寒，惊损幽帷梦。风撼海牛帘幕重。画檐冰筋如流汞。  
一穗香云佳客共。溜溜金槽，政尔新词送。酒戏诗阄忘百中。烛间有个人非众。  

琴调相思引（临别余干席上作）  

拂拂轻阴雨麹尘。小庭深幕堕娇云。好花无几，犹是洛阳春。  
燕语似知怀旧主，水生只解送行人。可堪诗墨，和泪渍罗巾。  

琴调相思引  

曾蹑姑苏城上台。好山知有好人来。几回徙倚，月里暮云开。  
闲倚和风千步柳，倦临残雪一枝梅。暖香高烛，翻动道人灰。  

杏花天  

风韶雨润催花候。叹春恨、年年常有。桃蹊杏陌相期久。一为东君试手。  
匆匆去、那人信否。襟泪渍、粉香依旧。单衣煮酒重来后。好与看承人瘦。  

杏花天  

当时众里闻新曲。拚一醉、移舟换烛。清波快送仙帆幅。十里披烟泛玉。  
谁知度、春寒夜独。常记恨、花阑漏促。西风渡口莲堪束。一枕新凉会足。  

浣溪沙（题扇）  

冰练新裁月见羞。墨花飞作淡云浮。宜歌宜笑不妨秋。  
约腕半笼衫草碧，洗妆初失黛蛾愁。嫩凉轻暑奈风流。  

浣溪沙  

过雨园林绿渐浓。晚霞明处暮云重。小桥东畔再相逢。  
睡起未添双鬓绿，汗融微退小妆红。几多心事不言中。  

浣溪沙  

菊已开时梅未通。似寒如暖意融融。情亲语妙一杯中。  
歌舞欲来须更理，林泉有乐政须同。好诗多味酒无功。  

浣溪沙（为五叔寿，三月二十六日）  

渺渺东风泛酒船。月华为地玉为川。春于红药更留连。  
云路功名方步步，草庐松竹自年年。他时人说二疏贤。  

浣溪沙  

花下凭肩月下迎。避人私语脸霞生。画堂红烛意盈盈。  
病酒一春愁与睡，倚阑终日雨还晴。强移心绪作清明。  

浣溪沙（辛卯会黄运属席上作）  

人意歌声欲度春。春容温暖胜于人。劝君一醉酒如渑。梅子枝头应有恨，柳花风底不堪颦。盖公堂下净无尘。  

虞美人（九月饮乘风亭故基）  

烟空磴尽长松语。佳处遗基古。道人乘月又乘风。未用秋衣沈水、换薰笼。  
两峰千涧依稀是。想像诗翁醉。莫惊青蕊后时开。笑倒江南陶令、未归来。  

虞美人  

凌虚风马来无迹。水净山光出。松间孤鹤睡残更。唤起缑箫飞去、与云平。  
新亭聊共丰年悦。一醉中秋月。江山拟作画图临。乐府翻成终胜、写无声。  

虞美人（罢官嘉禾，张忠甫、曾彦思置酒舟中作）  

兰畦梅迳香云绕。长恨相从少。相从虽少却情亲。不道相从频后、是行人。  
行人未去犹清瘦。想见相分后。书来梅子定尝新。记取江东日暮、雨还云。  

南乡子（同韩子东饮汪德召新楼）  

风露晚珊珊。洛下湘中接佩环。急把一杯相劳苦，云端。只恐冰肌亦自寒。  
二客共阑干。潋潋鲸波吸未干。待得月华移十丈，乘欢。更上层楼极处看。  

南乡子  

浓绿暗芳洲。春事都随芍药休。风雨只贪梅子熟，飕飕。却送行人一夜秋。  
新月幸如钩。三五还催玉鉴浮。一段离愁溪样远，悠悠。只是溪流浅似愁。  

南乡子（集句）  

窗户映朝光。花气浑如百和香。即遣花飞深造次，茫茫。曲渚飘成锦一张。  
相忆莫相忘。并蒂芙蓉本自双。草色连云人去住，堪伤。海上尖峰似剑钅芒。  

画堂春（饮赵渊卿容光堂）  

倡条繁蒂绿层层。解衫扶醉同登。暝云无树亦＿嶒。红袖深凭。  
病思去春饶睡，醉魂因酒思冰。夜凉星斗挂修甍。歌尽香凝。  

画堂春  

满城风雨近重阳。夹衫清润生香。好辞赓尽楚天长。唤得花黄。  
客胜不知门陋，酒新如趁春狂。故人相见等相忘。一语千觞。  

滴滴金（送路彦捷赴仪真）  

澄溪暝度轻澌白。对平湖、淡烟隔。我与征鸿共行人，更张灯留客。  
东园半是余花迹。料仙帆、到时发。若倚江楼望清淮，为殷勤乡国。  

青玉案（赠勉道琵琶人）  

当年万里龙沙路。载多少、离愁去。冷压层帘云不度。芙蓉双带，垂杨娇髻，弦索初调处。  
花凝玉立东风暮。曾记江边丽人句。异县相逢能几许。多情谁料，琵琶洲畔，同醉清明雨。  

沙塞子  

春水绿波南浦。渐理棹、行人欲去。黯消魂、柳上轻烟，花梢微雨。  
长亭放盏无计住。但芳草、迷人去路。忍回头、断云残日，长安何处。  

临江仙（和洪景卢送行韵）  

忆著旧山归去乐，松筠岁晚参天。老来慵似柳三眠。从教官府冷，甘作地行仙。  
青琐紫微追昨梦，扁舟已具犹怜。有情如酒月如川。为君忘饮病，更拟索茶煎。  

临江仙（席上次元明韵）  

潦水似讥酒浅，秋云如妒蟾明。幽人闻雁若闻莺。更长端有意，菊晚近无情。  
诗学笑中偷换，烛花醉里频倾。罗衣迥立可怜生。五湖虽好在，客意欲登瀛。  

鹧鸪天（白鹭亭作）  

天外秋云四散飞。波间风艇一时归。他年淮水东边月，犹为登临替落晖。  
夸客胜，数星稀。晚寒拂拂动秋衣。酒行不尽清光意，输与渔舟睡钓矶。  

鹧鸪天（送王漕侍郎奏事）  

渺渺东风拂画船。不堪临雨落花前。清歌只拟留春住，好语频闻有诏传。  
秦望月，镜湖天。养成英气自当年。两山总是经行处，献纳雍容定几篇。  

鹧鸪天（为韩漕无咎寿）  

忆醉君家倚翠屏。年年相喜鬓毛青。谁知缓步从天下，犹许清弹此地听。  
挥羽扇，写鹅经。使星何似老人星。几时一试薰风手，今日桐阴又满庭。  

鹧鸪天（上元孙长父郎中坐上次仲益尚书赠玉奴韵）  

拂拂深帏起暗尘。清歌缓响自回春。月知灯市云间堕，人对梅花雪后新。  
杯掌露，舞衣云。酒慵微觉翠鬟倾。洞房不压阳台雨，乞与游人弄晚晴。  

清平乐（建安泛舟作）  

新寒一段。变尽人间暖。说与群花花不管。只有江梅情乱。  
江梅也似山人。山人到老梅亲。斗薮衣冠气象，百般归去精神。  

清平乐（席上赠人）  

桃根桃叶。一树芳相接。春到江南三二月。迷损东家蝴蝶。  
殷勤踏取青阳。风前花正低昂。与我同心栀子，报君百结丁香。  

眼儿媚（建安作）  

侬家风物似山家。梅老鬓丝华。几回记得，攀翻琪树；醉帽＿斜。  
冷香不断春千里，归路本非赊。有人却道，使君犹健，看遍余花。  

永遇乐（陪程金溪跃马用其韵）  

杜曲桑麻，灞桥风雪，归梦无路。马健凌秋，人间玩日，聊用宽迟暮。摇摇羽扇，翩翩凫舄，胜处恍疑仙去。笑相看，风林露草，古来有谁知趣。  
黄公垆下，山阴亭畔，岁月著鞭如骛。出塞功名，入关游说，纸上俱难据。论诗说剑，尊前风味，天巧却容人觑。问少陵，酣歌拓戟，为谁献赋。  

诉衷情（雨中会饮赏梅，烧烛花杪）  

洗妆僛舞傍清尊。霏雨淡黄昏。殷勤与花为地，烧烛助微温。  
松半岭，竹当门。意如村。明朝酒醒，桃李漫山，心事谁论。  

诉衷情  

江梅初试两三花。人意竞年华。春工未敢轻放，深院拥吴娃。  
翻酒戏，醉人家。旧生涯。而今且趁，便面斜阳，莫照红纱。  

千秋岁  

杏花风下。独立春寒夜。微雨度，疏星挂。晖晖浓艳出，袅袅繁枝亚。朱槛倚，轻罗醉里添还卸。  
寂寞情犹乍。怅望骖鸾驾。衣褪玉，香欺麝。一花拚一醉，杯重凭谁把。春去也，重帘翠幕人如画。  

风入松（杏花）  

传闻天上有星榆。历历谁居。淡烟暮拥红云暖，春寒乍有还无。作态似深又浅，多情要密还疏。  
移尊环坐足相娱。醉影凭扶。江南归到虽怜晚，犹胜不见踟躇。尽拚绿阴青子，凭肩携手如初。  

茶瓶儿（上元）  

淡月华灯春夜。送东风、柳烟梅麝。宝钗宫髻连娇马。似记得、帝乡游冶。  
悦亲戚之情话。况溪山、坐中如画。凌波微步人归也。看酒醒、凤鸾谁跨。  

祝英台  

兽金寒，帘玉润，梅雪印苔絮。春意如人，易散苦难聚。几多丝竹深情，池溏幽梦，犹倚赖、与君同住。  
旧游处。谁唤别浦仙帆，风前问征路。烟雨连江，吹恨正无数。莫数紫燕归来，红云开后，空怅望、主人轻去。  

五彩结同心（为渊卿寿）  

人间尘断，雨外风回，凉波自泛仙槎。非郭还非＿，闲莺燕、时傍笑语清佳。铜壶花漏长如线，金铺碎、香暖檐牙。谁知道、东园五亩，种成国艳天葩。  
主人汉家龙种，正翩翩迥立，雪纻乌纱。歌舞承平旧，围红袖、诗兴自写春华。未知三斗朝天去，定何似、鸿宝丹砂。且一醉、朱颜相庆，共看玉井浮花。  

瑞鹧鸪（为婶寿）  

芙蓉池馆一重重。留得黄花寿斝中。春到小春如有信，月临良月正相同。  
芝兰美应瑶阶瑞，苹藻香吹翠沼风。此夜隔墙闻凤管，人间元自胜蟾宫。  

月中仙（送杜仲微赴阙）  

露醑无情，送长歌未终，已醉离别。何如暮雨，酿一襟凉润，来留佳客。好山侵座碧。胜昨夜、疏星淡月。君欲翩然去，人间底许，员峤问帆席。  
诗债酒病非畴昔。赖亲朋对影，且慰良夕。风流雨散，定几回肠断，能禁头白。为君烦素手，荐碧藕、轻丝细雪。去去江南路，犹应水云秋共色。  

满庭芳（道中忆钱塘旧游）  

云暖萍漪，雨香兰迳，西湖二月初时。两山十里，锦绣照金＿。柳外阑干相望，弄东风、倚遍斜晖。朋游好，乱红堆里，一饮百篇诗。  
三年，江上梦，青衫风日，白纻尘泥。听几声黄鸟，粤树闽溪。长是春朝多病，今年更、添得相思。须归去，倦游滋味，犹有个人知。  

水龙吟  

春溪漠漠如空，望中只与新愁去。何知尚有，烟间余怨，洛津闲赋。已瘦难丰，久离重见，好春如许。念海棠未老，荼＿欲吐。且莫恨、风兼雨。  
休问无情水驿，载幽怀、小桡轻船。君看睡起，平阶柳絮，入门花雾。才尽无奇，客残如扫，一尊谁举。怅行云断后，只应梦里，有澄江句。  

如梦令（酥花）  

鸳瓦初凝霜粟。冰笋旋裁春玉。巧思化东风，唤省蕊红枝绿。清淑。清淑。会有蜂栖蝶宿。  

如梦令  

嫩柳眉梢轻蹙。细草烟凝堪掬。争似小桃秾，酒入香肌红玉。清馥。清馥。不觉花阑漏促。  

蕊珠闲  

浦云融，梅风断，碧水无情轻度。有娇黄上林梢，向春欲舞。绿烟迷昼，浅寒欺暮。不胜小楼凝伫。  
倦游处。故人相见易阻。花事从今堪数。片帆无恙，好在一篙新雨。醉袍宫锦，画罗金缕。莫教恨传幽句。  

念奴娇  

雨斜风横，正诗人闲倦，淮山清绝。弹压秋光江万顷，只欠凌波罗袜。好事幽人，怜予止酒，著意温琼雪。翠帷低卷，怪来飞堕初月。  
凉夜华宇无尘，舞裙香渐暖，锦茵声阙。不分金莲随步步，谁遣芙蓉争发。赖得高情，湘歌洛赋，称作西风客。为君留住，不然飘去云阙。  

忆少年  

逢春如酒，逢花如露，逢人如玉。东风送寒去，蔚温温香＿。  
海上三山元似粟。试招来、共藏金屋。与君醉千岁，看人间新绿。  

思佳客令  

天似水。秋到芙蓉如乱绮。芙蓉意与黄花倚。  
历历黄花矜酒美。清露委。山间有个闲人喜。  

惜分飞（送江鸣玉归乌墩）  

相与十年亲且旧。一笑天涯携手。霜际寒云逗。去年情味君思否。  
远水无情冰不就。好在尊前眉岫。肠断东南秀。淡烟疏月梅时侯。  

绛都春（别张子仪）  

平生相遇。算未有、笑语闽山佳处。旧日文章，如今风味浑如许。眼前都是蓬莱路。但莫道、有人曾住。异时天上，种种风流，待君如故。  
此自君家旧物，看九万清风，为君掀举。举上青云，却忆梅花如旧否。故人衰病今无绪。只种得、梅花盈圃。待君一过山家，共斟露醑。  

小重山  

春日归来如许长。不知偿此意，几何觞。老人临酒兴犹狂。溪山主，终不道山王。  
一雨罢耕桑。平生欢喜处，是吾乡。与君花底共风光。春莫笑，花不似人香。  

隔浦莲  

西风吹断梦草。来度芙蓉老。座上人谁在，晨参疏影相照。幽馆寒意早。檐声小。醉语秋屏晓。  
记年少。相携胜处，黄花香满乌帽。如今将见，璧月琼枝空好。准拟新歌待见了。不道。些儿心事还恼。  

贺圣朝  

一江风月同君住。了不知秋去。赏心亭下，过帆如马，堕枫如雨。  
相将莫问，兴亡旧事，举离觞谁诉。垂杨指点，但归来、有温柔佳处。  

念奴娇（建安饯交代沈公雅）  

棠阴绿遍，正金菊芙蓉，争放时节。满路歌谣民五袴，底事逢车催发。结彩成门，攀辕卧辙，何计留连得。故园花柳，尽成憔悴难说。  
今夜祖席邮亭，主人来日，已是朝天客。旌旆匆匆从此去，□赏□湖风月。眷恋无因，笑啼不敢，那忍伤轻别。清□难驻，一杯聊送行色。  

点绛唇（途中逢管倅）  

憔悴天涯，故人相遇情如故。别离何遽。忍唱阳关句。  
我是行人，更送行人去。愁无据。寒蝉鸣处。回首斜阳暮。  

转调踏莎行（路宜人生日）  

宿雨才收，余寒尚力。牡丹将绽也、近寒食。人间好景，算仙家也惜。因循尽扫断、蓬莱迹。  
旧日天涯，如今咫尺。一月五番价、共欢集。些儿寿酒，且莫留半滴。一百二十个、好生日。  

瑞鹤仙  

气佳哉寿域。正晓松呈翠，早梅施白。良辰值良月。看景星朝睹，洗空霜洁。珍图瑞牒。仰天心、钟在俊杰。向人间，化作如膏甘雨，莫放春歇。  
堪忆。三吴乐事，画戟凝香，舞衣回雪。风流胜绝。尊中酒，坐中客。问今年何事，骑鲸南去，久矣湘枫下叶。早归来，应取千龄，凤池旧列。  

看花回  

端有恨，留春无计，花飞何速。槛外青青翠竹。镇高节凌云，清阴常足。春寒风袂，带雨穿窗如利镞。催处处、燕巧莺慵，几声钩辀叫云木。  
看波面、垂杨蘸绿。最好是、风梳烟沐。阴重熏帘未卷，正泛乳新芽，香飘清馥。新诗惠我，开卷醒然欣再读。叹词章、过人华丽，掷地胜如金玉。  

好事近  

一沮寄江干，十载山青水碧。山水大无余意，有故情难识。  
故情难识有谁知，衣残更头白。别后是人安稳，只楚吴行客。  

贺圣朝  

河阳桃李开无数。待成春归去。小园几月忽惊飞，恨主人难驻。  
雏莺乳燕愁悲语。道留君不住。愿君随处作东风，与群花为主。  

浣沙溪（张宜兴生日）  

花县双凫缥缈仙。家庭椿树正苍然。斑衣举酒大人前。  
袅袅凉风供扇枕，悠悠飞露湿丛萱。醉扶黄发弄曾玄。  

浣沙溪  

水到桐江镜样清。有人还似水清明。尊前无语更盈盈。  
翠袖舞衫何日了，白头归去几时成。老来犹有惜花情。  

菩萨蛮  

佩环解处妆初了。翠娥玉面金钿小。萼绿本仙家。  
天香谁似他。芳心真耐久。度月长相守。岁晚未能忘。相期云水乡。  

眼儿媚（王漕赴介庵赏梅）  

黄昏小宴史君家。梅粉试春华。暗香素蕊，横枝疏影，月淡风斜。  
更饶红烛枝头挂，粉蜡斗香奢。元宵近也，小园先试，火树银花。  

江城子（上张帅）  

春风旗鼓石头城。急麾兵。斩长鲸。缓带轻裘，乘胜讨蛮荆。蚁聚蜂屯三十万，争面缚，向行营。  
舳舻千里大江横。凯歌声。犬羊惊。尊俎风流，谈笑酒徐倾。北望旄头今已灭，河汉淡，两台星。  

西江月（为寿）  

捣玉扬珠万户，膴眉高髻千峰。佳辰请寿黑头公。老稚扶携欢动。  
借问优游黄绮，何如强健夔龙。觥船一棹百分空。浇泼胸中云梦。  

千秋岁（外姑生日）  

柏舟高躅。晚岁宜遐福。门户壮，疏汤沐。青袍围白发，瑞锦缠犀轴。仙桂长，交柯却映蟠桃熟。  
缥缈长生曲。入破笙箫逐。香雾薄，菲华屋。玉钩凉月挂，水麝秋蕖馥。千万寿，酒中倒卧南山绿。  

虞美人  

断蝉高柳斜阳处。池阁丝丝雨。绿檀珍簟卷猩红。屈曲杏花蝴蝶、小屏风。  
春山叠叠秋波慢。收拾残针线。又成娇困倚檀郎。无事更抛莲子、打鸳鸯。  

虞美人（刘帅生日）  

疏梅淡月年年好。春意今年早。迎长时节近佳辰。看取衮衣黄发、画麒麟。  
酒中倒卧南山绿。起舞人如玉。风流椿树可怜生。长与柳枝桃叶、共青青。  

瑞鹧鸪  

榴花五月眼边明。角簟流冰午梦清。江上扁舟停画桨，云间一笑濯尘缨。  
主人杯酒留连意，倦客关河去住情。都付驿亭今日水，伴人东去到江城。  

豆叶黄  

粉墙丹柱柳丝中。帘箔轻明花影重。午醉醒来一面风。绿葱葱。几颗樱桃叶底红。  

念奴娇（中秋）  

＿娥万古，算清光常共、水清山绿。我欲蓬莱风露顶，眇视寰瀛一粟。携手群仙，广寒游戏，玉砌琉璃屋。归来一笑，葛陂还访骑竹。  
此夕纵饮清欢，吸寒辉万丈、快如飞瀑。倾倒银河斟斗杓，莫问人间荣辱。独倚阑干，浩歌长啸，惊堕云飞鹄。乱呼蟾兔，捣霜为驻颜玉。  

水调歌头  

山色望中好，□□□□清。连峰叠巘极目，高下与云平。玉洞沈沈何处。|<玉清洞在溪水中>|。隐映一溪烟树。倒影碧波□。唤起骖鸾客，丹灶夜光横。  
□霞卷，风露滴，月华明。佳人为我、垂手凄怨理秦筝。千载虹桥新路。依约幔亭歌舞。一醉话浮生。但得尊盈酒，莫问世间名。  

清平乐（雪）  

悠悠漾漾。做尽轻模样。昨夜潇潇窗外响。多在梅梢柳上。  
画楼拂晓帘开。六花一片飞来。却被金炉香雾，腾腾扶上琼钗。  

临江仙（赏芙蓉）  

十载长安桃李梦，年来镜净尘空。忽传彩笔小笺红。满怀秋思，倾倒为芙蓉。  
莫恨霜浓开较晚，尊前元有春风。酣娇肯为别人容。试携银烛，斜照绿波中。  

鹧鸪天（萧秀）  

羊城天下最号都会，风轩月馆，艳姬角妓，倍于他所，人以群仙目之，因赋十阙鹧鸪天  
一□青春正及笄。蕊珠仙子下瑶池。箫吹弄玉登楼月，弦拨昭君未嫁时。云体态，柳腰肢。绮罗活计强相随。天教谪入群花苑，占得东风第一枝。  

鹧鸪天（萧莹）  

花动仪容玉润颜。温柔袅娜趁清闲。盈盈醉眼横秋水，淡淡蛾眉抹远山。  
膏雨霁，晓风寒。一枝红杏拆朱阑。天台迥失刘郎路，因忆前缘到世间。  

鹧鸪天（欧懿）  

月□金□□□□。素娥何事下天衢。翩翩舞袖穿花蝶，宛转歌喉贯索珠。  
帘翡翠，枕珊瑚。锦衾冰簟象床铺。春光九十羊城景，百紫千红总不如。  

鹧鸪天（桑雅）  

云暗青丝玉莹冠。笑生百媚入眉端。春深芍药和烟拆，秋晓芙蓉破露看。  
星眼俊，月眉弯。舞狂花影上栏干。醉来直驾仙鸾去，不到银河到广寒。  

鹧鸪天（刘雅）  

醉捻花枝舞翠翘。十分春色赋妖娆。千金笑里争檀板，一搦纤围间舞腰。  
行也媚，坐也娇。乍离银阙下青霄。檀郎若问芳笄记，二月和风弄柳条。  

鹧鸪天（欧倩）  

梅粉新妆间玉容。寿阳人在水晶宫。浴残雨洗梨花白，舞转风摇菡萏红。  
云枕席，月帘栊。金炉香喷凤帏中。凡材纵有凌云格，肯学文君一旦从。  

鹧鸪天（文秀）  

绰约娇波二八春。几时飘谪下红尘。桃源寂寂啼春鸟，蓬岛沈沈锁暮云。  
丹脸嫩，黛眉新。肯将朱粉污天真。杨妃不似才卿貌，也得君王宠爱勤。  

鹧鸪天（王婉）  

未有年光好破瓜。绿珠娇小翠鬟丫。清肌莹骨能香玉，艳质英姿解语花。  
钗插凤，鬓堆鸦。舞腰春柳受风斜。有时马上人争看，擘破红窗新绛纱。  

鹧鸪天（杨兰）  

两两青螺绾额傍。彩云齐会下巫阳。俱飞蛱蝶尤相逐，并蒂芙蓉本自双。  
翻彩袖，舞霓裳，点风飞絮恣轻狂。花神只恐留难住，早晚承恩入未央。  

鹧鸪天（总咏）  

一簇神仙会见奇。誓夸苏小与西施。怜轻镂月为歌扇，喜薄裁云作舞衣。  
牙板脆，玉音齐。落霞天外雁行低。看看各得风流侣，回首乘鸾旧路归。  

桃源忆故人  

修檐堕玉欺窗竹。独坐冷云堆屋。此味与谁同宿。几寸东斋烛。  
烟鬟雾鬓春山曲。好梦浅愁相续。那慰沈腰如束。歌意灯前足。  

生查子  

翻翻别袖风，醉眼迷残日。春色荡人魂，杨柳浑无力。  
不知长短亭，何处逢寒食。多少向来情，门掩梨花夕。  

卜算子（集句）  

脉脉万重心，相望何时见。强半春寒去却来，野水差新燕。  
远负白头吟，坐惜红颜变。欲问平安无使来，日落庭花祝转。  

生查子  

新月曲如眉，未有团圆意。红豆不堪看，满眼相思泪。  
终日擘桃穰，人在心儿里。两朵隔墙花，早晚成连理。  

水龙吟  

两山空翠烟霏，几□又入东君□。□□但见，肉红染杏，眉黄着柳。彩燕风轻，宝灯月满，欢连清书。是香山行处，苏仙座上，春不老，人依旧。  
闻道新骑白凤，过章台、天香满袖。英姿不向，通明宫殿，人间未有。况是从来，爱留南国，名高北斗。看君恩，却与西湖涨绿，作长生酒。  

### 王千秋  

贺新郎（石城吊古）  

吊古城头去。正高秋、霜晴木落，路通洲渚。欲问紫髯分鼎事，只有荒祠烟树。巫觋去、久无箫鼓。霸业荒凉遗堞坠，但苍崖、日阅征帆渡。兴与废，几今古。  
夕阳细草空凝伫。试追思、当时子敬，用心良误。要约刘郎铜雀醉，底事遽争荆楚。遂但见、吴蜀烽举。致使五官伸脚睡，唤诸儿、昼取长陵土。遗此恨，欲谁语。  

沁园春（晁共道侍郎生日）  

豆蔻娇春，烟花羞暖，物华渐嘉。也不须莺怨，桃封绛萼，也不须蜂恨，兰郁金芽。料是东君，都将和气，分付清丰诗礼家。充闾庆，有青毡事业，丹凤才华。  
乘槎。早上云霞。侍祠甘泉瞻羽车。试笑凭熊轼，嘉禾合穗，进思鱼钥，菡萏骈花。萧寇勋名，龚黄模样，入拜行趋堤上沙。今宵里，且觥船满棹，醉帽＿斜。  

风流子  

夜久烛花暗，仙翁醉、丰颊缕红霞。正三行钿袖，一声金缕，卷茵停舞，侧火分茶。笑盈盈，溅汤温翠＿，折印启缃纱。玉笋缓摇，云头初起，竹龙停战，雨脚微斜。  
清风生两腋，尘埃尽，留白雪、长黄芽。解使芝眉长秀，潘鬓休华。想竹宫异日，衮衣寒夜，小团分赐，新样金花。还记玉麟春色，曾在仙家。  

醉蓬莱（送汤）  

正歌尘惊夜，斗乳回甘，暂醒还醉。再煮银瓶，试长松风味。玉手磨香，镂金檀舞，在寿星光里。翠袖微揎，冰瓷对捧，神仙标致。  
记得拈时，吉祥曾许，一饮须教，百年千岁。况有阴功在，遍江东桃李。紫府春长，凤池天近，看提携云耳。积善堂前，年年笑语，玉簪珠履。  

西江月  

心事几多白发，客情无数青山。廉纤细雨褪余寒。正是花期酒限。  
一自瓶簪信杳，空留钿带香残。我今多病寄江干。瘦似东阳也惯。  

西江月  

老去频惊节物，乱来依旧江山。清明雨过杏花寒。红紫芳菲何限。  
春病无人消遣，芳心有酒摧残。此情拍手问阑干。为甚多愁我惯。  

南歌子（寿广文）  

鹊起惊红雨，潮生涨碧澜。水晶城馆月方圆。谁唤骑鲸仙伯、下三山。  
笔势翔鸾媚，词锋射斗寒。向来文价重贤关。便合批风支月、紫薇间。  

虞美人（寄李公定）  

流苏斗帐泥金额。我亦花前客。谪仙标韵胜琼枝。一咏一觞、常是得追随。  
自从风借云帆便。冷落青楼宴。石桥风月也应猜。过尽中秋、不见晚归来。  

念奴娇（荷叶浦雪中作）  

扁舟东下，正岁华将晚，江湖清绝。万点寒鸦高下舞，凝住一天云叶。映＿渔村，衡茅酒舍，淅沥鸣飞雪。壮怀兴感，悔将钗凤轻别。  
遥望杰阁层楼，明眸秾艳，许把同心结。东畎西倾浑未定，终恐前盟虚设。爇兽炉温，分霞酒满，此夕欢应狎。多情言语，又还知共谁说。  

青玉案（送人赴黄冈令）  

雪堂不远临皋路。怅仙伯、骑鲸去。燕麦桃花更几度。横桥虽在，种松无有，谁是关心处。  
解鞍君到冬虽暮。传语无忘晒蓑句。起手栽花花定许。艺香披翠，灌红疏绿，趁取清明雨。  

水调歌头  

迟日江山好，老去倦遨游。好天良夜，自恨无地可销忧。岂意绮窗朱户，深锁双双玉树，桃扇避风流。未暇泛沧海，直欲老温柔。  
解檀槽，敲玉钏，泛清讴。画楼十二，梁尘惊坠彩云留。座上骑鲸仙友，笑我胸中磊块，取酒为浇愁。一举千觞尽，来日判扶头。  

减字木兰花  

阴檐雪在。小雨廉纤寒又煞。莫上危楼。楼迥空低雁更愁。  
一杯浊酒。万事世间无不有。待早归田。欲买田无使鬼钱。  

风流子  

同云垂六幕，啼乌静、风御玉妃寒。渐声入钓蓑，色侵书幌，似花如絮，结阵成团。倦游客，一番诗思苦，无算酒肠宽。黄竹调悲，绮衾人马岂堪梅蕊，索笑巡檐。  
一杯知谁劝，空搔首、还是忆旧青毡。问素娥早晚，光射江干。待醉披鹤氅，高吟冰柱，剡溪何妨，乘兴空还。只恐橹声咿轧，栖鸟难安。  

忆秦娥  

云破碧。作霜天气西风急。西风急。一行征雁，数声横笛。  
挑灯试问今何夕。柔肠底事愁如织。愁如织。紫苔庭院，悄无人迹。  

忆秦娥  

云叶舞。寒林浅淡围烟雨。围烟雨。三三两两，雁投沙渚。  
征帆暂落知何所。短蓬静听舟人语。舟人语。夜寒如许，客能眠否。  

清平乐  

吹花何处。桃叶江头路。碧锦障泥冲暮雨。一霎峭寒如许。  
归来索酒浇春。潮红秋水增明。却自不禁春恼，偎人低度歌声。  

贺新郎  

短艇横烟渚。梦惊回、凄凉尚记，绿蓑鸣雨。拍塞愁怀人不解，只有黄鹂能语。复拟待、乘槎重去。无奈东君刚留客，张碧油、缓按香红舞。生怕我，顿遐举。  
故溪冉冉春光度。想晚来、杨花云际，白苹无数。竹里樵青应是怪，目断鸣榔去路。料为我、羞烦鳞羽。好趁小蛮针线在，按纶巾、归唤松江渡。重系缆，醉眠处。  

好事近（和李清宇）  

六幕冻云凝，谁翦玉花为雪。寒入竹窗茅舍，听琴弦声绝。  
从他拂面去寻梅，香吐是时节。归晚楚天不夜，抹墙腰横日。  

好事近  

明日发骊驹，共起为传杯绿。十岁女儿娇小，倚琵琶翻曲。  
绝怜啄木欲飞时，弦响颤鸣玉。虽是未知离恨，亦晴峰微蹙。  

虞美人  

琵琶弦畔春风面。曾向尊前见。彩云初散燕空楼。萧寺相逢各认、两眉愁。  
旧时曲谱曾翻否。好在曹纲手。老来心绪怯么弦。出塞移船莫遣、到愁边。  

水调歌头（九日）  

壮日遇重九，跃马□欢游。如今何事多感，双鬓不禁秋。目断五陵台路，无复临高千骑，鼓吹簇轻裘。霜露下南国，淮汉绕神州。  
钓松鲈，斟郢酒，听吴讴。壮心铄尽，今夕重见紫茱羞。月落笳鸣沙碛，烽静人耕榆塞，此志恐悠悠。拟欲堕清泪，生怕菊花愁。  

菩萨蛮（荼＿）  

流莺不许青春住。催得春归花亦去。何物慰侬怀。荼＿最后开。  
青衫冰雪面。细雨斜桥见。莫浪送香来。等闲蜂蝶猜。  

蓦山溪（海棠）  

清明池馆。侧卧帘初卷。还是海棠开，睡未足、余酲满面。低头不语，浑似怨东风，心始吐，又惊飞，交现垂杨眼。  
少陵情浅。花草题评遍。赋得恶因缘，没一字、聊通缱绻。黄昏时候，凝伫怯春寒，笼翠袖，减丰肌，脉脉情何限。  

渔家傲（简张德共）  

黄栗留鸣春已暮。西园无著清阴处。昨日骤寒风又雨。花良苦。信缘吹落谁家去。  
病起日长无意绪。等闲还与春相负。魏紫姚黄无恙否。栽培取。开时我欲听金缕。  

念奴娇（水仙）  

开花借水，信天姿高胜，都无俗格。玉陇娟娟黄点小，道书：玉女鼻端有黄点。依约西湖清魄。绿带垂腰，碧簪＿髻，索句撩元白。西清微笑，为渠模写香色。  
常记月底风前，水沈肌骨，瘦不禁怜惜。生怕因循纷委地，仙去难寻踪迹。缥槛深栽，彤帏密护，不步轻抛释。等差休问，未容梅品悬隔。  

生查子  

枝垂云碧长，心展鹅黄嫩。无力倚阑时，扫尽漫山杏。  
玲珑影结阴，蕴藉香成阵。谁为祝东风，更莫催花信。  

生查子  

花飞锦绣香，茗碾枪旗嫩。是处绿连云，又摘斑斑杏。  
愁来苦酒肠，老去闲花阵。燕子不知人，尚说行云信。  

生查子  

莺声恰恰娇，草色纤纤嫩。诗鬓已惊霜，镜叶慵拈杏。  
因何积恨山，著底攻愁阵。春事到荼＿，还是无音信。  

生查子  

睡起髻云松，枕印香腮嫩。愁思到眉尖，齿软尝新杏。  
都无鱼雁书，又过莺花阵。宽尽缕金衣，说与伊争信。  

生查子  

春江波面浑，春岸卢芽嫩。不见木兰舟，羞带骈枝杏。  
轻绡＿泪痕，急雨冲花阵。暗祷紫姑神，觅个巴陵信。  

生查子  

雄姿画麒麟，朽骨分蝼蚁。争似及生前，常为莺花醉。  
云山静有情，天地宽无际。且放两眉开，万事非人意。  

生查子  

功名竹上鱼，富贵槐根蚁。三万六千场，排日扶头醉。  
高怀隘世间，壮气横天际。常是惜春残，不会东君意。  

解佩令（木犀）  

花儿不大，叶儿不美。只一段、风流标致。淡淡梳收，已赛过、骚人兰芷。古龙涎、怎敢□气。  
开时无奈，风斜雨细。坏得来、零零碎碎。著意收拾，安顿在、胆瓶儿里。且图教平声梦魂旖旎。  

清平乐  

唤云且住。莫作龙池舞。五月人间须好雨。为扫无边烦暑。  
畦秧针绿重生。壶天表里俱清。林外桔槔闲挂，省渠多少心情。  

忆秦娥  

阑干侧。当时我亦凝香客。凝香客。而今老大，鬓苍头白。  
扬州梦觉浑无迹。旧游英俊今南北。今南北。断鸿沈鲤，更无消息。  

西江月  

梦幻影泡有限，风花雪月无涯。莫分粗俗与精华。日醉石间松下。  
菜尽邻家解与，杯空稚子能赊。通幽即步尽横斜。不问墩犹姓谢。  

临江仙  

者也之乎真太错，甘心吞棘吞蓬。有无俱尽见真空。炉锥难自荐，关捩只心通。  
野鹤孤云元自在，刚论隐豹冥鸿。此身今在幻人宫。要将驴佛我，分付马牛风。  

浣溪沙  

＿玉偎香倚翠屏。当年常唤在凝春。岂知云雨散逡巡。  
不止恨伊唯准拟，也先伤我太因循。而今头过总休论。  

浣溪沙  

亲染柔毛擘彩笺。自怜探得恶因缘。一尊重许笑凭肩。  
往事已同花屡褪，新欢闻似月常圆。休休休更苦萦牵。  

瑞鹤仙  

征鸿翻塞影。怅悲秋人老，浑无佳兴。鸣蛩问酒病。更堆积愁肠，摧残诗鬓。起寻芳径。菊羞人、依丛半隐。又岂知、虚度重阳，浪阔渺无归恨。  
无定。登高人远，戏马台闲，怨歌谁听。香肩醉凭。镇常是、笑得醒。到如今何在，西风凝伫，冠也无人为正。看他们、对插茱萸，恨长怨永。  

瑞鹤仙（韩南涧生日）  

红消梅雨润。正榴花照眼，荷香成阵。炉薰炷芳烬。记于门今日，长庚占庆。文摛艳锦。笑班扬、用字未稳。果青云、快上黄扉，地□誉高英俊。  
名盛。都期持橐，却借乘轺，布宣宽政。除书已进。归宠异，侍严近。且金船满酌，云翘低祝，□比椿龄更永。任月斜、未放笙歌，翠桐转影。  

满江红（和诸公赏心亭待月）  

楼压层城，斜阳敛、帆收南浦。最好是、长江澄练，远山新雨。□□留连邀皓月，一堂高敞祛隆暑。问从来、佳赏有谁同，应难数。  
舟横渡，车阗路。催酒进，麾灯去。放＿娥照座，不烦帘阻。已见天清无屏翳，更须潮上喧阗鼓。看波光、撩乱上樯竿，龙蛇舞。  

感皇恩  

天气过烧灯，初闲人倦。晓色曈咙绣帘卷。聚星歌扇，一簇雪香琼软。寿杯争要把，从他满。  
低低笑祝，年龄遐远。息驾无由遂公愿。东风吹喜，又做眉黄一点。便参鹓鹭入，常朝殿。  

青玉案  

鸣＿欲引鱼龙戏。先自作、长江＿。头管一声天外起。群仙俱上，有人殊丽。认得分明是。  
欲相问劳来无计。但隔炉烟屡凝睇。掷我胸前方寸纸。拥翘欲去。颦蛾还住。不尽徘徊意。  

醉落魄  

惊鸥扑蔌。萧萧卧听鸣幽屋。窗明怪得鸡啼速。墙角烂平声斑，一半露松绿。  
歌楼管竹谁翻曲。丹唇冰面喷余馥。遗珠满地无人掬。归著红靴，踏碎一街玉。  

桃源忆故人  

移灯背月穿金缕。合色鞋儿初做。却被阿谁将去。鹦鹉能言语。  
朝来半作凌波步。可惜孤鸾□侣。若念玉纤辛苦。早与成双取。  

水调歌头（赵可大生日）  

披锦泛江客，横槊赋诗人。气吞宇宙，当拥千骑静胡尘。何事折腰执版，久在泛莲幕府，深觉负平生。踉跄众人底，欲语复吞声。  
庆垂弧，期赐杖，酒深倾。愿君大耐，碧眸丹颊百千龄。用即经纶天下，不用归谋三径，一笑友渊明。出处两俱得，斥鷃亦鹍鹏。  

鹧鸪天（圆子）  

翠杓银锅＿夜游。万灯初上月当楼。溶溶琥碧流匙滑，璨璨蠙珠著面浮。  
香入手，暖生瓯。依然京国旧风流。翠娥且放杯行缓，甘味虽浓欲少留。  

鹧鸪天（蒸茧）  

比屋烧灯作好春。先须歌舞赛蚕神。便将簇上如霜样，来饷尊前似玉人。  
丝馅细，粉肌匀。从它犀＿破花纹。殷勤又作梅羹送，酒力消除笑语新。  

浣溪沙（焦油）  

买市宣和预赏时。流苏垂盖宝灯围。小铛烹玉鼓声随。  
金弹玲珑今夕是，鳌山缥缈昔游非。马行遗老想沾衣。  

浣溪沙（科斗）  

灯火阑珊欲晓时。夜游人倦总思归。更须冰蛹替采丝。  
玉篆古文光灿烂，花垂零露影参差。月寒烟淡最相宜。  

好事近（寿黄仲符）  

人物又无双，余事锦机闲织。□就两都新赋，笑一生联缉。  
来年秋色起鹏程，一举上晴碧。须洗玉荷为寿，助穿杨飞的。  

喜迁莺  

春前腊尾。问谁会开解，幽人心里。映竹精神，凌风标致，姑射昔闻今是。试妆竞看吹面，寄驿胜传缄纸。迥潇洒，更香来林表，枝横溪底。  
谁为。停征骑。评蕙品兰，俱恐非同里。天意深怜，花神偏巧，持为翦冰裁水。拟唤绿衣来舞，只许苍官相倚。醉眠稳，尽参横月落，留连行李。  

喜迁莺  

玉龙垂尾。望阙角＿峣，如侵云里。明璧榱题，白银阶陛，平日世间无是。静久声鸣槛竹，夜半色侵窗纸。最奇处，尽巧妆枝上，低飞檐底。  
当为。呼游骑。嗾犬擎苍，腰箭随邻里。藉草烹鲜，枯枝煎茗，点化玉花为水。未挹瑶台风露，且借琼林栖椅。眩银海，待斜披鹤氅，骑鲸寻李。  

满庭芳（二色梅）  

蕊小雕琼，花明镕蜡，天交一旦俱芳。丰臞虽异，皆熨水沈香。应笑粉红堕紫，初未识、调粉涂黄。凭肩处，金钿玉珥，不数寿阳妆。  
思量。谁比似，酥裁笋指，蜜翦蜂房。又何须酣酒，重暖瑶觞。且放侧堆金缕，骊山冷、来浴温汤。谁题品，青枝绿萼，俱未许升堂。  

诉衷情（登雨华台）  

二分浓绿一分红。春事若为穷。醉袖＿香沾粉，公挽我、我扶公。  
＿短帽，吐长虹。拟凌风。布金堆里，叠翠屏中，云月轻笼。  

临江仙  

柳巷莺啼春未晓，画堂环佩珊珊。薰炉烘暖鹧鸪斑。寿杯须斗酌，舞袖正弓弯。  
未说珥貂横玉事，勋名且勒燕然。归来方卜五湖闲。年年花月夜，沈醉绮罗间。  

浣溪沙（白纻衫子）  

叠雪裁霜越纻匀。美人亲翦称腰身。暑天宁数越罗春。  
两臂轻笼燕玉腻，一胸斜露塞酥温。不教香汗湿歌尘。  

西江月（小鹿鸣）  

四俊乡书荐鹗，一夔漕府登贤。明年春晚柳如烟。看取胪传金殿。  
册府牙签昼阅，词垣紫诰宵传。青楼买酒定无缘。且放金杯潋滟。  

醉落魄  
能歌善谑。精神堆下人难学。疏帘清下缺。  

虞美人（和姚伯和）  

风花南北知何据。常是将春负。海棠开尽野棠开。匹马崎岖还入、乱山来。  
尊前人物胜前度。谁记桃花句。老来情事不禁浓。玉佩行云切莫、易丁东。  

虞美人（代简督伯和借《战国策》）  

要津去去无由据。已分平生负。拟将怀抱向谁开。万水千山聊为、借书来。  
玄都昼永闲难度。欲正书中句。黄琮丹璧已磨浓。发箧烦君早送、过桥东。  

谒金门（次李圣予月中韵）  

春漠漠。闲尽绮窗云幕。悔不车轮生四角。却成缘分薄。  
想画鸦儿方学。小蹙恨人无托。不道月明谁共酌。这般情味恶。  

谒金门（诸公要予出郊）  

春漠漠。何处养花张幕。佩冷香残天一角。忍看罗袖薄。  
两两鸳鸯难学。六六锦鳞空托。趁有余妍须细酌。东风情性恶。  

点绛唇（刘公宝生日）  

玉立霞升，纵谈刘尹高支许。待为霖雨。小驻红莲府。  
鹤健松坚，鸿宝初非误。玄都路。桃花栽取。来看千千度。  

点绛唇（春日）  

何处春来，试烦君向垂杨看。万条轻线。已借鹅黄染。  
弄日摇风，按舞知谁见。阳关远。一杯休劝。且放修眉展。  

点绛唇  

何处春来，试烦君向梅梢看。寿阳妆面。漏泄春何限。  
冷蕊疏枝，似恨春犹浅。收羌管。莫惊香散。留副□和愿。  

点绛唇  

何处春来，试烦君向钗头看。舞翻飞燕。已拂春风面。  
白玉圆钿，酌酒殷勤劝。深深愿。愿长□健。岁与春相见。  

点绛唇  

何处春来，试烦君向盘中看。韭黄犹短。玉指呵寒翦。  
犀＿调匀，更为双双卷。情何限。怕寒须暖。先酌黄金盏。  

水调歌头（席上呈梁次张）  

笔力卷鲸海，人物冠麟台。向来朱邸千字，不省有惊雷。人似曲江风韵，刚要重来持节，不道玉堂浚摺＊挼鸫砺洌瑣貂掩映，玉崔嵬。看公谈笑、长河千里静氛埃。散马昼闲榆塞，辫发春趋瑶陛，都出济川才。老子尚顽健，东阁亦时来。  

瑞鹤仙（张四益生日）  

夷吾在江左。罄毡裘俱＿，笑清边琐。遗民冀巾裹。个规模欲继，外人谁可。一花两果。晚占熊、材能更夥。试颁春、便有欢谣，声接月鞍烟＿。  
馺娑。已传丹诏，催上文石，□论炙輠。＿弓□＿。□九域，措安妥。待缁衣重咏，履封光继，绿野从教昼锁。问黑头、当日三公，可能似我。  

满江红  
水满方塘，三日雨、晓来方足。阑干外、锦衤朋初脱，新篁森玉。沃叶未干鸠妇去，余花时坠蜂儿逐。认去年、乳燕又双双，飞华屋。  
红豆恨，归谁促。青鸾梦，惊难续。想多情犹记，碧笺新曲。白发欺人虽已老，短襟＿黛存余馥。且如今、一笑总休论，杯行速。  

西江月  

璀璨雕笼洒笔，联翩荐鹗飞书。翻阶红药试妆梳。管取不言温树。  
容我一杯为寿，看君九万鹏图。髻鬟人小串珠玑。岁岁绿窗朱户。  
  