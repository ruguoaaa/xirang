---
title: 卷一
index: true
icon: editor
order: 41
category:
  - 诗藏
  - 词集
  - 全宋词
---

## 卷八

### 范炎

沁园春（庆杨平）  

襟韵何如，文雅风流，王谢辈人。问传家何物，多书插架，放怀无可，有酒盈樽。一咏一谈，悠然高致，似醉当年曲水春。还知否，壮胸中万卷，笔下千军。  
门前我有佳宾。但明月、清风更此君。喜西庐息驾，心间胜日，东皇倚杖，目送行云。闻道君王，玉堂佳处，欲诏长杨奏赋孙。功名看，一枝丹桂，两树灵椿。  

### 汪相如  

水调歌（寿退休丞相）  

指点縠江水，遥认作琼醅。介公眉寿，年年倾入紫霞杯。寿与江流无尽，人在壶天不老，谈笑领春回。昨夜瞻南极，列宿拱中台。  
补天工，取日手，济时材。不应勇退，归来绿野宴瑶台。天要先生调燮，人要先生休养，虚左待重来。再捧长生箓，依旧面三槐。  

### 张敬齐  

贺新郎（寿欧阳新卿）  

卓茕欧阳子，是江山、毓秀钟灵，异才间世。怜则韶光三月暮，蓂叶尧阶有四。正天启、悬弧盛事。金鸭亭亭书云篆，散非烟、南极真仙至。来为尔，荐嘉瑞。神清洞府丹书字。拥笙歌、绮席高张，更罗珠翠。个里长春人不老，仙籍玉环暗记。但判取、醄醄沈醉。拟作新诗八千首，待一年、一献称俾尔。耆而艾，昌而炽。  

### 徐照  

瑞鹧鸪  

两多庭石上苔文。门外春光老几分。为把旧书藏宝带，误翻残酒湿绡裙。  
风头花片难装缀，愁里莺声怯听闻。恰似翦刀裁破恨，半随妾处半随君。  

南歌子  

帘影筛金线，炉烟篆翠丝。菰芽新出满盆池。唤起玉瓶添水、养鱼儿。  
意取钗虫碧，慵梳髻翅垂。相思无处说相思。笑把画罗小扇、觅春词。  

清平乐  

绿围红绕。一枕屏山晓。怪得今朝偏起早。笑道牡丹开了。  
迎人卷上珠帘，小螺未拂眉尖。贪教玉笼鹦鹉，杨花飞满妆奁。  

阮郎归  

绿杨庭户静沉沉。杨花吹满襟。晚来闲向水边寻。惊飞双浴禽。  
分别后，忍登临。暮寒天气阴。妾心移得在君心。方知人恨深。  

玉楼春  

萤飞月里无光色。波水不摇楼影直。每怜宿粉涴啼痕，懒把旧书观字迹。  
枯荷露重时闻滴。君梦不来谁阻隔。妾身不畏浙江风，飞去飞来方瞬息。  

### 可旻  

渔家傲  

好。说聪明也，孔仲尼安可齐肩；论道德也，李伯阳故应缩首。绝伦武略，独战退八万四千魔兵；盖世良才，复论败九十六种外道。拱身誓水，坐断爱河。披忍辱之蓑衣，遮无明之烟雨。慈悲帆挂，方便风吹。撑般若之扁舟，游死生之苦海。誓山月白，觉海风清。钓汨没之众生，归涅槃之篮笼。如斯旨趣，即是平生。暂歇钓竿，乃留诗曰：  
家居常寂本优游。来执鱼竿苦海头。直待众生都入手，此时方始不垂钩。  
曾讲弥陀经十遍。孤山疏钞频舒卷。事理圆融文义显。多方便。到头只劝生莲苑。  
本性弥陀随体现。唯心净土何曾远。十万程途从事见。休分辨。临终但自亲行转。  

渔家傲  

点多。  
我佛莲华随步踏。黄金妙相青螺发。因地曾将洪誓发。四十八。众生尽度成菩萨。  
宫殿红香华影合。宝阶三道琉璃阔。水鸟树林皆念法。声嘈赞。空中零乱天华撒。  

渔家傲  

碧空。  
彼土因何名极乐。莲华九品无三恶。虽有频伽并白鹤。非彰灼。如来变化宣流作。  
九品一生离五浊。自然身挂珠璎珞。宛转白毫生额角。长辉烁。百千业障都消却。  

渔家傲  

枝边。  
佛赞西方经现在。广长舌相三千界。为要众生生信解。临终迈。不修净业犹何待。  
七宝池塘波一派。莲华朵朵车轮大。华内托生真自在。分三辈。阿鞞跋致长无退。  

渔家傲  

母胎。  
鹦鹉频伽知几只。音声和雅鸣朝夕。演畅五根并五力。令人忆。心飞恨不身生翼。  
从是西方十万忆。山长水远谁人识。唯是观门归路直。真消息。坐澄劫水琉璃碧。  

渔家傲  

眼明。  
清净乐邦吾本郡。娑婆流浪因贪吝。冉冉思归霜入鬓。深嗟恨。塞鸿不解传音信。  
落日尽边沙隐隐。向西望处归应近。天乐是时相接引。宜精进。紫金台上谁无分。  

渔家傲  

天涯。  
理性本来长自在。灵通昭彻光无碍。因被无明风恼害。真如海。等床吹动波千派。  
五蕴山头云叆叇。遮藏心月无光彩。六贼会须知悔改。除贪爱。刹那跳出娑婆界。  

渔家傲  

逢渠。  
为厌娑婆求净土。驰情送想存朝暮。谁信不劳移一步。西方去。楼台隐隐云深处。  
珠纲为光华作雨。金沙布地无尘土。怎不教人思去路。心专注。坐观落日如悬鼓。  

渔家傲  

日落。  
四相相催生病老。死魔不定朝难保。争似寅昏持佛号。西方好。树林水鸟称三宝。  
磨灭等间髭鬓皓。乐邦行计唯宜早。万亿国邦非远道。休烦恼。一弹指顷能行到。  

渔家傲  

路长。  
人世罪冤知底数。前程不是无冥府。争似静焚香一炷。无行住。声声称念弥陀父。  
罪业尽消生有处。弥陀愿力堪凭据。十念一心存旦暮。西方路。功成足步红莲去。  

渔家傲  

檐头。  
万事到头无益已。寻思只有修行是。若送此心游宝地。还容易。坐观落日当西坠。  
万顷红光归眼际。眼开眼闭长明媚。此观成时知法味。心欢喜。临终决定生莲里。  

渔家傲  

挂怀。  
西望乐邦云杳隔。一钩新月弯弯白。意欲往生何计策。劳魂魄。弥陀一念声千百。  
金殿玉楼为屋宅。七重行树强松柏。华里托生非血脉。真高格。乐天不是蓬莱客。  

渔家傲  

毛衫。  
富贵经中谈净域。赤珠玛瑙为严饰。彼土众生当晓色。擎衣裓。妙华供养他方佛。  
稚小嬉游随没溺。娑婆是苦何曾识。忻厌迩来方有力。从朝夕。静焚一炷香凝碧。  

渔家傲  

刹那。  
文墨尖新无处用。已将名利浑如梦。一串数珠随手弄。休千种。唯闻念佛心欢勇。  
滉漾空中仙乐动。笙箫声细天风送。接引凡夫归圣众。香云捧。男儿此日方崇重。  

渔家傲  

诵持。  
休纵心猿驰意马。牢将系念绳头把。说破十疑因智者。争传写。庐山又结莲华社。  
十八大贤居会下。功成五色云西驾。诸上善人都在那。相迎迓。聚头只说无生话。  

渔家傲  

频伽。  
三十六般包一袋。脓囊臭秽犹贪爱。恰似蜣螂推粪块。无停待。朝朝只在尘中<畾力>。  
若解坚心生重悔。宁拘恶逆并魁脍。一念能消千劫罪。生华内。满身璎珞鸣珂佩。  

渔家傲  

冤家。  
一点神魂初托魄。青莲华里琉璃宅。毫相法音非间隔。虽明白。到头不似金台客。  
九品高低随报获。或经劫数华方拆。若是我生心性窄。应煎迫。未开须把莲华擘。  

渔家傲  

数珠。  
净土故乡嗟乍别。天涯流浪经时节。老去染沾眉鬓雪。思归切。闻声愿寄辽天月。  
念念时时修净业。临终佛定来迎接。有誓表为诚实说。广长舌。三千遍覆红莲叶。  

渔家傲  

经行。  
善导可嗟今已往。化来老少皆归响。佛念一声分一镪。声才响。一声一佛虚空上。  
八万四千奇妙相。光明寿命皆无量。金色臂垂千万丈。鹅王掌。誓来迎接归安养。  

渔家傲  

息来。  
西土纹成东土壤。星飞一点千叶界。勿讶神魂生去快。无遮碍。乐邦只在同居内。  
八德池深华又大。跏趺端坐莲华载。耳听法音心悟解。低头拜。从今跳出胞胎外。  

### 净圆  

望江南（娑婆苦·六首）  

娑婆苦，长劫受轮回。不断苦因离火宅，祗随业报入胞胎。辜负这灵台。  
朝又暮，寒暑争相催。一个幻身能几日，百端机巧哀尘埃。何得出头来。  

望江南  

娑婆苦，身世一浮萍。蚊蚋睫中争小利，蜗牛角上窃虚名。一点气难平。  
人我盛，日夜长无明。地狱争头成队入，西方无个肯修行。空死复空生。争一作尽。  

望江南  

娑婆苦，情念骤如风。六贼村中无暂息，四蛇箧内更相攻。谁是主人公。  
无慧力，爱纲转关笼。一向四楞低搭地，不思两脚欲梢空。前路更匆匆。  

望江南  

娑婆苦，生老病无常。九窍腥臊流秽污，一包脓血贮皮囊。争弱又争强。  
随妄想，耽欲更荒唐。念佛看经云著相，破齐毁戒却无妨。祗恐有阎王。  

望江南  

娑婆苦，终日走尘寰。不觉年光随逝水，那堪日白发换朱颜。六趣任循环。  
今与古，谁肯死前闲。危脆利名才入手，虚华财色便追攀。荣辱片时间。  

望江南  

娑婆苦，光影急如流。宠辱悲欢何日了，是非人我几时休。生死路悠悠。  
三界里，水面一浮沤。纵使英雄功盖世，祗留白骨掩荒丘。何似早回头。  
望江南（西方好·六首）  

西方好，随念即超群。一点灵光随落日，万端尘事付浮云。人世自纷纷。  
凝望处，决定去栖神。金地经行光里步，玉楼宴坐定中身。方好任天真。  

望江南  

西方好，琼树耸高空。弥覆七重珠宝纲，壮严百亿妙华宫。宫里众天童。  
金地上，栏楯绕重重。华雨飘飖香散漫，乐音嘹亮鼓清风。闻者乐无穷。  

望江南  

西方好，七宝甃成池。四色好华敷菡萏，八功德水泛清漪。除渴又除饥。  
池岸上，楼殿势飞翚。碧玉雕栏填玛瑙，黄金危栋间玻璃。随处发光辉。  

望江南  

西方好，群鸟美音声。华下和鸣歌六度，光中哀雅攒三乘。闻者悟无生。  
三恶道，犹自不知名。皆是佛慈亲变化，欲宣法语警迷情。心地顿圆明。  

望江南  

西方好，清旦供尤佳。缥缈仙云随宝仗，轻盈衣裓贮天华。十万去非赊。  
诸佛土，随念遍河沙。莲掌抚摩亲授记，潮音清妙响频伽。时至即还家。  

望江南  

西方好，我佛大慈悲。但具三心圆十念，即登九品越三祇。神力不思议。  
临执尽，接引定无疑。普愿众生同系念，金台天乐共迎时。弹指到莲池。  
杜工部醉时歌：诸公衮衮登台省，广文先生官独冷。甲第纷纷厌梁肉，广文先生饭不足。先生有道出羲皇，先生有才过屈宋。德尊一代常坎轲，名垂万古知何用。杜陵野客人更嗤，被褐短窄鬓如丝。日耀太仓五升米，时赴郑老同襟期。得钱即相觅，沽酒不复疑。忘形到尔汝，痛饮真吾师。清夜沉沉动春酌，灯前细雨檐花落。但觉高歌有鬼神，焉知饿死填沟壑。相如逸才亲涤器，子云识字终投阁。先生早赋归去来，石田茅屋荒苍苔。儒术于我何有哉，孔丘盗跖俱尘埃。不须闻此意惨怆，生前相遇且衔杯。  

### 林正大  

括酹江月  

诸公台省，问先生何事，冷官如许。甲第纷纷梁肉厌，应怪先生无此。道出羲皇，才过屈宋，空有名垂古。得钱沽酒，忘形欲到尔汝。  
好是清夜沉沉，共开春酌，细听檐花雨。茅屋石田荒已久，总待先生归去。司马子云，孔丘盗跖，到了俱尘土。不须闻此，生前杯酒相遇。  

水调歌（送敬则赴袁州教官）  

人笑杜陵客，短褐鬓如丝。得钱沽酒，时赴郑老同襟期。清夜沉沉春酌，歌语灯前细雨，相觅不相疑。忘形到尔汝，痛饮真吾师。  
问先生，今去也，早归来。先生去后，石田茅屋恐苍苔。休怪相如涤器，莫学子云投阁，儒术亦佳哉。谁道官独冷，衮衮上兰台。  

满江红  

衮衮诸公，嗟独冷、先生宦薄。夸甲第、纷纷梁肉，谩甘寥寞。道出羲皇知有用，才过屈宋人谁若。剩得钱、沽酒两忘形，更酬酢。  
清夜永，开春酌。听细雨，檐花落。但高歌不管，饿填沟壑。司马逸才亲涤器。子云识字终投阁。且生前、相遇共相欢，衔杯乐。  
杜工部饮中八仙歌：知章骑马似乘船，眼花落井水底眠。汝阳三斗始朝天，道逢麹车口流涎，恨不移封向酒泉。左相日兴费万钱，饮如长鲸吸百川，衔杯乐圣称世贤。宗之潇洒美少年，举觞白眼望青天，皎如玉树临风前。苏晋长齐绣佛前，醉中往往爱光禅。李白一斗诗百篇，长安市上酒家眠。天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辩惊四筵。  

括一丛花  

知章骑马似乘船。落井眼花圆。汝阳三斗朝天去，左丞相、鲸吸长川。潇酒宗之，皎如玉树，举盏望青天。  
长齐苏晋爱逃禅、李白富诗篇。三杯草圣传张旭，更焦遂、五斗惊筵。一笑相逢，衔杯乐圣，同是饮中仙。  
王逸少兰亭记：永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹，又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也，天朗气清，惠风和畅，仰观宇宙之大，俯察品类之盛。所以游目骋怀，足以极视听之娱，信可乐也。夫人之相与，俯仰一世。或取诸怀抱，晤言一室之内，或因寄所托，放浪形骸之外。虽取舍万殊，静躁不同，当其欣于所遇，暂得于已，快然自足，不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期于尽。古人云：死生亦大矣。岂不痛哉！每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭觞为妄作。后之视今，亦犹今之视昔，悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。  

括贺新凉  

兰亭当日事。有崇山、茂林修竹，群贤毕至。湍急清流相映带，旁引流觞曲水。但畅叙、幽情而已。一咏一觞真足乐，厌管弦丝竹纷尘耳。春正暮，共修禊。  
惠风和畅新天气。骋高怀、仰观宇宙，俯察品类。俯仰之间因所寄，放浪形骸之外。曾不知、老之将至。感慨旧游成陈迹，念人生、行乐都能几。后视今，犹昔尔。  
陶渊明归去来：归去来兮，田园将芜胡不归。既自以心为形役，奚惆怅而独悲。悟已往之不谏，知来者之可追。识迷途其未远，觉今是而昨非。舟遥遥以轻飏，风飘飘而吹衣。问征夫以前途，恨晨光之熹微。乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈尊。引壶觞以自酌，盼庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以游憩，时矫首而遐观。云无心以出岫，鸟倦飞而知远。景翳翳以将入，抚孤松而盘桓。归去来兮，请息交以绝游。世与我而相遗，复驾言兮焉求。悦亲戚之情话，乐琴书以消忧。农人告予以春及，将有事于西畴。或命巾画车或棹孤舟。既窈窕以寻壑，亦崎岖而经邱。木欣欣以向荣，泉涓涓而始流。喜万物之得时，感吾生之行休。已矣哉！寓形宇内复几时，曷不委心任去留，胡为乎遑遑欲何之！富贵非吾愿，帝乡不可期。怀良辰以孤往，或执杖而耘耔。登东皋以舒啸，临清流而赋诗。聊乘化以归尽，乐夫天命复溪疑！  

括酹江月  

问陶彭泽，有田园活计，归来何晚。昨梦皆非今觉是，实迷途其未远。松菊犹存，壶觞自酌，寄傲南窗畔。闲云出岫，更看飞鸟投倦。  
归去请息交游，驾言焉往，独把琴书玩。孤棹巾车邱壑趣，物与吾生何恨。宇内寓形，帝乡安所，富贵非吾愿。乐夫天命，聊乘化以归尽。  
刘伯伦酒德颂：有大人先生，以天地为一朝，万期为须臾。日月为扃牖，八荒为庭衢。行无辙迹，居无室庐。幕天席地，纵意所如。止则操■执觚，动则挈榼提壶。维酒是务，焉知其馀。有贵介公子，搢绅处士。闻吾风声，议其所以。乃奋袂攘衿，怒目切齿。陈说礼法，是非锋起。先生于是方捧罂承槽，衔杯漱醪。奋髯箕踞，枕麹藉糟。无思无虑，其乐陶陶。兀然而醉，恍然而醒。静听不闻雷霆之声，熟视不睹泰山之形。不觉寒暑之切肌，嗜欲之感情。俯观万物，扰扰焉如江汉之浮萍。二豪侍侧焉，如蜾裸之与螟蛉。  

括沁园春  

大人先生，高怀逸兴，酒肉寓名。纵幕天席地，居无庐室，以八荒为域，日月为扃。贵介时豪，搢绅处士，未解先生酒适情。徒劳尔，谩是非锋起，有耳谁听。  
先生。挈榼提罂。更箕踞衔杯枕麹生。但无思无虑，陶陶自得，任兀然而醉，恍然而醒。静听无闻，熟视无睹，以醉为乡乐性真。谁知我，彼二豪犹是，蜾裸螟蛉。  
韩文公送李愿归盘谷序：太行之阳有盘谷。盘谷之间，泉甘而土肥，草木丛茂，居民鲜少。或曰：谓其环两山之间，故曰盘。或曰：日谷也，宅幽而势阻，隐者之所盘旋。友人李愿居之。愿之言曰：人之称大丈夫者，我知之矣。利泽施于人，名声昭于时。坐于庙堂，进退百官，而佐天子出令；其在外，则树旗旄，罗弓矢，武夫前呵，从者塞途；供给之人，各执其物，夹道而疾驰。喜有赏，怒有刑、才俊满前，道古今而誉盛德，入耳而不烦；曲眉丰颊，清声而便体，秀外而慧中，飘轻裾，翳长袖，粉白黛绿者，列屋而闲居，F549宠而负势，争妍而取怜；大丈夫之遇知于天子，用力于当世者之所为也。吾非恶此而逃之，是有命焉，不可幸而致也。穷居而野处，升高而望远，坐茂树以终日，濯清泉以自洁。采于山、美可茹，钓于水、鲜可食，起居无时、惟适之安。与其有誉于前，孰若无毁于其后！与其有乐于身，孰若无忧于其心！车服不维，刀锯不加，理乱不知，黜陟不闻，大丈夫不遇于时者之所为也，我则行之。伺候于公卿之门，奔走于形势之途，足将进而趑趄，口将言而啜嚅，处污秽而不羞，触刑辟而诛戮，侥幸于万一，老死而后止者，其为人贤不肖何如也。昌黎韩愈闻其言而壮之，与之酒而之歌曰：“盘之中，维子之宫。盘之土，维子之稼。盘之泉，可濯可沿。盘之阻，谁争子所。窈而深，廓其有容。缭而曲，如往而复。嗟盘之乐兮，乐且无央。虎豹远迹兮，蛟龙遁藏。鬼神守护兮，呵禁不祥。饮且食兮寿而康。无不足兮奚所望。膏吾车兮EFF7吾马，从子于盘兮，终吾生以徜佯。”  

括水调歌  

太行有盘谷，隐者所翱翔，丈夫行世，磊磊落落信行藏。遇则声名利泽，不遇采山钓水，何似两俱忘。谁解盘中趣，与酒为歌章。  
问何如，盘之乐，乐无央。远驱虎豹，蛟龙于此亦潜藏。盘土可耕可稼，盘水可沿可濯，饮食寿而康。膏车EFF7吾马，从子以徜徉。  
王绩醉乡记：醉之乡，其去中国，不知其几千里也。其土旷然无涯，无邱陵阪险；其气和平一揆，无晦明寒暑；其俗大同，无邑居聚落；其人甚精，无憎爱喜怒，吸风饮露，不食五谷，其寝于于，其行徐徐，与鸟兽鱼鳖杂处，不知有舟车器械之用。昔者黄帝氏尝获游其都，归而杳然丧其天下，以为结绳之政已薄矣。降及尧舜，作为千钟百壶之献，因姑射神人以假道，盖至其边鄙，终身太平。禹、汤立法，礼烦乐杂，数十代与醉乡隔。其臣羲和，弃甲子而逃，冀臻其乡，失路而道夭，故天下遂不宁。至乎末孙E8EE纣，怒而B044其糟邱，阶级千仪，南向而望，卒不见醉乡。武王得志于世，乃命公旦立酒人氏之职，典司五齐，拓土七千里，仅与醉乡达焉，三十年刑措不用。下逮幽厉，迄秦汉，中国丧乱，遂与醉乡绝。而臣下之爱道者，往往窃至。阮嗣宗、陶渊明等十数人，并游于醉乡，没身不返，死葬其壤，中国以为酒仙云。嗟乎，醉乡氏之俗，岂古华胥氏之国乎，何其淳寂也如是。余将游焉，故为之记。  

括摸鱼儿  

醉之乡、其去中国，不知其几千里。其土平旷无涯际。其气和平一揆。无寒暑，无聚落居城，无怒而无喜。昔黄帝氏。仅获造其都，归而遂悟，结绳已非矣。  
及尧舜，盖亦至其边鄙。终身太平而治。武王得志于周世。命立酒人之氏。从此后，独阮籍渊明，往往逃而至。何其淳寂。岂古华胥，将游是境，余故为之记。  
杜工部丽人行：三月三日天气新，长安水边多丽人。熊浓意远淑且真，肌理细腻骨肉匀。绣罗衣裳照暮春。蹙金孔雀银麒麟。头上何所有？翠微バ叶垂鬓唇，背后何所见？珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行秦鳞。犀筋厌饫久未下，銮刀缕切空纷纶。黄门飞鞚不动尘，御厨丝络送八珍。箫鼓哀吟感鬼神，宾从杂遝实要津。后来鞍马何逡巡。当轩下马入锦茵。杨花落雪覆白苹，青鸟飞去衔红巾。炙手可热势绝伦，慎莫近前丞相嗔。  

括声声慢  

暮春天气，争看长安，水边多丽人人。意远态浓，肌理骨肉轻匀。绣罗衣裳照映，尽蹙金、孔雀麒麟。夸荣贵，是椒房云幕，恩宠无伦。簇簇紫驼翠釜，间去声水精盘里，绣鲙纷纶。御送珍羞，夹道箫鼓横陈。后来宾从杂B241，认青鸾、飞舞红巾。扶下马，似杨花、翻入锦茵。  
欧阳公醉翁亭记：环滁皆山也。其西南诸峰，林壑尤美，望之蔚然而深秀者，琅邪也。山行六七里，渐闻水声，潺潺而泻出于两峰之间者，酿泉也。峰回路转，有亭翼然，临于泉上者，醉翁亭也。作亭者谁，山之僧智仙也。名之者谁，太守自谓也。太守与客来饮于此，饮少辄醉，而年又最高，故自号日醉翁也。醉翁之意不在酒，在乎山水之间也。山水之乐，得之心而寓之酒也。若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水涸而石出者，山间之四时也。朝而往，暮而归，四时之景不同，而乐亦无穷也。至于负者歌于涂，行者休于树，前者呼，后者应，伛偻提携，往来而不绝者，滁人之游也。临溪而渔，溪深而鱼肥，酿泉为酒，泉香而酒洌，山肴野蔌，杂然而前陈者，太守宴也。宴酣而乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。已而夕阳在山，人影散乱，太守归而宾客从也。树林阴翳，鸟声上下，游人去而禽鸟乐也。然而禽鸟知山林之乐。而不知人之乐人知从太守游而乐，不知太守之乐其乐也。醉能同其乐，醒能述以文者，太守也。太空谓谁，庐陵欧阳修也。  

括贺新凉  

环滁皆山也。望西南、蔚然深秀，者琅邪也。泉水潺潺峰路转，上有醉翁亭也。亭、太守自名之也。试问醉翁何所乐，乐在乎、山水之间也。得之心、寓酒也。  
四时之景无穷也。看林霏、日出云归，自朝暮也。交错觥筹酣宴处，肴蔌杂然陈也。知太守、游而乐也。太守醉归宾客从，拥苍颜白发颓然也。太守谁，醉翁也。  
欧阳公庐山高：庐山高哉，几千仞兮，盘根几百里，截然屹立乎长江。长江西来走其下，是为杨澜左里兮，洪涛巨浪，日夕相春撞。云消风止水镜净，泊舟登岸而远望兮，上摩青苍以C95C霭，下压后土之鸿庞。试往造乎其间兮，攀缘石磴窥空■。千岩万壑响松桧，悬崖巨石飞流淙。水声聒聒乱人耳，六月飞雪洒石桧。仙翁释子，亦往往而逢兮，吾尝恶其学幻而言咙。但见丹霞翠壁，远近映楼阁；晨钟暮鼓，杳霭罗幡幢。幽花野草，不知其名兮，风吹露湿香涧谷，时有白鹤飞来双。幽寻远去不可极，便欲绝世遗粉疣。羡君买田筑室老其下，插秧盈畴兮、酿酒盈■。欲令浮岚暖翠千万状，坐卧常对乎轩窗。君怀磊砢有至宝，世俗不辨珉与矼。策名为吏二十载，青衫白首困一邦。宠荣声利，不可以苟屈兮，自非青云白石有深趣，其气兀硉何由降。丈夫壮节似君少，嗟我欲说，安得巨笔如长杠。  

括水调歌  

庐山几千仞，屹立并长江。杨澜左里，洪涛巨浪日春撞。风止雪消冰净，相与泊舟登岸，攀磴望空■。岩壑响松桧，巨石激流淙。  
事幽寻，遗世俗，绝纷CB31。幽花野草香满，时有鹤飞双。羡子买田筑室，欲使浮岚暖翠，坐卧对轩窗。我欲为君说，安得笔如杠。  
东坡前赤壁赋：壬戌之秋，七月既望，苏子与客，泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如凭虚御风，而不知其所止；飘飘乎如遗世独立，羽化而登仙。于是饮酒乐甚，扣舷而歌之。歌曰：“桂棹兮兰桨。击空明兮B927流光。渺渺兮余怀，望美人兮天一方。”客有吹洞箫者，倚歌而和之，其声呜呜然，如怨如慕，如泣如诉，馀音袅袅，不绝如缕。舞幽壑之潜蛟，泣孤舟之嫠妇。苏子愀然，正襟危坐，而问客曰：何为其然也？客曰：月朗星稀。乌鹊南飞。此非曹孟德之诗乎！西望夏口，东望武昌，山川相缪，郁乎苍苍，此非孟德之困于周郎者乎！方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉！况我与子，渔樵于江渚之上，侣鱼暇而友麋鹿。驾一叶之扁舟，举匏樽以相属。寄蜉蝣于天地，渺沧海之一粟，哀我生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。苏子曰：客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎。且夫天地之间，物各有主。苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无尽，用之不竭。是造物者之无尽藏也，而吾与子之所共适。客喜而笑，洗盏更酌。肴核既尽，杯盘狼藉。相与枕藉乎舟中，不知东方之既白。  

括酹江月  

泛舟赤壁，正风徐波静，举尊属客。渺渺予怀天一望，万顷凭虚独立。桂桨空明，洞箫声彻，怨慕还凄恻。星稀月淡，江山依旧陈迹。  
因念酾酒临江，赋诗横槊，好在今安适。谩寄蜉蝣天地尔，瞬目盈虚消息。江上清风，山间明月，与子欢无极。翻然一笑，不知东方既白。  
东坡后赤壁赋：是岁十月之望，步自雪堂，将归于临疙。二客从予过黄泥之坂。霜露既降，草木尽脱。人影在地，仰见明月，顾而乐之，行歌相答。已而叹曰：有客无酒，有酒无肴，月白风清，如此良夜何！客曰：今者薄暮，举纲得鱼，巨口细鳞，状似松江之鲈。顾安所得酒乎？归而谋诸妇。妇曰：我有斗酒，藏之久矣，以待子不时之须。于是携酒与鱼，复游于赤壁之下。江流有声，断岸千尺，山高月小，水落石出。曾日月之几何，而江山不可复识矣！予乃摄衣而上，履B357岩，披蒙茸。踞虎豹，登虬龙，攀栖鹘之危巢，俯凭夷之幽宫。盖二客不能从焉。划然长啸，草木震动。山鸣谷应，风起水涌。予亦悄然而悲，肃然而恐，凛乎其不可留也。返而登舟，放乎中流，听其所止而休焉。时夜将半，四顾寂寥。适有孤鹤，横江东来，翅如车轮，玄裳缟衣，戛然长鸣，掠予舟而西也。须臾客去，予亦就睡。梦一道士，羽衣蹁跹，过临皋之下，揖予而言曰：赤壁之游乐乎？问其姓名，BA3D而不答，呜呼噫嘻，我知之矣！畴昔之夜，飞鸣而过我者，非子也耶！道士顾笑，予亦惊寤，开户视之，不见其处。  

括酹江月  

雪堂闲步，过临皋、霜净晚林木落。月白风清如此夜，与客行歌相答。纲举松鲈，手携斗酒，赤壁重寻约。悲歌长啸，划然声动寥廓。  
试问日月几何，江流山色，今日应如昨。履遍B357岩风露冷，水面怒涛惊跃。一叶中流，听其所止，适有孤飞鹤。横江东下，问予赤壁游乐。  
欧阳公昼锦堂记：仕宦而至将相，富贵而归故乡，此人情之所荣，而今昔之所同也。盖士方穷时，困卮闾里，庸人孺子，皆得易而侮之，若季子不礼于其嫂，买臣见弃于其妻。一旦高车驷马，旗旄导前而骑卒拥后，夹道之人，相与骈肩累迹，瞻望咨嗟，而所谓庸夫愚妇，奔走骇汗，羞愧俯伏，以自悔罪于车尘马足之间，而莫敢仰视。此一介之士得志于当时，而意气之盛，昔人比之衣锦之荣者也。惟大丞相魏国公则不然。公，相人也，世有令德，为时名卿。公自少时，擢高科，登显仕，海内之士，闻下风而望馀光者，盖亦有年矣。所谓将相而富贵，皆公所宜素有，非如穷卮之人，侥幸得志于一时，出于庸夫庸妇之不意，以惊骇而夸耀之也。然则高牙大■不足为公荣，桓圭衮冕不足为公贵，惟德被生民，功施社稷，勒之金石，播之声诗，以耀后世，而垂无穷，此公之志，而士亦以此望于公也，岂止夸一时而荣一乡哉！公在至和中，尝以武康之节来治于相，乃作书锦之堂于后圃。既又刻诗于石，以遗相人。其言以快恩雠、矜名誉为可薄，盖不以昔人之所夸者为荣，而以为戒，于此见公之视富贵为如何，而其志岂易量哉！故能出入将相，勤劳王家，而夷险一节。至于临大节〓决大议，垂绅正笏、不动声色，而措天下于泰山之安，可谓社稷之臣矣。其丰功盛烈，所以铭彝鼎而被弦歌者，乃邦家之光，非闾里之荣也。余虽不获登公之堂，幸尝窃诵公之诗，乐公之志有成，而喜为天下道也，于是乎书。  

括水调歌  

仕宦至卿相，富贵好归乡。高车驷马，都人夹道共瞻望。意气当年尤盛，荣比昔人衣锦，昼锦以名堂。海内知名士，久矣望馀光。  
大丈夫，荣与贵，视寻常。丰功令德，要将尧舜致君王。事业光施社稷，勋烈遍铭彝鼎，此志孰能量。妙语勒金石，千古一欧阳。  
山谷送王郎：酌君以薄城桑落之酒，泛君以湘F8CD秋菊之英，赠君以黟川点漆之墨，送君以阳关堕泪之声，酒浇胸次之磊隗，菊制短世之颓龄，墨以传万古文章之印，歌以写平时兄弟之情。江山千里头俱白，骨肉十年眼终青。连床夜语鸡戒晓，书囊无底谈未了。有功翰墨乃如此，何恨远别音书少。炊沙作糜终不饱。镂冰文章费工巧。要须心地收汗马，孔孟行世日杲。有弟有弟力持家。妇能养姑供珍鲑。儿大诗书女丝麻。公但读书煮春茶。  

括贺新凉  

酌以蒲城酒。撷湘F8CD、秋英满泛，介君眉寿。赠君点漆黟川墨，与印文章大手。问此别、相逢难又。三叠阳关声堕泪，写平时、兄弟情长久。离别事，古来有。  
十年骨肉情何厚。对江山千里，共期白首。夜雨连床追旧事，惟恨书书渐少。便只恐、炊沙不饱。翰墨新功收汗马，话书囊、无底何时了。欢未足，听鸡晓。  
范文正听真上人琴歌：银河耿耿霜B179B179，西窗月色寒如冰。江上扣朱丝绳，万籁不起秋光凝。伏羲归天忽千古，我闻遗音泪如雨。嗟嗟不及郑衙儿，北里南邻竟歌舞。竟歌舞，可时休。师襄堂上心悠悠。击浮金，戛鸣玉，老龙秋啼沧海底，幼猿暮啸寒山曲。陇头瑟瑟咽流泉，洞庭萧萧落寒木。此声感物何大灵，十二衔珠下仙鹄。为予再奏南风诗，神人和畅瞬无为。为予试弹广陵散，鬼物方哀晋方乱。乃知圣人情虑深，将治四海先治琴。兴亡哀乐不我道，坐中可见天下心。感公遗我正始音。  

括水调歌  

耿耿银潢净，窗月莹如冰。朱丝一扣，万籁不起冷光凝。千古遗音犹在，一洗淫哇郑衙，北里与南陵。孰识兴亡事，哀乐不同情。  
咽流泉，戛鸣玉，击浮金。老龙啼晓，幼猿忽复暮山吟。为我临风再奏，仙鹄翩翻十二，感物一何灵，此曲谁当听，四海有知音。  
山谷听宋宗儒摘阮歌：翰林尚书宋公子，文采风流今尚尔。自疑耆域是前身，囊中探丸起人死。貌如千载孤松枝，落魄酒中无定止。得钱百万送酒家，一笑不问今馀几。手挥琵琶送飞鸿，促弦聒醉惊客起。寒虫促织月笼秋，独雁叫群天拍水。楚国F155臣放十年，汉宫佳人嫁千里。深闺洞房语恩怨，紫燕黄鹂韵桃李。楚狂行歌惊世人，渔父BB48舟在葭苇。问君枯木着朱绳，可能道人意中事。君言此物传数姓，玄璧庚庚有横理。闭门三月传国工。身今亲见阮仲容。我有江南一丘壑，安得与君醉其中，曲肱听君写松风。  

括满江红  

落魄高人，拚百万、青铜一醉。挥素手、朱绳一抹，四筵惊起。催织寒虫秋弄月，叫群独雁天水。更黄鹂、紫燕对春风，争繁脆。  
悲楚国，羁臣意。怜汉女，逾千里。似深闺恩怨，共相汝尔。我有江南丘壑趣，此弦能道心中事。要曲肱、时听写松风，云窗里。  
山谷水仙花：凌波仙子生尘袜，水上轻盈步微月。是谁招此断肠魂？种作寒花寄愁绝。含香体素欲倾城，山FA2A是弟梅是兄。坐对真成被花恼，出门一笑大江横。  

括朝中措  

凌波仙子袜生尘。水上步轻盈。种作寒花愁绝，断肠谁与招魂。  
天教付与，含香体素，倾国倾城。寂寞岁寒为伴，藉他矾弟梅兄。  
韩子苍题伯时画太一真人：太一真人莲叶舟，脱巾露发寒嗖嗖。轻风为帆泪为楫，卧看玉宇浮中流。中流荡漾翠绡舞，稳如龙骧万斛举。不是峰头十丈花，世间那得叶如许。龙眠画手老入神，尺素幻出真天人。恍然坐我水仙府，苍烟万顷波衮粼。玉堂学士今刘向，禁直岧峣九天上。不须对此融心神，会植青藜夜相访。  

括满江红  

太一真人，莲叶向、中流荡漾。凌万顷、风为帆席，浪为轻桨。乱舞翠绡云雾薄，卧看玉宇琉璃晃。似飘然、万斛举龙骧，随波荡。  
太华顶，花十丈。飘一叶，借清赏。倩龙眠老手、为渠摹仿。鳌禁岧峣谁寓直，玉堂学士今刘向。要清宵、特地杖青藜，来相访。  
东坡书林和靖诗后：吴侬生长湖山曲，呼吸湖光饮山渌。不论世外隐君子，佣奴贩妇皆冰玉。先生可是绝俗人，神清骨冷无由俗。我不识君曾梦见，瞳子了然光可烛。遗篇妙字处处有，步绕西湖看不足。诗如东野不言寒，书似西台差少肉。平生高节已难继，将死微言犹可录。自言不作封禅书，更有悲吟白头曲。我笑吴人不好事，好作祠堂傍修竹。不然配食水仙王，一盏寒泉荐秋菊。  

括贺新凉  

生长湖山曲。羡吴儿、呼吸湖光，饱餐山渌。世外不须论隐逸，谁似先生冰玉。自骨冷、神清无俗。我不识君曾梦见，炯双瞳、碧色光相烛。遗妙语，看不足。  
生平高节难为绩。到如今、凛凛风生，言犹可录。不作相如封禅藁，身后谁荣谁辱。争肯效、白头吟曲。好与水仙为伴侣，傍西湖、湖畔脩脩竹。时一酹，荐秋菊。  
范文正岳阳楼记：庆西四年春，滕子京谪守巴陵。越明年，政通人和，百废具兴。乃重修岳阳楼，增其旧制，刻唐贤今人诗赋于其上，属余作文记之。予观夫巴陵状，在洞庭一湖。衔远山，吞长江，浩浩荡荡，横无际涯，朝晖夕阴，气象万千，此则岳阳楼之大观也，前人之述备矣，然则北通巫峡，南极潇湘，迁客骚人，多会于此，览物之情，得无异乎！若夫霪雨霏霏，连日不开，阴风怒号，浊浪排空，日星隐耀，山岳潜形，商旅不行，樯倾楫摧，薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。至若春和景明，波澜不惊，上下天光，一碧万顷，沙鸥翔集，锦鳞游泳，岸芷汀兰，郁郁青青；而或长烟一空，皓月千里，浮光耀金，静影沉璧，渔歌互答，此乐何极。登斯楼也，则有心旷神怡，宠辱皆忘，把酒临风，其喜洋洋者矣。嗟夫！予尝求古仁人之心，或异二者之为。何哉？不以物喜，不以已悲。居庙堂之高，则忧其民；处江湖之远，则忧其君。是进亦忧，退亦忧。然则何时而乐耶？其必曰：先天下之忧而忧，后天下之乐而乐欤！噫，微斯人，吾谁与归！时六年九月二十五日记。  

括水调歌  

欲状巴陵胜，千古岳之阳。洞庭在目，远衔山色俯长江。浩浩横无涯际，爽气北通巫峡，南望极潇湘。骚人与迁客，览物兴尤长。  
锦鳞游，汀兰郁，水鸥翔。波澜万顷，碧色上下一天光。皓月浮金千里，把酒登楼对景，喜极自洋洋。优乐有谁会，宠辱两俱忘。  
李白将进酒：君不见黄河之水天上来，奔流到海不复回。又不见高堂明镜悲白发，朝如青丝暮如雪。人生得意须尽欢。莫把金尊空对月。天生我材必有用，千金散尽还复来。烹羔宰牛且为乐，会须一饮三百怀。岑夫子、丹丘生。与君歌一曲，请君为我听。钟鼎玉帛不足贵，但愿长醉不愿醒。古来贤达皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，且须沽酒对君酌。五花马，千金裘。呼儿将出换美酒，与尔同消万古愁。  

括木兰花慢  

黄河天上派，到东海、去难收。况镜里堪悲，星星白发，早上人头。人生尽欢得意，把金尊、对月莫空休。天赋君材有用，千金散聚何忧。  
请君听我一清讴。钟鼎复奚求。但烂醉春风，古来惟有，饮者名留。陈王昔时宴乐，拚十千、斗酒恣欢游。莫惜貂将换，与消千古闲愁。  
王禹偁黄州竹楼记：黄冈之地多竹，大者如椽，竹工破之，刳去其节，用代陶瓦，比屋皆然，以其价廉而工省也。子城西北隅，雉堞圮毁，蓁莽芜秽，因作小楼二间，与月波楼通。远吞山光，平挹江濑，幽阒寥敻，不可具状。夏宜急雨，有瀑布声；冬宜密雪，有碎玉声；宜鼓琴，琴调和畅；宜咏诗，诗韵清绝；宜围棋，子声丁丁然；宜投壶，矢声铮铮然。皆竹楼之助也。公退之暇，披鹤氅衣，戴华阳巾，手执周易一卷，焚香嘿坐，消遣世虑。江山之外，但见风帆、沙鸟、烟云、竹树而已。待其酒力醒，茶烟歇，送夕阳，迎素月，亦谪居之胜概也。彼齐云、落星，高则高矣；井干、丽谯，华则华矣，止于贮妓女，藏歌舞，非骚人之事，吾所不取。吾闻竹工云：竹之为瓦，仅支十稔；若重覆之，得二十稔。忆吾以至道乙未岁，自翰林出滁上。丙申，移广陵。丁酉，入西掖。戊戌岁除日，有齐安之命。已亥闰三月，到郡。四年之间，奔走不暇，未知明年又在何处，岂惧竹楼之易朽乎！幸后人与我同志，嗣而葺之，庶斯楼之不朽也。咸平四年月日记。  

括水调歌  

听说竹楼好，佳地占黄冈。月波相接，俯临江濑挹山光。急雨檐喧瀑布，密雪瓴敲碎玉，幽阒兴尤长。琴调更虚畅，诗韵转清扬。  
公退暇，披鹤氅，戴华阳。手披周易，消磨世虑坐焚香。缥缈烟云竹树，迎送夕阳素月，胜概总难量。欲辨骚人事，沦茗漱清觞。  
李白采莲曲：若耶溪旁采莲女，笑隔荷花共人语。日照新妆水底明，风飖香袖空中举。岸上谁家游冶郎，三三五五映垂杨。紫骝嘶入落花去，见此踌躇空断肠。  

括清平乐  

若耶溪女。笑隔荷花语。日照新妆明楚楚，香袖风飖轻举。  
谁家白面游郎。两三遥映垂杨。醉踏落花归去，踌躇空断柔肠。  
玉川子有所思：当时我醉美人家，美人颜色娇如花。今日美人弃我去，青楼珠箔天之涯。娟娟姮娥月，三五盈又缺。翠眉蝉鬓生别离，一望不见心断绝。心断绝，几千里。梦中醉卧巫山云，觉来泪滴湘江水。湘江两岸花木深，美人不见愁人心。含愁更奏绿绮琴，调歌弦绝无知音。美人兮美人，不知为暮雨兮为朝云。相思一夜梅花发，忽到窗前疑是君。  

括满江红  

为忆当时，沉醉里、青楼弄月。闲想像、绣帏珠箔，魂飞心折。羞向姮娥谈旧事，几经三五盈还缺。望翠眉、蝉鬓一天涯，伤离别。  
寻作梦，巫云结。流别泪，湘江咽。对花深两岸，忽添悲切。试与含愁弹绿绮，知音不遇弦空绝。忽窗前、一夜寄想思，梅花发。  
东坡海棠（寓居定惠院之东，杂花满山，有海棠一株，土人不知其贵也。）：江城地D5CE蕃草木，只有梅花苦幽独。嫣然一笑竹篱间，桃李漫山总粗俗。也知造物有深意，故遣佳人在空谷。自当富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄惨，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽然绝艳照衰朽，欢息无言揩病目。陋邦何处得此花，无乃好事移西蜀。寸根千里不易到，衔子飞来定鸿鹄。天涯流落俱可念，为饮一尊歌此曲。明朝酒醒还独来，雪落纷纷那忍独。  

括满江红  

寂寞江城，DED5只共、梅花幽独。揩病眼、佳人何许。嫣然空谷。幻出天姿真富贵，朱唇滞酒红生肉。笑漫山、繁李与夭桃，俱粗俗。  
迟日丽，春睡足。明月照，尤清淑。算移根千里，远从西蜀。流落天涯应可念，为渠剧饮仍歌曲。怕明朝、酒醒落纷纷，那忍触。  
李白襄阳歌：落日欲没岘山西，倒着接花下迷。襄阳小儿齐拍手，拦街争唱白铜E96F借问笑何事，笑杀山翁醉似泥。鸬鹚杓、鹦鹉杯，百年三万六千日，一日须倾三百杯。遥看汉水鸭头绿，恰似蒲萄初发醅。此江若变作春酒，垒麹便筑糟邱台。金鞍骏马换少妾，笑坐金鞍歌落梅。车傍侧挂一壶酒，凤笙龙筦行相催。咸阳市上叹黄犬，何如月下倾金罍。君不见、晋朝羊公一片石，龟龙剥落生莓苔。泪亦不能为之堕，心亦不能为之哀。清风明月不用一钱买，玉山自倒非人推。舒州杓、力士铛，李白与尔同死生。襄王云雨今安在，江水东流猿夜声。  

括水调歌  

落日岘山下，倒着接{罒離}回。傍人笑问山翁。日日醉归来。三万六千长日，一日杯倾三百，罍麹恐糟台。汉水鸭头绿，变酒入金罍。  
白铜E96F，鸬鹚杓，鹦鹉杯。轻车快马，凤笙龙筦更相催。自有清风明月，刚道不须钱买，对此玉山颓。水自东流去，猿自夜声哀。  
欧阳公明妃曲：胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情貌如玉。身行不见中国人，马上自作思归曲。推手为琵却手琶。胡人共听亦咨嗟。玉颜流落死天涯，琵琶却传来汉家。汉宫争按新声谱，遗恨已深声更苦。纤纤女手生洞房，学得琵琶不下堂。不识黄云出塞路，岂知此声能断肠。  

括江神子  

狂胡鞍马自为家。遣宫娃。嫁胡沙。万里风烟，行不见京华。马上思归哀怨极，推却手，奏琵琶。  
胡儿共听亦咨嗟。貌如花。落天涯。谁按新声，争向汉宫夸。纤手不知离别苦，肠欲断，恨如麻。  
李白蜀道难：噫嘘嚱、危乎高哉，蜀道之难难于上青天！蚕丛及鱼凫，开国何茫然。尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相句连。上有横河断海之浮云，下有冲波逆折之回川。黄鹤之飞尚不能过，猿猱欲度愁攀缘。青泥何盘盘，百步九折萦岩峦，扪参历井仰胁息，以手拊膺坐长叹。问君西游何当还，畏涂巉岩不可攀。但见悲鸟号古木，雄飞呼雌上青天，使人听此凋朱颜。连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也若此，嗟尔远道之人，胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难难于上青天，侧身西望长咨嗟！  

括意难忘  

蜀道登天。望峨眉横绝，石栈相连。西来当鸟道，逆浪俯回川。狷与鹤，莫攀缘。九折耸岩峦。算咫尺、扪参历井，回首长叹。  
西游何日当还。听子规啼月，愁减朱颜。连峰天一握，飞瀑壑争喧。排剑阁，越天关。豺虎乱朝昏。问锦城，虽云乐土，何似家山。  
白乐天庐山草堂记：匡庐奇秀，甲天下大山。山北峰日香炉，峰北寺曰遗爱寺。介峰寺间，其境胜绝，又甲庐山。元和十一年秋，太原人白乐天见而爱之，若远行客过故乡，恋恋不能去，因面峰腋寺，作为草堂。明年春，草堂成。三间两柱，二室四牖，广袤丰杀，一称心力。洞北户，来阴风，防徂暑也；敞南甍，纳阳日，虞祁寒也。木D96B而已，不加丹；墙圬而已，不加白。E041阶用石，幂■用纸，竹帘纻帏，率称是焉。堂中设木榻四，素屏二，漆琴一张、儒道佛书各三两卷。乐天既来为主，仰观山、俯听泉，旁睨竹树云石，自辰至酉，应接不暇。俄而物诱气随，外适内和，一宿体宁，再宿心恬，三宿后颓然嗒然，不知其然而然。自问其故。答曰：是居也，前有平地，轮广十丈；中有平台，半乎地；台南有方池，倍乎台。环池多山竹野杉，大仅十人围，高不知几百尺，修柯戛云，低枝拂潭，如幢竖、如盖张、如龙蛇走。松下多灌丛，萝茑叶蔓骈织，承翳日月，光不到地，盛夏风气，如八九月时。下铺白石，为出入道。堂北五步，据层崖积石，嵌空垤垤，杂木异草，盖覆其上，绿阴蒙蒙，朱实离离，不识其名，四时一色。又有飞泉植茗，就以烹DF75，好事者见，可以永日。堂东有瀑布，水悬三尺，泻阶隅、落石渠，昏晓如练色，夜中如环珮、琴、筑声。堂西倚北崖右止，以剖竹架空，引崖上泉，脉分线悬，自檐注砌，累累如贯珠，霏微如雨露，滴沥飘洒，随风远去。其四旁耳目杖履可及者，春有锦绣谷花，夏有石门涧云，秋有虎溪月，冬有炉峰雪，阴晴显晦，昏旦含吐，千变万状，不可殚幻■缕而言，故云甲庐山者。噫！凡人丰一屋，华一箦，而起居其间，尚不免有骄稳之态。今我为是物主，物至致知，各以类至，又安得不外适内和，体宁心恬哉！昔永、远、宗、雷辈十八人，同入此山，老死不返，去我千载，我知其心以是哉！矧余自思，从幼迨老，若白屋、若朱门，凡所止，虽一日二日，聊覆篑土为台，聚拳石为山，环斗水为池，其喜山水病癖如此。一日蹇剥，来佐江郡，郡守以优容抚我，庐山以灵胜待我，是天与我时，地与我所，卒获所好，又何求焉！尚以冗员所羁，馀累未尽，或往或求，未遑宁处。待余异日，弟妹婚嫁毕。司马岁秩满，出处行止，得以自遂，则必左手引妻子，右手抱琴书，终老于斯，以成就我平生之志。清泉白石，实闻此言。时三月二十七日，始居新堂。四月九日，与河南元集虚、范阳张允中、南阳张深之、东西二林长老凑公、朗、满、晦、坚等凡二十有二人，具齐施茶果以乐之，因为草堂记。  

括沁园春  

庐阜诸峰，炉峰绝胜，草堂介焉。敞明窗净室，素屏虚榻，要仰观山色。俯听流泉。中有池台，旁多竹卉，夹涧杉松高刺。堂之北，据层崖积石，绿荫浓鲜。  
堂东瀑布飞悬。似雨露霏微珠贯穿。有春花秋月，夏云冬雪，阴晴显晦，雾吐烟吞。右抱琴书，左携妻子，杖屦从容尽暮年。平生志，赖清泉白石，实听余言。  
叶清臣松江秋泛赋：泽国秋晴，天高水平。遥山晚碧，别浦寒清。循游具区之野，纵泛吴松之氵霝。东瞰沧海，西瞻洞庭。槁叶微下，斜阳半明。樵风归兮自朝暮，汐溜满兮谁送迎。浩霜空兮一色，横霁景兮千名。于是积潦未收，长江无际。澄澜万顷，扁舟独诣。社橘初黄，汀葭馀翠。惊鹭朋飞，别鹄孤唳。听渔榔之递响，闻牧笛之长吹。既览物以放怀，亦思人而结欷。若夫寇敌初平，霸图方盛。均忧待济，同安则病。鱼贪饵而登钩，鹿走险而忘命。一旦辞禄，扬C646高泳。功崇不居，名存斯令。达识先明，孤风孰竞。又若金耀不融，浴尘其蒙。宗城寡扌干，王国争雄。拂衣洛右，振耀江东。拖翠纶兮波上，脍蝉翼兮BB6A中。倘即时之有适，遑我后之为恫。至于著书笠泽，端居甫里。两桨汀洲，片帆烟水。夕醉酒垆，朝盘鱼市。浮游尘外之物，啸傲人间之世。富词客文多才，剧骚人之清思。缅三子之芳徽，谅随时之有宜。非才高见弃于荣路，乃道大不客于祸机。申屠临河而蹈壅，伯夷登山而食薇。皆有谓而然尔，岂和已而用之。别有执简仙瀛，持荷帝柱。晨韬史氏之笔，幕握使臣之斧。登览月澄清之心，临遣动光华之赋。荷从欲之流兹，尉远游之以惧。肇提封之所履，属方割之此忧。将浚疏于汇川，其拯济乎珍畴。转白鹤之新渚，据青龙之上游。濯埃垢于缁袂，刮病膜乎昏眸。左引任公之钓，右援仲由之桴。思勤官而裕民，乃善利之远猷。彼全身以远害，盖孔臧于自谋。鲜鳞在俎，真茶满瓯。少回俗士之驾，亦未可为兹江之羞。  

括摸鱼儿  

泛松江、水遥山碧，清寒微动秋浦。霜云霁色横无际，别鹄惊鸿无数。朝又暮。听牧笛长吹，隐隐渔榔度。骚人才子。既览物兴怀，浮游尘外，啸傲剧清思。  
人间世。扰扰荣途要路。瀛洲琼馆安所。轩裳何似渔蓑兴，萧散龙游鹤渚。须归去。办双桨孤帆，云月和烟雨。江湖伴侣。趁社橘初黄，汀葭馀翠，成我莼鲈趣。  
山谷煎茶赋：汹汹如乎涧松之发清吹，皓皓乎如春空之行白云。宾主欲眠而同味，水茗相投而不浑。苦口利病，解胶涤昏。未尝一日不放箸而策茗碗之勋者也。余尝为嗣直沦茗，因录其涤烦破睡之功，为之甲乙。建溪如割。双井如呕。日铸如■。其馀苦则辛螫，甘则底滞。呕酸寒胃，令人失睡。亦未足与议。或曰：无甚高论，敢问其次？涪翁曰：味江之罗山，严道之蒙顶。黔阳之都濡、高株，泸川之纳溪、梅岭。夷陵之压砖，邛之火井。不得已而去于三，则六者亦可酌兔褐之瓯，瀹鱼眼之鼎者也。或者又曰：寒中瘠气，莫甚于茶。或济之盐，句贼破家。滑窍走水，又况鸡苏之与胡麻！涪翁于是酌岐雷之醪醴，参伊圣之汤液。C958附子如博投，以熬葛仙之垩。去EB5C而用盐，去橘而用姜。不夺茗味，而佐以草石之良。所以固太仓而坚作强。于是有胡桃、松实、庵摩、鸭脚、勃贺、糜芜、水苏、甘菊。既加臭味，亦厚宾客。前面四后四，各用其一。少则美，多则恶。发挥其精神，又益于咀嚼。盖大匠无可弃之材，太平非一士之略。厥初贪味隽永，速化汤饼。乃至中夜，不眠耿耿。既作温齐，殊可屡歃。如以六经济三尺法。虽有除治，与人安乐。宾至则煎，去则就榻。不游轩后之华胥，则化庄周之蝴蝶。  

括意难忘  

汹汹松风。更浮云皓皓，轻度春空。精神新发越，宾主少从容。犀箸厌，涤昏E3C2。茗碗策奇功。待试与，平章甲乙，为问涪翁。  
建溪日铸争雄。笑罗山梅岭，不数严邛。胡桃添味永，甘菊助香浓。投美剂，与和同。雪满兔瓯溶。便一枕，庄周蝶梦，安乐窝中。  
李白送张承祖之东都序：吁咄哉！仆书室坐愁，亦已久矣。每思欲遐登蓬莱，极目四海，手弄白日，顶摩青穹，挥斥幽愤，不可得也。而金骨未变，玉颜已缁，何尝不扪松伤心，抚鹤叹息。误学书剑，薄游人间，紫禁九重，碧山万里，有才无命，甘于后时。刘表不用于祢衡，暂来江夏；贺循喜逢于张翰，且乐船中。遇达人张侯，大雅君子。统泛舟之役，在清川之湄。谈玄赋诗，连兴数月。醉尽花柳，赏穷江夏。王命有程，告以于迈。烟景晚色，惨为愁容。系飞帆于半天，泛渌水于遥海。欲去不去，更开芳尊。乐虽寰中，趣逸天外。平生酣畅，未若此时。至于清谈浩歌，雄笔丽藻，笑饮醁酒，醉挥素琴，余实不愧于古人也。扬袂远别，何时归来。想洛阳之秋风，鲙鲈鱼以相待。诗可赠远，无乃阙乎！  

括酹江月  

坐愁书室，谩临风、遐想蓬莱高致。抚鹤扪松长叹息，失足误来人世。紫禁九重，碧山万里，无路鸣珂B06D。江山胜处，且寻花柳倾醉。  
不堪送客清川，系帆渌水，烟景供憔悴。更举芳尊浇别恨，逸趣浮游天外。雄笔横挥，素琴轻拍，一笑成扬袂。洛阳秋早，归时同赏鲈鲙。  
东坡月夜与客饮杏花下：杏花飞帘散馀香，明月八户寻幽人。褰衣步月踏花影，炯如流水涵青苹。花间置酒清香发，争挽长条落香雪。山城薄酒不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。  

括酹江月  

杏花春晚散馀芳、着处萦帘穿箔。唤起幽人明月夜，步月褰衣行乐。置酒花前，清香争发，雪挽长条落。山城薄酒，共君一笑同酌。  
且须眼底柔英，尊中清影，放待杯行数。莫遣洞箫声断处，月落杯空牢寞。只恐明朝，残红栖绿，卷地东风恶。更须来岁，花时携酒寻约。  
李贺高轩过：华裾织翠青如葱，金环压辔玲珑。马蹄隐耳声隆隆，入门下马气如虹。云是东京才子、文章钜公。二十八宿罗心胸，元精耿耿贯当中。殿前作赋声摩空，笔补造化天无功。庞眉书客感秋蓬，谁知死草生华风！我今垂翅附冥鸿，他日不羞蛇作龙。  

括水调歌  

华裾织翡翠，金辔闹珑E8AE。宝蹄轻稳，香尘满地骤隆隆。云是东京才子，名擅文章钜伯，一世独推雄。高盖拥宾从，下马气如虹。  
运元精，钟神秀，贯当中。磊磊落落，二十八宿列心胸。前殿当年奏赋，笔补天工造化，声价欲摩空。却笑庞眉客，垂翅附冥鸿。  
刘禹锡武昌老人说笛歌：武昌老人七十馀，手把庚令相闻书。自言年少学吹笛，早事曹王曾赏激。往年征镇戍蕲州，楚山萧萧笛竹秋。当时买林恣搜索，典却身上乌貂裘。古苔苍苍封老节，石上孤生饱风雪。商声五音随指发，水中龙应行云绝。曾将黄鹤楼上吹，一声占尽秋江月。如今老去兴独迟，音韵高低耳不知。气力已无心尚在，时时一曲梦中吹。  

括虞美人  

武昌七十庞眉叟。学备从年少。萧萧笛竹楚山秋。当日买林曾典、黑貂裘。  
一声占尽秋江月。天外行云绝。如今老去兴犹迟。尚想时时一曲、梦中吹。  
山谷题杜子美浣花醉归图：拾遗流落锦宫城，故人作尹眼为青。碧鸡坊西结茅屋，百花潭水濯冠缨。故衣未补新衣绽，空蟠胸中书万卷。探道欲度羲皇前，论诗未觉国风远。干戈峥嵘暗宇县，杜陵韦曲无鸡犬。老妻稚子且眼前，弟妹漂零不相见。此公乐易真可人，园翁溪友肯卜邻。邻家有酒邀皆去，得意鱼鸟来相亲。浣花酒船散车骑，野墙无主看桃李。宗文守家宗武扶，落日蹇驴驮醉起。愿闻解兵脱兜鍪，老儒不用千户侯。中原未得平安报，醉里眉攒万国愁。生绡铺墙粉墨落，平生忠义命寂寞。儿呼不苏驴失脚。犹恐醒来有新作。常使诗人拜画图，煎胶绩弦千古无。  

括江神子  

拾遗流落锦宫城。故人情。眼为青。时向百花，潭水濯冠缨。韦曲杜陵行乐地，尘土暗，叹漂零。  
园翁溪友总比邻。酒盈尊。肯相亲。落日蹇驴，扶醉两眉颦。磊落平生忠义胆，诗与酒，醉还醒。  
范文正严先生祠堂记：先生，汉光武之故人也，相尚以道。及帝握赤符，乘六龙，得圣人之时，臣妾亿兆，天下孰加焉，惟先生以节高之。既而动星象，归江湖，得圣人之清，泥涂轩冕，天下熟加焉，惟光武以礼下之。在虫之上九，众方有为，而独不事王侯，高尚其志，先生以之。在屯之初九，阳德方亨，而能以贵下贱，大得民也，光武以之。盖先生之心，出乎日月之上；光武之器，包乎天地之外。微先生，不能成光武之大；微光武，岂能遂先生之高哉！而使贪夫廉、儒夫立，是有大功于名教也。某来守都邦，始构堂而尊焉。乃复其为后者四家，以奉祠事。又从而歌曰：“云山苍苍。江水泱泱。先生之风，山高水长。”  

括沁园春  

子陵先生，故人光武，以道相忘。幸炎符在握，六龙在御，臣来亿兆，阳德方刚。自是先生，独全高节，归去江湖乐未央。动星象，被羊裘傲睨，一世轩裳。  
高哉不事侯王。爱此地山高水更长。盖先生心地，超乎日月，又谁如光武，器量包荒。立懦帘顽，有功名教，万世清风更激扬。无古今，想云山郁郁，江水泱泱。  
李白春夜宴诸从弟桃李园序：夫天地者，万物之逆旅；光阴者，百代之过客。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃李之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳作，何伸雅怀。如诗不成，罚依金谷酒数。  

括临江仙  

须信乾坤如逆旅，都来一梦浮生。夜游秉烛尽欢情。阳春烟景媚，乐事史来并。  
座上群公皆俊秀，高谈幽赏俱清。飞觞醉月莫辞频。休论金谷罚，七步看诗成。  
李白清平调辞：开元中，禁中初重木芍药，即今牡丹也。得四本：红、紫、浅红通白者，上移植于沉香亭前。花方繁开，上乘照夜车，太真妃以步辇从。诏选梨园弟子，得乐一十六色。李龟年以歌擅一时，手持檀版，将欲歌。上曰：赏名花，对妃子，焉用旧乐：命以金花笺宣赐翰林供奉李白立进清平调辞三章。白承诏旨，宿酲犹未解，援笔赋之：  
云想衣裳花想容。春风拂槛露花浓。若非群玉山头见，会向瑶台月下逢。  
一枝红艳露凝香。云雨巫山枉断肠。借问汉宫谁得似，可怜飞燕舞红妆。  
名花倾国两相欢。长得君王带笑看。解释春风无限恨，沉香亭北倚兰干。  
辞进，促龟年歌之。太真妃持颇黎七宝杯，酌西凉州蒲萄酒，笑领歌辞，意甚厚。饮罢，敛绣巾重拜。上自是顾李白尤异于诸学士云。  

括酹江月  

开元盛日，爱名花绝品，浅红深紫。云想衣裳□□映，曲槛软风微度。君群玉山头，瑶台月下，一□香凝露。嫣然倾国，巫山肠断云雨。  
借问标格风流，汉宫谁似，飞燕红妆舞。解释春风无限恨，博得君王笑语。七宝杯深，蒲萄酒满，胜赏今何许。沉香亭北，倚阑终日凝伫。  

### 赵与洽  

摸鱼儿（梅）  

甚幽人、被花勾引，庭皋遥夜来去。江空岁晚谁为伴，只有琼枝玉树。愁绝处。望万里瑶台，梦断迷归路。花还解语。更雪琢精神，冰相韵度。粉黛尽如土。  
飘仙袂，曾缀蕊珠鵷鹭。云茵月障千步。莫教衣袖天香冷，恐怨美人迟暮。更起舞。任斗转参横，翠羽曾知否。尘缘自误。终待骖鸾，乘风共去。长作此花主。  

江城梅花引  

单衾寒引画龙声。雨初晴。月微明。竹外溪边，低见一枝横。澹月疏花三四点，尚春浅，早相看、似有情。  
夜来袖冷暗香凝。恨半销，酒半醒。靓妆照影，未堪整、雪艳冰清。只恐不禁、愁绝易飘零。待得南楼三弄彻、君试看，比从前、更瘦生。  

### 李致远  

碧牡丹  

破镜重圆，分钗合钿，重寻绣户珠箔。说与从前，不是我情薄。都缘利役名牵，飘蓬无经，翻成轻负。别后情怀，有万千牢落。  
经时最苦分携，都为伊、甘心寂寞。纵满眼、闲花媚柳，终是强欢不乐。待凭鳞羽，说与相思，水远天长又难托。而今幸已再逢，把轻离断却。  

### 邬虑  

翻香令  

醉和春恨拍阑干。宝香半灺倩谁翻。丁宁告、东风道，小楼空，斜月杏花寒。  
梦魂无夜不关山。江南千里霎时间。且留得、鸾光在，等归时，双照泪痕干。  

### 冯熔  

如梦令（题龙脊石）  

素养浩然之气，铁石心肠谁拟。蒿目县前江，不逐队鱼游戏。藏器。藏器。只等时乘奋起。  

### 张侃  

秦楼月  

冰肌削。水沉香透胭脂萼。胭脂萼。怕愁贪睡，等间梳掠。  
花前莫惜添杯酌。五更嫌怕春风恶。春风恶。东君不管，此情谁托。  

月上海棠  

南枝消息凭谁送。北枝寒、清晓破馀冻。横溪浸疏影，月黄昏、暗香浮动。真仙种。不与梨花同梦。洛阳姚魏争先贡。妒纷纷、红紫眩新宠。尽雪压风欺，□和羹、此时须用。烦珍重。莫作桓伊三弄。  

感皇恩（元夕后二日，同彦敬郎中饮洪宣慰山园红梅下，得感皇恩二关）  

住处记曾游，十年重到。罨画湖山最春早。红梅几树，一夜东风开了。矮松脩竹外，依然好。  
玉色醺酣，香团娇小。消得金尊共倾倒。满怀风味，前度何郎今老。徊徊疏影里、花应笑。  

感皇恩  

换骨有丹砂，阿谁传与。爱惜芳心不轻吐。客来烂熳，解得此情良苦。有时三两点、胭脂雨。  
旧说江南，红罗亭下，未必春光便如许。认桃辨杏，最是渠家低处。问花曾怨不、娇无语。  

### 曾拨  

西江月  

檐雨轻敲夜夜，墙云低度朝朝。日长天气已无聊。何况洞房人悄。  
眉共新荷不展，心随垂柳频摇。午眠见金翘。惊觉数声啼鸟。  

谒金门  

山衔日。洒酒西风独立。一叶扁舟流水急。转头无处觅。  
去则而今已去，忆则如何不忆。明日到家应记得。寄书回雁翼。  

谒金门  

深院寂。一点春灯衔壁。空说销愁须酒力。病多禁未得。  
遥望西楼咫尺。争信今宵思忆。伴我枕头双泪湿。梧桐秋雨滴。  

眼儿媚  

芙蓉帐冷翠衾单。魂梦几曾闲。怎禁未许，茫茫烟水，叠叠云山。  
云时频把归期约，远不过春残。而今已是，荷花开了，犹倚栏干。  

南柯子  

桐叶凉生夜，藕花香满时，几多离思有谁知。遥望盈盈一水、抵天涯。  
雨洒征衣泪，月颦分镜眉。相逢又是隔年期。不似画桥归燕、解于飞。  

### 曹豳  

西河（和王潜齐韵）  

今日事。何人弄得如此。漫漫白骨蔽川原，恨何日已。关河万里寂无烟，月明空照芦苇。  
谩哀痛，无及矣。无情莫问江水。西风落日惨新亭，几人坠泪。战和何者是良筹，扶危但看天意。  
只今寂寞薮泽里。岂无人、高卧闾里。试问安危谁寄。定相将、有诏催公起。须信前书言犹未。  

红窗迥  

春闱期近也，望帝乡迢迢，犹在天际。懊恨这一双脚底。一日厮赶上五六十里。  
争气。扶持我去，转得官归，恁时赏你。穿对朝靴，安排你在轿儿里。更选个、宫样鞋，夜间伴你。  

### 周文璞  

一翦梅  

风韵萧疏玉一团。更着梅花，轻袅云鬟。这回不是恋江南。只是温柔，天上人间。  
赋罢闲情共倚阑。江月庭芜，总是销魂。流苏斜掩烛花寒。一样眉尖，两处关山。  

浪淘沙  

还了酒家钱。便好安眠。大槐宫里着貂蝉。行到江南知是梦，雪压渔船。  
盘礴古梅边。也信前缘。鹅黄雪白又醒然。一事最奇君吸取。明日新年。  

### 王武子  

点绛唇  

画眉人去掩兰房。金鸭懒薰香。有恨只弹珠泪，无人与说哀肠。  
玉颜云鬓，春花夜月，辜负韵光。闲看枕屏风上，不如画底鸳鸯。  

玉楼春（闻笛）  

红楼十二春寒恻。楼角何人吹玉笛。天津桥上旧曾听，三十六宫秋草碧。  
昭华人去无消息。江上青山空晚色。一声落尽短亭花，无数行人归未得。  

### 魏子敬  

生查子  

愁盈镜里山，心叠琴中恨。露湿玉阑秋，香伴银屏冷。  
云归月正圆，雁到人无信。孤损凤皇钗，立津梧桐影。  

### 韩疁  

高阳台（除夜）  

频听银签，重燃绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。  
邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞艳游、赢取如今。恣登临。残雪楼台，迟日园林。  

浪淘沙  

莫上玉楼看。花雨斑斑。四垂罗幕护朝寒。燕子不知人去也，飞认阑干。  
回首几关山。后会应难。相逢祗有梦魂间，可奈梦随春漏短，不到江南。  

浪淘沙（丰乐楼）  

裙色草初青。鸭绿波轻。试花霏雨湿春晴。三十六梯人不到，独唤瑶筝。  
艇子忆逢迎。依旧多情。朱门只合锁娉婷。却逐彩鸾归去路，香陌春城。  

长相思  

郎恩深。妾思深。祗为恩深便有今。回纹辜旧吟。  
云沉沉。水沉沉。一点坚如百炼金。郎应知妾心。  

长相思  

杜娘家。谢娘家。楼压官桥柳半遮。帘波漾彩霞。  
拾飞花。怨飞花。望断郎来日又斜。东风吹鬓鸦。  

长相思  

夜萧萧。梦萧萧。又趁杨花到谢桥。凤沉明月箫。  
来迢迢。去迢迢。枉把吟笺寄寂寥。飞鸿不受招。  

### 卓田  

好事近（三衢买舟）  

奏赋谒金门，行尽云山无数。尚有江天一半，买扁舟东去。  
波神眼底识英雄，阁住半空雨。唤起一帆风力，去青天尺五。  

昭君怨（送人赴上庠）  

千里功名岐路。几纟两英雄草屦，八座与三台。个中来。  
壮士寸心如铁。有泪不沾离别。剑未斩楼兰。莫空还。  

品令（新秋）  

立秋十日，早露出新凉面。斜风急雨，战退炎光一半。月上纱窗，疑是广寒宫殿。  
无端宋玉，撩乱生悲怨。一年好处，都被秋光占断。你且思量，今夜怎生消遣。  

眼儿媚（题苏小楼）  

丈夫只手把吴钩。能断万人头。如何铁石，打作心肺，却为花柔。  
尝观项籍并刘季，一怒世人愁。只因撞着，虞姬戚氏，豪杰都休。  

酹江月（寿詹守生日在武夷设醮）  

武夷山字，日使君衔上，新来带得。便觉闲中多胜事，满眼烟霞泉石。云卷尘劳，风生芒竹，去作山中客。晓坛朝罢，自然五福天锡。  
当此孤天悬门，步虚声远，直透云霄碧。替却燕姬皓齿（此句缺一字），洗尽人间筝笛。九曲溪深，千岩壁峭，大寿应难匹。辑车有待，日边飞下消息。  

沁园春（庆友人陈碧山）  

才大文豪，朱有暗里，今须点头。奈兰宫一跌，槐黄时候。银袍逐浪，韦带随流。过尽鹤书，阅周鹗表，必竟都无名字留。空长恨，蕡终不第，齿且先侯。  
休愁。有路堪由。最喜徐卿百不忧。正椿松未老，芝兰竞秀，奇毛雏凤，骍角犁牛。汉殿少年，新丰逆旅，岂肯卑微名位休。行将见，长沙召贾，御史除周。  

满庭芳（寿富者·三月十八）  

柳暗千株，蓂翻三荚，当年神岳生申。画堂庆会，今日贺生辰。宝鸭檀烟薰馥，颂椒觞、醽醁频斟。殷勤劝，歌喉宛转，恣乐醉红裙。  
荣华兼富贵，如君素享，胜似簪缨。虽田彭倚顿，未足多称。好是钱流地上，仓箱积、赈济饥贫。多阴德，子孙昌盛，指日绿袍新。  

### 锦溪  

木兰花（和人女试蓂）  

华堂庆晬。一岁应须千百岁，乐事如何。寿酒斟时妹拜哥。  
父夸利市。笑道看看生舍弟。同着莱衣。玉树森森奉寿卮。  

壶中天（寿陈碧山·十一月十五日）  

骑鲸直上，问姮娥何日，天生英杰。笑下琼楼，还报道，甫近迎长佳节。万里无云，一天如水，拥出新团月。正当此夜，文星飞下天阙。  
蟾苑元有高枝，至今犹待，自是无心折。只爱林泉供笑傲，吟出阳春白雪。冠玉精神，希夷仙种，秘受长生诀。蓬壶不老，待看兰玉英发。  

满江红（寿八十老人·十一月十六日）  

蓬岛仙翁，元来是、神钟岳渎。喜遇生申时节，一阳来复。蓂荚合朝曾舞翠，月华昨夜圆如玉。展红笺、泚笔染新章，从头录。  
渭川叟，非钩禄。鲁公子，非徼福。况家传、胡氏长生箓。点额婴儿腾好语，殷勤捧献杯中绿。更九番、屈指篯铿年，为君祝。  

### 李仲光  

鹊桥仙（寿赵帅）  

诗书元帅，风流人物，看取方瞳如漆。铜驼陌上若相逢，当一笑、摩挲金狄。  
相门事业，中书考第，未数汾阳功绩。若将六十寿行年，才数得、百分之一。  

百字令（寿冯宪。是日，宴于古羊桃花下）  

小红开也，问韶华、今年何事春早。尽道福星临照久，勾引东风仙岛。一点恩光，列城生意，万物无枯槁。园扉深处，也应满地芳草。  
却怪有脚阳春，如何移向崆峒了。父老牵衣留不住，只有攀援遮道。翠柏杯中，蟠桃花下，君看朱颜好。路人遥指，他年黄阁元老。  

鹊桥仙（自寿）  

焚香清坐，呼童沦茗，聊当一杯春酒。不须歌舞倩红裙，为祝百千长寿。  
诗书万卷，绮琴三弄，更有新词千首。从今日日与遨游，便是天长地久。  

### 孙惟信  

失调名（四十九岁自寿）  

寿花戴了。山童问、华庚多少。待瞒来、又怕旁人笑。况戒腊、淳熙可考。大衍之用恰恰好。学易后、尚一年小。谢屐唐衣眉山帽。薰风送下蓬岛。  
生巧。吕翁昨夜钟离早。又曾参、两个先生道。又也曾偷桃啖枣。百屋堆钱都不要。更不要、衮衣茸纛。但要酒星花星照。鹘笑到老。  

风流子  

三叠古阳关。轻寒噤、清月满征鞍。记玉笋揽衣，翠囊亲赠，绣巾揾脸，金柳初攀。自回首，燕台云掩冉，凤阁雨阑珊。天有尽头，水无西注，鬓难留黑，带易成宽。  
啼妆，东风悄，菱花在，拟倩锦字封还。应想恨蛾凝黛，慵髻堆鬟。奈情逐事迁，心随春老，梦如香冷，欢与花残。闲煞唾茸窗阁，十二屏山。  

烛影摇红  

一朵鞓红，宝钗压髻东风溜。年时也是牡丹时，相见花边酒。初试夹纱半袖。与花枝、盈盈斗秀。对花临景，为景牵情，因花感旧。  
题叶无凭，曲沟流水空回首。梦云不入小山屏，真个欢难偶。别后知他安否。软红街、清明还又。絮飞春尽，天远书沉，日长人瘦。  

清平乐  

秋娘窗户。梦入阳台雨。小别殷勤留不住。恨满飞花落絮。  
一天晓月檐西。马嘶风拂罗衣。分付许多风致，送人行下楼儿。  

阮郎归  

满阶红影月昏黄，玉炉催换香。碧窗娇困懒梳妆。粉沾金缕裳。  
鸾髻耸，黛眉长。烛光分两行。许谁骑鹤上维扬。温柔和醉乡。  

南乡子  

璧月小红楼。听得吹箫忆旧游。霜冷阑干天似水，扬州。薄幸声名总是愁。  
尘暗鹔鹴裘。针线曾荣玉指柔。一梦觉来三十载，休休。空为梅花白了头。  

夜合花  

风叶敲窗，露蛩吟甃，谢娘庭院秋宵。凤屏半掩，钗花映烛红摇。润玉暖，腻云娇。染芳情、香透鲛绡。断魂留梦，烟迷楚驿，月冷蓝桥。  
谁念卖药文箫。望仙城路杳，莺燕迢迢。罗衫暗摺，兰痕粉迹都销。流水远，乱花飘。苦相思、宽尽春腰。凡时重恁，玉E6F5过处，小袖轻招。  

昼锦堂  

薄袖禁寒。轻妆媚晚，落梅庭院春妍。映户盈盈，回倩笑整花钿。柳裁云翦腰支小，凤蟠鸦耸髻鬟偏。东风里，香步翠摇，蓝桥那日因缘。  
婵娟。留慧盼，浑当了、匆匆密爱深怜。梦过阑干，犹认冷月秋千。杏梢空闹相思眼，燕翎难系断肠笺。银屏下，争信有人，真个病也天天。  

醉思凡  

吹箫跨鸾。香销夜阑。杏花楼上春残。绣罗衾半闲。  
衣宽带宽。千山万山。断肠十二阑干。更斜阳暮寒。  

水龙吟（除夕）  

小童教写桃符，道人还了常年例。神前灶下，祓除清净，献花酌水。祷告些儿，也都不是，求名求利。但吟诗写字，分数上面，略精进、尽足矣。  
饮量添教不醉。好时节，逢场作戏。驱傩爆竹，软饧酥豆，通宵不睡。四海皆兄弟，阿鹊也、同添一岁。愿家家户户，和和顺顺，乐升平世。  

望远行（元夕）  

又远到元宵台榭。记轻衫短帽。酒朋诗社。烂漫向、罗绮丛中，驰骋风流俊雅。转头是、三十年话。  
量减才慳，自觉是、欢情衰谢。但一点难忘，酒痕香帕，如今雪鬓霜髭，嬉游不堪深夜。怕相逢、风前月下。  

### 张端义  

倦寻芳  

晓听社雨，犹带馀寒，尚侵襟袖。插柳千门，相近禁烟时候。鬓坠搔头深旧恨，臂宽条脱添新瘦。卷重帘，看双飞燕羽，舞庭花昼。  
谁共语、春来怕酒。一段情怀，灯暗更后。罨画屏山，今夜梦魂还又。愁墨题笺鱼浪远，粉香染泪鲛绡透。待相逢，想鸳衾、凤帏依旧。  

### 衙元卿  

谒金门  

花过雨。又是一番红素。燕子归来愁不语。故巢无觅处。  
谁在玉楼歌舞。谁在玉关辛苦。若使边尘吹得去。东风侯万户。  

齐天乐（填温飞卿南曲）  

藕花洲上芙蓉楫，羞郎故移深处。弄影萍开，搴香袖罥，鸂鶒双双飞去。垂鞭笑顾。问住否横塘，试窥帘户。妙舞妍歌，甚时相见定相许。  
归来憔悴锦帐，久尘金犊幰，连娟黛眉颦妩。扇底红铅，愁痕暗渍，消得腰支如杵。鸾弦解语。镇明月西南，伴人凄楚。闷拾杨花，等闲春又负。  

### 彭止  

满庭芳（寿平交五十）  

月闰清秋，时逢诞节，画堂瑞气多多。遥瞻南极，瑞彩照盘坡。好是年才五十，身当贵、福比山河。无些事，方裙短揭，时复自高歌。  
欢娱，当此际，香燃宝鸭，酒酌金荷。恣柳腰樱口，左右森罗。纵有人人捧拥，争得似、正面嫦娥。思量取，朱颜未老，好事莫蹉跎。  

留春令  

夜来小雨三更作。近水处、小桃开却。玉女向晓掀朱箔。似与花枝有约。  
绿池上、柳腰纤弱。燕子过、谁家院落。春衫试着香罗薄。无奈东风太恶。  

### 陈韡  

兰陵王  

角声切。何处梅梢弄雪。还乡梦，玉井楼前，千朵芙蕖插空碧。邻翁问消息。为说红尘倦客。应怜笑、弓剑旌旗，底事留人未归得。  
淮山旧相识。记急处笙歌，静里锋镝。隋堤杨柳犹春色。嗟十载人事，几番棋局，青油年少已鬓白。漫惆怅京国。  
朱墨。困无力。似病鹤樊笼，老骥羁勒。夕阳不系栖林翼。待添竹东圃，种松西陌。功名休问，吾老矣，付俊杰。  

临江仙（陈守美任）  

三十四年台榭，八千馀里江津。去时杨柳正轻颦。重来桃李少，不似旧时春。  
风扫半空烟雨，玉虹翠浪如新。可怜笳鼓送行人。白头梳上见，归梦枕边频。  

哨遍（陈抑齐乞致仕）  

多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，凿丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。  
休，归去来兮，北山幸有闲田地。地瘠宜瓜菜，引泉凿成方沚。这仲子蔬园，三公不换，况东陵自来瓜美。间走马溪头，倚阑垂钓，解衣自濯清泚。酿山泉、时复一中之。琴横膝。古淡无弦有音徽。送归鸿、暮云千里。蓬莱自古元路，玄圃何时到，只消曲几薄团，镇日闲庐打眭。这乾坤日月，更远游、问他王子。  

### 李铨  

点绛唇  

一朵千金，帝城谷雨初晴后。粉拖香透。雅称群芳首。  
把酒题诗，遐想欢如旧。花知否。故人清瘦。长忆同携手。  

### 王大烈  

鹊桥仙（寿宗女）  

银潢流派，嫦娥出世。正是麦秋天气。荧煌一点寿星明，又恰向、今宵呈瑞。  
佳儿龙跳，荣封迩止。试问遐龄知几。从今旋数一千年，待足了、依前数起。  

蓦山溪（寿生女）  

东风吹物，渐入韶华媚。和气散千门，更灵鹊、前村报喜。月宫仙子，昨夜下瑶如，人传道，诞兰房，喜把金盆洗。  
中郎传业，此事今如意。遥想画堂中，有葱葱，云烟滃瑞。休言前日，玉燕不来投，看释氏，到明年，又送麒麟至。  

### 程公许  

念奴娇  

然有怀，借韵作一首。  
晓凉散策，恨西风不贷，一池残绿。谁与冰轮捴玉斧，恰好今宵圆足。树杪翻光，莎庭转影，零乱昆台玉。荡胸清露，闲须浇下醽醁。  
休问湖海飘零，老人心事，似倚岩枯木。万里亲知应健否，脉脉此情谁属。世虑难产，天高难问，倚遍阑干曲。不妨随寓，买园催种松竹。  

沁园春（用履齐多景楼韵）  

万里飘萍，送江入海，过古润州。正羁怀无奈，凭高纵览，濛濛烟雨，簇簇渔舟。南北区分，江山形胜，忧愤令人扶上楼。沉凝久，任斜飞雪片，急洒貂裘。  
英风追想孙刘。似黑白两奁棋未收。把烟霞饶与，坡仙米老，丹青难觅，摩诘营邱。斗野号风，海门残照，长与人间管领愁。凭谁问，借天河一挽，洗甲兵休。  

水调歌头（和吴秀岩韵）  

驼褐倚禅榻，丝鬓飏茶烟。谁知老子方寸，历历著千年。试问汗青馀几，一笑腰黄萦梦，我自乐天全。出处两无累，赢取日高眠。  
八千里，西望眼，断霞边。弁苍苕碧，随分风月不论钱。执手还成轻别，何日归来投社，玉海得同编。经世付时杰，觅个钓鱼船。  

### 包恢  

水调歌头（三月初三）  

羽觞随曲水，佳气溢双清。真贤瑞世，恰与真圣日同生。出侍红云一朵，出按皇华六辔，特地福吾闽。底是长生箓，八郡咏歌声。  
奏天子，倾义廪，济饥民。南州指使，青州公案一般仁。却恐紫泥有诏，社稷重臣事业，非晚观岩宸。来岁这般节，宣劝玉堂人。  

### 岳甫  

水调歌头  

编修楼公易镇武昌，安阳岳甫作歌头一阕，奉祖行色。甫再拜。  
鲁口天下壮，襟楚带三吴。山川表里营垒，屯列拱神都。鹦鹉洲前处士，黄鹤楼中仙客，拍手试招呼。莫诵昔人句，不食武昌鱼。  
望樊冈，过赤壁，想雄图。寂寥霸气，应笑当日阿瞒疏。收拾周黄策略，成就孙刘基业，未信赏音无。我醉君起舞，明日隔江湖。  

满江红（甫敬赋满江红，敬祝百千遐算。甫再拜）  

碧海迢遥，曾窥见、赤城楼堞。因傲睨尘寰，犹带凭虚仙骨。武库胸中兵十万，文场笔阵诗千百。记向来、小试听胪传，居前列。  
世间事，都未说。亲为大，官毫未。况诸郎钟庆，夙龄英发。银菟颁符方易地，金鸾寓直行趋阙。更相期、尽节早归来，传丹诀。  

### 岳珂  

木兰花慢  

试晨妆淡伫，正疏雨、过含草。早巧额回春，岭云护雪，十里清香。何人剪冰缀玉，仗化工、施巧付东皇。瘦尽绮窗寒魄，凄凉画角斜阳。  
孤山西畔水云乡。篱落亚疏篁。问多少幽姿，半归图画，半入诗囊。如今梦回帝国，尚迟迟、依约带湖光。多谢胆瓶重见，不堪三弄横羌。  

六州歌头  

海棠开后，红雨洒江濆。春风路，窥杏非，剪葵榛。十三、杨柳女儿腰，东风舞。  
云外月，风前絮。情与恨，长如许。想绮窗今夜，为谁凝伫。洛浦梦回留佩客，秦楼声断吹箫侣。正黄昏时候杏花寒，帘纤雨。  

生查子  

芙蓉清夜游，杨柳黄昏约。小院碧苔深，润透双鸳薄。  
暖玉惯春娇，簌簌花钿落。缺月故窥人，影转阑干角。  

祝英台近（登多景楼）  

瓮城高，盘径近。十里笋舆稳。欲驾还休，风雨苦无准。古来多少英雄，平沙遗恨。又总被、长江流尽。  
倩谁问。因甚衣带中分，吾家自畦畛。落日潮头，慢写属镂愤。断肠烟树扬州，兴亡休论。正愁尽、河山双鬓。  

祝英台近（北固亭）  

澹烟横，层雾敛。胜概分雄占。月下鸣榔，风急怒涛飐。关河无限清愁，不堪临鉴。正霜鬓、秋风尘染。  
漫登览。极目万里沙场，事业频看剑。古往今来，南北限天堑。倚楼谁弄新声，重城正掩。历历数、西州更点。  

酹江月  

天然灵种，遍尘寰、不许一枝分植。瀛海沈沈群玉宴，迥出八仙标格。珠幄留云，翠绡笼雪，浅露宫黄额。无双亭下，未容凡卉连璧。  
犹是射虎归来，朱兰独倚，曾作东风客。素态自羞时态改，何必铅华倾国。舞影鸾孤，绕心蝶倦，占断春消息。月明十里，坐中还记曾识。  

### 朱藻  

采桑子  

障泥油壁人归后，满院花阴。楼影沈沈。中有伤春一片心。  
间穿绿树寻梅子，斜日笼明。团扇风轻。一径杨花不避人。  

### 陈以壮  

水龙吟（记钱塘之恨）  

晚来江阔潮平，越船吴榜催人去。稽山滴翠，胥涛溅恨，一襟离绪。访柳章台，问桃仙浦，物华如故。向秋娘渡口，泰娘桥畔，依稀是、相逢处。  
窈窕青门紫曲，茜罗新、衣翻金缕，旧音恍记，轻拢慢捻，哀弦危柱。金屋难成，阿娇已远，不堪春暮。听一声杜宇，红殷绿老，雨花风絮。  

贺新郎（和刘潜夫韵）  

晓梦莺呼起。便安排、诗家厨传，酒家行李。点检花边新雨露，春在万家生齿。道官似、锦溪清驶。但便有人耕绿野，正不妨、鼓吹频来此。方觅句，且夷俟。  
画桥西畔多春意。记年年、曾来几度，落花流水。行到水穷云起处，依约辋川竹里。兴未属、王孙公子。料想明年端门里，有传柑宴罢黄封醉。肯回首，万杉底。  

蓦山溪（寿种春翁）  

亭兰风蕙，昨日山阴曲。又过五峰来，听华堂、管弦丝竹。今年风物，著意庆生朝，□鹤舞，黑猿吟，花下眠青鹿。  
九龄五福，盛事人皆祝。谁识种春翁，等浮云、飞蟊过目。上方渴士，忠节起闻孙，金坡近，玉堂深，莫羡春田绿。  

### 苏涧  

摸鱼儿（忆刘改之）  

望关河、试穷遥眼，新愁似丝千缕。刘郎豪气今何在，应是九疑三楚。堪恨处。便拚得、一生寂寞长羁旅。无人寄语。但吊麦伤桃，边松倚竹，空忆旧诗句。  
文章事，到底将身自误。功名难料迟暮。鹑衣箪食年年瘦，受侮世间儿女。君信否。尽县簿高门，岁晚谁青顾。何如引起。任槎上张骞，山中李广，商略尽风度。  

雨中花  

每聚首，爱歌雨中花，悲壮激烈，令人鼓舞。辄倚此声，以寓余思。凡未忘吾改之者，幸为我和之  
十载尊前，放歌起舞，人间酒户诗流。尽期君凌厉，羽翮高秋。世几如人意，儒冠还负身谋。欢天生李广、才气无双，不得封侯。  
榆关万里，一去飘然，片云甚处神州。应怅望、家人父子，重见无由。陇水寂寥传恨，淮山宛转供愁。这回休也，燕鸿南北，长隔英游。  

### 许玠  

菩萨蛮  

西风又转芦花雪。故人犹隔关山月。金雁一声悲。玉腮双泪垂。  
绣衾寒不暖。愁远天无岸。夜夜卜灯花。几时郎到家。  

### 王迈  

水调歌头（寿黄殿护母）  

天上一灯满，引起万灯明。不知今夕何夕，平地有蓬瀛。西母瑶池称寿，南守锋车催观，二美一时并。一点魁星现，长侍老人星。  
心事好，天与寿，鬓长青。不将钟鼎为乐，念念在朝廷。此母宜生此子，须有医时良策，寿国福苍生。子自坐黄阁，母自课黄庭。  

沁园春  

老先生独以身免。贤者之不出如此。杨龟山层出，不合又去，未几又出。靖康之变，以谏识大夫从驾入金营。贤者之出，竟如此。谨详二先生出处之节，求质正于西山真先生，遂成此词以呈  
人物渺然，蕙兰椒艾，孰臭孰香。昔尹公和靖，与龟山老，虽同名节，却异行藏。尹在当年，深居养道，亲见兵戈兴洛阳。杨虽出，又何畀于蔡，何救于章。  
公今为尹为杨。这一著须平心较量。正南洲潢弄，西淮鼎沸，延绅噤舌，举国如狂。招鹤亭前，居然高卧，许大乾坤谁主张。公须起，要擎天一柱，支架明堂。  

贺新郎（呈刘后村，时自桂林被召到莆，又遭烦言）  

出了罗浮洞。有多情、梅花雪片，殷勤相送。见说条然琴鹤外，诗压牛腰较重。去管甚、群儿嘲弄。岭海三年持翠节，料无时、不作家山梦。驰玉勒，归金凤。金凤池，乃所居也。一门朱紫环昆仲。看阶庭、森森兰玉，慈颜欢动。宰相时来须著做，且舞莱衣侍奉。却不信、大才难用。时事多艰人物少，便中兴、谁辨浯溪颂。为大厦，要梁栋。  

贺新郎（丁未守邵武，宴同官）  

此是河清宴。觉朝来、薰风满入，生绡团扇。太守愁眉才一展，且喜街头米贱。且莫管、官租难办。远砌苔钱无限数，更莲池、雨过珠零乱。尽买得，凌波面。  
家山乐事真堪羡。记年时、荔枝新熟，荷筒齐劝。底事来寻蕉鹿梦，赢得乾忙似箭。笑富贵、都如邮传。做了丰年还百姓，便莼鲈、归兴催张翰。看卿等，上霄汉。  

贺新郎（送赵伯泳侍郎守温陵）  

忆昔同时召。正青山、亲提玉尺，量材廊庙。当日班行比元祐，北玉西珠照耀。一转首、宫南移调。君自鸟台登骑首，觉精神、风采增清峭。数贤者，一不肖。  
酒酣耳热憔长啸。便翩翩、辍班荷橐，一麾闽峤。堪笑狂生无用处，垂老云耕月钓。这富贵、非由人要。畴昔评君如玉雪，好条然、琴鹤风尘表。清献后，又有赵。  

贺新郎（为后村母夫人寿）  

璎珞珠垂缕。看花冠、端容丽服，补陀岩主。只坐尘缘蹉一念，朱紫丛中得度。人世福、夫人兼五。银鹿诸孙来定省，对金屏、绣幕辉云母。人顶礼，柳行路。所居地名柳行。  
朝朝口诵琅函句。觉从来、寿人福善，老夭无误。消得天恩封福国，锦诰鸾翔凤舞。听来岁、日边佳语。上殿肩舆帘蹙绣，遣佳儿、扶掖天应许。笑陈媪，三题柱。有陈夫人者，题闽师片柱云：尝侍父、从夫、及就养，三至此廨。  

摸鱼儿（闽漕王幼学作碧湾丹嶂堂，歌此词，以墨本见寄，依韵和之）  

昔元城、一生清峭，南都高卧坚壁。留耕便是元城样，何肯枉吾寻尺。曾直笔。说社稷安危，屡叩龙墀额。明时逐客。却惠顾丹山，来持翠节，对此一湾碧。  
澄清暇，无奈登临有癖。梅山时访仙迹。神仙偏喜公心事，一见莞然前席。间不得。有先见著龟，消得君王忆。天阍不隔。要济险孤舟，支倾一柱，公外向谁觅。  

沁园春（迎方右史德润）  

首尾四年，台省好官，都做一回。便前头更有，合当做底，何妨且恁，猛省归来。甲第新成，开尊行乐，脆管繁弦十二钗。回头笑，这狂生无用，削尽官阶。  
狂生真个狂哉。泼性气年来全未灰。有龙鳞凤翼，不能攀附，牛衣渔具，早已安排。烂煮园蔬，熟煨山芋，白发苍颜穷秀才。官休做，莫狂无处著，送去琼崖。  

念奴娇（熙春台宴同官）  

层台云外，阅古今、多少兴衰成败。老木千章，若个是、南国甘棠遗爱。群籁号风，繁阴蔽日，有此清凉界。宾朋在坐，朗然心目明快。  
更向会景亭前，登高吊古，此景何人会。岁岁春来春又去，独有灵台春在。早稻炊香，晚禾摇穗，管取三登泰。酿成春酒，把杯行乐须再。  

沁园春（寿史君黄少卿）  

一笑樽前，数雄甲辰，几位上台。有唐裴相，徜徉绿野，我朝富老，游戏昆台。淮蔡功成，惊天动地，似胜单车和虏回。谁知道，活流民数万，赛过平淮。君侯初度奇哉。五百岁、三贤前后来。任朱幡西向，不妨为富，义旗北指，也解为裴，将相功名，时来便做，且醉红蕖三百杯。相期处，要千年汗竹，名节崔嵬。  

贺新郎（寿右史·正月初七）  

曾侍螭头立。吐危言、婴鳞编虎，扶持熬极。谁炼精金铸刚卯，气节毅然镇国。肯顾恋、眼前官职。碧水丹山持翠节，这幅星、特为吾闽出。发义廪，无难色。  
如今世道难扶植。直远他、温公德量，魏公风力。此事又关宗社福，仍系苍生休戚。且称寿、公生人日。炼得内丹成熟后，看河车、常运方瞳碧。五百岁，作良弼。  

瑞鹤仙（寿叶路钤）  

芳菲春二月。正软红尘里，踏青时节。山川孕人杰。好赤城丹洞，丰姿奇绝。云霄阀阅。个精神、清如玉雪。看谈兵议论，风霆舞剑，刚肠如钎。闻说。年方英妙，已向城边，飞书驰捷。誓清击楫。宁久此，淹车辙。对花朝称寿，朱颜未老，尽有功名事业。便张韩刘岳传名，何如一叶。  

满江红（寿黄殿讲母·正月十四）  

明日元宵，蔼佳气、清凉金粟。人道是、史君寿母，宴瑶池曲。九十春来萱草茂，三千年后蟠桃熟。看鳌头、名字未多时，分符竹。熏宝篆，张银烛。佳庆事，人人祝。况平反阴德，在长生箓。最喜芸香怀玉燕，安排锦帐骑银鹿。待雕轩、文驷上堤沙，如天福。  

满江红（寿赵宰·二月初一）  

轻暖轻寒，正春满、河阳花县。谁报道，金铃声响，百花开遍。天上谪仙人瑞世，佛中有宰官身现。好看承、金母上瑶池，开华宴。  
争捧取，金樽劝。更把取、丹砂炼。要朱颜长对，舞裙歌扇。准拟来年称寿日，沈香亭里春生面。有安期、大枣伴蟠桃，年年献。  

念奴娇（寿洪运管·五月初五）  

见山堂上，画帘卷、犹是清和天气。绿永江莲，雅称得、瑶丘冰壶标致，名在丹台，籍通紫府，游戏人间世。三洪华阀，自应生此人瑞。  
好是佳旦称觞，班衣拜舞，有鹓雏相对。后院婵娟争劝酒，端午彩丝双紧。管取来年，雪罗风葛，荣被君恩赐。黑头公相，直须眉寿千岁。  

水龙吟（寿刘无竞·十月三十）  

橙黄橘绿佳期，诘朝又报阳来复。笼葱瑞气，天教蟠绕，名门乔木。上界仙人，来游西塾，骖鸾跨鹤。有如椽彩笔，笺天万字，□呈了、琅玕腹。  
不愿班行鸣玉。问君王、再分符竹。棣华辉映，庭萱春好，举杯相属。伯氏乘轺，诸公须又，安排除目。这堆床牙笏，人人道是，太夫人福。  

沁园春（孟守美在）  

臞老今朝，载酒渡红，关孟吉州。遇舟之人士，来前问政，此公官去，莫也宜留。老子日嘻，我游宦海，几度遭他风打头。君休问，但正因遇坎，行则乘流。  
江皋一叶惊秋。雁过也、严明白鹭洲。笑如今体顾，从前堕甑，无心相逐，等是虚舟。啄黍鸡肥，新篘酒熟，且作山中万户侯。林泉好，却输公一著，先我归休。  

南歌子（谢送菊花糕）  

家里逢重九，新篘熟浊醪。弟兄乘兴共登高。右手茱杯、左手笑持螯。  
官里逢重九，归心切大刀。美人痛饮读离骚。因感秋英、饷我菊共糕。  

沁园春（凤山出二宠姬歌余词）  

夜来斗庵，左顾绿云，右盼素娥。好态浓意远，随宜梳洗，轻轻莲步，艳艳秋波。妒宠争妍，娇痴无际，齐劝诗翁金叵罗。翁微笑、□一时饮尽，谁少谁多。  
月娥。唱后颜酡。莫也怕、浮云妒月麽。问苏州刺史，旧欢如梦，江州司马，衫湿如何。翠幕空垂，唾花无迹，忍听樽前飞燕歌。销凝处，正潇潇烟雨，偏恼东坡。  

### 叶路钤  

贺新凉（寿吴枧郡）  

共审挽七日之书云，西方生妙喜佛；占四明之福地，南极现老人星。人歌海沂之康，天锡河沙之算。太守与我同理，已传趣诏之音；丈夫何以假为，宁看即真之拜。某方忻御李，幸际生申。敬翻贺新凉之腔，虔致归朝欢之祝。  
伛指循良吏。祗吴公、传不书名，一人而已。彷佛三生来展骥。就种棠阴千里。又还是、治平为最。绣线渐添红日影，恰挽前、七日冬书至。吾道长，佛出世。  
公清但酌螺川水。屏星躔次吴头，极星先比。节谊家声香国史。中有千秋生意。宜衮衮、公侯昌炽。充育登庸元有样，况甬东、一脉山东气。珠峰畔，又呈端。  

水调歌头（寿太守黄少卿。）  

天启黄旗运，复见汉黄香。名高黄榜，飞黄腾入鸳行。文彩苏黄而上，政事龚黄而右，黄纸选循良。黄见眉间色，卿月照黄堂。  
调黄钟，舞黄鹤，醉鹅黄。黄云催熟，黄童老叟庆金穰。间展黄庭一卷，自爱黄花晚节，黄閤日偏长。印佩黄金斗，黄发半苍苍。  

### 曾开国  

摸鱼儿（寿吴枧州）  

望层霄、五云开处。屏星光射螺浦。复来七日冬将至，恰则岳神生甫。梅半吐。试索笑巡檐，稍稍香风度。花娇欲语。问昔日治平，吴公无传，今请为公歌襦袴。  
□□□，玉粒家家丰贮。因人岂关天数。金城千里谁能护，前召又逢后杜。□□□。见说道、长安新筑沙堤路。班催鹭序。春色醉蟠桃，胸中色线，待把衮衣补。  

### 彭耜  

十二时  

素馨花、在枝无几。秋入阑干十二。那茉莉、如今已矣。只有兰英菊蕊。霜蟹年时，香橙天气。总是悲秋意。问宋玉、当日如何，对此凄凉风月，怎生存济。  
还未知、幽人心事。望得眼穿心碎。青鸟不来，彩鸾何处，云锁三山翠。是碧霄有路，要归归又无计。  
奈何他、不长天远，身又何曾生翼。手拟芙蓉，耳听鸿雁，怕有丹书至。纵人间富贵，一岁复一岁。此心终日绕香盘，在篆畦儿里。  

喜迁莺  

吾家何处。对落日残鸦，乱花飞絮。五湖四海，千岩万壑，已把此生分付。怎得海棠心绪，更没鸳鸯债负。春正好，欢流光有限，老山无数。  
归去君试觑。紫燕黄鹂，愁怕韵华暮。细雨斜风，断烟芳草，暑往寒来几度。销却心猿意马，缚住金乌玉兔。今古事，似一江流水，此怀难诉。  

婆罗门引（寿长老）  

中秋皓月，隔霄光倍照尘寰。九龙喷香水，胜沈檀。白象珠明协瑞、尊者诞人间。世称生佛子、派接清原。  

### 赵葵  

南乡子  

束发颂西藩。百万雄掌握间，召到庙堂无一事，遭弹。昨日公卿今日间。  
拂晓出长安。莫待西风割面寒。羞见钱塘江上柳，何颜。瘦仆牵驴过远山。  

### 方味道  

壮椿岁（寿赵丞相）  

恭审某官间期淑气，特立高标。仰维岳之生贤，一朝献颂；赋缁衣而入相，四海同声。欣逢五百年之期，愿上八千岁之祝。可占耆艾，曷尽形容。音寄水龙吟，名为壮椿岁。倘蒙省览，万有荣光。  
纶巾少驻家山，北窗睡觉南薰起。黄庭细看，长生秘诀，神仙奇趣。奈此苍生，顾苏炎热，仰为霖雨。趁丹心未老，将整顿乾坤，手为经理。  
好是今年庆事。抱奇孙、一门佳气。蓬山振佩，麟符重锡，褒纶新美。玉树参庭，桂枝分种，香浮兰芷。看他年、接武三槐，长是伴、壮椿岁。  

### 严羽  

满江红（送廖叔仁赴阙）  

日近觚，秋渐满、蓬莱双阙。正钱塘江上，潮头如雪，把酒送君天上去，琼裾玉珮鹓鸿列。丈夫儿、富贵等浮云，看名节。  
天下事，吾能说。今老矣，空凝绝。对西风慷慨，唾壶歌缺。不洒世间儿女泪，难堪亲友中年别。问相思、他日镜中看，萧萧发。  

沁园春（为董叔宏赋溪壮）  

问讯溪壮，景如之何，吾为平章。自月湖不见，江山零落，骊塘去后，烟月凄凉。有老先生，如梅峰者，健笔纵横为发扬。还添得，石屏诗句，一段风光。  
主人雅兴徜徉。每携客临流泛羽觞。想归来松菊，小烦管领，同盟鸥鹭，未许相忘。我道其间，如斯人物，只合盛之白玉堂。还须把，扁舟借我，散发沧浪。  

### 严仁  

贺新郎  

寄一曲歌，睹物怀人，想见临风激烈也  
兰芷湘东国。正愁予、一江红叶，水程孤驿。欲写潇湘无限意，那得如椽彩笔。但满眼、西风萧瑟。我所思兮何处所，在镡津、津上沧湾侧。谁氏子，阆风客。阆风仙客才无敌。赋悲秋、抑扬顿挫，流离沈郁。百赋千诗朝复暮，解道波涛春力。忆共尔、乘槎吹笛。八表神游吾梦见，涉洞庭、青草烟波隔。空怅望、楚天碧。  

贺新郎（清浪轩送春）  

碧浪摇春渚。浸虚檐、蒲萄滉漾，翠绡掀舞。委曲经过台下路，载取落花东去。问花亦、漂流良苦。花不能言应有恨，恨十分、都被春风误。同此恨，有飞絮。  
人生聚散元无据。尽凭阑、一尊相对，苹州春暮。嫉色冲冲空怅望，泪尽世间儿女。君不见、千金求赋。飞燕婕妤今何在，看粘云、江影伤千古。流不云，断魂处。  

贺新郎（送杜子野赴省）  

说到城南杜。尽风流、至今人号，去天尺五。家世联翩苍玉佩，自有文章机杼。看鸾凤、九霄轩翥。文阵堂堂新得隽，正少年、壮气虹霓吐。拈彩笔，月城去。  
出关相送梅千树。雪连空、马蹄特特，晓寒人度。帝里春浓花似海，催人明光奏赋。须快展、亨衢阔步。随世功名真漫浪，要平生、所学期无负。须记得，别时语。  

归朝欢（南剑双溪楼）  

五月人间挥汗雨。离恨一襟何处去。双溪楼下碧千寻，双溪楼上匏尊举。晚凉生绿树。渔灯几点依洲渚。莫狂歌，潭空月净，惨惨瘦蛟舞。  
变化往来无定所。求剑刻舟应笑汝。只今谁是晋司空，斗牛奕奕红光吐。我来空吊古。与君同记凭阑语。问沧波，乘槎此去，流到天河否。  

归朝欢（寿萧禹平知县）  

云表金茎珠璀璨。当日投怀惊玉燕。文章议论压西癰，风流姓字翔东观。紫皇嗟见晚。祥麟五色留金殿。大江西，铜章墨缓，暂尔烦君绾。  
十二金钗扶玉盏。锦瑟摐摐随急管。兽炉动彩云高，秋声拍碎红牙板。趣君归翰苑。莱衣焕烂潘舆稳。任方瞳，从今看到，弱水波清浅。  

归朝欢（别忆）  

朱户绿窗深窈窕。闪闪华旗红干小。相逢斜柳绊轻舟，渚香不断苹花老。西风吹梦草。题诗未了还惊觉。独伤心，凄凉故馆，月过西楼悄。  
楼外斜河低浸斗。夜已如何夜将晓。心期欲寄赤鳞鱼，秋云不动秋江渺。相思千里道。多情直被无情恼。玉台前，请君试看，华发添多少。  

水龙吟（题连州翼然亭呈欧守）  

翼然新榜高亭，翰林铁画燕公手。滁阳盛事，何人重继，湟川太守。太守谓谁，文章的派，醉翁贤胄。对千峰削翠，双溪注玉，端不减、琅琊秀。  
坐啸清香画戟，听丁丁、滴花晴漏。棠阴画寂，细赓赓客，竹枝杨柳。只恐明朝，绨封趣观，未容借冠。尽江山识赏，盐梅事业，焕青颤旧。  

水龙吟（题天风海涛呈潘料院）  

飚车飞上蓬莱，不须更跨琴高鲤。砉然长啸，天风澒洞，云涛无际。我欲乘桴，从兹浮海，约任公子。办虹竿千丈，犗钩五十亲点对连鳌饵。  
谁榜佳名空翠。紫阳仙、去骑箕尾。银钩铁画，龙怒凤翥，留人间世。更忆东山，哀筝一曲，洒沾襟泪。到而今，幸有高亭遗爱，寓甘棠意。  

水龙吟（题盱江伟观）  

城头杰观峥嵘，重阑下瞰苍龙脊。镂珉盘础，雕檀竦楶，玲珑金碧。华子冈头，麻源谷口，神仙窟宅。道至今清夜，月明风冷，常隐隐、闻笙笛。  
翠壁烟霞缥缈，更寒泉、飞空千尺。数峰江上，孤舟天际，夕阳红湿。抖擞征尘，浩然长啸，跨青鸾翼。向凤岗西望，遥酾斗酒，酹文章伯。  

水调歌头（上韵州方检详，时有节制之命）  

惨淡望京阙，慷慨梦天山。引杯中夜看剑，壮气刷幽燕。鼍鼓满天催曙，画角连云啸月，吹断戍瓶烟。犀角赤兔马，虎帐绿熊毡。  
仗汉节，伸大义，伐可汗。青冥更下斧钺，赤子要君安。铁骑千君观猎，宫样十眉环座，礕礰听鸣弦。莫厌兜鍪冷，归去又貂蝉。  

木兰花慢（社日有怀）  

东风吹雾雨，更吹起、夹衣寒。正莽莽丛林，潭潭伐鼓，郁郁焚兰。阑干曲、多少意，看青烟如篆绕溪湾。桑柘绿阴犹薄，杏桃红雨初翻。  
飞花片片走潺湲。问何日西还。叹扰扰人生，纷纷离合，渺渺悲欢。想云軿、何处也，对芳时、应只在人间。惆怅回纹锦字，断肠斜日云山。  

蝶恋花（快阁）  

杰阁青红天半倚。万里归舟，更近阑干舣。木落山寒凫雁起。一声渔笛沧洲尾。  
千古文章黄太史。虱虱高风，长照冰壶里。何以荐君秋菊蕊。癯瓢为酌西江水。  

蝶恋花（春情）  

院静日长花气暖。一簇娇红，得见春深浅。风送生香来近远。笑声只在秋千畔。  
目力未穷肠已断。一寸芳心，更逐游丝乱。朱户对开帘卷半。日斜江上春风晚。  

鹧鸪天（怨别）  

一径萧条落叶深。离肠凄断月明砧。征鸿送恨连云起，促织惊秋傍砌吟。  
风悄悄，夜沈沈。鸳机坐冷晓霜侵。挑成锦字心相向，未必君心似妾心。  

鹧鸪天（闺思）  

多病春来事事慵。偶因扑蝶到庭中。落红万叠花经雨，斜碧千条柳因风。  
深院宇，小帘栊。几年离别恰相逢。擎觞未饮心先醉，为有春愁似酒浓。  

鹧鸪天（别意）  

行尽春山春事空。别愁离恨满江东。三更鼓润官楼雨，五夜灯残客舍风。  
寒淡淡，晓胧胧。黄鸡催断丑时钟。紫骝嚼勒金衔响，卫破飞花一道红。  

鹧鸪天（惜别）  

一曲危弦断客肠。津桥捩柂转牙樯。江心云带蒲帆重，楼上风吹粉泪香。  
瑶草碧，柳芽黄。载将离恨过潇湘。请君看取东流水，方识人间别意长。  

鹧鸪天（春思）  

病去那知春事深。流莺唤起惜春心。桐舒碧叶慳三寸，柳引金丝可一寻。  
怜绣阁，对云岑。苦无多力懒登临。翠罗衫底寒犹在，弱骨难支瘦不禁。  

鹧鸪天（闺情）  

高杏酣酣出短墙。垂杨袅袅蘸池塘。文鸳藉草眠春昼，金鲫吹波弄夕阳。  
间倚镜，理明妆。自翻银叶炷衙香。鸣鞭已过青楼曲，不是刘郎定阮郎。  

鹧鸪天（闺情）  

公子诗成著锦袍。王家桃叶旧妖娆。檀槽摐急斜金雁，彩袖翩跹亸翠翘。  
沈水过，懒重烧。十分浓醉十分娇。复罗帐里春寒少，只恐香酥拍渐消。  

玉楼春（春思）  

春风只在园西畔。荠菜花繁胡蝶乱。冰池晴绿照还空，香径落红吹已断。  
意长翻恨游丝短。尽日相思罗带缓。宝奁明月不欺人，明日归来君试看。  

阮郎归（春思）  

鳃花轻拂紫绵香。琼杯初暖妆。贪凭雕槛看鸳鸯。无心上绣床。  
风絮乱。恣轻狂。恼人依旧忙。梦随残雨下高唐。悠悠春梦长。  

婆罗门引（春情）  

花明柳暗，一天春色绕朱楼。断鸿声唤人愁。欲问归鸿何处，身世自悠悠。正东风留滞，楚尾吴头。追思旧游。叹双鬓、飒惊秋。可惜等间孤了，酒令花筹。断弦难续，谩题诗、分付水东流。流不到、蓬岛瀛洲。  

醉桃源（春景）  

拍堤春水蘸垂杨。水流花片香。弄花喈柳小鸳鸯。一双随一双。  
帘半卷，露新妆。春衫是柳黄。倚阑看处背斜阳。风流暗断肠。  

好事近（舟行）  

晓色未分明，敲动月边鼍鼓。卯酒一杯径醉，又别君南浦。  
春江如席照晴空，大舶夹双橹。肠断斜阳渡口，正落红如雨。  

诉衷情（章贡别怀）  

一声水调解兰舟。人间无此愁。无情江水东流去，与我泪争流。  
人已远，更回头。苦凝眸。断魂何处，梅花岸曲，小小红楼。  

多丽  

最无端，官楼画角轻软。一声来、深闺深处，把人好梦惊回。许多愁、尽教奴受，些个事、未必君知。泪滴兰衾，寒生珠幌，翠云撩乱枕频欹。窗儿上、几条残月，斜玉界罗帷。更堪听，霜摧败叶，静扣朱扉。  
念别离、千里万里，问何日是归期。关情处、鱼来雁往，断肠是、兔走鸟飞。美景良辰，赏心乐事，风流孤负缕金衣。谩赢得、花颜玉骨，瘦损为相思。归须早，刘郎双鬓，莫遣成丝。  

一落索（春怀）  

清晓莺啼红树。又一双飞去。日高花气扑人来，独自价、伤春无绪。  
别后暗宽金缕。倩谁传语。一春不忍上高楼，为怕见、分携处。  

南柯子  

柳陌通云径，琼梳启翠楼。桃花纸薄渍水油。记得年时诗句、为君留。  
晓绿千层出，春红一半休。门前溪水泛花流。流到西州犹是、故家愁。  

菩萨蛮（双浮亭）  

征鸿点破空云碧。丹霞染出新秋色。返照落平洲。半江红锦流。  
风清鱼笛晚。寸寸愁肠断寄语笛休横。只消三两声。  

### 严参  

沁园春（自适）  

曰归去来，归去来兮，吾将安归。但有东篱菊，有西园桂，有南溪月，有北山薇。蜂则有房，鱼还有穴，蚁有楼台兽有依。吾应有、云中旧隐，竹里柴扉。  
人间征路熹微。看处处丹枫白露唏。况寒原衰草，牛羊来下，淡烟秋水，鲈鳜初肥。自笑平生，颓然骨相，只合持竿坐钓矶。都休也，对西风无语，落日斜晖。  

沁园春（题吴明仲竹坡）  

竹焉美哉，爱竹者谁，曰君子欤。向佳山水处，筑宫一亩，好风烟里，种玉千馀。朝引轻霏，夕延凉月此外尘埃一点无。须知道，有乐其者，吾爱吾庐。  
竹之清也何如。应料得诗人清矣乎。况满庭秀色，对拈彩笔，半窗凉影，伴读残书。休说龙吟，莫言凤啸，且道高标谁胜渠。君试看，正绕坡云气，似渭川图。  

### 苏茂一  

琐窗寒（重游东湖）  

云浦苍寒，烟堤幕翠，旧痕新涨。春愁十里，冉冉碧丝摇荡。记登临、少年思豪，唾壶击玉歌清壮。到如今梦里，秋风鸿阵，晚波渔唱。  
惆怅。重来处，望画舫天边，辔丝原上。山阴秀句，付与一声云响。正东湖、谁家柳下，午阴漠漠人荡桨。最堪怜、白发周郎，为江山自赏。  

点绛唇  

竹翠藏烟，杏红流水归何处。透帘穿户。更酒黄昏雨。  
织锦题书，谁寄愁情去。浑无绪。绿杨千缕。不似真眉妩。  

祝英台近  

结垂杨，临广陌，分袂唱阳关。稳上征鞍。目极万重山。归鸿欲到伊行，丁宁须记，写一封、书报平安。  
渐春残。是他红褪香收，绡泪点斑斑。枕上盟言。都做梦中看。销魂啼鴂声中，杨花飞处，斜阳下、愁倚阑干。  

### 史愚  

谒金门  

深院宇。寂寂不禁风雨。苔迳流钱青莫数。银泥蜗篆古。  
满院多应无主。却被痴儿拈取。穿向柳丝喧笑语。买将春色去。  

### 赵灌园  

满江红（寿云山章尚书）  

看尽公卿，都输与、云山居士。肯掉了、龙章金印，归来闾里。云染笔头成五色，山来胸次堆空翠。更结庐、近在白鸥边，弄烟水。  
祗恐怕，明天子。黄纸唤，先生起。教依前插脚，孔弯丛里。岩壑烟沙真作戏，貂蝉衮绣从兹始。酌凤凰、沁沼九天桨，三千岁。  

### 葛辰庚  

珍珠帘  

阴阳内感相交结。有铅汞、分八卦罗列。金鼎炼黄芽，正一阳时节。子后午前方进火，向玉炉、烹成白雪。通彻。这玄关、深奥难轻泄。  
因师指诀幽微，把金丹大药，将来分说。捉住虎龙精，自然日月。造化天机人怎晓，换俗骨、永无魔折。超越。望仙都稽首，朝元金阙。  

### 刘克壮  

水调歌头（和西外判宗湖楼韵）  

君看郭西景，浑不减孤山。飞楼突兀百尺、轮奂侈前观。绝唱新词寡和，堕泪旧碑无恙，往事付惊澜。不见辽鹤返，惟对水鸥间。又何必，珠翠盛，管弦欢。唾壶尘尾潇酒，领客上高寒。丞相功存宗庙，祭酒义兼家国，世事尚相关。风月寓意耳。莫作晋人看。  

贺新郎（琼花）  

辜负东风约。忆曾将、淮南草木，笔端笼络。后土祠中明月夜，忽有瑶姬跨鹤。迥不比、水仙低弱。天上人间惟一本，倒千钟、琼露花前酌琼露，丹阳酒名。追往事，怎忘却。  
移根应费仙家药。漫回头、关山信断，堡城笳作。问讯而今平安否，莫遣玉箫惊落。但画卷、依稀描著往年崔师画轴见赐。白发愧无渡江曲，与君家、子敬相酬酢。新旧恨，两交错。  

满江红（寿汤侍郎）  

晓色朦胧，佳色在、黄堂深处。记当日、霓旌飞下，鸾翔凤翥。兰省旧游隆注简，竹符新剖宽优顾。有江南、千里好溪山，留君住。  
牙板唱，花烟舞，云液滑，霞觞举。顾朱颜绿鬓，年年如许。见说相门须出相，何时再筑沙堤路。看便飞、丹诏日边来，朝天去。  

水调歌头（寿胡详定）  

风露洗玉宇，星斗灿银潢。云间笙鹤来下，人世变凄凉。九转金丹成后，一朵红云深处，玉立侍虚皇。却笑跨夺子，草草梦黄粱。  
君记否，齐桓□，鲁灵光。中原公案未了，真下欠人当。试问主门关外，何似金銮殿上，此段及平章。富贵倘来耳，万代姓名香。  

乳燕飞（寿干官）  

风流八十，是人间妆点，孩儿眉额。再著三星添上面，又是一般奇特。且置零头，举将成数，算起君须识。从今十倍，恰当彭祖八百。  
更把百倍添来，壮椿身世，又十头添撇。况迈非熊年纪在，管取方来勋业。子既生孙，孙还又子，堆几床牙笏。瑶池会宴，饱看几度桃实。  

水龙吟（寿赵癯齐）  

昔人风调谁高，二疏盛日还乡里。公卿祖道，百城围尽，争传佳事。闻自垂车日，都门外、送车凡几。今世无工，尽置之勿道，焜煌处、独青史。  
佳甚东阳山水。是昔时、钓游某地。风流脱似，洛中耆老，一人而已。好为霞觞酹，正庭阶、彩衣荣侍。便明朝有诏，启门解说，值先生醉。  

### 赵癯齐  

买陂塘（寿监丞吴芹庵）  

闻掀髯、岭头长啸，梅花一夜香吐。正看呜凤朝阳影，何事惊鸿翩举。来又去。但赢得、儿童拍手笑无据。人间何处。有九曲栽芹，一峰横砚，江上听春雨。  
功名事，不信朝鳞暮羽。九关虎豹如许。午桥见有间风月，正自不妨嘉趣。君记取。人尽道、东山安石难留住。伏龙三顾。待报了君恩，勋铭彝鼎，归作子期侣华子期在芹溪砚峰庚舟。  

### 程正同  

贺新郎（寿县宰）  

久矣无循吏。自当年、弘宽去后，风流谁继。律令喜为鹰击勇，无复柔桑驯雉。何幸见、真儒小试。手种海棠三百本，有几多、遗爱人须记。潘岳县，未为贵。  
文章政事通枫陛。看傅岩、霖雨岁旱，要须均施。玉色温其山似立，气禀新秋清厉。便好据、轻纶要地。却笑丽才非百里，骤天衢、自合还天骥。卮酒祝，八千岁。  

沁园春（为友人寿）  

富敌陶猗，才卑贾马，气吞曹刘。更妓娱安石，东山名胜，樽盈文举，北海风流。事冷千年，身兼八子，豪举伊谁与匹俦。应还笑，为天将降任，未欲东周。  
优游。宁久淹留。管蓬矢桑弧志早酬。有棠棣联芳，庭萱不老，砌兰擢秀，蟾桂传秋。要颂椿龄，若将柏叶，婢膝奴颜应合羞。直须是，功名期会，同跨鳌头。  

满庭芳（答友人）  

五柳先生，宦情无几，赋成归去来兮。吾归何所，任运且随时。曾向高人问道，清妙处、已悟希夷。谁能羡，胸中芥子，容易纳须弥。  
竹林，新职事，神交狂客，志慕天随。但能乐天知命，夫复何疑。多谢故人念我，平安报、不必纲维。饮君酒，愿君同寿，此外本无为。  

思越人（题挟弹人）  

曾把隋珠抵鹊来。拓弓花下不虚开。醉馀戏把行人弹，堪笑齐王谩筑台。  
穿兔手，落雕材。狭斜衢路共徘徊。流星一点高飞处，笑坐金鞍歌落梅。  

点绛唇（题集闲教头簇）  

少年不入利名场。花柳作家乡。一片由甲口觜，几多要俏心肠。周郎学识，秦郎风度，柳七文章。聊借生绡一幅，与君写尽行藏。  

### 阳枋  

临江仙（涪州北岩玩易有感）  

乐意相关莺对语，春风遍满天涯。生香不断树交花。个中皆实理，何处是浮华。  
收敛回来还夜气，一轮明月千家。看梅休用隔窗纱。清光辉皎洁，疏影自横斜。  

念奴娇（丁卯中元作示儿）  

白尽蒹葭，蓑从蒲柳，我只松筠节。君民尧舜，老翁揩眼勋业。  

### 周端臣  

清夜游（越调）  

西园昨夜，又一番、阑风伏雨。清晨按行处。有新绿照人，乱红迷路。归吟窗底，但瓶几留连春住。窥晴小蝶翩翩，等间飞来似相妒。迟暮。家山信杳，奈锦字难凭，清梦无据。春尽江头，啼鹃最凄苦。蔷薇几度花开，误风前、翠樽谁举。也应念、留滞周南，思归未赋。  

春归怨（越调）  

问春为谁来、为谁去，匆匆太速。流水落花，夕阳芳草，眼恨年年相触。细履名园，间看嘉树，蔼翠阴成簇。争知也被韶华，换却诗人鬓边绿。小花深院静，旋引清尊，自歌新曲。燕子不归来，风絮乱吹帘竹。误文姬、凝望久，心事想劳频卜。但门掩黄昏，数声啼鴂，又唤丰收、相思一掬。  

木兰花慢（送人之官九华）  

霭芳阴未解，乍天气、过元宵。讶客神犹寒，吟窗易晓，春色无柳。梅梢。尚留顾藉，滞东风、未肯雪轻飘。知道诗翁欲去，递香要送兰桡。清标。会上丛霄。千里阻、九华遥。料今朝别后，他时有梦，应梦今朝。河桥。柳愁未醒，赠行人、又恐越魂销。留取归来紧马，翠长千缕柔条。  

玉楼春  

华堂帘幕飘香雾。一搦楚腰轻束素。翩跹舞态燕还鹭，绰约妆容花尽妒。樽前谩咏高唐赋巫峡云深留不住。重来花畔倚阑干，愁满阑干无倚处。  

六桥行（西湖）  

芙蓉苑。记试酒清狂，亸鞭游遍。翠红照眼。凝芳露、洗出青霞一片。垂杨两岸。窥镜底、新妆深浅。应料似、锦帐行春，三千粉春矜艳。  
避逅紧马堤边，念玉笋轻攀，笑箸同欢。岁华暗换。西风路、几许愁肠凄断。仙城梦黯。还又是、六桥秋晚。凝望处，烟淡云寒，人归雁远。  

六桥行  

苏堤路。正密柳烘烟，嫩莎收雨。野芳竞吐。山如画、隐隐云藏山坞。六桥徙倚。喧处处、行春箫鼓。鸥影外、一片湖光，夷犹彩舟来去。  
凝想禊饮花前，爱裙幄围香，款留连步。旧踪未改，还曾记、揽结亭边芳树。愁情几许。更多似、一天飞絮。空自有、花畔黄鹂，知人笑语。  

少年游（西湖）  

四山烟霭未分明。宿雨破新晴。万顷湖光，一堤柳色，人在画图行。  
清明过了春无几，花事已飘零。莫待斜阳，便寻归棹，家隔两重城。  

喜迁莺令（西湖）  

青嶂绕，翠堤斜。晴绮散馀霞。一湖春水碧无瑕。可惜画船遮。  
燕交飞，莺对语。风软香尘凝路。一年春事又杨花。诗酒□韶华。  

贺新郎（代寄）  

怕听黄昏雨。到黄昏、陡顿潇潇，雨声不住。香冷罗衾愁无寐，难奈凄凄楚楚。暗试把、佳期重数。楼外一行征雁过，更偏来、撩理芳心苦。心自苦，向谁诉。  
菱花憔悴羞人觑。欢红低翠黯，不似旧家眉妩。目断阳台幽梦阻，孤负朝朝暮暮。怕泪落、瑶筝慵拊。手捻梅花春又近，料人间、别有安排处。云碧袖，为君舞。  

### 赵福元  

沁园春（庆赵运干）  

一剑凌风，跨六鳌头，登君玉峰。听金童宣敕，琼胎掇送，大唐进士，圣宋仙翁。琪树玲珑，宝花散漫，香霭天枝绕绛空。后五日，有竹湖公相，梦叶井熊。  
峥嵘得子如龙。傲南墅修篁皓鹤中。似银瓶碾月，一清彻底，玉虹贯斗，千丈蟠胸。洛殿催班，燃灯赐对，九万鹏程瞬息通。蟠桃宴，与蟾宫双桂，长伴乔松。  

沁园春（寿朱漕·正月初八）  

斗柄御寅，序启苍涂，气转洪钧。正乾坤交泰，圣贤相遇，风生虎啸，雾滃龙兴。华渚流虹，璇枢绕电，期迈三朝嵩降申。真希有，庆吾皇万岁，重臣千春。  
枫震宠数来频。绾叠组累累辉楚城。看袍将赐锦，带仍佩玉，十行丹诏，单骑红尘。入赞中兴，泰阶上宰，寿域八荒歌太平。运化笔，管烘□桃李，又一番新。  

沁园春（寿黄虚庵·三月廿九）  

珠斗阑干，银河清浅，梦籋帝关。见六丁拥道，一声传跸，翠幢舞凤，彩扇交鸾。寿祝天齐，神夸岳降，报道明朝重整班。璇星烂，有赤松黄石，雾凑苍坛。  
仙风绿鬓朱颜。才奏罢呼麟游海山。命飞琼步月，瑶台凝净，云英捣雪，玉杵光寒。鹤立芝庭，龟迎荷□鼎看忘翩翩彩袖翻。留春醉，醉何须归去，常在人寰。  

减字木兰花（赠草书颠）  

吮媒弄笔。草圣寰中君第一。电脚摇光。骤雨旋风声满堂。  
毫厘巧辨。唤起羲之当北面。醉眼摩娑。错认书颠作酒颠。  

鹧鸪天（赠歌妓）  

裙曳湘波六幅缣。风流体段总无嫌。歌翻檀口朱樱小，拍弄红牙玉笋纤。  
腔子里，字儿添。嘲撩风月性多般。忔憎声里金珠进，惊起梁尘落舞帘。  

### 李亿  

念奴娇  

镜鸾分影，望天涯肠断，消无红叶。几度秋风吹翠被，一缕幽香难减。燕卜新梁，花移别槛，回首春如客。欢情何在，绿杨空锁愁色。  
可是今古风流，小乔姝丽，只许周郎得。金谷珠帘空百尺，不碍梦魂飞入。钗股盟深，旧缘未断，月有重圆日。蓝桥路近，乘云先问消息。  

菩萨蛮  

画楼酒醒春心悄。残月悠悠芳梦晓。娇汗浸低鬟。屏山云雨阑。  
香车河汉路。又是匆匆去。鸾扇护明妆。含情看绿杨。  

微招（梅）  

翠壶浸雪明遥夜，初疑玉虬飞动。莫弄紫箫吹，坠寒琼惊梦。把红炉对拥。怕清魄、不禁霜重。爱护殷勤，待长留作，道人香供。  
尘暗古南州，风流远、谁寻故松么凤。谩举目销凝，对愁云曚暡。向霞扉月洞。且嚼蕊、细开春瓮。这奇绝，好唤苍髯，与竹君来共。  

### 刘颉  

满庭芳  

莺老梅黄，水寒烟淡，断香谁与添温。宝缸初上，花影伴芳尊。细细轻帘半卷，凭阑对、山色黄昏。人千里，小楼幽草，何处梦王孙。  
十年，羁旅兴，舟前水驿，马上烟村。记小亭香墨，题恨犹存。几夜江湖旧梦，空凄怨、多少销魂。归鸦被，角声惊起，微雨暗重门。  

### 郑觉齐  

扬州慢  

弄玉轻盈，飞琼淡泞，袜尘步下迷楼。试新妆才了，炷沈水香球。记晓剪、春冰驰送，金瓶露湿，缇骑新流。甚天中月色，被风吹梦南州。  
尊前相见，似羞人、踪迹萍浮。问弄雪飘枝，无双亭上，何日重游。我欲缠腰骑鹤，烟霄远、旧事悠悠。但凭阑无语，烟花三月春愁。  

念奴娇  

卷帘酒醒，怕无言、慵理残妆啼粉。记绾同心双绣带，珠箔青楼花满。琢玉传情，断金订约，总是愁根本。谁知薄幸，肯于长处寻短。  
旧日掌上芙蓉，新来成刺，变却风流眼。自信华年风度在，未怕香红春晚。恩不相酬，怨难重合，往事冰澌泮。分明诀绝，股钗还我一半。  

谒金门  

秋夜永。叶叶梧桐霜冷。皓月窥人深院静。孤鸿窗外影。  
情是相思深井。恩是相思修绠。别后信音浑不定。银瓶何处引。  

### 刘克逊  

水调歌头（同黄主簿登清风峡刘魁读书岩赋水调歌头调）  

解变西昆体，一赋冠群英。清风峡畔，至今堂已读书名。富贵轻于尘土，孝义高于山岳，惜不大其成。陵谷纵迁改，草木亦光荣。  
与仇香，穿阮屐，试同登。石龛虽窄，可容一几短檠灯。千仞苍崖如削，四面翠屏不断，云雾镇长生。最爱岩前水，犹作诵弦声。  

### 王广文  

金缕歌  

辜负东风约。忆曾将、淮南草木，笔端笼络。后土祠中明月夜，忽有瑶姬跨鹤。迥不比、水仙低弱。天上人间惟一本，倒千钟、琼露花前酌。追往事，怎忘却。  
移根应费仙家药。漫回头、关山信断，堡城笳作。问讯而今平安否，莫遗玉箫惊落。但画卷、依稀描著。白发愧无渡江曲，与吾家、子敬相酬酢。新旧恨，两交错。  

### 宋自道  

点绛唇  

山雨初晴，馀寒犹在东风软。满庭苔藓。青子无人见。好客不来，门外芳菲遍。难消遣。流莺声啭。坐看芭蕉展。  

### 宋自逊  

蓦山溪（自述）  

壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。客来便请，随分家常饭。若肯小留连，更薄酒、三杯两盏。吟诗度曲，风月任招呼，身外事，不关心，自有天公管。  

沁园春（送戴石屏）  

归去来兮，田园将芜，云胡不归。既有诗千首，如斯者少，行年七十，从古来稀。地阙东南，天倾西北，人事何缘有足时。江湖上，转不如前日，步步危机。石屏自有柴扉。占海岸、潮头岸一矶。唤彩衣孙子，携壶挈榼，白头翁媪，举案齐眉。身外声名，世间梦幻，万事一程无是非。书来往，都不须长语，直写心期。  

贺新郎（题雪堂）  

唤起东坡老。问雪堂、几番兴废，斜阳衰草。一月有钱三十块，何苦抽身不早。又底用、北门摛藻。儋雨蛮烟添老色，和陶诗、翻被渊明恼。到底是，忘言好。  
周郎英发人间少。谩依然、鸟鹊南飞，山高月小。岁月堂堂留不住，此世何时是了。算不满、英雄一笑。我有丰淮千斗酒，把新愁、旧恨都倾倒。三弄笛，楚天晓。  

贺新郎（七夕）  

灵鹊桥初就。记迢迢、重湖风浪，去年时候。岁月不留人易老，万事茫茫宇宙。但独对、西风搔首。巧拙岂关今夕事，奈痴儿、騃女流传谬。添话柄，柳州柳。  
道人识破灰心久。只好风、凉月佳时，疏狂如旧。休笑双星经岁别，人到中年已后。云雨梦、可曾常有。雪藕调冰花熏茗，正梧桐、雨过新凉透。且随分，一杯酒。  

满江红（愁感）  

举扇西风，又十载、重游秋浦。对旧日、江山错愕，鬓丝如许。世事兴亡空感慨，男儿事业谁堪数。被老天、开眼看人忙，成今古。  
江上路，喧鼙鼓。山中地，纷豺虎。谩乾坤许大，著身何处。名利等成狂梦寐，文章亦是间言语。赖双投、酒熟蟹螯肥，忘羁旅。  

西江月  

何敢笑人干禄，自知无分弹冠。只将贫贱博清间。留取书遮老眼。  
世上风波任险，门前路径须宽。心无妄想梦魂安。万事鹤长岛短。  

画锦堂（上李真州）  

荷叶龟游，庭皋鹤舞，应是秋满淮涯。昨夜将星明处，仿佛峨眉。干戈已净银河淡，尘沙不动翠烟微。邦人道，半月中秋，当歌不饮何为。  
谁知心事远，但感慨登临，白羽频挥。恨不明朝出塞，猎猎旌旗。文南一矢澶渊劲，夔门三箭武关奇。挑灯看，龙吼传家旧剑，曾斩吴曦。  

### 黄载  

画锦堂（牡丹）  

丽景融晴，浮光起昼，玉妃信意寻春。一笑酒杯翻手，满地祥云。宝台艳蹙文绡帕，郎宫娇舞郁金裙。嫣然处，况是生香微湿，腻脸馀醺。  
暖烘肌欲透，愁日炙还销，风动成尘。细为品归雪调，度与朱唇。翠帏晚映真图画，金莲夜照越精神。须拚醉，回首夕阳流水，碧草如茵。  

隔浦莲（荷花）  

瑶妃香透袜冷。伫立青铜镜。玉骨清无汗，亭亭碧波千顷。云水摇扇影。炎天永。一国清凉境。晚妆靓。微酣不语，风流幽恨谁省。沙鸥少事，看到睡鸳双醒。兰棹歌遥隔浦应。催暝。藕丝萦断归艇。  

洞仙歌（姑苏旧台在三十里外，今台在胥门上，次潘紫岩韵）  

吴宫故墅，是天开图画。缥缈层云出飞榭。隐隐楼空翠巘，水绕芜城，平畴迥，点染霜林凋谢。越来溪上雁，声切阑干，似觅胥门怨吴霸。属镂沈，香溪断，梦散云空，千年外、等是渔樵间话。但极目荒台郁苍烟，衰草里、又还夕阳西下。  

孤鸾（四明后圃石峰之下，小池之上，有梅花）  

冰心孤寂。恋几插灵峰，半泓寒碧。骨瘦和衣薄，清绝成愁极。萧然满身是雪，怕人知、镜中消息。独向百花梦外，自一家春色。  
记罗浮幽梦浑如昔。有浸眼鲸波，倚云丹壁。夜醉空山酒，叫裂横霜笛。回头洞天未晓，但迢迢、江南千驿。饮散东风落月，正海山浮碧。  

东风第一枝（探梅）  

迅影凋年，嫩晴贳暖，意行问讯春色。不知春在谁家，闯香幔拢玉勒。一枝竹外，似欲诉、经年相忆。奈情多、难剪愁来，寂寞水寒烟碧。  
吟正好、悲笳唤恨，酒正殢、夕阳催客。殷勤片月飞来，更随暗香细索。横斜瘦影，看尽未开时消息。为春来，还怕春多，肠断夜阑霜笛。  

### 王平子  

谒金门（春恨）  

旧一纸。小砑吴笺香细。读到别来心下事。蹙残眉上翠。  
怕落傍人眼底。握向抹胸儿里。针线不忺收拾起。和衣和闷睡。  

### 俞文豹  

喜迁莺  

小梅幽绝。向冰谷深深，云阴幕幕。饱阅年华，惯韵冷淡，只恁清臞风骨。任他万红千紫，句引狂蜂游蝶。惟只共、竹和松，同傲岁寒霜雪。  
喜得。化工力。移根上苑，向阳和培植。题品还经，孤山处士，许共高人攀折。一枝垂垂欲放，只等春风披拂。待叶底、结青青，恰是和羹时节。  

### 赵希迈  

满江红  

三十年前，爱买剑、买书买画。凡几度、诗坛争敌，酒兵取霸。春色秋光如可买，钱慳也不曾论价。任粗豪、争肯放头低，诸公下。今老大，空嗟呀。思往事，还惊诧。是和非未说，此心先怕。万事全将飞雪看，一间且问苍天借。乐馀龄、泉石在膏肓，吾非诈。  

八声甘州（竹西怀古）  

寒云飞万里，一番秋、一番搅离怀。向隋堤跃马，前时柳色，今度蒿莱。锦缆残香在否，枉被白鸥猜。千古扬州梦，一觉庭槐。  
歌吹竹西难问，拚菊边醉著，吟寄天涯。任红楼踪迹，茅屋染苍苔。几伤心、桥东片月，趁夜潮、浪恨入秦淮。潮回处，引西风恨，又渡江来。  

### 曾寓轩  

满江红（寿章殿院）  

细数班行，阿谁是、调元手段。君不见、当涂往岁，饥民流散。天幸立庵来歇焉，留心济粜无遗算。未须臾、千里复安居，无愁欢。  
公与相，天皆愿。天施报，如符券。看青州阴骘，富公公案。已筑新堤旌异数，便膺虚席非常眷。待明年、孤矢再垂门，蒙宣劝。  

沁园春（寿制师吴退庵）  

运在东南，千古金陵，帝王旧州。看地雄江左，蟠龙踞虎，事专阃外，缓带轻裘。憔断乃成，非贤冈任，真是富韩文范俦。难兄弟，久齐名天壤，谁劣谁优。冕旒。似欲兼收。命四辈传宣难借留。记适遵昆季，迭行沙路，育充伯仲，并在金瓯。或后或先，相推相逊，等是延陵德泽流。称觞了，便促装西上，同奉宸游。  

### 吴淇  

南乡子（寿牟国史·三月二十）  

十日借春留。芍药荼コ不解愁。检点笙歌催酿酒，西州。有谪仙人烂熳游。  
白鹭自芳洲。咫尺红云最上头。万古沧江波不尽，风流。谁似监州旧姓牟。  

### 杜东  

喜迁莺（寿杨韩州·正月初五）  

生申华席。便占却新春，前头五日。椒颂梅英，金幡彩缕，好个早春天色。使君以仁得寿，和气融春无极。人总道，是阳春有脚，恩浮南国。应看，丹诏下，昨夜天边，初报春消息。日转黄麾，风生绛伞，春殿龙颜咫尺。共庆一堂嘉会，万宇同沾春泽。祝眉寿，便从今细数，好春千亿。  

### 赵汝迕  

清平乐  

初莺细雨。杨柳低愁缕。烟浦花桥如梦里。犹记倚楼别语。  
小屏依旧围香。恨抛薄醉残妆。判却寸心双泪，为他花月凄凉。  

### 楼采  

瑞鹤仙  

冻痕销梦草。又招得春归，旧家池沼。园扉掩寒峭。倩谁将花信，遍传深窈。追游趁早。便裁却、轻衫短帽。任残梅、飞满溪桥，和月醉眠清晓。  
年小。青丝纤手，彩胜娇鬟，赋情谁表。南楼信杳。江云重，雁归少。记卫香嘶马，流红回岸，几度绿杨残照。想暗黄，依旧东风，灞陵古道。  

玉漏迟  

絮花寒食路。晴丝罥日，绿阴吹雾。客帽欺风，愁满画船烟浦。丝柱秋千散后，怅尘销、燕帘莺户。从问阻。梦云无准，鬓霜如许。  
夜永绣阁藏娇，记掩扇传歌，翦灯留语。月约星期，细把花须频数。弹指一襟幽恨，谩空趁、啼鹃声诉。深院宇。黄昏杏花微雨。  

法曲献仙音  

花匣么弦，象奁双陆，旧日留欢情意。梦到银屏，恨裁兰烛，香篝夜阑鸳被。料燕子重来地。桐阴销窗绮。  
倦梳洗。晕芳钿、自羞鸾镜，罗袖冷，烟柳画栏半倚。浅雨压荼コ，指东风、芳事馀几。院落黄昏，怕春莺、惊笑憔悴。倩柔红约定，唤取玉箫同醉。  

好事近  

人去玉屏间，逗晓柳丝风急。帘外杏花细雨，罥春红愁湿。  
单衣初试麹尘罗，中酒病无力。应是绣床慵困，倚秋千斜立。  

二郎神  

露床转玉，唤睡醒、绿云梳晓。正倦立银屏，新宽衣带，生怯轻寒料峭。闷绝相思无人问，但怨入、墙阴啼鸟。嗟露屋销春，晴风暄昼，柳轻梅小。人悄。日长谩忆，秋千嬉笑。怅烬冷炉薰，花深莺静，帘箔微红醉袅。带结留诗，粉痕销帕，情远窃香年少。凝恨极，尽日凭高目断，淡烟芳草。  

玉楼春  

东风破晓寒成阵。曲锁沈香簧语嫩。凤钗敲枕玉声圆，罗袖拂屏金缕褪。  
云头雁影占来信。歌底眉尖萦浅晕。淡烟疏柳一帘春，细雨遥山千叠恨。  

### 雷应春  

好事近  

梅片作团飞，雨外柳丝金湿。客子短篷无据，倚长风挂席。回头流水小桥东，烟扫画楼出。楼上有人凝伫，似旧家曾识。  

沁园春（官满作）  

问讯故园，今如之何，还胜昔无。想旧耘兰惠，依然葱蒨，新栽杨柳，亦已扶疏。韭本千畦，芋根一亩，雨老烟荒谁为鉏。难忘者，是竹吾爱甚，梅汝知乎。  
茅亭低压平湖。有狎鹭驯鸥尚可呼。把绛纱准拟，新官到也，寒毡收拾，贱子归欤。略整柴门，更芟草径，惟有幽人解枉车。丁宁著，与做添棋局，砌换茶垆。  

### 包荣父  

西江月（寿游侍郎）  

某恭审某官瑞纪门弧，辉增从从。适逢八帙，共庆千秋。挂神虎之冠，未酬雅志；叶非熊之卜，会有好音。某受知最深，赞喜尤剧。康宁富寿，公其五福之具全；倬耆期颐，我则一忱而有祷。谩寄西江月调，以寿似山仙人。偿蒙薰慈，特赐采瞩，某下情宠耀之至。  
雅意浯亭宽碧，何心禁路宽华。芝兰玉树侍臣家。一段洛滨图画。  
庆事两年亲见，今年福寿堪夸。更从头上人添些。却是八千岁也。  

### 游文仲  

千秋岁（■庆侍郎致政）  

今年为寿，都道是、不比寻常时节。预庆我公年八帙，来献新词一阕。算得年时，恰当尚父，入相周西伯。亲逢盛事，宗孙也五十八。  
一门富贵荣华，盈床牙笏，何待拈来说。且上祝龟龄鹤算，从此千千百百。笑道儿时，风流丹篆，写向龙驹额。更将彩笔，十字头上添一丿。  

### 刘清夫  

念奴娇（武夷咏梅）  

乱山深处，见寒梅一朵，皎然如雪。的皪妍姿羞半吐，斜映小窗幽绝。玉染香腮，酥凝冷艳、容态天然别。故人虽远，对花谁肯轻折。  
疑是姑射神仙，幔亭宴罢，迤逦停遥节。爱此溪山供秀润，饱玩洞天风月。万古丛中，百花头上，谁与争高洁。粗桃俗李，不须连夜催发。  

沁园春（咏刘篁栗碧莲，时内子将诞）  

浅碧芙蓉，素艳亭亭，前身阿娇。记湘滨露冷，酥容倍洁，华清水滑，酒晕全消。瑶剪丰肥，云翻碎萼，白羽鲜明时自摇。风流处，是古香幽韵，时度鲜飙。  
琼枝璧月清标。对千朵婵娟倾翠瓢。况水晶台榭，低迷净缘，冰霜词调，隐约轻桡。细认金房，钟奇孕秀，已觉青衿横素腰。西风晚，看花开十丈，玉井非遥。  

金菊对芙蓉（沙邑宰绾琴妓，用旧韵戏之）  

浅拂春山，慢横秋水，玉纤间理丝桐。按清冷繁露，淡伫悲风。素弦瑶轸调新韵，颤翠翘、金簇芙蓉。叠蠲重锁，轻挑慢摘，特地情浓。  
泛商刻羽无穷。似和鸣鸾凤，律应雌雄。问高山流水，此意谁同。个中只许知音听，有茂陵、车马雍容。画帘人静，琴心三叠，时倒金钟。  

水调歌头  

残腊卷愁去，春至莫间愁。荣枯会有成说，无处著机谋。身世石中敲火，富贵草头垂露，何用苦贪求。三尺布衣剑，千载赤松游。  
忆亲朋，方丱角，总白头。羊肠世路巇崄，莫莫且休休。选甚范侯高爵，遮莫陶公钜产，争似五湖舟。万事付蜗角，止坎谩乘流。  

玉楼春  

柳梢绿小眉如印。乍暖还寒犹未定。惜花长是为花愁，殢酒却嫌添酒病。  
蝇头蜗角都休竞。万古豪华同一尽。东君晓夜促归期，三十六番花递信。  

### 祝穆  

贺新郎  

此木生林野。自唐家、丝纶置阁，托根其下。长伴词臣挥帝制，因号紫微堪诧。常缥缈、紫微仙驾。料想紫微垣降种。紫微郎、况是名同者。兼二美，作佳话。  
一株乃肯临茅舍。肌肤薄、长身挺立，扶疏潇酒。定怯麻姑爬痒爪，只许素商陶冶。擎绛雪、柔枝低亚。我忆香山东坡老，只小诗、便为增声价。后当有，继风雅。  

沁园春（寿宋通判）  

自有东阳，锦水城山，几千百年。记往时仅说，拥麾刻郡，而今创见，持橐甘泉。地脉方兴，天荒欲破，还为盐梅生钜贤。清和候，正风薰日永，作地行仙。  
题舆小驻樵川。常只恐祖生先著鞭。算谁从井落，重新疆理，谁从襄岘，一洗腥胆。幕府归来，未应袖手，行有诏书来九天。勋名就，使吾乡夸诧，盛事流传。  

### 姚镛  

谒金门  

吟院静。迟日自行花影。熏透水沈云满鼎。晚妆窥露井。飞絮游丝无定。误了莺莺相等。欲唤海棠教睡醒。奈何春不肯。  

### 尹焕  

霓裳中序第一（茉莉咏）  

青颦粲素靥。海国仙人偏耐热。餐尽香风露屑。便万里凌空，肯凭莲叶。盈盈步月。悄似怜、轻去瑶阙。人何在，忆渠痴小，点点爱轻撅。  
愁绝。旧游轻别。忍重看、锁香金箧。凄凉清夜簟席。杳杳诗魂，真化风蝶。冷香清到骨。梦十里、梅花霁雪。归来也，恹恹心事，自共素娥说。  

眼儿媚（柳）  

垂杨袅袅蘸清漪。明绿染春丝。市桥紧马，旗亭沽酒，无限相思。  
云梳雨洗风前舞，一好百般宜。不知为甚，落花时节，都是颦眉。  

唐多令（苕溪有牧之之感）  

苹末转清商。溪声供夕凉。缓传杯、催唤红妆。慢绾乌云新浴罢，裙拂地、水沈香。  
歌短旧情长。重来惊鬓霜。怅绿阴、青子成双。说著前欢佯不采，飏莲子、打鸳鸯。  

### 王野  

西河  

天下事。问天怎忍如此。陵图谁把献君王，结愁未已。少豪气概总成尘，空馀白骨黄苇。  
千古恨，吾老矣。东游曾吊淮水。绣春台上一回登，一回揾泪。醉归抚剑倚西风，江涛犹壮人意。只今袖手野色里。望长淮、犹二千里。纵有英心谁寄。近新来、又报胡尘起。绝域张骞归来未。  

六州歌颂  

龙蟠虎踞，今古帝王州。水如淮，山似洛，凤来游。五云浮。宇宙无终极，千载恨，六朝事，同一梦休。更莫问间愁。风景悠悠。得似青溪曲，著我扁舟。对残烟衰草，满目是清秋。白鹭汀洲。夕阳收。  
黄旗紫盖，中兴运，钟王气，护金瓯。驻游跸，开行殿，夹朱楼。送华辀。万里长江险，集鸿雁，列貔貅。扫关河，清海岱，志应酬。机会何常，鹤唳风声处，天意人谋。臣今虽老，未遣壮心休。击楫中流。  

沁园春（子寿母）  

月地云阶，碧山丹水，春满北园。正慈闱初度，酡颜绿发，黄堂称寿，画戟朱幡。戏彩斓斑，安舆游衍，未数当时莱与潘。今朝好，把一家和气，散在千门。  
潜藩。误玷君恩。人尚说、淳熙前状元。幸物情如旧，亲年未老，且开玉帐，共祝金樽。罗绮飘香，管弦度曲，晚岁欢娱谁与论。亭峰宴，似仙家大姥，尽见曾孙。  

### 哀长吉  

水调歌头（贺人新娶，集曲名）  

紫陌风光好，绣阁绮罗香。相将人月圆夜，早庆贺新郎。先自少年心意，为惜殢人娇态，久俟愿成双。此夕于飞乐，共学燕归梁。  
索酒子，迎仙客，醉红妆。诉衷情处，些儿好语意难忘。但愿千秋岁里，结取万年欢会，恩爱应天长。行喜长春宅，兰玉满庭芳。  

齐天乐（贺人入赘）  

青鸾海上传芳信。蓝田路入仙境。万卷书传，六奇计运，冰玉炯然清润。帷褰凤锦。□镜启鸾台，烟横鸳枕。一笑相迎，一双两好恰厮称。  
风流人在仙隐。更一县、陶柳春近。梦想金桃，宴分玉果，指日送尝汤饼。枌榆接畛。管此去亲盟，镇长交聘。自古朱陈，一村惟两姓。  

点绛唇（贺生第三子）  

自从佳偶共黄姑。几见设门弧。方喜阶庭联玉，又闻老蚌生珠。一门三秀。贾家虎子，薜氏鸾雏。从此公侯衮衮，看看百子成图。  

西江月（贺人生日生孙）  

百和香凝宝络，长生酒满金尊。葱葱佳气蔼庭萱。同把椿龄祝愿。  
玉树已生谢砌，孙枝复长于门。贮看百了共千孙。此去公侯衮衮。  

瑞鹤仙（寿南康钱守·正月初六）  

天基佳节后。又诗咏嵩生，贤歌天佑。千龄运非偶。庆一堂风虎，云龙感召，相门华胄。盛少屈、一钱太守。听吏歌、一径棠阴，民颂两岐麦秀。知否。海峰天柱，道骨仙风，总天所授。席虚机右。金瓯下，署名久。贮泥封飞下，沙堤归去，指日家声复旧。年年献、金鉴千秋，玉卮万寿。  

瑞鹤仙（寿萧通判·十月初一日）  

小春天未雪。见两蕊三花，放梅时节。昴宿孕人杰。对梅花雪片，平分风月。冰清玉洁。天赋与、仙风道骨。更等间、来访刘仙，觅取秘传真诀。闻说。辉联台宿，瑞应文昌，世承阀阅。相门事业。有祖父、旧风烈。管泥封飞下，沙堤归来，光复青氈旧物。庆家传，八叶联芳，又添一叶。  

### 黄师参  

沁园春（饯郑金部去国）  

谷口高人，偶溯明河，近尺五天。见紫霄宫阙，空中突兀，玉皇姬侍，云里蹁跹。滴露研朱，披肝作纸，细写灵均孤愤篇。排云叫，奈大钧不管，沙界三千。  
语高天上惊传。早斥去人间伴谪仙。念赤城丹籍，香名空在，蓬莱弱水，欲到无缘。还倚枯槎，飘然归去，回首清都若个边。家山好，有一湾风月，小小渔船。  

### 李义山  

祝英台近（寿张路钤·四月初）  

夏初临，春正满，花事在红药。一阵光风，香雾喷珠箔。画堂旧日张家，梦中玉燕，早拂晓、飞来帘幕。  
酒深酌。曾记走马长安，功名戏樊郭。螺浦如杯，豪气怎生著。直须用了圯编，封侯万户，却归共、赤松翁约。  

### 牟子才  

风瀑竹（元宵）  

阁住杏花雨。便新晴、等间勾引，香车成雾。璧月光中箫凤远，袅袅馀音如缕。诮一似、君仙府。天意乍随人意好，渐星桥、度汉珠还浦。又何啻、列千炬。晚来乍觉阴盘固。笑人间、玉瓶瑶瑟，锦茵雕俎。无限升平宣政曲，回首中原何处。慨鸣镝、已无宫武。扑面胡尘浑未扫，强欢讴、还肯轩昂否。荣旧恨，为谁赋。  

### 戴翼  

水调歌头（寿陈仓使）  

某共审：瑞启福星，祥开诞月。江左两三年兵火，暂烦一出于虚危；部内几万户生灵，喜遇再来之父子。欢均列郡，喜溢崇台。某忝出师门，幸依化治。忻逢华旦，上南丰一瓣之香；敬缉斐章，祝东道千龄之算。退惭下俚，上渎清都。敢冀熏慈，俯垂采览。  
嵩岳周王佐，昴宿汉宗臣。从来间世英杰，出则致升平。况我皇华直指，元是福星出现，来此活生灵。五百岁初度，十一郡欢忻。  
挽西江，苏涸辙，洗尘埃。笑谈顷刻间宜，宇宙变为春。泽满赣川无限，福与崆峒齐耸，颂咏几多人。潋滟一卮寿，愿早秉洪钧。  

水调歌头（寿彭守）  

某共审：某官，瑞启福星，祥开诞月。楼浦十万家生齿，焚一瓣香；章江五十里附庸，上千岁寿。万诚芜句，申庆椒觞。仰冀熏慈，俯垂采览。  
渤海卖刀剑，河汉洗戎兵。千金六月一雨，万陇稼云横。时节可人如许，天意开祥有在，申月岳生申。五百岁初度，千万户欢声。  
栋梁材，霖雨手，庙堂身。日边褒玺已到，岂久试鱼城。快上承明步武，展尽玉堂事业，再使旧毰青。公寿更天远，鼻祖等长生。  

### 徐经孙  

水调歌头（致仕得请）  

客问矩山老，何事得优游。追数平生出处，为客赋歌头。三十五时侥幸，四十三年仕宦，七十□归休。顶踵皆君赐，天地德难酬。  
书数册，棋两局，酒三瓯。此是日中受用，谁劣又谁优。寒则拥炉曝背，暖则寻花问柳，乘舆狎沙鸥。知足又知止，客亦许之不。  

百字令  

八旬加二，荷君天垂祐，扶持老拙。目送新来檐外燕，手拣好花轻折。比似去年，十分强健，日看朱诗说。篇三百五，岁前尽有披阅。  
天教两子供官，一男留养，左右相娱悦。五见孙枝三拜授，童冠参差袍笏。四侍鳌峰，拏舟在即，次五今圆月。曾孙淳老，想能随叔嬉劣。  

哨遍  

江山风月，耳目声色。取之无禁，用之不竭。造物之无尽藏，月白风清，有客有酒。踞虎登龙，放舟中流。听其所止而休焉。归去来兮，昨非今是。旧菊都荒，新松老矣。吾年今已如此。归去来兮，忘我忘世。草木欣荣，幽人感此。吾生行且休矣。  

乳燕飞  

一雨炎□洗。似天知、溪山佳处，玳筵珠履。六十年前今朝庆，门左桑弧蓬矢。也似恁、郁葱佳气。绿鬓童颜春未老，问寿星、模样君真是。新甲子，从头起。  
应门有子能承志。总人间、皱眉底事，不关君耳。看不日孙枝毓秀，衮衮教人满意。更又报、门阑多喜。饱受人生真富贵，便蟠桃、三熟堪弹指。知几个，千秋岁。  

鹧鸪天  

安分随缘事事宜。平生快活过年时。长歌赤壁东坡赋，又咏归来元亮词。开八扰，望期颐。人生如此古犹稀。香飘金粟如来供，岁岁今朝荐酒卮。  

### 冯去非  

八声甘州（过松江）  

买扁舟、载月过长桥，回首梦耶非。问往日三高，清风万古，继者伊谁。惟有茶烟轻飏，零露湿莼丝。西子如何处，鸿怨蛩悲。遥想家山好在，正倚天青壁，石瘦云肥。甚抛奇{享單}秀，猿鹤互猜疑。归去好、散人相国，迥升沈、毕竟总尘泥。须还我，松间旧隐，竹上新诗。  

点绛唇  

秋满孤篷，翠蒲红蓼留人住。一帘香缕。边影惊鸿度。  
小据胡床，旧事新情绪。凭谁诉。蜡灯犀尘。拟共西风语。  

喜迁莺  

凉生遥渚。正绿芰擎霜，黄花招雨。雁外渔村，蛩边蟹舍，绛叶满秋来路。世事不离双鬓，远梦偏欺孤旅。送望眼，但凭舷微笑，书空无语。  
慵觑。清镜里，十载征尘，长把朱颜污。借箸青油，挥毫紫塞，旧事不堪重举。间阔故山猿鹤，冷落同盟鸥鹭。倦游也，便樯云柁月，浩歌归去。  

### 熊大经  

酹江月（子庆母八十）  

人生八十，自儿时祝愿，这般年数。滴露研朱轻点笔，个个眉心丹字。萱草丛边，梅花香里，真有人如此。红颜青鬓，儿时依旧相似。  
堪笑生子愚痴，投身枳棘，欲了官中事。万叠关山遥望眼，遐瞬白云飞处。膝下称觞，门前问寝，幸有嵩谟子。更望此去，十分好学彭祖。  

### 张□□  

喜迁莺  

英声初发。记舍选齐驱，祖鞭先着。风月平分，尊罍谈旧，各已苍颜白发。屈指待拚一醉，祝生申嵩岳。怎知道，为清湘□润，暂移贤杰。  
休说。予心渴，里巷争先，拟持杯阶闼。毕竟人间，赏心乐事，种种尽归缘法。拈取瑞香一瓣，爇向湘山名刹。无量寿，和一身见在，两尊菩萨。  

### 翁定  

壶中天（寿致政邑宰六十三，子任尉，孙领荐）  

昔时彭祖，闻道有、八百穹崇遐寿。屈指我公今几许，历岁才方七九。七百修龄，更三十七，犹是公之有。此逢诞节，盖须来献尊酒。  
好是子舍孙枝，居官领荐，迭复青毰旧。陶令解龟何太早，去作幔亭仙友。只恐九重，思贤梦觉，未屈调羹手。周公居左，鲁公还是居右。  

### 留元崇  

菩萨蛮  

江头日落孤帆起。归心拍拍东流水。山远不知名。为谁迢递青。  
危桥来处路。尚带潇湘雨。楚尾与吴头。一生离别愁。  

### 沈刚孙  

酹江月  

我来访古。把尘襟、都付一声鸣橹。笑把瑶觞波浩荡，却忆长鲸吞吐。坐挹高风，骨清毛冷，不作器尘语。客星何在，谩留遗像江渚。  
试问泽畔羊裘，当时何事，知禹弇宫武。金印貂蝉谁不爱，只为汗颜巢许。幸有高台，较他箕颍，未肯轻输与。酒酣长啸，翩然谁共飞举。  

### 王澜  

念奴娇（避地溢江，书于新亭）  

凭高远望，见家乡、只在白云深处。镇日思归归未得，孤负殷勤杜宇。故国伤心，新亭泪眼，更酒潇潇雨。长江万里，难将此恨流去。  
遥想江口依然，鸟啼花谢，今日谁为主。燕子归来，雕梁何处，底事呢喃语。最苦金沙，十万户尽，作血流漂杵。横空剑气，要当一洗残虏。  

### 方君遇  

风流子  

春被雨禁持。伤心事、仿佛去年时。记芳径暮归，褪妆微醉，暗帏先寝，闻笑佯痴。回首别离容易过，杨柳又依依。红烛怨歌，鬓花零落，青绫牵梦，屏影参差。桃源今何在，刘郎去，应念瘦损香肌。误约夜阑，从前怪我多疑。但怕收残泪，对人徐语，指弹新恨，推户潜窥。还是恹恹病也，无计怜伊。  

### 平江妓  

贺新郎（送太守）  

春色元无主。荷东君、著意看承，等间分付。多少无情风与浪，又那更、蜂欺蝶妒。算燕雀、眼前无数。纵使帘栊能爱护，到如今、已是成迟暮。芳草碧，遮归路。  
看看做到难言处。怕宣郎、旌旗轻转，易歌襦袴。月满西楼弦索静，云蔽昆城阆府。便恁地、一帆轻举。独倚阑千愁拍碎，惨玉容、泪眼如红雨。去与住，两难诉。  

### 淮上女  

减字木兰花  

淮山隐隐。千里云峰千里恨。淮水悠悠。万顷烟波万顷愁。  
山长水远。遮住行人东望眼。恨旧愁新。有泪无言对晚春。  

### 黄孝迈  

湘春夜月  

近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。  
空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。  

水龙吟  

间情小院沈吟，草深柳密帘空翠。风檐夜响，残灯慵剔，寒轻怯睡。店舍无烟，关山有月，梨花满地。二十年好梦，不曾圆合，而今老、都休矣。  
谁共题诗秉烛，两厌厌、天涯别袂。柔肠一寸，七分是恨，三分是泪。芳信不来，玉箫尘染，粉衣香退。待问春，怎把千红换得，一池绿水。  

### 吴千能  

水调歌头  

澹氏人安在，缥缈九霄间。我来唯有石屋，周览百寻宽。一曲中分夷险，两牖空光平布，满洞贮清寒。高歌自堪仰，何必论金丹。  
周贤士，知此意，薄秦官。一床一枕，依然犹伴白云间。门外俗尘如海，门里道心如水，谈笑足回澜。此事无今古，不信叩嵛山。|<伊维吴千能守潇湘八阅月，乃得游澹岩，真天下奇观也。赋水调刻诸石。弟千兕、子奕侍。客蒋泾、曹昌佑偕行。绍定庚寅清明日>|  

### 史隽之  

望海潮（浮远堂）  

危岑孤秀，飞轩爽豁，空江泱漭黄流。吴札故邱，春申旧国，西风吹换清秋。沧海浪初收。共登高临眺，尊俎绸缪。凤集高冈，驹留空谷接英游。  
八窗尽控琼钩。送帆樯杳杳，潮汐悠悠。千古兴怀，关河极目，愁边灭没轻鸥。淮岸隔重洲。认澹霞天末，一缕青浮。未许英雄老去，西北是神州。  

### 张友仁  

水调歌  

石屋势平旷，峭壁几巉岩。妙哉天造地设，谁复谓神剜。畴昔涪翁题品，曾说人寰稀有，岂特冠湘南。趁取脚轻健，相与上高寒。  
避秦者，君莫问，意其间。祖龙文密，至今草木尚愁颜。赢得功成丹鼎，久矣乘风而去，跨鹤与参鸾。犹有白云在，锁日绕禅关。  

### 王柏  

酹江月（题泽翁梅轴后）  

今岁腊前，苦无多寒色、梅花先白。可惜横斜清浅处，谁访孤山仙客。玉勒寻芳，金尊护冷，定与心期隔。夜阑人悄，可无一段春月。  
怕它香已飘零，罗浮梦断，不与东君接。买得鹅千幅绢，留取天然标格。老梅梢癯，蕊圆须健，不放风骚歇。花光何处，儿孙声价方彻。  
