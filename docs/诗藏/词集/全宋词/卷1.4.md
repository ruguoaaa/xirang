---
title: 卷一 4
index: true
icon: editor
order: 6
category:
  - 诗藏
  - 词集
  - 全宋词
---

## 卷一 4

### 晁补之  

水龙吟（别吴兴至松江作）  

水晶宫绕千家，卞山倒影双溪里。白苹洲渚，诗成春晚，当年此地。行遍瑶台，弄英携手，月婵娟际。算多情小杜，风流未睹，空肠断、枝间子。  
一似君恩赐与，贺家湖、千峰凝翠。黄粱未熟，红旌已远，南柯旧事。常恐重来，夜阑相对，也疑非是。向松陵回首，平芜尽处，在青山外。  

八声甘州（扬州次韵和东坡钱塘作）  

谓东坡、未老赋归来，天未遣公归。向西湖两处、秋波一种，飞霭澄辉。又拥竹西歌吹，僧老木兰非。一笑千秋事，浮世危机。  
应倚平山栏槛，是醉翁饮处。江雨霏霏。送孤鸿相接，今古眼中稀。念平生、相从江海，任飘蓬、不遣此心违。登临事，更何须惜，吹帽淋衣。  

八声甘州（历下立春）  

谓东风、定是海东来，海上最春先。乍微阳破腊，梅心已省，柳意都还。雪后南山耸翠，平野欲生烟。记得相逢日，如上林边。  
莫叹春光易老，算今年春老，还有明年。叹人生难得，常好是朱颜。有随轩、金钗十二，为醉娇、一曲踏珠筵。功名事，算何如此，花下尊前。  

满庭芳（赴信日舟中别次膺十二钗）  

鸥起苹中，鱼惊荷底，画船天上来时。翠湾红渚，宛似武陵迷。更晚青山更好，孤云带、远雨丝垂。清歌里，金尊未掩，谁使动分携。  
竹林、高晋阮，阿咸潇散，犹愧风期。便弃官终隐，钓叟苔矶。纵是冥鸿云外，应念我、垂翼低飞。新词好，他年认取，天际片帆归。  

凤凰台上忆吹箫（自金乡之济至羊山迎次膺）  

千里相思，况无百里，何妨暮往朝还。又正是、梅初淡伫，禽未绵蛮。陌上相逢缓辔，风细细、云日斑斑。新晴好，得意未妨，行尽青山。  
应携后房小妓，来为我，盈盈对舞花间。便拚了、松醪翠满，蜜炬红残。谁信轻鞍射虎，清世里、曾有人闲。都休说，帘外夜久春寒。  

凤凰台上忆吹箫  
才短官慵，命奇人弃，年年故里来还。记往岁、莲塘送我，远赴荆蛮。莫道风情似旧，青镜里、绿鬓新斑。佳人怪，把盏为我，微敛眉山。  
从来嗣宗高韵，独见赏，青云敻绝尘间。谩回首、平生醉语，一梦惊残。莫笑移花种柳，应备办、投老同闲。从枯槁，松桧耐得霜寒。  

摸鱼儿（东皋寓居）  

买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。  
青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。  

永遇乐（同前）  

松菊堂深，芰荷池小，长夏清暑。燕引雏还，鸠呼妇往，人静郊原趣。麦天已过，薄衣轻扇，试起绕园徐步。听衡宇、欣欣童稚，共说夜来初雨。  
苍菅径里，紫葳枝上，数点幽花垂露。东里催锄，西邻助饷，相戒清晨去。斜川归兴，翛然满目，回首帝乡何处。只愁恐、轻鞭犯夜，灞陵旧路。  

过涧歇（同前）  

归去。奈故人、尚作青眼相期，未许明时归去。放怀处。买得东皋数亩，静爱园林趣。任过客、剥啄相呼昼扃户。  
堪笑儿童事业，华颠向谁语。草堂人悄，圆荷过微雨。都付邯郸，一枕清风，好梦初觉，砌下槐影方停午。  

黄莺儿（同前）  

南园佳致偏宜暑。两两三三修篁，新篁新出初齐，猗猗过檐侵户。听乱飐芰荷风，细洒梧桐雨。午余帘影参差，远林蝉声，幽梦残处。  
凝伫。既往尽成空，暂遇何曾住。算人间事、岂是追思，依依梦中情绪。观数点茗浮花，一缕香萦炷。怪来人道陶潜，做得羲皇侣。  

消息（同前自过腔，即越调永遇乐端午）  

红日葵开，映墙遮牖，小斋端午。杯展荷金，簪抽笋玉，幽事还数。绿窗纤手，朱奁轻缕。争斗彩丝艾虎。想沈江怨魄归来，空惆怅、对菰黍。  
朱颜老去，清风好在，未减佳辰欢聚。趣蜡酒深斟，菖葅细糁，围坐从儿女。还同子美，江村长夏，闲对燕飞鸥舞。算何须、楚王雄风，方消畏暑。  

梁州令垒韵  

田野闲来惯。睡起初惊晓燕。樵青走挂小帘钩，南园昨夜，细雨红芳遍。平芜一带烟光浅。过尽南归雁。俱远。凭栏送目空肠断。  
好景难常占。过眼韶华如箭。莫教鶗鴂送韶华，多情杨柳，为把长条绊。  
清樽满酌谁为伴。花下提壶劝。何妨醉卧花底，愁容不上春风面。  

酒泉子（同前）  

萱草戎葵，松菊堂深犹畏暑，晚云催雨霭帘栊。满楼风。  
池莲翻倒小莲红。看扫鉴、天清似水，一轮明月却当空。画栏中。  

归田乐（同前）  

春又去，似别佳人幽恨积。闲庭院，翠阴满，添昼寂。一枝梅最好，至今忆。  
正梦断，炉烟袅，参差疏帘隔。为何事、年年春恨，问花应会得。  

诉衷情（同前送春）  

东城南陌路岐斜。芳草遍藏遮。黄鹂自是来晚，莫恨海棠花。  
惊雪絮，满天涯。送春赊。问春莫是，忆著东君，自去还家。  

金凤钩（同前送春）  

春辞我向何处。怪草草、夜来风雨。一簪华发，少欢饶恨，无计殢春且住。  
春回常恨寻无路。试向我、小园徐步。一阑红药，倚风含露。春自未曾归去。  

金凤钩（同前）  

雪消闲步花畔。试屈指、早春将半。樱桃枝上最先到，却恨小梅芳浅。  
忽惊拂水双来燕。暗自忆、故人犹远。一分风雨占春愁，一来又对花肠断。  

生查子（同前夏日即事）  

永日向人妍，百合忘忧草。午枕梦初回，远柳蝉声杳。  
藓井出冰泉，洗沦烦襟了。却挂小帘钩，一缕炉烟袅。  

行香子（同前）  

前岁栽桃，今岁成蹊。更黄鹂、久住相知。微行清露，细履斜晖。对林中侣，闲中我，醉中谁。  
何妨到老，常闲常醉，任功名、生事俱非。衰颜难强，拙语多迟。但酒同行，月同坐，影同嬉。  

诉衷情（同前）  

小园过午，便觉凉生翠柏。戎葵闲出墙红，萱草静依径绿。还是去年，浮瓜沈李，追凉故绕池边竹。小筵促。  
忽忆杨梅正熟。下山南畔，画舸笙歌逐。愁凝目。使君彩笔，佳人锦字，断弦怎续。尽日栏干曲。  

木兰花（遐观楼）  

小楼新创堪临远。一带寒山都入眼。人间应未觉春归，楼上已先变柳眼。  
风威自与微阳战。雪意不遮残腊换。少须文栋燕双回，来看东城花一片。  

行香子（同前）  

归鸟翩翩，楼上黄昏。黯天气、残照余痕。曲栏干里，有个愁人。向不言中，千载事，一年春。  
春来似客，春归如云，付楼前、行路双轮。倾江变酒，举斛为尊，断浮生外，愁千丈，不关身。  

阮郎归（同前）  

小楼独上暮钟时。红霞楼外飞。烟中远鸟一双归。城门灯火微。  
横短吹，傍危梯。冰轮涌海迟。天涯幽恨有谁知。凉风时动衣。  

引驾行  

梅梢琼绽，东君次第开桃李。痛年年、好风景，无事对花垂泪。园里。旧赏处、幽葩柔条，一一动芳意。恨心事。春来间阻，忆年时、把罗袂。  
雅戏。樱桃红颗，为插边明丽。又渐是。樱桃尝新，忍把旧游重记。何意。便云收雨歇，瓶沈簪折雨无计。谩追梅。凭谁向说，只厌厌地。  

碧牡丹（焦成马上口占）  

渐老闲情减。春山事、撩心眼。似血桃花，似雪梨花相间。望极雅川，阳焰迷归雁。征鞍方长坂。正魂乱。  
旧事如云散。良游盛年俱换。罢说功名，但觉青山归晚。记插宫花，扶醉蓬莱殿。如今霜尘满。  

江神子（集句惜春）  

双鸳池沼水融融。桂堂东。又春风。今日看花，花胜去年红。把酒问花花不语，携手处，遍芳丛。  
留春且住莫匆匆。秉金笼。夜寒浓。沈醉插花，走马月明中。待得醒时君不见，不随水，即随风。  

洞仙歌（留春）  

花恨月恼。更夏有凉风，冬轩雪皎。闲事不关心，算四时皆好。从来又说，春台登览，人意多同，常是惜、春过了。须痛饮，莫放欢情草草。年少。  
尚忆瑶阶，得隽寻芳，骖驔东城，适见垂鞭，酕匋南陌，又逢低帽。莺花荡眼，功名满意，无限嬉游，荣华事、如梦杳。伤富贵浮云，曾萦怀抱。为春醉倒。愿花更好。春休老。开口笑。占醉乡、莫教人到。  

洞仙歌（填卢仝诗）  

当时我醉，美人颜色，如花堪悦。今日美人去，恨天涯离别。青楼朱箔，婵娟蟾桂，三五初圆，伤二八、还又缺。空伫立，一望一见心绝。心绝。  
顿成凄凉，千里音尘，一梦欢娱，推枕惊巫山远，洒泪对湘江阔。美人不见，愁人看花，心乱念愁，奏绿绮、弦清切。何处有知音，此恨难说。怨歌未阕。恐暮雨收、行云歇。窗梅发。乍似睹、芳容冰洁。  

水龙吟（次韵林圣予惜春）  

问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春常不老，人愁春花，愁只是、人间有。  
春恨十常八九。忍轻辜、芳醪经口。那知自是，桃花结子，不因春瘦。世上功名，老来风味，春归时候。纵樽前痛饮，狂歌似旧，情难依旧。  

洞仙歌（温园赏海棠）  

群芳老尽，海棠花时候。雨过寒轻好清昼。最妖饶一段，全是初开，云鬟小，涂粉施朱未就。  
全开还自好，骀荡春余，百样宫罗斗繁绣。纵无语也，心应恨来迟，恰柳絮、将春归后。醉犹倚柔柯，怯黄昏，这一点愁，须共花同瘦。  

洞仙歌（梅）  

年年青眼。为江梅肠断。一句新诗思无限。向碧琼枝上，白玉葩中、春犹浅。一点龙香清远。  
谁抛倾国艳。昨夜前村，都恐东皇未曾见。正倚墙红杏，芳意浓时，惊千片。何许飘零仙馆。待冰雪丛中看奇姿，乍一笑能回，上林冬暖。  

行香子（梅）  

雪里清香，月下疏枝。更无花、比并琼姿。一年一见，千绕千回。向未开时，愁花放，恐花飞。  
芳樽移就，幽葩折取，似玉人，携手同归。扬州应记，东合逢时。恨刘郎误，题诗句，怨桃溪。  

盐角儿（亳社观梅）  

开时似雪。谢时似雪。花中奇绝。香非在蕊，香非在萼，骨中香彻。  
占溪风，留溪月。堪羞损、山桃如血。直饶更、疏疏淡淡，终有一般情别。  

清平乐（对晚菊作）  

黄花过也。月酒何曾把。寒蝶多情爱潇洒。晴日双双飞下。  
沈吟独倚朱栏。采芳贻向□边。枕上醉排金靥。幽香付与谁怜。  

江神子（亳社观梅呈范守、秦令）  

去年初见早梅芳。一春忙。短红墙。马上不禁、花恼只颠狂。苏晋长斋犹好事，时唤我，举离觞。  
今年春事更茫茫。浅宫妆。断人肠。一点多情、天赐骨中香。赖有飞凫贤令尹，同我过，小横塘。  

望海潮  （扬州芍药会作）  

人间花老，天涯春去，扬州别是风光。红药万株，佳名千种，天然浩态狂香。尊贵御衣黄。未便教西洛，独占花王。困倚东风，汉宫谁敢斗新妆。  
年年高会维阳。看家夸绝艳，人诧奇芳。结蕊当屏，联葩就幄，红遮绿绕华堂。花百映交相。更秉菅观洧，幽意难忘。罢酒风亭，梦魂惊恐在仙乡。  

夜合花（和李浩季良牡丹）  

百紫千红，占春多少，共推绝世花王。西都万家俱好，不为姚黄。谩肠断巫阳。对沈香、亭北新妆。记清平调，词成进了，一梦仙乡。  
天葩秀出无双。倚朝晖，半如酣酒成狂。无言自有，檀心一点偷芳。念往事情伤。又新艳、曾说滁阳。纵归来晚，君王殿后，别是风光。  

下水船（和季良琼花）  

百紫千红翠。唯有琼花特异。便是当年，唐昌观中玉蕊。尚记得、月里仙人来赏，明日喧传都市。  
甚时又，分与扬州本，一朵冰姿难比。曾向无双亭边，半酣独倚。似梦觉，晓山瑶台十里。犹忆飞琼标致。  

浣溪沙（樱桃）  

雨过园亭绿暗时。樱桃红颗压枝低。绿兼红好眼中迷。  
荔子天教生处远，风流一种阿谁知。最红深处有黄鹂。  

万年欢（梅）  

心忆春归，似佳人未来，香径无迹。雪里红梅，因甚早知消息。百卉芳心正寂。夜不寐、幽姿脉脉。图清晓、先作宫妆，似防人见偷得。  
真香媚情动魄。算当时寿阳，无此标格。应寄扬州，何郎旧曾相识。花似何郎鬓白。恐花笑、逢花羞摘。那堪羌管惊心，也随繁杏抛掷。  

感皇恩（海棠）  

常岁海棠时，偷闲须到。须病寻芳懒春老。偶来恰值，半谢妖饶犹好。便呼诗酒伴，同倾倒。  
繁枝高荫，疏枝低绕。花底杯盘花影照。多情一片，恨我归来不早。断肠铺碎锦，门前道。  

洞仙歌（菊）  

今春闰好。怪重阳菊早。满槛煌煌看霜晓。唤金钱翠雨，不称标容，潇洒意、陶潜诗中能道。  
不应夸绝艳，曾妒春华，因甚东君意不到。又似锁，三千汉女，偏教明妃、怨西风边草。也何必、牛山苦沾衣，算只好龙山，醉狂吹帽。  

喜朝天（秦宅作，海棠）  

众芳残。海棠正轻盈，绿鬓朱颜。碎锦繁绣，更柔柯映碧，纤搊匀殷。谁与将红间白，采薰笼、仙衣覆斑斓。如有意、浓妆淡抹，斜倚栏干。  
夭饶向晚春后，惯因欹晴景，愁怕朝寒。纵有狂雨，便离披损，不奈幽闲。素李来禽总俗，谩遮映、终羞格疏顽。谁采顾，斜风教舞，月下庭间。  

生查子（梅）  

青帝晓来风，偏傍梅梢紧。未放玉肌开，已觉龙香喷。  
此意比佳人，争奈非朱粉。惟有许飞琼，风味依稀近。  

少年游（次季良韵）  

庐山瑶草四时春。烟锁上宫门。记得南游，偶寻飞涧，一洗庾公尘。  
香炉高咏君家事，文彩近前人。它日骑鲸，尚怜迷路，与问众仙真。  

少年游  

如今田野谩抛春。红雨掩衡门。懒读诗书，欠伸扶杖，几案任生尘。  
从教便向东山老，谁知是个中人。莫怪年来，倦寻城市，嫌我性情真。  

满江红（次韵吊汶阳李诚之待制）  

华鬓春风，长歌罢、伤今感昨。春正好、瑶墀已叹，侍臣冥寞。牙帐尘昏余剑戟，翠帷月冷虚弦索。记往岁、龙坂误曾登，今飘泊。  
贤人命，从来薄。流水意，知谁托。绕南枝身似，未眠飞鹊。射虎山边寻旧迹，骑鲸海上追前约。便江湖、与世永相忘，还堪乐。  

离亭宴（次韵吊豫章黄鲁直）  

丹府黄香堪笑。章台坠鞭年少。细雨春风花落处，醉里中人传韶。却上五湖船，悲歌楚狂同调。  
青草荆江波渺。香炉紫霄簪小。人去江山长依旧，幼妇空传辞妙。洒泪作招魂，枫林子规啼晓。  

千秋岁（次韵吊高邮秦少游）  

江头苑外。常记同朝退。飞骑轧，鸣珂碎。齐讴云绕扇，赵舞风回带。岩鼓断，杯盘藉草犹相对。  
洒涕谁能会。醉卧藤阴盖。人已去，词空在。兔园高宴悄，虎观英游改。重感慨，惊涛自卷珠沈海。  

迷神引（贬玉溪对江山作）  

黯黯青山红日暮。浩浩大江东注。余霞散绮，向烟波路。使人愁，长安远，在何处。几点渔灯小，迷近坞。一片客帆低，傍前浦。  
暗想平生，自悔儒冠误。觉阮途穷，归心阻。断魂素月，一千里、伤平楚。怪竹枝歌，声声怨，为谁苦。猿鸟一时啼，惊岛屿。烛暗不成眠，听津鼓。  

满江红（赴玉山之谪，与诸父泛舟大泽，分题为别）  

莫话南征，船头转、三千余里。未叹此、浮生飘荡，但伤佳会。满眼青山芳草外，半篙碧水斜阳里。问此中、何处芰荷深，渔人指。  
清时事，羁游意。尽付与，狂歌醉。有多才南阮，自为知己。不似朱公江海去，未成陶令田园计。便楚乡、风景胜吾乡，何人对。  

古阳关（寄无霅·八弟宰宝应）  

草草蛩吟噎。暗柳萤飞灭。空庭雨过，西风紧，飘黄叶。卷书帷寂静，对此伤离别。重感叹、中秋数日又圆月。  
沙觜樯竿上，淮水阔。有飞凫客，词珠玉，气冰雪。且莫教皓月，照影惊华发。问几时、清尊夜景共佳节。  

玉蝴蝶  

暗忆少年豪气，烂南国、蓬岛风光。醉倚吴王宫殿，不解悲凉。舞犹慵、小腰似柳，歌尚怯、娇语如簧。好林塘。玳筵留住，彩舫携将。  
清狂。扬州一梦，中山千日，名利都忘。细数从前，眼中欢事尽成伤。去船迷、乱花流水，遗佩悄、寒草空江。黯愁肠。暮云吟断，青鬓成霜。  

安公子（送进道四弟赴官无为）  

柳老荷花尽。夜来霜落平湖净。征雁横天鸥舞乱，鱼游清镜。又还是、当年我向江南兴。移画船、深渚蒹葭映。对半篙碧水，满眼青山魂凝。  
一番伤华鬓。放歌狂饮犹堪逞。水驿孤帆明夜事、此欢重省。梦回处、诗塘春草愁难整。官情与、归期终朝竞。记它年相访，认取斜川三迳。  

惜分飞（别吴作）  

山水光中清无暑。是我消魂别处。只有多情雨。会人深意留人住。  
不见梅花来已暮。未见荷花又去。图画他年觑。断肠千古苕溪路。  

惜分飞（代别）  

消暑楼前双溪市。尽住水晶宫里。人共荷花丽。更无一点尘埃气。  
不会史君匆匆至。又作匆匆去计。谁解连红袂。大家都把兰舟系。  

离亭宴（忆吴兴寄金陵怀古声中）  

忆向吴兴假守。双溪四垂高柳，仪凤桥边兰舟过，映水雕甍华牖。烛下小红妆，争看史君归后。  
携手松亭难又。题诗水轩依旧。多少绿荷相倚恨，背立西风回首。怅望采莲人，烟波万重吴岫。  

满庭芳（忆庐山）  

欲买庐山，山前三亩，小桥横过松间。变名吴市，谁认旧容颜。最好栖贤峡外，应自此、都隔尘寰。人稀到，壶中化国，光景更堪闲。  
无心，求至道，柴门闭了，饱睡甘餐。幸儿成孙长，为扫家山。若问它年归去，蓦地也、双桨来还。愁难会，清风万壑，高处正跻攀。  

满庭芳（次韵答季良）  

闲说秋来，乘槎心懒，梦回三岛波间。便思黄帽，同我老山颜。上界仙人官府，何似我、萧散尘寰。云无止，流泉自急，此意本来闲。  
寂寥，松桂圃，陪君好语，亦可忘餐。况琼枝玉蕊，秀满春山。若问幽栖何意，莫道是、飞鸟知还。无言处，孙登半岭，高韵更难攀。  

满庭芳（用东坡韵题自画莲社图）  

归去来兮，名山何处，梦中庐阜嵯峨。二林深处，幽士往来多。自画远公莲社，教儿诵、李白长歌。如重到，丹崖翠户，琼草秀金坡。  
生绡，双幅上，诸贤中履，文彩天梭。社中客，禅心古井无波。我似渊明逃社，怡颜盼、百尺庭柯。牛闲放，溪童任懒，吾已废鞭蓑。  

尾犯（庐山一名碧芙蓉）  

庐山小隐。渐年来疏懒，浸浓归兴。彩桥飞过，深溪地底，奔雷余韵。香炉照日，望处与、青霄近。想群仙、呼我应还，怪来须丝垂镜。  
海上云车回轫。少姑传、金母信。森翠裾琼佩，落日初霞，纷纭相映。谁见壶中景。花洞里、杳然渔艇。别是个、潇洒乾坤，世情尘土休问。  

尉迟杯（亳社作惜花）  

去年时。正愁绝，过却红杏飞。沈吟杏子青时。追悔负好花枝。今年又春到，傍小阑、日日数花期。花有信，人却无凭，故教芳意迟迟。  
及至待得融怡。未攀条拈蕊，已叹春归。怎得春如天不老，更教花与月相随。都将命、拚与酬花，似岘山、落日客犹迷。尽归路，拍手拦街，笑人沈醉如泥。  

八六子（重九即事呈徐倅·祖禹十六叔）  

喜秋晴。淡云萦缕，天高群雁南征。正露冷初减兰红，风紧潜凋柳翠，愁人漏长梦惊。  
重阳景物凄清。渐老何时无事，当歌好在多情。暗自想、朱颜并游同醉，官名缰锁，世路蓬萍。难相见，赖有黄花满把，从教渌酒深倾。醉休醒。醒来旧愁旋生。  

临江仙（呈祖禹十六叔）  

尽说彭门新半刾，昆吾剸玉如泥。功名余事不须为。才情诗里见，风味酒边知。  
好在阿咸同老也，青云往岁心期。千钟百首兴来时。伯伦从妇劝，元亮信儿痴。  

临江仙  

十岁儿曹同砚席，华裾织翠如葱。一生心事醉吟中。相逢俱白首，无语对西风。  
莫道樽前情调减，衰颜得酒能红。可怜此会意无穷。夜阑人总睡，独绕菊花丛。  

蓦山溪（谯园饮酒为守令作）  

谯园幽古，烟锁前朝桧。摇落枣红时，满园空、几株苍翠。史君才誉，金殿握兰人，将风调，改荒凉，便是嬉游地。  
刘郎莫问，去后桃花事。司马更堪怜，掩金觞、琵琶催泪。愁来不醉。不醉奈愁何，汝南周，东阳沈，劝我如何醉。  

蓦山溪  

金樽玉酒，佳味名仙桧。恐是九龙泉，堪一饮、霜毛却翠。何须说此，只但饮陶陶，灯光底，百花春，自是仙家地。  
星郎早贵，惯见风流事。留我不须归，倒尊空、烛堆红泪。飞凫令尹，才调更翩翩，休吊古，枉伤神，有兴来同醉。  

蓦山溪（亳社寄文潜舍人）  

兰台仙史，好在多情否。不寄一行书，过西风、飞鸿去后。功名心事，千载与君同，只狂饮，只狂吟，绿鬓殊非旧。  
山歌村馆，愁醉浔阳叟。且借两州春，看一曲、樽前舞袖。古来毕竟，何处是功名，不同饮，不同吟，也劝时开口。  

蓦山溪（和王定国朝散忆广陵）  

扬州全盛，往事今何处。帆锦两明珠，罥蔷薇、月中嬉语。朱衣白面，公子似神仙，登云屿。临烟渚。狂醉成怀古。  
兰舟归后，谁与春为主。吟笑我重来，倚琼花、东风日暮。吴霜点鬓，流落共天涯，竹西路。高阳侣。魂梦应相遇。  

忆秦娥（和留守赵无愧送别）  

牵人意。高堂照碧临烟水。清秋至。东山时伴，谢公携妓。  
黄菊虽残堪泛蚁。乍寒犹有重阳味。应相记。坐中少个，孟嘉狂醉。  

好事近（南都寄历下人）  

丝管闹南湖，湖上醉游时晚。独看小桥官柳，泪无言偷满。  
坐中谁唱解愁辞，红妆劝金盏。物是奈人非是，负东风心眼。  

阮郎归（同十二叔泛济州环溪）  

西城北渚旧追随。荒台今是非。白苹无主绿浦迷。停舟忆旧时。  
双鸭戏，乱鸥飞。人家烟雨西。不成携手折芳菲。兰柳惆怅归。  

阮郎归  

一濠秋水净涟漪。红妆照水嬉。攀条寻藕怯船移。浮萍湿绣衣。  
临好景，惜轻归。夕阳洲渚迷。城门灯火簇轮蹄。沙鸥飞去时。  

阮郎归  

儿童嬉戏杏花堤。春归不解悲。重来草露湿人衣。无花空绕枝。  
曾学道，久忘机。一尊甘若饴。平生鱼鸟与同归。临风心自知。  

宴桃源  

往岁真源谪去。红泪扬州留住。饮罢一帆东去，去入楚江寒雨。无绪。无绪。今夜秦淮泊处。  

一丛花（谢济倅宗室令郯送酒）  

王孙眉宇凤凰雏。天与世情疏。扬州坐上琼花底，佩锦囊、曾忆奚奴。金盏醉挥，满身花影，红袖竞来扶。  
十年一梦访林居。离缺重踟蹰。应怜肺病临邛客，寄洞庭、春色双壶。天气未佳，梅花正好，曾醉燕堂无。  

一丛花（十二叔节推以无咎生日于此声中为辞，依韵和答）  

碧山无意解银鱼。花底且携壶。华颠又喜熊罴且，笑骐骥、老反为驹。文史渐抛，功名更懒，随处见真如。  
高情敢并汉庭疏。长揖去田庐。囊无上赐金堪散，也未妨、山猎溪渔。廉颇纵强，莫随年少，白马向黄榆。  

一丛花（再呈十二叔）  

飞凫仙令气如虹。脱屐向尘笼。凌烟画像云台议，似眼前、百草春风。盏里圣贤，壶中天地，高兴更谁同。  
应怀得隽大明宫。无事老冯公。玉山且向花间倒，任从笑、老入花丛。三径步余，一枝眠稳，心事付千钟。  

临江仙（用韵和韩求仁南都留别）  

曾唱牡丹留客饮，明年何处相逢。忽惊鹊起落悟桐。绿荷多少恨，回首背西风。  
莫叹今宵身是客，一尊未晓犹同。此身应以去来鸿。江湖春水阔，归梦故园中。  

临江仙（同前）  

常记河阳花县里，恰如饭颗山逢。春城何处满丝桐。纶巾并羽扇，君有古人风。  
重向梁王台畔见，黄花绿酒谁同。新诗别后寄南鸿。回头思照碧，人在白云中。  

浣溪沙（广陵被召留别）  

帐饮都门春浪惊。东飞身与白鸥轻。淮山一点眼初明。  
谁使梦回兰芷国，却将春去凤凰城。樯乌风转不胜情。  

忆少年（别历下）  

无穷官柳，无情画舸，无根行客。南山尚相送，只高城人隔。  
罨画园林溪绀碧。算重来、尽成陈迹。刘郎鬓如此，况桃花颜色。  

江神子（广陵送王左丞赴阙）  

旧山铅椠倦栖迟。叩宸闱。向淮圻。五马行春，初喜后车随。太守风流容客醉，花压帽，酒淋衣。  
隋宫烟外草萋萋。菊花时。动旌旗。起舞留公，且住慰相思。王粲诗成何处寄，人北去，雁南飞。  

虞美人（广陵留别）  

江南载酒平生事。游宦如萍寄。蓬山归路傍银台。还是扬州一梦、却惊回。  
年年后土春来早。不负金尊倒。明年珠履赏春时。应寄琼花一朵、慰相思。  

金盏倒垂莲（依韵和次膺寄杨仲谋观察）  

诸阮英游，尽千钟饮量，百丈词源。对舞春风，螺髻小双莲。念两处、登高临远，又伤芳物新年。此泪不待，桓伊危柱哀弦。  
身闲未应无事，趁栽梅径里，插柳池边。野鹤飘飖，幽兴在青田。也莫话、书生豪气，更铭功业燕然。毕竟得意，何如月下花前。  

金盏倒垂莲（次韵同寄霸师杨仲谋安抚）  

休说将军，解弯弓掠地，昆岭河源。彩笔题诗，绿水映红莲。算总是、风流余事，会须行乐□年。况有一部，随轩脆管繁弦。  
多情旧游尚忆，寄秋风万里，鸿雁天边。未学元龙，豪气笑求田。也莫为、庭槐兴叹，便伤摇落凄然。后会一笑，犹堪醉倒花前。  

西平乐（广陵送王资政正仲赴阙）  

凤诏传来绛阙，当宁思贤辅。淮海甘棠惠花，霖雨商岩吉梦，熊虎周郊旧卜。千秋盛际，催促朝天归去。动离绪。  
空眷恋，难暂驻。新植双亭临水，风月佳名未睹。淮拟金尊时举。况乐府、风流一部。妍歌妙舞，萦云回雪，亲教与，恨难诉。争欲攀辕借住。功成绣衮，重兴江山作主。  

御街行（待命护国院，不得入国门。寄内）  

年年不放春闲了。今岁衔杯少。来时柳上浅金黄，归路玉绵吹帽。惜春长似，五陵狂俊，不道朱颜老。  
斜烟薄雨青林杳。犹有莺声到。西园红艳绿盘龙，辜负一年春好。锦城乐事，不关愁眼，何似还家早。  

生查子（同前感旧）  

宫里妒娥眉，十载辞君去。翠袖怯天寒，修竹无人处。  
今日近君家，望极香车骛。一水是红墙，有恨无由语。  

青玉案（同前）  

十年不向都门道。信匹马、羞重到。玉府骖鸾犹年少。宫花头上，御炉烟底，常日朝回早。  
霞觞翻手群仙笑。恨尘士人间易春老。白发愁占彤庭杳。红墙天阻，碧濠烟锁，细雨迷芳草。  

水龙吟（始去齐，路逢次膺叔感别叙旧）  

去年暑雨钩盘，夜阑睡起同征辔。今年芳草，齐河古岸，扁舟同舣。萍梗孤踪，梦魂浮世。别离常是。念当时绿鬓，狂歌痛饮，今憔悴、东风里。  
此去济南为说。道愁肠、不醒犹醉。多情北渚，两行烟柳，一湖春水。还唱新声，后人重到，应悲桃李。待归时，揽取庭前皓月，也应堪寄。  

南歌子（谯园作）  

霜细犹欺柳，风柔已弄梅。东园捶鼓赏新醅。唤取舞周歌沈、探春回。  
妙舞堪千盏，长歌可百杯。笑人将恨上春台。劝我十分一举、两眉开。  

醉落魄（用韵和李季良泊山口）  

高鸿远鹜。溪山一带人烟簇。知君舟近渔矶宿。轻素横溪，天淡挂寒玉。  
谁家红袖阑干曲。南陵风软波平绿。幽吟无伴芳尊独。清瘦休文，一夜伤单縠。  

万年欢（次韵和季良）  

忆昔论心，尽青云少年，燕赵豪俊。二十南游，曾上会稽千仞。捐袂江中往岁，有骚人、兰荪遗韵。嗟管鲍、当日贫交，半成翻手难信。  
君如未遇元礼，肯抽身盛时，寻我幽隐。此事谈何容易，骥才方骋。彩舫红妆围定，笑西风、黄花班鬓。君欲问、投老生涯，醉乡岐路偏近。  

临江仙（信州作）  

谪宦江城无屋买，残僧野寺相依。松间药臼竹间衣。水穷行到处，云起坐看时。  
一个幽禽缘底事，苦来醉耳边啼。月斜西院愈声悲。青山无限好，犹道不如归。  

虞美人（羊山饯杜侍郎郡君十二姑及外弟天逵）  

原桑飞尽霜空杳。霜夜愁难晓。油灯野店怯黄昏。穷途不灭酒杯深。故人心。  
羊山古道行人少。也送行人老。一般别语重千金。明年过我小园林。话如今。  

安公子（和次膺叔）  

少日狂游好。阆苑花间同低帽。不恨千金轻散尽，恨花残莺老。命小辔、翩翩随处金尊倒。从市人、拍手拦街笑。镇琼楼归卧，丽日三竿未觉。  
迷路桃源了。乱山沈水何由到。拨断朱弦成底事，痛知音人悄。似近日、曾教青鸟传佳耗。学凤箫、拟入烟萝道。问刘郎何计，解使红颜却少。  

绿头鸭（韩师朴相公会上观佳妓轻盈弹琵琶）  

新秋近，晋公别馆开筵。喜清时、衔杯乐圣，未饶绿野堂边。绣屏深、丽人乍出，坐中雷雨起鹍弦。花暖间关，冰凝幽咽。宝钗摇动坠金钿。未弹了、昭君遗怨，四坐已凄然。西风里、香街驻马，嬉笑微传。  
算从来、司空惯，断肠初对云鬟。夜将阑、井梧下叶，砌蛩收响悄林蝉。赖得多愁，浔阳司马，当时不在绮筵前。竞叹赏、檀槽倚困，沈醉到觥船。芳春调、红英翠萼，重变新妍。  

水龙吟（寄留守无愧文）  

满湖高柳摇风，坐看骤雨来湖面。跳珠溅玉，圆荷翻倒，轻鸥惊散。堂上凉生，槛前暑退，罗裾凌乱。想东山谢守，纶巾羽扇，高歌下、青天半。  
应记狂吟司马，去年时、黄花高宴。竹枝苦怨，琵琶多泪，新年鬓换。常恐归时，眼中物是，日边人远。望隋河一带，伤心雾霭，遣离魂断。  

惜奴娇  

歌阕琼筵，暗失金貂侣。说衷肠、丁宁嘱付。棹举帆开，黯行色、秋将暮。欲去。待却回、高城已暮。  
渔火烟村，但触目伤离绪。此情向、阿谁分诉。那里思量，争知我，思量苦。最苦。睡不著、西风夜雨。  

临江仙  

身外闲愁空满眼，就中欢事常稀。明年应赋送君诗。试从今夜数，相会几多时。  
浅酒欲邀谁共劝，深情惟有君知。东溪春近好同归。柳垂江上影，梅谢雪中枝。  

临江仙  

自古齐山重九胜，登临梦想依依。偶来恰值菊花时。难逢开口笑，须插满头归。  
昨夜一江风色好，平明秋浦帆飞。可怜如赴史君期。且当酬令节，不用叹斜晖。  

满庭芳  

乡物牵情，家山回首，浩然归兴难收。报恩心事，投老拚悠悠。却笑当年牛下，轻自许、激烈寒讴。成何事，夷犹桂辑，兰芷咏芳洲。  
人生，萍梗迹，谁非乐土，何处吾州。算不须，临岐惝恍迟留。要看香炉瀑布，丹枫乱、江色凝秋。真堪与，潇湘暮雨，图上画扁舟。  

定风流  

跨鹤扬州一梦回。东风拂面上平台。阆苑花前狂覆酒。拍手。东风骑凤却教来。  
谪好伯阳丹井畔。官满。平台还见片帆开。上界虽然官府好。总道。散仙无事好追陪。  

千秋岁  

玉京仙侣，同受琅函结。风雨隔，尘埃绝。霞觞翻手破，阆苑花前别。鹏翼敛，人间泛梗无由歇。  
岂忆山中酒，还共溪边月。愁闷火，时间灭。何妨心似水，莫遣头如雪。春近也，江南雁识归时节。  

千秋岁  

叶舟容易，行尽江南地。南雁断，无书至。怜君羁旅处，见我飘蓬际。如梦寐、当年阆苑曾相对。  
休说深心事。但付狂歌醉。那更话，孤帆起。水精溪绕户，云母山相砌。君莫去，只堪伴我溪山里。  

鹧鸪天  

欲上南湖彩舫嬉。还思北渚与岚漪。圆荷盖水垂杨暗，鸂鶒鸳鸯总下时。  
持此意，遣谁知。清波还照鬓间丝。西楼重唱池塘好，应有红妆敛翠眉。  

清平乐  

炎天畏景。午漏那堪永。何苦相仍愁簿领。短壑清溪牵兴。  

瑶台月下曾逢。何由却睹冰容。一笑为驱烦暑，故人元是清风。  

虞美人（用韵答秦令）  

荒城又见重阳到。狂醉还吹帽。人生开口笑难逢。何况良辰一半、别离中。  
平台珠履登高处。犹自怀人否。且簪黄菊满头归。惟有此花风韵、似年时。  

浣溪沙  

江上秋高风怒号。江声不断雁嗷嗷。别魂迢递为君销。  
一夜不眠孤客耳，耳边愁听雨萧萧。碧纱窗外有芭蕉。  

万年欢（寄韵次膺叔）  

十里环溪，记当年并游，依旧风景。彩舫红妆，重泛九秋清镜。莫叹歌台蔓草，喜相逢、欢情犹胜。苹洲畔、横玉惊鸾，半天云愁凝。  
中秋醉魂未醒。又佳辰授衣，良会堪更。早岁功名，豪气尚凌汝颍。能致黄金一井，也莫负、鸱夷高兴。别有个、潇洒田园，醉乡天地同永。  

一丛花  
东君密意在花心。飞雪戏床林。多情定怪春来晚，故穿花、千点深深。烟柳上轻，风丝漫袅，楼阁晚还阴。  
雕梁双燕悄来音。帘幕镇沈沈。西城未有花堪采，醉狂兴、冷落难禁。应约万红，商量细细，留向未开寻。  

减字木兰花（和求仁南郡都别）  

萍蓬行路。来不多时还遣去。会有重来。还把清尊此地开。  
隋河杨柳。见我五年三执手。红泪多情。待得重来走马迎。  

菩萨蛮  

玉京不许尘容到。疏慵只合疏慵老。鸥鸟共烟波。田夫与醉歌。  
忘怀无物我。莫似陈惊坐。勋业付长闲。西山爽气间。  

鹧鸪天（杜四侍郎郡君十二姑生日）  

吉梦灵蛇朱夏宜。佳辰阿母会瑶池。竹风荷雨来消暑，玉李冰瓜可疗饥。  
心悟了，道成时。不劳龙女骋威仪。僧祇世界供游戏，贤懿光阴比寿期。  

凤箫吟（永嘉郡君生日）  

晓曈昽。雨和雨细，南园次第春融。岭梅犹妒雪，露桃云杏，已绽碧呈红。一年春正好，助人狂、飞燕游蜂。更吉梦良辰，对花忍负金钟。  
香浓。博山沈水，小楼清旦，佳气葱葱。旧游应未改，武陵花似锦，笑语相逢。蕊宫传妙诀，小金丹、同换冰容。况共有、芝田旧约，归去双峰。  

梁州令（同前）  

二月春犹浅。去年樱桃开遍。今年春色怪迟迟，红梅常早，未露胭脂脸。  
东君故遣春来缓。似会人深愿。蟠桃新镂，双盏相期，似此春长远。  

引驾行（同前亦名长春）  

春云轻锁，春风乍扇园林晓。扫华堂，正桃李芳时，诞辰还到。年少。记绛蜡光摇，金猊香郁宝妆了。骤骏马、天街向晚，喜同车、咏窈窕。  
多少。卢家壶范，杜曲家声荣耀。庆孟光齐眉，冯唐白首，镇同欢笑。缥缈。待琅函深讨。芝田高隐去偕老。自别有、壶中永日，比人间好。  

菩萨蛮（同前）  

百花含{莤咅}东风里。南园小雨朱扉启。春色一年年。年年花共妍。  
清谈招隐去。莫认如宾处。华发好风光。林间此味长。  

点绛唇（同前）  

回雁风微，养花浓淡天容好。似春知道。吉梦佳辰到。  
共乐春台，携手蓬莱小。同倾祷。愿春不老。岁岁寻芳草。  

上林春（韩相生日）  

天惜中秋，三夜淡云，占得今宵明月。孟陬岁好，金风气爽，清时挺生贤哲。相门出相，算钟庆、自应累叶。乍归来，暂燕处，共仰赤松高辙。  
想人生、会须自悦。浮云事、笑里尊前休说。旧有衮衣，公归未晚，千岁盛明时节。命圭相印，看重赏、晋公勋业。济生灵，共富寿，海深天阔。  

杨柳枝  

素色清薰出俗华。腊前花。轩前爱日扫云遮。几枝斜。  
月淡纱窗香暗透，白于纱。幽人独酌对芳葩。兴无涯。  

蓦山溪  

凤凰山下，东畔青苔院。记得当初个，与玉人、幽欢小宴。黄昏风雨，人散不归家，帘旌卷。灯火颤。惊拥娇羞面。  
别来憔悴，偏我愁无限。歌酒情都减，也不独、朱颜改变。如今桃李，湖上泛舟时，青天晚。青山远。愿见无由见。  

蓦山溪  

自来相识，比你情都可。咫尺千里算，惟孤枕、单衾知我。终朝尽日，无绪亦无言。我心里，忡忡也，一点全无那。  
香笺小字，写了千千个。我恨无羽翼，空寂寞、青苔院锁。昨朝冤我，却道不如休，天天天，不曾麽，因甚须冤我。  

生查子  

夜饮别佳人，梅小犹飘雪。忍泪一春愁，过却花时节。  
相见话相思，重与临风月。休似那回时，无事还轻别。  

少年游  

当年携手，是处成双，无人不羡。自间阻、五年也，一梦拥、娇娇粉面。  
柳眉轻扫，杏腮微拂，依前双靥。盛睡里、起来寻觅，却眼前不见。  

青玉案  

三年宋玉墙东畔。怪相见、常低面。一曲文君芳心乱。匆匆依旧吹散，月淡梨花馆。  
秋娘苦妒浮金盏。漏些子堪猜是娇盼。归去相思肠应断。五更无寐，一怀好事，依旧蓝桥远。  

江城子（赠次膺叔家娉娉）  

娉娉闻道似轻盈。好佳名。也堪称。楚观云归，重见小樊惊。豆寇梢头春尚浅，娇未顾，已倾城。  
章台休咏旧青青。惹离情。恨难平。无事飞花，撩乱扑旗亭。不似刘郎春草小，能步步，伴人行。  

青玉案（伤娉娉）  

彩云易散琉璃脆。念往事、心将碎。只合人间十三岁。百花开尽，丁香独自。结恨春风里。  
小园幽槛经行地。恨春草佳名谩抛弃。簇蝶罗裙休将施，香残烛烬，微风触幔，仿佛娇颦是。  

胜胜慢（家妓荣奴既出有感）  

朱门深掩，摆荡春风，无情镇欲轻飞。断肠如雪，撩乱去点人衣。朝来半和细雨，向谁家、东馆西池。算未肯、似桃含红蕊，留待郎归。  
还记章台往事，别后纵青青，似旧时垂。灞岸行人多少，竟折柔支。而今恨啼露叶，镇香街、抛掷因谁。又争可、妒郎夸春草，步步相随。  

点绛唇（同前）  

檀口星眸，艳如桃李情柔惠。据我心里。不肯相抛弃。  
哭怕人猜，笑又无滋味。忡忡地。系人心里。一句临岐誓。  

永遇乐（赠雍宅璨奴）  

银烛将残，玳筵初散，依旧愁绪。醉里凝眸，娇来纵体，此意难分付。怜伊只似，风前轻燕，好语暂来还去。重楼静，珠帘休下，待扫画梁留住。  
青娥皓齿，云鬟花面，见了绮罗无数。只你厌厌，教人竟日，一点无由诉。如今拚了，萦眠惹梦，没个顿身心处。深诚事，骖鸾解佩，是许未许。  

虞美人（代内）  

梅花时候君轻去。曾寄红笺句。胡麻好种少人知。正是归时何处、误芳期。  
谁教又作狂游远。归路杨花满。当年不负琐窗春。老向长楸走马、更愁人。  

行香子（赠轻盈）  

柳态纤柔，雪艳疏明。问人来、人道轻盈。张琵莲脸，一寸波横。比潇洒处，犹难称，此嘉名。  
花前烛下，微颦浅笑，要题诗、盏畔低声。司空自惯，狂眼须惊。也不辞写，双罗带，恐牵情。  

感皇恩  

终岁忆春回，西园行尽。欢喜梅梢上春信。去年携手，暗约芳时还近。燕来莺又到，人无准。  
凭谁向道，流光一瞬。佳景闲无事衣褪。春归何处，又对飞花难问。旧欢都未遇，成新恨。  

临江仙（代内）  

马上匆匆听鹊喜，朦胧月淡黄昏。碧罗双扇拥朝云。粉光先辨脸，朱色怎分唇。  
暂别宝奁蛛网遍，春风泪污榴裙。香笺小字寄行云。纤腰非学楚，宽带为思君。  

碧牡丹（王晋卿都尉宅观舞）  

院宇帘垂地。银筝雁、低春水。送出灯前，婀娜腰肢柳细。步蹙香裀，红浪随鸳履。梁州紧，凤翘坠。悚轻体。  
绣带因风起。霓裳恐非人世。调促香檀、困入流波生媚。上客休辞，眼乱尊中翠。玉阶霜透罗袂。  

少年游  

前时相见，楼头窗畔，尊酒望银蟾。如今间阻，银蟾又满，小阁下珠帘。  
愿得吴山山前雨，长恁晚廉纤。不见楼头婵娟月，且寂寞、闭窗眠。  

西江月  

似有如无好事，多离少会幽怀。流莺过了又蝉催。肠断碧云天外。  
不寄书还可恨，全无梦也堪猜。秋风吹泪上楼台。只恐朱颜便改。  

鹧鸪天  

绣幕低低拂地垂。春风何事入罗帏。胡麻好种无人种，正是归时君未归。  
临晚景，忆当时。愁心一动乱如丝。夕阳芳草本无恨，才子佳人空自悲。  

满江红（寄内）  

月上西窗，书帏静、灯明又减。水漏涩、铜壶香烬，夜霜如雪。睡眼不曾通夕闭，梦魂争得连宵接。念碧云、川路古来长，无由越。  
鸾钗重，青丝滑。罗带缓，小腰怯。伊多感那更，恨离伤别。正是少年佳意气，渐当故里春时节。归去来、莫教子规啼，芳菲歇。  

菩萨蛮（代歌者怨）  

丝篁斗好莺羞巧。红檀微映燕脂小。当□敛双蛾。曲中幽恨多。  
知君怜舞袖。舞要歌成就。独舞不成妍。因歌舞可怜。  

临江仙  

离别寻常今白首，更须竹雨萧萧。不应都占世间豪。清风居士手，杨柳洛城腰。  
文字功名真自误，从今好月良宵。只消怜取董娇饶。修门君自到，不用我词招。  

临江仙（晁达州见和）  

君似苍崖千仞竹，一枝孤映蒿萧。箪瓢不减万钟豪。闲情搔短发，佳句咏纤腰。  
罢酒兰舟回楚柂，相思何处今宵。淮南幽桂水云饶。他年春草恨，应有小山招。  

紫玉箫（过尧民金部四叔位见韩相家姬轻盈所留题）  

罗绮丛中，笙歌丛里，眼狂初认轻盈。无花解比，似一钩新月，云际初生。算不虚得，都古与、第一佳名。轻归去，那知有人，别后牵情。  
襄王自是春梦，休谩说东墙，事晚难凭。谁教慕宋，要题诗曾倚。宝柱低声。似瑶台晓，空暗想、众里飞琼。余香冷、犹在小窗，一到魂惊。  

斗百草  

别日常多，会时常少天难晓。正喜花开，又愁花谢，春也似人易老。惨无言、念旧日朱颜，清欢莫笑。便苒苒如云，霏霏似雨，去无音耗。  
追想墙头梅下，门里桃边，名利为伊都忘了。血写香笺，泪封罗帕，记三日、离肠恨搅。如今事，十二楼空凭谁到。此情悄。拟回船、武陵路杳。  

斗百花  

往事临邛，旧游雅态羞重忆。解赋才高，好音情慧，琴里句中暗识。正当年、似阆苑琼枝，朝朝相倚。便涤器何妨，当炉正好，镇同比翼。  
谁使褰裳佩失，推枕云归，惆怅到今遗恨积。双鲤书来，大刀诗意，纵章台、青青似昔。重寻事，前度刘郎转愁寂。谩赢得。对东风、对花叹息。  

斗百花（汶妓阎丽）  

小小盈盈珠翠。忆得眉长眼细。曾共映花低语，已解伤春情意。重向溪堂，临风看舞梁州，依旧照人秋水。转更添姿媚。  
与问阶上，簸钱时节，记微笑，但把纤腰，向人娇倚。不见还休，谁教见了厌厌，还是向来情味。  

斗百花（汶妓褚延娘）  

脸色朝霞红腻。眼色秋波明媚。云度小钗浓鬓。雪秀轻绮香臂。不语凝情，教人唤得回头，斜盼未知何意。百态生珠翠。  
低问石上，凿井何由及底。微向耳边，同心有缘千里。饮散西池，凉蟾正满纱窗，一语系人心里。  

斗百花  

斜日东风深院。绣幕低迷归燕。潇洒小屏娇面，仿佛灯前初见。与选筵中，银盆半拆姚黄，插向凤凰钗畔。微笑遮纨扇。  
教展香裀，看舞霓裳促遍。红飐翠翻，惊鸿乍拂秋岸。柳困花慵，盈盈自整罗巾，须劝倒金盏。  

御街行  

天街月照珠帘粉。亸辔曾相近。繁华乐事老来慵，对酒尚怜佳景。王孙年少，风流应更，无奈春愁闷。  
幽期莫误香闺恨。罗带今朝褪。月圆花好一般春，触处总堪乘兴。有人惆怅，何如归好，相见凭君问。  

南歌子  

睡起临窗坐，妆成傍砌闲。春来莫卷绣帘看。嫌怕东风吹恨、在眉间。  
鹦鹉花前弄，琵琶月下弹。蓦然收袖倚栏干。一向思量何事、点云鬟。  

清平乐  

寒风雁度。声向千门去。也到文闱校文处。也到文君绣户。  
背灯解带惊魂。长安此夜秋声。早是夜寒不寐，五更风雨无情。  

好事近  

归路苦无多，正值早秋时节。应是画帘灵鹊，把归期先说。  
就中风送马蹄轻，人意渐欢悦。此夜醉眠无梦，任西楼斜月。  

调笑  

时，亦欣愉于儿女。欲识风谣之变，请观调笑之传。上佐清欢，深惭薄伎。  
西子江头自浣纱。见人不语入荷花。天然玉貌非朱粉，消得人看隘若耶。游冶谁家少年伴。三三五五垂杨岸。紫骝飞入乱红深，见此踟蹰但肠断。  
肠断。越江岸。越女江头纱自浣。天然玉貌铅红浅。自弄芙蓉日晚。紫骝嘶去犹回盼。笑入荷花不见。  

调笑  

高无乃饥。琴弹秋思明心素。女为客歌客无语。冠缨定挂翡翠钗，心乱谁知几将暮  
将暮。乱心素。上客风流名重楚。临街下马当窗户。饭煮雕胡留住。瑶琴促轸传深语。万曲梁尘不顾。  

调笑  
艳独惊郎。踏堤共唱襄阳乐。轲峨大め帆初落。宜城酒熟持勤郎，郎今欲渡风波恶  
波恶。倚江阁。大め轲峨帆夜落。横塘朱户多行乐。大堤花容绰约。宜城春酒郎同酌。醉倒银缸罗幕。  

调笑  

鸾天汉津。恍如梦觉空江暮。云雨无踪珮何处。君非玉斧望归来，流水桃花定相误  
相误。空凝伫。郑子江头逢二女。霞衣曳玉非尘土。笑解明珰轻付。月从云堕劳相慕。自有骖鸾仙侣。  

调笑  

手乱戏间。织成锦字纵横说。万语千言皆怨别。一丝一缕几萦回，似妾思君肠寸结  
寸结。肝肠切。织锦机边音韵咽。玉琴尘暗薰炉歇。望尽床头秋月。刀裁锦断诗可灭。恨似连环难绝。  

调笑  

寒天妙姿。银鸾照衫马丝尾。折花正值门前戏。侬笑书空意为谁，分明唐字深心记  
心记。好心事。玉刻容颜眉刷翠。杜郎生得真男子。况是东家妖丽。眉尖春恨难凭寄。笑作空中唐字。  

调笑  

行步步随。郎去苏台云水国。青青满地成轻掷。闻君车马向江南，为传春草遥相忆  
相忆。顿轻掷。春草佳名惭赠璧。长洲茂苑吴王国。自有芊绵碧色。根生土长铜驼陌。纵欲随君争得。  

洞仙歌（泗州中秋作，此绝笔之词也）  

青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。  
水晶帘不下，云母屏开，冷浸佳人淡脂粉。待都将许多明，付与金尊，投晓共、流霞倾尽。更携取、胡床上南楼，看玉做人间，素秋千顷。  

好事近（中秋不见月，重阳不见菊）  

风雨过中秋，愁对画帘银烛。那更气迟节晚，负重阳金菊。  
月期花信尚参差。功名更难卜。何事四时俱好，□一杯一曲。  

下水船  

上客骊驹系。惊唤银屏睡起。困倚妆台，盈盈正解罗结。凤钗垂，缭绕金盘玉指。巫山一段云委。  
半窥镜、向我横秋水。斜颔花枝交镜里。淡拂铅华，匆匆自整罗绮。敛眉翠。虽有愔愔密意，空作江边解佩。  

失调名  

残腊初雪霁。梅白飘香蕊。依前又还是，迎春时候，大家都备。宠马门神，酒酌酴酥，桃符尽书吉利。  
五更催驱傩，爆竹起。虚耗都教退。交年换新岁。长保身荣贵。愿与儿孙、尽老今生，神寿遐昌，年年共同守岁。  

洞仙歌  

江陵种橘，尚比封侯贵。何况江涛转千里。带天香，含洞乳，宜入春盘，红荔子，驰驿风流仅比。  
齿疏潘令老，怯咀冰霜，十颗金苞谩分遗。记觞前、须细认，别有馀甘，从此去，枉却栽桃种李。想相如酒渴对文君，迥不是人间，等闲风味。  

洞仙歌  

温江异果，惟有泥山贵。驿送江南数千里。半含霜，轻噀雾，曾怯吴姬，亲赠我，绿橘黄柑怎比。  
双亲云水外，游子空怀，惆怅无人可归遗。报周郎、须念我，物少情多，春酒醉，独胜甜桃醋李。况灯火楼台近无宵，似不减年时，袖中香味。  

### 陈师道  

菩萨蛮（七夕）  

行云过尽星河烂。炉烟未断蛛丝满。想得两眉颦。停针忆远人。  
河桥知有路。不解留郎住。天上隔年期。人间长别离。  

菩萨蛮  

东飞乌鹊西飞燕。盈盈一水经年见。急雨洗香车。天回河汉斜。  
离愁千载上。相远长相望。终不似人间。回头万里山。  

菩萨蛮  

绮楼小小穿针女。秋光点点蛛丝雨。今夕是何宵。龙车乌鹊桥。  
经年谋一笑。岂解令人巧。不用问如何。人间巧更多。  

菩萨蛮  

银潢清浅填乌鹊。画帘急雨长河落。初月未成圆。明星惜此筵。  
愁来无断绝。岁岁年年别。不用泪红滋。年年岁岁期。  

木兰花  

阴阴云日江城晚。小院回廊春已满。谁教言语似鹂黄，深闭玉笼千万怨。  
蓬莱易到人难见。香火无凭空有愿。不辞歌里断人肠，只怕有肠无处断。  

南柯子（贺彭舍人黄堂成）  

故国山河在，新堂冰雪生。万家和气贺初成。人在笙歌声里、暗生春。  
今代无双士，当年第一人。杯行到手莫辞频。明日凤池归路、隔清尘。  

西江月（席上劝彭舍人饮）  

楼上风生白羽，尊前笑出青春。破红展翠恰如今。把酒如何不饮。  
绣幕灯深绿暗，画帘人语黄昏。晚云将雨不成阴。竹月风窗弄影。  

菩萨蛮（和彭舍人留别）  

喧喧车马西郊道。临行更觉人情好。住有一年情。去留千载名。  
离歌声欲尽。只作常时听。天上玉堂东。阳春是梦中。  

虞美人（席上赠王提刑）  

城南观阁连云起。形像丹青里。使君笳鼓渡江来。尽带江南春色、放春回。  
青春欲住风催去。流水花无数。尊前触目一番新。只有玉楼明月、记游人。  

木兰花（汝阴湖上同东坡用六一韵）  

湖平木落摇空阔。叶底流泉鸣复咽，酒边清漏往时同，花里朱弦纤手抹。  
风光过手春冰滑。十事违人常七八。不将白发并黄花，拟下清流揽明月。  

南乡子（九日用东坡韵）  

晴野下田收。照影寒江落雁洲。禅榻茶炉深闭阁，飕飕。横雨旁风不到头。  
登览却轻酬。剩作新诗报答秋。人意自阑花自好，休休。今日看时蝶也愁。  

南乡子  

潮落去帆收。沙涨江回旋作洲。侧帽儿行斜照里，飕飕。卷地风前更掉头。  
语妙后难酬。回雁峰南未得秋。唤取佳人听旧曲，休休。瘴雨无花孰与愁。  

西江月（咏酴醿菊）  

点点轻黄减白，垂垂重露生鲜。肌香骨秀月中仙。雪满瑶台曳练。  
绰约却宜长见，清真不假余妍。殷勤与插小婵娟。要试尊前玉面。  

西江月（咏榴花）  

叶叶枝枝绿暗，重重密密红滋。芳心应恨赏春迟。不会春工著意。  
晚照酒生娇面，新妆睡污胭脂。凭将双叶寄相思。与看钗头何似。  

减字木兰花（九日）  

清尊白发。曾是登临年少客。不似当年。人与黄花两并妍。  
来愁去恨。十载相看情不尽。莫更思量。梦破春回枉断肠。  

满庭芳（咏茶）  

闽岭先春，琅函联璧，帝所分落人间。绮窗纤手，一缕破双团。云里游龙舞凤，香雾起、飞月轮边。华堂静，松风竹雪，金鼎沸湲潺。  
门阑。车马动，扶黄籍白，小袖高鬟。渐胸里轮囷，肺腑生寒。唤起谪仙醉倒，翻湖海、倾泻涛澜。笙歌散，风帘月幕，禅榻鬓丝斑。  

南乡子  

急雨打寒窗。雨气侵灯暗壁缸。窗下有人挑锦字，行行。泪湿红绡减旧香。  
往事最难忘。更著秋声说断肠。曲渚圆沙风叶底，藏藏。谁使鸳鸯故作双。  

清平乐（二之一）  

休休莫莫。更莫思量著。记著不如浑忘著。百种寻思枉却。  
绣囊锦帐吹香。雄蜂雌蝶难双。眉上放开春色，眼前怜取新郎。  

清平乐（二之二）  

藏藏摸摸。好事争如莫。背后寻思浑是错。猛与将来放著。  
吹花卷絮无踪。晚妆知为谁红。梦断肠台云雨，世间不要春风。  

南乡子  

阴重雨垂垂。并马西郊试薄衣。红蕊未开花已过，迟迟。不见东风著意时。  
酒到更须辞。报答春光旧有期。勤苦著书妨作乐，痴痴。莫学衰翁万事非。洛人谓牡丹为花而不名也。向秀注庄子，示嵇康曰：妨人作乐尔。  

罗敷媚（和何大夫酴醿菊·二之一）  

春风吹尽秋光照，瘦减初黄。改样新妆。特地相逢只认香。  
南台九日登临处，不共飞觞。镜里伊傍。独秀钗头殿众芳。  

罗敷媚（二之二）  

芙蓉不借韶华助，故著缃黄。宿面留妆。不出寒花只暂香。  
伤春不尽悲秋苦，落蕊浮觞。知在谁傍。一笑盈盈百种芳。  

木兰花（和何大夫）  

荣光休气天为瑞。道祖当天传宝裔。千年昌运此时逢，四海欢声今日沸。  
蒙蒙香雾沾衣腻。漠漠轻寒梅柳细。封人长有祝尧心，从此年年并岁岁。  

木兰花减字（赠晃无咎舞鬟）  

娉婷娜袅。红落东风青子小。妙舞逶迤。拍误周郎却未知。  
花前月底。谁唤分司狂御史。欲语还休。唤不回头莫著羞。  

木兰花减字  

娉娉袅袅。芍药枝头红玉小。舞袖迟迟。心到郎客已知。  
当筵举酒。劝我尊前松柏寿。莫莫休休。白发簪花我自羞。  

临江仙  

离别寻常今白首，更须竹雨萧萧。不应都占世间豪。清风居士手，杨柳洛城腰。  
文字功名真自误，从今好月良宵。只消怜取董娇饶。修门君自到，不用我词招。  

南柯子（问王立之督茶）  

天上云为瑞，人间睡作魔，疏帘清簟汗成河。酒醒梦回眵眼、费摩挲。  
但有寒暄问，初无凤鸟过。尘生铜碾网生罗。一诺十年犹未、意如何。  

木兰花减字  

匀红点翠。取次梳妆谁得似。风柳腰枝。尽日纤柔属阿谁。  
娇娇小小。却是寻春人较老。著便休痴。付与风流幕下儿古词云：十五年来，从事风流府。  

清平乐（二之一）  

秋声隐地。叶叶无留意。冰簟流光团扇坠。惊起双栖燕子。  
夜堂帘合回廊。风帷吹乱凝香。卧看一庭明月，晓衾不耐初凉。  

清平乐（二之二）  

秋光烛地。帘幕生秋意。露叶翻风惊鹊坠。暗落青林红子。  
微行声断长廊。熏炉衾换生香。灭烛却延明月，揽衣先怯微凉。  

卜算子  

纤软小腰身，明秀天真面。淡画修眉小作春，中有相思怨。  
背立向人羞，颜破因谁倩。不比阳台梦里逢，亲向尊前见。  

洛阳春  

酒到横波娇满。和香喷面。攀花落雨祝东风，诮不借、周郎便。  
背立腰肢挪捻。更须回盼。多生不作好因缘。甚只向、尊前见。  

浣溪沙  

暮叶朝花种种陈。三秋作意向诗人。安排云雨要新清  
随意且须追去马，轻衫从使著行尘。晚窗谁念一愁新。  

临江仙（送叠罗菊与赵使君）  

官样初黄过闺九。鲜妍时更宜寒。挽回人意不成阑。香罗堆叶密，芳意著心单。  
过与后房歌舞手，轻盈喜色生颜。堕钗拥髻与垂鬟。欲知谁称面，遍插一枝看。  

清平乐  

为改之曰官样黄，作清平乐词，且令方内知有此名也。  
重重叠叠。娜袅裙千襵。时样官黄香百叶。一岁相逢两节|<是岁闰九月，两作重阳>|。  
曲阑绕遍芳丛。一枝作意妍秾。折得有谁相忆，却须还与秋风。  

南乡子  

世所谓英英、盼盼者。盼卒，英嫁，而盼之子莹，颇有家风，而曹妓未有显者，黄楼不可胜也。作南乡子以歌之。  
风絮落东邻。点缀繁枝旋化尘。关锁玉楼巢燕子，冥冥。桃李摧残不见春。  
流转到如今。翡翠生儿翠作衿。花样腰身官样立，婷婷。困倚阑干一欠伸。|<周昉画美人，有背立欠伸者，最为妍绝，东坡为赋续丽人行>|  

南乡子（咏棣棠菊）  

乱蕊压枝繁。堆积金钱闹作团。晚起涂黄仍带酒，看看。衣剩腰肢故著单。  
薄瘦却禁寒。牵引人心不放阑。拟折一枝遮老眼，难难。蝶横蜂争只倚阑。  

临江仙  

曲巷斜街信马，小桥流水谁家。浅衫深袖倚门斜。只缘些子意，消得百般夸。  
粉面初生明月，酒容欲退朝霞。春风还解染霜华。肯持鸳绮被，来伴杜家花。  

蝶恋花（送彭舍人罢徐）  

九里山前千里路。流水无情。只送行人去。路转河回寒日暮。连峰不许得回顾。  
水解随人花却住。衾冷香销，但有残妆污。泪入长江空几许。双洪一抹无寻处。  

西江月（咏丁香菊）  

浅色千重柔叶，深心一点娇黄。只消可意更须香。好个风流模样。  
玉蕊今谁攀折，诗人此日凄凉。正须蛮素作伊凉。与插钗傍鬓上。  

洛阳春  

素手拈花纤软。生香相乱。却须诗力与丹青，恐俗手、难成染。  
一顾教人微倩。那堪亲见。不辞紫袖拂清尘，也要识、春风面。  

菩萨蛮（寄赵使君）  

清词丽句前朝曲。使君借与灯前读。读罢已三更。寒窗雨打声。  
应怜诗客老。要使情怀好。犹有解歌人。尊前未得听。  

木兰花减字（和人对雪）  

清愁叠积。更莫迟留春酒逼。吹面和风。梅信新来一线通。  
危楼晓望。雪满群山开画障。目断瑶川。同凭阑干意几般。  

卜算子（送梅花与赵使君）  

梅岭数枝春，疏影斜临水。不借芳华只自香，娇面长如洗。  
还把最繁枝，过与偏怜底。试傍鸾台仔细看，何似丹青里。  

渔家傲（从叔父乞苏州湿红笺）  

一舸姑苏风雨疾。吴笺满载红犹湿。色润朝花光触日。人未识。街南小阮应先得。  
青入柳条初著色。溪梅已露春消息。拟作新词酬帝力。轻落笔。黄秦去后无强敌。  

少年游  

御园果子压枝繁。看看分摘无缘。团沙弄雪，劳心费手，不肯暂时圆。  
赛神旧愿心儿有，终了待、几时还。芍药梢头，红红白白，一种几千般。  

南乡子  

袅娜破瓜余。豆寇梢头二月初。众里腰肢遥可识，应殊。暗里犹能摸得渠。  
醉侧不须扶。唤作周家行画图。背立欠伸花絮底，知无。未信丹青画得如。  

木兰花减字  

今年百五。风日清明尘不举。紫秀红陈。三节烟花次第春。  
来舆去马。千念一空春事谢。白下门东。谁见初杨弄晚风。  

踏莎行  

红上花梢，风传梅信。青春欲动群芳竞。林声鸟语带余寒，江光野色开游径。  
乍雨还晴，暄寒不定。重门深院帘帷静。又还日日唤愁生，到谁准拟风流病。  

菩萨蛮（佳人）  

晓来误入桃源洞。恰见佳人春睡重。玉腕枕香腮。荷花藕上开。  
一扇俄惊起。敛黛凝秋水。笑倩整金衣。问郎来几时。  

卜算子  

摇风影似凝，带雪香如抱。开尽南枝到北枝，不道春将老。  
飘飖姑射仙，谁识冰肌好。会有青绫梦觉人，可爱池塘草。  

卜算子（二）  

绣幕罩梅花，莫放清香透。鉴里朱颜岁岁移，只道花依旧。  
把酒问梅花，知我离情否。若使梅花知我时，料得花须瘦。  

卜算子（三）  

雪暗岭头云，竹冷溪边树。还似潇湘缥缈人，玉骨笼香雾。  
月下幽香度。梦里香魂驻。回首南枝酒半醺，寂寞无寻处。  

### 张耒  

减字木兰花  

个人风味。只有江梅些子似。每到开时。满眼清愁只自知。  
霞裾仙珮。姑射神人风露态。蜂蝶休忙。不与春风一点香。  

鹧鸪天  

倾盖相逢汝水滨。须知见面过闻名。马头虽去无千里，酒盏才倾且百分。  
嗟得失，一微尘。莫教冰炭损精神。北扉西禁须分等，金榜当年第一人。  

满庭芳  

裂楮裁筠，虚明潇洒，制成方丈屠苏。草团蒲坐，中置一山炉。拙似春林鸠宿，易于□、秋野享居。谁相对，时烦孟妇，石鼎煮寒蔬。  
嗟吁。人生随分足，风云际会，漫付伸舒。且偷取闲时，向此踌躇。谩取黄金建厦，繁华梦、毕竟空虚。争如且、寒村厨火，汤饼一斋盂。  

风流子  

木叶亭皋下，重阳近，又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白苹烟尽处，红蓼水边头。芳草有情，夕阳无语，雁横南浦，人倚西楼。  
玉容，知安否，香笺共锦字，两处悠悠。空恨碧云离合，青鸟沈浮。向风前懊恼，芳心一点，寸眉两叶，禁甚闲愁。情到不堪言处，分付东流。  

### 周邦彦  

瑞龙吟（大石·春景）  

章台路。还见褪粉梅梢，试花桃树。愔愔坊陌人家，定巢燕子，归来旧处。  
黯凝伫。因念个人痴小，乍窥门户。侵晨浅约宫黄，障风映袖，盈盈笑语。  
前度刘郎重到，访邻寻里，同时歌舞。唯有旧家秋娘，声价如故。吟笺赋笔，犹记燕台句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。  

锁窗寒（越调·春景）  

暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。似楚江暝宿，风灯零乱，少年羁旅。  
迟暮。嬉游处。正店舍无烟，禁城百五。旗亭唤酒，付与高阳俦侣。想东园、桃李自春，小唇秀靥今在否。到归时、定有残英，待客携尊俎。  

风流子（大石）  

新绿小池塘。风帘动、碎影舞斜阳。羡金屋去来，旧时巢燕，土花缭绕，前度莓墙。绣阁凤帏深几许，曾听得理丝簧。欲说又休，虑乖芳信，未歌先咽，愁近清觞。  
遥知新妆了，开朱户，应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香。天便教人，霎时厮见何妨。  

渡江云（小石）  

晴岚低楚甸，暖回雁翼，阵势起平沙。骤惊春在眼，借问何时，委曲到山家。涂香晕色，盛粉饰、争作妍华。千万丝、陌头杨柳，渐渐可藏鸦。  
堪嗟。清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深舣蒹葭。沈恨处，时时自剔灯花。  

应天长（商调）  

条风布暖，霏雾弄晴，池塘遍满春色。正是夜堂无月，沈沈暗寒食。梁间燕，前社客。似笑我、闭门愁寂。乱花过，隔院芸香，满地狼藉。  
长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌。强带酒、细寻前迹。市桥远，柳下人家，犹自相识。  

荔枝香近（歇指）  

照水残红零乱，风唤去。尽日测测轻寒，帘底吹香雾。黄昏客枕无憀，细响当窗雨。看两两相依燕新乳。  
楼下水，渐绿遍、行舟浦。暮往朝来，心逐片帆轻举。何日迎门，小槛朱笼报鹦鹉。共剪西窗蜜炬。  

荔枝香近（歇指·第二）  

夜来寒侵酒席，露微泫。舄履初会，香泽方薰。无端暗雨催人，但怪灯偏帘卷。回顾，始觉惊鸿去云远。  
大都世间，最苦唯聚散。到得春残，看即是、开离宴。细思别后，柳眼花须更谁剪。此怀何处逍遣。  

还京乐（大石）  

禁烟近，触处、浮香秀色相料理。正泥花时候，奈何客里，光阴虚费。望箭波无际。迎风漾日黄云委。任去远，中有万点，相思清泪。  
到长淮底。过当时楼下，殷勤为说，春来羁旅况味。堪嗟误约乖期，向天涯、自看桃李。想而今、应恨墨盈笺，愁妆照水。怎得青鸾翼，飞归教见憔悴。  

扫地花（双调）  

晓阴翳日，正雾霭烟横，远迷平楚。暗黄万缕。听鸣禽按曲，小腰欲舞。细绕回堤，驻马河桥避雨。信流去。想一叶怨题，今在何处。  
春事能几许。任占地持杯，扫花寻路。泪珠溅俎。叹将愁度日，病伤幽素。恨入金徽，见说文君更苦。黯凝贮。掩重关、遍城钟鼓。  

解连环（商调·春景）  

怨怀无托。嗟情人断绝，信音辽邈。信妙手、能解连环，似风散雨收，雾轻云薄。燕子楼空，暗尘锁、一床弦索。想移根换叶。尽是旧时，手种红药。  
汀洲渐生杜若。料舟依岸曲，人在天角。谩记得、当日音书，把闲语闲言，待总烧却。水驿春回，望寄我、江南梅萼。拚今生，对花对酒，为伊泪落。  

玲珑四犯（大石）  

秾李夭桃，是旧日潘郎，亲试春艳。自别河阳，长负露房烟脸。憔悴鬓点吴霜，念想梦魂飞乱。叹画阑玉砌都换。才始有缘重见。  
夜深偷展香罗荐。暗窗前、醉眠葱蒨。浮花浪蕊都相识，谁更曾抬眼。休问旧色旧香，但认取、芳心一点。又片时一阵，风雨恶，吹分散。  

丹凤吟（越调）  

迤逦春光无赖，翠藻翻池，黄蜂游阁。朝来风暴，飞絮乱投帘幕。生憎暮景，倚墙临岸，杏靥夭斜，榆钱轻薄。昼永惟思傍枕，睡起无憀，残照犹在亭角。  
况是别离气味，坐来但觉心绪恶。痛引浇愁酒，奈愁浓如酒，无计消铄。那堪昏暝，簌簌半檐花落。弄粉调朱柔素手，问何时重握。此时此意，长怕人道著。  

满江红（仙吕）  

昼日移阴，揽衣起、春帷睡足。临宝鉴、绿云撩乱，未忺妆束。蝶粉蜂黄都褪了，枕痕一线红生肉。背画栏、脉脉悄无言，寻棋局。  
重会面，犹未卜。无限事，萦心曲。想秦筝依旧，尚鸣金屋。芳草连天迷远望，宝香薰被成孤宿。最苦是、蝴蝶满园飞，无人扑。  

瑞鹤仙（高平）  

悄郊原带郭。行路永，客去车尘漠漠。斜阳映山落。敛余红、犹恋孤城栏角。凌波步弱。过短亭、何用素约。有流莺劝我，重解绣鞍，缓引春酌。  
不记归时早暮，上马谁扶，醒眠朱阁。惊飙动幕。扶残醉，绕红药。叹西园、已是花深无地，东风何事又恶。任流光过却。犹喜洞天自乐。  

西平乐  

月，避贼复游故地。感叹岁月，偶成此词。  
稚柳苏晴，故溪歇雨，川迥未觉春赊。驼褐寒侵，正怜初日，轻阴抵死须遮。叹事逐孤鸿尽去，身与塘蒲共晚，争知向此，征途迢递，贮立尘沙。追念朱颜翠发，曾到处、故地使人嗟。  
道连三楚，天低四野，乔木依前，临路欹斜。重慕想、东陵晦迹，彭泽归来，左右琴书自乐，松菊相依，何况风流鬓未华。多谢故人，亲驰郑驿，时倒融尊，劝此淹留，共过芳时，翻令倦客思家。  

浪涛沙（商调）  

昼阴重，霜凋岸草，雾隐城堞。南陌脂车待发。东门帐饮乍阕。正拂面垂杨堪缆结。掩红泪、玉手亲折。念汉浦离鸿去何许，经时信音绝。  
情切。望中地远天阔。向露冷风清，无人处、耿耿寒漏咽。嗟万事难忘，唯是轻别。翠尊未竭。凭断云留取，西楼残月。罗带光销纹衾叠。连环解、旧香顿歇。怨歌永、琼壶敲尽缺。恨春去、不与人期，弄夜色，空余满地梨花雪。  

忆旧游（越调）  

记愁横浅黛，泪洗红铅，门掩秋宵。坠叶惊离思，听寒螀夜泣，乱雨潇潇。凤钗半脱云鬓，窗影烛光摇。渐暗竹敲凉，疏萤照晚，两地魂销。  
迢迢。问音信，道径底花阴，时认鸣镳。也拟临朱户，叹因郎憔悴，差见郎招。旧巢更有新燕，杨柳拂河桥。但满目京尘，东风竟日吹露桃。  

蓦山溪（大石·春景）  

湖平春水，菱荇萦船尾。空翠入衣襟，拊轻桹、游鱼惊避。晚来潮上，迤逦没沙痕，山四倚。云渐起。鸟度屏风里。  
周郎逸兴，黄帽侵云水。落日媚沧洲，泛一棹、夷犹未已。玉箫金管，不共美人游，因个甚，烟雾底。独爱莼羹美。  

少年游（黄钟）  

南都石黛扫晴山。衣薄耐朝寒。一夕东风，海棠花谢，楼上卷帘看。  
而今丽日明如洗，南陌暖雕鞍。旧赏园林，喜无风雨，春鸟报平安。  

少年游（黄钟·第二）  

朝云漠漠散轻丝。楼阁淡春姿。柳泣花啼，九街泥重，门外燕飞迟。  
而今丽日明金屋，春色在桃枝。不似当时，小桥冲雨，幽恨两人知。  

秋蕊香（双调）  

乳鸭池塘水暖。风紧柳花迎面。午妆粉指印窗眼。曲里长眉翠浅。  
问知社日停针线。探新燕。宝钗落枕春梦远。帘影参差满院。  

渔家傲（般涉）  

灰暖香融销永昼。蒲萄架上春藤秀。曲角栏干群雀斗。清明后。风梳万缕亭前柳。  
日照钗梁光欲溜。循阶竹粉沾衣袖。拂拂面红如著酒。沈吟久。昨宵正是来时候。  

渔家傲（般涉·第二）  

几日轻阴寒测测。东风急处花成积。醉踏阳春怀故国。归未得。黄鹂久住如相识。  
赖有蛾眉能暖客。长歌屡劝金杯侧。歌罢月痕来照席。贪欢适。帘前重露成涓滴。  

南乡子（商调）  

晨色动妆楼。短烛荧荧悄未收。自在开帘风不定，飕飕。池面冰澌趁水流。  
早起怯梳头。欲绾云鬟又却休。不会沈吟思底事，凝眸。两点春山满镜愁。  

望江南（大石）  

游妓散，独自绕回堤。芳草怀烟迷水曲，密云衔雨暗城西。九陌未沾泥。  
桃李下，春晚未成蹊。墙外见花寻路转，柳阴行马过莺啼。无处不凄凄  

浣沙溪（黄钟）  

争挽桐花两鬓垂。小妆弄影照清池。出帘踏袜趁蜂儿。  
跳脱添金双腕重，琵琶拨尽四弦悲。夜寒谁肯剪春衣。  

浣沙溪（黄钟·第二）  

雨过残红湿未飞。珠帘一行透斜晖。游蜂酿蜜窃香归。  
金屋无人风竹乱，衣篝尽日水沈微。一春须有忆人时。  

浣沙溪（黄钟·第三）  

楼上晴天碧四垂。楼前芳草接天涯。劝君莫上最高梯。  
新笋已成堂下竹，落花都上燕巢泥。忍听林表杜鹃啼。  

迎春乐（双调）  

清池小圃开云屋。结春伴、往来熟。忆年时、纵酒杯行速。看月上、归禽宿。  
墙里修篁森似束。记名字、曾刊新绿。见说别来长，沿翠藓、封寒玉。  

迎春乐（双调·第二）  

桃蹊柳曲闲踪迹。俱曾是、大堤客。解春衣、贳酒城南陌。频醉卧、胡姬侧。  
鬓点吴霜嗟早白。更谁念、玉溪消息。他日水云身，相望处、无南北。  

点绛唇（仙吕）  

台上披襟，快风一瞬收残雨。柳丝轻举。蛛网黏飞絮。  
极目平芜，应是春归处。愁凝贮。楚歌声苦。村落黄昏鼓。  

一落索（双调）  

眉共春山争秀。可怜长皱。莫将清泪湿花枝，恐花也、如人瘦。  
清润玉箫闲久。知音稀有，欲知日日倚阑愁，但问取、亭前柳。  

一落索（双调·第二）  

杜宇思归声苦。和春催去。倚阑一霎酒旗风，任扑面、桃花雨。目断陇云江树。难逢尺素。落霞隐隐日平西，料想是、分携处。  

垂丝钓（商调）  

缕金翠羽。妆成才见眉妩。倦倚绣帘，看舞风絮。愁几许。寄凤丝雁柱。  
春将暮。向层城苑路。钿车似水，时时花径相遇。旧游伴侣。还到曾来处。门掩风和雨。梁间燕语。问那人在否。  

满庭芳（中吕·夏景）  

风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭栏久，黄芦苦竹，拟泛九江船。  
年年。如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。  

隔浦莲（大石）  

新篁摇动翠葆。曲径通深窈。夏果收新脆，金丸落、惊飞鸟。浓霭迷岸草。蛙声闹。骤雨鸣池沼。  
水亭小。浮萍破处，帘花檐影颠倒。纶巾羽扇，困卧北窗清晓。屏里吴山梦自到。惊觉。依然身在江表。  

法曲献仙音（大石）  

蝉咽凉柯，燕飞尘幕，漏阁签声时度。倦脱纶巾，困便湘竹，桐阴半侵朱户。向抱影凝情处。时闻打窗雨。  
耿无语。叹文园、近来多病，情绪懒，尊酒易成间阻。缥缈玉京人，想依然、京兆眉妩。翠幕深中，对徽容、空在纨素。待花前月下，见了不教归去。  

过秦楼（大石）  

水浴清蟾，叶喧凉吹，巷陌马声初断。闲依露井，笑扑流萤，惹破画罗轻扇。人静夜久凭阑，愁不归眠，立残更箭。叹年华一瞬，人今千里，梦沈书远。  
空见说、鬓怯琼梳，容销金镜，渐懒趁时匀染。梅风地溽，虹雨苔滋，一架舞红都变。谁信无憀，为伊才减江淹，情伤荀倩。但明河影下，还看稀星数点。  

侧犯（大石）  

暮霞霁雨，小莲出水红妆靓。风定。看步袜江妃照明镜。飞萤度暗草，秉烛游花径。人静。携艳质、追凉就槐影。  
金环皓腕，雪藉清泉莹。谁念省。满身香、犹是旧荀令。见说胡姬，酒垆寂静。烟锁漠漠，藻池苔井。  

塞翁吟（大石）  

暗叶啼风雨，窗外晓色珑璁。散水麝，小池东。乱一岸芙蓉。蕲州簟展双纹浪，轻帐翠缕如空。梦念远别、泪痕重。淡铅脸斜红。  
忡忡。嗟憔悴、新宽带结，羞艳冶、都销镜中。有蜀纸、堪凭寄恨，等今夜、酒血书词，剪烛亲封。菖蒲渐老，早晚成花，教见薰风。  

苏幕遮（般涉）  

燎沈香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。  
故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。  

浣沙溪（四之一）  

日射欹红蜡蒂香。风干微汗粉襟凉。碧纱对掩簟纹光。  
自剪柳枝明画阁，戏抛莲菂种横塘。长亭无事好思量。  

浣沙溪（四之二）  

翠葆参差竹径成。新荷跳雨泪珠倾。曲阑斜转小池亭。  
风约帘衣归燕急，水摇扇影戏鱼惊。柳梢残日弄微晴。  

浣沙溪（四之三）  

薄薄纱厨望似空。簟纹如水浸芙蓉。起来娇眼未惺忪。  
强整罗衣抬皓腕，更将纨扇掩酥胸。羞郎何事面微红。  

浣沙溪（四之四）  

宝扇轻圆浅画缯。象床平稳细穿藤。飞蝇不到避壶冰。  
翠枕面凉频忆睡，玉箫手汗错成声。日长无力要人凭。  

点绛唇（仙吕）  

征骑初停，酒行莫放离歌举。柳汀莲浦。看尽江南路。  
苦恨斜阳，冉冉催人去。空回顾。淡烟横素。不见扬鞭处。  

诉衷情（商调）  

出林杏子落金盘。齿软怕尝酸。可惜半残青紫，犹有小唇丹。  
南陌上，落花闲。雨斑斑。不言不语，一段伤春，都在眉间。  

风流子（大石秋怨·秋景）  

枫林凋晚叶，关河迥，楚客惨将归。望一川暝霭，雁声哀怨，半规凉月，人影参差。酒醒后，泪花销凤蜡，风幕卷金泥。砧杵韵高，唤回残梦，绮罗香减，牵起余悲。  
亭皋分襟地，难拚处、偏是掩面牵衣。何况怨怀长结，重见无期。想寄恨书中，银钩空满，断肠声里，玉筋还垂。多少暗愁密意，唯有天知。  

华胥引（黄钟秋思）  

川原澄映，烟月冥蒙，去舟如叶。岸足沙平，蒲根水冷留雁唼。别有孤角吟秋，对晓风鸣轧。红日三竿，醉头扶起还怯。  
离思相萦，渐看看、鬓丝堪镊。舞衫歌扇，何人轻怜细阅。点检从前恩爱，但凤笺盈箧。愁剪灯花，夜来和泪双叠。  

宴清都（中吕）  

地僻无钟鼓。残灯灭，夜长人倦难度。寒吹断梗，风翻暗雪，洒窗填户。宾鸿谩说传书，算过尽、千俦万侣。始信得、庾信愁多，江淹恨极须赋。  
凄凉病损文园，徽弦乍拂，音韵先苦。淮山夜月，金城暮草，梦魂飞去。秋霜半入清镜，叹带眼、都移旧处。更久长、不见文君，归时认否。  

四园竹（官本作西园竹小石）  

浮云护月，未放满朱扉。鼠摇暗壁，萤度破窗，偷入书帏。秋意浓，闲贮立、庭柯影里。好风襟袖先知。  
夜何其。江南路绕重山，心知谩与前期。奈向灯前堕泪，肠断萧娘，旧日书辞。犹在纸。雁信绝，清宵梦又稀。  

齐天乐（正宫秋思）  

绿芜凋尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩。叹重拂罗裀，顿疏花簟。尚有D139囊，露萤清夜照书卷。  
荆江留滞最久，故人相望处，离思何限。渭水西风，长安乱叶，空忆诗情宛转。凭高眺远。正玉液新篘，蟹螯初荐。醉倒山翁，但愁斜照敛。  

木兰花（高平暮秋饯别）  

郊原雨过金英秀。风扫霜威寒入袖。感君一曲断肠歌，劝我十分和泪酒。  
古道尘清榆柳瘦。系马邮亭人散后。今宵灯尽酒醒时，可惜朱颜成皓首。  

霜叶飞（大石）  

露迷衰草。疏星挂，凉蟾低下林表。素娥青女斗婵娟，正倍添凄悄。渐飒飒、丹枫撼晓。横天云浪鱼鳞小。似故人相看，又透入、清辉半饷，特地留照。  
迢递望极关山，波穿千里，度日如岁难到。凤楼今夜听秋风，奈五更愁抱。想玉匣、哀弦闭了。无心重理相思调。见皓月、牵离恨，屏掩孤颦，泪流多少。  

蕙兰芳引（仙吕）  

寒莹晚空，点清镜、断霞孤鹜。对客馆深扃，霜草未衰更绿。倦游厌旅，但梦绕、阿娇金屋。想故人别后，尽日空疑风竹。  
塞北氍毹，江南图障，是处温燠。更花管云笺，犹写寄情旧曲。音尘迢递，但劳远目。今夜长，争奈枕单人独。  

塞垣春（大石）  

暮色分平野。傍苇岸、征帆卸。烟村极浦，树藏孤馆，秋景如画。渐别离气味难禁也。更物象、供潇洒。念多材浑衰减，一怀幽恨难写。  
追念绮窗人，天然自、风韵娴雅。竟夕起相思，谩嗟怨遥夜。又还将、两袖珠泪，沈吟向寂寥寒灯下。玉骨为多感，瘦来无一把。  

丁香结（商调）  

苍藓沿阶，冷萤黏屋，庭树望秋先陨。渐雨凄风迅。淡暮色，倍觉园林清润。汉姬纨扇在，重吟玩、弃掷未忍。登山临水，此恨自古，销磨不尽。  
牵引。记试酒归时，映月同看雁阵。宝幄香缨，熏炉象尺，夜寒灯晕。谁念留滞故国，旧事劳方寸。唯丹青相伴，那更尘昏蠹损。  

氐州第一（商调·秋景）  

波落寒汀，村渡向晚，遥看数点帆小。乱叶翻鸦，惊风破雁，天角孤云缥缈。官柳萧疏，甚尚挂、微微残照。景物关情，川途换目，顿来催老。  
渐解狂朋欢意少。奈犹被、思牵情绕。座上琴心，机中锦字，觉最萦怀抱。也知人、悬望久，蔷薇谢、归来一笑。欲梦高唐，未成眠、霜空又晓。  

解蹀躞（商调）  

候馆丹枫吹尽，面旋随风舞。夜寒霜月，飞来伴孤旅。还是独拥秋衾，梦余酒困都醒，满怀离苦。  
甚情绪。深念凌波微步。幽房暗相遇。泪珠都作，秋宵枕前雨。此恨音驿难通，待凭征雁归时，带将愁去。  

少年游（商调）  

并刀如水，吴盐胜雪，纤手破新橙。锦幄初温，兽烟不断，相对坐调笙。  
低声问向谁行宿，城上已三更。马滑霜浓，不如休去，直是少人行。  

庆春宫（越调）  

云接平冈，山围寒野，路回渐转孤城。衰柳啼鸦，惊风驱雁，动人一片秋声。倦途休驾，淡烟里、微茫见星。尘埃憔悴，生怕黄昏，离思牵萦。  
华堂旧日逢迎。花艳参差，香雾飘零。弦管当头，偏怜娇凤，夜深簧暖笙清。眼波传意，恨密约、匆匆未成。许多烦恼，只为当时，一饷留情。  

醉桃源（大石）  

冬衣初染远山青。双丝云雁绫。夜寒袖湿欲成冰。都缘珠泪零。  
情黯黯，闷腾腾。身如秋后蝇。若教随马逐郎行。不辞多少程。  

醉桃源（大石·第二）  

菖蒲叶老水平沙。临流苏小家。画阑曲径宛秋蛇。金英垂露华。  
烧蜜炬，引莲娃。酒香薰脸霞。再来重约日西斜。倚门听暮鸦。  

点绛唇（仙吕）  

孤馆迢迢，暮天草露沾衣润。夜来秋近。月晕通风信。  
今日原头，黄叶飞成阵。知人闷。故来相趁。共结临岐恨。  

夜游宫（般涉）  

叶下斜阳照水。卷轻浪、沈沈千里。桥上酸风射眸子。立多时，看黄昏，灯火市。  
古屋寒窗底。听几片、井桐飞坠。不恋单衾再三起。有谁知，为萧娘，书一纸。  

夜游宫（般涉·第二）  

客去车尘未敛。古帘暗、雨苔千点。月皎风清在处见。奈今宵，照初弦，吹一箭。  
池曲河声转。念归计，眼迷魂乱。明日前村更荒远。且开尊，任红鳞，生酒面。  

诉衷情（商调）  

堤前亭午未融霜。风紧雁无行。重寻旧日岐路，茸帽北游装。  
期信杳，别离长。远情伤。风翻酒幔，寒凝茶烟，又是何乡。  

伤情怨（林钟）  

枝头风势渐小。看暮鸦飞了。又是黄昏，闭门收返照。  
江南人去路缈。信未通、愁已先到。怕见孤灯，霜寒催睡早。  

红林檎近（双调·冬景）  

高柳春才软，冻梅寒更香。暮雪助清峭，玉尘散林塘。那堪飘风递冷，故遣度幕穿窗。似欲料理新妆。呵手弄丝簧。  
冷落词赋客，萧索水云乡。援毫授简，风流犹忆东梁。望虚檐徐转，回廊未扫，夜长莫惜空酒觞。  

红林檎近（双调·第二）  

风雪惊初霁，水乡增暮寒。树杪堕飞羽，檐牙挂琅玕。才喜门堆巷积，可惜迤逦销残。渐看低竹翩翻。清池涨微澜。  
步屐晴正好，宴席晚方欢。梅花耐冷，亭亭来入冰盘。对前山横素，愁云变色，放杯同觅高处看。  

满路花（仙吕）  

金花落烬灯，银砾鸣窗雪。夜深微漏断，行人绝。风扉不定，竹圃琅玕折。玉人新间阔。著甚情悰，更当恁地时节。  
无言欹枕，帐底流清血。愁如春后絮，来相接。知他那里，争信人心切。除共天公说。不成也还，似伊无个分别。  

解语花（高平元宵·单题）  

风销焰蜡，露浥烘炉，花市光相射。桂华流瓦。纤云散，耿耿素娥欲下。衣裳淡雅。看楚女、纤腰一把。箫鼓喧，人影参差，满路飘香麝。  
因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。  

六么令（仙吕重九）  

快风收雨，亭馆清残燠。池光静横秋影，岸柳如新沐。闻道宜城酒美，昨日新醅熟。轻镳相逐。冲泥策马，来折东篱半开菊。  
华堂花艳对列，一一惊郎目。歌韵巧共泉声，间杂琮琤玉。惆怅周郎已老，莫唱当时曲。幽欢难卜。明年谁健，更把茱萸再三嘱。  

倒犯（仙吕调新月）  

霁景、对霜蟾乍升，素烟如扫。千林夜缟。徘徊处、渐移深窈。何人正弄、孤影蹁跹西窗悄。冒霜冷貂裘，玉斝邀云表。共寒光、饮清E94C。  
淮左旧游，记送行人，归来山路窎。驻马望素魄，印遥碧、金枢小。爱秀色、初娟好。念漂浮、绵绵思远道。料异日宵征，必定还相照。奈何人自衰老。  

大酺（越调春雨）  

对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹黏帘竹。邮亭无人处，听檐声不断，困眠初熟。奈愁极顿惊，梦轻难记，自怜幽独。  
行人归意速。最先念、流潦妨车毂。怎奈向、兰成憔悴，卫玠清羸，等闲时、易伤心目。未怪平阳客，双泪落、笛中哀曲。况萧索、青芜国。红糁铺地，门外荆桃如菽。夜游共谁秉烛。  

玉烛新（双调梅花）  

溪源新腊后。见数朵江梅，剪裁初就。晕酥砌玉芳英嫩，故把春心轻漏。前村昨夜，想弄月、黄昏时候。孤岸峭，疏影横斜，浓香暗沾襟袖。  
尊前赋与多材，问岭外风光，故人知否。寿阳谩斗。终不似，照水一枝清瘦。风娇雨秀。好乱插、繁花盈首。须信道，羌管无情，看看又奏。  

花犯（小石梅花）  

粉墙低，梅花照眼，依然旧风味。露痕轻缀。疑净洗铅华，无限佳丽。去年胜赏曾孤倚。冰盘同宴喜。更可惜，雪中高树，香篝熏素被。  
今年对花最匆匆，相逢似有恨，依依愁悴。吟望久，青苔上、旋看飞坠。相将见、脆丸荐酒，人正在、空江烟浪里。但梦想、一枝潇洒，黄昏斜照水。  

丑奴儿（大石梅花）  

肌肤绰约真仙子，来伴冰霜。洗尽铅黄。素面初无一点妆。  
寻花不用持银烛，暗里闻香。零落池塘。分付余妍与寿阳。  

水龙吟（越调梨花）  

素肌应怯余寒，艳阳占立青芜地。樊川照日，灵关遮路，残红敛避。传火楼台，妒花风雨，长门深闭。亚帘栊半湿，一枝在手，偏勾引、黄昏泪。  
别有风前月底。布繁英、满园歌吹。朱铅退尽，潘妃却酒，昭君乍起。雪浪翻空，粉裳缟夜，不成春意。恨玉容不见，琼英谩好，与何人比。  

六丑（中吕落花）  

正单衣试酒，恨客里、光阴虚掷。愿春暂留，春归如过翼。一去无迹。为问花何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗隔。  
东园岑寂。渐蒙笼暗碧。静绕珍丛底，成叹息。长条故惹行客。似牵衣待话，别情无极。残英小、强簪巾帻。终不似一朵，钗头颤袅，向人欹侧。漂流处、莫趁潮汐。恐断红、尚有相思字，何由见得。  

虞美人（正宫）  

金闺平帖春云暖。昼漏花前短。玉颜酒解艳红消。一面捧心啼困、不成娇。  
别来新翠迷行径。窗锁玲珑影。砑绫小字夜来封。斜倚曲阑凝睇、数归鸿。  

虞美人（正宫·第二）  

廉纤小雨池塘遍。细点看萍面。一双燕子守朱门。比似寻常时候、易黄昏。  
宜城酒泛浮香絮。细作更阑语。相将羁思乱如云。又是一窗灯影、两愁人。  

兰陵王（越调柳）  

柳阴直。烟里丝丝弄碧。隋堤上、曾见几番，拂水飘绵送行色。登临望故国。谁识。京华倦客。长亭路，年去岁来，应折柔条过千尺。  
闲寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿。望人在天北。  
凄恻。恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。  

蝶恋花（商调柳）  

爱日轻明新雪后。柳眼星星，渐欲穿窗牖。不待长亭倾别酒。一枝已入骚人手。  
浅浅挼蓝轻蜡透。过尽冰霜，便与春争秀。强对青铜簪白首。老来风味难依旧。  

蝶恋花（商调柳·第二）  

桃萼新香梅落后。暗叶藏鸦，苒苒垂亭牖。舞困低迷如著酒。乱丝偏近游人手。  
雨过朦胧斜日透。客舍青青，特地添明秀。莫话扬鞭回别首。渭城荒远无交旧。  

蝶恋花（商调柳·第三）  

蠢蠢黄金初脱后。暖日飞绵，取次黏窗牖。不见长条低拂酒。赠行应已输先手。  
莺掷金梭飞不透。小榭危楼，处处添奇秀。何日隋堤萦马首。路长人倦空思旧。  

蝶恋花（商调柳·第四）  

小阁阴阴人寂后。翠幕褰风，烛影摇疏牖。夜半霜寒初索酒。金刀正在柔荑手。  
彩薄粉轻光欲透。小叶尖新，未放双眉秀。记得长条垂鹢首。别离情味还依旧。  

西河（大石金陵）  

佳丽地。南朝盛事谁记。山围故国绕清江，髻鬓对起。怒涛寂寞打孤城，风樯遥度天际。  
断崖树，犹倒倚。莫愁艇子曾系。空余旧迹郁苍苍，雾沈半垒。夜深月过女墙来，赏心东望淮水。  
酒旗戏鼓甚处市。想依稀、王谢邻里。燕子不知何世。入寻常、巷陌人家，相对如说兴亡，斜阳里。  

归去难（仙吕期约）  

佳约人未知，背地伊先变。恶会称停事，看深浅。如今信我，委的论长远。好来无可怨。洎合教伊，因些事后分散。  
密意都休，待说先肠断。此恨除非是，天相念。坚心更守，未死终相见。多少闲磨难。到得其时，知他做甚头眼。  

三部乐（商调梅雪）  

浮玉飞琼，向邃馆静轩，倍增清绝。夜窗垂练，何用交光明月。近闻道、官阁多梅，趁暗香未远，冻蕊初发。倩谁摘取，寄赠情人桃叶。  
回文近传锦字，道为君瘦损，是人都说。祅知染红著手，胶梳黏发。转思量、镇长堕睫。都只为、情深意切。欲报消息，无一句、堪愈愁结。  

菩萨蛮（正平梅雪）  

银河宛转三千曲。浴凫飞鹭澄波绿。何处是归舟。夕阳江上楼。  
天憎梅浪发。故下封枝雪。深院卷帘看。应怜江上寒。  

品令（商调梅花）  

夜阑人静。月痕寄、梅梢疏影。帘外曲角栏干近。旧携手处，花发雾寒成阵。  
应是不禁愁与恨。纵相逢难问。黛眉曾把春衫印。后期无定。断肠香销尽。  

玉楼春（仙吕惆怅）  

玉琴虚下伤心泪。只有文君知曲意。帘烘楼迥月宜人，酒暖香融春有味。  
萋萋芳草迷千里。惆怅王孙行未已。天涯回首一销魂，二十四桥歌舞地。  

黄鹂绕碧树（双调春情）  

双阙笼嘉气，寒威日晚，岁华将暮。小院闲庭，对寒梅照雪，淡烟凝素。忍当迅景，动无限、伤春情绪。犹赖是、上苑风光渐好，芳容将煦。  
草荚兰芽渐吐。且寻芳、更休思虑。这浮世、甚驱驰利禄，奔竞尘土。纵有魏珠照乘，未买得流年住。争如盛饮流霞，醉偎琼树。  

满路花（仙吕思情）  

帘烘泪雨干，酒压愁城破。冰壶防饮渴，培残火。朱消粉退，绝胜新梳里。不是寒宵短，日上三竿，殢人犹要同卧。  
如今多病，寂寞章台左。黄昏风弄雪，门深锁。兰房密爱，万种思量过。也须知有我。著甚情悰，你但忘了人呵。  

绮寮怨（中吕思情·杂赋）  

上马人扶残醉，晓风吹未醒。映水曲、翠瓦朱檐，垂杨里、乍见津亭。当时曾题败壁，蛛丝罩、淡墨苔晕青。念去来、岁月如流，徘徊久、叹息愁思盈。  
去去倦寻路程。江陵旧事，何曾再问杨琼。旧曲凄清。敛愁黛、与谁听。尊前故人如在，想念我、最关情。何须渭城。歌声未尽处，先泪零。  

拜星月（高平秋思）  

夜色催更，清尘收露，小曲幽坊月暗。竹槛灯窗，识秋娘庭院。笑相遇，似觉琼枝玉树，暖日明霞光烂。水眄兰情，总平生稀见。  
画图中、旧识春风面。谁知道、自到瑶台畔。眷恋雨润云温，苦惊风吹散。念荒寒、寄宿无人馆。重门闭、败壁秋虫叹。怎奈向、一缕相思，隔溪山不断。  

尉迟杯（大石离恨）  

隋堤路。渐日晚、密霭生深树。阴阴淡月笼沙，还宿河桥深处。无情画舸，都不管、烟波隔南浦。等行人、醉拥重衾，载将离恨归去。  
因念旧客京华，长偎傍、疏林小槛欢聚。冶叶倡条俱相识，仍惯见、珠歌翠舞。如今向、渔村水驿，夜如岁、焚香独自语。有何人、念我无憀，梦魂凝想鸳侣。  

绕佛阁（大石旅情）  

暗尘四敛。楼观迥出，高映孤馆。清漏将短。厌闻夜久，签声动书幔。桂华又满。闲步露草，偏爱幽远。花气清婉。望中迤逦，城阴度河岸。  
倦客最萧索，醉倚斜桥穿柳线。还似汴堤，虹梁横水面。看浪飐春灯，舟下如箭。此行重见。叹故友难逢，羁思空乱。两眉愁、向谁舒展。  

一寸金（小石江路）  

州夹苍崖，下枕江山是城郭。望海霞接日，红翻水面，晴风吹草，青摇山脚。波暖凫鹥作。沙痕退、夜潮正落。疏林外、一点炊烟，渡口参差正寥廓。  
自叹劳生，经年何事，京华信漂泊。念渚蒲汀柳，空归闲梦，风轮雨楫，终辜前约。情景牵心眼，流连处、利名易薄。回头谢、冶叶倡条，便入渔钓乐。  

蝶恋花（商调秋思）  

月皎惊乌栖不定。更漏将残，车历辘牵金井。唤起两眸清炯炯。泪花落枕红棉冷。  
执手霜风吹鬓影。去意徊徨，别语愁难听。楼上阑干横斗柄。露寒人远难相应。  

如梦令（中吕思情）  

尘满一絣文绣。泪湿领巾红皱。初暖绮罗轻，腰胜武昌官柳。长昼。长昼。困卧午窗中酒。  

如梦令（中吕思情·第二）  

门外迢迢行路。谁送郎边尺素。巷陌雨余风，当面湿花飞去。无绪。无绪。闲处偷垂玉著。  

月中行（怨恨）  

蜀丝趁日染干红。微暖面脂融。博山细篆霭房栊。静看打窗虫。  
愁多胆怯疑虚幕，声不断、暮景疏钟。团团四壁小屏风。啼尽梦魂中。  

浣沙溪（黄钟）  

日薄尘飞官路平。眼前喜见汴河倾。地遥人倦莫兼程。  
下马先寻题壁字，出门闲记榜村名。早收灯火梦倾城。  

浣沙溪（黄钟·第二）  

贪向津亭拥去车。不辞泥雨溅罗襦。泪多脂粉了无余。  
酒酽未须令客醉，路长终是少人扶。早教幽梦到华胥。  

浣沙溪（黄钟·第三）  

不为萧娘旧约寒。何因容易别长安。预愁衣上粉痕干。  
阁合深沈灯焰喜，小炉邻近酒杯宽。为君门外脱归鞍。  

点绛唇（仙吕伤感）  

辽鹤归来，故乡多少伤心地。寸书不寄。鱼浪空千里。  
凭仗桃根，说与凄凉意。愁无际。旧时衣袂。犹有东门泪。  

少年游（黄钟楼月）  

檐牙缥缈小倡楼。凉月挂银钩。聒席笙歌，透帘灯火，风景似扬州。  
当时面色欺春雪，曾伴美人游。今日重来，更无人问，独自倚阑愁。  

望江南（大石咏妓）  

歌席上，无赖是横波。宝髻玲珑欹玉燕，绣巾柔腻掩香罗。人好自宜多。  
无个事，因甚敛双蛾。浅淡梳妆疑见画，惺忪言语胜闻歌。何况会婆娑。  

意难忘（中吕美咏·杂赋）  

衣染莺黄。爱停歌驻拍，劝酒持觞。低鬟蝉影动，私语口脂香。檐露滴，竹风凉。拚剧饮淋浪。夜渐深，笼灯就月，子细端相。  
知音见说无双。解移宫换羽，未怕周郎。长颦知有恨，贪耍不成妆。些个事，恼人肠。试说与何妨。又恐伊、寻消问息，瘦减容光。  

迎春乐（双调携妓）  

人人花艳明春柳。忆筵上、偷携手。趁歌停舞罢来相就。醒醒个、无些酒。  
比目香囊新刺绣。连隔座、一时薰透。为甚月中归，长是他、随车后。  

定风波（商调美情）  

莫倚能歌敛黛眉。此歌能有几人知。他日相逢花月底。重理。好声须记得来时。  
苦恨城头更漏永，无情岂解惜分飞。休诉金尊推玉臂。从醉。明朝有酒遣谁持。  

红罗袄（大石秋悲）  

画烛寻欢去，羸马载愁归。念取酒东垆，尊罍虽近，采花南浦，蜂蝶须知。  
自分袂、天阔鸿稀。空怀梦约心期。楚客忆江蓠。算宋玉、未必为秋悲。  

玉楼春（大石）  

当时携手城东道。月堕檐牙人睡了。酒边难使客愁惊，帐底不教春梦到。  
别来人事如秋草。应有吴霜侵翠葆。夕阳深锁绿苔门，一任卢郎愁里老。  

玉楼春（大石·第二）  

大堤花艳惊郎目。秀色秾华看不足。休将宝瑟写幽怀，座上有人能顾曲。  
平波落照涵赬玉。画舸亭亭浮淡渌。临分何以祝深情，只有别离三万斛。  

玉楼春（大石·第三）  

玉奁收起新妆了。鬓畔斜枝红袅袅。浅颦轻笑百般宜，试著春衫犹更好。  
裁金簇翠天机巧。不称野人簪破帽。满头聊插片时狂，顿减十年尘土貌。  

玉楼春（大石·第四）  

桃溪不作从容住。秋藉绝来无续处。当时相候赤栏桥，今日独寻黄叶路。  
烟中列岫青无数。雁背夕阳红欲暮。人如风后入江云，情似雨余黏地絮。  

夜飞鹊（道宫别情）  

河桥送人处，凉夜何其。斜月远堕余辉。铜盘烛泪已流尽，霏霏凉露沾衣。相将散离会，探风前津鼓，树杪参旗。华骢会意，纵扬鞭、亦自行迟。  
迢递路回清野，人语渐无闻，空带愁归。何意重红满地，遗钿不见，斜迳都迷。兔葵燕麦，向残阳、欲与人齐。但徘徊班草，欷歔酹酒，极望天西。  

早梅芳（别恨·二之一）  

花竹深，房栊好。夜阒无人到。隔窗寒雨，向壁孤灯弄余照。泪多罗袖重，意密莺声小。正魂惊梦怯，门外已知晓。  
去难留，话未了。早促登长道。风披宿雾，露洗初阳射林表。乱愁迷远览，苦语萦怀抱。谩回头，更堪归路杳。  

早梅芳（牵情·二之二）  

缭墙深，丛竹绕。宴席临清沼。微呈纤履，故隐烘帘自嬉笑。粉香妆晕薄，带紧腰围小。看鸿惊凤翥，满座叹轻妙。  
酒醒时，会散了。回首城南道。河阴高转，露脚斜飞夜将晓。异乡淹岁月，醉眼迷登眺。路迢迢，恨满千里草。  

凤来朝（越调佳人）  

逗晓看娇面。小窗深、弄明未遍。爱残朱宿粉云鬟乱。最好是、帐中见。  
说梦双蛾微敛。锦衾温、酒香未断。待起难舍拚。任日炙、画栏暖。  

芳草渡（别恨）  

昨夜里，又再宿桃源，醉邀仙侣。听碧窗风快，珠帘半卷疏雨。多少离恨苦。方留连啼诉。凤帐晓，又是匆匆，独自归去。  
愁睹。满怀泪粉，瘦马冲泥寻去路。谩回首、烟迷望眼，依稀见朱户。似痴似醉，暗恼损、凭阑情绪。淡暮色，看尽栖鸦乱舞。  

感皇恩（大石标韵）  

露柳好风标，娇莺能语。独占春光最多处。浅嚬轻笑，未肯等闲分付。为谁心子里，长长苦。  
洞房见说，云深无路。凭仗青鸾道情素。酒空歌断，又被涛江催去。怎奈向、言不尽，愁无数。  

虞美人（正宫）  

灯前欲去仍留恋。肠断朱扉远。未须红雨洗香腮。待得蔷薇花谢、便归来。  
舞腰歌版闲时按。一任傍人看。金炉应见旧残煤。莫使恩情容易、似寒灰。  

虞美人（正宫·第二）  

疏篱曲径田家小。云树开清晓。天寒山色有无中。野外一声钟起、送孤蓬。  
添衣策马寻亭堠。愁抱惟宜酒。菰蒲睡鸭占陂塘。纵被行人惊散、又成双。  

虞美人（正宫·第三）  

玉觞才掩朱弦悄。弹指壶天晓。回头犹认倚墙花。只向小桥南畔、便天涯。  
银蟾依旧当窗满。顾影魂先断。凄风休飐半残灯。拟倩今宵归梦、到云屏。  

玉团儿（双调）  

铅华淡伫新妆束。好风韵、天然异俗。彼此知名，虽然初见，情分先熟。  
炉烟淡淡云屏曲。睡半醒、生香透肉。赖得相逢，若还虚过，生世不足。  

玉团儿  

妍姿艳态腰如束。笑无限、桃粗杏俗。玉体横陈，云鬟斜坠，春睡还熟。  
夕阳斗转阑干曲。乍醉起、余霞衫肉。搦粉搓酥，剪云裁雾，比并不足。  

粉蝶儿慢  

宿雾藏春，余寒带雨，占得群芳开晚。艳初弄秀倚东风娇懒。隔叶黄鹂传好音，唤入深丛中探。数枝新，比昨朝、又早红稀香浅。  
眷恋。重来倚槛。当韶华、未可轻辜双眼。赏心随分乐，有清尊檀板。每岁嬉游能几日，莫使一声歌欠。忍因循、片花飞、又成春减。  

红窗迥（仙吕）  

几日来、真个醉。不知道、窗外乱红，已深半指。花影被风摇碎。拥春酲乍起。  
有个人人，生得济楚，来向耳畔，问道今朝醒未。情性儿、慢腾腾地。恼得人又醉。  

念奴娇（大石）  

醉魂乍醒，听一声啼鸟，幽斋岑寂。淡日朦胧初破晓，满眼娇晴天色。最惜香梅，凌寒偷绽，漏泄春消息。池塘芳草，又还淑景催逼。  
因念旧日芳菲，桃花永巷，恰似初相识。荏苒时光，因惯却、觅雨寻云踪迹。奈有离拆，瑶台月下，回首频思忆。重愁叠恨，万般都在胸臆。  

燕归梁（高平晓）  

帘底新霜一夜浓。短烛散飞虫。曾经洛浦见惊鸿。关山隔、梦魂通。  
明星晃晃，回津路转，榆影步花骢。欲攀云驾倩西风。吹清血、寄玲珑。  

南浦（中吕）  

浅带一帆风，向晚来、扁舟稳下南浦。迢递阻潇湘，衡皋迥，斜舣蕙兰汀渚。危樯影里，断云点点遥天暮。菡萏里风，偷送清香，时时微度。  
吾家旧有簪缨，甚顿作天涯，经岁羁旅。羌管怎知情，烟波上，黄昏万斛愁绪。无言对月，皓彩千里人何处。恨无凤翼身，只待而今，飞将归去。  

醉落魄  

葺金细弱。秋风嫩、桂花初著。蕊珠宫里人难学。花染娇荑，羞映翠云幄。  
清香不与兰荪弱。一枝云鬓巧梳掠。夜凉轻撼蔷薇萼。香满衣襟，月在凤凰阁。  

留客住  

嗟乌兔。正茫茫、相催无定，只恁东生西没，半均寒暑。昨见花红柳绿，处处林茂。又睹霜前篱畔，菊散余香，看看又还秋暮。  
忍思虑念古往贤愚，终归何处。争似高堂，日夜笙歌齐举。选甚连宵彻昼，再三留住。待拟沈醉扶上马，怎生向、主人未肯交去。  

长相思（高调）  

夜色澄明。天街如水，风力微冷帘旌。幽期再偶，坐久相看才喜，欲叹还惊。醉眼重醒。映雕阑修竹，共数流萤。细语轻盈。侭银台、挂蜡潜听。  
自初识伊来，便惜妖娆艳质，美眄柔情。桃溪换世，鸾驭凌空，有愿须成。游丝荡絮，任轻狂、相逐牵萦。但连环不解，流水长东，难负深盟。  

看花回（越调）  

秀色芳容明眸，就中奇绝。细看艳波欲溜，最可惜、微重重红绡轻帖。匀朱傅粉，几为严妆时涴睫。因个甚、底死嗔人，半饷斜眄费贴燮。  
斗帐里、浓欢意惬。带困眼、似开微合。曾倚高楼望远，似指笑频目闰，知他谁说。那日分飞，泪雨纵横光映颊。揾香罗，恐揉损，与他衫袖裛。  

看花回  

蕙风初散轻暖，霁景微澄洁。秀蕊乍开乍敛，带雨态烟痕，春思纡结。危弦弄响，来去惊人莺语滑。无赖处，丽日楼台，乱纷岐路思奇绝。  
何计解、黏花系月叹冷落、顿辜佳节。犹有当时气味，挂一缕相思，不断如发。云飞帝国，人在天边心暗折。语东风，共流转，谩作匆匆别。  

月下笛（越调）  

小雨收尘，凉蟾莹彻，水光浮璧。谁知怨抑。静倚官桥吹笛。映宫墙、风叶乱飞，品高调侧人未识。想开元旧谱，柯亭遗韵，尽传胸臆。  
阑干四绕，听折柳徘徊，数声终拍。寒灯陋馆，最感平阳孤客。夜沈沈、雁啼甚哀，片云尽卷清漏滴。黯凝魂，但觉龙吟万壑天籁息。  

无闷（冬）  

云作轻阴，风逗细寒，小溪冰冻初结。更听得、悲鸣雁度空阔。暮雀喧喧聚竹，听竹上清响风敲雪。洞户悄，时见香消翠楼，兽煤红爇。  
凄切。念旧欢聚，旧约至此，方惜轻别。又还是、离亭楚梅堪折。暗想莺时似梦，梦里又却是，似莺时节，要无闷，除是拥炉对酒，共谭风月。  

琴调相思引  

生碧香罗粉兰香。冷绡缄泪倩谁将。故人何在，烟水隔潇湘。  
花落燕□春欲老，絮吹思浪日偏长。一些儿事，何处不思量。  

青房并蒂莲（维扬怀古）  

醉凝眸。正楚天秋晚，远岸云收。草绿莲红，□映小汀洲。芰荷香里鸳鸯浦，恨菱歌、惊起眠鸥。望去帆、一派湖光，棹声咿哑橹声柔。  
愁窥汴堤细柳，曾舞送莺时，锦缆龙舟。拥倾国纤腰皓齿，笑倚迷楼。空令五湖夜月，也羞照三十六宫秋。正浪吟、不觉回桡，水花风叶两悠悠。  

满庭芳（忆钱唐）  

山崦笼春，江城吹雨，暮天烟淡云昏。酒旗渔市，冷落杏花村。苏小当年秀骨，萦蔓草、空想罗裙。潮声起，高楼喷笛，五两了无闻。  
凄凉，怀故国，朝钟暮鼓，十载红尘。似梦魂迢递，长到吴门。闻道花开陌上，歌旧曲、愁杀王孙。何时见、□□唤酒，同倒瓮头春。  

满庭芳  

花扑鞭梢，风吹衫袖，马蹄初趁轻装。都城渐远，芳树隐斜阳。未惯羁游况味，征鞍上、满目凄凉。今宵里，三更皓月，愁断九回肠。  
佳人，何处去，别时无计，同引离觞。但唯有相思，两处难忘。去即十分去也，如何向、千种思量。凝眸处，黄昏画角，天远路岐长。  

满庭芳  

白玉楼高，广寒宫阙，暮云如幛褰开。银河一派，流出碧天来。无数星躔玉李，冰轮动、光满楼台。登临处，全胜瀛海，弱水浸蓬莱。  
云鬟，香雾湿，月娥韵涯，云冻江梅。况餐花饮露，莫惜裴徊。坐看人间如掌，山河影、倒入琼杯。归来晚，笛声吹彻，九万里尘埃。  

青玉案  

良夜灯光簇如豆。占好事、今宵有。酒罢歌阑人散后。琵琶轻放，语声低颤，灭烛来相就。  
玉体偎人情何厚。轻惜轻怜转唧口留。雨散云收眉儿皱。只愁彰露，那人知后。把我来僝僽。  

一剪梅  

一剪梅花万样娇。斜插梅枝，略点眉梢。轻盈微笑舞低回，何事尊前拍误招。  
夜渐寒深酒渐消。袖里时闻玉钏敲。城头谁恁促残更，银漏何如，且慢明朝。  

鹊桥仙令（歇指）  

浮花浪蕊，人间无数，开遍朱朱白白。瑶池一朵玉芙蓉，秋露洗、丹砂真色。  
晚凉拜月，六铢衣动，应被姮娥认得。翩然欲上广寒宫，横玉度、一声天碧。  

花心动（双调）  

帘卷青楼，东风暖，杨花乱飘晴昼。兰袂褪香，罗帐褰红，绣枕旋移相就。海棠花谢春融暖，偎人恁、娇波频溜。象床稳，鸳衾谩展，浪翻红绉。  
一夜情浓似酒。香汗渍鲛绡，几番微透。鸾困凤慵，娅姹双眉，画也画应难就。问伊可煞□人厚。梅萼露、胭脂檀口。从此后、纤腰为郎管瘦。  

双头莲（双调）  

一抹残霞，几行新雁，天染云断，红迷阵影，隐约望中，点破晚空澄碧。助秋色。门掩西风，桥横斜照，青翼未来，浓尘自起，咫尺凤帏，合有人相识。  
叹乖隔。知甚时恣与，同携欢适。度曲传觞，并鞯飞辔，绮陌画堂连夕。楼头千里，帐底三更，尽堪泪滴。怎生向，无聊但只听消息。  

大有（小石）  

仙骨清羸，沈腰憔悴，见傍人、惊怪消瘦。柳无言，双眉尽日齐斗。都缘薄幸赋情浅，许多时、不成欢偶。幸自也，总由他，何须负这心口。  
令人恨、行坐儿断了更思量，没心求守。前日相逢，又早见伊仍旧。却更被温存后。都忘了、当时僝僽。便掐撮、九百身心，依前待有。  

丑奴儿  

南枝度腊开全少，疏影当轩。一种宜寒。自共清蟾别有缘。  
江南风味依然在，玉貌韶颜。今夜凭阑。不似钗头子细看。  

丑奴儿  

香梅开后风传信，绣户先知。雾湿罗衣。冷艳须攀最远枝。  
高歌羌管吹遥夜，看即分披。已恨来迟。不见娉婷带雪时。  

丑奴儿  

美盼低迷情宛转。爱雨怜云，渐觉宽金钏。桃李香苞秋不展。深心黯黯谁能见。  
宋玉墙高才一觇。絮乱丝繁，苦隔春风面。歌板未终风色便。梦为蝴蝶留芳甸。  

丑奴儿  

晚步芳塘新霁后。春意潜来，迤逦通窗牖。午睡渐多浓似酒。韶华已入东君手。  
嫩绿轻黄成染透。烛下工夫，泄漏章台秀。拟插芳条须满首。管交风味还胜旧。  

丑奴儿  

叶底寻花春欲暮。折遍柔枝，满手真珠露。不见旧人空旧处。对花惹起愁无数。  
却倚阑干吹柳絮。粉蝶多情，飞上钗头住。若遣郎身如蝶羽。芳时争肯抛人去。  

丑奴儿  

酒熟微红生眼尾。半额龙香，冉冉飘衣袂。云压宝钗撩不起。黄金心字双垂耳。  
愁入眉痕添秀美。无限柔情，分付西流水。忽被惊风吹别泪。只应天也知人意。  

减字木兰花  

风鬟雾鬓。便觉蓬莱三岛近。水秀山明。缥缈仙姿画不成。  
广寒丹桂。岂是夭桃尘俗世。只恐乘风。飞上琼楼玉宇中。  

木兰花令  

歌时宛转饶风措。莺语清圆啼玉树。断肠归去月三更，薄酒醒来愁万绪。  
孤灯翳翳昏如雾。枕上依稀闻笑语。恶嫌春梦不分明，忘了与伊相见处。  

蓦山溪  

楼前疏柳，柳外无穷路。翠色四天垂，数峰青、高城阔处。江湖病眼，偏向此山明，愁无语。空凝伫。两两昏鸦去。  
平康巷陌，往事如花雨。十载却归来，倦追寻、酒旗戏鼓。今宵幸有，人似月婵娟，霞袖举。杯深注。一曲黄金缕。  

蓦山溪  

江天雪意，夜色寒成阵。翠袖捧金蕉，酒红潮、香凝沁粉。帘波不动，新月淡笼明，香破豆，烛频花，减字歌声稳。  
恨眉羞敛，往事休重问。人去小庭空，有梅梢、一枝春信。檀心未展，谁为探芳丛，消瘦尽，洗妆匀，应更添风韵。  

南柯子  

宝合分时果，金盘弄赐冰。晓来阶下按新声。恰有一方明月、可中庭。  
露下天如水，风来夜气清。娇羞不肯傍人行。扬下扇儿拍手、引流萤。  

南柯子  

腻颈凝酥白，轻衫淡粉红。碧油凉气透帘栊。指点庭花低映、云母屏风。  
恨逐瑶琴写，书劳玉指封。等闲赢得瘦仪容。何事不教云雨、略下巫峰。  

关河令  

秋阴时晴向暝。变一庭凄冷。伫听寒声，云深无雁影。  
更深人去寂静。但照壁、孤灯相映。酒已都醒，如何消夜永。  

长相思  

举离觞。掩洞房。箭水冷冷刻漏长。愁中看晓光。  
整罗裳。脂粉香。见扫门前车上霜。相持泣路傍。  

长相思（闺怨）  

马如飞。归未归。谁在河桥见别离。修杨委地垂。  
掩面啼。人怎知。桃李成阴莺哺儿。闲行春尽时。  

长相思（舟中作）  

好风浮。晚雨收。林叶阴阴映鹢舟。斜阳明倚楼。  
黯凝眸。忆旧游。艇子扁舟来莫愁。石城风浪秋。  

长相思  

沙棠舟。小棹游。池水澄澄人影浮。锦鳞迟上钩。  
烟云愁。箫鼓休。再得来时已变秋。欲归须少留。  

万里春  

千红万翠。簇定清明天气。为怜他、种种清香，好难为不醉。  
我爱深如你。我心在、个人心里。便相看、老却春风，莫无些欢意。  

鹤冲天（溧水长寿乡作）  

梅雨霁，暑风和。高柳乱蝉多。小园台榭远池波。鱼戏动新荷。  
薄纱厨，轻羽扇。枕冷簟凉深院。此时情绪此时天。无事小神仙。  

鹤冲天  

白角簟，碧纱厨。梅雨乍晴初。谢家池畔正清虚。香散嫩芙蕖。  
日流金，风解愠。一弄素琴歌舞。慢摇纨扇诉花笺。吟待晚凉天。  

西河  

长安道，潇洒西风时起。尘埃车马晚游行，霸陵烟水。乱鸦栖鸟夕阳中，参差霜树相倚。  
到此际。愁如苇。冷落关河千里。追思唐汉昔繁华，断碑残记。未央宫阙已成灰，终南依旧浓翠。  
对此景、无限愁思。绕天涯、秋蟾如水。转使客情如醉。想当时、万古雄名，尽作往来人、凄凉事。  

瑞鹤仙  

暖烟笼细柳。弄万缕千丝，年年春色。晴风荡无际，浓于酒、偏醉情人调客。阑干倚处，度花香、微散酒力。对重门半掩，黄昏淡月，院宇深寂。  
愁极。因思前事，洞房佳宴，正值寒食。寻芳遍赏，金谷里，铜驼陌。到而今、鱼雁沈沈无信，天涯常是泪滴。早归来，云馆深处，那人正忆。  

浪淘沙  

万叶战，秋声露结，雁度砂碛。细草和烟尚绿，遥山向晚更碧。见隐隐、云边新月白。映落照、帘幕千家，听数声何处倚楼笛。装点尽秋色。  
脉脉。旅情暗自消释。念珠玉、临水犹悲感，何况天涯客。忆少年歌酒，当时踪迹。岁华易老，衣带宽、懊恼心肠终窄。飞散后、风流人阻，蓝桥约、怅恨路隔。马蹄过、犹嘶旧巷陌。叹往事、一一堪伤，旷望极。凝思又把阑干拍。  

南乡子  

秋气绕城闉。暮角寒鸦未掩门。记得佳人冲雨别，吟分。别绪多于雨后云。  
小棹碧溪津。恰似江南第一春。应是采莲闲伴侣，相寻。收取莲心与旧人。  

南乡子  

寒夜梦初醒。行尽江南万里程。早是愁来无会处，时听。败叶相传细雨声。  
书信也无凭。万事由他别后情。谁信归来须及早，长亭。短帽轻衫走马迎。  

南乡子（咏秋夜）  

户外井桐飘。淡月疏星共寂寥。恐怕霜寒初索被，中宵。已觉秋声引雁高。  
罗带束纤腰。自剪灯花试彩毫。收起一封江北信，明朝。为问江头早晚潮。  

南乡子（拨燕巢）  

轻软舞时腰。初学吹笙苦未调。谁遣有情知事早，相撩。暗举罗巾远见招。  
痴騃一团娇。自折长条拨燕巢。不道有人潜看著，从教。掉下鬟心与凤翘。  

浣溪沙慢  

水竹旧院落，樱笋新蔬果。嫩英翠幄，红杏交榴火。心事暗卜，叶底寻双朵，深夜归青琐。灯尽酒醒时，晓窗明、钗横鬓嚲。  
怎生那。被间阻时多。奈愁肠数叠，幽恨万端，好梦还惊破。可怪近来，传语也无个。莫是瞋人呵。真个若瞋人，却因何、逢人问我。  

夜游宫  

一阵斜风横雨。薄衣润、新添金缕。不谢铅华更清素。倚筠窗，弄么弦，娇欲语。  
小阁横香雾。正年少、小娥愁绪。莫是栽花被花妒。甚春来，病恹恹，无会处。  

诉衷情  

当时选舞万人长。玉带小排方。喧传京国声价，年少最无量。  
花阁迥，酒筵香。想难忘。而今何事，佯向人前，不认周郎。  

虞美人  

淡云笼月松溪路。长记分携处。梦魂连夜绕松溪。此夜相逢恰似、梦中时。  
海山陡觉风光好。莫惜金尊倒。柳花吹雪燕飞忙。生怕扁舟归去、断人肠。  

蝶恋花  

鱼尾霞生明远树。翠壁粘天，玉叶迎风举。一笑相逢蓬海路。人间风月如尘土。剪水双眸云鬓吐。醉倒天瓢笑语生青雾。此会未阑须记取。桃花几度吹红雨。  

烛影摇红  

芳脸匀红，黛眉巧画宫妆浅。风流天付与精神，全在娇波眼。早是萦心可惯。向尊前、频频顾眄。几回相见，见了还休，争如不见。烛影摇红，夜阑饮散春宵短。当时谁会唱阳关，离恨天涯远。争奈云收雨散。凭阑干、东风泪满。海棠开后，燕子来时，黄昏深院。  

### 陈瓘  

满庭芳  

槁木形骸，浮云身世，一年两到京华。又还乘兴，闲看洛阳花。闻道革呈红最好，春归后、终委泥沙。忘言处，花开花谢，不似我生涯。  
年华。留不住，饥餐困寝，触处为家。这一轮明月，本自无瑕。随分冬裘夏葛，都不会、赤水黄芽。谁知我，春风一拐，谈笑有丹砂。  

卜算子  

身如一叶舟，万事潮头起。水长船高一任伊，来往洪涛里。  
潮落又潮生，今古长如此。后夜开尊独酌时，月满人千里。  

一落索  

体上衣裳云作缕。不论寒暑。世间多少老婆禅，犹苦问、台山路。  
堪笑庞翁无趣。临行却住。古人公案不须论，还了得、如今否。  

减字木兰花  

大江北去。未到沧溟终不住。淮水东流。日夜朝宗亦未休。  
香炉烟袅。浓淡卷舒终不老。寸碧千钟。人醉华胥月色中。  

减字木兰花  

华胥月色。万水千山同一白。南北相望。独醉香山旧草堂。  
淮岑妙境。十载醺酣犹未醒。一腹便便。也读春秋也爱眠。  

卜算子  

只解劝人归，都不留人住。南北东西总是家，劝我归何处。  
去住总由天，天意人难阻。若得归时我自归，何必闲言语。  

卜算子  

黄了旧皮肤，最是风流处。多少纷纷陌上人，不听春鹃语。  
触目是家山，到了须拈取。云散长空月满天，好个还乡路。  

卜算子  

梦里不知眠，觉后眠何在。试问眠身与梦身，那个能只对。  
醉后有人醒，醒了无人醉。要识三千与大千，不在微尘外。  

青玉案  

碧空黯淡同云绕。渐枕上、风声峭。明透纱窗天欲晓。珠帘才卷，美人惊报，一夜青山老。  
使君留客金尊倒。正千里琼瑶未经扫。欺压梅花春信早。十分农事，满城和气，管取明年好。  

蓦山溪  

扁舟东去，极目沧波渺。千古送残红，到如今、东流未了。午潮方去，江月照还生，千帆起，玉绳低，枕上莺声晓。  
锦囊佳句，韵压池塘草。声遏去年云，恼离怀、余音缭绕。倚楼看镜，此意与谁论，一重水，一重山，目断令人老。  

减字木兰花  

世间药院。只爱大黄甘草贱。急急加工。更靠硫黄与鹿茸。  
鹿茸吃了。却恨世间凉药少。冷热平均。须是松根白茯苓。  

满庭芳  

扰扰匆匆，红尘满袖，自然心在溪山。寻思百计，真个不如闲。浮世纷华梦影，嚣尘路、来往循环。江湖手，长安障日，何似把鱼竿。  
盘旋。那忍去，他帮纵好，终异乡关。向七峰回首，清泪班班。西望烟波万里，扁舟去、何日东还。分携处，相期痛饮，莫放酒杯慳。  

满庭芳  

淮叶缤纷，江烟浓淡，别尊同倒寒晖。未逢春信，霜露惹征衣。往事元无是处，无须待、回首知非。春鹃语，从来劝我，常道不如归。  
家山，何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我，平生心事，相契古来稀。  

醉蓬莱  

问东州何处，境胜人幽，两俱难得。狼山相望，有高堂千尺。妙曲轰空，彩云翻袖，乐奏壶天长日。笑我飘然，蓬窗竹户，只延山色。  
拟棹觥船，径冲花浪，直造雕筵，共醺仙液。仍乞蟠桃，向庐山亲植。未举江帆，早逢淮雁，问故人踪迹。远老池边，陶翁琴里，此情何极。  

临江仙  

闻道洛阳花正好，家家庭户春风。道人饮去百壶空。年年花下醉，看谢几番红。  
此别又从何处去，风萍一任西东。语声虽异笑声同。一轮深夜月，何处不相逢。  

蝶恋花  

海角芳菲留不住。笔下风生，飞入青云去。仙箓有名天赐与。致君事业安排取。  
要识世间平坦路。当使人人，各有安心处。黑发便逢尧舜主。笑人白首归南亩。  

卜算子  

咄咄汝何人，眼在眉毛下。明月相随万里来，何处分真假。  
问著总无言，有口番成哑。荆棘林中自在身，即是知音者。  

减字木兰花（题韦深道独乐堂）  

世间拘碍。人不堪时渠不改。古有斯人。千载谁能继后尘。春风入手。乐事自应随处有。与众熙怡。何似幽居独乐时。  

减字木兰花（题深道寄傲轩）  

结庐人境。万事醉来都不醒。鸟倦云飞。两得无心总是归。古人逝矣。旧日南窗何处是。莫负青春。即是升平寄傲人。  

蝶恋花  

有个胡儿模样别。满颔髭须，生得浑如漆。见说近来头也白。髭须那得长长黑。  
□□□□□□□。籋子铒来，须有千堆雪。莫向细君容易说。恐他嫌你将伊摘。  

减字木兰花（赠广陵马推官）  

一尊薄酒。满酌劝君君举手。不是亲朋。谁肯相从寂寞滨。人生如梦。梦里惺惺何处用。盏到休辞。醉后全胜未醉时。  

阮郎归  

从来多唱杜鹃辞。如今真个归。健帆笑里落湖西。回看江浪飞。说情话，复何疑。临流应赋诗。引觞自酌更何之。心闲光景迟。  

### 阮阅  

感皇恩（闰上元）  

芝检下中天，春寒犹浅。余闰银蟾许重看。满城灯火，又遍高楼深院。宝鞍催绣毂，香风软。  
憔悴慢翁，萧条古县。随分良辰试开宴。且倾芳酒，共听新声弦管。夜阑人未散，更筹转。  

踏莎行（和田守）  

驿使初回，新阳才报。时和倍觉青春早。华灯和月拥朱车番，花间万点寒星小。  
团扇歌清，重裀舞妙。游人只恐归来悄。明年亲侍辇舆行，未应肯记濡须好。  

减字木兰花（冬至）  

晓云舒瑞。寒影初回长日至。罗袜新成。更有何人继后尘。  
绮窗寒浅。尽道朝来添一线。秉烛须游。已减铜壶昨夜筹。  

锦堂春（留合肥林倅）  

江入重关，山围翠巘，湖边自古巢阳。正梅残林坞，冰泮池塘。闻道当年父老，记梅福、曾隐南昌。有长堤万柳，映□参差，尽是甘棠。  
共夸金斗下缺  

### 谢逸  

蝶恋花  

豆蔻梢头春色浅。新试纱衣，拂袖东风软。红日三竿帘幕卷。画楼影里双飞燕。  
拢鬓步摇青玉碾。缺样花枝，叶叶蜂儿颤。独倚阑干凝望远。一川烟草平如剪。  

踏莎行  

柳絮风轻，梨花雨细。春阴院落帘垂地。碧溪影里小桥横，青帘市上孤烟起。  
镜约关情，琴心破睡。轻寒漠漠侵鸳被。酒醒霞散脸边红，梦回山蹙眉间翠。  

菩萨蛮  

暄风迟日春光闹。蒲萄水绿摇轻棹。两岸草烟低。青山啼子规。  
归来愁未寝。黛浅眉痕沁。花影转廊腰。红添酒面潮。  

菩萨蛮  

縠纹波面浮鸂涑力鸟，。蒲芽出水参差碧。满院落梅香。柳梢初弄黄。  
衣轻红袖皱。春困花枝瘦。睡起玉钗横。隔帘闻晓莺。  

采桑子  

楚山削玉云中碧，影落沙汀。秋水澄凝。一抹江天雁字横。  
金钱满地西风急，红蓼烟轻。帘外砧声。惊起青楼梦不成。  

采桑子  

冰霜林里争先发，独压群花。风送清笳。更引轻烟淡淡遮。  
抱墙溪水弯环碧，月色清华。疏影横斜。恰似林逋处士家。  

采桑子  

冷猿寒雁淮山远，风袅青帘。飞雪廉纤。莫道空中是撒盐。  
到时乳鹊喧梧影，晓卷疏帘。彩服巡檐。索共梅花笑语添。  

西江月  

落寞寒香满院，扶疏清影侵门。雪消平野晚烟昏。睡起懒匀檀粉。  
皎皎风前玉树，盈盈月下冰魂。南枝春信夜来温。便觉肌肤瘦损。  

西江月  

花额上堆翠葆，远山横处星眸。绛宫深锁暮云浮。月破黄昏时候。  
谁谓霞衣玉简，便孤彩凤秦楼。桃源不禁昔人游。曾是刘郎邂逅。  

西江月（陈倅·席上）  

窄袖浅笼温玉，修眉淡扫遥岑。行时云雾绕衣襟。步步莲生宫锦。  
菊与秋烟共晚，酒随人意俱深。尊前有客动琴心。醉后清狂不禁。  

西江月  

宝柱横云雁影，朱弦隔叶莺声。风生玉指晚寒清。官样轻黄袖冷。  
饮罢尚留余意，曲终自有深情。归来江上数峰青。梅水横斜夜永。  

西江月（代人上许守生日）  

滴滴金盘露冷，萧萧玉宇风清。长庚入梦晓窗明。淡月微云耿耿。  
松竹五峰秋色，笙歌三市欢声。华堂开宴拥娉婷。天上人间共庆。  

西江月（送朱泮英）  

青锦缠条佩剑，紫丝络辔飞骢。入关意气喜生风。年少胸吞云梦。  
金阙日高露泣，东华尘软香红。争看荀氏第三龙。春暖桃花浪涌。  

西江月（木芙蓉）  

晓艳最便清露，晚红偏怯斜阳。移根栽近菊花傍。蜀锦翻成新样。  
坐客联挥玉尘，歌词细琢琼章。从今故事记溪堂。岁岁携壶共赏。  

西江月  

木末谁攀新萼，雪消自种前庭。莫嫌开过尚盈盈。似待诗人醉咏。  
霜后最添妍丽，风中更觉娉婷。影摇溪水一湾清。妆罢晓临鸾镜。  

西江月  

密雪未知肤白，夜寒已觉香清。振芳堂下月盈庭。踏碎横斜疏影。  
且醉杯中绿蚁，休辞笛里清声。东君催促子青青。滋味要调金鼎。  

南歌子  

雨洗溪光净，风掀柳带斜。画楼朱户玉人家。帘外一眉新月、浸梨花。  
金鸭香凝袖，铜荷烛映纱。凤盘宫锦小屏遮。夜静寒生春笋、理琵琶。  

虞美人  

碧梧翠竹交加影。角簟纱厨冷。疏云淡月媚横塘。一阵荷花风起、隔帘香。  
雁横天末无消息。水阔吴山碧。刺桐花上蝶翩翩。唯有夜深清梦、到郎边。  

虞美人  

角声吹散梅梢雪。疏影黄昏月。落英点点拂阑干。风送清香满院、作轻寒。  
花瓷羯鼓催行酒。红袖掺掺手。曲声未彻宝杯空。饮罢香薰翠被、锦屏中。  

虞美人  

风前玉树王仓金韵。碧落佳期近。疏云影里鹊桥低。檐外一弯新月、印修眉。  
星河渐晓铜壶噎。又是经年别。此情莫与玉人知。引起旧家离恨、泪珠垂。  

谒金门  

帘外雨，洗尽楚乡残暑。白露影边霞一缕。绀碧江天暮。  
沈水烟横香雾，茗碗浅浮琼乳。卧听鹧鸪啼竹坞。竹风清院宇。  

如梦令  

花落莺啼春暮。陌上绿杨飞絮。金鸭晚香寒，人在洞房深处。无语。无语，叶上数声疏雨。  

如梦令  

门外落花流水。日暖杜鹃声碎。蕃马小屏风，一枕画堂春睡。如醉，如醉。正是困人天气。  

青玉案  

芦花飘雪迷洲渚。送秋水、连天去。一叶小舟横别浦。数声鸿雁，两行鸥鹭。天淡潇湘暮。  
蓬窗醉梦惊箫鼓。回首青楼在何处。柳岸风轻吹残暑。菊开青蕊，叶飞红树。江上潇潇雨。  

好事近  

疏雨洗烟波，雨过满江秋色。风起白鸥零乱，破岚光深碧。  
荻花枫叶只供愁，清吟写岑寂。吟罢倚阑无语，听一声羌笛。  

临江仙（重九）  

木落江寒秋色晚，飕飕吹帽风清。丹枫楼外捣衣声。登高怀远，山影雁边横。  
露染宫黄庭菊浅，茱萸烟拂红轻。尊前谁整醉冠倾。酒香薰脸，落日断霞明。  

临江仙  

玉树临风宾欲散，黄昏约马嘶庭。幽欢未尽有余清。琼糜方一啜，银烛已双擎。  
坐久香津生齿颊，何须五斗消酲。艳歌声里醉魂醒。明年思此会，旌旆想登瀛。  

减字木兰花（七夕）  

荷花风细，乞巧楼中凉似水。天幕低垂。新月弯环浅晕眉。  
桥横乌鹊，不负年年云外约。残漏疏钟。肠断朝霞一缕红。  

减字木兰花  

疏疏密密，薝卜林中飞玉出。妒舞欺梅。悠扬随风去却回。  
遥岑玉刻，不见云中浮寸碧。夜色清妍。庭下交光月午天。  

渔家傲  

秋水无痕清见底。蓼花汀上西风起，一叶小舟烟雾里。兰棹舣，柳条带雨穿双鲤。  
自叹直钩无处使。笛声吹彻云山翠，鲙落霜刀红缕细，新酒美。醉来独枕莎衣睡。  

清平乐  

晓风残角，月里梅花落。宿雨醒时滋味恶。翠被轻寒漠漠。  
梦回一点相思，远山暗蹙双眉。不觉肌肤瘦玉，但知带减腰围。  

清平乐  

花边柳际，已渐知春意。归信不知何日是。旧恨欲拚无计。  
故人零落西东，题诗待倩归鸿。惟有多情芳草，年年处处相逢。  

蓦山溪（月夜）  

霜清木落，深院帘栊静。池面卷烟波，莹香水、一奁明镜。修筠拂槛，疏翠挽婵娟，山雾敛，水云收，野阔江天迥。  
红消醉玉，酒面风前醒。罗幕护轻寒，锦屏空、金炉烬冷。星横参昂，梅径月黄昏，清梦觉，浅眉颦，窗外横斜影。  

玉楼春  

弄晴数点梨梢雨。门外画桥寒食路。杜鹃飞破草间烟、蛱蝶惹残花底露。  
东君著意怜樊素。一段韶华都付与。妆成不管露桃嗔，舞罢从教风柳妒。  

玉楼春（王守生日）  

横塘晕浅琉璃莹。绿叶阴浓庭院静。樱桃熟后麦秋凉，芍药开时槐夏永。  
蓬莱阁下红尘境。青羽扇低摇凤影。庭前玉树一枝春，香雾和烟新月冷。  

玉楼春  

个中怀抱谁排遣。恻恻轻寒风剪剪。细思梅蕊晚香浓，争似柳梢春色浅。  
娇口化道字歌声软。醉后微涡回笑靥。更无卓氏白头吟，只有卢郎年少恨。  

玉楼春（王守生日）  

青钱点水圆荷绿。解箨新篁森嫩玉。轻风冉冉楝花香，小雨丝丝梅子熟。  
华堂烛烬零金粟。人在洞天三十六。昭华吹彻管声寒，声入寿觞红浪蹙。  

武陵春（茶）  

画烛笼纱红影乱，门外紫骝嘶。分破云团月影亏。雪浪皱清漪。  
捧碗纤纤春笋瘦，乳雾泛冰瓷。两袖清风拂袖飞。归去酒醒时。  

武陵春（送任民望归丰城）  

拍岸蒲萄江水碧，柳带挽归艎。破闷琴风绕袖凉。蔌蔌楝花香。  
淡烟疏雨随宜好，何处不潇湘。愿作双飞老凤皇。莫学野鸳鸯。  

浪淘沙（上元）  

料峭小桃风。凝淡春容。宝灯山列半天中。丽服靓妆携手处，笑语匆匆。  
酒滴小槽红。一饮千钟。铜荷擎烛绛纱笼。归去笙歌喧院落，月照帘栊。  

鹧鸪天  

桐叶成阴拂画檐。清风凉处卷疏帘。红绡舞袖萦腰柳，碧玉眉心媚脸莲。  
愁满眼，水连天。香笺小字倩谁传。梅黄楚岸垂垂雨，草碧吴江淡淡烟。  

鹧鸪天  
金节平分院落凉。黄昏帘幕卷西厢。冰轮碾碎粼粼碧，玉斧修成练练光。  
低照户，巧侵床。锦袍起舞谪仙狂。鹊飞影里觥筹乱，桂子风前笑语香。  

鹧鸪天  

红晕香腮粉未匀。梳妆闲淡稳精神。谁知碧嶂清溪畔，也有姚家一朵春。  
眉黛浅，为谁颦。莫将心事付朝云。坐中有客肠应断，忘了酴醿架下人。  

鹧鸪天  

水阔天低雁字横。小春时节晚寒清。梅梢月上纷纷白，竹坞风来冉冉轻。  
人似玉，酒如渑。入关意气喜风生。坐中有客联镳去，谁唱阳关第四声。  

浣溪沙  

楼阁帘垂乳燕飞。圆荷细细点清溪。薰风破闷晚凉时。  
玉轸琴边兰思远，霜纨扇里翠眉低。柔蓝衫子闹蜂儿。  

燕归梁  

六曲阑干翠幕垂。香烬冷金猊。日高花外啭黄鹂。春睡觉、酒醒时。  
草青南浦，云横西塞，锦字杳无期。东风只送柳绵飞。全不管、寄相思。  

千秋岁  

楝花飘砌。蔌蔌清香细。梅雨过，萍风起。情随湘水远，梦绕吴峰翠。琴书倦，鹧鸪唤起南窗睡。  
密意无人寄。幽恨凭谁洗。修竹畔，疏帘里。歌余尘拂扇，舞罢风掀袂。人散后，一钩淡月天如水。  

南乡子  

浅色染春衣。衣上双双小雁飞。袖卷藕丝寒玉瘦，弹棋。赢得尊前酒一卮。  
冰雪拂胭脂。绛蜡香融落日西。唱彻阳关人欲去，依依。醉眼横波翠黛低。  

醉落魄  

霜砧声急。潇潇疏雨梧桐湿。无言独倚阑干立。帘卷黄昏，一阵西风入。  
年时画阁佳宾集。玉人檀板当筵执。银瓶已断丝绳汲。莫话前欢，忍对屏山泣。  

鹊桥仙  

蝶飞烟草，莺啼云树，满院垂杨阴绿。轻风飘散杏梢红，更吹皱、池波如縠。  
珠帘日晚，银屏人散，楼上醉横霜竹。一春若道不相思，缘底事、红绡褪玉。  

江神子  

一江秋水碧湾湾。绕青山。玉连环。帘幕低垂，人在画图间。闲抱琵琶寻旧曲，弹未了，意阑珊。  
飞鸿数点拂云端。倚阑看。楚天寒。拟倩东风，吹梦到长安。恰似梨花春带雨，愁满眼，泪阑干。  

江神子  

杏花村馆酒旗风。水溶溶。扬残红。野渡舟横，杨柳绿阴浓。望断江南山色远，人不见，草连空。  
夕阳楼外晚烟笼。粉香融。淡眉峰。记得年时，相见画屏中。只有关山今夜月，千里外，素光同。  

点绛唇  

九日登高，倚楼人在秋空半。汝江如练。碧影涵云巘。  
醉看茱萸，定是明年健。清尊满。菊花黄浅。偏入陶潜眼。  

点绛唇  

金气秋分，风清露冷秋期半。凉蟾光满。桂子飘香远。  
素练宽衣，仙仗明飞观。霓裳乱。银桥人散。吹彻昭华管。  

七娘子  

风剪冰花飞零乱。映梅梢、素影摇清浅。绣幄寒轻，兰薰烟暖。艳歌催得金荷卷。  
游梁已觉相如倦。忆去年、舟渡淮南岸。别后销魂，冷猿寒雁。角声只送黄昏怨。  

卜算子  

烟雨幂横塘，绀色涵清浅。谁把并州快剪刀，剪取吴江半。  
隐几岸乌巾，细葛含风软。不见柴桑避俗翁，心共孤云远。  

醉桃源  

花枝破蕾柳梢青。春寒拂面轻。一眉新月影三星。铜荷烛烬零。  
低凤扇，袅霓旌。珊珊环珮声。坐间谁识许飞琼。对郎仙骨清。  

醉桃源  

风飘万点落花飞。残红枝上稀。平芜叶上淡烟迷。那堪春鸟啼。  
风细细，日迟迟。轻纱叠雪衣。多情多病懒追随。玉人应恨伊。  

醉桃源（雪）  

晨光晓色扫檐晶。寒斋蝶梦惊。乱飘鸳瓦细无声。游扬柳丝轻。  
书幌冷，竹窗明。柴门只独扃。一尊浊酒为谁倾。梅花相对清。  

望江南  

临川好，柳岸转平沙。门外澄江丞相宅，坛前乔木列仙家。春到满城花。  
行乐处，舞袖卷轻纱。谩摘青梅尝煮酒，旋煎白雪试新茶。明月上檐牙。  

望江南  

临川好，山影碧波摇。鱼跃冰池飞玉尺，云横石廪拂鲛绡。高树竹萧萧。  
寒食近，湖水绿平桥。繁杏梢头张锦旆，垂杨阴里系兰桡。游客解金貂。  

柳梢青（离别）  

香肩轻拍。尊前忍听，一声将息。昨夜浓欢，今朝别酒，明日行客。  
后回来则须来，便去也、如何去得。无限离情，无穷江水，无边山色。  

### 晁冲之  

汉宫春  

黯黯离怀，向东门系马，南浦移舟。薰风乱飞燕子，时下轻鸥。无情渭水，问谁教、日日东流。常是送、行人去后，烟波一向离愁。  
回首旧游如梦，记踏青殢饮，拾翠狂游。无端彩云易散，覆水难收。风流未老，拚千金、重入扬州。应又是、当年载酒，依前名占青楼。  

玉蝴蝶  

目断江南千里，灞桥一望，烟水微茫。尽锁重门，人去暗度流光。雨轻轻、梨花院落，风淡淡、杨柳池塘。恨偏长。佩沈湘浦，云散高唐。  
清狂。重来一梦，手搓梅子，煮酒初尝。寂寞经春，小桥依旧燕飞忙。玉钩栏、凭多渐暖，金缕枕、别久犹香。最难忘。看花南陌，待月西厢。  

感皇恩  

小阁倚晴空，数声钟定。斗柄寒垂暮天净。向来残酒，尽被晓风吹醒。眼前还认得，当时景。  
旧恨与新愁，不堪重省。自叹多情更多病。绮窗犹在，敲遍阑干谁应。断肠明月下，梅摇影。  

感皇恩  

蝴蝶满西园，啼莺无数。水阁桥南路。凝伫。两行烟柳，吹落一池飞絮。秋千斜挂起，人何处。  
把酒劝君，闲愁莫诉。留取笙歌住。休去。几多春色，禁得许多风雨。海棠花谢也，君知否。  

感皇恩  

寒食不多时，牡丹初卖。小院重帘燕飞碍。昨宵风雨，只有一分春在，今朝犹自得，阴晴快。  
熟睡起来，宿酲微带。不惜罗襟揾眉黛，日高梳洗，看著花阴移改。笑摘双杏子，连枝戴。  

临江仙  

双舸亭亭横晚渚，城中飞观嵯峨。画桥灯火照清波。玉钩平浸水，金锁半沈河。  
试问无情堤上柳，也应厌听离歌。人生无奈别离何。夜长嫌梦短，泪少怕愁多。  

临江仙  

忆昔西池池上饮，年年多少欢娱。别来不寄一行书。寻常相见了，犹道不如初。  
安稳锦屏今夜梦，月明好渡江湖。相思休问定何如。情知春去后，管得落花无。  

临江仙  

谩道追欢惟九日，年年此恨偏浓。今朝吹帽与谁同。黄花都未拆，和泪泣西风。  
应恐登临肠更断，故交烟雨迷空。为君一曲送飞鸿。谁能推毂我，深入醉乡中。  

渔家傲  

浦口潮来沙尾涨。危樯半落帆游漾，水调不知何处唱。风淡荡。鳜鱼吹起桃花浪。  
雪尽小桥梅总放。层楼一任愁人上。万里长安回首望。山四向。澄江日色如春酿。  

传言玉女  

一夜东风，吹散柳梢残雪。御楼烟暖，正鳌山对结。箫鼓向晚，凤辇初归宫阙。千门灯火，九街风月。  
绣阁人人，乍嬉游、困又歇。笑匀妆面，把朱帘半揭。娇波向人，手捻玉梅低说。相逢常是，上元时节。  

如梦令  

帘外新来双燕。珠阁琼楼穿遍。香径得泥归，飞蹙池塘波面。谁见。谁见。春晚昭阳宫殿。  

如梦令  

墙外辘轳金井。惊梦瞢腾初省。深院闭斜阳，燕入阴阴帘影。人静。人静。花落鸟啼风定。  

如梦令  

门在垂杨阴里。楼枕曲江春水。一阵牡丹风，香压满园花气。沈醉。沈醉。不记绿窗先睡。  

上林春慢  

帽落宫花，衣惹御香，凤辇晚来初过。鹤降诏飞，龙擎烛戏，端门万枝灯火。满城车马，对明月、有谁闲坐。任狂游，更许傍禁街，不扃金锁。  
玉楼人、暗中掷果。珍帘下、笑着春衫袅娜。素蛾绕钗，轻蝉扑鬓，垂垂柳丝梅朵。夜阑饮散，但赢得、翠翘双亸。醉归来，又重向、晓窗梳裹。  

汉宫春（梅〓此首又作李邴词，见梅苑卷一）  

潇洒江梅，向竹梢稀处，横两三枝。东君也不爱惜，雪压风欺。无情燕子，怕春寒、轻失佳期。惟是有、南来归雁，年年长见开时。  
清浅小溪如练，问玉堂何似，茅舍疏篱。伤心故人去后，冷落新诗。微云淡月，对孤芳、分付他谁。空自倚，清香未减，风流不在人知。  

小重山  

碧水浮瓜纹簟前。只知闲枕手，不成眠。晚云如火雨晴天。轻云远，亭外一声蝉。  
池馆几年年。倚阑催小艇，采新莲。多情还到芰荷边。应相忆，折藕看丝牵。  

### 苏庠  

临江仙（席上赠张建康）  

本是白萍洲畔客，虎符卧镇江城。归来犹得趁鸥盟。柳丝摇晓市，杜若遍芳汀。  
莫惜飞觞仍堕帻，柳边依约莺声。水秋鲈熟正关情。只愁宣室召，未许钓船轻。  

临江仙  

猎猎风蒲初暑过，萧然庭户秋清。野航渡口带烟横。晚山千万叠，别鹤两三声。  
秋水芙蓉聊荡桨，一樽同破愁城。蓼花滩上白鸥明。暮云连极浦，急雨暗长汀。  

如梦令（雪中作）  

叠嶂晓埋烟雨。忽作飞花无数。整整复斜斜，来伴南枝清苦。日暮。日暮。何许云林烟树。  

虞美人（次虞仲登韵）  

军书未息梅仍破。穿市溪流过。病来无处不关情。一夜鸣榔急雨、杂滩声。  
飘零无复还山梦。云屋春寒重。山连积水水连空。溪上青蒲短短、柳重重。  

浣溪沙（书虞元翁书）  

水榭风微玉枕凉。牙床角簟藕花香。野塘烟雨罩鸳鸯。  
红蓼渡头青嶂远，绿萍波上白鸥双。淋浪淡墨水云乡。  

谒金门（怀故居作）  

何处所。门外冷云堆浦。竹里江梅寒未吐。茅屋疏疏雨。  
谁遣愁来如许。小立野塘官渡。手种凌霄今在否。柳浪迷烟渚。  

谒金门（大叶庄怀张元孺作）  

杨柳渡。醉著青鞋归去。点点沙鸥何处所。十里菰蒲雨。  
拌擞向来尘土。卧看碧山云度。寄语故时猿鹤侣。未见心先许。  

鹧鸪天  

枫落河梁野水秋。淡烟衰草接郊丘。醉眠小坞黄茅店，梦倚高城赤叶楼。  
天杳杳，路悠悠。钿筝歌扇等闲休。灞桥杨柳年年恨，鸳浦芙蓉叶叶愁。  

鹧鸪天（过湖阴席上赠妓）  

梅妒晨妆雪妒轻。远山依约学眉青。樽前无复歌金缕，梦觉空余月满林。  
鱼与雁，两浮沈。浅颦微笑总关心。相思恰似江南柳，一夜春风一夜深。  

鹧鸪天  

秋入蒹葭小雁行。参差飞堕水云乡。直须银甲供春笋，且滴糟床覆羽觞。  
风压幕，月侵廊。江南江北夜茫茫。悬知上马啼鹃梦，一夜惊飞宝鸭香。  

诉衷情（渔父家风、醉中赠韦道士）  

杖头挑得布囊行。活计有谁争。不肯侯家五鼎，碧涧一杯羹。  
溪上月，岭头云。不劳耕。瓮中春色，枕上华胥，便是长生。  

诉衷情  

倦投林樾当诛茅。鸿雁响寒郊。溪上晚来杨柳，月露洗烟梢。  
霜后渚，水分槽。尚平桥。客床归梦，何必江南，门接云涛。  

阮郎归  

西园风暖落花时。绿阴莺乱啼。倚阑无语惜芳菲。絮飞蝴蝶飞。  
缘底事，减腰围。遣愁愁著眉。波连春渚暮天垂。燕归人未归。  

点绛唇  

冰勒轻谷，绿痕初涨回塘水。柳洲烟际。白鹭翘沙嘴。  
B272笠青蓑，未减貂蝉贵。云涛里。醉眠篷底。不属人间世。  

菩萨蛮（宜兴作）  

北风振野云平屋。寒溪淅淅流冰縠。落日送归鸿。夕岚千万重。  
荒坡垂斗柄。直北乡山近。何必苦言归。石亭春满枝。  

菩萨蛮（自宜兴还西冈作）  

园林寂寂春归去。蒙蒙柳下飞香絮。野水接云横。绿烟啼晓莺。  
江南鶗鴂梦。山色朝来重。小艇小湾头。萍花萍叶洲。  

菩萨蛮（再在西冈兼怀后湖作）  

短船谁泊蒹葭渚。夜深远火明渔浦。却忆槿花篱。春声穿竹溪。  
云山如昨好。人自垂垂老。心事有谁知。月明霜满枝。  

菩萨蛮（周彦达舟中作）  

眼中叠叠烟中树。晚云点点翻荷雨。鸥泛渚边烟。绿蒲秋满川。  
未成江海去。聊作林塘主。客恨阔无津。风斜白氎巾。  

菩萨蛮  

年时忆著花前醉。而今花落人憔悴。麦浪卷晴川。杜鹃声可怜。  
有书无雁寄。初夏槐风细。家在落霞边。愁逢江月圆。  

菩萨蛮（澧阳庄）  

照溪梅雪和烟堕。寒林漠漠愁烟锁。客恨渺无涯。雁来人忆家。  
远山疑带雨。一线云间语。霜月又婵娟。江南若个边。  

菩萨蛮  

春波滟滟浮春渚。绿阴一径风兼雨。又作去年时。绿深垂蔓篱。  
故山归兴动。江北江南梦。白发故相欺。星星如有期。  

木兰花  

江云叠叠遮鸳浦。江水无情流薄暮。归帆初张苇边风，客梦不禁篷背雨。  
渚花不解留人住。只作深愁无尽处。白沙烟树有无中，雁落沧洲何处所。  

清平乐（咏岩桂）  

断崖流水。香度青林底。元配骚人兰与芷。不数春风桃李。  
淮南丛桂小山。诗翁合得攀翻。身到十洲三岛，心游万壑千岩。  

### 毛滂  

水调歌头（元会曲）  

九金增宋重，八玉变秦余。上手诏在廷云：六玺之用，尚循秦旧。千年清浸，洗净河洛出图书。一段升平光景，不但五星循轨，万点共连珠。崇宁、大观之间，太史数奏五星循轨，众星顺乡，靡有错乱垂衣本神圣，补衮妙工夫。  
朝元去，锵环佩，冷云衢。芝房雅奏，仪凤矫首听笙竽。天近黄麾仗晓，春早红鸾扇暖，迟日上金铺。万岁南山色，不老对唐虞。  

绛都春（太师生辰）  

余寒尚峭。早凤沼冻开，芝田春到。茂对诞期，天与公春向廊庙。元功开物争春妙。付与秾华多少。召还和气，拂开霁色，未妨谈笑。  
缥缈。五云乱处，种雕菰向熟，碧桃犹小。雨露在门，光彩充闾乌亦好。宝熏郁雾城南道。天自锡公难老。看公身任安危，二十四考。  

清平乐（千叶芝）  

九重寒少。烟暖丰瑶草。金井碧梧雏凤矫。南极人来最老。  
衣冠远换裘毡。德随和气蝉连。万里同开寿域，一年三秀芝田。  

清平乐  

重芳叠秀。风约仙云皱。椿不争年松与寿。共出皇家忠孝。  
仁深枯冷皆蒙。托根不倚东风。日照恩光万里，暖生塞草丛中。  

清平乐  

镂烟翦雾。革甲E973无层数。苜蓿青深烦雪兔。引到祥华开处。  
仙人手翳朝阳。清都绛阙相将。来覆东封翠辇，好遮化日舒长。  

清平乐  

九茎为寿。千叶前无有。叶叶年年看不朽。天与君王意厚。  
君恩雨露无边。玉筵暖接非烟。马向华山烽冷，人安草亦千年。  

清平乐（绛河清）  

绛河千岁。一照升平事。万里青铜开碧霁。俯见南山晚翠。  
绀寒不翅湘酃。清于练静江澄。流向万年觞里，玉波可但如渑。  

清平乐  

银河秋浪。遥出昆仑上。忽变澄澜添碧涨。可道升平无象。  
黄云浊雾初开。荣光休气徘徊。试觅当时五老，金泥玉检将来。  

清平乐  

天连翠潋。九折玻璃软。回抱金堤清宛转。疑共蓬莱清浅。  
吾君欲济如何。唐虞风顺无多。自有松舟桧楫，一帆三代同波。  

清平乐（太师相公生辰）  

娟娟月满。冉冉梅花暖。春意初长寒力浅。渐拟芳菲满眼。  
当时吉梦重重。间生天子三公。付与人间桃李，年年管领春风。  

清平乐  

瀛洲春酒。满酌公眉寿。日照沙堤春傍柳。恩暖朝天衮绣。  
东君著意丁宁。芳酸先许梅英。要就升平滋味，待公来进君羹。  

清平乐  

雪余寒退。唯有青松在。春不加荣寒不悴。用舍如公都耐。  
流肪磊硌龟蛇。会留红日西斜。欲助我公寿骨，蟠桃等见开花。  

清平乐（己卯长至作）  

流光电急。又过书云日。旧是天津花下客。老对山青水碧。  
而今转惜年华。迟阳为缓西斜。试问东君音信，晓寒犹压梅花。  

清平乐（东堂月夕小酌，时寒秀亭下娑罗花盛开）  

云峰秀叠。露冷琉璃叶。北畔娑罗花弄雪。香度小桥淡月。  
与君踏月寻花。玉人双捧流霞。吸尽杯中花月，仙风相送还家。  

清平乐（元夕）  

东风桂影。低拂姮娥镜。镜里妆寒酥粉莹。越恁十分端正。  
素光行处随人。柳边照见青春。一片笙箫何处，花阴定有遗簪。  

清平乐（春兰用殊老韵）  

曲房青琐。浅笑樱桃破。睡起三竿红日过。冷了沈香残火。  
东风偏管伊家。剩教那与秾华。谁送一怀春思，玉台燕拂菱花。  

清平乐（送贾耘老、盛德常还郡。时饮官酒于东堂，二君许复过此）  

杏花时候。庭下双梅瘦。天上流霞凝碧袖。起舞与君为寿。  
两桥风月同来。东堂且没尘埃。烟艇何时重理，更凭风月相催。  

清平乐（春夜曲）  

兰堂灯灺。春入流苏夜。衣褪轻红闻水麝。云重宝钗未卸。  
知君不奈情何。时时慢转横波。一饷花柔柳困，枕前特地春多。  

清平乐（与诸君小酌，烛下见花，戏作一首）  

风摇灺烬。吹下桃花影。醉倒碧铺眠碎锦。谁伴香迷酒凝。  
少年不解孤春。年来减尽春心。犹下绣帘遮定，不教风雨侵凌。  

清平乐  

桃夭杏好。似个人人好。淡抹胭脂眉不扫。笑里知春占了。  
此情没个人知。灯前子细看伊。恰似云屏半醉，不言不语多时。  

清平乐（春晚与诸君饮）  

杯深莫厌。强看桃花面。记约阳和初一线。便恁芳菲满眼。  
明年春色重来。东堂花为谁开。我在芦花深处，钓矶雨绿莓苔。  

清平乐  

锦屏夜夜。绣被熏兰麝。帐卷芙蓉长不下。垂尽银台蜡灺。  
脸痕微著流霞。瞢腾越恁秾华。破睡半残妆粉，月随雪到梅花。  

浣溪沙（宴太守张公内翰作）  

碧雾朦胧郁宝熏。和风容曳舞帘旌。花间千骑两朱轮。  
金马天材文作锦，玉堂仙骨气如冰。湖山何似使君清。  

浣溪沙（慰圃观梅）  

曾向瑶台月下逢。为谁回首矮墙东。春风吹酒退腮红。  
庾岭殷勤通远信，梅家潇洒有仙风。晚香都在玉杯中。  

浣溪沙（新春四夜松斋小饮，微雪复止）  

谢女清吟压郢楼。楼前风转柳花球。学成舞态却多羞。  
半落琼瑶天又惜，稍侵桃李蝶应愁。酒家先当翠云裘。  

浣溪沙（仲冬朔日，独步花坞中，晚酌萧然，见樱桃有花）  

小圃韶光不待邀。早通消耗与含桃。晚来芳意半寒梢。  
含笑不言春淡淡，试妆未遍雨萧萧。东家小女可怜娇。  

浣溪沙（家人生日）  

日照遮檐绣凤凰。博山金暖一帘香。尊前光景为君长。  
不信腊寒雕鬓影，渐匀春意上妆光。梅花长共占年芳。  

浣溪沙（上元游静林寺）  

花市东风卷笑声。柳溪人影乱于云。梅花何处暗香闻。  
露湿翠云裘上月，烛摇红锦帐前春。瑶台有路渐无尘。  

浣溪沙（咏梅）  

月样婵娟雪样清。索强先占百花春。于中烛底好精神。  
多恨肌肤元自瘦，半残妆粉不B62C匀。十分全似那人人。  

浣溪沙（初春泛舟，时北山积雪盈尺，而水南梅林盛开）  

水北烟寒雪似梅。水南梅闹雪千堆。月明南北两瑶台。  
云近恰如天上坐，魂清疑向斗边来。梅花多处载春回。  

浣溪沙（寒食初晴东堂对酒）  

小雨初收蝶做团。和风轻拂燕泥干。秋千院落落花寒。  
莫对清尊追往事，更催新火续余欢。一春心绪倚阑干。  

浣溪沙（寒食初晴，桃杏皆已零落，独牡丹欲开）  

魏紫姚黄欲占春。不教桃杏见清明。残红吹尽恰才晴。  
芳草池塘新涨绿。官桥杨柳半拖青。秋千院落管弦声。  

浣溪沙（八月十八夜东堂作）  

晚色寒清入四檐。梧桐冷碧到疏帘。小花未了烛花偏。  
瑶瓮孛堆春这里，锦屏屈曲梦谁边。熏笼香暖索衣添。  

浣溪沙（九月十二夜务亭作）  

碧浸澄沙上下天。曲堤疏柳短长烟。月明不待十分圆。  
凿落未空牙板闹，阑干久凭夹衣寒。婵娟薄幸冷相看。  

浣溪沙（武康社日）  

碧户朱窗小洞房。玉醅新压嫩鹅黄。半青橙子可怜香。  
风露满帘清似水，笙箫一片醉为乡。芙蓉绣冷夜初长。  

浣溪沙  

松菊秋来好在无。寄声猿鹤莫情疏。渊明不老久踟蹰。  
打鼓枫林谁作社，枕溪茅屋忆吾庐。去年醉倒倩人扶。  

浣溪沙  

本是青门学灌园。生涯浑在乱山前。一犁春雨种瓜田。  
别后倩云遮鹤帐，来时和月寄渔船。旁人莫做长官看。  

浣溪沙（泊望仙桥月夜舟中留客）  

晚色轻凉入画船。云峰飞尽玉为天。疏飙自为月褰帘。  
细酌流霞君且住，更深风月更清妍。为谁凄断小桥边。  

浣溪沙（访吴中朋友）  

锦里无端无素书。长安秋晚忆家无。故人来此尚踟蹰。  
旧事殷勤休忘了，老来凄断恶消除。小楼雪夜记当初。  

浣溪沙（松斋夜雨留客，戏追往事）  

记得山翁往少年。青楼一笑万金钱。宝鞍逐月玉鞭寒。  
老对冻醪留客话，醉爬短发枕书眠。伴人松雨隔疏帘。  

浣溪沙（泛舟还余英馆）  

烟柳风蒲冉冉斜。小窗不用著帘遮。载将山影转湾沙。  
略彴断时分岸色，蜻蜓立处过汀花。此情此水共天涯。  

浣溪沙（送汤词）  

蕙炷犹熏百和秾。兰膏正烂五枝红。风流云散太匆匆。  
仙草已添君胜爽，醉乡肯为我从容。剩风残月小庭空。  

浣溪沙（泛舟）  

银字笙箫小小童。梁州吹过柳桥风。阿谁劝我玉杯空。  
小醉径须眠锦瑟，夜归不用照纱笼。画船帘卷月明中。  

浣溪沙  

滟滟金波暖做春。疏疏烟柳瘦于人。柳边半醉不胜情。  
未解画船留待月，缓歌金缕细留云。将云带月入东门。  

浣溪沙（月夜对梅小酌）  

蜡烛花中月满窗。楚梅初试寿阳妆。麒麟为脯玉为浆。  
花影烛光相动荡，抱持春色入金觞。鸭炉从冷醉魂香。  

天香（宴钱塘太守内翰张公作）  

进止详华，文章尔雅，金銮恩异群彦。尘断银台，天低鳌禁，最是玉皇香案。燕公视草，星斗动、昭回云汉。对罢宵分，又是金莲，烛引归院。  
年来偃藩江畔。赖湖山、慰公心眼。碧瓦千家，少借衤夸襦余暖。黄气珠庭渐满。望红日、长安殊不远。缓辔端门，青春未晚。  

小重山（宴太守张公内翰作）  

碧瓦朱甍紫翠深。玻璃屏障里，锦为城。子胥英爽海涛横。玉堂人，于此劝春耕。  
五月政当成。岩廊将去路，肯留行。江山雄胜为公倾。公惜醉，风月若为情。  

小重山（立春日欲雪）  

谁劝东风腊里来。不知天待雪，恼江梅。东郊寒色尚徘徊。双彩燕，飞傍鬓云堆。  
玉冷晓妆台。宜春金缕字，拂香腮。红罗先绣踏青鞋。春犹浅，花信更须催。  

小重山（春雪小醉）  

门外东风糁玉尘。曲房花气蔼，博山春。小槽珠滴桂椒芬。梅蕊绽，谁共醉中闻。  
睡起静无人。曲屏横远翠，锦为邻。十年旧事梦如新。红蕤枕，犹暖楚峰云。  

小重山（家人生日）  

鹤舞青青雪里松。冰开龟在藻，绿蒙茸。一成不记蕊珠宫。蟠桃熟，应待几东风。  
玉酒紫金钟。非烟罗幕暖，宝熏秾。赠君春色腊寒中。君留取，长伴脸边红。  

满庭芳（夏曲）  

烁石炎曦，过云急雨，院落槐午阴清。藕花开遍，绿细一池萍。槽下真珠溜溜，龙团破、河朔余酲。阑干外，梧桐叶底，金井辘轳声。  
盈盈。开雾帐，珊瑚连枕，云母围屏。对肌肤冰雪，自有凉生。翠袖风回画扇，拂香篆、虬尾斜横。北窗晚，娟娟静色，竹影上帘旌。  

满庭芳（西园月夜赏花）  

马络青丝，障开红锦，小晴初断香尘。芳醪满载，持烛有佳人。飞盖西园午夜，花梢冷、云月胧明。折还惜，留花伴月，占定可怜春。  
佳人。争插帽，已残芳树，犹缀余英。任红辞香散，蝶恨蜂瞋。醉也和春戴去，深院落、初馥炉熏。玉台畔，未教卸了，留映晚妆新。  

摊声浣溪沙（天雨新晴，孙使君宴客双石堂，遣官奴试小龙茶）  

日照门前千万峰。晴飙先扫冻云空。谁作素涛翻玉手，小团龙。  
定国精明过少壮，次公烦碎本雍容。听讼阴中苔自绿，舞衣红。  

摊声浣溪沙  

窗倚目。适二柳当前，使君命伐之，霍然遂得众山之妙  
日转堂阴一线添。使君和气作春妍。只有北山轻带雪，见丰年。  
残月夜来收不尽，行云早起更留连。急翦垂杨迎秀色，到窗前。  

摊声浣溪沙（吴兴僧舍竹下与王明之饮）  

雨色流香绕坐中。映阶疏竹一丛丛。不奈晚来萧瑟意，子猷风。  
潋滟满倾金凿落，淋漓从湿绣芙蓉。吸尽百川天上去，看长虹。  

踏莎行（陈兴宗夜集，俾爱姬出幕）  

天质婵娟，妆光荡漾。御酥做出花模样。夭桃繁杏本妖妍，文鸳彩凤能偎傍。  
艾绿浓香，鹅黄新酿。缘云清切歌声上。夜寒不近绣芙蓉，醉中只觉春相向。  

踏莎行（会宗园初见梅花）  

映竹幽妍，临池娟靓。芳苞先暖香初娠。南枝微弄雪精神，东君早寄春音信。  
奔月仙标，乘烟远韵。玉台粉点和酥凝。从来清瘦可禁寒，为谁早把霞衣褪。  

踏莎行（蜡梅）  

粟玉玲珑，雍酥浮动。芳跗染得胭脂重。风前兰麝作香寒，枝头烟雪和春冻。  
蜂翅初开，蜜房香弄。佳人寒睡愁和梦。鹅黄衫子茜罗裙，风流不与江梅共。  

踏莎行（正月五日定空寺观梅）  

景泮冰檐，情回瑶草。副能守得春来到。管曾独自索春怜，而今觑著东风笑。  
粉凝酥寒，云房睡觉。胭脂也不添些小。天真要与此花争，是伊占得春多少。  

踏莎行（元夕）  

拨雪寻春，烧灯续昼。暗香院落梅开后。无端夜色欲遮春，天教月上官桥柳。  
花市无尘，朱门如绣。娇云瑞雾笼星斗。沈香火冷小妆残，半衾轻梦浓如酒。  

踏莎行（早春即事）  

阶影红迟，柳苞黄遍。纤云弄日阴晴半。重帘不卷篆香横，小花初破春丛浅。  
凤绣犹重，鸭炉长暖。屏山翠入江南远。醉轻梦短枕闲欹，绿窗窈窕风光转。  

踏莎行（追往事）  

芳气霏微，薄衣料峭。何人正倚桃花笑。流红不出武陵溪，这回空与春风到。  
尊俎全稀，风情终较。安仁老也谁知道。碧云无信失秦楼，旧时明月犹相照。  

踏莎行（中秋玩月）  

碧树阴圆，绿阶露满。金波潋滟堆瑶盏。行云会事不飞来，长空一片琉璃浅。  
玉燕钗寒，藕丝袖冷。只应未倚阑干遍。随人全不似婵娟，桂花影里年年见。  

玉楼春（戊寅重阳，病中不饮，惟煎小云团一杯，荐以菊花）  

西风吹冷沈香篆。门掩小晴红叶院。卧看黄菊送重阳，露重烟寒花未遍。  
衰翁病怯琉璃簟。日日愁侵霜鬓短。一杯菊叶小云团，满眼萧萧松竹晚。  

玉楼春  

句以侑茗饮。逮去年，曾登山高会。今年客东都，依逆旅主人舍，无游从，不复出门，不知时节之变。或云今日重九，起坐空庭月下，复取云团酌一杯。盖用仆故事，以送佳节。又作侑茶一首以和韵  
泥银四壁盘蜗篆。明月一庭秋满院。不知陶菊总开无，但见杜苔新雨遍。  
去年醉倒云为簟。未尽百壶惊日短。小云今夜伴牢愁，好在凤凰春未晚。  

玉楼春（赠孙守公素）  

三衢太守文章伯。七月政成如戏剧。坐中咳唾落珠玑，笔下神明飞霹雳。  
才高莫恨溪山窄。且与燕公添秀发。风流前辈渐无多，好在魏公门下客。  

玉楼春（己卯岁元日）  

一年滴尽莲花漏。碧井酴酥沈冻酒。晓寒料峭尚欺人，春态苗条先到柳。  
佳人重劝千长寿。柏叶椒花芬翠袖。醉乡深处少相知，只与东君偏故旧。  

玉楼春（定空寺赏梅）  

蕊珠宫里三千女。滴粉为春尘不住。月华冷处欲迎人，七里香风生满路。  
一枝谁寄长安去。想得韶光能几许。醉翁满眼玉玲珑，直到烟空云尽处。  

玉楼春（立春日）  

小园半夜东风转。吹皱冰池云母面。晓披阊阖见朝阳，知向碧阶添几线。  
小烟弄柳晴先暖。残雪禁梅香尚浅。殷勤洗拂旧东君，多少韶华聊借看。  

玉楼春（至盱眙作）  

长安回首空云雾。春梦觉来无觅处。冷烟寒雨又黄昏，数尽一堤杨柳树。  
楚山照眼青无数。淮口潮生催晓渡，西风吹面立苍茫，欲寄此情无雁去。  

玉楼春（三月三日雨夜觞客）  

一春花事今宵了。点检落红都已少。阿谁追路问东君，只有青青河畔草。  
尊前不信韶华老。酒意妆光相借好。檐前暮雨亦多情，未做朝云容易晓。  

南歌子正月二十八日定空寺赏梅暮霰寒依树，娇云冷傍人。江南谁寄一枝春。何似珑璁十里、更无尘。  
雨萼胭脂淡，香须蝶子轻。碧山归路小桥横。谁见暗香今夜、月胧明。  

玉楼春（东堂小酌赋秋月）  

庭下新生月，凭君把酒看。不须直待素团团。恰似那人眉样、秀弯环。  
冷射鸳鸯瓦，清欺翡翠帘。数枝烟竹小桥寒。渐见风吹疏影、过阑干。  

玉楼春（席上和衢守李师文）  

绿暗藏城市，清香扑酒尊。淡烟疏雨冷黄昏。零落酴醿花片、损春痕。  
润入笙箫腻，春余笑语温。更深不锁醉乡门。先遣歌声留住、欲归云。  

八节长欢（送孙守公素）  

名满人间。记黄金殿，旧赐清闲。才高鹦鹉赋，风懔惠文冠。涛波何处试蛟鳄，到白头、犹守溪山。且做龚黄样度，留与人看。  
桃溪柳曲阴圆。离唱断、旌旗却卷春还。襦衤夸寄余温，双石畔、唯闻吏胆长寒。诗翁去，谁细绕、屈曲阑干。从今后、南来幽梦，应随月度云端。  

八节长欢（登高词）  

泽国秋深。绣楹天近，坐久魂清。溪山绕尊酒，云雾浥衣襟。余霞孤雁送愁眼，寄寒闺、一点离心。杜老两峰秀处，短发疏巾。  
佳人为折寒英。罗袖湿、真珠露冷钿金。幽艳为谁妍，东篱下、却教醉倒渊明。君但饮，莫觑他、落日芜城。从教夜、龙山清月，端的便解留人。  

蓦山溪（杨花）  

雪空毡径，扑扑怜飞絮。柔弱不胜春，任东风、吹来吹去。墙阴苑外，一片落谁家，叶依依，烟郁郁，依旧如张绪。  
那人拈得，吹向钗头住。不定却飞扬，满眼前、搅人情愫。蜂儿蝶子，教得越轻狂，隔斜阳，点芳草，断送青春暮。  

蓦山溪  

自吴兴刺史府与五县令舍，无得与东堂争广丽者。去年仆来，见其突兀出翳荟间，而菌生梁上，鼠走户内，东西两便室，蛛网黏尘，蒙络窗户。守舍者云：前大夫忧民劳苦，眠饭于簿书狱讼间。是堂也，盖无有大夫履声，姑以为田廪耳。又县圃有屋二十余间，倾挠于蒿艾中，鸱啸其上，狐吟其下，磨镰淬斧，以十夫日往夷之，才可入。欲以居人，则有覆压之患。取以为薪，则又可怜。试择其蝼蚁之余，加以斧斤，乃能为亭二，为庵、为斋、为楼各一，虽卑隘仅可容膝，然清泉修竹，便有远韵。又伐恶木十许根，而好山不约自至矣。乃以生远名楼、画舫名斋、潜玉名庵、寒秀、阳春名亭、花名坞、蝶名径。而叠石为渔矶，编竹为鹤巢，皆在北池上。独阳春西窗得山最多，又有酴醿一架。仆顷少时喜笔砚浅事，徒能诵古人纸上语，未尝与天下史师游，以故邑人甚愚其令，不以寄枉直。虽有疾苦，曾不以告也。庭院萧然，鸟雀相呼，仆乃得饱食晏眠，无所用心于东堂之上。戏作长短句一首，托其声于蓦山溪云。  
东堂先晓，帘挂扶桑暖。画舫寄江湖，倚小楼、心随望远。水边竹畔，石瘦藓花寒，秀阴遮，潜玉梦，鹤下渔矶晚。  
藏花小坞，蝶径深深见。彩笔赋阳春，看藻思、飘飘云半。烟拖山翠，和月冷西窗，玻璃盏，蒲萄酒，旋落酴醿片。  

蓦山溪（上元词）  

婵娟不老，依旧东风面。华烛下珠軿，盛寒里、春光一片。不教暮景，也似每常来，水精宫，银色界，今夜分明见。  
碧街如水，人影花凌乱。谁在柳阴中，小妆寒、落梅数点。诗翁独倚，十二玉阑干，露蒙蒙，云冉冉，千嶂琉璃浅。  

蓦山溪（元夕词）  

梅花初谢，雪后寒微峭。谁送一城春，绮罗香、风光窈窕。插花走马，天近宝鞭寒，金波上，玉轮边，不是红尘道。  
玻璃山畔，夜色无由到。深下水晶帘，拥严妆、铅华相照。珠楼缈缈，人月两婵娟，尊前月，月中人，相见年年好。  

临江仙（宿僧舍）  

古寺长廊清夜美，风松烟桧萧然。石阑干外上疏帘。过云闲窈窕，斜月静婵娟。  
独自徘徊无个事，瑶琴试奏流泉。曲终谁见枕琴眠。香残虬尾细，灯暗玉虫偏。  

临江仙（客有逢故人者，代书其情）  

莫恨那回容易别，不妨久远情肠。为人留下旧风光。花枝长好在，馥馥十年香。  
便是旧时帘外月，却来小槛低窗。朦胧影里淡梳妆。相看如梦寐，回首乍思量。  

剔银灯（同公素赋，侑歌者以七急拍七拜劝酒）  

帘下风光自足。春到席间屏曲。瑶瓮酥融，羽觞蚁闹，花映酃湖寒绿。汨罗愁独。又何似、红围翠簇。  
聚散悲欢箭速。不易一杯相属。频剔银灯，别听牙板，尚有龙膏堪续。罗熏绣馥。锦瑟畔、低迷醉玉。  

水调歌头（拟饶州法曹掾作）  

金马空故事，方朔漫多端。三千牍在，玉殿何日赐清闲。难恋长安钟漏，谁借青云咳唾，拂袖且东还。笑杀长缨使，复转出秦关。  
吾道在，虽不遇，面何惭。雒阳年少，高论难与绛侯谈。富贵暂饶先手，唏尽草头秋露，掩鼻出东山。且饱鲸鱼脍，风月过江南。  

水调歌头（登衢州双石堂呈孙八太守公素）  

谢安涵雅量，叔夜赋刚肠。清宵假寐，应笑长孺卧淮阳。尽彻东平屏障，不废南楼谈咏，宴寝自凝香。庭下一B636土，须避赤帷裳。  
双石健，含古色，照新堂。百年乔木阴下，僵立两蛟苍。目送千山爽气，帘卷一城风月，杖履合彷徉。他日峨眉秀，相望隔明光。孙发厅事前古冢，得双石，因以为堂名。石上有昔人题识云：叠峨眉山于文会堂前。  

浣溪沙  

竹送秋声入小窗。香迷夜色暗牙床。小屏风掩烛花长。  
雁过故人无信息，酒醒残梦寄凄凉。画桥露月冷鸳鸯。  

武陵春  

维岳分公英特气，万丈拂长虹。丙魏萧曹总下风。千载友夔龙。  
宝熏女弱翠昏帘绣，嘉颂佩绅同。不用黄精扫鬓中。元是黑头翁。  

武陵春  

迎得春来闻好语，贺燕立帘钩。转蕙风光柳弄柔。喜气与春游。  
万钱珍鼎期公饭，天自寿留侯。文物升平速置邮。江左属风流。王俭云：江左风流宰相，唯有谢安。  

武陵春  

银浦流云初度月，空碧挂团团。照夜珠胎贝阙寒。光彩满长安。  
春风为拂新沙路，珂马款天关。篆印金窠红屈盘。嵬磊押千官。  

玉楼春  

今朝何以为公寿。极贵长年公素有。庭阶不乏长芝兰，少翁又是廷臣右。  
三能粲粲依魁秀。八柱巍巍蟠地厚。皇家卜册万斯年，年光长转洪钧手。  

玉楼春  

我公两器兼文武。谈笑岩廊无治古。红颜绿发已官高，赤舄绣裳今仲父。  
我欲形容无妙语。颂穆清风须吉甫。望公聊比泰山云，岁岁年年天下雨。  

玉楼春  

压玉为浆麟作□。珠树琼葩长不谢。翠帘绣暖燕归来，宝鸭花香蜂上下。  
沙堤佩马催公驾。月白风清天不夜。重来赫赫照岩廊，不动堂堂凝太华。  

秦楼月（月下观花）  

蔷薇折。一怀秀影花和月。花和月。著人浓似，粉香酥色。  
绿阴垂幕帘波叠。微风过竹凉吹发。凉吹发。无人分付，这些时节。  

遍地花（孙守席上咏牡丹）  

白玉阑边自凝伫。满枝头、彩云雕雾。甚芳菲、绣得成团，砌合出、韶华好处。  
暖风前、一笑盈盈，吐檀心、向谁分付。莫与他、西子精神，不枉了、东君雨露。  

夜游宫  

峰，因德后归，以此语鹤，便知仆居此不落寞也  
长记劳君送远。柳烟重、桃花波暖。花外溪城望不见。古槐边，故人稀，秋鬓晚。  
我有凌霄伴。在何处、山寒云乱。何不随君弄清浅。见伊时，话阳春，山数点。  

诉衷情（三月八日仲存席上见吴家歌舞）  

花阴柳影映帘栊。罗幕绣重重。行云自随语燕，回雪趁惊鸿。  
银字歇，玉杯空。蕙烟中。桃花髻暖，杏叶眉弯，一片春风。  

诉衷情（七夕）  

短疏萦绿象床低。玉鸭度香迟。微云淡著河汉，凉过碧梧枝。  
秋韵起，月阴移。下帘时。人间天上，一样风光，我与君知。  

醉花阴（孙守席上次会宗韵）  

檀板一声莺起速。山影穿疏木。人在翠阴中，欲觅残春，春在屏风曲。  
劝君对客杯须覆。灯照瀛洲绿。西去玉堂深，魄冷魂清，独引金莲烛。  

醉花阴  

金叶犹温香未歇。尘定歌初彻。暖透薄罗衣，一霎清风，人映团团月。  
持杯试听留春阕。此个情肠别。分付与莺莺，劝取东君，停待芳菲节。  

减字木兰花（正月十七日，孙守约观残灯。是夕灯火甚盛，而雪消雨作）  

暖风吹雪。洗尽碧阶今夜月。试觅云英。更就蓝桥借月明。  
从教不借。自有使君家不夜。谁道由天。光景随人特地妍。  

减字木兰花（留贾耘老）  

曾教风月。催促花边烟棹发。不管花开。月白风清始肯来。  
既来且住。风月闲寻秋好处。收取凄清。暖日阑干助梦吟。耘老梦中尝作诗。  

减字木兰花（李家出歌人）  

小桥秀绝。露湿芙蕖花上月。月下人人。花样精神月样清。  
谁言见惯。到了司空情不慢。丞相瞋无。若不瞋时醉倩扶。  

上林春令（十一月三十日见雪）  

蝴蝶初翻帘绣。万玉女、齐回舞袖。落花飞絮蒙蒙，长忆著、灞桥别后。  
浓香斗帐自永漏。任满地、月深云厚。夜寒不近流苏，只怜他、后庭梅瘦。  

殢人娇  

雪做屏风，花为行帐。屏帐里、见春模样。小晴未了，轻阴一饷。酒到处、恰如把春拈上。  
官柳黄轻，河堤绿涨。花多处、少停兰桨。雪边花际，平芜叠幛。这一段、凄凉为谁怅望。  

殢人娇（约归期偶参差戏作寄内）  

短棹犹停，寸心先往。说归期、唤做的当。夕阳下地，重城远样。风露冷、高楼误伊等望。  
今夜孤村，月明怎向。依还是、梦回绣幌。远山想像。秋波荡漾。明夜里、与伊画著眉上。  

惜分飞（富阳水寺秋夕望月）  

山转沙回江声小。望尽冷烟衰草。梦断瑶台晓。楚云何处英英好。  
古寺黄昏人悄悄。帘卷寒堂月到。不会思量了。素光看尽桐阴少。  

惜分飞（富阳僧舍代作别语）  

泪湿阑干花著露。愁到眉峰碧聚。此恨平分取。更无言语。空相觑。  
短雨残云无意绪。寂寞朝朝暮暮。今夜山深处。断魂分付。潮回去。  

惜分飞（酒家楼望其南有佳客，招之不至）  

花影低徊帘幕卷。惯了双来燕燕。惊散雕阑晚。雨昏烟重垂杨院。  
云断月斜红烛短。望断真个望断。情寄梅花点。趁风吹过楼南畔。  

惜分飞  

恰则心头托托地。放下了日多萦系。别恨还容易。袖痕犹有年时泪。  
满满频斟乞求醉。且要时闲忘记。明日刘郎起。马蹄去便三千里。  

蝶恋花（听周生鼓琵琶）  

闻说君家传窈窕。秀色天真，更夺丹青妙。细意端相都总好。春愁春媚生颦笑。  
琼玉胸前金凤小。那得殷勤，细托琵琶道。十二峰云遮醉倒。华灯翠帐花相照。  

蝶恋花（秋晚东归，留吴会甚久，无一人往还者）  

江接寒溪家已近。想见秋琰，松菊荒三径。目送吴山秋色尽。星星却入双蓬鬓。  
凫短鹤长真个定。勋业来迟，不用频看镜。懒出问人人不问。绿尊倒尽横书枕。  

蝶恋花（戊寅秋寒秀亭观梅）  

相见江南情不少。尔许多时，怪得无消耗。淡日暖云句引到。阑干寂寞怜春小。  
宫面可忺匀画了。粉瘦酥寒，一段天真好。唤起玉儿娇睡觉。半山残月南枝晓。  

蝶恋花（寒食）  

红杏梢头寒食雨。燕子泥新，不住飞来去。行傍柳阴闻好语。莺儿穿过黄金缕。  
桑落酒寒杯懒举。总被多情，做得无情绪。春过二分能几许。银台新火重帘暮。  

蝶恋花（东堂下牡丹，仆所栽者，清明后见花）  

三叠阑干铺碧瓦。小雨新晴，才过清明后。初见花王披衮绣。娇云瑞日明春昼。  
彩女朝真天质秀。宝髻微遍，风卷霞衣皱。莫道东君情最厚。韶光半在东堂手。  

蝶恋花（春夜不寐）  

红影斑斑吹锦片。露叶烟梢，寒月娟娟满。更起绕庭行百遍。无人只有栖莺见。  
觅个薄情心对换。愁绪偏长，不信春宵短。正是碧云音信断。半衾犹赖香熏暖。  

蝶恋花（席上和孙使君。孙暮春当受）  

代城上春云低阁雨。渐觉春随，一片花飞去。素颈圆吭莺燕语。不妨缓缓歌金缕。  
堕纪颓纲公已举。但见清风，萧瑟随谈绪。借寇假饶天不许。未须忙遣韶华暮。  

蝶恋花（送茶）  

花里传觞飞羽过。渐觉金槽，月缺圆龙破。素手转罗酥作颗。鹅溪雪绢云腴堕。  
七盏能醒千日卧。扶起瑶山，嫌怕香尘涴。醉色轻松留不可。清风停待些时过。  

蝶恋花（欹枕）  

不雨不晴秋气味。酒病秋怀，不做醒忪地。初换夹衣围翠被。蔷薇水润衙香腻。  
旋折秋英餐露蕊。金缕虬团，更试康王水。幽梦不来寻小睡。无言划尽屏山翠。  

更漏子（熏香曲）  

玉狻猊，金叶暖。馥馥香云不断。长下著，绣帘重。怕随花信风。  
傍蔷薇，摇露点。衣润得香长远。双枕凤，一衾鸾。柳烟花雾间。  

更漏子（初秋雨后闻鹤唳）  

绿窗寒，清漏短。帐底沈香火暖。残烛暗，小屏弯。云峰遮梦还。  
那些愁，推不去。分付一檐寒雨。檐外竹，试秋声。空庭鹤唤人。  

更漏子（和孙公素泛舟观竞渡）  

柳藏烟，云漏日。寒满雕盘玉食。风卷旆，水摇天。鱼龙挟彩船。  
水边人，波面乐。太守与民同乐。春好处，总随轩。花中谁状元。|<京妓以色胜者为状元红>|  

西江月（次韵孙使君赏花见寄，时仆武康待次）  

花下春藏五马，松间风落双凫。兵厨玉帐卷酃湖。人醉碧云欲暮。  
归去聊登文石，翱翔便是天衢。雅歌谁解继投壶。桃李无言满路。  

西江月（县圃小酌）  

烟雨半藏杨柳，风光初到桃花。玉人细细酌流霞。醉里将春留下。  
柳畔鸳鸯作伴，花边蝴蝶为家。醉翁醉里也随他。月在柳桥花榭。  

西江月（长安秋夜与诸君饮，分题作）  

雨后夹衣初冷，霜前细菊浑斑。觚棱清月绣团环。万里长安秋晚。  
槽下内家玉滴，盘中江国金丸。春容著面作微殷。烛影红摇醉眼。  

西江月（侑茶词）  

席上芙蓉待暖，花间騕褭还嘶。劝君不醉且无归。归去因谁惜醉。  
汤点瓶心未老，乳堆盏面初肥。留连能得几多时。两腋清风唤起。  

青玉案（新凉）  

芙蕖花上濛濛雨。又冷落、池塘暮。何处风来摇碧户。卷帘凝望，淡烟疏柳，翡翠穿花去。  
玉京人去无由驻。恁独坐、凭阑处。试问绿窗秋到否。可人今夜，新凉一枕，无计相分付。  

青玉案（竹间戏作）  

玉婴初有排云分。向晚色、娟娟静。秋入风枝清不尽。月和粉露，徘徊孤映，独夜扶疏影。  
子猷风调全相称。是彼此、无凡韵。玉勒前头花柳近。水边石上，冷依烟雨，时有幽人问。  

青玉案（戏赠醉妓）  

玉人为我殷勤醉。向醉里、添姿媚。偏著冠儿钗欲坠。桃花气暖，露浓烟重，不自禁春意。  
绿榆阴下东行水。渐渐近、凄凉地。明月侵床愁不睡。眉儿吃皱，为谁无语，阁住阳关泪。  

青玉案  

今宵月好来同看。月未落、人还散。把手留连帘儿畔。含羞和恨转娇盼。恁花映春风面。  
相思不用宽金钏。也不用、多情似玉燕。问取婵娟学长远。不必清光夜夜见。但莫负、团圆愿。  

河满子（夏曲）  

急雨初收珠点。云峰巉绝天半。辘轳金井卷甘冽，帘外翠阴遮遍。波翻水精重帘，秋在琉璃双簟。  
漏永流花缓缓。未放崦嵫晼晚。红荷绿芰暮天好，小宴水亭风馆。云乱香喷宝鸭，月冷钗横玉燕。  

谒金门（昔游）  

灯雾里。老去昔游不记。月似旧时人不似。小楼何处是。  
归卧晚香翠被。玉酒著人小醉。欲睡先来都不睡。此情那恁地。  

七娘子（舟中早秋）  

山屏雾帐玲珑碧。更绮窗、临水新凉入。雨短烟长，柳桥萧瑟。这番一日凉一日。  
离多绿鬓多时白。这离情、不似而今惜。云外长安，斜晖脉脉。西风吹梦来无迹。  

七娘子（和贺方回登月波楼）  

月光波影寒相向。借团团、与做长壕样。此老南楼，风流可想。殷勤冰彩随人上。  
欲同次道倾家酿。有兵厨、玉盎金波涨。云外归鸿，烟中飞桨。五湖秋兴心先往。  

雨中花（下汴月夜）  

寒浸东倾不定。更奈舻声催紧。堤树胧明孤月上，暗淡移船影。  
旧事十年愁未醒。渐老可禁离恨。今夜谁知风露里，目断云空尽。  

雨中花（武康秋雨池上）  

池上山寒欲雾。竹暗小窗低户。数点秋声侵短梦，檐下芭蕉雨。  
白酒浮蛆鸡涿黍。问陶令、几时归去。溪月岭云红蓼岸，总是思量处。  

夜行船（雨夜泊吴江，明日过垂虹亭）  

寒满一衾谁共。夜沈沈、醉魂朦松。雨呼烟唤付凄凉，又不成、那些好梦。  
明日烟江□暝E755。扁舟系、一行螮蝀。季鹰生事水氵弥漫，过鲈船、再三目送。  

夜行船（余英溪泛舟）  

弄水余英溪畔。绮罗香、日迟风慢。桃花春浸一篙深，画桥东、柳低烟远。  
涨绿流红空满眼。倚兰桡、旧愁无限。莫把鸳鸯惊飞去，要歌时、少低檀板。  

鹊桥仙（春院）  

红摧绿挫，莺愁蝶怨，满院落花风紧。醉乡好梦恰瞢腾，又冷落、一成吹醒。  
柔红不耐，暗香犹好，觑著翻成不忍。春心减尽眼长闲，更肯被、游丝牵引。  

鹊桥仙（烛下看花）  

水精帘外，沈香阑畔，新下红油画幕。百花何处避芳尘，便独自、将春占却。  
月华淡淡，夜寒森森，犹把红灯照著。醉时从醉不归家，贤守定、不教冷落。  

烛影摇红（松窗午梦初觉）  

一亩清阴，半天潇洒松窗午。床头秋色小屏山，碧帐垂烟缕。  
枕畔风摇绿户。唤人醒、不教梦去。可怜恰到，瘦石寒泉，冷云幽处。  

烛影摇红（送会宗）  

老景萧条，送君归去添凄断。赠君明月满前溪，直到西湖畔。  
门掩绿苔应遍。为黄花、频开醉眼。橘奴无恙，蝶子相迎，寒窗日短。会宗小斋名梦蝶，前植橘，东偏甚广。  

烛影摇红（归去曲）  

鬓绿飘萧，漫郎已是青云晚。古槐阴外小阑干，不负看山眼。  
此意悠悠无限。有云山、知人醉懒。他年寻我，水边月底，一蓑烟短。  

忆秦娥（冬夜宴东堂）  

醉醉。醉击珊瑚碎。花花。先借春光与酒家。  
夜寒我醉谁扶我。应抱瑶琴卧。清清。揽月吟风不用人。  

忆秦娥（二月二十三日夜松轩作）  

夜夜。夜了花朝也。连忙。指点银瓶索酒尝。  
明朝花落知多少。莫把残红扫。愁人。一片花飞减却春。  

武陵春（正月二日，天寒欲雪，孙使君置酒作乐，宾客插花剧饮，明日当立春）  

城上落梅风料峭，寒馥逼清尊。爽兴天教属使君。雪意压歌云。  
插帽殷罗金缕细，燕燕早随人。留取笙歌直到明。莲漏已催春。  

武陵春（正月十四日夜孙使君席上观雪，继而月复明）  

风过冰檐环佩响，宿雾在华茵。剩落瑶花衫月明。嫌怕有纤尘。  
凤口衔灯金炫转，人醉觉寒轻。但得清光解照人。不负五更春。  

武陵春（正月七日，武都雪霁立春）  

春在前村梅雪里，一夜到千门。玉佩琼琚下冷云。银界见东君。  
桃花髻暖双飞燕，金字巧宜春。寂寞溪桥柳弄晴。老也探花人。  

点绛唇（月波楼中秋作）  

高柳横斜，冷光凌乱摇疏翠。露荷珠缀。照见鸳鸯睡。  
□□□□，□□□□□。□□□。□□□□。□□□□□。  

点绛唇（家人生日）  

柏叶春醅，为君亲酌玻璃盏。玉箫牙管。人意如春暖。  
鬓绿长留，不使韶华晚。春无限。碧桃花畔。笑看蓬莱浅。  

点绛唇（月波楼重九作）  

手抚归鸿，坐临烟雨帘旌润。气清天近。云日温阑楯。  
压玉浮金，一醉留青鬓。风光胜。淡妆人靓。眉黛生秋晕。  

点绛唇（家人生日）  

何处君家，蟠桃花下瑶池畔。日迟烟暖。占得春长远。  
几见花开，一任年光换。今年见。明年重见。春色如人面。  

点绛唇（武都静林寺妙峰亭席上作。假山前引水，激起数尺）  

秀岭寒青，冷泉凌乱催秋意。佩环声里。无限真珠碎。  
叹我平生，识尽闲滋味。来闲地。为君一醉。万事浮云外。  

点绛唇（醉中记游一处，复寻不果）  

小院重帘，那回来处花相向。迟迟一饷。记得春模样。  
昨夜月明，应照芙蓉帐。空凝望。蜂劳蝶攘。谁在花枝上。  

点绛唇（惠山夜月赠鼓琴者，时作流水弄。）  

弄绣岭横秋，玉螭吹暑迎凉气。碧崖流水。流入春葱指。  
半倚朱弦，微亸连环珥。通深意。月明风细。分付知音耳。  

如梦令  

深苑重调弦管。不觉银台烛短。相对有金波，天畔杯中都满。人远。人远。醉倚阑干玉冷。  

玉楼春（红梅）  

当日岭头相见处。玉骨冰肌元淡伫。近来因甚要浓妆，不管满城桃杏妒。  
酒晕脸霞春暗度。认是东皇偏管顾。生罗衣褪为谁羞，香冷熏炉都不觑。  

生查子（登高词）  

鲈蟹正肥时，烟雨新凉日。露蕊郁金黄，云液蒲萄碧。  
此日古为佳，此醉君宁惜。高挂水精帘，尽放秋光入。  

生查子（春日）  

日照小窗纱，风动重帘绣。宝炷暮云迷，曲沼晴漪皱。  
烟暖柳醒忪，雪尽梅清瘦。恰是可怜时，好似花秾后。  

生查子  

钗上燕犹寒，胜里红偏小。恰有尔多春，不许群花笑。  
酒面粉酥融，香袖金泥罩。芳意已潜通，残雪犹相照。  

生查子（富阳道中）  

春晚出山城，落日行江岸。人不共潮来，香亦临风散。  
花谢小妆残，莺困清歌断。行雨梦魂消，飞絮心情乱。  

生查子  

花地锦斑残，月箔波凌乱。斗鸭玉阑旁，扑兽金炉畔。  
小醉奈春何，轻梦催云散。却步蕙兰中，应被鸳鸯见。  

浪淘沙（生日）  

深院绣帘垂。前日春归。画桥杨柳弄烟霏。池面东风先解冻，龟上涟漪。  
酒潋玉东西。香暖狻猊。远山郁秀入双眉。待看碧桃花烂漫，春日迟迟。  

菩萨蛮（次韵秀倅·送别）  

玉卮细酌流霞湿。金钗翠袖勤留客。行色小梅残。官桥杨柳寒。  
赐环宣室夜。看落金莲灺。人记海听康。流风秀水旁。  

菩萨蛮（代赠）  

端端正正人如月。孜孜媚媚花如颊。花月不如人。眉眉眼眼春。  
沈香添小炷。共挹熏炉语。香解著人衣。君心蝴蝶飞。  

菩萨蛮（定空赏梅）  

含章檐下眉如月。融酥和粉描疏雪。桃杏莫争春。凌风台畔人。  
如今千万树。零乱孤村雨。和雨滴瑶觞。归来肌骨香。  

菩萨蛮（重阳）  

淡烟疏雨东篱晓。菊团凄露真珠小。青蕊抱寒枝。因谁特故迟。  
曾是骚人盼。羞做茱萸伴。揉破郁金黄。与君些子香。  

菩萨蛮  

溪山不尽知多少。遥峰秀叠寒波渺。携酒上高台。与君开壮怀。  
枉做悲秋赋。醉后悲何处。白发几黄花。官裘付酒家。  

菩萨蛮（富阳道中）  

春潮曾送离魂去。春山曾见伤离处。老去不堪愁。凭阑看水流。  
东风留不住。一夜檐前雨。明日觅春痕。红疏桃杏村。  

菩萨蛮（新城山中雨）  

云山沁绿残眉浅。垂杨睡起腰肢软。不见玉妆台。飞花将梦来。  
行云何事恶。雨透罗衣薄。不忍湿残春。黄莺啼向人。  

菩萨蛮（赠舞姬）  

当时学舞钧天部。惊鸿吹下江湖去。家住百花桥。何郎偏与娇。  
杏梁尘拂面。牙板闻莺燕。劝客玉梨花。月侵钗燕斜。  

渔家傲（戊寅冬，以病告卧潜玉，时时策杖寒秀亭下，作渔家傲三首）  

年少莫寻潜玉老。无才无艺烦君笑。暖过茅檐霜日晓。休起早。竹间尽日无人到。  
别径小峰孤碧峭。曲沟浅浸寒清绕。此老相看情不少。浑忘了。浑教忘了长安道。  

渔家傲  

恰则小庵贪睡著。不知风撼梅花落。一点儿春吹去却。香约略。黄蜂犹抱红酥萼。  
绕遍寒枝添索寞。却穿竹径随孤鹤。守定微官真个错。从今莫。从今莫负云山约。  

渔家傲  

鬓底青春留不住。功名薄似风前絮。何似瓮头春没数。都占取。只消一纸长门赋。  
寒日半窗桑柘暮。倚阑目送繁云去。却欲载书寻旧路。烟深处。杏花菖叶耕春雨。  

于飞乐（和太守曹子方）  

水边山，云畔水，新出烟林。送秋来、双桧寒阴。桧堂寒，香雾碧，帘箔清深。放衙隐几，谁知共、云水无心。  
望西园，飞盖夜，月到清尊。为诗翁、露冷风清。退红裙，云碧袖，花草争春。劝翁强饮，莫孤负、风月留人。  

于飞乐（代人作别后曲）  

记瞢腾，浓睡里，一片行云。未多时、梦破云惊。听辘轳，声断也，井底银瓶。不如罗带，等闲便、结得同心。  
系画船，杨柳岸，晓月亭亭。记阳关、断韵残声。被西风，吹玉枕，酒魄还清。有些言语，独自个、说与谁应。  

于飞乐（别筵赠歌妓姊妹）  

并梅兄，双蝶子，烟缕衫轻。凤凰钗、缭绕香云。淡梳妆，□得恁，雪腻酥匀。揉春捻就，更是他、花与精神。  
黛尖低，桃萼破，微笑轻颦。早做成、役梦劳魂。好风前，佳月下，莫忘行人。扁舟去也，没个事、多样离情。  

阮郎归（惜春）  

映阶芳草净无尘。新晴隔柳阴。绿丝步障碧茸茵。遮藏欲尽春。  
寒未了，酒须深。残花无处寻。年来陪尽惜春心。闲愁渐不禁。  

阮郎归  

雨余烟草弄春柔。芳郊翠欲流。暖风时转柳花球。晴光烂不收。  
红尽处，绿新稠。秾华只暂留。却应留下等闲愁。令人双鬓秋。  

虞美人（东园赏春，见斜日照杏花，甚可爱）  

游人莫笑东园小。莫问花多少。一枝半朵恼人肠。无限姿姿媚媚、倚斜阳。  
二分春去知何处。赖是无风雨。更将绣幕密遮花。任是东风急性、不由他。  

虞美人  

百花赶定东君去。知与花何处。阳春但更买花栽。留住蜂儿蝶子、等君来。  
翠轻绿嫩庭阴好。醉便眠芳草。春波如酒不曾空。谁见东堂日日、自春风。  

虞美人（官妓有名小者，坐中乞词）  

柳枝却学腰肢袅。好似江东小。春风吹绿上眉峰。秀色欲流不断、眼波融。  
檐前月上灯花堕。风递余香过。小欢云散已难收。到处冷烟寒雨、为君愁。  

一落索（东归代同舟寄远）  

月下风前花畔。此情不浅。欲留风月守花枝，却不道、而今远。  
樯外鹭飞沙晚。烟斜雨短。青山只管一重重，向东下、遮人眼。  

散余霞  

墙头花□寒犹噤。放绣帘昼静。帘外时有蜂儿，趁杨花不定。  
阑干又还独凭。念翠低眉晕。春梦枉恼人肠，更厌厌酒病。  

最高楼（散后）  

微雨过，深院芰荷中。香冉冉，绣重重。玉人共倚阑干角，月华犹在小池东。入人怀，吹鬓影，可怜风。  
分散去、轻如云与梦，剩下了、许多风与月，侵枕簟，冷帘栊。副能小睡还惊觉，略成轻醉早醒忪。仗行云，将此恨，到眉峰。  

最高楼（春恨）  

新睡起，熏过绣罗衣。梳洗了，百般宜。东风淡荡垂杨院，一春心事有谁知。苦留人，娇不尽，曲眉低。  
漫良夜、月圆空好意，恐落花、流水终寄恨，悲欢往往相随。凤台痴望双双羽，高唐愁著梦回时。又争如，遵大路，合逢伊。  

少年游（长至日席上作）  

遥山雪气入疏帘。罗幕晓寒添。爱日腾波，朝霞入户，一线过冰檐。  
绿尊香嫩蒲萄暖，满酌破冬严。庭下早梅，已含芳意，春近瘦枝南。  

粉蝶儿  

雪遍梅花，素光都共奇绝。到窗前、认君时节。下重帏，香篆冷，兰膏明灭。梦悠扬，空绕断云残月。  
沈郎带宽，同心放开重结。褪罗衣、楚腰一捻。正春风，新著摸，花花叶叶。粉蝶儿，这回共花同活。  

调笑  

谓花月无情，长寄绮罗之遗恨。试为调笑，戏追风流。少延重客之余欢，聊发清尊之雅兴。诗词：珠树阴中翡翠儿。莫论生小被鸡欺。鹳鹊楼高荡春思，秋瓶盼碧双琉璃。御酥作肌花作骨。燕钗横玉云堆发。使梁年少断肠人，凌波袜冷重城月。  
城月。冷罗袜。郎睡不知鸾帐揭。香凄翠被灯明灭。花困钗横时节。河桥杨柳催行色。愁黛有人描得。  

调笑  

桃花髻暖黄蜂飞。绣茵锦荐承回雪。水犀梳斜抱明月。铜驼梦断江水长，云中月堕韩香歇。  
香歇。袂红黦。记立河桥花自折。隼旟紺幰城西阙。教妾惊鸿回雪。铜驼春梦空愁绝。云破碧江流月。  

调笑  

中秀外谁争怜。花娇叶困春相逼。燕子楼头作寒食。月明空照合欢床，霓裳舞罢犹无力。  
无力。倚瑶瑟。罢舞霓裳今几日。楼空雨小春寒逼。钿晕罗衫烟色。帘前归燕看人立。却趁落花飞入。  

调笑  

屏六曲红氍毹。霰珠穿帘洞房晚。歌倚瑶琴半羞懒。天寒日暮可奈何，挂客冠缨玉钗冷。  
钗冷。鬓云晚。罗袖拂人花气暖。风流公子来应远。半倚瑶琴羞懒。云寒日暮天微霰。无处不堪肠断。  

调笑  

筵前看柘枝。河东词客今何地。密寄软绡三尺泪。锦城春色隔瞿唐，故华灼灼今憔悴。  
憔悴。何郎地。密寄软绡三尺泪。传心语眼郎应记。翠袖犹芬仙桂。愿郎学做蝴蝶子。去去来来花里。  

调笑  

心醉双翠翘。西厢月冷蒙花雾。落霞零乱墙东树。此夜灵犀已暗通，玉环寄恨人何处。  
何处。长安路。不记墙东花拂树。瑶琴理罢霓裳谱。依旧月窗风户。薄情年少如飞絮。梦逐玉环西去。  

调笑  

晚浪相逶頫。十年东风未应老。斗量明珠结里媪。花房著子青春深，朱轮来时但芳草。  
芳草。恨春老。自是寻春来不早。落花风起红多少。记得一枝春小。绿阴青子空相恼。此恨平生怀抱。  

调笑  

房十三春未央。沙暖鸳鸯堤下上。烟轻杨柳丝飘荡。佩瑶弃置洛城东，风流云散空相望。  
相望。楚江上。萦水缭云闻妙唱。龙沙醉眼看花浪。正要风将月傍。云车瑶佩成惆怅。衰柳白须相向。  

破子  

酒美。从酒贵。濯锦江边花满地。肃鸟霜鸟换得文君醉。暖和一团春意。怕将醒眼看浮世。不换云芽雪水。  

调笑  

花好。怕花老。暖日和风将养到。东君须愿长年少。图不看花草草。西园一点红犹小。早被蜂儿知道。遣队歌长渐落杏梁尘。舞罢香风卷绣茵。更拟绿云弄清切，尊前恐有断肠人。  

感皇恩（解秀州郡印，次王倅·韵）  

两岁抚邦人，曾无恩意。别后何人更相记。题舆玉树，愧与蒹葭相倚。殷勤犹念我，同吟醉。  
画舸相追，孤城已闭。不道扁舟□云外。夜分月冷，一段波平风细。忆君清兴满，无由寄。  

感皇恩（镇江待闸）  

绿水小河亭，朱阑碧甃。江月娟娟上高柳。画楼缥缈，尽挂窗纱帘绣。月明知我意，来相就。  
银字吹笙，金貂取酒。小小微风弄襟袖。宝熏浓炷，人共博山烟瘦。露凉钗燕冷，更深后。  

感皇恩（晚酌）  

多病酒尊疏，饮少辄醉。年少衔杯可追记。无多酌我，醉倒阿谁扶起。满怀明月冷，炉烟细。  
云汉虽高，风波无际。何似归来醉乡里。玻璃江上，满载春光花气。蒲萄仙浪软，迷红翠。  

临江仙（都城元夕）  

闻道长安灯夜好，雕轮宝马如云。蓬莱清浅对觚棱。玉皇开碧落，银界失黄昏。  
谁见江南憔悴客，端忧懒步芳尘。小屏风畔冷香凝。酒浓春入梦，窗破月寻人。  

相见欢（秋思）  

十年湖海扁舟。几多愁。白发青灯今夜、不宜秋。  
中庭树。空阶雨。思悠悠。寂寞一生心事、五更头。  

沁园春  

左元仙伯，旧从当日，太一下生。念道尊德贵，体隆貌重，盖天勋业，出世才名。父子一时，君臣千载，侍宴通宵留太清。衣冠盛事，满床象简，隔坐云屏。  
年年此夜寒轻。正在东风下，不夜城。看御杯重劝，宸章屡赐，盛传歌舞，高会簪缨。桃李玉姬，芝兰子舍，尽向三台瞻寿星。从今去，愿千春献祝，午夜观灯。  

沁园春  

秀禀元精，灵钟崧岳，命世大贤。自飞英任路，承流百里，郎官星彩，辉映经躔。劲柏凌霜，香梅娇雪，珪月弯弯新上弦。垂弧节庆，麒麟古梦，此夜初圆。  
罗川。父老欣然。算善政、古来谁与肩。念桃阴浓密，瓜期咫尺，双凫难驻，便欲朝天。争把丹青，绘成芝宇，立作生祠千载传。仍知道，看它时画像，别有凌烟。  

### 谢薖  

鹊桥仙  

月胧星淡，南飞乌鹊，暗数秋期天上。锦楼不到野人家，但门外、清流叠嶂。  
一杯相属，佳人何在，不见绕梁清唱。人间平地亦崎岖，叹银汉、何曾风浪。  

菩萨蛮（陈虚中席上别李商老）  

雪消新洗寒林碧。华堂向晚开瑶席。一曲杜韦娘。有人空断肠。  
谪仙同夜宴。晓即归程远。莫放酒尊空。主人陈孟公。  

菩萨蛮（梅）  

相思一夜庭花发。窗前忽认生尘袜。晓起艳寒妆。雪肌生暗香。  
佳人纤手摘。手与花同色。插鬓有谁宜。惟应潘玉儿。  

生查子（和李商老）  

情亲难语离，且尽玻璃盏。双鲤有来时，莫使音书缓。  
征骖去若飞，不道家山远。相见小冯君，笑语迎归雁。  

如梦令（陈虚中席上作，赠李商老）  

人似已圆孤月。心似丁香百结。不见谪仙人，孤负梅花时节。愁绝。愁绝。江上落英如雪。  

浣溪沙（陈虚中席上和李商老雪词）  

柳絮随风散漫飞。檐冰成柱粟生肌。力排寒气赖金卮。  
赋丽谁为梁苑客，调高难和郢中词。且烦呵笔写乌丝。  

偷声木兰花（梅）  

景阳楼上钟声晓。半面啼妆匀未了。斜月纷纷。斜影幽香暗断魂。  
玉颜应在昭阳殿。却向前村深夜见。冰雪肌肤。还有斑斑雪点无。  

醉蓬莱（中秋有怀无逸兄并示何之忱诸友）  

望晴峰染黛，暮霭澄空，碧天银汉。圆镜高飞，又一年秋半。皓色谁同，归心暗折，听唳云孤雁。问月停杯，锦袍何处，一尊无伴。  
好在南邻，诗盟酒社，刻烛争成，引觞愁缓。今夕楼中，继阿连清玩。饮剧狂歌，歌终起舞，醉冷光凌乱。乐事难穷，疏星易晓，又成浩叹。  

减字木兰花（和人梅词）  

江边一树。愁绝黄昏谁与度。琪树琼枝。不受雄蜂取次欺。  
风前望处。直恐乘风吹得去。能动诗情。故与诗人独目成。  

减字木兰花（中秋）  

寻常三五。坐待丹山飞玉兔。试问常娥。底事清光此夜多。  
尊空客满。纵有肃鸟霜鸟无处换。不倒金荷。可奈金波潋滟何。  

减字木兰花（赠棋妓）  

风篁度曲。倦倚银屏初睡足。清簟疏帘。金鸭香销懒更添。  
纤纤露玉。风雹纵横飞钿局。颦敛双蛾。凝伫无言密意多。  

虞美人（九日和董彦远）  

金钗尽醉何须伴。萸糁浮杯乱。黄花香返岭梅魂。好把一枝斜插、向乌云。  
坡词欲唱无人会。桃叶知何在。与君同咏一联诗。但道老来能趁、菊花时。  

虞美人  

人间离合常相半。璧月宁长满。九秋风露又方阑。何日小窗相对、话悲欢。  
月华临夜宜人醉。老去嗟颜悴。君如玉树照清空。况有凝之道蕴、一尊同。  

蝶恋花（留董之南过七夕）  

一水盈盈牛与女。目送经年，脉脉无由语。后夜鹊桥知暗度。持杯乞与开愁绪。  
君似庾郎愁几许。万斛愁生，更作征人去。留定征鞍君且住。人间岂有无愁处。  

定风波（七夕莫莫堂席上呈陈虚中）  

牛女心期与目成。弥弥脉脉得盈盈。今夕银河凭鹊度。相遇。玉钩新吐照云屏。  
行旆雍容留宴语。将暮。方携珠袖到山亭。寂寞江天正云雾。回顾。不应中有少微星。  

江神子  

破瓜年纪柳腰身。懒精神。带羞瞋。手把江梅，冰雪斗清新。不向鸦儿飞处著，留乞与，眼中人。  
水精船里酒粼粼。皱香茵。驻行云。舞罢歌余，花困不胜春。问著些儿心底事，才靥笑，又眉颦。  

念奴娇（海棠）  

绿云影里，把明霞、织就千重文绣。紫腻红娇扶不起，好是未开时候。半怯新寒，半宜晴色，养得胭脂透。小亭人静。嫩莺啼破清昼。  
犹记携手芳阴，一枝斜带艳，娇波双秀。小语轻怜花总见，争得似花长久。醉浅休归，夜深同睡，明月还相守。免教春去，断肠空叹诗瘦。  

### 沈蔚  

满庭芳  

柳与堤回，桥随波转，望中如在蓬莱。水禽高下，烟雾敛还开。认是仙翁住处，都不见、一点尘埃。壶天晚，清寒带雪，光景自徘徊。  
高才。廊庙手，当年平步，直到尧阶。况今朝调鼎，尤待盐梅。只恐身闲不久，难留恋、花月楼台。看新岁，春风且送，五马过江来。  

满庭芳  

雪底寻梅，冰痕观水，晚来天气尤寒。渐闻歌笑，轻暖发春妍。赏尽十洲新景，依稀见、三岛风烟。判深夜，一年月色，只是这般圆。  
熙然。千里地，何妨载酒，频上湖船。况坐中高客，不日朝天。须信人间好处，没个事、胜得尊前。东风近，侵寻桃李，别做醉夤缘。  

满庭芳  

疏木藏钟，轻烟笼角，几家帘幕灯光。暮砧声断，空壁锁寒浆。入袂西风阵阵，彻醉骨、都不胜凉。栏干外，依稀嫩竹，月色冷如霜。  
仙乡。何处是，云深路杳，不念刘郎。但画桥流水，依旧垂杨。要见时时便是，一向价、只作寻常。争知道，愁肠泪眼，独自个重阳。  

临江仙  

过尽清明三月雨，东风才到溪滨。画工传得已非真。青君著意处，桃李未为伦。  
倚槛盈盈如欲语，就中拈足花神。自然亭馆一番新。从今观绝品，不独洛阳人。  

梦玉人引  

旧追游处，思前事、俨如昔。过尽莺花，横雨暴风初息。杏子枝头，又自然、别是般天色。好傍垂杨，系画船桥侧。  
小欢幽会，一霎时、光景也堪惜。对酒当歌，故人情分难觅。水远山长，不成空相忆。这归去重来，又却是、几时来得。  

蓦山溪  

想伊不住。船在蓝桥路。别语未甘听，更拟问、而今是去。门前杨柳，几日转西风，将行色，欲留心，忽忽城头鼓。  
一番幽会，只觉添愁绪。邂逅却相逢，又还有、此时欢否。临岐把酒，莫惜十分斟，尊前月，月中人，明夜知何处。  

汉宫春  

别酒初醒。似一番梦觉，屈指堪惊。犹疑送消寄息，遇著人听。当初唤作，据眼前、略略看承。及去了，从头想伊，心下始觉宁宁。  
黄昏画角重城。更伤高念远，怀抱何胜。良时好景，算来半为愁生。幽期暂阻，便就中、月白风清。千万计，年年断除不得，是这些情。  

寻梅  

今年早觉花信蹉。想芳心、未应误我。一月小径几回过。始朝来寻见，雪痕微破。  
眼前大抵情无那。好景色、只消些个。春风烂熳却且可。是而今、枝上一朵两朵。  

不见  

日过重帘未卷。袅袅欲残香线。午醉却醒来，柳外一声莺啭。不见。不见。门掩落花深院。  

汉宫春  

回首芜城旧苑。还是绿深红浅。春意已无多，斜日满帘飞燕。不见。不见。花上雨来风转。  

诉衷情  

深深院宇小池塘。一径碧梧长。青春又归何处，新笋绿成行。  
多少事，恼人肠。懒思量。香消一炷，睡起霎时，日过东窗。  

菩萨蛮  

相逢无处无尊酒。尊前未必皆朋旧。酒到任教倾。莫思今夜醒。  
明朝相别后。江上空回首。欲去不胜情。为君歌数声。  

菩萨蛮  

春城迤逦层阴绕。青梅竞弄枝头小。江色雨和烟。行人江那边。  
好花都过了。满地空芳草。落日醉醒间。一春无此寒。  

小重山  

花过园林清荫浓。琅玕新脱笋，绿丛丛。雨声只在小池东。闲欹枕，直面芰荷风。  
长日敞帘栊。轻尘飞不到，画堂空。一尊今夜与谁同。人如玉，相对月明中。  

转调蝶恋花  

鸡上清明初过雨。春色无多，叶底花如许。轻暖时闻燕双语。等闲飞入谁家去。  
短墙东畔新朱户。前日花前，把酒人何处。仿佛桥边船上路。绿杨风里黄昏鼓。  

转调蝶恋花  

渐近朱门香夹道。一片笙歌，依约楼台杪。野色和烟满芳草。溪光曲曲山回抱。  
物华不逐人间老。日日春风，在处花枝好。莫恨云深路难到。刘郎可惜归来早。  

天仙子  

景物因人成胜概。满目更无尘可碍。等闲帘幕小栏干，衣未解。心先快。明月清风如有待。  
谁信门前车马隘。别是人间闲世界。坐中无物不清凉，山一带。水一派。流水白云长自在。  

倾杯  

梅英弄粉。尚浅寒、腊雪消未尽。布彩箔、层楼高下，灯火万点，金莲相照映。香径纵横，听画鼓、声声随步紧。渐霄汉无云，月华如水，夜久露清风迅。  
轻车趁马，微尘杂雾，带晓色、绮罗生润。花阴下、瞥见仍回，但时闻、笑音中香阵阵。奈酒阑人困。残漏里、年年馀恨。归来沉醉何处，一片笙歌又近。  

清商怨  

城上鸦啼斗转。渐渐玉壶冰满。月淡寒梅，清香来小院。  
谁遣鸾笺写怨。翻锦字、叠叠如愁卷。梦破胡笳，江南烟树远。  

醉花阴（和江宣德醉红妆词）  

微含清露真珠滴。怯晓寒脉脉。秉烛倚雕栏，今日尊前，尽是多情客。  
从来应与春相得。有动人标格。半笑倚春风，醉脸生红，不是胭脂色。  

柳摇金  

相将初下蕊珠殿。似醉粉、生香未遍。爱惜娇心春不管。被东风、赚开一半。  
中黄宫里赐仙衣，斗浅深、妆成笑面。放出妖娆难系管。笑东君、自家肠断。  

柳初新  

楚天来驾春相送。半醉侧、花冠重。瑶台清宴，群仙戏手，剪出彩衣犹动。谁拂瑶琴巧弄。舞丹山、三千雏凤。  
艳冶轻盈放纵。倚东风、从来遍宠。桃花溪上，相思未断，愁掩五云真洞。算曾揖、飞鸾双控。等间入、襄王春梦。  

### 葛胜仲  

江神子（初至休宁冬夜作）  

昏昏雪意惨云容。猎霜风。岁将穷。流落天涯，憔悴一衰翁。清夜小窗围兽火，倾酒绿，借颜红。  
官梅疏艳小壶中，暗香浓。玉玲珑。对景忽惊，身在大江东。上国故人谁念我，晴嶂远，暮云重。  

蝶恋花（二月十三日同安人生日作二首）  

雨后春光浓似醉。著柳催花，节物侵龙忌。绣褓香闺当日珮。紫兰宫堕人间世。  
歌管停云香吐穟。碧酒红裳，共祝鱼轩贵。天上阿环金箓秘。龟龄鹤寿三千岁。  

蝶恋花  

共乐堂深帘不卷。恻恻寒轻，二月春犹浅。续寿竞来歌舞院。龙涎香衫鲛绡段。  
画栋朝飞双语燕。端似知人，著意窥金盏。柳外花前同祝愿。朱颜长在年龄远。  

临江仙（尉姜补之托疾卧家作）  

郊外黄垓端可厌，归来移病香闺。象床珍簟共委蛇。耆婆寻草尽，天女散花迟。  
小雨作寒秋意晚，檐声与梦相宜。冷侵罗幌酒烟微。试评书五朵，何似画双眉。  

渔家傲（初创真意亭于南溪，游陟晚归作）  

岩壑萦回云水窟。林深路断迷烟客。茅屋数椽携杖舄。人寂寂。侵檐万个琅玕碧。  
倦客羁怀清似涤。更无一点飞埃迹。溪涨慢流过几席。寒湜湜。凫鹥点破琉璃色。  

渔家傲  

叠叠云山供四顾。簿书忙里偷闲去。心远地偏陶令趣。登览处。清幽疑是斜川路。  
野蔌溪毛供饮具。此身甘被烟霞痼。兴尽碧云催日暮。招晚渡。遥遥一叶随鸥鹭。  

鹧鸪天（九月十三日携家游夏氏林亭燕集作，并送汤词）  

小榭幽园翠箔垂。云轻日薄淡秋晖。菊英露浥渊明径，藕叶风吹叔宝池。  
酬素景，泥芳卮。老人痴钝强伸眉。欢华莫遣笙歌散，归路从教灯影稀。  

鹧鸪天  

婆律香浓气味佳。玻璃仙碗进流霞。凝膏清涤高阳醉，灵液甘和正焙芽。  
香染指，浪浮花。加笾礼尽客还家。贯珠声断红裳散，踏影人归素月斜。  

点绛唇（县斋愁坐作）  

秋晚寒斋，藜床香篆横轻雾。闲愁几许。梦逐芭蕉雨。  
云外哀鸿，似替幽人语。归不去。乱山无数。斜日荒城鼓。  

行香子（愁况无聊作）  

风物飕飕。木落沧洲。渐老人、不奈悲秋。羁怀都在，鬓上眉头。似休文瘦，文通恨，子山愁。  
庭梧影薄，篱菊香浮。强招寻、聊命朋俦。穷通皆梦，今古如流。且渊明径，子猷舫，仲宣楼。  

诉衷情（友人生日）  

清明寒食景暄妍。花映碧罗天。参差捍拨齐奏，丰颊拥芳筵。  
逢诞日，揖真仙。托炉烟。朱颜长似，头上花枝，岁岁年年。  

水调歌头（程良器嘉量别赋一阕纪泛舟之会，往返次韵）  

夜泛南溪月，光影冷涵空。棹飞穿碎金电，翻动水精宫。横管何妨三弄，重醑仍须一斗，知费几青铜。坐久桂花落，襟袖觉香浓。  
庾公阁，子猷舫，兴应同。从来好景良夜，我辈敢情钟。但恐仙娥川后，嫌我尘容俗状，清境不相容。击汰同情赏，赖有紫溪翁。  

水调歌头  

下濑惊船驶，挥尘恐尊空。谁吹尺八寥亮，嚼徵更含宫。坐爱金波潋滟，影落蒲萄涨绿，夜漏尽移铜。回棹携红袖，一水带香浓。  
坐中客，驰隽辨，语无同。青鞋黄帽，此乐谁肯换千钟。岩壑从来无主，风月故应长在，赏不待先容。羽化寻烟客，家有左仙翁。  

水调歌头  

胜友欣倾盖，羁宦懒书空。爱君笔力清壮，名已在蟾宫。萧散英姿直上，自有练裙葛帔，岂待半通铜。长短作新语，墨纸似鸦浓。  
山吐月，溪泛艇，率君同。吾侪轰饮文字，乐不在歌钟。今夜长风万里，且倩泓澄浩荡，一为洗尘容。世上闲荣辱，都付塞边翁。  

木兰花（与诸人泛溪作）  

木阑干外池光阔。午夜乔林迷岸樾。掠船凉吹起青萍，萦水歌声欺白雪。  
檀郎响趁红牙节。胡语嘈嘈仍切切。人生何乐似同襟，莫待骊驹声惨咽。  
满庭霜（任尝尝为西安太守，风流名迹，图经史牒具载，感今怀古作）  

百不为多，一不为少，阿谁昔仕吾邦。共推任笔，洪鼎力能扛。不为桃花禄米，雠书倦、一苇横江。招寻处，徒行曳杖，曾不拥麾幢。  
山川，真大好，鱼矶无恙，密岭难双。听讼诉多就，樵坞僧窗。岁月音容远矣，风流在、遐想心降。云烟路，搜奇吊古，时为酹空缸。  

醉蓬莱（天宁节作）  

望葱葱佳气，虹渚祥开，斗枢光绕。析木天津，正灵晖腾照。鹭缀分班，象胥交贡，奉御觞清晓。玉殿寒轻，金徒漏永，瑞炉烟袅。  
万宇均欢，示慈颁燕，寿祝南山，庆均凫藻。缥缈红云，望九重天表。舞兽锵洋，抃鳌欣戴，度管弦声杳。历草长新，蟠桃永秀，与天难老。  

西江月  

灵观夜燕作二首  
羁宦新来作恶，穷途谁肯相从。追攀十日水云中。情谊知君独重。  
寂寂回廊小院，冥冥细雨尖风。凤山香雪定应空。昨夜疏枝入梦。  

西江月  

山镇红桃阡陌，烟迷绿水人家。尘容误到只惊嗟。骨冷玉堂今夜。  
莫对佳人锦瑟，休辞洞府流霞。峰回路转乱云遮。归去空传图画。  

南乡子（三月望日与文中诸贤泛舟南溪作）  

柳岸正飞绵。选胜斋轻漾碧涟。笑语忘怀机事尽，鸥边。万顷溪光上下天。  
菰苇久延缘。不觉遥峰霭暮烟。对酒莫嫌红粉陋，婵娟。自有孤高月妇仙。  

浣溪沙（木芍药词）  

可惜随风面旋飘。直须烧烛看娇娆。人间花月更无妖。  
浓丽独将春色殿，繁华端合众芳朝。南床应为醉陶陶。  

浣溪沙  

通白轻红溢万枝。浓香百和透丰肌。丹山威凤势将飞。  
玉镜台前呈国艳，沈香亭北映朝曦。如花惟有上皇妃。  

浣溪沙  

斗鸭栏边晓露沾。华堂醉赏轴珠帘。插花人好手纤纤。  
遮护轻寒施翠幄，标题仙品露牙签。词人遗恨独江淹。  

西江月（次韵林茂南博士杞泛溪）  

山外半规残日，云边一缕余霞。满城飞雪散苕花。万顷溪连罨画。  
柳惲风流旧国，鹤龄潇洒人家。肯嗟流落在天涯。云水从今起价。  

西江月（三月初六日席上代监酒和）  

晚路交游绿酒，平生志趣青霞。霜风时节近黄花。泛宅舟将益鸟画。  
不分两溪明月，夜深只属渔家。今朝清赏寄情涯。肯向萦涂索价。  

蝶恋花（和王廉访）  

风过涟漪纹縠细。十指香檀，惊破交禽睡。野蔌溪毛真易致。风流未减兰亭会。  
击汰千艘供洛禊。映水垂杨，万缕拖浓翠。小海一声波上戏。殷勤留客千金意。  

临江仙（燕诸部使者）  

自古吴兴称冷僻，菰城水浸粼粼。回星难望使车尘。如何三日饮，并有五行人。  
文似枚皋加敏速，记书易若张巡。幕中无用郄嘉宾。他年浮枣会，莫忘两溪春。  

临江仙  

千古乌程新酿美，玉觞风过粼粼。歌声未辨起梁尘。九天持斧客，来作绣衣人。  
夙有辞华惊乙览，传闻献颂东巡。未应握节久宾宾。一封驰诏旨，却醉上林春。  

临江仙（与叶少蕴梦得上巳游法华山九曲池流杯）  

小样洪河分九曲，飞泉环绕粼粼。青莲往事已成尘。羽觞浮玉甃，宝剑捧金人。  
绿绮且依流水调，蓬蓬酹鼓催巡。玉堂词客是佳宾。茂林修竹地，大胜永和春。  

定风波（与叶少蕴、阵经仲、彦文燕骆驼桥，少蕴作，次韵二首）  

千叠云山万里流。坐中碧落与鳌头。真意见嬉吾已领。烟景。不辞捧诏久汀洲。  
老去一官真是漫。溪岸。独余此兴未能收。留与吴儿传胜事。长记。赤阑桥上揽清秋。  

定风波  

共喜新凉大火流。一声水调听歌头。况有修蛾兼粉领。佳景。谢公无不碍沧洲。  
平昔短檠真大漫。气岸。老来都向酒杯收。云水光中修禊事。犹记。转头不觉已三秋。  

浣溪沙（少蕴内翰同年宠速，且出后堂，并制歌词侑觞，即席和韵二首）  

今夜风光恋渚萍。欲教四角出车轮。金钗离立座生春。  
神文恍惊巫峡梦，飞琼原是阆风人。诏封后院宠儒臣。  

浣溪沙  

溪岸沈深属泛萍。倾城容貌此推轮。可怜虚度二年春。  
暮暮来时骚客赋，朝朝新处后庭人。天留花月伴羁臣。  

浣溪沙（少蕴内翰同年宠速，遣妓隐帘吹笙，因成一阕）  

东道殷勤玉斝飞。华灯倾国拥珠玑。玉奴嫌瘦玉环肥。  
缥缈幸闻缑岭曲，参差犹隔夏侯衣。放开云月出清辉。  

瑞鹧鸪（和通判送别）  

两年人住岂无情。别乘辞华四水清。何事千钟勤饮饯，故知一别未能轻。  
解龟虽幸樊笼出，挂席还愁海汐平。江草江花都是泪，骊驹休作断肠声。  

浪淘沙（将去南阳作）  

步屟对东风。细探春工。百花堂下牡丹丛。莫恨使君来便去，不见鞓红。  
雾眼一衰翁。无意芳秾。年来结习已成空。寄语国香雕槛里，好为人容。  

蓦山溪（天穿节和朱刑掾二首）  

望云门外。油壁如流水。空巷逐朱幡，步春风、香河七里。冶容炫服，摸石道宜男，穿翠霭，度飞桥，影在清漪里。  
秦头楚尾。千古风流地。试问汉江边，有解珮、行云旧事。主人是客，一笑强颁春，烧灯后，赏花前，遥忆年年醉。  

蓦山溪  

春风野外。卵色天如水。鱼戏舞绡纹，似出听、新声北里。追风骏足，千骑卷高冈，一箭过，万人呼，雁落寒空里。  
天穿过了，此日名穿地。横石俯清波，竞追随、新年乐事。谁怜老子，使得暂遨游，争捧手，乍凭肩，夹道游人醉。  

蓦山溪（送李彦时）  

出门西笑。千里长安道。不用引离声，便登荣、十洲三岛。画船珠箔，萍末水风凉，随柳岸，楚台人，景与人俱好。  
应嗟见晚，玉殿生清晓。正是妙年时，步承明、谋身须早。轺车肤使，新逐凯歌回，恩綍重，彩衣轻，嘉庆知多少。  

西江月（二首。一连水东楼燕集、一泛舟）  

艳曲醉歌金缕，朱门高耸铜环。中天楼观共跻攀。飞絮落花春晚。  
低映绿阴朱户，斜拖素练沧湾。银钩华榜五云间。奕奕蛟龙字绾。  

西江月  

靺鞨斜红带柳，琉璃涨绿平桥。人在花月见新妖。不数江南苏小。  
恨寄飞花蔌蔌，情随流水迢迢。鲤鱼风送木兰桡。回棹荒鸡报晓。  

西江月（与王庭锡登燕集作）  

清樾已生昼寂，孤花尚表春余。象床筠簟燕堂虚。初过晚凉微雨。  
珪璧新来北苑，鲈鱼未减东吴。捧觞红袖透香肤。不浥翔龙烟缕。  

西江月（叔父庆八十会作）  

瑞兽香云轻袅，华堂绣幕低垂。人生七十尚为稀。况是钓璜新岁。  
登俎青梅的皪，明阑红药芳菲。天教眉寿过期颐。常对风光沈醉。  

浣溪沙（赏芍药）  

楼子包金照眼新。香根犹带广陵尘。翻阶不羡掖垣春。  
不分与花为近侍，难甘溱洧赠闲人。如羞如怨独含颦。  

虞美人（酬卫卿弟兄赠）  

三年曾不窥园树。辛苦萤窗暮。怪来文誉满清时。柿叶书残犹自、日临池。  
春秋新学卑繁露。黄卷聊堪语。家人不用寄龟诗。行看升平楼外、化龙归。  

虞美人  

一轮丹桂窅窊树。光景疑非暮。天公著意在兹时。扫尽微云点缀、展清池。  
樽前金奏无晨露。只有君房语。骊驹客莫赋归诗。东道留连应赋、不庸归。  

瑞鹧鸪（工部七月一日生辰）  

火风欲避金风至。秀气充闾初降瑞。去家丁令却归来，还燕悬弧当日地。  
金章紫绶身荣贵。寿福天储昌又炽。怪来一岁四迁官，还过当生元太岁。  

鹊桥仙（七夕）  

鹊桥仙偶，天津轻渡，却笑嫦娥孤皎。平时五夜似经年，问何事、今宵便晓。  
云车将驾，神夫留恋，更吐心期多少。支机休浪与闲人，莫倚赖、芳心素巧。  

江城子（呈刘无言焘）  

浮家重过水晶宫。五年中。事何穷。无恙山溪，鬟影落青铜。欲向旧游寻旧事，云散彩，水流东。  
苔花向我似情钟。舞霜风。雪蒙蒙。应怪史君，颜鬓便衰翁。赖是寻芳无素约，端不恨，绿阴重。  

江城子（和无言雪词）  

飞身疑到广寒宫。玉花中。兴何穷。酒贵旗亭，谁是惜青铜。飘瞥三吴真妙绝，银万里，失西东。  
草堂红蜡暖歌钟。卷帘风。赏空蒙。丰颊修眉，鹤氅拥仙翁。欲作氍毹花底客，清漏永，禁城重。  

蝶恋花（章道祖悰·生日）  

安石榴花浓绿映。解愠风轻，乍改朱明令。衮绣元臣门户盛。童孙此日悬弧庆。  
夜宴华堂添酒兴。□□除书，远带天香剩。欲浥苕波供续命。不须龙护江心镜。  

南乡子（九日用玉局翁韵作呈坐上诸公）  

晴日乱云收。人在萍香柳惲洲。溪上清风楼上醉，飕飕。共折黄花插满头。  
佳客献还酬。不负山城九日秋。苕碧下青供酩酊，休休。楚客当年浪自愁。  

南乡子（九日）  

拂槛晓云鲜。销暑楼危竦半天。曾是携宾当荐九，开筵。度水萦山奏管弦。  
黄菊映华颠。千骑重来已六年。楼下东流当日水，依然。更对周旋旧七贤。  

减字木兰花（薛肇明同二侍姬至葛山观梅，薛公会作）  

葛山仙隐。尚有余膏留旧鼎。十里梅花。夹道争看衮绣华。  
人间妙丽。并侍黄扉开国贵。僻壤孤芳。羞涩尊前不敢香。  

临江仙（上巳日游海昌王氏园，吴宰效及中散兄）  

倦客身同舟不系，轻帆来访儒仙。春风元巳艳阳天。夭桃方散锦，高柳欲飞绵。  
千古海昌佳绝地，双凫暂此留连。通宵娱客破芳尊。兰亭修禊事，梓泽醉名园。  

临江仙（席上和呈中散兄及吴令）  

宝观岧山尧飞雉堞，登临恍欲升仙。野桃官柳衬吴天。春风寒食夜，遗恨在封绵。  
闻道东溟才二里，银涛直与天连。凭谁都卷入芳尊。赋归欢靖节消渴解文园。  

减字木兰花（公弼侄初授官，以此劝酒）  

辛勤场屋。未遇知音甘陆陆。诏录遗忠。一札天书下九重。  
鹅城初命。此去青云应渐近。解褐恩新。今岁吾家第四人。  

减字木兰花（病起不见杏花作）  

杏花零乱。拟把百觚来判断。病卧漳滨。不见枝头闹小春。  
吾衰老矣。一醉花前犹不遂。情绪厌厌。虚度韶光又一年。  

虞美人（自兰陵归，冬夜饮严州酒作）  

严陵滩畔香醪好。遮莫东方晓。春风盎盎入寒肌。人道霜浓腊月、我还疑。  
红炉火热香围坐。梅蕊迎春破。一声清唱解人颐。人道牢愁千斛、我谁知。  

鹧鸪天（新春）  

玉琯还飞换岁灰。定山新棹酒船回。年时梁燕双双在，肯为人愁便不来。  
衰意绪，病情怀。玉山今夜为谁颓。年时梅蕊垂垂破，肯为人愁便不开。  

西江月（送卫卿弟赴定远簿）  

万卷旧推鸿博，一官且慰蹉跎。升平楼下赐危科。曾对颙昂黼坐。  
燕颔从来骨贵，鸾栖尚屈才多。今宵且共入无何。定远功名么麽。  

浪淘沙（十月十九夜赏菊）  

我爱菊花枝。浥露偏宜。旋移佳种一年期。照眼黄金三径烂，可但东篱。  
秋老摘花吹。敢恨开迟。只愁一夜便香衰。待插满头年大也，且泛芳卮。  

鹧鸪天（赏菊二首）  

黄菊鲜鲜带露浓。小园开遍度香风。自篘玉酝酬秋色，旋洗霜须对晚丛  
香在手，莫匆匆。寻芳今夜有人同。黄金委地新收得，莫道山翁到底穷。  

鹧鸪天  

采采黄花鹄彩浓。吹开一夜为霜风。已邀骚客陶元亮，不用歌姬盛小丛。  
秋易老，莫匆匆。齐山高兴古今同。欲知此地花多少，一眼金英望不穷。  

木兰花（十二月二十日卢姊生辰）  

谈围曾蔽青绫帐。林下中年敦素尚。烟波偶趁一帆风，却锁云扃来就养。  
自从悟得空无相。身把虚空来作样。大千沙界抹为尘，未比无生真寿量。  

醉花阴（次韵印师）  

东皇已有来归耗。十里青山道。冻木卉万株梅，一夜妆成，似趁鸣鸡早。  
年时清赏曾同到。先仗游蜂报。抖擞旧心情，一笑酬春，不羡和羹诏。  

浣溪沙（赏梅）  

东阁郎官巧写真。西湖处士妙传神。嫣然一笑腊前春。  
斗好虽无冰骨女，相宜幸是雪髯人。且烦疏影入清尊。  

浣溪沙（小饮）  

盘里明珠芡实香。尊前堆雪脍丝长。何妨羌管奏伊凉。  
翠葆重生无复日，白波不酹有如江。壁间醉墨任淋浪。  

临江仙（章圃赏瑞香二首）  

二月风光浓似酒，小楼新湿青红。碧琉璃色映群峰。更携金凿落，来赏锦薰笼。  
调客旧留□月旦，此花清软纤秾。未饶兰蕙转光风。赤阑呈雅艳，翠幕护芳丛。  

临江仙  

雪壁歌词题尚湿，春风又见轻红。一枝斜插映头峰。不辞连夜赏，银烛透纱笼。  
白发欺人今老矣，尊前羞见繁秾。清香尤嫪虎溪风。海棠须避席，佳种谩蚕丛。  

浣溪沙（赏酴醿）  

一夜狂风尽海棠。此花天遣殿群芳。芝兰百濯见真香。  
劝客淋浪灯底韵，恼人魂梦枕边囊。一枝插不□□□。  

鹊桥仙（七夕）  

凉飙破暑，清歌萦坐，缺月稀星庭户。瓜华草草具杯盘，喜共浥、初筵零露。  
天孙东处，牵牛西望，劝汝一杯清醑。精灵何必待秋通，为一洗、朦胧今古。  

临江仙（二月二十二日锦薰阁赏花）  

槛外奇葩江外种，娇春未减革呈红。画楼晴日敛云峰。佛香来海岸，蜀锦荐灯笼。  
今夜那忧杀风景，酒花来斗妖浓。江梅冷淡避春风。明朝来纵赏，应醉绮罗丛。  

蝶恋花（次韵张千里驹照花）  

二月春游须烂漫。秉烛看花，只为晨曦短。高举蜡薪通夕看。红光万丈腾天半。  
寄语平时游冶伴。不负分阴，胜事输今段。灯火休催归小院。殷勤更照桃花面。  

蝶恋花  

只恐夜深花睡去。火照红妆，满意留宾住。凤烛千枝花四顾。消愁更待寻何处。  
汉苑红光非浪语。栖静亭前，都是珊瑚树。便请催尊鸣酹鼓。明朝风恶飘红雨。  

蝶恋花（再次韵千里照花）  

百紫千红今烂熳。举烛辉花，莫厌烧令短。酒里逢花须细看。人生谁似英雄半。  
安得红颜为老伴。妙舞花前，杨柳夸身段。已倒玉山迥竹院。清香不断风吹面。  

蝶恋花  

已过春分春欲去。千炬花间，作意留春住。一曲清歌无误顾。绕梁余韵归何处。  
尽日劝春春不语。红气蒸霞，且看桃千树。才子霏谈更五鼓。剩看走笔挥风雨。  

浪淘沙（九月十八日与千里赏菊三首）  

又见菊花新。色浅香匀。老人衰病卧漳滨。虽是无聊仍止酒，幸有嘉宾。  
不用怨萧辰。不似芳春。请看金蕊照金尊。今夜花前须醉倒，直到黎明。  

浪淘沙  

歌阕斗清新。檀板初匀。画堂新筑太湖滨。好是黄花开应候，聊宴亲宾。  
上客即逢辰。况是青春。上林开宴锡尧尊。今夜素娥真解事，偏向人明。  

浪淘沙  

娱老小亭新。丹垩初匀。万枝金菊绕溪滨。折向华堂遮醉眼，聊用娱宾。  
红烛夜香辰。广坐生春。月波新酿入芳尊。好向花前拚烂醉，不负承明。  

南乡子（九日黄刚定再索席间作）  

秋水莹精神。靖节先生太逼真。谈尘生风霏玉屑，津津。爽气冷然欲侵人。  
一座尽生春。满引琼觞已半醺。更把黄花寿彭祖事出魏文帝，盈盈。数阕新声又遏云。  

虞美人（题灵山广禅院）  

灵山法会何曾散。此地神光满。丁公潭下百雷霆。疑是银河挽下、一齐倾。  
高桥飞观连云起。槛外惊湍水。大矶才过小矶来。应有天孙灵驭、月中迥。  

白雪  

名，神奇之趣，非古今画家者流也。惟是京口翟伯寿，余生平至交，昨豪夺余自秘着色袖卷，盟于天而后不复力取归。往岁挂冠神武门，居京城旧庐，以白雪词寄之，世所谓念奴娇也  
洞天昼永，正中和时候，凉飙初起。羽扇纶巾，云流处，水绕山重云委。好雨新晴，绮霞明丽，全是丹青戏。豪攘横卷，楚天应解深秘。  
留滞。字学书林，折腰缘为米，无机涉世。投组归来欣自肆，目仰云霄醒醉。论少卑之，家声接武，月旦评吾子。凭高临望，桂轮徒共千里。|<昨与吴傅朋蜀冷金笺上戏作一幅。比与达功相遇，知亦为此郎夺，因追省此词，跋于小卷后。旧曾写寄蔡天任，以白雪易其名，旧名可谓恶甚。懒拙道人元晖。>|  

### 米友仁  

临江仙  

昨夜扁舟沙外舣，淮山微雨初晴。断云飞过月还明。一天风露重，人在玉壶清。  
水际不知何许是，遥林□辨微青。醉迷归梦强□凌。谁言东去雁，解寄此时情。  

小重山  

醉倚朱阑一解衣。碧云迷望眼，断虹低。近来休说带宽围。人千里，还是燕双飞。  
深院日初迟。绮窗帘幕静，恨生眉。不堪虚度是花时。鸿来速，争解寄相思。  

减字木兰花  

柳塘微雨。两两飞鸥来复去。倚遍重阑。人在碧云山外山。  
一春离怨。日照绮窗长几线。酒病情魔。两事春来无奈何。  

点绛唇  

浩渺湖天，酒浮黄菊携佳侣。淡烟疏雨。去鲁方怀土。  
倾盖相逢，引满哦奇语。山围处。兕觥频举。不醉君无去。  

渔家傲  

从古荆溪名胜地。溪光万顷琉璃翠。极望荷花三十里。香喷鼻。我舟日在花间舣。  
向晚余霞收散绮。遥山抹黛天如水。满引一尊明月里。微风起。萧然真在华胥氏。  

阮郎归  

小舟载酒向平湖。新凉生晓初。乱山烟外有还无。王维真画图。  
风遽起，动襟裾。雨来荷溅珠。一尊相对喜君俱。醉归红袖扶。  

临江仙  

一曲阳关肠断处，临风惨对离尊。红妆揭调十分斟。古来多聚散，正似岭头云。  
昨夜晴霄千里月，向人无限多情。娟娟今夜满虚庭。一帆随浪去，却照画船轻。  

宴桃源  

蝶梦初回栩栩。柳岸几声莺语。萍末起微风，山外一川烟雨。凝顾。凝顾。人在玉壶深处。  

南歌子  

遇酒词先举，逢山眼暂明。一川风雨纵留人。不道此郎归兴、欲兼程。  
客久情深□，寻欢恨不能。绳床顿睡梦纵横。赖□□□□□、□□□。  

渔家傲（和晏元献韵）  

郊外春和宜散步。百花枝上初凝露。福地神仙多外府。藏奇趣。幽寻历遍溪边路。  
薄宦浮家无定处。萍飘梗泛前人语。与子未须乡国去。来同住。且看群岫烟中雨。  

念奴娇（村居九日）  

九秋气爽，正溪山雨过，茅檐清暇。篱菊妍英，知是为，佳节重阳开也。色妙香殊，匀浮瓯面，俗状卑金斝。歌狂饮俊，满簪还更盈把。  
村外草草杯盘，边尘不动，欲买应无价。端使晴霄风露冷，云卷烟收平野。向晚婵娟，半轮斜照，想见成清夜。玉山颓处，要看欹帽如画。  

临江仙  

宝晋轩窗临望处，山围水绕林萦。不堪回首到江城。墙趺围瓦砾，鸥鹭见人惊。  
日愿太平归旧里，更无余事关情。小营茅舍倚云汀。四时风月里，还我醉腾腾。  

阮郎归  

碧溪风动满文漪。雨余山更奇。淡烟横处柳行低。鸳鸯来去飞。  
人似玉，醉如泥。一枝随鬓欹。夷犹双桨月平西。幽寻归路迷。  

临江仙  

野外不堪无胜侣，笑谈安得君同。四时景物一壶中。醉余临望处，远岫数重重。  
溪上新荷初出水，花房半弄微红。晓风萧爽韵疏松。娟娟明月上，人在广寒宫。  

念奴娇（裁成渊明归去来辞）  

阑干倚处。戏裁成、彭泽当年奇语。三径荒凉怀旧里，我欲扁舟归去。鸟倦知还，寓形宇内，今已年如许。小窗容膝，要寻情话亲侣。  
郭外粗有西畴，故园松菊，日涉方成趣。流水涓涓千涧上，云绕奇峰无数。窈窕经丘，风清月了，时看烟中雨。萧然巾岸，引觞寄傲衡宇。  

醉春风  

一阳来复群阴往。吾道从今长。万事莫关情，月夕风前，依旧须豪放。  
卿云舒卷浮青嶂。从古书珍赏。满引唱新词，春意看看，又到梅梢上。  

小重山  

雨过风来午暑清。榴花红照眼，向人明。一枝低映宝钗横。菖蒲酒，玉碗十分斟。  
引满听新声。小轩帘半卷，远山青。几人闲处见闲情。醒还醉，为趣妙难名。  

诉衷情（渊明诗）  

结庐人境羡陶潜。车马不来喧。胜处自多真趣，飞鸟日相还。  
心既远，地仍偏。见南山。手持菊颖，山气常佳，欲辨忘言。  
