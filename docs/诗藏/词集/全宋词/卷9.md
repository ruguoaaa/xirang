---
title: 卷九
index: true
icon: editor
order: 46
category:
  - 诗藏
  - 词集
  - 全宋词
---

## 卷九

### 周晋  

点绛唇（访牟存叟南漪钓隐）  

午梦初回，卷帘尽放春愁去。尽长无侣。自对黄鹂语。絮影苹香，春在无人处。移舟去。未成新句。一砚梨花雨。  

清平乐  

图书一室。香暖垂帘密。花满翠壶熏研席。睡觉满窗晴日。  
手寒不了残棋。篝香细勘唐碑。无酒无诗情绪，欲梅欲雪天时。  

柳梢青（杨花）  

似雾中花，似风前雪，似雨馀云。本自无情，点萍成缘，却又多情。  
西湖南陌东城。甚管定、年年送春。薄幸东风，薄情游子，薄命佳人。  

### 曾原一  

菩萨蛮  

淡黄斜日留汀草。檐低半露遥岑小。病眼不禁愁。阑干无数秋。  
雁声何处落。旧梦还惊觉。风重葛衣单。深山吹笛寒。  

小重山  

薄雪初消银月单。疏疏浮竹影、矮红阑。梅花梦事落孤山。禁人处，霜重鼓声寒。  
留取晓来看。斑帘低小阁、烛花残。一帆明月去沧湾。空相忆，雪浪月痕翻。  

谒金门  

梅粉褪。点点雨声春恨。半吐桃花芳意嫩。草痕青寸寸。  
把酒花边低问。莫解寒深红损。等待春风晴得稳。琵琶重整顿。  

### 赵希囿  

临江仙  

天宇泬寥山气肃，云寒树立无声。读书岩下石纵横。红尘飞不到，溪水自澄清。  
疏影暗香沙路古，何妨曳杖间行。巢林冻雀不曾惊。晚钟穿翠霭，来共话平生。  

### 江万里  

水调歌头（寿二亲）  

生日重重见，馀闰有新春。为吾母寿，富贵外物总休论。且说家怀旧话，教学也曾菽水，亲意尽欣欣。只此是真乐，乐岂在邦君。吾二老，常说与，要帘勤。庐陵几千万户，休戚属儿身。三瑞堂中绿醑，酿就满城和气，端又属人伦。吾亦老吾老，谁不敬其亲。  

### 萧廷之  

西江月（十二首）  

两手癖开混沌，坦然直露丹宗。日魂月魄自西东。牢捉莫轻放纵。  
外道邪魔缩项，相将结宝中宫。九还七返片时功。皆赖黄婆相送。  

西江月  

默运乾坤否素，抽添妙在屯蒙。起于复卦剥于终。温养两般作用。  
沐浴要防危险，吹嘘全藉离风。工夫还反入坤宫。火足不宜轻弄。  

西江月  

要识真铅汞，都来只一根源。烹前火候妙中玄。不是知音难辨。  
采取莫差时日，仍分弦后弦前。玉炉一霎火烧天。无位真人出现。  

西江月  

莫问九三二八，无过阴偶阳奇。大都离坎结夫妻。要识屯蒙既未。  
若遇一阳起复，便堪进火无迟。只因差失在毫厘。野战更宜仔细。  

西江月  

鼎器法天象地，坎离运用无差。夫妻相会入黄家。共说无生妙话。  
雨意云情了当，领头驾动河车。搬归顶上结三花。牢闭玉关金锁。  

西江月  

拨动顶门关捩，自然虎啸龙吟。九还七反义幽深。出入不离玄牝。  
运用玉炉火候，鼎中炼就真金。强兵战胜便收心。妙在无伤无损。  

西江月  

一二复临养火，免难沐浴潜藏。分明变化在中央。结就玄珠片饷。  
还返归根脱体，守城抱一提防。黄庭来往是寻常。恍惚之中纵放。  

西江月  

夹脊双关透顶，此为大道玄门。金丹只是此宗根。大要知时般运。  
温养守城野战，华池玉液频吞。玉炉常使火温温。采药审他老嫩。  

西江月  

调双火工非小，差殊只在毫厘。鼎炉汞走黑铅飞。从此恐君丧志。  
须共真师细论，无令妄动轻马。幽微玄妙最深机。言语仍须避忌。  

西江月  

九曲江头逆浪，霎时卫过天心。昆仑顶上水澄澄。酝就琼浆自饮。  
便向此时采取，河车搬运无停。阴阳一炁自浮沈。锁闭玉关牢稳。  

西江月  

药产西南坤地，金丹只此根宗。学人著意细推穷。妙绝无过真种。  
了一万般皆毕，休分南北西东。执文泥象岂能通。恰似哑人谈梦。  

西江月  

金液还丹大道，古人万劫一传。倾心剖腹露诸篇。接引直超道岸。  
莫怪天机泄尽，此玄玄外无玄。留传后代与名贤。有目分明觑见。  

南乡子（十二首·西南乃产药之地，因此故为名）  

真汞与真铅。产在先天与后天。大要知时勤采取，玄玄。得穴何愁不作山。  
进火要精专。审究前弦与后弦。屯卦抽添蒙卦止，难传。毫发差殊不结丹。  

南乡子  

两手擘鸿濛。慧剑飞来第一峰。外道修罗惊缩项，神通。造化元来在掌中。  
煅炼玉炉红。橐龠吹嘘藉巽风。十月脱胎吞入腹，坤宫。立见三清太上翁。  

南乡子  

温养象周天。须要微微火力全。爱护婴儿惟藉母，三年。运用抽添象缺圆。  
牛斗会河边。拾取玄珠种玉田。定意如如行火候，精专。剖腹分明说与贤。  

南乡子  

生甲更生庚。此是丹头切要明。药嫩采来归土釜，前烹。文赋刚柔次第行。  
片饷结丹成。沐浴防危更守城。到此不须行火候，持盈。火若加临必定倾。  

南乡子  

木兔与金鸡。刑德临门有偶奇。炉内丹砂宜沐浴，防危。神水溶溶满玉池。  
年月日并时。刻里工夫一例推。著意研穷丹造次，毫厘。十月殷勤自保持。  

南乡子  

鼎器法乾坤。上是天元下地元。若也更能颠倒运，交番。阖辟循环在八门。  
搬运上昆仑。龟与蛇儿自吐吞。百尺竿头牢把线，掀援。从此元神命永存。  

南乡子  

关锁自周天。升降循环三寸田。不在嘘呵并数息，天然。九转无亏火力全。  
胎息漫流传。要在阴阳不可偏。呼吸吹嘘皆赖巽，绵绵。妙在前弦与后弦。  

南乡子  

复卦起潜龙。戊已微调未可攻。九二见龙临卦主，神通。从此炉中次第红。  
泰卦恰相逢。猛火烧乾藉巽风。炼就黄芽并白雪，奇功。还返归坤道如穷。  

南乡子  

识得水中金。煅炼烹煎理更深。进退抽添须九转，浮沈。温养潜龙复与临。  
妙运自天心。托仗黄婆配丙壬。酝就醍醐山顶降，频斟。慢拨无弦一曲琴。  

南乡子  

长子到西方。少女归乾变六阳。便好下功修二八，提防。至九方知道自昌。  
牛斗共商量。巧夺天工妙莫量。离坎夫妻交媾后，难忘。始觉壶中日月长。  

南乡子  

白雪与黄芽。两味精华共一家。采择辨时衰与旺，堪夸。火候毫厘不可差。  
顶上结三花。驾动羊车与鹿车。鸟兔往来南北面，交加。从此天河稳泛槎。  

南乡子  

尽净露天机。只恐时人自执迷。颔下藏珠当猛取，休迟。道在身中更问谁。  
尘纲忽抛离。百岁年华七十稀。莫待老来铅贡少，堪悲。业报前途难自欺。  

### 朱涣  

百岁令（寿丁大监）  

濂溪先生曰：莲，花之君子者也。我判府都运大监，则人之君子者也。以君子之生值君子花之时，静植清香，二美辉映。某也辄假斯意，作为乐府，以祝千岁寿云。  
瑞芳楼下，有花中君了，群然相聚。笑把筒{奭刂}露浥，来庆黄堂初度。净植无尘，清香近远，人与花名伍。六郎那得，这般潇酒襟宇。  
运了多少兵筹，依红泛绿，向俭池容与。歌袴方腾持节去，未许制衣湘楚。紫禁荷囊，玉堂莲炬，遍历清华处。归寻太乙，轻舟一叶江渚。  

齐天乐  

白云封断仙岩路，重重洞深窈。翠竹笼烟，苍崖溅瀑，古木阴森回抱。坛空不老。锁一片莓苔，几丝莎草。试把桃源，较量风景是谁好。  
乘鸾人去已久，只今惟有，鹤飞猿啸。树拥香幢，泉敲玉佩，疑是群仙重到。尘氛可笑。久志慕丹台，梦思蓬岛。愿挹英游，细参梨与枣。  

### 周弼  

二郎神（西施浣沙碛）  

浪花皱石，飐夜月、欲移还定。想白苎烘晴，黄蕉摊雨，人整斜巾照领。剪断鲛绡何人续，黯梦想、秋江风冷。空露渍藻铺，云根苔甃，指痕环影。重省。五湖万里，谁问烟艇。料宝像尘侵，玉瓢珠锁，羞对菱花故镜。领略鸦黄，破除螺黛，都付渚苹汀荇。春醉醒，暮雨朝云何处，柳蹊花径。  

浣溪沙  

朴朴精神的的香。荼コ一朵晓来妆。雏莺叶底学宫商。  
著意劝人须尽醉，扶头中酒又何妨。绿窗花影日偏长。  

### 黄时龙  

浣溪沙  

雨歇花梢月正明。映帘人静绣灯昏。鸳鸯成字便停针。  
笑启玉奁明酒晕，缓寻金叶熨香心。一春情绪此时深。  

夜行船  

十四弦声犹未断。星月上、西墙一半。却手休弹，含情嫩妒，报道春宵短。  
银烛纱笼须早办。不住地、金蕉催劝。别院人归，小窗灯静，自把花枝看。  

虞美人  

卷帘人出身如燕。烛底粉妆明艳。羯鼓初催按六么。无限春娇都上、舞裙腰。  
画堂深窈亲曾见。宛转楚波如怨。小立花心曲未终。一把柳丝无力、倚东风。  

### 陈云  

玉楼春  

琼奴家与章台并。路远可怜归梦近。波头浪语脸红潮，镜面频思眉翠晕。  
年年花月年年病。花月无情人有恨。欲将此恨寄湘流，又恐湘流流不尽。  

谒金门  

春昼永。接叶鸣禽相应。风定落红香一径。疏疏窗竹影。  
寂寞年时酒病。远笛悠悠吹醒。间上层楼天又暝。云山青不尽。  

### 陈东甫  

谒金门  

西风竹。风入翠烟□矗。红小阑干知几曲。声声敲碧玉。  
窗下凤台银烛。断梦已惊难续。曾伴去年庭下菊。夜阑听雨宿。  

长相思  

花深深。柳阴阴。度柳穿花觅信音。君心负妾心。  
怨呜琴。恨孤衾。钿誓钗盟何处寻。当初谁料今。  

望江南  

芳思远，南苑惜春时。翠柳枝柔金笛怨，碧桃花老玉笙悲。风日正迟迟。  

### 黄中  

瑞鹤仙（周陆淞韵）  

睡馀抛倦枕。忆篆鼎香销，起来慵整。晴光破清冷。正柳横梅淡，染金匀粉。茶瓯隽永。试经行、桐花旧井。记前回、未绿鸥波，近日燕芹青尽。  
因省。春风如旧，人面何归，对时伤景。楼高望迥。潮有信，雁无准。任相如多病，沈郎全瘦，都没音尘寄问。便做无、阿鹊频频，可能睡稳。  

### 郑熏初  

八六子  

忆南洲。绀波萦绕，垂杨柳拂朱楼。念十载风流梦觉，满身花影人扶，旧曾暗游。无言空怆离忧。醉袖裛将红泪，吟笺写许清愁。试与问、杨琼解怜郎否，也应还是，旧家声价，而今艳质不来眼底，柔情终在心头。黯凝眸。黄昏月沈半钩。  

乌夜啼（题月海星天观，即宋武所居故地）  

春江一望微茫。辨桅樯。无限青青麦里、菜花黄。今古恨，登临泪，几斜阳。不是寄奴住处、也凄凉。  

氏州第一  

开遍来禽，春事过也，江南倦客心苦。料理花愁，销磨酒病，还是年时意绪。寒浅香轻，早一霎、朝来微雨。柳曲闻莺，河桥信马，旋题新句。  
漫道而今无贺铸。尽肠断、满帘飞絮。说似风流，除非小杜，妙绝夸能赋。黯相逢，俱有恨，空流落、江山好处。猛拍阑干，诉天知、声声杜宇。  

一萼红  

忆燕台。正倚帘吹絮，小立望郎来。擫管调丝，涂妆绾髻，密意曾蜂媒。空恁误、湔裙暗约，最无奈、好梦易惊回。想见而今，浅颦双翠，沁破妆梅。  
沈带悄然宽尽，恨年时行处，红糁苍苔。前事重寻，幽欢难偶，钿合空委鸾钗。这一点、相思清泪，做心下、烦恼几时灰。数叠蛮笋怨歌，忍对花裁。  

### 餘玠  

瑞鹤仙  

怪新来瘦损。对镜台、霜华令乱鬓影。胸中恨谁省。正关山寂寞，暮天风景。貂裘渐冷。听梧桐、声敲露井。可无人、为向楼头，试问寒鸿音信。  
争忍。勾引愁绪，半掩金铺，雨欺灯晕。家僮困卧呼不应，自高枕。待催他、天际银蟾飞上，唤取嫦娥细问。要乾坤，表里光辉，照予醉饮。  

### 赵崇嶓  

金明池（素盘）  

桂海云蒸，瘴山雾暖，片雪何曾到地。羡长日、岛仙清暑，自学得、剪冰裁□。把岁寒、五出工夫，别妆点薰风，尽成清致。尽虹雨翻晴，暮霞焦土，一种凄凉如洗。  
酝藉丰标浑无比。应似惜、潇湘蕙疏兰弃。纵未入、众芳题品，终自倚、一涯风味。待等间、留取遗芬，伴萝卜芳菲，蔷薇清泚。看佩贯胡绳，心灰宝燎，到了未输兰蕙。  

八六子（子寿父）  

喜椿庭。近来强健，团栾雁序欢声。正柳絮帘栊清昼，牡丹栏槛新晴，缓飞翠觥。  
阿戎碌碌功名。但要无灵无难，何曾著公卿。且抖擞斑衣，笑供儿戏，共将乐事，细酬佳景，须知翠袖全盛绿黛，金章不换蓑青。松亭。中间顿个寿星。  

### 楼盘  

霜天晓月（梅）  

月淡风轻。黄昏未是清。吟到十分清处，也不啻、二三更。  
晓钟天未明。晓霜人未行。只有城头残角，说得尽、我平生。  

霜天晓月  

翦雪裁冰。有人嫌太清。又有人嫌太瘦，都不是、我知音。  
谁是我知音。孤山人姓林。一自西湖别后，辜负我、到如今。  

### 徐宝之  

桂枝香  

人间秋至。对暮雨满城，沈思如水。桐叶惊风，似语怨蛩齐起。南楼月冷曾多恨，怕而今、夜深横吹。那堪更听，萧萧槭槭，透窗摇睡。  
问楚梦、间云何地。但手约轻绡，省人深意。红树池塘，谁见宿妆凝睇。旧时裘马行歌事，合都归、汀苹烟芷。思王渐老，休为明珰，沈吟洛涘。  

沁园春（春寒）  

水榭春寒，梅雪漫阶，竹云堕墙。数花时近也，采芳香径，旧情著处，看月西窗。十二楼中，玉妃卧冷，懒掬胭脂放海棠。层堤外，渺归鸿无数，江树苍苍。  
席藑夜礼东皇。剪蕙叶为笺当绿章。道杏晴三月，等莺啼晓，草烟万里，待鴂呜芳。九十日春，三千丈发，如此愁来白更长。江南岸，正柳边无路，沙雨微茫。  

莺啼序  

荼コ一番过雨，渍残花似雪。向清晓、步入东风，细拾苔砌馀靥。有数片、飞沾翠柳，萦回半著双归蝶。悄无人、共立幽禽，呢呢能说。  
因念年华，最苦易失，对春愁暗结。欢自古、曾有佳人，长门深闭修洁。寄么弦、千言万语，闷满眼、欲弹难彻。靠珠珑，风雨微收，落花时节。  
春工渐老，绿草连天，别浦共一色。但暮霭、朝烟无际，尽日目极，江北江南，杜鹃叫裂。此时此意，危魂黯黯，渭城客舍青青树，问何人、把酒来看别。思量怎向，迟回独掩青扉，夕阳犹照南陌。  
春应记得，旧日疏狂，等受今磨折。便永谢、五湖烟艇，只有吟诗，曲坞煎茶，小窗眠月。春还自省，把融和事，长留芳书人间世，与羁臣、恨妾销离侧。自题蕙叶回春，坐听蓬壶，漏声细咽。  

水调歌（湘阴簿新居）  

了却意中事，卜筑快幽情。雨帘云栋深窈，歌笑霭春生。青嶂碧溪门户，暖翠浮岚衿席，前日展湘屏。种竹看霜节，栽菊待秋英。  
九世图，间居赋，丽人行。名碑古画，贴遍东阁与西亭。庭下森兰洁玉，天外骧龙舞凤，心迹喜双清。频瀹炊茶鼎，听我扣门声。  

### 祖吴  

水龙吟（寿郑尉，集郑姓事）  

紫貂南北分荣南郑相、北郑相，有人瑞凤池疏秀郑仁表。月斧云斤，断成三绝，辉华星斗郑虔三绝。早岁从车，乌戎口伐，奇功立就郑元寿口伐可汗。更题衡忠义，传家清白，人道外甥似舅郑乃陈光州之甥。  
好看五经说后郑钦。步蟾宫、桂香盈袖。紫橐持荷，清班布武，履声依旧郑尚书。回忆刊山，当年垂棒，月明烟袖。隐岩清秀郑太师退处隐岩，露玉风金，岁岁祝千秋寿。  

水调歌头（寿建阳刘宰）  

佳丽东阳境，瑞炁晓笼晴。中元逾了十日，上相喜重生。四海文章宗匠，百里弦歌德化，官与水双清。恳切劝分意，赈恤活饥甿。  
幸依刘，空颂鲁，阻称觥。遥瞻快倚楼上，一点寿星明。闻道玺书将下，看取蓬瀛直造，指日秉钧衡。大展平戎略，谈笑复神京。  

### 周申  

沁园春（寿楚阳赵宰·四月初二）  

瑞就柯山，昴宿储祥，嵩岳降神。羡堂堂玉莹，汪汪陂量，一襟风月，满腹经纶。试部丹砂，聊乘凫舄，来种锦江桃李春。弦歌地，看吏能绰著，荐墨争新。  
从兹大振家声。待京国来归专秉钧。想宸恩初拜，北门学士，都人尽道，东阁郎君。雨细丝轻，梅黄金重，两荚宝阶呈端蓂。称觞庆，愿莱衣衮衮，长照壮椿。  

壶中天（寿妇人又良人登科·七月初二）  

秋来两日，因个甚、鸟鹊侵晨传喜。却是常娥亲姊妹，降作人间佳丽。黛柳长青，官梅稳亲，镜里春明媚。花颜难老，寿杯频劝浮蚁。  
闻道潇酒才郎，天庭试罢，名挂登科记。昨夜凉风新过雁，还有音书来寄。千万楼台，三千粉黛，今在谁家醉。归来欢笑，一床真个双美。  

### 赵汝腾  

沁园春（寿高运使）  

人道耻堂，直声劲气，胜如鹤山。记殿庭叱禹，风生九陛，都亭劾冀，影摄群奸。海内英豪，如公有几，此地相逢同左官。丹青阁，望烟云缥缈，曾共凭栏。  
忧时空眉端。叹西事何由圣虑宽。使蜀居诸葛，兵屯自肃，朝留一范，贼胆须寒。天欲兴唐，昴应相汉，立取勋名久远看。秋香耐，笑菊潭胡广，污简何颜。  

### 赵崇霄  

东风第一枝  

妒雪梅苏，迷烟柳醒，游丝轻飏新霁。卷帘看燕初归，步履为花早起。春来犹浅，便做出、十分春意。喜凤钗、才卸珠幡，早换巧梳描翠。  
著数点、催花雨腻。更一番、递香风细。小莺欢暖调声，嫩蝶试晴舞翅。清欢易失，怕轻负、年芳流水。好趁间、共整吟鞯，日访桃寻李。  

### 马光祖  

减字木兰花  

多情多爱。还了平生花柳债。好个檀郎。室女为妻也不妨。  
杰才高作。聊赠青蚨三百索。烛影摇红。记取媒人是马公。  

### 李南金  

贺新郎（感怀）  

流落今如许。我亦三生杜牧，为秋娘著句。先自多愁多感慨，更值江南春暮。君看取、落花飞絮。也有吹来穿绣幌，有因风、飘坠随尘土。人世事，总无据。  
佳人命薄君休诉。若说与、英雄心事，一生更苦。且尽樽前今日意，休记绿窗眉妩。但春到、儿家庭户。幽恨一帘烟月晓，恐明年、雁亦无寻处。浑欲倩，莺留住。  

### 萧崱  

点绛唇  

半山社雨欲黄昏。燕子不过门。杨柳染深绿意，海棠啼损红痕。  
绮寮妆束，宝钗歌舞，玉枕温存。一段旧情有味，十分新恨无言。  

恋绣衾  

倚阑间看燕定巢。旧弹筝、因病久抛。画不尽、残眉黛，被东风、吹在柳梢。  
晓来暗理伤春曲，把金钗、枕畔细敲。书寄与、天涯去，并相思、红泪一包。  

满江红（和陈漕使仙湖韵）  

莫是西湖，分一派、残波胜碧。间问著、莺仙丹事，老榕知得。荇水带长鸥踏损，柳风絮暖鱼吞入。只前山、依旧汉时青，晴还湿。  
亭疏好，何消密。花少好，无多植。听黄鹂三请，要诗翁出。消渴泉斟寒玉液，留题石剥苍苔色。欢而今、翻羡□南春，乾坤窄。  

### 萧泰来  

霜天晓月（梅）  

千霜万雪。受尽寒磨折。赖是生来瘦硬，浑不怕、角吹彻。  
清绝。影也别。知心惟有月。原没春风情性，如何共、海棠说。  

满江红（寿大山兄）  

七十人稀，尝记得、少陵旧语。谁知道、五园庵主，寿今如许。书底青瞳如月样，镜中黑鬓无双处。与人间、世味不相投，神仙侣。  
文汉史，诗唐句。字晋帖，碑周鼓。这千年勋业，一年一部。晔晔紫芝商隐皓，猗猗绿竹淇瞻武。问先生、何处更高歌，凭椿树。  

### 马天骥  

城头月（赠梁弥仙）  

城头月色明如昼，总是青霞有。酒醉茶醒，饥餐困睡，不把双眉皱。  
坎离龙虎勤交媾。炼得丹将就。借问罗浮鹤侣，还似先生否。  

### 黎道静  

城头月  

阳光子夜开清昼。照了无何有。弱水蓬莱，河车忽动，万顷金波皱。红铅墨汞相交媾。片饷丹成就。把握阴阳，一钟造化，此诀人知否。  

### 黄判院  

满庭芳（寿黄状元·三月初八）  

桃浪翻花，柳风飘絮，翠蓂八叶呈芳。奎星初度，箕宿耀祥光。元是降神崧岳，生英杰、奇伟非常。文章士，青春未老，一鹗快飞黄。  
登瀛，平步上，鳌头独占，头解轩昂。主琼林宴席，荣冠绿衣郎。归侍彩俱庆按此句缺一字，逢生旦、品上椒觞。从今去，公侯谈笑，福寿等天长。  

### 薛泳  

青玉案（守岁）  

一盘消夜江南果。吃果看书只清坐。罪过梅花料理我。  
一年心事，半生牢落，尽向今宵过。  
此身本是山中个。才出山来便希差。手种青松应是大。缚茅深处，抱琴归去，又是明年话。  

### 徐元杰  

满江红（以梅花柬铅山宰）  

似玉仙人，三载相见，西湖清客。撷不碎、一团和气，只伊消得。雪里水中霜态度，腊前冬后春消息。看帘垂、清昼一张琴，中间著。  
寒谷里，轻回脚。魁手段，堪描摸。唤东风吹上，兰台芸阁。只怕傅岩香不断，摩挲商鼎羹频作。管一番滋味一番新，今如昨。  

### 国学生  

沁园春（挽徐元杰）  

三学上书，冤乎天哉，哲人已萎。自纲常一疏，为时太息，典刑诸老，尽力扶持。方哭南床，继伤右拨，死到先生事可知。伤心处，笑寒梅冷落，血泪淋漓。  
人心公论难欺。愿君父、明明悟此机。昔范阳，祸成新室，说著当年人噬脐。君知否，但皇天祚宋，此事无之。  

### 陆叡  

瑞鹤仙（梅）  

湿云粘雁影。望征路愁迷，离绪难整。千金买光景。但疏钟催晓，乱鸦啼暝。花悰暗省。许多情、相逢梦境。便行云、都不归来，也合寄将音信。  
孤迥。明鸾心在，跨鹤程高，后期无淮。情丝待翦。翻惹得，旧时恨。怕天教何处，参差双燕，还染残朱剩粉。对菱花、与说相思，看谁瘦损。  

八声甘州（送翁时可如宛陵）  

问缠腰跨鹤、事如何，人生最风流。怕江边潮汐，世间歧路，只是离愁。白马青衫往事，赢得鬓先秋。目送红桥晚，几番行舟。  
兰珮空馀依黯，便南风吹水，人也难留。但从今别后，我亦似浮沤。敬亭上、半床琴月，记弹将、寒影落南州。秋声里，塞鸿来后，为尔登楼。  

甘州（寿贾师宪）  

满清平世界庆秋成，看看斗三钱。论从来活国，论功第一，无过丰年。办得间民一饱，馀事笑谈间。若问平戎策，微妙难传。  
玉帝要留公住，把西湖一曲，分入林园。有茶炉丹灶，更有钓鱼船。觉秋风、未曾吹著，但砌兰，长倚北堂萱。千千岁，上天将相，平地神仙。  

### 史可堂  

声声慢（和陆景思黄木香）  

羞朱妒粉，染雾裁云，淡然苍佩仙裳。半额蜂妆，莫道梳洗家常。碧罗乱萦小带，翠虬寒、一架清香。春思苦，倚晴娇无力，如待韩郎。  
密幄笼芳吟夜，任露沾轻袖，月转空梁。弱骨柔姿，偏解勾引诗狂。遗细碎金满地，恨无情、风送韶光。间画永，看青青、垂蔓过墙。  

蓦山溪  

危阑看月，番做听秋雨。一滴一声愁，似相伴、离人悲苦。笼香袖冷，独立倚西风，红叶落，菊花残，都是关情处。如何排遣，赖有高阳侣。长啸酒垆边，且同赋、秋娘词句。山翁醉矣，一笛小楼空，思往事，看孤云，目断征鸿去。  

### 陈诜  

眼儿媚（钱别）  

鬓边一点似飞鸦。休把翠钿遮。二年三载，千拦百就，今日天涯。  
杨花又逐东风去，随分入人家。要不思量，除非酒醒，休照菱花。  

### 余桂英  

小桃红  

芳草连天春。斜日明汀渚。懊恨东风，恍如春梦，匆匆又去。早知人、酒病更诗愁，镇轻随飞絮。  
宝镜空留恨，筝雁浑无据。门外当时，薄情流水，如今何处。正相思、望断碧山云，又莺啼晚雨。  

### 曾原郕  

八声甘州（东阳岩）  

问岩云朵朵为谁飞，向来读何书。道江南名宦，掉头勿顾，彩服归兵。无限山中风物，今古属潜夫。渺渺辽天鹤，应费招呼。  
谩说缁巾缟带，与豸冠犀剑，优乐如何。渐桥横采石，国步已趑趄。想归来、顿成憔悴，欢季鹰、闻早忆莼鲈。丹泉冷，崖钟绝响，夕照啼鸟。  

木兰花（甘泉岩）  

断崖抛雪瀑，又潜溜、入山跟。听暗壁潺湲，山中紫雾，山下红云。当年七僧甚处，但空馀、老刹靠嶙峋。底事神粮不幻，翠窝胜积香尘。  
纷纷。结社种莲人。名氏已无闻。看银书般若，金陵故国，斜敕空存。争得十虚销殒，为攘皇、冤魄脱沈沦。往事犹堪一笑，岩花乱点乌巾。  

### 陈策  

摸鱼儿（仲宣楼赋）  

倚危梯、酹春怀古，轻寒才转花信。江城望极多愁思，前事恼人方寸。湖海兴。算合付元龙，举白浇谈吻。凭高试问。问旧日王郎，依刘有地，何事赋幽愤。  
沙头路，休记家山远近。宾鸿一去无信。沧波渺渺空归梦，门外北风凄紧。鸟帽整。便做得功名，难绿星星鬓。敲吟未稳。又白鹭飞来，垂杨自舞，谁与寄离恨。  

满江红（杨花）  

倦绣人间，恨春去、浅颦轻掠。章台路，雪粘飞燕，带芹穿幕。委地身如游子倦，随风命似佳人薄。欢此花、飞后更无花，情怀恶。  
心下事，谁堪记。怜老大，伤飘泊。把前回离恨，暗中描摸。又趁扁舟低欲去，可怜世事今非昨。看等间、飞过女墙来，秋千索。  

### 翁元龙  

烛影摇红  

蜀锦华堂，宝筝频送花前酒。妖娆全在半开时，人试单衣后。花前围春竞秀。如红潮、玉腮微透。欲苏还坠，浅醉扶头，朦胧晴画。  
金屋名姝，眼情空贮间眉岫。世间还有此娉婷，拚尽珠量斗。真艳可消受。倩莺催、天香共袖。冷烟庭院，淡月梨花，空教春瘦。  

齐天乐（游胡园书感）  

曲廊连苑吹笙道，重来暗尘都满。种石生云，移花带月，犹欠藏春庭院。年华过眼。便梅谢兰销，舞沈歌断。露井寒蛩，为谁清夜诉幽怨。  
人生乐事最少，有时得意处，光阴偏短。树色凝红，山眉弄碧，不与朱颜相恋。临风念远。欢蝶梦难追，鹭盟重换。一片斜阳，送人归骑晚。  

菩萨蛮  

春心莫共花争发。花开不管连环缺。梦断小楼空。杜鹃啼晓红。  
眼看连理树。纤手移筝柱。调遍错成声。无人知此情。  

菩萨蛮  

玉纤间捻花间集。赤阑干对芭蕉立。薤叶晚生凉。竹阻移小床。  
拗莲牵藕线。藕断丝难断。弹水没鸳鸯。教寻波底香。  

倦寻芳  

燕帘挂晚。莺槛迷晴，花思零乱。试觅娉婷，日日傍湖亭苑。掷果墙阴窥驻马，采香深径抛春扇。醉归来，任钗云半落，绣帘慵卷。  
念灿锦、年华如旧，飞絮游丝，萦恨难翦。蜀羽无情，早带怨江啼断，厚约轻辞寒食夜，行云空梦梨花院。莫凭阑，正斜阳、淡烟平远。  

瑞龙吟  

清明近。还是递选东风，做成花讯。芳时一刻千金，半晴半雨、酬春未准。  
雁归尽。离字向人欲写，暗云难认。西园猛忆逢迎，翠纨障面，花间笑稳。曲径池莲平砌，绛裙曾与，濯香湔粉。无奈燕幕莺帘，轻负娇后。青榆巷陌，蹋马红成寸。十年梦、秋千吊影，袜罗尘褪。事往凭谁问。昼长病酒添新恨。烟冷斜阳紧。山黛远、曲曲阑干凭损。柳丝万尺，不如轻鬓。  

隔浦莲近  

街檐插缀翠柳。憔悴清明后。泪腊堆香径，一夜海棠中酒。枝上酸似豆。莺声骤。恨软弹筝手。  
揾眉袖。嘶总过尽平燕，绿衬飞绣。沈红入水，渐做小莲离藕，亭冷沈香梦似旧。花瘦。欲留春住时候。  

玲珑四犯  

窗外啼莺，报数日西园，花事都空。绣屋专房，姚魏渐邀新宠。葱翠试剪春畦，羞对酒、夜寒犹重。误暗期、绿架香洞。月黯小阶云冻。  
算春将揽邮亭鞚。柳成圈、记人迎送。蜀魂怨染岩花色，泥径红成陇。楼上半揭画帘，料看雨、玉笙寒拥。怕骤晴，无事消遣，日长清梦。  

风流子（闻桂花怀西湖）  

天阔玉屏空。轻阴弄、淡墨画秋容。正凉挂半蟾，酒醒窗下，露催新雁，人在山中。又一片，好秋花占了，香换却西风。箫女夜归，帐栖青凤，镜娥妆冷，钗坠金虫。  
西湖花深窈，间庭砌、曾占席地歌钟。载取断云归去，几处房栊。恨小帘灯暗，粟肌消瘦，薰炉烟减，珠袖玲珑。三十六宫清梦，还与谁同。  

西江月  

山色低衔小苑，春云暗宿空庭。秋千无月冷双绳。间却画栏人静。  
一夜海棠如梦，半窗银烛多情。好花留不到清明。日日阴晴无定。  

忆秦娥  

三月时。杨花飞尽无花飞。无花飞。不教春去，争得春归。  
高楼望断黄金羁。绿窗眉黛伤新离。伤新离。好将别后，长做归时。  

恋绣衾  

兽炉烟重火半焦。卷帘时、雪意又销。过数点、残鸦外，想梅花、寒在灞桥。  
谢娘春恨深如柳，未东风、先遣絮飘。且莫把、冰丝翦，有灯球、红绣未描。  

水龙吟（雪霁登吴山见沧阁，闻城中箫鼓声）  

画楼红湿斜阳，素妆褪出山眉翠。街声暮起，尘侵灯户，月来舞地。宫柳招莺，水荭飘雁，隔年春意。黯梨云，散作人间好梦，琼箫在、锦屏底。  
乐事轻随流水。暗兰消、作花心计。情丝万轴，因春织就，愁罗恨绮。昵枕迷香，占帘看夜，旧游经醉。任孤山、梨雪残梅，渐懒跨、东风骑。  

醉桃源（柳）  

千丝风雨万丝晴。年年长短亭。暗黄看到绿成阴。春由他送迎。  
莺思重，燕愁轻。如人离别情。绕湖烟冷罩波明。画船移玉笙。  

谒金门  

莺树暖。弱絮欲成芳茧。流水惜花流不远。小桥红欲满。  
原上草迷离苑。金勒晚风嘶断。等得日长春又短。愁深山翠浅。  

绛都春（秋晚，海棠与黄菊盛开）  

花娇半面。记蜜烛夜阑，同醉深院。夜袖粉香，犹未经年如年远。玉颜不趁秋容换。但换却、春游同伴。梦回前度，邮亭倦客，又拈笺管。  
慵按。梁州旧曲，怕离柱断弦，惊破金雁。霜被睡浓，不比花前良宵短。秋娘羞占东离畔。待说与、深宫幽怨。恨他情淡陶郎，旧缘较浅。  

江城子  

一年箫鼓又疏钟。爱东风。恨东风。吹落灯花，移在杏梢红。玉靥翠钿无半点，空湿透，绣罗弓。  
燕魂莺梦渐惺松。月帘栊。影迷蒙。催趁年华，都在艳歌中。明日柳边春意思，便不与，夜来同。  

西江月（立春）  

画阁换粘春帖，宝筝抛学银钩。东风轻滑玉钗流。纤就燕纹莺绣。  
隔帐灯花微笑，倚窗云叶低收。双鸳刺罢底尖头。剔雪间寻豆蔻。  

点绛唇（赋茉利）  

花情偏与夜相投。心事鬓边羞。薰醒半床凉梦，能消几个开头。风轮慢卷，冰壶低架，香雾飕飕。更著月华相恼，木犀淡了中秋。  

鹊桥仙（巧夕）  

天长地久，风流云散，惟有离情无算。从分金镜不成圆，到此夜、年年一半。  
轻罗暗纲，蛛丝得意，多似妆楼针线。晓看玉砌淡无痕，但吹落、梧桐几片。  

### 翁孟寅  

烛影摇红  

楼倚春城，锁窗曾共巢春燕。人生好梦比春风，不似杨花健。旧事如天渐远。奈情缘、素丝未断。镜尘埋恨，带粉栖香，曲屏寒浅。  
环佩空归，故园羞见桃花面。轻烟残照下阑干，独自疏帘卷。  
一信狂风又晚。海棠花、随风满院。乱鸦归后，杜宇啼时，一声声怨。  

阮郎归  

月高楼外柳花明。单衣怯露零。小桥灯影落残星。寒烟蘸水萍。  
歌袖窄，舞鬟轻。梨花梦满城。落红啼鸟两无情。春愁添晓酲。  

齐天乐  

幽香不受春料理，青青尚馀秋鬓。涧曲碉隈，烟梳露浴，甘与菰蒲共隐。芳标瘦迥。看缨结丁香，带萦晴荇。恨水东流，楚江憔悴乱云暝。凄凉梦游故苑，纵妒花风暴，吹梦难醒。艳李妖桃，纡青佩紫，争似广文官冷。尘波万顷。算谁是同心，自怜孤影。收敛风流，素弦清夜永。  

齐天乐（元夕）  

红香十里铜驼梦，如今旧游重省。节序飘零，欢娱老大，慵立灯光蟾影。伤心对景。怕回首东风，雨晴难准。曲巷幽坊，管弦一片笑声近。飞棚浮动翠葆，看金钗半溜，春妒红粉。凤辇鳌山，云收雾敛，迤逦铜壶漏迥。霜风渐紧。展一幅青绡，净悬孤镜。带醉扶归，晓酲春梦稳。  

摸鱼儿  

卷西风、方肥塞草，带钩何事东去。月明万里关河梦，吴楚几番风雨。江上路。二十载头颅，凋落今如许。凉生弄尘。欢江左夷吾，隆中诸葛，谈笑已尘土。  
寒汀外，还见来时鸥鹭。重来应是春暮。轻裘岘首陪登眺，马上落花飞絮。拚醉舞。谁解道，断肠贺老江南句。沙津少驻。举目送飞鸿，幅巾子老子，楼上正凝宁。  

### 万俟绍之  

蝶恋花（春风）  

啼鴂一声云榭晚。好梦惊回，蓬岛疑行遍。无绪东风帘自卷。香苞云压荼コ院。  
似有还无烟色展。絮暖鱼肥，时复吹池面。扇影著花蜂蝶见。药栏春静红尘远。  

风入松  

一春心事与谁同。绿聚眉峰。小楼彻夜听鸣雨，想西园、锦绣成空。栏漾金鱼池水，钩间紫燕帘风。  
年时忻折海棠红。来比芳容。如今玉减香销似，怕轻寒、懒出房栊。尘满谢娘吟卷，从教飞絮蒙蒙。  

贺新郎（秣陵怀古）  

决皆入飞鸟。正江南、梅雨初晴，乱山浮晓。凤去台空箫声断，惟有疏林鸦噪。但空锁、吴时花草。指点中原青山外，奈征尘、迷望愁云绕。佳丽地，谩凝眺。  
清风助我舒长啸。问其中、虚帘曲槛，阅人多少。风景不殊江山在，况是英雄未老。且拚与、尊前一笑。欲说前朝兴亡事，唤谪仙、来共传清醥。归路晚，月明照。  

江神子（赠妓寄梦窗）  

十年心事上眉端。梦惊残。琐窗寒。云絮随风，千里度关山。琴里知音无觅处，妆粉淡，钏金宽。瑶箱吟卷懒重看。忆前欢。泪偷弹。我已相将，飞棹过长安。为说崔微憔悴损，须觅取，锦笺还。  

### 丁宥  

水龙吟  

雁风吹裂云痕，小楼一线斜阳影。残蝉抱柳，寒蛩入户，凄音忍听。愁不禁秋，梦还惊客，青灯孤枕。未更深，早是梧桐泫露，那更度、兰宵永。  
空叹银屏金井。醉乡醒、温柔乡冷。征尘卷扑，间花谩舞，何心管领。葱指冰弦，蕙怀春锦，楚梅风韵。怅芙蓉城杳，蓝云诊黯，镇巫峰暝。  

### 周氏  

瑞鹤仙（和丁基仲）  

画楼帘卷翠。正柳约东风，摇荡东霁。缃桃雨才洗。似妆临宝镜。脂凝铅水，云遍髻子。坠钗梁、羞看燕垒。最堪怜，锦绣香中，早有片红飘砌。  
间记。琴弹古调，曲按清商，旧年时事。屏山画里。江南信，梦中寄。感春浓怀抱，午酲初解，浅酌依然又醉。傍阑干、犹怯馀寒，倦和袖倚。  

### 潘牥  

水龙吟  

上缺玉带悬鱼，黄金铸印，侯封万户。待从头，缴纳君王，觅取爱卿归去。  

南乡子（题南剑州妓馆）  

生怕倚阑干。阁下溪声阁外山。惟有旧时山共水，依然。暮雨朝云去不还。  
应是蹑飞鸾。月下时时整佩环。月又渐低霜又下，更阑。折得梅花独自看。  

乌夜啼  

无端小雪帘纤。入平檐。金鸭旋添龙饼，莫开帘。寻梅约。开还落。可曾欢。合作一年春恨，上眉尖。  

满江红  

筑室依崖，春风送、一帘山色。沙鸟外，渔樵而已，别无间客。醉后和友眠犊背，醒来瀹茗寻泉脉。把心情、分付陇头云，溪边石。身未老，头先白。人不见，山空碧。约钓竿共把，自惭钩直。相蜀吞吴成底事，何如只抱隆中膝。漫长歌、歌罢悄无言，看青壁。  

洞仙歌  

雕檐绮户，倚晴空如画。曾是吴王旧台榭。自浣纱去后，落日平芜，行云断，几见花开花谢。  
凄凉阑干外，一簇江山，多少图王共争霸。莫间愁、金杯潋滟，对酒当歌，欢娱地、梦中兴亡休话。渐倚遍、西风晚潮生，明月里、路鹚背人飞下。  
  
### 赵希{青彡}  

霜天晓角（桂）  

姮娥戏剧。手种长生粒。宝幹婆娑千古，飘芳吹、满虚碧。  
韵色。檀露滴。人间秋第一。金粟如来境界，谁移在、小亭侧。  

秋蕊香  

髻稳冠宜翡翠。压鬓彩丝金蕊。远山碧浅蘸秋水。香暖榴裙衬地。  
亭亭二八馀年纪。恼春意。玉云凝重步尘细。独立花阴宝砌。  

### 孙吴会  

摸鱼儿（题甘露寺多景楼）  

八窗空、展宽秋影，长江流入尊俎。天围绀碧低群岫，斜日去鸿堪数。沈别浦。但目断、烟芜莽苍连平楚。晨钟暮鼓。算触景多愁，关人底事，倚槛听鸣橹。  
英雄恨，赢得名存北府。寄奴今寄何所。西风依旧潮来去，山海颉颃吞吐。霜月古。直耐冷、相随燕我瑶芝圃。掀髯起舞。看羱伏苍苔，龙吟翠葆，天籁奏韶舞。  

### 赵溍  

临江仙（西湖春泛）  

堤曲朱墙近远，山明碧瓦高低。好风二十四花期。骄总穿柳去，文艗挟春飞。  
箫鼓晴雷殷殷，笑歌香雾霏霏，间情不受酒禁持。断肠无立处，斜日欲归时。  

吴山青（水仙）  

金璞明。玉璞明。小小杯柈翠袖擎。满将春色盛。仙珮鸣。玉珮鸣。雪月花中过洞庭。此时人独清。  

### 刘澜  

庆宫春（重登峨眉亭感旧）  

春翦绿波，日明金渚，镜光尽浸寒碧。喜溢双蛾，迎风一笑，两情依旧脉脉。那时同醉，锦袍湿、乌纱欹侧。英游何在，满目青山，飞下孤白。  
片帆谁上天门，我亦明朝，是天门客。平生高兴，青莲一叶，从此飘然八极。矶头绿树，见白马、书生破敌。百年前事，欲问东风，酒醒长笛。  

端鹤仙（海棠）  

向阳看未足。更露立阑干，日高人独。江空佩鸣玉。问烟鬟霞脸，为谁膏沐。情间景淑。嫁东风、无媒自卜。凤台高，贪伴吹笙，惊下九天霜鹄。红蹙。花开不到，杜老溪壮，已公茅屋。山城水国。欢易断，梦难续。记年时马上，人酣花醉，乐奏开元旧曲。夜归来，驾锦漫天，绛纱万烛。  

齐天乐（吴兴郡宴遇旧人）  

玉钗分向金华后，回头路迷仙苑。落翠惊风，流红逐水，谁信人问重见。花深半面。尚歌得新词，柳家三变。绿叶阴阴，可怜不似那时看。  
刘郎今度更老，雅怀都不到，旧带题扇。花信风高，苕溪月冷，明日云帆天远。尘缘较短。怪一梦轻回，酒阑歌散。别鹤惊心，感时花泪溅。  

买陂塘（游天台雁荡东湖）  

御风来、翠乡深处，连天云锦平远。卧游已动蓬舟兴，那在芙蓉城畔。巾懒岸。任压顶嵯峨，满鬓丝零乱。飞吟水殿。载十丈青青，随波弄粉，菰雨泪如霰。  
斜阳外，也有新妆半面。无言应对花怨。西湖千顷腥尘暗。更忆鉴湖一片。何日见。试折藕占丝，丝与肠俱断。遐征渐倦。当颍尾湖头，绿波彩笔，相伴老坡健。  

### 魏庭玉  

水调歌头（饮芜湖雄观亭）  

璧月挂银汉，冷浸一江秋。天公付我清赏，仙籍桂香浮。极目江山如画，际晚云烟凝紫，秋色豁羁愁。颂看上雄观，波影动帘钩。雁排空，渔唱晚，楚天幽。湖阴一曲千载，成败倩谁筹。试问谪仙何处，唤起于湖同醉，小为作遨头。老子欲起舞，摆脱利名休。  

贺新凉（赠送行诸客）  

暮雨初收霁。凭阑干、一江新绿，远山凝翠。漠漠春阴添客思，怅望天涯无际。又猛省、平生行止。楚尾吴头多少恨，付吟边、醉里消磨矣。浮世事，只如此。  
阳关三叠徒劳耳。也何须、琵琶江上，掩青衫泪。一斗百篇乘逸兴，要借青天为纸。儿辈诧、龙蛇飞起。今夜月明呼酒处，待明朝、酒醒帆千里。且为我，唱新制。  

### 李霜涯  

晴偏好  

平湖百倾生芳草。芙蓉不照红颠倒。东坡道。波光潋滟晴偏好。  

### 王谌  

渔父词（嘉熙戊戌季春一日，画溪吟客王子信为亚愚诗禅上人作渔父词七首）  

兰芷流来水亦香。满汀鸥鹭动斜阳。声欸乃，间鸣榔。侬家只合岸西旁。  

渔父词（其二）  

翁妪齐眉妇亦贤。小姑颜貌正笄年。头发乱，髻鬟偏。爱把花枝立柁前。  

渔父词（其三）  

湘妃泪染竹痕班。风雨连朝下钓难。春浪急。石矶寒。买得茅紫味亦酸。  

渔父词（其四）  

满湖飞雪搅长空。急起呼儿上短篷。蓑笠具，昼图同。钎笛声长曲未终。  

渔父词（其五）  

离骚读罢怨声声。曾向江边问屈平。醒还醉，醉还醒。笑指沧浪可濯缨。  

渔父词（其六）  

白发蓬松不记年。扁舟泊在荻花边。天上月，水中天。夜夜烟波得意眠。  

渔父词（其七）  

只在青山可卜邻。妻儿笑语意全真。休识字，莫嫌贫。方是安间第一人。  

### 厉寺正  

万年欢（寿乔丞相）  

恭审特进枢使大丞相国公先生神钟维岳，帝赉肖岩。方蓂开第一叶之初，正椿衍八千岁之始，眷隆神极，福被海隅。某夙荷陶镕，倍增喜抃。效动一乐阕，寄调万年欢。伏乞钧慈，俯垂电览。  
衙武期颐，与文公福艾，俱号贤相。今我元台，齿德又居其上。玉立擎天一柱，似泰华、气凌秋壮。明良会，千载风云，长为龙衮凭仗。  
清知孔山叠嶂。有猿吟鹤舞，日俟鸠杖。无忝苍生依依，未容高尚。待整顿、乾坤了当，与蓬岛、神仙来往。摩铜狄，点检笙歌，菊浮香泛新酿。  

### 施枢  

摸鱼儿  

柳蒙耳、暗凌波路。烟飞惨淡平楚。七香车驻猊环掩，遥认翠华云母。芳景暮。鸳甃悄、铢衣来按飞琼舞。凄凉洛浦。渐玉漏沈沈，清阴满地，乘月步虚去。  
销凝处。谁说三生小杜。翔螭声断箫鼓。情知禁苑酥尘涴，羞与倡红同谱。春几度。想依旧、苔痕长印唐昌士。风流千古。人在小红楼，朱帘半卷，香注玉壶露。  

疏影（催梅）  

低枝亚实。望翠阴护晓，幽梦难觅。凄楚霓裳，琼阙瑶台，经年暗锁清逸。春风似怪重门掩，未许入、玉堂吟笔。想寿阳，却厌新妆，倦抹粉花宫额。  
还记孤山旧路，未应便负了，波冷蟾白。莫寄相思，惟有寒烟，伴我骚人间寂。东君须自怜疏影，又何待、山前雪积。好试敲、羯鼓声催，与约鼎羹消息。  

柳梢青  

飞露初霜。冷侵金井，响到银床。懊恨碧梧，不留一叶，月占纱窗。  
雁声做尽凄凉。又陡顿、衾寒夜长。曲曲屏山，重重客梦，无限思量。  

### 储泳  

齐天乐  

东风一夜吹寒食，枝头片红犹恋。宿酒初醒，新吟未稳，凭久栏杆留暖。将春买断。恨苔径榆阶，翠钱难贯。陌上秋千，相逢谁认旧时伴。  
轻衫粉痕褪了，丝缘馀梦在，良宵偏短。柳线经烟，莺梭织雾，一片旧愁新怨。慵拈象管。待寄与深情，难凭双燕。不似杨花，解随人去远。  

### 刘子实  

念奴娇（寿仓使）  

一门相种，胜河英岳粹，共扶昌箓。夹辅正宜资鲁衙，左右秉持钧轴。缓驾轻车，任回虎节，何事劳山国。东民欲靖，作新少借康叔。  
况是鸑鷟佳辰，雪霜深处，秀孕椿松绿。天意特教荣晚节，挺挺世臣乔木。绣斧功成，衮衣促观，莫恨公归速。一陶和气，要令天下蒙福。  

沁园春（寿太守·十二月十三日）  

腊后寒收，柳眼青归，梅花笑生。正阳和有脚，日边送暖，洪钧换轴，天上回星。试巧春盘，介眉春酒，生意从头乐意新。须知道，是东风近也，玉燕逢辰。  
举头阊阖开明。便稳驾轻车熟路行。向玉堂青琐，从容洒翰，长淮赤壁，谈笑麾兵。周洛犹尘，商岩未雨，天下苍生望太平。休盘涧，任清溪九曲，不放舟横。  

### 翁合  

贺新郎（寿蔡参政）  

世事今如许。祗先生、寿身寿国，尚堪撑拄。一脉宽仁忠厚意，留到如今可数。问谁是、擎天一柱。名节难全官职易，这娥眉、肯效争妍妒。几而作，色斯举。  
沧州万顷舟横渡。对和风、桃花流水，一蓑烟雨。亲得紫阳传正印，且作斯文宗主。世望皋夔伊傅。天意须酬平治愿，抚参同、一卷长生谱。平治了，仙为侣。  

卜算子（赠陈五星）  

口诵百中经，手运周天数。试问薇垣一小星，谁知是、韩王普。  
知得客星来，知得贤人聚。我若乘槎犯斗牛，莫向常人语。  

### 王庚  

贺新郎（寿蔡久轩参政，癸丑生）  

满劝黄封酒。是年年、春色长绕，径花宫柳。碧水丹山添清气，岁月兰亭癸丑。看枢极、光腾台斗。细数中书堂壁记，自欧韩、富范题名后，还有似、我公否。  
好知天意生贤候，正造化安排，孕出五阳之秀。何物一阴犹踯躅，尽决还公只手。这一著、邦家之寿。宰相时来须教做，算人间、是处鱼羹有。名与节，久轩久。  

### 黄铸  

小重山  

凉入秋檐雨意长。竹深啼络纬，响虚堂。一枝灯影耿昏黄。疏帘外，风度木樨香。  
心事易成伤。燕支坡下路，语如簧。定仙螺子玉钗梁。鸳屏梦，应到旧韦郎。  

秋蕊香令  

花外数声风定。烟际一痕月净。水晶屏小欹醉枕。院静鸣蛩相应。  
香销斜掩青铜镜。背灯影。寒砧夜半和雁阵。秋在刘郎绿鬓。  

### 李宏模  

庆清朝（木芙蓉）  

碧玉云深，彤绡云薄，芳丛乱迷秋渚。重城傍水，中有吹箫俦侣。应是琼楼夜冷，月明谁伴乘鸾女。仙游处。翠帟障尘，红绮随步。  
别岸玉容伫倚，爱浅抹蜂黄，淡笼纨素。娇羞未语，脉脉悲烟泣露。彩扇何人，妙笔丹青，招得花魂住。歌声暮。梦入锦江，香里归路。  

### 杨子咸  

木兰花慢（雨中荼コ）  

紫凋红落后，忽十丈，玉虬横。望众绿帏中，蓝田璞碎，鲛室珠倾。柔条紧风无力，更不禁、连日峭寒清。空与蝶圆香梦，枉教莺诉春情。  
深深。苔径悄无人。栏槛湿香尘。叹宝髻蓬松，粉铅狼藉，谁管飘零。不愁素云易散，恨此花、开后更无春。安得胡床月夜，玉醅满蘸瑶英。  

### 太学士人  

临江仙  

莫怪钱神容易致，钱神尽是愚夫。为何此鬼却相于。只因频展义，长是泣穷途。  
韩氏有文曾饯汝，临行慎莫踌躇。青灯双点照平湖。旧船从此逝，相共送陶朱。  

### 郭子正  

舜韶新  

香满西风，催岁晚东篱，黄花争吐。嫩英细蕊，金艳繁、妆点高秋偏富。寒地花媒少，算自结、多情烟雨。每年年妆面，谢他拒霜相顾。  
宝马王孙，休笑孤芳，陶令因谁，便思归去。负春何事，此恨惟、才子登高能赋。千古风流在，占定泛、重阳芳醑。堪吟看醉赏，何须杏园深处。  

永遇乐  

多积阴功，后蒙天报，荣贵长久。一片灵台，丹青要画，请看人间秀。慈仁雅着，延永松年，内鼎有丹方就。想除非，真的高人，五福自然兼有。  
从来义方，今见公辅，量运夔龙居后。承北门风，相传世业，都是经邦手。狂歌将意，知公难老，永助庆堂尊酒。有重重，腰金孙子，继来献寿。  

### 鄱阳护戎女  

望海潮  

云收飞脚，日祛怒暑，新蝉高柳鸣时。兰佩紫囊，蒲抽碧剑，吴丝两腕双垂。闻道五陵儿。蛟龙吼波面，卫碎琉璃。画鼓声中，锦标争处飐红旗。  
使君冠盖追。正霞翻酒浪，翠敛歌眉。扇动水，风生玉宇，微凉透入单衣。日暮楚天低。金蛇掣电漾，千顷霜溪。宴罢休燃宝蜡，凭月照人归。  

### 尹词客  

西江月  

韩愈文章盖世，谢安才貌风流。良辰开宴在西楼。敢劝一卮芳酒。  
记得南宫高第，弟兄都占鳌头。金炉玉殿瑞香浮。名在甲科第九。  

玉楼春  

浣花溪上风光主。燕集瀛州开幕府。商岩本是作霖人，也使间花沾雨露。谁怜氏族传箸组。狂迹偶为风月误。愿教朱户柳藏春，免作飘零是堤上絮。  

### 王氏  

菩萨蛮（西湖曲）  

横湖十顷琉璃碧。画桥百步通南北。沙暖睡鸳鸯。春风花草香。  
间来撑小艇。割破楼台影。四面望青山。浑如蓬莱间。  

### 虞{工工工工}  

水调歌头（和退翁赋梅为寿韵）  

憔悴朔家种，零落雪边枝。淡妆素艳，无桃花笑面柳眉低。懒向深宫点额，甘与孤山结社，照影水之湄。不怨风霜虐，我本岁寒姿。  
谢东君。开冷蕊，弄斜晖。强颜红紫同□，皎洁性难移。祗好竹篱茅舍，若话玉堂金鼎，老恐负心期。歌罢饮先醉，残月堕深卮。  

### 洪茶  

月华清（春夜对月）  

花影摇春，虫声吟暮，九霄云幕初卷。谁驾冰蟾，拥出桂轮天半。素魄映、青琐窗前，皓彩散、画阑干畔。凝眄。见金波滉漾，分辉鹊殿。  
况是风柔夜暖。正燕子新来，海棠微绽。不似秋光，只照离人肠断。恨无奈、利锁名僵，谁为唤、舞裙歌扇。吟玩。怕铜壶催晓，玉绳低转。  

水龙吟（追和晁次膺）  

经年不见书来，后期杳杳从谁问。柳英蜡小，柳枝金嫩，艳阳春近。罗幕风柔，泛红泛绿，连朝花信。念平生多少，情条恨叶，镇长使、芳心困。  
可是风流薄命。镜台前、蓬松蝉鬓。茜桃凝粉，薰兰涨腻，翠愁红损。从使归来，灯前月下，恐难相认。卷重帘憔悴，残妆泪洗，把罗襟揾。  

蓦山溪（忆中都）  

湖平风稳，行色催津鼓。回首望重城，但满眼、红云紫雾。分香解佩，空记小楼东，银烛暗，绣帘垂直昵昵凭肩语。  
关山千里，垂柳河桥路。燕子又归来，但惹得、满身花雨。彩笺不寄，兰梦更无凭，灯影下，月明中，魂断金钗股。  

齐天乐（闺思）  

辘轳声破银床冻，霜寒又侵鸳被。皓月疏钟，悲风断漏，惊起画楼人睡。银屏十二。欢尘满丝簧，暗消金翠。可恨风流，故人迢递隔千里。  
相思情绪最苦，旧欢无续处，魂梦空费。断雁无情，离鸾有恨，空想吴山越水。花憔玉悴。但翠黛愁横，红铅泪洗。待剪江梅，倩人传此意。  

菩萨蛮（宿水口）  

断虹远饮横江水。万山紫翠斜阳里。紧马短亭西。丹枫明酒旗。  
浮生长客路。事逐孤鸿去。又是月黄昏。寒灯人闭门。  

菩萨蛮（湖上）  

吴姬压酒浮红蚁。少年未饮心先醉。驻马绿杨阴。酒楼三月春。  
相看成一笑。遗恨知多少。回首欲魂销。长桥连断桥。  

踏莎行（别意）  

满满金杯，垂垂玉箸。离歌不放行人去。醉中扶上木兰船，醒来忘却桃源路。  
带绾同心，钗分一股。断魂空草高唐赋。秋山万叠水云深，茫茫无著相思处。  

瑞鹤仙（离筵代意）  

听梅花吹动，凉作何其，明星有烂。相看泪如霰。问而今去也，何时会面。匆匆聚散。恐便作、秋鸿社燕。最伤情、夜来枕上，断云雾雨何限。  
因念。人生万事，回首悲凉，都成梦幻。芳心缱绻。空惆怅，巫阳馆。况船头一转，三千馀里，隐隐高城不见。恨无情、春水连天，片帆似箭。  

浪淘沙（别意）  

花雾涨冥冥。欲雨还晴。薄罗衫子正宜春。无奈今宵鸳帐里，身是行人。  
别酒不须斟。难洗离情。丝鞘如电紫骝鸣。肠断画桥芳草路，月晓风清。  

南柯子（新月）  

柳浪摇晴沼，荷风度晚檐。碧天如水印新蟾。一罅清光斜露、玉纤纤。  
宝镜微开匣，金钩半押帘。西楼今夜有人欢。应傍妆台低照、画眉尖。  

永遇乐（送春）  

歌雪徘徊，梦云溶曳，欲劝春住。薄幸杨花，无端杜宇，抵死催教去。参差烟岫，千回百匝，不解禁春归路。病厌厌，那堪更听，小楼一夜风雨。  
金钗斗草，玉盘行菜，往事了无凭据。合楼松儿，分香帕子，总是牵情处。小桃朱户，题诗在否，尚忆去年崔护。绿阴中，莺莺燕燕，也应解语。  

谒金门（春晚）  

风共雨。催尽乱红飞絮。百计留春春不住。杜鹃声更苦。  
细柳官河狭路。几被婵娟相误。空忆坠鞭遗扇处。碧窗眉语度。  

菩萨蛮（春感）  

玉琴不疗文园病。对花长抱深深恨。恨入鬓霜边。才情输少年。  
蛾眉梳堕马。翠袖薰兰麝。醉梦未全醒。绿窗啼晓莺。  

阮郎归（壬辰邵武试灯夕）  

东风吹破藻池冰。晴光开五云。绿情红意两逢迎。扶春来远林。  
花艳艳，玉英英。罗衣金缕明。闹蛾儿簇小蜻蜓。相呼看试灯。  

行香子（代赠）  

楚楚精神。杨柳腰身。是风流、天上飞琼。凌波微步，罗袜生尘。有许多娇，许多韵，许多情。  
十年心事，两字眉婚。问何时、真个行云。秋衾半冷，窗月窥人。相为人愁，为人瘦，为人颦。  

鹧鸪天（情景）  

意态婵娟画不如。莹然初日照芙蕖。笑捐琼佩遗交甫，肯把文梭掷幼舆。  
花上蝶，水中凫。芳心密意两相于。情知不作庭前柳，到得秋来日日疏。  

### 楼夫  

水龙吟（次清真梨花韵）  

素娥洗尽繁妆，夜深步月秋千地。轻腮晕玉，柔肌笼粉，缁尘敛避。霁雪留香，晓云同梦，昭阳宫闭。怅仙园路杳，曲栏人寂，疏雨湿、盈盈泪。  
未放游峰叶底。怕春归、不禁狂吹。象床困倚，冰魂微醒，莺声唤起。愁对黄昏，恨催寒食，满襟离思。想千红过尽，一枝独冷，把梅花比。  

菩萨蛮  

丝丝杨柳莺声近。晚风吹过秋千影。寒色一帘轻。灯残梦不成。  
耳边消息在。笑指花梢待。又是不归来。满庭花自开。  

沁园春（登候涛山）  

开辟以来，便有此山，独当怒涛。正秋空万里，寒催雁信，尘寰一族，轻等鸿毛。小可诗情，寻常酒量，到此应须分外豪。难为水，算平生未有，此番登高。  
飘飘。身踏金鳌。笑终日风波无限劳。看墙乌缥缈，帆归远浦，廛鱼杂沓，纲带馀潮。待约诗人，相将月夜，取次携杯持蟹螯。乘桴意，问谁人领解，空立亭皋。  

### 章谦亨  

念奴娇  

垂杨得地，在楼台侧畔，无人攀折。不似津亭舟紧处，只伴客愁离别。丝过摇金，带铺新翠，雅称莺调舌。芳筵相映，最宜斜挂残月。  
却得连日春寒，未教轻滚，一片庭前雪。应恨张郎今老去，难比风流时节。醉眼浑醒，愁眉都展，舞困腰肢怯。有时微笑，把伊绾个双结。  

步蟾宫（守岁）  

团栾小酌醺醺醉。厮捱著、没人肯睡。呼卢直到五更头，便铺了妆台梳洗。庭前鼓吹喧人耳。蓦忽地、又添一岁。休嫌不足少年时，有多少、老如我底。  

摸鱼儿（过期思稼轩之居，漕留饮于秋水观，赋一词谢之）  

想先生、跨鹤归去。依然上界官府。胸中邱壑经营巧，留下午桥别墅。堪爱处。山对起、飞来万马平坡驻。带湖鸥鹭。犹不忍寒盟，时寻门外，一片芰荷浦。  
秋水观，环绕滔滔瀑布。参天林木奇古。云烟只在阑干角，生出晚来微雨。东道主。爱宾客、梅花烂漫开樽俎。满怀尘土。扫荡已无馀，□□时上，主峤翠瀛语。  

念奴娇（同官相招西湖观梅，用东坡大江东去韵）  

画楼侧畔，试与君、管领南枝风物。影浸西湖清浅水，旁倚云崖烟壁。艾纳全披，檀心俱露，一片前村雪。碧松修竹，岁寒真是三杰。  
长向酒欲冰时，魁英相放，不待阳和发。一任无情风又雨，毕竟香难灭。幻玉精神，添酥标致，羞上箫箫发。脆圆可爱，更看春二三月。  

浪淘沙（云藏鹅湖山）  

台上凭阑干。犹怯春寒。被谁偷了最高山。将谓六丁移取去，不在人间。  
却是晓云间。特地遮拦。与天一样白漫漫。喜得东风收卷尽，依旧追还。  

小重山（同仇香过汭川，道问偶成）  

久雨初晴天气佳。远峰犹□被，乱峰遮。更无一朵路旁花。春归也，光景只桑麻。  
山径曲如蛇。□□□□□，□□□。薄醪邀客去程赊。都输与，鹭立平沙。  

石州引  

半角庭阴，弓月映眉，珠露侵靸。花棚倒挂风枝，低罥鬓唇バ叶。凭肩笑问，甚日罢织流黄，泥人无语吟虫答。灯近悄分携，溜钗钿犀合。  
一霎。莲丝易折。未稳栖鸳，陡惊弹鸭。几度空阶，宵永笛声孤擫。玉腰烟瘦，□□梨梦香消，醒来凉袖阑干压。不尽度檐云，写间愁千叠。  

水调歌头（同黄主簿登清风峡刘状元读书岩）  

解变西昆体，一赋冠群英。清风峡畔，至今堂以读书名。富贵轻于尘土，孝义重于山岳，惜不大其成。陵谷纵迁改，草木亦光荣。  
与仇香，穿阮屐，试同登。石龛虽窄，可容一几短擎灯。千仞苍崖如削，四面翠屏不断，云雾镇长生。最爱岩前水，犹作诵弦声。  

### 王同祖  

阮郎归  

一帘疏雨细于尘。春寒愁杀人。桐花庭守近清明。新烟浮旧城。  
寻蝶梦，怯莺声。柳丝如妾情。丙丁贴子画教成。妆台求晚晴。  

摸鱼儿  

记年时、荔枝香里，深红一片成阵。迎风浴露精神爽，谁似阿娇丰韵。黄昏近。望翠幕玳席，粉面云鬟映。娇波微瞬。向烛影交相，歌声间绕，私语画阑并。  
佳期事，好处天还慳吝。莺啼燕语无定。一轮明月人千里，空梦云温雨润。萧郎病。恨天阔鸿稀，杳杳沈芳讯。日长人静。但时把好山，学他媚妩，偷就眉峰印。  

西江月  

往事星移物换，旧游雨冷云沈。真娘墓草几回青，问著寒潮不应。  
何处芙蓉别馆，依前杨柳离亭。东风吹泪入重局。为唤香魂教醒。  

### 杨伯岩  

踏莎行（雪中疏寮借阁帖，更以薇露送之）  

梅观初花，蕙庭残叶。当时惯听山阴雪。东风吹梦到清都，今年雪花此年前别。  
重酿宫醪，双钩官帖。伴翁一笑成三绝。夜深何用对青藜，窗前一片蓬莱月。  

### 黄应武  

念奴娇  

乾坤开辟，桂林有、元气自来融结。石磴盘空行木杪，天柱屹然中立。窟宅幽深，泉源清远，不是灵神擘。潜通后洞，张刘万古遗迹。  
输我长剑凌虚，六尘尽扫，银海秋波碧。志气飘飘游物外，惟有清风知得。唤起白龙，护持飙驭，稽首朝金阙。山灵欣喜，紫云已在诗壁。  

### 如愚居士  

满庭芳  

吾乃当涂，弃儒奉道，遵行圣诲多年。已逾三纪，截灭六尘缘。因习业、自当度日，未尝谒见豪贤。般若力，掀翻烦恼，坦荡独悠然。  
来斯，十四载，装銮佛像，塔宇尽光鲜。造遮蜴石道，直至水曹边。都系束修已镪，舍为助道安禅。知惭愧，了无所得，本觉性明圆。  

### 林革  

满江红（淳祐已酉良月，自淦入桂，舣舟溪浒，有感而作）  

十载扁舟，几来往、三吾溪上。天宝事，一回看著，一回惆怅。笔画模糊犹雅健，文章褒贬添悲壮。枉教人、字字费沈吟，评轻重。西北望，情无量。东南气，真长王。想忠臣应读，宋中兴段。主圣自然皆乐土，时平正合储良将。笑此身、老大尚奔驰，知何用。  

### 曾宏正  

水调歌头（临桂水月洞）  

风月无尽藏，泉石有膏肓。古今桂岭奇胜，骚客费平章。不假鬼谋神运，自是地藏天作，圆魂钟相望。举首吸空翠，赤脚踏沧浪。  
惊龙卧，攀栖鹘，翳鸾凰。秋爽一天凉露，桂子更飘香。坐我水精宫阙，呼彼神仙伴侣，大杓挹琼浆。主醉客起舞，今夕是何乡。  

### 吴景伯  

沁园春（登凤凰台）  

再上高台，访谪仙兮，仙何所之。但石城西踞，潮平白鹭，浮图南峙，云淡乌衣。凤鸟不来，长安何处，惟有碧梧三数枝。兴亡事，对江山休说，谁是谁非。  
庭花飘尽胭脂。算结绮、繁华能几时。问何人重向，新亭挥泪，何人更到，别墅围棋。笑拍阑干，功名未了，宁肯绿蓑寻钓矶。深深饮，任玉山醉倒，明月扶归。  

### 邓有功  

点绛唇  

卷上珠帘，晚来一阵东风恶。客怀萧索。看尽残花落。  
自把银瓶，买酒成孤酌。伤漂泊。知音难托。闷倚阑干角。  

过秦楼  

燕蹴飞红，莺迁新绿，几阵晚来风急。谢家池馆，金谷园林，还又把春虚掷。年时恨雨愁云，物换星移，有谁曾忆。把一尊试酹，落花芳草，总成尘迹。频自笑、流浪孤萍，沾泥弱絮，有底困春无力。银屏香暖，宝箪波寒，又负月明今夕。往事梦里，沈思惟有罗襟，泪痕犹湿。奈垂杨万缕，不紧西风白日。  

### 李振祖  

浪淘沙  

春在画桥西。画舫轻移。粉香何处度涟漪。认得一船杨柳外，帘影垂垂。  
谁倚碧阑低。酒晕双眉。鸳鸯并浴燕交飞。一片间情春水隔，斜日人归。  

### 汤恢  

二郎神（用徐斡臣韵）  

琐窗睡起，间伫立、海棠花影。记翠枳银塘，红牙金缕，杯泛梨花冷。燕子衔来相思字，道玉瘦、不禁春病。应蝶粉半锁，鸦云斜坠，暗尘侵镜。  
还省。香碧唾，春衫都凝。悄一似荼コ，玉肌翠帔，消得东风唤醒。青杏单衣，杨花小扇，间却晚春风景。最苦是、蝴蝶盈盈弄晚，一帘风静。  

倦寻芳  

饧箫吹暖，蜡烛分烟，春思无限。风到楝花，二十四番吹遍。烟湿浓堆杨柳色，昼长间坠梨花片。悄帘栊，听幽禽对语，分明如翦。  
记旧日、西湖行乐，载酒寻春，十里尘软。背后腰肢，仿佛图画曾见。宿粉残香随梦冷，落花流水和天远。但如今，病厌厌、海棠池馆。  

满江红  

小院无人，正梅粉、一阶狼藉。疏雨过，溶溶天气，早如寒食。啼鸟惊回芳草梦，峭风吹浅桃花色。漫玉炉、沈水熨春衫，花痕碧。  
绿縠水，红香陌。紫桂，黄金勒。怅前欢如梦，后游何日。酒醒香消人自瘦，天空海阔春无极。又一林、新月照黄昏，梨花白。  

祝英台近  

宿酲苏，春梦醒，沈水冷金鸭。落尽桃花，无人扫红雪。渐催煮酒园林，单衣庭院，春又到、断肠时节。  
恨离别。长忆人立荼コ，珠帘卷香月。几度黄昏，琼枝为谁折。都将千里芳心，十年幽梦，分付与、一声啼鴂。  

祝英台近（中秋）  

月如冰，天似水，冷浸画阑湿。桂树风前，浓香半狼藉。此翁对此良宵，别无可恨，恨只恨、古人头白。  
洞庭窄。谁道临水楼台，清光最先得。万里乾坤，原无片云隔。不妨彩笔云笺，翠尊冰酝，自管领、一庭秋色。  

八声甘州  

摘青梅荐酒，甚残寒、犹怯苎萝衣。正柳腴花瘦，绿云冉冉，红雪霏霏。隔屋秦筝依约，谁品春词。回首繁华梦，流水斜晖。  
寄隐孤山山下，但一瓢饮水，深掩苔扉。羡青山有思，白鹤忘机。怅年华、不禁骚首，又天涯、弹泪送春归。销魂远，千山啼鴂，十里荼コ。  

二郎神  

碧崖倒影，浸一片、寒江如练。正岸岸柳花，村村修竹，唤醒春风笔砚。溯水舟轻轻如叶，只消得、溪风一箭。看水部雄文，太师健笔，月寒波卷。  
游倦。片云孤鹤，江湖都遍。慨金屋藏妖，绣屏包祸，欲与三郎痛辨。回首前朝，断魂残照，几度山花崖藓。无限都付窳尊，漠漠水天远。  

### 李演  

摸鱼儿（太湖）  

又西风、四桥疏柳，惊蝉相对秋语。琼荷万笠花云重，袅袅红衣如舞。鸿北去。渺岸芷汀芳，几点斜阳字。吴亭旧树。又紧我扁舟，渔乡钓里，秋色淡归鹭。长干路。草莽疏烟堤断墅。商歌如写羁旅。丹溪翠岫登临事，苔屐尚粘苍士。鸥且住。怕月冷吟魂，婉冉空江暮。明灯暗浦。更短笛衔风，长云弄晚，天际画秋句。  

声声慢  

轻鞯绣谷。柔屐烟堤，六年遗赏新续。小舫重来，惟有寒沙鸥熟。徘徊旧情易冷，但溶溶、翠波如縠。愁望远，甚云销月老，暮山自绿。  
嚬笑人生悲乐，且听我尊前，渔歌樵曲。旧阁尘对，长得树阴如屋。凄凉五桥归路，载寒秀、一枝疏玉。翠袖薄，晚无言、寄倚修竹。  

醉桃源（题小扇）  

双鸳初放步云轻。香帘蒸未晴。杏镕镕暗泪结红冰。留春蝴蝶情。  
寒薄薄，日阴阴。锦鸠花底鸣。春怀一似草无凭。东风吹又生。  

南乡子（夜宴燕子楼）  

芳水戏桃英。小滴燕支浸绿云。待觅琼觚藏彩信，流春。不似题戏易得沈。  
天上许飞琼。吹下蓉笙玉尘。可惜素鸾留不得，更深，误剪灯花断了心。  

八六子（次筼房韵）  

乍鸥边、一番腴绿，流戏又怨苹花。看晚吹、约晴归路，夕阳分落渔家。轻云半遮。萦情芳草无涯。还报舞香一曲，玉瓢几许春华。正细柳青烟，旧时芳陌，小桃朱户，去年人面，谁知此日重来紧马，东风淡墨欹鸦。黯窗纱。人归绿阴自斜。  

祝英台近（次筼房韵）  

采芳苹，萦去橹。归步翠微雨。柳色如波，萦恨满烟浦。东君若是多情，未应花老，心已在、绿成阴处。  
困无语。柔被褰损梨云，间修牡丹谱。妒粉争香，双燕为谁舞。年年红紫如尘，五桥流水，知送了、几番愁去。  

贺新凉（多景楼落成）  

笛叫东风起。弄尊前、杨花小扇，燕毛初紫。万点准峰孤角外，惊下斜阳似绮。又婉娩、一番春意。歌舞相缪愁自猛，卷长波、一洗空人世。间热我，醉时耳。  
绿芜冷叶瓜州市。最怜予、洞箫声尽，阑干独倚。落落东南墙一角，谁护山河万里。问人在、玉关归未。老矣青山灯火客，抚佳期、漫洒新亭泪。歌哽咽，事如水。  

### 李敬则  

沁园春（寿徐知院）  

南渡盛时，壬寅之秋，生此伟人。是皇家柱石，端平君子，吾儒宗主，意一先生。自起丹山，晋登紫府，天下欣然望太平。至夷狄，亦慕吾中国，司马声名。  
愿君为尧舜之君。举一世民皆尧舜民。羡当年三渐，直声已著，近来四蜀，先虑尤深。事验平凉，眷隆当宁，指日须还公秉钧。愿公寿，以寿吾国脉，以寿斯文。  

### 吴益  

玉楼春（寿尊长）  

玉楼春信梅传早。三八芳辰阳复后。称觞喜对一椿高，莱庭双桂森兰茂。  
惭无好语为公寿。富贵荣华公自有，请歌诗雅祝遐龄，永如松柏如山阜。  

### 利登  

绿头鸭  

晚春天。柳丝初透晴烟。黯离怀、绿房深处，艳游曾记当年。衬龙绡、亭亭玉树，步鸳褥、窄窄金莲。烧蜜调蜂，剪花挑蝶，香云微湿绿弯鬟。嬉游困，倚郎私语，还爱抚郎肩。共携手，海棠院左，翡翠帘边。  
恨无情、锦笼鹦鹉，等间轻语花前。昔相怜、关山咫尺，今相望、咫尺关山。是妾心阑，是郎意懒，是郎无分妾无缘。都休问、金枝云里，何日跨金鸾。深盟在，香囊暗解，终值双鸳。  

菩萨蛮  

玉阑干外重帘晚。流云欲度长天远。花草不知名。春来各自春。  
绿鞍游冶客。何处垂杨陌。不信不归来。海棠花又开。  

玉楼春  

夹帘不卷重堂暮。白骑少年何处去。云根稚藕已胜花，烟外子松今作树。金月涩知无与。宝瑟风惊犹自语。斜河一道界相思，横隔天心寒似雾。  

水调歌头  

日月换飞涧，风雨老孤松。千岩万壑秋重，白气接长空。一笑掀髯徐起，苍珮腰间相照，犹自涌晴虹。桑海几番覆，人尚醉春风。  
横白石，结绿绮，送飞鸿。十年梦事消歇，长剑吼青龙。却笑人间多事，一殼蜗涎光景，颠倒死英雄。云日空蒙里，玉鹤任西东。  

洞仙歌  

弄香吹粉，记前回酒困。绿露沈沈转花影。翠帘深，隐隐红雾依人，荷月静，新样双鸾交映。如今谁念省。短雨长云，曾托琵琶再三问。最苦绿屏孤，夜久星寒，无处顿、风流心性。又莫是偷香寄韩郎，到漏泄春风，一枝花信。  

过秦楼  

眉黛山分，索取靥合，郁郁夜堂初见。芙蓉寄隐，豆蔻传香，便许翠鬟偷剪。迎夜易羞，欲晨先怯，风流楚楚未惯。正流苏帐掩，绿玉屏深，红香自暖。  
谁信道、媚月难留，惊云易散，从此三桥路远。巢燕春归，剪花词在，难寄红题一片。料想伊家，如今羞傍琴窗，慵题花院。但碧桃影下，应对流红自欢。  

齐天乐  

淡云荒草秋汀暮，归心又寒烟水。论槛移花，量船载酒，寂寞当年情味。孤蓬夜闭。听四壁松声，欲高还细。似近如遥，露鸿声乱楚天外。  
蓝桥人断岁久，旧家曾共赏，九华花事。艳雪初融，生香自暖，消得金莲贴地。相思破睡。谩一点琴心，暗关千里。愁怯潮生，晓帆风又起。  

鹧鸪天  

凤尾鬟香再叠梳。藕丝衫嫩蹙双鱼。间收末利熏藤枕，自插芙蓉绕翠厨。  
新浴后，浅妆初。衙夫人帖学行书。西窗一霎黄昏雨，笑问新凉饮酒无。  

风流子  

梨园花柳地，扶残醉、曾记问妖娆。欢惹住轻烟，柔丝未改，霏零疏雨，腻粉先飘。更低道，花无三日艳，柳有一年娇。卷翠未迟，醉红易失，共偎香影，同赏良宵。  
如今知何处，三山远，云水一望迢迢。傍砌青鸾好在，谁送归飙。但花下红云，尚通夕照，柳边白月，自落寒潮。最是无端，子规啼破寒梢。  

风入松  

断芜幽树际烟平。山外又山青。天南海北知何极，年年是、匹马孤征。看尽好花成子，暗惊新笋抽林。  
岁华情事苦相寻。弱雪鬓毛侵。十千斗酒悠悠醉，斜河界、白日云心。孤鹤尽边天阔，清猿咽处山深。  

水调歌头  

相聚不知好，相别始知愁。笋与伊轧，穿尽斜照古平州。今夜荒风脱木，明夜山长水远，后夜已他州。转觉家山远，何计去来休。  
酒堪沽，花可买，月能留。相思酒醒，花落五更头。长记疏梅影底，一笛紫飞动，相对大江流。此别无一月，一月一千秋。  

### 吴势卿  

沁园春（寿董宪使）  

碧瓦霜融，绣阁寒轻，春浮寿杯。羡华年七帙，人生稀有，新阳七日，天意安排。丹凤门开，黄麾仗立，此际应须召促回。人道是，却暂时绣斧，索笑盐梅。  
吁江假守非才。犹记得当时传庾台。算良机再会，抠衣来久，归鞭何速，祝寿方才。应与邦人，传为佳话，只为先生诞日来。明年看，是侬方九曲，公已三台。  

### 刘浩  

满江红（寿陈侍郎·十一月十五）  

岳渎储精，冰壶里、精神可掬。三万卷、龙蛇落纸，琅杆撑腹。便合弹冠登要路，如何袖手缄空谷。又谁知、天独授先生，长生。  
鹤易怨，龟多缩。竹太瘦，梅偏独。算人间何物，可传心曲。但愿君如天上月，年年此夜团如玉。更有人、千里共婵娟，偷香祝时出爱姬。  

### 赵希汰  

沁园春（寿处州吴雨岩）  

持节淅东，六十年前，紫阳老师。看粟移七郡，功深到处，棠阴一道，民尚思之。心印亲传，雨岩来括，寅岁幸无庚子饥。仁同亲，更备存先具，仓积千斯。  
青州阴德天知。只此事堪为崧岳祈。与太夫人寿，相看华发，转中书令，长著斑衣。岁岁梅花，樽前索笑，霜月先圆两夜规。称觞了，报春风千里，班观龙墀。  

### 徐俨夫  

西江月  

曲折迷春院宇，参差近水楼台。吹箫人去燕归来。空有落梅香在。  
花底三更过雨，酒阑一枕惊雷。明朝飞梦隔天涯。肠断流莺声碎。  

### 陈合  

宝鼎现（寿贾师宪）  

神鳌谁断，几千年再，乾坤初造。算当日、枰棋如许，争一着、吾其衽左。谈笑顷、又十年生聚，处处豳风葵枣。江如镜，楚氛余几，猛听甘泉捷报。  
天衣细意从头补。烂山龙、华虫黼藻。宫漏永、千门鱼钥，截断红尘飞不到。街九轨，看千貂避路，庭院五侯深锁。好一部、太平六典，一一周公手做。  
赤舃绣裳，消得道、斑斓衣好。尽庞眉鹤发，天上千秋难老。甲子平头才一过，未说汾阳考。看金盘，露滴瑶池，龙尾放班回早。  

### 李芸子  

木兰花慢（秋意）  

占西风早处，一番雨，一番秋。记国园斜阳，去年今日，落叶林幽。悲歌几回激烈，寄疏狂、酒令与诗筹。遗恨清商易改，多情紫燕难留。  
嗟休。触绪茧丝抽。旧事续何由。奈予怀渺渺，羁愁郁郁，归梦悠悠。生平不如老杜，便如它、飘泊也风流。寄语庭柯径竹，甚时得棹孤舟。  

### 张韫  

洞仙歌（游大涤赋）  

花泥絮浪，春怀如酒。书卷炉熏梦清昼。唤玉京稳携手松乔，飞光里，笑傲白云林岫。  
仙人犹狡狯，酒雪吹冰，声落星河翠蛟走。问箬下留丹，别已千年，华表鹤、亦归来否。有洞口、桃花识刘郎，共一笑相迎，朱颜如旧。  

### 游子西  

念奴娇  

暑尘收尽，快晚来急雨，一番初过。是处凉飙回爽气，直把残云吹破。星律飞流，银河摇荡，只恐冰轮堕。云梯稳上，琼楼今夜无锁。  
便觉浮世卑沈，回翔偃薄，似蚁空旋磨。想得九天高绝处，不比人间更火。独立乾坤，浩歌春雪，可惜无人和。广寒宫里，有谁潇酒如我。  

### 周济川  

八声甘州  

有乾坤、清气入诗脾，随龙散神仙。蘸西湖和墨，长空为纸，几度诗圆。消得宫妃捧砚，夜烛照金莲。试问隔屏坐，谁后谁先。  
长是花香柳色，更风清月白，天入吟笺。自霞觞误覆，谪下玉皇边。笑随归、山中随隐，且醉拚、斗酒写新篇。天应笑，呼来时后，记上襟船。  

### 应次蘧  

点绛唇  

雪意娇春，腊前妆点春风面。粉痕冰片。一笑重相见。  
倚竹偎松，谁道罗浮远。寒更转。楚骚为伴。韵绕香篝暖。  

### 李璮  

水龙吟  

腰刀首帕从军，戍楼独倚间凝眺。中原气象，狐居兔穴，暮烟残照。投笔书怀，枕戈待旦，陇西年少。欢光阴掣电，易生髀肉，不如易腔改调。  
世变沧海成田，奈群生、几番惊扰。干戈烂漫，无时休息，凭谁驱扫。眼底山河，胸中事业，一声长啸。太平时、相将近也，稳稳百年燕赵。  

### 黄升  

贺新郎（题双溪冯熙之交游风月之楼）  

倦整摩天翼。笑归来、点画亭台，按行泉石。落落元龙湖海气，更著高楼百尺。收揽尽、水光山色。曾驾飙车蟾宫去，几回批、借月支风敕。斯二者，惯相识。  
玲珑窗户青红湿。夜深时、寒光爽气，洗清肝膈。似此交游真酒落，判与升堂入室。有万象、来为宾客。不用笙歌轻点涴，看仙翁手搦虹霓笔。吟思远，两峰碧楼对两峰甚奇。  

贺新郎  

席作此  
风送行春步。渐行行、山回路转，入云深处。问讯花梢春几许，半在诗人杖屐。点点是、祥烟膏露。中有瑶池千岁种，整岩妆、来作巢仙侣。相妩媚，试凝伫。  
风流座上挥谈尘。更多情，多才多调，缓歌金缕。趁取芳时同宴赏，莫惜清樽缓举。有明月、随人归去。从此一春须一到，愿东君、长与花为主。泉共石，闻斯语。  

贺新郎（菊）  

莫恨黄花瘦。正千林、风霜摇落，暮秋时候。晚节相看元不恶，采采东篱独秀。试揽结、幽香盈手。几劫修来方得到，与渊明、千载为知旧。同冷淡，比兰友。  
柴桑心事君知否。把人间、功名富贵，付之尘垢。不肯折腰营口腹，一笑归欤五柳。怅此意、而今安有。若得风流如此老，也何妨、相对无杯酒。诗自可，了重九。  

贺新郎（梅）  

自扫梅花下。问梢头、冷蕊疏疏，几时开也。间者阔焉今久矣，多少幽怀欲写。有谁是、孤山流亚。香月一联真绝唱，与诗人、千载为嘉话。馀兴味，付来者。  
清癯不恋华亭榭。待与君、白发相亲，竹篱茅舍。喜甚今年无酒禁，溜溜小槽压蔗。已准拟、雪天霜夜。自醉自吟仍自笑，任解冠、落珮从嘲骂。书此意，寄同社。  

木兰花慢（题冯云月玉连环词后）  

自沈香梦断，风雨外、失馀春。怅袍锦淋漓，金銮论奏，四海无人。蛾眉古来见妒，奈昭阳、飞燕亦成尘。惟有空梁落月，至今能为传神。神游八表跨长鲸。谁是再来身。爱云月溪头，玉环一曲，笔力千钧。人间不堪著眼，但香名、百世尚如新。乞我九霞蜚珮，梯空共上秋旻。  

木兰花慢（乙巳病中）  

问潘郎两鬓，更禁得、几番秋。怅病骨臞々，幽怀渺渺，短发飕飕。云边一声长笛，这风情、多属赵家楼。欹枕困寻药里，薰衣慵讯香篝。  
悠悠。老矣复焉求。何止赋三休。念少日书辟，中年酒病，晚岁诗愁。已攀桂花作证，便从今、把笔一齐勾。只有烟霞痼疾，相陪风月交游。  

木兰花慢（怀旧）  

问春春不语，谩新绿、满芳州。记历历前游，看花南陌，命酒西楼。东风翠红围绕，把功名、一笑付糟丘。醉里了忘身世，吟边自负风流。  
风流。莫莫复休休。白发渐盈头。恨十载重来，略无欢意，惟有间愁。多情向人似旧，但小桃、婀娜柳纤柔。望断残霞落日，水天拍拍飞鸥。  

南柯子（丁酉清明）  

天上传新火，人间试袷衣。定巢新燕觅香泥。不为绣帘朱户、说相思。侧帽吹飞絮，凭栏送落晖。粉痕销淡锦书稀。怕见山南山北、子规啼。  

南柯子（丙申重九）  

兰佩秋风冷，茱囊晓露新。多情多感怯芳辰。强折黄花来照、碧粼粼。  
落帽参军醉，空樽靖节贫。世间那复有斯人。目送归鸿西去、一伤神。  

行香子（梅）  

寒意方浓。暖信才通。是晴阳、暗拆花封。冰霜作骨，玉雪为容。看体清癯，香淡伫，影朦胧。孤城小驿，断角残钟。又无边、散与春风。芳心一点，幽恨千重。任雪霏霏，云漠漠，月溶溶。  

卖花声（己亥三月一日）  

莺蝶太匆匆。恼杀哀翁。牡丹开尽状元红。俯仰之间增感慨，花事成空。  
垂柳绿阴中。粉絮濛濛。多情多病转疏慵。不是东风孤负我，我负东风。  

卖花声（忆旧）  

秋色满层霄，剪剪寒飙。一襟残照两无聊。数尽归鸦人不见，落木萧萧。  
往事欲魂消。梦想风标。春江绿涨水平桥。侧帽停鞭沽酒处，柳软莺娇。  

长相思（秋怀）  

天悠悠。水悠悠。月印金枢晓未收。笛声人倚楼。  
芦花秋。蓼花秋。催得吴霜点鬓稠。香笺莫寄愁。  

长相思（秋夜）  

砧声齐。杵声齐。金井栏边败叶飞。夜寒乌不栖。  
风凄凄。露凄凄。影转梧桐月已西。花冠窗外啼。  

长相思（春晚）  

惜春归。爱春归。脱了罗衣著贮衣。绿阴黄鸟啼。  
酒醒时。梦醒时。清簟疏帘一局棋。丁东风马儿。  

感皇恩（送饶溪嘉游浙）  

骑鹤上扬州，腰缠十万。拈起诗人旧公案。看山看水，此去胜游须遍。烦君收拾取，归吟卷。  
少日风流，暮年萧散。佳处何妨小留款。沙河塘上，落日绣帘争卷。也须拂拭起，看花眼。  

蝶恋花（春感）  

百计留春春不住。褪粉吹香，日日催教去。心事欲凭莺语诉。流莺划地无凭据。  
绿玉阑干围绮户。一点柔红，应在深深处。想倚翠帘吹柳絮。浅颦惆怅芳期误。  

月照梨花（闺怨）  

昼景。方永。重帘花影。好梦犹酣，莺声唤醒。门外风絮交飞。送春归。  
修蛾画了无人问。几多别恨。泪洗残妆粉。不知郎马何处嘶。烟草萋迷。鹧鸪啼。  

摸鱼儿（为遗蜕山中桃花作，寄冯云月）  

问山中、小桃开后，曾经多少晴雨。遥知载酒花边去，唱我旧歌金缕。行乐处。正蝶绕蜂围，锦绣迷无路。风光有主。想倚杖西阡，停杯北望，望断碧云暮。  
花知道，应倩蜚鸿寄语。年来老子安否。一春一到成虚约，不道树犹如此。烦说与。但岁岁、东风妆点红云坞。刘郎老去。待有日重来，同君一笑，拈起看花句。  

水龙吟（赠丁南邻）  

少年有志封侯，弯弓欲挂扶桑外。一朝敛缩，萧然清兴，了无拘碍。袖里阴符，枕中鸿宝，功名蝉蜕。看舌端霹雳，剧谈玄妙，人间世、疑无对。  
阆苑醉乡佳处，想当年、绿阴犹在。君仙寄语，不须点勘，鬼神功罪。碧海千寻，赤城万丈，风高浪快。待踞龟食蛤，相期汗漫，与烟霞会。  

西河（已亥秋作）  

天似洗。残秋未有寒意。何人短笛弄西风，数声壮伟。倚栏感慨展双眸，离离烟树如荠。  
少年事，成梦里。客愁付与流水。笔床荼具老空山，未妨肆志。世间富贵要时贤，深居宜有馀味。  
大江东去日西坠。想悠悠千古兴废。此地阅人多矣。且挥弦寄兴、氛埃之外。目送蜚鸿归天际。  

清平乐（宫怨）  

珠帘寂寂。愁背银缸泣。记得少年初选入。三十六宫第一。  
当年掌上承恩。而今冷落长门。又是羊车过也，月明花落黄昏。  

清平乐（宫词）  

深深禁篽。霁日明莺羽。风动槐龙交翠舞。恰恰花阴亭午。  
一帘暖絮悠飏。金炉旋炷沈香。天子方看谏疏，内人休斗新妆。  

酹江月（戏题玉林）  

玉林何有，有一弯莲沼，数间茅宇。断堑疏篱聊补苇，那得粉墙朱户。禾黍秋风，鸡豚晓日，活脱田家趣。客来荼罢，自挑野菜同煮。  
多少甲第连云，十眉环座，人醉黄金坞。回首邯郸春梦破，雾落珠歌翠舞。得似衰翁，萧然陋巷，长作溪山主。紫芝可采，更寻岩谷深处。  

酹江月（夜凉）  

西风解事，为人间、洗尽三庚烦暑。一枕新凉宜客梦，飞入藕花深处。冰雪襟怀，琉璃世界，夜气清如许。刬然长啸，起来秋满庭户。  
应笑楚客才高，兰成愁悴，遗恨传千古。作赋吟诗空自好，不直一杯秋露。淡月阑干，微云河汉，耿耿天催曙。此情谁会，梧桐叶上疏雨。  

浣沙溪  

钟磬冷冷夜未央。梨花庭院月如霜。步虚声里拜瑶章。  
紫极清都云渺渺，红尘浊世事茫茫。未知谁有返魂香。  

鹧鸪天（暮春）  

沈水香销梦半醒。斜阳恰照竹间亭，戏临小草书团扇，自拣残花插净瓶。  
莺宛转，燕丁宁。晴波不动晚山青。玉人只怨春归去，不道槐云绿满庭。  

鹧鸪天（张园作）  

雨过芙蕖叶叶凉。摩挲短发照横塘。一行归鹭拖秋色，几树呜蝉饯夕阳。  
花侧畔，柳旁相。微云澹月又昏黄。风流不在谈锋胜，袖手无言味最长。  

秦楼月（秋夕）  

心如结。西风老尽黄花节。黄花节。寒鸿声断，冷烟凄月。  
汉朝陵庙唐宫阙。兴衰万变从谁说。从谁说。千年青史，几人华发。  

重叠金（壬寅立秋）  

西风半夜惊罗扇。蛩声入梦传幽怨。碧藕试初凉。露痕啼粉香。  
清冰凝簟竹。不许双鸳宿。又是五更钟。鸦啼金井桐。  

重叠金（冬）  

南山未解松梢雪。西山已挂梅梢月。说似玉林人。人间无此清。  
此身元是客。小住娱今夕。拍手凭阑干。霜风吹鬓寒。  

重叠金（除日立春）  

银幡彩胜参差剪。东风吹上钗头燕。一笑绕花身。小桃先报春。  
新春今日是。明日新年至。擘茧莫探官。人间行路难。  

谒金门（初春）  

花事浅。方费化工匀染。墙角红梅开未遍。小桃才数点。  
人在暮寒庭院。闲续茶经香传。酒思如冰诗思懒。雨声帘不卷。  

南乡子（夏夜）  

多病带围宽。未到衰年已鲜欢。梦破小楼风马响，珊珊。缺月无情转画栏。凉入苎衾单。起探灯花夜欲阑。书册满床空伴睡，慵观。拈得渔樵笛谱看。  

南乡子（冬夜）  

万籁寂无声。衾铁棱棱近五更。香断灯昏吟未稳，凄清。只有霜华伴月明。  
应是夜寒凝。恼得梅花睡不成。我念梅花花念我，关情。起看清冰满玉瓶。  

花发沁园春（芍药会上）  

晓燕传情，午莺喧梦，起来检梭芳事。荼コ褪雪，杨柳吹绵，迄逦麦秋天气。翻阶傍砌。看芍药、新妆娇媚。正凤紫匀染绡裳，猩红轻透罗袂。  
昼暖朱阑困倚。是天姿妖娆，不减姚魏。随蜂惹粉，趁蝶栖香，引动少年情味。花浓酒美。人正在、翠红围里。问谁是、第一风流，折花簪向云髻。  

阮郎归（做姜尧章体）  

粉香吹暖透单衣。金泥双凤飞。间来花下立多时。春风酒醒迟。  
桃叶曲，柳枝词。芳心空自知。湘皋月冷佩声微。雁归人不归。  

鹊桥仙（春情）  

青林雨歇，珠帘风细，人在绿阴庭院。夜来能有几多寒，已瘦了、梨花一半。  
宝钗无据，玉琴难托，合造一襟幽怨。云窗雾阁事茫茫，试与问、可杏双燕。  

鹧鸪天  

天气清和仅两旬。一旬前是佛生辰。当年来应徐卿梦，此夕遥瞻寿宿明。  
拚一笑，对诸贤。山翁何以祝龟龄。蟠桃瓜枣皆虚诞，愿把阴功福后人。  

### 杨泽民  

瑞龙吟  

城南路。凝望映竹摇风，酒旗标树。效原游子停车，问山崦里，人家甚处。  
去还贮。徐见画桥流水，小窗低户。深沈绿满垂杨，芳阴娅姹，娇莺解语。  
多谢佳人情厚，卷帘羞得，庭花飘舞。可谓望风知心，倾盖如故。犹殢香玉，休赋断肠句。堪怜处、生尘罗袜，凌波微步。底事匆匆去。为他紧绊，离情万绪。空有愁如缕。忆桃李春风，梧桐秋雨。又还过却，落花飘絮。  

琐窗寒  

倦拂鸳衾，羞临鹊鉴，懒开窗户。韶华暗度，又过妒花风雨。掩熏炉、怕闻旧香，柳阴只有黄莺语。似向人、欲说离愁，因念未归行旅。  
春暮。知何处。便不念芳年，正当三五。轻衫快马，去逐狂朋怪侣。便罗帷、香阁顿忘，枕边要语曾记否。趁芳时、即早归来，尚可殢清俎。  

风流子（咏钱塘）  

佳胜古钱塘。帝居丽、金屋对昭阳。有风月九衢，凤皇双阙，万年芳树，千雉宫墙。户十万，家家堆锦绣，处处鼓笙簧。三竺胜游，两峰奇观，涌金仙舸，丰乐霞觞。  
芙蓉城何似，楼台簇中禁，帘卷东厢。盈盈虎貔分列，鸳鹭成行。向玉宇夜深，时闻天乐，绛霄风软，吹下炉香。惟恨小臣资浅，朝观犹妨。  

渡江云  

渔乡回落照，晚风势急，鹜鹭集汀沙。解鞍将憩息，细径疏篱，竹隐两三家。山肴野蔌，竞素样、都没浮华。回望时，绕村流水，万点舞寒鸦。休嗟。明年秋暮，一叶扁舟，望平川北下。应免劳、尘巾乌帽，宵炬红纱。青蓑短棹长江碧，弄几曲、羌管吹葭。人借问，鸣粮便入芦花。  

应天长  

夭桃弄粉，繁杏透香，依然旧日颜色。奈彼妒花风雨，边阴过寒食。金钗试寻妙客。正昼永、院深人寂。善歌更解舞，传闻触处声藉。  
当日后游时，屡向平康，吟咏共题壁。自后纵经回曲，难寻阿姨宅。芳华苑，罗绮陌。怎断得、怪踪狂迹。惯来往，柳外花间，莺燕都识。  

荔枝香  

瞰水自多佳处。春未去。绣桷斗起凌空，隐隐笼轻雾。已飞画楝朝云，又卷西山雨。相与。共煮新茶取花乳。开宴处。俯北榭、临南浦。迄逦扁舟，双桨棹歌齐举。座上嘉宾，妙句无非赋鹦鹉。莫惜高烧蜡炬。  

荔枝香  

未论离亭话别，涕先泫。旋涤瑶觯，深挹芳醪，凝愁满眼。偎人大白须卷。歌遍。三劝。记得当时送□远。  
素蟾屡明晦，彩云易散。后约难知，又却似、阳关宴。乌丝写恨，帕子分香为郎翦。愿郎安信频遣。  

远京乐  

春光至，欲访清歌妙舞重为理。念莺轻燕怯媚容，百斛明珠须费。算枕前盟誓。深诚密约堪凭委。意正美，娇眼又洒，梨花春泪。  
记罗帷底。向鸳鸯、灯畔相偎，共把前回，词语咏味。无端浪迹萍蓬，奈区区、又催行李。忍重看、小岸柳梳风，江梅鉴水。待学鹣鹣翼，从他名利荣悴。  

扫花游  

素秋渐老，正叶落吴江，雁横南楚。暮霞散缕。听寒蝉断续，乱鸦鼓舞。客舍凄清，那更西风送雨。又东去。过野杏小桥，都在元处。  
心事天未许。似误出桃源，再寻仙路。去年燕俎。记芳腮妒李，细腰束素。事没双全，自古瓜甜蒂苦。欲停伫。奈江头、早催行鼓。  

解连环  

塞鸿难托。奈云深雾阔，水遥山邈。感两情、浑若连环，念恩爱厚深，利名浮薄。便好归来，怎禁得、许多萧索。免恹恹瘦减，漫滞寐饘，枉费汤药。伊心料应未若。对香消兽吻，月转楼角。恁便是、铁石心肠，有当日盟言，怎忍辜却。冶叶倡条，尚自得、连枝双萼。不成将、异葩艳卉，便教谢落。  

玲珑四犯  

韵胜江梅，笑杏俗桃粗，空眩妖艳。尽屏铅华，天赋翠眉丹脸。门闭昼永春长，看燕子、并飞撩乱。欢岁华若箭频换。深院有谁能见。  
夜来初得同相荐。便门阑、瑞烟葱茜。天然素质真颜色，直是惊人眼。曾向众里较量，似六个、骰儿六点。应自来恨闷，和想忆，都消散。  

丹凤吟  

荏苒秋光虚度，玩月池台，登高楼阁。风传霜信，遍送晓寒侵幕。凄凉细雨，洒窗飘户，漏永更长，枕单衾薄。梦里惊鸿唤起，坐对寒缸，犹听晨漏残角。  
先自宿酲似病，共愁造合滋味恶。虽有丁宁语，怕旁人多口，还类金铄。如斯情绪，戚戚怎禁牢落。纵欲凭江鱼寄往，漫霜毫频握，几时得见，诸事都记著。  

满江红  

袅娜身材，经行处、金莲涉足。晨妆罢，黛眉新晕，素腰如束。丹脸匀红香在臂，秀肌腻滑凉生肉。记那回、同赌选花图，赢全局。  
相思病，休殢卜。辜负却，杨枝曲。漫榴花堆火，翠阴笼屋。菡萏方池间艳蕊，画堂未许归云宿。任利名、踪迹久尘埃，教谁扑。  

瑞鹤仙（忆旧居，呈超然，示儿子及女）  

依山仍负郭。有松桂扶疏，烟霞渺漠。一年自成落。奈孤踪远紧，蝇头蜗角。休嗤句弱。赋郊居、何攘沈约。记乡人过我，傩立阼阶，酒行先酌。  
远映江山奇胜，下瞰重湖，上飞高阁。风帘絮幕。筑新槛，种花药。幸瓜期已近，秋风归去，免得奔驰味恶。待开池、胜起林亭，共同宴乐。  

西平乐  

圃韭畦蔬，嫩鸡野腊，邻酝稚子能赊。罗幕新裁，画楼高耸，松梧柳竹交遮。应便作归休计去，高揖渊明，下视林逋，到此如何，又走风沙。都为啼号累我，思量事、未遂即咨嗟。  
边年奔逐，旁州外邑，舟楫轻扬，鞭□倾斜。仍冒触、烟风遂险，风雪纵横，每值初寒在路，炎暑登车，空向长途度岁华。消减少年，英豪气宇，潇洒襟怀，似此施为，纵解封侯，宁如便早还家。  

浪淘沙慢  

禁城外，青青细柳，翠拂高堞。征鼓催人骤发。长亭渐觉宴阕。情绪似丁香千百结。忍重看、手简亲折。听怨举离歌寄深意，新声更清绝。  
心切。暮天塞草烟阔。正乍裛轻尘，新晴后，汨汨清渭咽。闻西度阳阔，风致全别。玉杯屡竭。思故人千里，唯同明月。扶上雕鞍远三叠。那堪第四声未歇。念蟾魄、能圆远解缺。况人事、莫苦悲伤悴艳色。归来复见头应雪。  

忆旧游  

念区区远宦，带月侵晨，燃烛中宵。有昔曾游遍，过三湘下浙，二水通潇。小舟暂辍兰棹，赢马复鞭摇。但旧日雄图，平生壮气，往往潜消。  
迢迢。向年事，记艳质平堤，曾共听镳。醉□游沙市，被疏狂伴侣，期暮相招。怎知后约难再，牛女隔星桥。待远结双成，他时去窃千岁桃。  

蓦山溪  

当年苏小，家住苕溪尾。一棹采莲归、悄羞得、鸳鸯飞避。苹洲蓼岸，花脸两难分，崖半倚。风乍起。荡漾烟光里。  
平生强项，未肯轻鱼水。溪上偶相逢，这一段、风情怎已。纫兰解佩，不负有情人，金尊侧，罗帐底。占尽人间美。  

少年游  

金炉喷兽枕欹山。衾帐不知寒。数片飞花，初临窗外，犹作坠梅看。明年此际应东去，藤轿逐征鞍。山水屏中，莺花堆里，相与下临安。  

少年游  

三分芳髻拢青丝。花下岁仙姿。殢雨情怀，沾风踪迹，相见恨欢迟。  
能言艳色如桃李，曾折最先枝。冶叶丛中，间花堆里，那有者相知。  

秋蕊香  

向晓银瓶香暖。宿蕊犹残娇面。风尘一缕透窗眼。恨入春山黛浅。短书封了凭金线。紧双燕。良人贪逐利名远。不忆幽花静院。  

渔家傲（再过兴国）  

秾李素华曾缟昼。当年独冠君芳秀。今日再来眉暗斗。谁人后。追思恰似章台柳。  
先自病来迟唧溜。肌肤瘦减宽襟袖。已是无聊仍断酒。徘徊久。者番枉走长亭候。  

渔家傲（戎酒）  

未把金杯心已恻。少年病酒还成积。一昨宦游来水国。心知得。陶陶大醉何人识。  
日近偶然频燕客。尊前巾帽时欹仄。致得沈疴盟枕席。吾方适。从今更不尝涓滴。  

南乡子（宁都登楼）  

乘月上高楼。一片清光浩莫收。帘卷好风知客意，飕飕。山自纵横水自流。  
却绕古城头。尘事匆匆得少休。遥送征鸿千里外，明眸。消尽人间万种愁。  

望江南  

寻胜去，驱马上南堤。信脚不知人远近，醉眠犹劝玉东西。归帽任冲泥。  
春雨过，农事在瓜蹊。野卉无名随路满，山禽著意傍人啼。鼓角已悲凄。  

浣溪沙  

芳蕊鬅松夹道垂。珠幢玉节下瑶池。异香团就小花儿。  
应念裴航佳句好，休论白傅送行悲。月娥亲自送仙衣。  

浣溪沙（檐卜）  

原上芳华已乱飞。林间佛日却晖晖。一花六叶殿春归。  
身外色香空荏苒，鼻端消息正霏微。禅林曲几坐忘时。  

浣溪沙（木樨）  

金粟蒙茸翠叶垂。月宫仙种下天涯。儿曹攀折有云梯。  
枕畔幽芳醒睡思，炉中换骨脱金泥。待持金翦怕儿啼。  

迎春乐  

池边刺竹初成屋。拨芳瓮、酒初熟。奈巾车秣马催人速。远又伴、孤云宿。蜗角蝇头相窘束。满眼地、水青山绿。要解别来愁，除是再偎香玉。  

迎春乐  

沈吟暗想狂踪迹。亲曾作、燕堂客。赏春风、共醉垂杨陌。云鬓亸、金钗侧。  
对酒何曾辞大白。十年后、音尘俱息。今日走江西，空怅望、荆湖北。  

点绛唇（集句）  

流水冷冷，闭门时候帘纤雨。菱歌齐举。风暖飘香絮。  
一叶扁舟，过尽莺啼处。空凝伫。到头辛苦。暮色闻津鼓。  

一落索  

水与东风俱秀。一池春皱。满庭花卉尽芳菲，只有朵、江梅瘦。  
谱里知名自久。真情难有。纵然时下有真情，又还似、章台柳。  

一落索  

识尽人间甘苦。不如归去。先来孤馆客愁多，更倾下、连宵雨。  
尽日登山绕树。禄非尺素。竹鸡啼了杜鹃啼，甚都在、人愁处。  

满庭芳  

春过围林，雨馀池沼，嫩荷点点青圆。昼长人静，芳树欲生烟。一径幽通遂竹，松风漱、石齿溅溅。平生志，功名未就，先觅五湖船。  
良田二顷，茅舍三椽。任高歌月下，痛饮花前。果解忘情寄不如，归去好意，又何在、频抚无弦。烟波友，扁舟过我，相伴白鸥眠。  

隔浦莲近拍  

桑阴柔弄羽葆。莲渚芳容窈。翠叶浓漳屋，绵蛮时啭黄鸟。闲步挼嫩草。鱼儿闹。作队游苹沼。画屏小。纱厨簟枕，接挼沈醉犹倒。华胥境界，燕子几声催晓。携手兰房未步到。还觉。衷情知向谁表。  

法曲献仙音  

汀蓼收红，井梧凋绿，呖呖征鸿南度。静听寒砧，闷欹孤枕，蟾光夜深窥户。露暗滴、芭蕉重，萧萧本非雨。砌蛩语。怎知人、漏长无寐，因念游子，路修道又阻。早起懒晨妆，自秋来、眉黛谁妩。净几明窗，但无憀、空对蛮素。早知伊、别后恁久，悔教伊去。  

选官子  

塞雁呼云，寒蝉噪晚，绕砌夜蛩凄断。迢迢玉宇，耿耿银河，明月又歌团扇。行客暮泊邮亭，孤枕难禁，一窗风箭。念松荒三径，门低五柳，故山犹远。堪欢处。对敌风光，题评景物，恶句斐然挥染。风埃世路，冷暖人情，一瞬几分更变。唯有芳姿为人，歌意尤深，笑容偏倩。把新词拍段，偎人低唱，凤鞋轻点。  

侧犯  

九衢艳质，看来怎比他闲靓。清韵。似照水横斜暮临镜。林间顿画阁，花底藏芳径。幽静。将绛烛、高烧照双影。  
琼瑶皓素，未及肌肤莹。伊试省。我从今、远肯再孤另。记取兰房，夜深人迥。窗外月照，一方天井。  

塞翁吟（芙蓉）  

院宇临池水，桥边绕水胧{月恖}。桥左右。水西东。水木两芙蓉。低疑洛浦凌波步，高如弄玉凌空。叶百叠，蕊千重。更都染轻红。  
冲冲。能消尽，忧心似结，看艳色、浑如梦中。为爱惜芳容未尽，好移去，满插家园，特与培封。年年封赏美质，朝朝披玩香风。  

苏幕遮  

日烘晴，风却暑。帘幕中间，紫燕呢喃语。嫩竹新荷初沐雨。曲槛幽轩，四面明窗举。  
夏初临，春又去。不愿封侯，祗怕为羁旅。溪上故人无恙否。欲唱菱歌，发棹归南浦。  

浣溪沙（素馨茉莉）  

南国幽花比并香。直从初夏到秋凉。素馨茉莉古时光。  
梅□正寒方著蕊，芙蓉过暑即空塘。个中春色最难量。  

浣溪沙（兰）  

一径栽培九畹成。丛生幽谷兔欹倾。异芳止合在林亭。  
馥郁国香难可拟，纷纭俗眼不须惊。好风披拂雨初晴。  

浣溪沙（水仙）  

仙子何年下太空。凌波微步笑芙蓉。水风残月助惺忪。  
礬弟梅兄都在眼，银台金盏正当胸。为伊一醉酒颜红。  

浣溪沙（荼コ）  

风递馀花点素缯。日烘芳炷下罗藤。为谁雕琢碎春冰。  
玉蕊观中犹得誉，木樨岸下尚驰声。何如高架任伊凭。  

点绛唇（集句）  

雨歇方塘，清圆一一风荷举。舣舟南浦。忘却来时路。  
醉拍春衫，便欲随君去。犹回顾。阿蛮樊素。更有留人处。  

诉衷情  

眼前时果漫堆盘。莫是又贪酸。因何近来销减，微褪脸霞丹。  
还只为，枕衾闲。泪痕斑。我能医疗，一服收功，只霎时间。  

风流子  

行乐平生志，方从事、未出已思归。欢欢宴会同，类多暌阻，冶游踪迹、还又参差。年华换，利名虚岁月，交友半云泥。休忆旧游，免成春瘦，莫怀新恨，恐惹秋悲。  
惟思行乐处，几思为春困，醉枕罗衣。何事暗辜芳约，偷负佳期。念待月西厢，花阴浅浅，倚楼南陌，云意垂垂。别后顿成消点，伊又争知。  

华胥引  

征车将动，愁不成歌，对颦翠叶。静掩兰房，香铺卧鸭烟罢唼。别后羞看霓裳，更把筝休轧。频数更筹，乍寒孤枕偏怯。  
尝为霜髭，弄纤纤、向人轻镊。旧词新句，幽窗时时并阅。药饵衣衾，愁顿放、一番行箧。朝晚归家，又烦春笋重叠。  

宴清都  

早作听晨鼓。征车动、画桥乘月先度。邻鸡唱晓，人家未起，尚扃柴户。沙边寒雁声遥，料不见、当时伴侣。似怎地、满眼愁悲，秋如宋玉难赋。  
休论爱合暌离，微官紧缚，期会良苦。封侯万里，金堆北斗，不如归去。欢娱渐入佳趣，算画在、屏帏邃处。仗小词、说与相思，伊还会否。  

四园竹  

残霞殿雨，皞气入窗扉。并梧堕叶，寒砌叫蛩，秋满屏帏。罗袖匆匆叙别，凄凉客里，异乡谁更相知。  
念伊其。当时芍药同心，谁知又爽佳期。直待金风到后，红叶秋时。细写情辞。何用纸。又却恐、秋深叶渐稀。  

齐天乐（临江道中）  

护霜云澹兰皋暮，行人怕临昏晚。皓月明楼，梧桐雨叶，一片离愁难翦。殊乡异景，奈频易寒暄，屡更茵簟。案牍纷纭，夜深犹看两三卷。  
平川回棹未久，简书还授命，又催程陵，贡浦南游，桃江西下，还是水行陆转。天寒雁远。但独拥兰衾，枕檀谁荐。再促征车，月华犹未敛。  

木兰花  

奇容压尽群芳秀。枕臂浓香犹在袖。自从草草为传杯，但觉厌厌长病酒。  
堤上路长官柳瘦。愁在月明霜落后。须知斗帐夜寒多，早趁西风回鹢首。  

霜叶飞（咏雪）  


朔风严紧，长空布、同云低黯天表。更堪中夕振寒威，欹枕风声悄。望皓洁、窗纱向晓。珠帘才上银钩小。听美人都惊□，老尽群山，远近相照。  
深意劝客金尊，皑皑千里，琼台瑶圃重到。绮罗香暖恣欢娱，暂尔宽怀抱。更几朵、梅花开了。巡檐聊与花相调。算瑞气、丰穰兆。来岁强如，旧年多少。  

蕙兰芳（赣州推厅新创池亭、画桥，时宴其中，今小春舞。小春乃吾家小妓也）  

池亭小，帘幕初下，散飞岛鹜。乍风约云开，遥障几眉横绿。画桥架月，映四岸、垂杨遮屋。绕翠栏满槛，尽是新栽花竹。  
风送荷香，凉生冰簟，岂畏炎燠。便催唤双成，看舞相时丽曲。及瓜虽近，要娱我目。教后人行乐，亦非吾独。  

塞垣春  

绣阁临芳野。向晚把、花枝卸。奇容艳质，世间寻觅，除是图画。这欢娱已紧人心也。更翰墨、新挥洒。展蛮笺、明窗底，把□心事都写。  
谢女与檀郎，清才对、真态俱雅。凤枕乐春宵，绛帷度秋夜。便同云黯淡，冰霰纵横，也并眠鸳衾下。假使过炎暑，共将罗扇把。  

丁香结  

梅雨犹清，冷风乘急，遥送万丝斜陨。听水翻雷迅。冒雾湿，但觉衣裘皆润。乱山烟嶂外，轻寒透、未免强忍。崎岖危石，耸峭峻岭，都齐行尽。指引。看负弩旌旗，谩卷空、排素阵。向晚收云，黎明见日，渐生红晕。堪欢萍泛浪迹，□事无长寸。但新来纤瘦，谁信非因病损。  

氐州第一  

潇潇寒庭，深院绣盖，佳人就中娇小。半额装成，纤腰浴罢，初著铢衣缥缈。徐整鸾钗，向凤鉴、低徊斜照。情态方浓，憨痴不管，绿稀红老。  
闲苑春回花枝少。漫微步、芳丛频绕。密意难窥，幽欢未讲，时把琵琶抱。但多才强傅粉，何须用、千金买笑，一枕春醒，笑巫阳、朝云易晓。  

解蹀躞  

一掬金莲微步。堪向盘中舞。主人开阖，呼来慰行旅。暂时略得舒怀，事如橄榄，馀甘卒难回苦。  
惹愁绪。便□偎人低唱，如何当奇遇。怎生真得、欢娱效云雨。有计应不为难，待□押出门时，却教休去。  

少年游  

鸾胎麟角，金盘玉箸，芳果荐香橙。洛浦佳人，缑山仙子，高会共吹笙。  
挥毫便扫千章曲，一字不须更。绛阙瑶台，星桥云帐，全胜少年行。  

庆春宫  

曲渚澜生。遥峰云敛，据鞍又出江城。青子垂枝，悴阴遮道，乍闻一两蝉声。素蟾犹在，但惟有、长庚殿星。征夫前路，应怪劳生，尘事相萦。  
年来厌逐时迎。千里追寻，两鬓凋零。佳景良辰，无憀虚度，谁怜客里凄清。不如归去，任儿辈、功名遂成。旧欢重理，莫笑渊明，却赋闲情。  

醉桃源  

十年依旧破衫青。空书制敕绫。但知心似玉壶冰。牛衣休涕零。  
聊蹇傲，莫升腾。毋为附骥蝇。前山可数且徐行。不须催去程。  

醉桃源  

大都修炼似蒸沙。阴阳失两家。正如飞鳌舞长蛇。宁知饮月华。  
回老貌，假群姓。熏蒸成绛霞。但教心地不倾斜。巢中能养鸦。  

点绛唇  

岸草离离，暮天雨过添清润。小舟移近。怕得江头信。无奈风高，雁字难成阵。思排闷。管弦难趁。怎解心头恨。  

夜游宫  

一叶飘然下水。船头转、已行十里。冷落杯盘荐梅子。又经过，岭边村，江上市。  
那更轻帆底。一路上、翠飘红坠。深夜方眠五更起。说相思，试挥毫，还满纸。  

夜游宫  

泪眼偎人强敛。鲛绡上、尚馀斑点。别后何愁不相见。只愁伊，被旁人，施暗箭。  
致得心肠转。教令得、神魂撩乱。那更日疏又日远。恁时节，想难为，看我面。  

诉衷情  

侵晨呵手怯清霜。闲写两三行。都将旧游新恨，收拾入行装。  
人乍别，路尤长。漫嗟伤。不如归去，只者温柔，便是仙乡。  

伤情怨  

娇痴年纪尚小。试晚妆初了。自戴黄花，开奁还自照。  
临岐离思浩渺。道未寒、须管来到。记取叮咛，教人归且早。  

红林檎近  

轻有鹅毛体，白如龙脑香。琼笋缀飞桷，冰壶鉴方塘。浑如瑶台阆苑，更无茅舍蓬窗。画阁自有梅装。贪耍罢弹簧。  
鼓舞沽酒市，蓑笠钓鱼乡。遐观自乐，吾心何必濠梁。待乔木都冻，千山尽老，更烦玉指劝羽觞。  

红林檎近  

梅信初回暖，风棱犹壮寒。禾稼响圭璧，帘旌隐琅玕。门外群山尚满，窗前数片馀残。冻成潜有鱼翻。东风渐生澜。  
杖策扶半醉，燕寝有馀欢。儿童自捧，皑皑调蜜盈盘。兆丰穰和气，来呈美瑞，莫同轻薄飞絮看。  

满路花  

双眼滟秋波，两脸凝春雪。尊前初见处，琴心绝。千磨百难，石上琼簪折。人非天样阔。车马难通，奈何没个关节。  
深盟密约，啮臂曾流血。须知弦断有，鸾胶接。别离日久，转觉归心切。先把新词说。憔悴相容，怕伊相见离别。  

解语花  

星桥夜度，火树宵开，灯月光交射。翠檐铜瓦。相辉映、隐隐绛霞飘下。风流艳雅。向柳陌、纤纤共把。筵宴时、频酌香醪，宝鸭喷沈麝。  
已是欢娱尽夜。对芳时堪画，条倡叶冶。鸳灯诗帕。嬉游看、到处骤轮驰马。十千换也。惟好事、寸心难谢。听九衢、三市行歌，到晓钟才罢。  

六么令（壬寅四月，扶病外邑催租，寄内）  

道骨仙风，本自无寒燠。谁教勉从人事，风雨充梳沐。酒病从来屡作，汤药宜谙熟。五穷难逐。折腰升斗，辜负当年旧松菊。  
今岁重更甲子，已是难题目。那更频陪俎宴，几度山颓玉。扶病奔驰外邑，宛转溪山曲。蛛丝应卜。音书频寄，止酒加餐不须嘱。  

倒犯（蓝桥）  

画舫、并仙舟远窥，黛眉新扫。芳容衬缟。佳人在、翠帘深窈。逡巡遽赠诗语，因询屏帏悄。道自有、蓝桥美质诚堪表。倩纤纤、捧芳醥。  
琴剑度关，望玉京人，迢迢天样窎。下马叩靖宇，见仙女、云英小。算冠绝、人间好。饮刀圭、神丹同得道。感向日，夫人指示相垂照。寿齐天后老。  

大酺  

渐雨回春，风清夏，垂柳凉生芳屋。馀花犹满地，引蜂游蝶戏，慢飞轻触。院宇深沈，帘栊寂静，苍玉时敲疏竹。雕梁新来燕，恣呢喃不住，似曾相熟。但双去并来，漫索幽恨，枕单衾独。  
仙郎去又速。料今在、何许停双毂。任梦想、频登台榭，遍倚阑干，水云千里空流目。纤遇又鱼客，难尽写、别来心曲。媚容幸倾城国。今日何事，还又难分麰菽。寸心天上可烛。  

玉烛新（梨花）  

梨花寒食后。被丽日和风，一时开就。濛濛雨歇，香犹嫩、渐觉芳心彰漏。墙头月下，似旧日莺莺相候。纤手为、攀折翘枝，轻盈露沾红袖。  
风流出浴杨妃，向海上何人，更询安否。百花任斗。应粉艳、未减杏粗梅瘦。肤丰肉秀。□可与群芳推首。□方待、酣饮花前，轻歌缓奏。  

花犯（桃花）  

百花中，夭桃秀色，堪餐作珍味。武陵溪上，□宋玉墙头，全胜姝丽。去年此日佳人倚。凝情心暗喜。恨未得、合欢鸳帐，归来犹半被。  
寻春记前约因□，题诗算怎耐、相思憔悴。攀玩对、东君道，莫教轻坠。尖纤向、鬓边戴秀，芳艳在、多情云翠里。看媚脸、与花争好，休夸空觅水。  

丑奴儿（梅花）  

冰姿冠绝人间世，傲雪凌霜。蕊点檀黄。更看红唇间素妆。  
清芬不是先桃李，桃李无香。迥出林塘。万木丛中独秉阳。  

水龙吟（木樨）  

腻金匀点繁英，好风更与花为地。梅魂蕙魄，素馨□长，酴醿请避。拍塞清香，远闻十里，如何藏闭。笑东篱嫩菊，空攒细蕊，祗供得、重阳泪。  
争似青青叶底。傍西窗、时复轻吹。玉炉换骨，宝瓶熏梦，幽人睡起。管领秋光，留连佳景，几多新意。怕姮娥、不□蟾宫桂种，□高枝比。  

六丑  

欢浓欢易散，便忍把、恩情抛掷。恁时寸心，情思牛翅翼。别后踪迹。不定如萍泛，暂抛江沔，又留连京国。芳容料见尤光泽。共赏青楼，同游绮陌。皆曾痛怜深惜。纵鳞鸿托意，云水犹隔。  
兰房深寂。映轻红淡碧。翠竹名花底、同燕息。杯盘风肯留客。见真诚厚爱，意深情极。乌纱翦为新冠帻。谁知道、荏苒尘埃带抹，任他倾侧。朝云信、且候潮夕。但寸心、未改伊人在，应须近得。  

虞美人  

层层楼阁薰风暖。花里香苞短。清芬不逐火云消。看了一重姿媚、一重娇。  
几回池上寻芳径。惊见波中影。似将千叶再苞封。肠断昭阳一笑、付飞鸿。  

虞美人（红遮）  

小池芳蕊初开遍。恰似新妆面。扁舟一叶过吴门。只向花间高卧、度朝昏。  
浮萍点缀因风絮。更共鸳鸯语。花间有女恰如云。不惜一生常作、采花人。  

兰陵王（渔父）  

醉竿直。一叶扁舟漾碧。澄江上、几度啸日迎风，怡怡钓秋色。渔乡共水国。都属沧浪傲客。烟波外，风笠雨蓑，才掷丝纶便千尺。  
飘然去无迹。恣脚扣双船，帆挂轻席。盈钩香饵鱼争食。更拨棹葭岸，放篙菱浦，才过新栅又旧驿。占江南江北。  
堪恻。利名积。算纵有豪华，难比清寂。须知此乐天无极。有一斗芳酒，数声横笛。芦花深夜，半醉里、任露滴。  

蝶恋花（柳）  

腊尽江南梅发后。万点黄金，娇眼初窥牖。曾见渭城人劝酒。嫩条轻拂传杯手。  
料峭东风寒欲透。暗点轻烟，便觉添疏秀。莫道故人今白首。人虽有故心无旧。  

蝶恋花  

初过元宵三五后。曲槛依依，终日摇金牖。瘦损舞腰非为酒。长条聊赠垂鞭手。  
几叶小梅春已透。信是风流，占尽人间秀。走马章台还举首。可人标韵强如旧。  

蝶恋花  

寂莫春残花谢后。落絮轻盈，点点穿风牖。浓绿阴中人卖酒。凉生午扇都停手。  
叶密啼莺飞不透。要咏清姿，除是凭才秀。往日周郎为唱首。今将高韵重翻旧。  

蝶恋花  

百卉千花都绽后。浥露依风，翠影笼芳牖。杏脸桃腮匀著酒。青红相映如携手。  
一段帘丝风约透。妆点亭台，表里俱清秀。几度长堤频矫首。青青颜色新如旧。  

西河（岳阳）  

形势地。岳阳事见图记。因山峭拔耸孤城，画楼涌起。楚吴巨泽坼东南，惊涛浮动空际。  
半天楼栏翠倚。记人凤舸难紧。空馀细草没章华，但存故垒。二妃祠宇隔黄陵，精魂遥接云水。蟹鱼橘柚渐上市。是当年屈宋乡里。别有老仙高世。袖青蛇屡入。都无人对。唯有枯松城南里。  

三部乐（榴花）  

浓绿丛中，露半坼芳苞，自然奇绝。水亭风槛，正是蕤宾之月。固知道、春色无多，但绛英数点，照眼先发。为君的皪，尽是重心千叶。  
红巾又成半蹙。试寻双寄意，向丽人低说。但将一枝，插著翠环丝发。映秋波、艳云近睫。知厚意、深情更切。赏玩未已，看叶下、珍味远结。  

菩萨蛮  

吟风敲遍阑干曲。极目澄江千顷绿。长笛下扁舟。一声人倚楼。床头醅正发。帐底人如雪。月色夜来看。可堪霜信寒。  

品令（咏棋）  

日长风静。浓香在、珠帘花影。棋具对著明窗近。未排角势，鸦鹭先分阵。  
双叠远山非有恨。正藏机休问。便如喝采争堂印。局番无定。有幸君须尽。  

玉楼春  

笔端点染相思泪。尽写别来无限意。祗知香阁有离愁，不信长途无好味。行轩一动须千里。王事催人难但已。床头酒熟定归来，明月一庭花满地。  

满路花  

愁得鬓丝斑，没得心肠破。上梢恩共爱，忒过火。一床锦被，将为都包裹。刚被旁人隔，不似鸳鸯，等闲常得双卧。非无意智，触事须偏左。好堪名与利，相羁锁。一番记著，一夜还难过。伊还思念我。等得归来，恁时早早来呵。  

### 陈郁  

声声慢（应制赋芙蓉、木樨）  

澄空初霁，暑退银塘，冰壶雁程寥寞。天阙清芬，何事早飘岩壑。花神更裁丽质，涨红波、一奁梳掠。京影里，算素娥仙队，似曾相约，闲把两花商略。开时候、羞趁观桃阶药。绿幕黄帘，好顿胆瓶儿著。年年粟金万斛，拒严霜、锦丝围幄。秋富贵，又何妨、与民同乐。  

宝鼎现  

虞弦清暑，佳气葱郁，非烟非雾。人正在、东闱堂上，分瑞祥辉腾翠渚。奉玉斝，总欢呼称颂，争羡神光葆聚。庆诞节、弥生二佛，接踵瑶池仙母。  
最好英慧由天赋。有仁慈宽厚襟宇。每留念、修身忱意，博问谦劝亲保傅。染宝翰、镇规随宸画，心授家传有素。更吟咏、形容雅颂，隐隐赓歌风度。恩重汉殿传觞，宣付祝、恭承天语。对南薰初试，宫院笙箫竞举。但长愿，际升平世，万载皇基因睹。问寝日，俟鸡鸣舞拜，龙楼深处。  

绛都春  

晴天媚晓。正禁苑乍暖，莺声娇小。柳拂玉阑，花映朱帘韶光早。熙朝多暇舒长昼。庆圣主、新颁飞诏。贻谋恩重，齐家有训，万邦仪表。  
偏称宫闱欢笑。酿和气共结，天香缭绕。侍宴回车，韶部将迎金莲照。鸡鸣警戒丁宁了。但管取、咸常同道。东皇先报宜男，已生瑞草。  

念奴娇  

没巴没鼻，霎时间、做出漫天漫地。不论高低并上下，并白都教一例。鼓动膝六，招邀巽二，一任张威势。识他不破，只今道是祥瑞。  
却恨鹅鸭池边，三更半夜，误了先生济。东郭先生都不管，关上门儿稳睡。一夜东风，三竿暖日，万事随流水。东皇笑道，山河原是我底。  

### 冯伟寿  

玉连环（忆李谪仙）  

谪仙往矣，问当年、饮中俦侣，于今谁在。欢沈香醉梦，胡尘日月，流浪锦袍宫带。高吟三峡动，舞剑九州隘。玉皇归观，半空遗下，诗囊酒佩。  
云月仰挹清芬，揽虬鬓、尚友千载。晋宋颓波，羲皇春梦，尊前一慨。待相将共蹑，龙肩鲸背。海山何处，五云靉靉。  

春风袅娜（春恨·黄锺羽）  

被梁间双燕，话尽春愁。朝粉谢，午花柔。倚红阑故与，蝶围蜂绕，柳绵无数，飞上搔头。凤管声圆，蚕房香暖，笑挽罗衫须少留。隔院兰馨趁风远，邻墙桃影伴烟收。  
些子风情未减，眉头眼尾，万千事、欲说还休。蔷薇露，牡丹球。殷勤记省，前度绸缪。梦里飞红，觉来无觅，望中新绿，别后空稠。相思难偶，欢无情明月，今年已是，三度如钩。  

春云怨（上巳·黄锺商）  

春风恶劣。把数枝香锦，和莺吹折。雨重柳腰娇困，燕子欲扶扶不得。软日烘烟，乾风吹雾，芍药荼コ弄颜色。帘幕轻阴，图书清润，日永篆香绝。  
盈盈笑靥宫黄额。试红鸾小扇，丁香双结。团凤眉心倩郎贴。教洗金罍，共看西堂，醉花新月。曲水成空，丽人何处，往事暮云万叶。  

云仙引（桂花·夹锺羽）  

紫凤台高，戏鸾镜里，馡々几度秋馨。黄金重，绿云轻。丹砂鬓边滴粟，翠叶玲珑烟剪成。含笑出帘，月香满袖，天雾萦身。  
年时花下逢迎。有游女、翩翩如五云。乱掷芳英，为箸斜朵，事事关心。长向金风，一枝在手，噢药悲歌双黛嚬。远临溪树，对初弦月，露下更深。  

眼儿媚（春情）  

自频双黛听啼鸦。帘外翠烟斜。社前风雨，已归燕子，未入人家。鞋儿试著无人看，莫是忒宽些。想它楼上，问拈箫管，憔悴莺花。  

木兰花慢（和答玉林韵）  

酒醒人世换，碧桃靓、海山春。任青鸟沈沈，紫鳞杳杳，有玉林人。宫袍掉头未爱，爱荷衣、不染市朝尘。仙样蓬莱翰墨，云间鸾凤精神。  
笑呼银汉入金鲸。琼苑目由身。羡咳唾成章，香薰花雾，音和韶钧。六丁夜来捧去，便天人、也自欢尖新。那得金笺飞洒，浩歌飞步苍旻。  

### 陈无咎  

失调名  

一年一度春来，何时是了。花落花开浑是梦，只解把人引调。可怜浮世，等闲过日，却不识，绿水青山，四时都好。  
遇笔题诗，逢人饮酒，世间万事，看尽多多少少。怎得似、羽扇纶巾，云屏烟障，几曾受些儿烦恼。便乘风归去小蓬莱，听门外、猿啼鹤啸。  

### 陈草阁  

沁园春  

霜剥枯崖，何处邮亭，玉龙夜呼。唤经年幽梦，悠然独觉，参横璇汉，潜彻彻铜壶。漠漠风烟，昏昏水月，醉耸诗肩骑瘦驴。孤吟处，更寻香书影，搔首踟蹰。  
古心落落如予。悄独立高寒凌万夫。对荒烟野草，浅浅沙路，班荆三嗅，此意谁知。高卧南阳，归来彭泽，借问风光还似无。难穷处，待凭将妙手，作岁寒图。  

### 徐介轩  

木兰香  

一帘疏雨。道是无情还有思。坐久魂销。风动珠唇点点娇。  
生平浩气。静乐机关随处是。熏透寒衾。蝴蝶休萦万里心。  

### 章耐轩  

步蟾宫  

未开大如木犀蕊。开后是、梅花小底。悠然只欲住山林，肯容易、结根城市。  
叶儿又与冬青比。算何止、香闻七里。不因山谷品题来，谁知道、是水仙兄弟。  

昭顺老人  

的皪堪为席上珍。银铛百沸麝脐熏。萧娘欲饵意中人。  
拈处玉纤笼蚌颗，剥时琼齿嚼香津。仙郎入口即轻身。  

### 陈舜翁  

南柯子  

德祖家珍熟，钱塘五月中。碧梧桐盖翠筠笼。倾向水晶盘内、斗尝空。绛粟成团小，清甜笑蜜浓。微酸犹解惨人容。最是玉纤拈处、染轻红。  

### 洪子大  

浪淘沙  

上苑又春残。樱颗如丹。明光宫里水晶盘，想得退朝花底散，宣赐千官。  
往事记金銮，荔子难攀。多情更有酪浆寒。蜀客筠笼相赠处，愁忆长安。  
