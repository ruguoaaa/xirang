---
title: 卷一 7
index: true
icon: editor
order: 9
category:
  - 诗藏
  - 词集
  - 全宋词
---

## 卷一 7

### 邓肃  

瑞鹧鸪  

北书一纸惨天容。花柳春风不敢穠。未学宣尼歌凤德，姑从阮籍哭途穷。  
此身已落千山外，旧事回思一梦中。何日中兴烦吉甫，洗开阴翳放晴空。  

临江仙（登泗州岭·九之一）  

带雨梨花看上马，问人底事匆匆。于飞有愿恨难从。大鹏抟九万，鹦鹉锁金笼。  
匆匆便为千里隔，危岑已接高穹。回头那忍问前踪。家留烟雨外，人在斗牛中。  

临江仙（九之二）  

百尺危楼初过雨，清风凛作轻寒。一声渔笛在云端。黄昏帘幕卷，新月半阑干。  
青翼不来音信断，云窗杳隔三山。何当携手便骖鸾。今宵同胜景，玉斝不留残。  

临江仙（九之三）  

春雪一瓯扶醉玉，翩翩两腋生风。柳腰无力殢云踪。陈郎投辖意，分袂忍匆匆。  
白玉琢杯龙麝泛，瀼瀼天酒争浓。何妨一饮上青驄。晴空行夜月，缓辔水晶宫。  

临江仙（九之四）  

剑水冷冷行碧玉，扁舟一叶吹风。玉人招手画桥东。浩歌随月去，春在小楼中。  
帘幕低垂围笃耨，雕觞笑捧春葱。谩将雨意作云浓。单于吹未彻，门外响玲珑。  

临江仙（九之五）  

雨过荼コ春欲放，轻寒约住余芳。南园今日被朝阳。琼葩开万点，尘世满天香。  
百卉丛中红紫乱，玉肌自笑孤光。清风翦翦过纱窗。余酲空一洗，不数寿阳妆。  

临江仙（九之六）  

独宿禅房清梦断，鸡声唤起晨钟。出门晓月耿寒空。小池凝辈翠，竹外跨飞虹。  
梅坞不知何处了，傍篱临水重重。啸歌都在冷香中。人间那有此，天上广寒宫。  

临江仙（九之七）  

夜饮不知更漏永，余酣困染朝阳。庭前莺燕乱丝簧。醉眠犹未起，花影满晴窗。  
帘外报言天色好，水沈已染罗裳。檀郎欲起趁春狂。佳人嗔不语，劈面D878丁香。  

临江仙（九之八）  

夜静黄云承宝袜，九疑人到羊家。蕊宫仙曲送流霞。东陵分玉井，远胜隔荷花。  
绰约旗亭沾一笑，众惊食枣如瓜。画桥烟柳忽翻鸦。醉鬟倾绿醑，参月共横斜。  

临江仙（九之九）  

楼北楼南青不断，晴空总是春容。先来无处问郎踪。那堪风不定，雨尽一窗红。  
初恨水中徒捉月，而今水月俱空。谩将雨意伴云浓。临风千点泪，不到浙江东。  

浣溪沙（八之一）  

雨入空阶滴夜长。月行云外借孤光。独将心事步长廊。  
深锁重门飞不去，巫山何日梦襄王。一床衾枕冷凄香。  

浣溪沙（八之二）  

傍竹柴门俯碧流。见人无语眼横秋。呜机轧轧弄纤柔。  
定有回文传窦子，何时银汉渡牵牛。归来风雨夜飕飕。  

浣溪沙（八之三）  

宿雨潜回海宇春。晓风徐散日边云。熙熙人意一番新。  
破睡海棠能媚客，舞风垂柳似招人。春衫归去马蹄轻。  

浣溪沙（八之四）  

阑外彤云已满空。帘旌不动石榴红。谁将秋色到楼中。  
玛瑙一泓浮翠玉，瓠犀终日凛天风。炎洲人到广寒宫。  

浣溪沙（八之五）  

高会横山酒八仙。烟云不减九华妍。暖风琼树倚楼前。  
妙唱一声尘暗落，靓妆四座玉相连。骖鸾何日共翩翩。  

浣溪沙（八之六）  

二八佳人宴九仙。华堂清静斗春妍。琼枝相倚妙无前。  
良夜黄云来缥缈，东风碧酒意留连。花间蝶梦想翩翩。  

浣溪沙（八之七）  

半醉依人落珥簪。天香不数海南沈。时倾秋水话春心。  
已觉吹箫归碧落，从今禊饮笑山阴。金杯休惜十分深。  

浣溪沙（八之八）  

海畔山如碧玉簪。天涯消息叹鱼沈。赖逢倾国洗愁心。  
莫为世情生旅况，且因乐事惜光阴。明朝红雨已春深。  

菩萨蛮（十之一）  

隔窗瑟瑟闻飞雪。洞房半醉回春色。银烛照更长。罗屏围夜香。  
玉山幽梦晓。明日天涯杳。倚户黯芙蓉。涓涓秋露浓。  

菩萨蛮（十之二）  

萋萋欲遍池塘草。轻寒却怕春光老。微雨湿昏黄。梨花啼晚妆。  
低垂帘四面。沈水环深院。太白困鸳鸯。天风吹梦长。  

菩萨蛮（十之三）  

飞红欲带春风去。柳丝却织春风住。去住任春风。只愁尊俎空。  
今朝鞭马去。又得高阳侣。半醉踏花归。霜蹄骑欲飞。  

菩萨蛮（十之四）  

帘旌不动薰余热。高堂谁送能言雪。一笑下人间。天风袭坐寒。  
歌声云外去。句句苏仙语。曲罢一尊空。飘然欲驭风。  

菩萨蛮（十之五）  

廉纤细雨连天远。纱窗不隔斜风冷。花柳自生春。无聊空闭门。  
双双携手处。回首烟汀暮。嬉笑在高楼。知人牢落否。  

菩萨蛮（十之六）  

垂杨袅袅腰肢软。寒溪练练琉璃浅。短艇卧吹风。生涯一叶中。  
五湖须径去。何用若耶女。烟雨暝沙汀。花香唤酒醒。  

菩萨蛮（十之七）  

腰肢欲趁杨花去。歌声能遏行云住。杯酒醉东风。羁愁一洗空。  
谪仙清饮露。意在飞琼侣。未醉即求归。新词句欲飞。  

菩萨蛮（十之八）  

归心谩逐飞云去。欢情却为芳菲住。翠袖拥香风。宁辞玉斝空。  
主人承湛露。元是皋夔侣。早晚定遄归。商霖四海飞。  

菩萨蛮（和李状元·十之九）  

骑鲸好向云端去。踏花偶为狂朋住。笑语凉生风。眼高四海空。  
羊裘冲雨露。我是渔樵侣。已趁白鸥归。长江自在飞。  

菩萨蛮（十之十）  

一心唯欲南园去。东山著意留难住。曾惯识追风。马群今已空。  
金盘盛玉露。情绝鸳鸯侣。破贼凯还归。冲天看一飞。  

南歌子（四之一）  

竹影窥灯暗，泉声语夜长。小窗无梦到高唐。独引三杯长啸、步修廊。  
月午衣衫冷，莲开风露香。阑干西角下银潢。我欲乘槎天上、泛寒光。  

南歌子（四之二）  

皓月明腮雪，冷风乱鬓云。高楼帘幕夜生春。半醉依人秋水、欲斜倾。  
晓雨双溪涨，归舟一叶轻。杳无青翼寄殷勤。目断烟波渔火、又黄昏。  

南歌子（四之三）  

云绕风前鬓，春开槛里妆。凤屏清昼蔼龙香。浅画娥眉新样、远山长。  
比翼曾同梦，双鱼隔异乡。玉楼依旧暗垂杨。楼下落花流水、自斜阳。  

南歌子（四之四）  

驿畔争挦草，车前自喂牛。凤城一别几经秋。身在天涯海角、忍回头。  
旅梦惊残月，劳生寄小舟。都人应也望宸游。早晚葱葱佳气、满皇州。  

诉衷情（送李状元·三之一）  

乘鸾缥缈过三山。游戏下人间。金尊不辞频倒，春色上朱颜。  
依暖玉，掠风鬟。语关关。惟愁漏短，雨散云飞，骑月空还。  

诉衷情（三之二）  

龙头一语定闽山。黄色上眉间。诏书促归金阙，玉带侍天颜。  
拢象板，ED51宫鬟。唱阳关。从容禁闼，若念林泉，应寄书还。  

诉衷情（三之三）  

从来云雨过巫山。只托梦魂间。何如醉逢倾国，春到一瓢颜。  
歌窈窕，舞双鬟。掩云关。重城五鼓，月下西楼，不忍轻还。  

长相思令（三之一）  

一重山。两重山。山远天高烟水寒。相思枫叶丹。  
菊花开，菊花残。雁已西飞人未还。一帘风月闲。  

长相思令（三之二）  

一重溪。两重溪。溪转山回路欲迷。朱阑出翠微。  
梅花飞。雪花飞。醉卧幽亭不掩扉。冷香寻梦归。  

长相思令（三之三）  

红花飞。白花飞。郎与春风同别离。春归郎不归。  
雨霏霏。雪霏霏。又是黄昏独掩扉。孤灯隔翠帷。  

西江月（二之一）  

腊雪犹埋石巘，春风已入梅梢。冷香随马上琼瑶。不与时人同到。拍手恐惊星斗，高歌已在烟霄。醉呼玉女解金貂。笑问何如蓬岛。  

西江月（二之二）  

风荐荷香翦翦，月行竹影徐徐。微闻环佩过庭除。恐是阳台行雨。玉笋轻笼乐句，流莺夜转诗余。酒酣风劲露凝珠。我欲骖鸾归去。  

生查子  

执手两潸然，情极都无语。去马更匆匆，一息迷回顾。  
孤馆得村醪，一醉空离绪。酒醒却无人，帘外三更雨。  

感皇恩  

翠竹谩连云，天风不到。帘幕重重自热恼。冷香忽至，爱惜当同芝草。井花浮碧玉，炎威归。  
酒渴想东邻，忧心如扌寿。纳履生疑谩悔懊。未容沈李，相对尊前倾倒。报君惟短句，琼琚好。  

一翦梅（题泛碧斋）  

雨过春山翠欲浮。影落寒溪碧玉流。片帆乘兴挂东风，夹岸花香拥去舟。  
尊酒时追李郭游。醉卧烟波万事休。梦回风定斗杓寒，渔笛一声天地秋。  

蝶恋花（代送李状元）  

执手长亭无一语。泪眼汪汪，滴下阳关句。牵马欲行还复住。春风吹断梨花雨。  
海角三千千叠路。归侍玉皇，那复回头顾。旌旆已因风月驻。何妨醉过清明去。  

江城子  

酒阑携手过回廊。夜初凉。月如霜。笑问木樨，何日吐天香。待插一枝归斗帐，和云雨，殢襄王。  
如今满目雨新黄。绕高堂。自芬芳。不见堂中，携手旧鸳鸯。已对秋光成感慨，更夜永，漏声长。  

### 吕渭老  

薄幸  

青楼春晚。昼寂寂、梳匀又懒。乍听得、鸦啼莺弄，惹起新愁无限。记年时、偷掷春心，花间隔雾遥相见。便角枕题诗，宝钗贳酒，共醉青苔深院。  
怎忘得、回廊下，携手处、花明月满。如今但暮雨，蜂愁蝶恨，小窗闲对芭蕉展。却谁拘管。尽无言、闲品秦筝，泪满参差雁。腰支渐小，心与杨花共远。  

望海潮  

侧寒斜雨，微灯薄雾，匆匆过了元宵。帘影护风，盆池见日，青青柳叶柔条。碧草皱裙腰。正昼长烟暖，蜂困莺娇。望处凄迷，半篙绿水浸斜桥。  
孙郎病酒无聊。记乌丝醉语，碧玉风标。新燕又双，兰心渐吐，嘉期趁取花朝。心事转迢迢。但梦随人远，心与山遥。误了芳音，小窗斜日对芭蕉。  

选冠子  

雨湿花房，风斜燕子，池阁昼长春晚。檀盘战象，宝局铺棋，筹画未分还懒。谁念少年，齿怯梅酸，病疏霞盏。正青钱遮路，绿丝明水，倦寻歌扇。  
空记得、小合题名，红笺青制，灯火夜深裁剪。明眸似水，妙语如弦，不觉晓霜鸡唤。闻道近来，筝谱慵看，金铺长掩。瘦一枝梅影，回首江南路远。  

选冠子  

风约晴云，花干宿露，帘幕万家清晓。青帘赛酒，小坞藏春，冶叶艳枝相照。羊驾小车，笑逐游人，远迷芳草。更红英飞舞，绣茵连接，雾台烟沼。  
年少日、细马戎鞯，红靴玉带，同指软尘西笑。珍珠戏掷，彩笔搜奇，不觉暮春莺老。谁见这回，霜点髯髯衰，事萦怀抱。诉一春心事，燕子周遮来了。  

念奴娇（赠希文宠姬）  

暮云收尽，霁霞明、高拥一轮寒玉。帘影横斜房户静，小立啼红蔌蔌。素鲤频传，蕉心微展，双蕊明红烛。开门疑是，故人敲撼窗竹。  
长记那里西楼，小寒窗静，尽掩风筝鸣屋。泪眼灯光情未尽，尽觉语长更促。短短霞杯，温温罗帕，妙语书裙幅。五湖何日，小舟同泛春绿。  

情久长  

锁窗夜永，无聊尽作伤心句。甚近日、带红移眼，梨脸择雨。春心偿未足，怎忍听、啼血催归杜宇。暮帆挂、沈沈暝色，衮衮长江，流不尽、来无据。  
点检风光，岁月今如许。趁此际、浦花汀草，一棹东去。云窗雾阁，洞天晓、同作烟霞伴侣。算谁见、梅帘醉梦，柳陌晴游，应未许、春知处。  

情久长  

冰梁跨水，沈沈霁色遮千里。怎向我、小舟孤楫，天外飘逐夜寒侵短发，睡不稳、窗外寒风渐起。岁华暮、蟾光射雪，碧瓦飘霜，尘不动、寒无际。  
鸡咽荒郊，梦也无归计。拥绣枕、断魂残魄，清吟无味。想伊睡起，又念远、楼阁横枝对倚。待归去、西窗剪烛，小合凝香，深翠幕、饶春睡。  

满江红  

晚浴新凉，风蒲乱、松梢见月。庭阴尽、暮蝉啼歇。萤绕井阑帘入燕，荷香兰气供摇D64E。赖晚来、一雨洗游尘，无些热。  
心下事，峰重叠。人甚处，星明灭。想行云应在，凤凰城阙。曾约佳期同菊蕊，当时共指灯花说。据眼前、何日是西风，凉吹叶。  

满江红  

笑语移时，风影乱、半帘寒日。鲜明是、晚来妆饰。共说西园携手处，小桥深竹连苔色。到如今、梧叶染清霜，封行迹。  
春未透，梅先拆。人纵健，时难得。想明年虚过，上元寒食。数著佳期愁入眼，雨珠零乱梨花湿。任翠鬟、欹侧背斜阳，鸣瑶瑟。  

满江红  

燕拂危樯，斜日外、数峰凝碧。正暗潮生渚，暮风飘席。初过南村沽酒市，连空十顷菱花白。想故人、轻D64E障游丝，闻遥笛。  
鱼与雁，通消息。心与梦，空牵役。到如今相见，怎生休得。斜抱琵琶传密意，一襟新月横空碧。问甚时、同作醉中仙，烟霞客。  

满江红（次杨子耕韵）  

山绕吴城，修竹外，满林围碧。任孤樯百丈，远牵江色。政简民闲无一事，同游仍是鸳鸾客。到晚年、遗爱续新题，都堪说。  
修门赋，今谁续。痛饮士，天应惜。正彩霞垂帔，暮风飘瑟。笑疾禅痴今在否，风灯石火同飘忽。去醉乡、深处著身心，休铭栉。  

醉蓬莱  

任落梅铺缀，雁齿斜桥，裙腰芳草。闲伴游丝，过晓园庭沼。厮近清明，雨晴风软，称少年寻讨。碧缕墙头，红云水面，柳堤花岛。  
谁信而今，怕愁憎酒，对著花枝，自疏歌笑。莺语丁宁，问甚时重到。梦笔题诗，帕绫封泪，向凤箫人道。处处伤心，年年远念，惜春人老。  

齐天乐（观竞渡）  

香红飘没明春水，寒食万家游舫。整整斜斜，疏疏密密，帘缬旗红相望。江波荡漾。称彩舰龙舟，绣衣霞桨。舞楫争先，歌笑箫鼓乱清唱。  
重来刘郎又老，对故园桃红春晚，尽成惆怅。泪雨难晴，愁眉又结，翻覆十年手掌。如今怎向。念舞板歌尘，远如天上。斜日回舟，醉魂空舞扬。  

沁园春  

复把元宵，等闲过了，算来告谁。整二年三岁，尊前笑处，知他陪了，多少歌诗。岂信如今，不成些事，还是无聊空皱眉。争知道，冤家误我，日许多时。  
心儿。转更痴迷。又疑道、清明得共伊。但自家晚夜，多方遣免，不须烦恼，雨月为期。用破身心，博些欢爱，有后不成人便知。从来是，这风流伴侣，有分双飞。  

满路花（同柳仲修在赵屯）  

西风秋日短，小雨菊花寒。断云低古木，暗江天。星娥尺五，佳约误当年。小语凭肩处，犹记西园。画桥斜月阑干。  
鸟啼花落，春信遣谁传。尚容清夜梦、小留连。青楼何处，宝镜注婵娟。应念红笺事，微晕春山。背窗愁枕孤眠。  

蓦山溪  

韵高格妙。不数闲花草。向晚小梳妆，换一套、新衣始了。横钗整鬓，倚醉唱清词，房户静，酒杯深，帘幕明残照。  
扬州一梦，未尽还惊觉。自恁在心头，拈不出、何时是了。吴霜点鬓，春色老刘郎，云路远，晚溪横，谁见桃花笑。  

蓦山溪  

元宵灯火。月淡游人可。携手步长廊，又说道、倾心向我。归来一梦，整整十年余，人似旧，去无因，牵惹情怀破。  
章台杨柳，闻道无关锁。行客挽长条，悄不似、当初些个。而今休也，摇落任东风，但恣意，尽留情，我也知无那。  

千秋岁  

宝香盈袖。约腕金条瘦。裙儿细裥如肩皱。笑多簪髻侧，语小丝簧奏。洞房晚，千金未直横波溜。  
缘短欢难又。人去春如旧。枝上月，谁携手。宿云迷远梦，泪枕中残酒。怎奈向，繁阴乱叶梅如豆。  

早梅芳近  

画帘深，妆阁小。曲径明花草。风声约雨，暝色啼鸦暮天杳。染眉山对碧，匀脸霞相照。渐更衣对客，微坐自轻笑。  
醉红明，金叶倒。恣看还新好。莹汪粉泪，滴烁波光射庭沼。犀心通密语，珠唱翻新调。佳期、定期、定约秋了。  

醉落魄  

明窗读《易》。时才人地俱超轶。偶然一堕槐安国。说利谈功，这事怎休得。  
何时置酒图书室。挥弦目送西飞翼。夜来已觉春篘溢。月影三人，一醉旧相识。  

醉落魄  

纤鞋窄袜。红茵自称琵琶拍。明衣妆脸春梳掠。好好亭亭，那得恁标格。  
匆匆一醉霜华白。归来偏记蓝桥宅。五更残梦迷蝴蝶。觑著花枝，只被绣帘隔。  

惜分飞（元夕）  

白玉花骢金络脑。十里华灯相照。帘映春窈窕。雾香残腻桃花笑。  
一串歌珠云外袅。饮罢玉楼寒悄。归去城南道。柳梢猎猎东风晓。  

浣溪沙  

烟柳濛濛鹊做巢。青青弱草带斜桥。莺声多在杏花梢。  
逐伴不知春路远，见人时著小词招。阿谁有分伴吹箫。  

浣溪沙  

彩选骰儿隔袖拈。整钗微见玉纤纤。夜寒窗外更垂帘。  
好事灯花双作蕊，照人月影入斜檐。新愁日日座中添。  

浣溪沙  

做得因缘不久长。惊风枝上偶成双。归来魂梦带幽香。  
灯下揉花春去早，竹间影月索归忙。十年前事费思量。  

渔家傲（作浮图语送深上人游庐山）  

闻道庐山横广泽。晴空万顷波涛白。上有至人营窟宅。经游客。古今多是烟霞谪。  
一钵上人轻六翮。选场要射如来策。点化黄金非妙药。难堪酌。三生一口都吞却。  

渔家傲  

昨夜山空流石乳。道人妙手亲拈取。未欲凌云归洞府。清风举。大千一叶同掀舞。  
笑把须弥挝破鼓。东山云作西山雨。我欲住庵无拄斧。君相许。三更明月湖心午。  

渔家傲  

潦倒瞿昙饶口悄。拈花冤道头陀笑。鸡足山中眠未觉。谁知道。至今功业犹分剖。  
唇口周遮何日了。禅床四面藤萝绕。有个路头君试讨。梅花老。南园蝴蝶飞芳草。  

渔家傲  

高绊袈裟挑纸帔。一杯茶罢成行计。路入庐山风细细。轻弹指。百千三昧俱游戏。  
法椅何曾烧两臂。谁知纸上无穷意。欲识普贤真实际。齁齁地。小炉雪夜和衣睡。  

渔家傲  

顶上铁轮飞火焰。防身细按威神剑。体用双行谁敢觇。光闪闪。何须更把茶林撼。  
衲子家风存古俭。一条概栗如天堑。粥鼓未鸣灯火暗。无恩念。断崖古木横藤簟。  

渔家傲  

落月杜鹃啼未了。粥鱼忽报千山晓。笠子盖头衣钵少。穿林表。回头高刹空中小。  
官路旧多林木绕。露浓花蕊皆颠倒。渡水登山排草草。庐山好。香炉峰下湖波渺。  

思佳客  

江上何人一笛横。倚楼吹得月华生。寒风堕指倾三弄，小市收灯欲二更。  
持蟹股，破霜橙。玉人水调品秦筝。细看桃李春时面，共尽玻璃酒一觥。  

思佳客  

微点胭脂晕泪痕。更衣整鬓立黄昏。春风搅树花如雨，夕霭迷空燕趁门。  
题往事，锦回纹。春心无定似行云。深屏绣幌空愁独，明月梨花殢一尊。  

好事近  

别酒带愁酸，千里失群黄鹄。行到小桥梯下，便飞云南北。  
不妨垂手小徘徊，日影转阑曲。从此贺囊佳制，有新奇题目。  

好事近  

飞雪过江来，船在赤栏桥侧。惹报布帆无恙，著两行亲札。  
从今日日在南楼，鬓自此时白。一咏一觞谁共，负平生书册。  

好事近  

年少万函书，朱紫只应低拾。更赖主人明眼，作青云梯级。  
归来应是印累累，笳鼓闹乡邑。若访老人生计，贩谢郎蓑笠。  

好事近  

云影护梅枝，短短未禁飞雪。彩幅自题新句，作催妆佳阕。  
西楼昨夜五更寒，恐一枝先发。元是素娥无寐，贺半轮明月。  

好事近  

小饮破清寒，坐久困花颓玉。两行艳衣明粉，听阿谁拘束。  
丽华百媚坐来生，仙韵动群目。一曲凤箫同去，倦人间丝竹。  

天仙子（代人送希文）  

楼下辘轳横露井。楼上婵娟开晓镜。下楼难忘上楼时，风未定。帆不正。簌簌珍珠挥尘柄。  
眉上新愁吹不醒。别酒未斟歌未忍。雪中梅下定重来，烟暝暝。肠寸寸。莫放笛声吹落尽。  

燕归梁  

楼外东风杜宇声。双枕细眉颦。女郎番马小山屏。金笼冷、梦魂惊。  
起来重绾双罗髻，无个事、泪盈盈。杨花蝴蝶乱分身。飞不定、暮云晴。  

小重山（七夕病中）  

半夜灯残鼠上檠。上窗风动竹，月微明。梦魂偏记水西亭。琅玕碧，花影弄蜻蜓。  
千里暮云平，南楼催上烛，晚来晴。酒阑人散斗西倾。天如水，团扇扑流萤。  

河传  

斜红照水。似晴空万里。明霞相倚。逐伴笑歌，小立绿槐阴里。诮没些、春气味。  
纷纷觑著闲桃李。浅浅深深，不满游人意。幽艳一枝，向晚重帘深闭。是青君、爱惜底。  

清平乐（上元赵仲能窗下）  

水瓶石砚。败壁蜗书篆。窗下日舒缝衲线。屋角晚风飞霰。  
上元灯火佳时。长廊语笑追随。高卧一番纸帔，觉来月贯南枝。  

握金钗  

风日困花枝，晴蜂自相趁。晚来红浅香尽。整顿腰肢晕残粉。弦上语，梦中人，天外信。  
青杏已成双，新尊荐樱笋。为谁一和销损。数著佳期又不稳。春去也，怎当他，清昼永。  

握金钗  

向晚小妆匀，明窗倦裁剪。见花清泪遮眼。开尽繁桃又春晚。心下事，比年时，都较懒。  
胡蝶入帘飞，郎声似莺啭。见来无计拘管。心似芭蕉乍舒展。归去也，夕阳斜，红满院。  

南歌子  

策杖穿荒圃，登临笑晚风。无穷秋色蔽晴空。遥见夕阳江上、卷飞蓬。  
雁过菰蒲远，山遥梦寐通。一林枫叶堕愁红。归去暮烟深处、听疏钟。  

南歌子  

远色连朱阁，寒鸦噪夕阳。小炉温手酌鹅黄。掩乱一枝清影、在寒窗。  
念远歌声小，嗔归泪眼长。纤腰今属冶游郎。朝暮楚宫云雨、恨茫茫  

蝶恋花  

风洗游丝花皱影。碧草初齐，舞鹤闲相趁。短梦乍回慵理鬓。惊心忽数清明近。  
逐伴强除眉上恨。趁蝶西园，不觉鞋儿褪。醉笑眼波横一寸。微微酒色生红晕。  

蝶恋花  

花色撩人红入眼。可是东君，要得人肠断。欲诉深情春不管。风枝雨叶空撩乱。  
谩插一枝飞一酉戋。小赏幽期，破我平生愿。珍约未成春又短。但凭蝴蝶传深怨。  

品令  

绣衣未整。傍窗格、临清镜。新霜薄雾，这下几日，阴晴不定。欲插黄花，心事又还记省。  
去年香径。共粉蝶、闲相趁。宝香玉珮，暗解付与，多情荀令。何日西楼，重见暮帆烟艇。  

祝英台  

宝蟾明，朱阁静，新燕近帘语。还记元宵，灯火小桥路。逢迎春笋柔微，凌波纤稳，诮不顾、斗斜三鼓。  
甚无据。谁信一霎是春，莺声留不住。柳色苔痕，风雨暗花圃。细看罗带银钩，绡巾香泪，算不枉、那时分付。  

水调歌头  

其兄进道作水调歌头一韵，几二十首，读之，殆不胜情。次其韵作一篇，怀其人，亦以赠元发、说道  
扁舟思独往，樯影划晴烟。要伴人随明月，踏破水中天。谁信骑鲸高逝，空对笔端风雨，如泛楚江船。老子穷无赖，端欲把降竿。  
白萍汀，归老计，似高闲。平生爱我，一言相置二刘间。准拟何山松桂，折足铛能安稳，芋火对阑残。何必少林语，立雪问心安。  

水调歌头（明日，纯中以酒见贶，约即见过。徘徊江上久不至，复次其韵）  

江湖堪极目，非雾亦非烟。故人相见，纵横高义薄云天。已具萸尊茗话，怅望云中江树，不见子猷船。日色隐林表，十里认帆竿。  
百年间，无个事，且安闲。功名两字，茫然都堕有无间。且尽身前一醉，休问古来今往，及取菊花残。仙事占无据，竹帛笑刘安。  

水调歌头（壬寅九月，谒季修，题其书室壁曰秋斋梦谒，复以进道韵续之）  

秋斋多梦谒，舌本欲生烟。独步一庭明月，雁字已横天。作个生涯不遂，松竹雨荒三径，却忆五湖船。小阮贫尤甚，犊鼻挂长竿。  
白鸥汀，风共水，一生闲。横琴唳鹤，要携妻子老云间。灯火荧荧深夜，高卧南窗折几，杯到不留残。莫遣江湖手，遮日向长安。  

水调歌头（壬寅十月二十四日饮少酒径醉拥案而寝。中夜酒醒次其韵作一篇）  

心肝皆锦绣，落笔尽云烟。诗狂酒兴，要骑亦鲤上青天。织女回车相劳，指点虚无征路，翻动月明船。举手谢同辈，岂复念渔竿。  
我平生，心正似，白云闲。衣冠污我，偶逢游戏到人间。常念孤云高妙，若作辘轳俯仰，谁复食君残。拜尘金谷辈，都是卧崇安。  

水调歌头（哭进道。“飞桥自古双溪合，柽柳如今夹岸垂”。么金店别业诗）  

诗人翻水尽，寂寞五侯烟。醉魂何在，应骑箕尾列青天。记得平生谈笑，夹岸手栽杨柳，同泛夜深船。溪水还依旧，深浅半青竿。  
小神仙，殷七七，许闲闲。黄粱未熟，经游都在梦魂间。我厌嚣尘浊味，几欲凌云羽化，鸡犬不留残。俗事丹砂冷，且抱一枝安。  

水调歌头  

其韵而寄之  
暮云遮远眼，叠叠入青烟。十年不见，醯鸡同舞瓮中天。闻道山阴回棹，相去都无百里，李郭可同船。行止皆天意，端欲自操竿。  
功名事，须早计，真安闲。高才妙手，不当留意市廛间。俄已山林长往，尘面时时拂镜，齿发甚衰残。廊庙非吾事，茅屋且安安。  

水调歌头（与小饮）  

抚床多感慨，白发困风烟。出门有碍，更堪寒暮雪飞天。君弃一盂一衲，奔走五湖清海，杯度不乘船。来访山中友，□□□□竿。  
看人间，谁得似，谪仙闲。生涯不问，留情多在酒杯间。剪烛西风谈笑，零落一尊相对，不觉已更残。回首功名事，笺记谢任安。  

水调歌头（送季修同希文去秀）  

十年禅榻畔，风雨扬茶烟。跳丸日月，未甘白发困尧天。江左风流才子，要伴江湖张翰，同泛洛阳船。酌酒情无尽，海燕绕船竿。  
逼人来，功业事，不教闲。男儿三十，定当谈笑在堂间。老子婆娑贫态，闭户长须赤脚，他日要分残。禹浪桃花影，归棹正轻安。  
|<何山道人水调歌头二十首一韵，余和之，计前后凡八首。道人之语，如谢康乐诗，出水芙蓉，自然可爱，余诚不足以继其后。呜呼，道人死矣，仙耶人耶，皆不知。俟如其数，焚香烧以与之。魂如有灵，当凌云一笑。  

江城子  

晓参垂户宿酲醒。坐南亭。对疏星。点点萤光，偏向竹梢明。望断长空何处是，云叶乱，彩霞横。  
西楼依旧抱重城。小银屏。此时情。鸦阵翻丛，枯柳两三声。欹枕欲寻初夜梦，鸡唱远，晓蟾倾。  

江城子  

闻君见影已堪怜。短因缘。偶同筵。相见无言，分散倍依然。做梦杨花随去也，妆合畔，绣床前。  
觉来离绪意绵绵。写蛮笺。倩谁传。鱼雁悠悠，门外水如天。欲上西楼还不忍，难著眼，望秋千。  

水龙吟（寄竹西）  

五湖春水茫茫，梦魂夜逐杨花去。汀花岸草，佳人微笑，眼波横注。借问刘郎，心期则甚，一成无据。自春来泪满，挼蓝袖口，没整顿，心情处。  
闻道相如病渴，念文君、白头新句。相思两地，无穷烟水，一庭花雾。锦字藏头，织成机上，一时分付。问他年，更有微云淡月，重来兮否。  

减字木兰花  

雨帘高卷。芳树阴阴连别馆。凉气侵楼。蕉叶荷枝各自秋。  
前溪夜舞。化作惊鸿留不住。愁损腰肢。一桁香销旧舞衣。  

减字木兰花  

极相思

明眸巧笑。坐久更宜灯烛照。小醉辞归。怀抱明明只自知。  
琐窗重见。桃李春风三月面。怎不思量。折柳孤吟断杀肠。  

江城子慢  

新枝媚斜日。花径霁、晚碧泛红滴。近寒食。蜂蝶乱、点检一城春色。倦游客。门外昏鸦啼梦破，春心似、游丝飞远碧。燕子又语斜檐，行云自没消息。  
当时乌丝夜语，约桃花时候，同醉瑶瑟。甚端的。看看是、榆角杨花飞掷。怎忘得。斜倚红楼回泪眼，天如水、沈沈连翠璧。想伊不整啼妆影帘侧。  

如梦令  

百和宝钗香珮。短短同心霞带。清镜照新妆，巧画一双眉黛。多态。多态。偷觑榴花窗外。  

极相思  

拂墙花影飘红。微月辨帘栊。香风满袖，金莲印步，狭径迎逢。  
笑靥乍开还敛翠，正花时、却恁西东。别房初睡，斜门未锁，且更从容。  

极相思  

西园斗草归迟。隔叶啭黄鹂。阑干醉倚，秋千背立，数遍佳期。  
寒食清明都过了，趁如今、芍药蔷薇。衩衣吟露，归舟缆月，方解开眉。  

贺新郎（别竹西）  

斜日封残雪。记别时、檀槽按舞，霓裳初彻。唱煞阳关留不住，桃花面皮似热。渐点点、珍珠承睫。门外潮平风席正，指佳期、共约花同折。  
情未忍，带双结。钗金未断肠先结。下扁舟、更有暮山千叠。别后武陵无好梦，春山子规更切。但孤坐、一帘明月。蚕共茧、花同蒂，甚人生要见，底多离别。谁念我，泪如血。  

浪淘沙  

倚枕数更筹。清夜悠悠。竹风荷露小窗秋。往事迷人浑不省，总是离愁。  
无赖是横眸。济楚风流。一时搂揽著心头。调数梦魂将我去，明月重楼。  

思佳客  

深夜槐风析酲惺。露荷凉气满西庭。凭栏小语花梢月，缓步偷拈石上萤。  
秋意早，暑衣轻。殢人索酒复同倾。大家沈醉还高枕，一任西楼报五更。  

二郎神  

西池旧约。燕语柳梢桃萼。向紫陌、秋千影下，同绾双双凤索。过了莺花休则问，风共月、一时闲却。知谁去、唤得秋阴，满眼败垣红叶  
飘泊。江湖载酒，十年行乐。甚近日、伤高念远不觉风前泪落。橘熟橙黄堪一醉，断未负、晚凉池阁。只愁被、撩拨春心，烦恼怎生安著。  

百宜娇  

隙月垂篦，乱蛩催织，秋晚嫩凉房户。燕拂帘旌，鼠窥窗网，寂寂飞萤来去。金铺镇掩，谩记得、花时南浦。约重阳、萸糁菊英，小楼遥夜歌舞。  
银烛暗、佳期细数。帘幕渐西风，午窗秋雨。叶底翻红，水面皱碧，灯火裁缝砧杵。登高望极，正雾锁、官槐归路。定须相将，宝马钿车，访吹篇侣。  

醉思仙  

断人肠。正西楼独上，愁倚斜阳。称鸳鸯鸂鶒，两两池塘。春又老，人何处，怎惯不思量。到如今，瘦损我，又还无计禁当。  
小院呼虑夜，当时醉倒残缸。被天风吹散，凤翼难双。南窗雨，西廊月，尚未散、拂天香。听莺声，悄记得，那时舞板歌梁。  

眼儿媚  

晓钗催鬓语南风。碧涧小桥通。榆阴短短，露光炯炯，满地花红。  
天涯不见归帆影，蜂蝶尽西东。宿酲渐解，残妆犹在，晓日帘栊。  

眼儿媚  

循槛琅玕粉沾衣。一片子规啼。蓬壶梦短，蜀衾香远，愁损腰肢。  
石城堂上双双燕，应傍莫愁飞。春江艇子，雪中梅下，知与谁期。  

梦玉人引  

上危梯尽，尽画合迥，昼帘垂。曲水飘香，小园莺唤春归。舞袖弓弯，正满城、烟草凄迷。结伴踏青，趁蝴蝶双飞。  
赏心欢计，从别后、无意到西池。自检罗囊，要寻红叶留诗。懒约无凭，莺花都不知。怕人问，强开怀、细酌酴醿。  

倾杯令  

枫叶飘红，莲房肥露，枕席嫩凉先到。帘外蟾华如扫。枝上啼鸦催晓。  
秋风又送潘郎老。小窗明、疏萤浅照。登高送远惆怅，白发至今未了。  

倾杯令  

隔座藏钩，分曹射覆烛艳渐催三鼓。筝按教坊新谱。楼外月生春浦。  
徘徊争忍忙归去。怕明朝、无情风雨。珍花美酒团坐，且作尊前笑侣。  

生查子  

摊钱临小窗，扑蝶穿斜径。醉戏晚风前，吹乱连枝影。  
别来秋夜长，梦到金屏近。肠断一声鸡，残月悬朝镜。  

生查子  

裙长步渐迟，扇薄羞难掩。鞋褪倚郎肩，问路眉先敛。  
踏青南陌回，倚醉开娇靥。今夜更同行，忍笑匀妆脸。  

生查子  

双鬟绿发齐，多笑荐红落。穿竹过西斋，问字时偷学。  
娇慵不惯羞，同倚阑干角。屈指数元宵，灯火堪行乐。  

扑蝴蝶近  

分钗绾髻，洞府难分手。离觞短阕，啼痕冰舞袖。马嘶霜滑，桥横路转，人依古柳。晓色渐分星斗。  
怎分剖。心儿一似，倾入离愁万千斗。垂鞭伫立，伤心还病酒。十年梦里婵娟，二月花中豆蔻。春风为谁依旧。  

扑蝴蝶近  

风荷露竹，秋意侵疏鬓。微灯曲几，有帘通桂影。乍凉衣著，轻明微醉，歌声听稳。新愁殢人方寸。  
怎不闷。当初欲凭，燕翼西飞寄归信。小窗睡起，梁间都去尽。夜长旅枕先知，秋杪黄花渐近。一成为伊销损。  

一落索  

蝉带残声移别树。晚凉房户。秋风有意梁黄花，下几点、凄凉雨。  
渺渺双鸿飞去。乱云深处。一山红叶为谁愁，供不尽、相思句。  

一落索  

宫锦裁书寄远。意长辞短。香兰泣露雨催莲，暑气昏池馆。  
向晚小园行遍。石榴红满。花花叶叶尽成双，浑似我、梁间燕。  

一落索  

鸟散余花飞舞。满地风雨。长江衮衮接天流，夜送征帆去。  
今夜行云何处。断肠南浦。残肠南浦。残灯不剪五更寒，独自与、余香语。  

谒金门（甲子年同寅伯题于壁）  

人已老。春亦不留些少。花尽叶长蚕又抱。子规啼未了。  
往事不论多少。且向尊前一笑。白发满头愁已到。路长波渺渺。  

鼓笛慢  

拍肩笑别洪崖，共看紫海还清浅。蓬壶旧约，人间舒笑，桃红千遍。去岁争春，今年逼腊，满空飘霰。渐横枝照水，清绿弄日，都点缀、江南岸。  
须吸百川为寿，卷恩波、已倾银汉。戎袍拥戟，万钉围带，天孙新眷。十里尘香，五更弦月，未收弦管。正秦筝续谱，宫箫定拍，候来冬按。  

西江月慢  

春风淡淡，清昼永、落英千尺。桃杏散平郊，晴蜂来往，妙香飘掷。傍画桥、煮酒青帘，绿杨风外，数声长笛。记去年、紫陌朱门，花下旧相识。  
向宝帕、裁书凭燕翼。望翠阁、烟林似织。闻道春衣犹未整，过禁烟寒食。但记取、角枕情题，东窗休误，这些端的。更莫待、青子绿阴春事寂。  

思佳客（竹西从人去数年矣，今得归，偶以此烦全美达之）  

曾醉扬州十里楼。竹西歌吹至今愁。燕衔柳絮春心远，鱼入晴江水自流。  
情渺渺，梦悠悠。重寻罗带认银钩。挂帆欲伴渔人去，只恐桃花误客舟。  

思佳客（全美久不通，偶伯禧去，间录前所赋，复作一首）  

薄薄山云欲湿花。双双燕子入帘斜。西楼尚记垂垂雪，酌酒犹残片片霞。  
人已远，发成华。小楼疏竹宅谁家。试凭去雁通消息，仙子当乘八月槎。  

夜游宫（生日代人献江宰）  

帘外繁霜未扫。楼角动、玉绳横晓。百和交焚瑞烟绕。霁霞明，画屏深，天渺渺。  
喜色连池沼。荐眉寿、玉儿娇小。早晚除书下天表。日初长，莫等闲，孤一笑。  

浣溪沙  

风扫长林雪压枝。纷纷冻鹊傍帘飞。一尊聊作破寒威。  
春意正愁梅漏泄，客情尤怕病禁持。曲阑干外日初迟。  

南歌子  

片片云藏雨，重重雾隐山。可怜新月似眉弯。今夜断肠凝望、小楼寒。  
梦断云房远，书长蜡炬残。夜妆应罢短屏间。都把一春心事、付梅酸。  

如梦令  

珠阁雨帘高卷。望断碧梧墙院。短梦有幽寻，晓枕一峰云乱。谁见。谁见。风散菊英千片。  

浣溪沙  

微绽樱桃一颗红。断肠声里唱玲珑。轻罗小扇掩酥胸。  
惹鬓蛛丝新有喜，窥窗月彩旧相从。清宵一醉许谁同。  

浪淘沙  

凉露洗秋空。菊径鸣蛩。水晶帘外月玲珑。烛蕊双悬人似玉，簌簌啼红。  
宋玉在墙东。醉袖摇风。心随月影入帘栊。戏著锦茵天样远，一段愁浓。  

醉桃源  

檀香新染砑红绫。腰肢瘦不胜。合欢小幌掩余酲。芙蓉入梦频。  
山不尽，水无情。锦河隔锦茵。刘郎仙骨未应轻。桃花已误人。  

思佳客  

梦里相逢不记时。断肠多在杏花西。微开笑语兜鞋急，远有灯光掠鬓迟。  
辞永夜，失深期。一枝黄菊对伤悲。夜凉窗外闻裁剪，应熨沈香制舞衣。  

小重山  

雨洗檐花湿画帘。知他因甚地，瘦厌厌。玉人风味似冰蟾。愁不见，烟雾晓来添。  
烦恼旧时谙。新来一段事，未心甘。满怀离绪过春蚕。灯残也，谁见我眉尖。  

柳梢青  

远帘笼月。谁见南陌，子规啼血。萸糁菊英，整冠落帽，一时虚说。  
五湖自有深期，曾指定、灯花细说。燕子巢空，秋鸿程远，音书中绝。  

卜算子  

云破月高悬，照我双双泪。人在朱桥转曲西，翠幕重重闭。  
要见索商量，见了还无计。心似长檠一点灯，到晓清清地。  

卜算子  

眉为占愁多，镇日长长敛。试问心中有底愁，泪早千千点。  
莫唱短因缘，缘短犹伤感。谁信萧郎是路人，常有深深念。  

卜算子  

一日抵三秋，半月如千岁。自夏经秋到雪飞，一向都无计。  
续续说相思，不尽无穷意。若写幽怀一段愁，应用天为纸。  

卜算子  

得酒解愁烦，多病还疏酒。本是多情失意人，此味如何受。  
沈醉且高歌，不饮心常有。守著残灯斗著眉，怎不腰肢瘦。  

如梦令  

多谢西池桃李。伴我一春沈醉。能有几多香，陪了一江来泪。憔悴。憔悴。又是落花铺地。  

木兰花慢  

石榴花谢了，正荷叶、盖平池。试玛瑙杯深，琅玕簟冷，临水帘帷。知他故人甚处，晚霞明、断浦柳枝垂。唯有松风水月，向人长似当时。  
依依。望断水穷，云起处、是天涯。奈燕子楼高，江南梦断，虚费相思。新愁暗生旧恨，更流萤、弄月入纱衣。除却幽花软草，此情未许人知。  

木兰花慢  （重午）  

对修篁万个，更疏雨、洗琅玕。望燕外晴丝，鸥边水叶，胡蝶成团。榴红劝人把酒，泛菖蒲、对客不成欢。金缕新番彩索，始知今岁衣宽。  
年年。此日青楼，花缺处、倚阑干。记小扇清歌，蛮笺妙墨，不觉更残。可怜旧游似梦，向人人、未减一枝兰。纵有千金莫惜，大家沈醉花间。  

木兰花慢  （七夕）  

桂乡云万缕，更飞雨、洗香车。念密会经年，银潢浪阻，玉露期赊。灵星瑞桥对展，散匆匆、喜色满天涯。回首丁宁晓角，未宜吹动梅花。  
家家。竞赏彩茸，穿桂影、醉流霞。渐舞袖翻鸾，歌声缀凤，钗影交加。人间共饶宴乐，算天孙、怎忍遣河斜。莫惜西楼剪烛，大家同到啼鸦。  

恋香衾  

记得花阴同携手，指定日、许我同欢。唤做真成，耳热心安。打叠从来不成器，待做个、平地神仙。又却不成些事，蓦地心残。  
据我如今没投奔，见著你、泪早偷弹。对月临风，一味埋冤。笑则人前不妨笑，行笑里、斗觉心烦。怎生分得烦恼，两处匀摊。  

豆叶黄  

芰荷香外一声蝉。风撼琅玕惊昼眠。刻烛题诗花满笺。小神仙。对倚阑干月正圆。  

豆叶黄  

晚妆新试碧衫凉。金鸭犹残昨夜香。柳际风来月满廊。一双双。人对鸳鸯浴小塘。  

豆叶黄  

轻罗团扇掩微羞。酒满玻璃花满头。小板齐声唱石州。月如钩。一寸横波入鬓流。  

豆叶黄  

林花著雨褪胭脂。叶底双桃结子迟。对镜凭郎略皱眉。笑微微。燕子羞人必懒归。  

豆叶黄  

玉箫风外一声清。粉面婵娟月对明。紫府楼台夜不扃。羽衣轻。稳驾双鸾谒帝庭。  

千秋岁  

宝蟾悬镜。露颗倾荷柄。飞萤点点明花径。凝愁情不展，宿酒风还醒。天似晓，银河半落星相趁。  
心事都无定。才致元相称。春过了，秋将近。小窗通竹圃，野色连金井。得仗个，多情燕子分明问。  

好事近  

心事已成空，春尽百花零落。谁见黄鹂百啭，索东君评泊。  
晓来枝上语绵蛮，应悔向来错。看则绿阴青子，却恓惶无托。  

南乡子  

小雨阻行舟。人在烟林古渡头。欲挈一尊相就醉，无由。谁见横波入鬓流。  
百计不迟留。明月他时独上楼。水尽又山山又水，温柔。占断江南万斛愁。  

南乡子  

樊子唤春归。梦逐杨花满院飞。吹过西家人不见，依依。萍点荷钱又满池。  
屈指数佳期。何日凭肩对展眉。倾尽十分应不醉，迟迟。何惜樱桃杏子时。  

浪淘沙  

纤指捧玻璃。莫惜重持。自离阆苑失回期。门掩东风桃著子，帘影迟迟。  
楼上正横篦。荷气沾衣。谁将名玉碾花枝。不比寻常红与紫，取次芳菲。  

卜算子  

□□矣，余为之辍笔。昨夜酒醒，卧不能稳，试作卜算子以寄之  
渡口看潮生，水满蒹葭浦。长记扁舟载月明，深入红云去。  
荷尽覆平池，忘了归来路。谁信南楼百尺高，不见如莲步。  

小重山  

云护柔条雪压枝。斜风吹绛蜡，点胭脂。蔷薇柔水麝分脐。园林晚，脉脉带斜晖。  
深阁绣帘低。宝奁匀泪粉，晚妆迟。一枝屏外对依依。清宵永，谁伴破寒卮。  

惜分钗  

春将半。莺声乱。柳丝拂马花迎面。小堂风。暮楼钟。草色连云，暝色连空。重重。  
秋千畔。何人见。宝钗斜照春妆浅。酒霞红。与谁同。试问别来，近日情悰，忡忡。  

惜分钗  

重帘挂。微灯下。背兰同说春风话。月盈楼。泪盈眸。觑著红裀，无计迟留。休休。  
莺花谢。春残也。等闲泣损香罗帕。见无由。恨难收。梦短屏深，清夜悠悠。悠悠。  

如梦令  

花趁清明争展。白白红红满院。莫怪泪痕多，爱底不能得见。凝恋。凝恋。门外雨飞帘卷。  

水龙吟  

年年九月西湖，绣船继日笙箫拥。五云深处，红帘一桁，语莺歌凤。群玉峰头，影娥池畔，烟霞飞动。认蓬瀛仙子，云程路远，贪人世、瑶池梦。  
要看黄尘清海，戏真珠、麻姑清纵。曲门自有，菊金芳砌，月篦浮栋。子著宫桃，舞翻官柳，霞杯纤捧。待明年更把，西风妙曲，按成新弄。  

鹊桥仙  

西风不落，薄衾孤枕，记起花时些个。宿愁新恨两关心，说道理、分疏不可。  
别愁如絮，佳期何在，古屋萧萧灯火。打窗风雨又何消，梦未就、依前惊破。  

点绛唇（圣节鼓子词）  

扇列红鸾，赭黄日色明金殿。御香葱茜。宝仗香风暖。  
咫尺天颜，九奏朝阳管。群臣宴。醉霞凝面。午漏传宫箭。  

点绛唇  

俊眼犀心，尊前如有乘鸾便。过愁传怨。只许灯光见。  
见了重休，河汉明遮断。深深院。乱风飘霰。揉了双罗燕。  

水调歌头  

解衣同一笑，聊复起厨烟。醉乡何处，与君舒啸入壶天。长怪时情狭隘，杯酒岂容我辈，不上谪仙船。雅志念湖海，小艇一丝竿。  
夜迢迢，灯烛下，几心闲。平生得处，不在内外及中间。点检春风欢计，惟有诗情宛转，余事尽疏残。彩笔题桐叶，佳句问平安。  

好事近  

世事莫牵萦，乐取这闲时节。且恁醉来醒去，免光阴虚设。  
有则有个泼心儿，不敢被利名啜。却待两手分付，与风花雪月。  

好事近  

长记十年前，彼此玉颜云发。尊酒几番相对，乐春花秋月。  
而今各自困飘零，憔悴几年别。说著大家烦恼，且大家休说。  

青玉案  
一尊聊对西风醉。况九日、明朝是。曾与茱萸论子细。江天虚旷，暮林横远，人隔银河水。  
碧云渐展天无际。吹不断、黄昏泪。若作欢期须早计。如何得似，鬓边新菊，双结黄金蕊。  

### 王之道  

庆清朝（追和郑毅夫及第后作）  

晓日彤墀，春风黄伞，天颜咫尺清光。恩袍初赐，一时玉质金相。济济满廷鹓鹭，月卿映、日尹星郎。鸣鞘绕，锦鞯归路，醉舞醒狂。  
追随宝津琼苑，看穿花帽侧，拂柳鞭长。临流夹径，参差绿荫红芳。宴罢西城向晚，歌呼笑语溢平康。休相恼，争揭疏帘，半出新妆。  

谒金门（追和冯延已）  

春睡起。金鸭暖消沈水。笑比梅花鸾鉴里。嗅香还嚼蕊。  
琼户倚来重倚。又见夕阳西坠。门外马嘶郎且至。失惊心暗喜。  

蝶恋花（和张文伯魏园行春）  

春入花梢红欲半。水外绿杨，掩映笙歌院。霁日迟迟风扇暖。天光上下青浮岸。  
归去画楼烟暝晚。步拾梅英，点缀宫妆面。美目碧长眉翠浅。消魂正值回头看。  

蝶恋花（和张文伯上巳雨）  

檐榴潺潺朝复暮。燕子衔泥，穿幕来还去。素锦青袍知有处。花光草色迷汀渚。  
春不负人人自负。君看流觞，只恁良宵度。厌浥小桃如泣诉。东风莫漫飘红雨。  

蝶恋花  

城上春旗催日暮。柳絮沾泥，花蕊随流去。记得前时行乐处。小桥水渌初平渚。  
玉子纹楸谁胜负。不道光阴，暗向闲中度。天若有情容我诉。春来底事多阴雨。  

蝶恋花（和王冲之木犀）  

庭院雨余秋意晚。一阵风来，到处清香遍。把酒对花情不浅。花前敢避金杯满。  
薝卜酴醿虽惯见。常恨搀先，不是君徒伴。莫把龙涎轻斗远。流芳肯逐炉烟断。  

蝶恋花（和张文伯海棠）  

碧雾暗消香篆半。花影穿帘，厌浥苍苔院。鸂鶒一双塘水暖。浮沈时近垂杨岸。  
雨过不知春事晚。但怪朱唇，得酒红潮面。野蔌山肴三四盏。携尊更向花前看。  

蝶恋花（和鲁如晦园棋）  

玉子纹楸频较路。胜负等闲，休冶黄金注。黑白斑斑乌间鹭。明窗净几谁知处。  
偪剥声中人不语。见可知难，步武来还去。何日挂冠宫一亩。相从识取棋中趣。  

蝶恋花（和鲁如晦梅花二首）  

曾向水边云外见。争似霜蕤，照映苍苔院。檀口半开金袅线。端相消得纶巾岸。  
点缀南枝红旋旋。准拟杯盘，日向花前宴。飞雪飘飘云不卷。何人览镜凭阑看。  

蝶恋花  

杏靥桃腮俱有B276。常避孤芳，独斗红深浅。犯雪凌霜芳意展。玉容似带春寒怨。  
分得数枝来小院。依倚铜瓶，标致能清远。淡月帘栊疏影转。骚人为尔柔肠断。  

蝶恋花（追和东坡，时留滞富池）  

寒雨霏霏江上路。不见书邮，病目空凝注。沙觜尽头飞白鹭。篙师指似人来处。  
自笑自怜还自语。钝滞如君，只合归田去。竹屋数间环B04B亩。个中自有无穷趣。  
宴山亭（海棠）  

微雨斑斑，晕湿海棠，渐觉燕脂红褪。迟日短垣，娇怯和风，摇曳一成春困。玉软酴酥，扶不起、晚妆慵整。愁恨。对佳时媚景，可堪重省。  
曾约小桃新燕，有蜂媒蝶使，为传芳信。西蜀杜郎，东坡苏老，道也道应难尽。一朵风流，雅称且、凤翘云鬓。相映。眉拂黛、梅腮弄粉。  

风流子（和桐城魏宰）  

扁舟南浦岸，分携处、鸣佩忆珊珊。见十里长堤，数声啼F774，至今清泪，襟袖斓斑。谁信道，沈腰成瘦减，潘鬓就衰残。漫把酒临风，看花对月，不言拄笏，无绪凭阑。  
相逢复相感，但凝情秋水，送恨春山。应念马催行色，泥溅征衫。况芳菲将过，红英婉娩，追随正乐，黄鸟间关。争得此心无著，浑似云闲。  

玉连环（题载安僧舍）  

流水细通何处。柳溪新雨。清风十里送篮舆，行不尽、山无数。  
一簇楼台窣堵。老僧常住。悬知俗客不曾来，门外苍苔如许。  

江城子（和彦时兄）  

新篁初上箨龙陂。绿阴稀。绿阴稀。墙外石榴，花放两三枝。裙褶绛纱还半皱，追往事，惜佳期。  
流莺娇婉燕双飞。雨晴时。雨晴时。卢橘攒金，梅子更红肥。浊酒一杯从径醉，家纵远，梦中归。  

江城子（追和东坡雪）  

寒光凌乱六花纤。巧穿帘。不鸣檐。十里黄垆，遥望辨青帘。玉树参差何处觅，吟雪曲，捻霜髯。  
坐来令我看无厌。拟名盐。试尝甜。飞入深潭，应照老蛟潜。三白频占来岁稔，良可喜，更何嫌。  

水调歌头（赵帅圣用生日）  

颢气遍寰宇，风露逼衣裘。中秋昨夜，明月千里满西楼。人道当年今日，海上骑鲸仙客，乘兴下瀛州。雅志在扶世，来佐紫宸游。  
庙堂上，须早计，要嘉谋。牙床锦帐，三岁江北叹淹留。好在蟹螯如臂，判取兵厨百斛，与客醉瑶舟。待得蟠桃熟，相约访浮丘。  

水调歌头（追和东坡）  

湖上有佳色，黄菊傲霜秋。一尊相属，谈咏彼此得无愁。何处鲈鱼初荐，错俎金薤点鲙，令我忆东州。双鹭带斜日，飞下白萍洲。  
晚风劲，吹残酒，袭破裘。故人俱在，江左底事独淹留。归去草堂侵夜，一点青荧灯火，得句可忘忧。欲识无穷意，终日倚城楼。  

水调歌头（和张文伯对月词）  

斜阳明薄暮，暗雨霁凉秋。弱云狼藉，晚来风起，席卷更无留。天外老蟾高挂，皎皎寒光照水，金璧共沈浮。宾主一时杰，倾动庾公楼。  
渡银汉，漙玉露，势欲流。不妨吟赏，坐拥红袖舞还讴。暗祝今宵素魄，助我清才逸气，稳步上瀛洲。欲识瀛洲路，雄据六鳌头。  

水调歌头（张文伯生日）  

琼树挂初日，珠箔卷清霜。夜来溪上微雨，佳节过重阳。共庆当年此际，曾见天麟协梦，华阀挂蓬桑。人作鲁侯祝，俾尔寿而臧。  
保疲瘵，旌德善，致吉祥。会看报政，朝夕芝检趣徵黄。不藉灵丹九转，不用蟠桃三窃，源远自流长。愿借沧溟富，斟酌荐瑶觞。  

水调歌头（用王冲之韵赠僧定渊）  

败屋拥破衲，惊飙漫飕颸。不离当处人见，操彗上蓝游。弹指九州四海，浪说其来云聚，其去等风休。莫作袈裟看，吾道惯聃丘。  
齐死生，同宠辱，泯春秋。高名厚利，眇若天地一蜉蝣。闲举前人公案，试问把锄空手，何似步骑牛。会得个中语，净土在阎浮。  

水调歌头（秦寿之生日）  

暑雨湿修竹，凉吹入高檐。鹭洲钟阜如画，霁色为秾纤。槛外藕花无数，妆点休祥嘉应，不觉有秋炎。谪仙堕人世，香雾郁重帘。  
富才艺，强记览，三万签。须信公侯有种，道义自相渐。此去腰金佩玉，回视依莲泛水，岁月亦何淹。称觞还戏彩，无惜醉厌厌。  

青玉案（对雪追和谢幼船B231）  

金尊照坐红裙绕。怪一饷、歌声悄。乱扑珠帘风絮晓。香薰笑语，酒烘颜色，莫逐流年老。  
诗涛入笔悬河倒。快万里云天为君扫。检点春容何处早。柳条青眼，梅梢粉面，得恁于人好。  

青玉案（送无为守张文伯还朝）  

逢人借问钱塘路。我亦欲、西湖去。目送兰桡知几度。鳌峰浮玉，鲸波飞雪，正是潮来处。  
海棠花下春将暮。缓唱新词味佳句。见说东君曾梦许。柏台冠豸，金銮视草，便作商岩雨。  

青玉案（有怀轩车山旧隐）  

半年不踏轩车路。仿佛过、长桥去。贴水行云风送度。两行高柳，一坡修竹，是我尝游处。  
黄鹂休叹青春暮。出谷迁乔旧家句。天意从人还许诉。凝寒和气，沈阴霁色，大旱滂沱雨。  

凤箫吟（和彦时兄重九）  

雨溟濛。年年今日，农夫共卜新丰。登高随处好，银瓶突兀，南峙对三公。真珠漙露菊，更芙蓉、照水匀红。但华发衰颜，不堪频鉴青铜。  
相逢。行藏休借问，且徘徊，目送飞鸿。十年湖海，千里云山，几番残照凄风。蟹螯粗似臂，金英碎、琥珀香浓。请细读离骚，为君一饮千钟。银瓶、三公，皆山名。  

卜算子（和兴国守周少隐饯别万山堂）  

拄颊看西湖，屡对纶巾岸。江上相从醉万山，六见年华换。  
君唱我当酬，我醉君休管。明日醒时小艇东，莫负传书雁。  

卜算子  

堂下水浮天，人指山为岸。水落寒沙只见山，暗被天偷换。  
堂上老诗翁，客至劳相管。风喘西头客自东，目送云中雁。  

卜算子  

今日富川滨，后夜湓江岸。千里西湖指顾间，未怕新年换。  
再见复何时，此意凭吟管。应有新诗当尺书，日望南来雁。  

丑奴儿（对雪和彦逢弟）  

青腰似诧天公富，奔走风云。银界无痕。委巷穷山草木春。  
玉楼不怕歌茵湿，笑语纷纷。须放他们。醉里冰姿光照人。  

桃源忆故人（追和东坡韵呈曾倅子修三首）  

逢人借问春归处。遥指芜城烟树。收尽柳梢残雨。月闯西南户。  
游丝不解留伊住。漫惹闲愁无数。燕子为谁来去。似说江头路。  

桃源忆故人  

不知春色归何处。但见茂林芳树。庭巷落花如雨。斗乱穿窗户。  
晚行溪上东风住。荷点青钱无数。蛱蝶飞来还去。错认花间路。  

桃源忆故人  

南园最是花多处。门掩绿杨千树。别后几番风雨。碧藓侵苔户。  
侬家旧在郊西住。门外远山无数。谁道不如归去。咫尺长安路。  

桃源忆故人（和张文伯送春二首）  

依依杨柳青青草。攀断画桥春晓。风里落花如扫。莫厌寻芳早。  
酴醿芍药看来好。恰似江湖遗老。锦段荷□传到。愧乏琼瑶报。  

桃源忆故人  

望中风絮迷烟草。愁结几番昏晓。花径有时亲扫。载酒应须早。  
人情曷似春山好。山色不随春老。旧隐何当重到。迎得平安报。  

沁园春（和彦时兄）  

城郭萧条，风雨霏微，酝造春愁。况鸷群雕鹗，未谐荐祢，棘栖鸾凤，犹叹栖仇。世路如棋，人情似纸，厚薄高低何日休。逢殷浩，会披云对月，同赋南楼。  
堪嗟日月如流。甚首夏朅来今半秋。纵荻花枫叶，强撩归思，有莼羹菰饭，归更何忧。三板松舟。一篙秋水，百里淮山无暂留。何须问，蘧蘧栩栩。孰是庄周。  

惜奴娇  
不厮知名，怎奈向、前缘注定。一封书、便成媒娉。千里相从，恰似寻盟合姓。泥泞。尚隔个、轿儿难近。  
薄薄纱厨，小驿夜凉人静。红一点、暗通犀晕。花月多情，摇碎半窗清影。安稳。悄不知、人痛损。  

惜奴娇  

甚么因缘，恰得一年相聚。和闰月、更无剩数。说著分飞，背面偷弹玉箸。好去。记取许时言语。  
旧爱新人，后夜一时分付。从前事、不堪回顾。怎奈冤家，抵死牵肠惹肚。愁苦。梦断五更风雨。  

南乡子（陈南仲生日）  

遗爱满南州。千骑曾为万里游。琳馆归来，无责更无忧。坐听笙歌醉玉舟。  
香雾郁金虬。春入梅花助献酬。请祝遐年，长笑挹浮丘。何止莘君一百筹。|<友人莘彭年遗公九十六筹，故及之>|  

南乡子（寄和潘教授元宾喜晴）  

天际彩虹垂。风起痴云快一吹。原隰BC70BC70，春水更弥弥。布谷期从野鸟知。  
初霁卷帘时。巷陌泥融燕子飞。午醉醒来，红日欲平西。一碗新茶乳面肥。  

南乡子（和张元助通判赋雪）  

出户绣帘垂。拂面从他细细吹。乘兴有谁招访戴，难为。暖帐薰炉醉不知。  
闲看逐风时。欲著梅花又却飞。雅兴佳人回舞袂，相宜。试比冰肌可煞肥。  

南乡子（用韵赋杨花）  

春霁柳花垂。娇软轻狂不待吹。圆欲成球还复碎，谁为。习习和风即旧知。  
深院日长时。乱扑珠帘入坐飞。试问荻芽生也未，偏宜。出网河豚美更肥。  

南乡子（追和东坡重九）  

风急断虹收。孤鹜摇摇下荻洲。醉帽尽从吹落去，飕飕。幸有黄花插满头。  
君唱我当酬。千里湖山照眼秋。不见故人思故国，休休。一阕清歌听解愁。  

南乡子（赠何彦道侍儿）  

翠袖熨沈香。黛拂修蛾淡淡妆。消得多情钟傅粉，何郎。风动珠帘月半床。  
素手捧瑶觞。谁念苏州已断肠。夜雨不随歌扇歇，浪浪。归去无心赋海棠。  

减字木兰花（和鲁如晦立春）  

彩幡金胜。一笑酬春聊适性。呆女痴儿。半挽梅花半柳枝。  
追欢何计。幸对绿尊环早髻。欲舞还羞。美盼娇回碧水秋。  

减字木兰花（和张文伯对雪四首）  

诗成呵手。欲写已输君赋就。寒粟生肤。一盏浇肠可得无。  
回风弄巧。比似婆娑尤敏妙。似个人人。嗅认梅花孰是真。  

减字木兰花  

尊前放手。铜钵声穷诗已就。姑射肌肤。舞罢缠头怎得无。  
青腰更巧。搓粉团酥来斗妙。不敢方人。容色依稀似太真。  

减字木兰花  

玉奴招手。来看前山琼琢就。透骨侵肤。似恁清寒更有无。  
春工纵巧。只许梅花称独妙。花底逢人。逐马银杯误认真。  

减字木兰花  

鳖头龟手。孤坐书生能意就。暖体温肤。绣被春寒想见无。  
雪词工巧。高压君房天下妙。白发欺人。甚矣吾衰懒是真。  

减字木兰花（赠孙兴宗侍儿四首）  

修眉山远。娇抹乌云秋水畔。酒里花前。坐拥斯人怎得寒。  
醽醁浮满。须索空缸仍覆盏。正恐相妨。归去如闻笑语香。  

减字木兰花  

江梅清远。潇洒一枝尊俎畔。雪里风前。照水窥檐巧耐寒。  
多情美满。共饮自应渠酹盏。醉赏何妨。倾国天教抵死香。  

减字木兰花  

笑中声远。走向曲房花树畔。拥在尊前。顿觉春温却夜寒。  
愿酬心满。只得教伊频劝盏。缓唱何妨。贴体衫儿扑扑香。  

减字木兰花  

仙姿凝远。半出新妆琼户畔。缓步来前。正值东风料峭寒。  
钗头花满。舞罢梅英飞入盏。一釂何妨。花与佳人巧斗香。  

减字木兰花（和孔纯老别）  

离筵暂住。君在龙舒曾是主。今作行人。卧辙何妨借寇恂。  
清歌妙舞。断送吟鞭乘醉去。一釂休辞。捧爵佳人玉箸垂。  

减字木兰花（和孔纯老送郑深道移守严州）  

金尊频倒。照坐梅花清更好。春到长杨。宠拜三公入郑庄。  
月城两载。千里生灵蒙惠爱。舞彻歌词。并立新妆绿带垂。  

减字木兰花（和董令升正月五日会客）  

蛾眉螓首。舞雪娇回开冻候。尽道今年。千里风光萃绮筵。  
坐来新月。照我苍颜并白发。酒到休辞。自有黄芽介寿祺。  
阮郎归（和广济王宰二首）  

玉绳低转斗阑干。欠温春酒寒。夜长风劲怯衣单。有人哦二山。  
蟾欲满，雁初还。桃花微破颜。枕痕犹带断红残。无言心自闲。  

阮郎归  

长杨风软弄腰肢。日长胡蝶飞。雨余新绿细通池。玉钩悬妓衣。  
鸿雁远，子规啼。此情谁得知。一尊聊与故人持。醉来悲别离。  

长相思（相山集题作恨别）  

雨濛濛。日日龙日龙。洗出远山三四重。分明眉黛浓。  
野桥西，官路东。小驿夜凉风入松。梦魂谁与同。  

长相思  

花一枝。酒一卮。举酒对花君莫辞。人生多别离。  
行相随。坐相随。更有何人得似伊。春融胡蝶飞。  

长相思  

天四垂。山四围。山色天容入坐帷。清风吹我衣。  
湖水东，江水西。东去西来无尽期。不如君共伊。  

长相思  

吴江枫。吴江风。索索秋声飞乱红。晚来归兴浓。  
淮山西，淮山东。明月今宵何处同。相寻魂梦中。  

长相思  

风凄凄。雨霏霏。风雨夜寒人别离。梦回还自疑。  
蛩声悲。漏声迟。一点青灯明更微。照人双泪垂。  

长相思（相山集题作美人）  

桃花春。杏花春。桃杏妖娆如个人。歌声清遏云。  
酒醺醺。烛荧荧。眼尾微红无限情。相逢堪断魂。  

满庭芳（伯父仲球生日）  

紫角初繁，青裳正好，充闾清露飘香。悬弧何早，乌辔上扶桑。试问椿龄几许，逾万计、才满三章。佳辰乐，林塘增气，菡萏拥红妆。  
称觞。人共庆，盘中白李，来自华阳。倩壶中日月，特地舒长。定见霜毫换绿，天荐祉、家庆延昌。情千万，辞慳思窘，聊献满庭芳。  

满庭芳（代人上高太尉，时在太学）  

蔡水西来，于门南峙，天波拥入华楹。芝兰争秀，难弟遇难兄。欲说随龙雨露，庆千载、河海初清。良辰好，榴花照眼，绿柳隐啼莺。  
君恩，隆横赐，冰桃火枣，来自蓬瀛。正雾横玉篆，泉泻金鲸。四座香和酒泛，对妙舞、弦索铿E639。椿难老，年年今日，论报祝长生。  

满庭芳（和王常令双莲堂）  

翠盖千重，青钱万叠，雨余绿涨银塘。藕花无数，高下斗芬芳。浑似华清赐浴，温泉滑、洗出真香。何妨更，合欢连理，高压万芝祥。  
风流，贤太守，当年奏瑞，盛事名堂。好是琉璃池上，一片宫妆。况有薰风解愠，流霞泛、丝竹成行。依莲暇，联珠唱玉，应不愧金相。  

满庭芳（立春日呈刘春卿）  

天驷呈祥，土牛颁政，欢呼万井春来。雕轮丹毂，杂沓展轻雷。风动珠帘不卷，香散处、半露梅腮。东郊好，波澜浸绿，萌蘖上条枚。  
徘徊。应共怪，十年豹隐，一旦鸾台。问康时术业，混俗情怀。过雪湖山清丽，笙歌沸、舞袖萦回。兵厨富，酒肠似海，莫惜醉金杯。  

满庭芳（和同漕彦约送秦寿之）  

雪霁风温，霜消日暖，一时笑语烘春。草堂何幸，四座德星邻。聊借红妆侑爵，兰膏腻、高髻盘云。清歌妙，贯珠余韵，犹振画梁尘。  
熙朝，卿相种，扁舟东去，入侍严宸。忆当年擢桂，连见三秦。休说参军俊逸，应难过、开府清新。从今去，八州都督，端不困无津。  

满庭芳（和元发弟秋日对酒）  

露溢金茎，风翔玉宇，嫩凉初霁秋容。山肴野蔌，聊快一尊同。正值大田多稼，临邛隘、酒客憧憧。追随处，杯盘狼藉，野草荫长松。  
新词，何所似，金声应铎，玉气腾虹。时来终宦达，休怨苍穹。顾我蹉跎老矣，飘素发、衰态龙钟。心犹壮，会看文度，独步大江东。  

满庭芳（和王冲之西城郊行）  

麦野青深，桃溪红暗，浪游何处芳园。清明初过，门巷霭晴烟。柳外池塘绿遍，溪流细、终日溅溅。东风软，谁家儿女，墙里送秋千。  
花前。从醉倒，吾当尽量，君盍忘年。纵杯盘草草，随分开筵。自有高谈雄辩，何须问、急管繁弦。身长健，少陵如在，应赋饮中仙。  

满庭芳（和富宪公权饯别）  

歌彻骊驹，酒斟醽醁，帆樯高映城楼。绣衣携具，开宴话离愁。两岸橙黄橘绿，一行雁、几点沙鸥。情千万，相看无语，送我上孤舟。  
悠悠。冬向晚，梅花潜暖，随处香浮。奈长亭饮散，无计淹留。归路淮山百舍，空梦想、连岁清游。烦双鲤，频将尺素，来往寄江流。  

醉蓬莱（追和东坡重九呈彦时兄）  

对黄芦卧雨，苍雁横秋，江天重九。千载渊明，信风流称首。吟绕东篱，白衣何处，谁复当年偶。蓝水清游，龙山胜集，恍然依旧。  
萸实嫩红，菊团余馥，付与佳人，比妍争嗅。一曲婆娑，看舞腰萦柳。举世纷纷名利逐，罕遇笑来开口。慰我寂寥，酬君酩酊，不容无酒。  

醉蓬莱（代人上高御带，时在太学）  

正薰风解愠，萱草忘忧，黄梅新霁。缥缈歌台，半金衣公子。丹桂香中，碧梧枝上，两两飞还止。似说当年，而今时候，长庚诞贵。  
恩厚随龙，官崇御带，二十横金，玉阶寸地。须信骅骝。一日能千里。况遇王良伯乐，算九万、何劳睥睨。磊落金盘，华阳白李，休辞沈醉。  

浣溪沙（和陈德公酴醿）  

一样檀心半卷舒。淡黄衫子衬冰肤。细看全似那人姝。  
枕里芳蕤薰绣被，酒中余馥溢金壶。不须频嗅惹罗裾。  

浣溪沙（和张文伯木犀）  

晓日晖晖玉露光。枝头一样斗宫妆。可怜娇额半涂黄。  
衣与酴醿新借色，肌同薝卜更薰香。风流荀令雅相当。  

浣溪沙（和张文伯海棠）  

过雨花容杂笑啼。淡妆深注半开时。娇娆情态自天姿。  
新浴太真增艳丽，微风新燕斗清奇。绿窗朱户雅相宜。  

浣溪沙（赋春雪追和东坡韵四首）  

阳气初升土脉苏。东郊人散欲回车。一时春雪十年无。  
鱼枕蕉深浮酒蚁，鹿胎冠子粲歌珠。题诗不觉烛然须。  

浣溪沙  

体粟须烦鼎力苏。流涎正值麹盈车。坐来兽炭拨还无。  
一阕可能酬一绝，双银端不换双珠。松毛粉白老翁须。  

浣溪沙  

春到衡门病滞苏。力强犹可驾柴车。少年狂望一时无。  
清坐不堪肌起粟，高谈还喜唾成珠。红裙痴笑雪如须。  

浣溪沙  

冻卧袁安已复苏。闭门那患出无车。似渠人物到今无。  
可笑昆山夸片玉，须怜沧海叹遗珠。时来应许捋君须。  

浣溪沙（阻风铜陵，追和东坡游泗州南山韵）  

残雪笼晴作冫互寒。北风吹浪过前滩。远山云气尚漫漫。  
睡起阳乌窥破牖，坐怜香雾蔼雕盘。一尊聊佐旅中欢。  

浣溪沙（代人作）  

玉骨冰肌软更香。一枝丹棘映青裳。相逢归去未须忙。  
曲里春山情不浅，尊前秋水意何长。酒醺颜色粉生光。  

浣溪沙（和张文伯长至）  

寒透珠帘怯晓霜。灰飞缇室验回阳。坐看红日上修廊。  
泉泻龙头深泛酒，烟凝象口暖吹香。及时歌舞意何长。  

浣溪沙（春日）  

水外山光淡欲无。堤边草色翠如铺。绿杨风软鸟相呼。  
牛蒡叶齐罗翠扇，鹿黎花小隘真珠。一声何处叫提壶。  

东风第一枝（梅）  

玉骨冰肌，绛趺檀口，玲珑亚竹当户。嫣然照雪精神，消得东君眷与。群芳退舍，顾凡下、非伊朋侣。却自有、薝卜酴醿，次第效颦追步。  
寓心赏、还须吟醉，赴目成、便依歌舞。情钟束素无华，意在含情不语。纷纷桃李，亦何用、轻猜轻妒。觅一枝、欲寄相思，伴取个人书去。  

西江月（和张文伯谢曾子修送酒）  

黄菊正怀彭泽，白衣俄致江州。登高余醉快扶头。此贶义兼情厚。  
痛饮还须酒对，清吟况值诗流。轻投无惜万金酬。木李旧先琼玖。  

西江月（和张文伯腊日席上）  

北陆藏冰欲竟，东风解冻非遥。一时芳意巧相撩。入眼绿娇红小。  
柳色轻摇弱线，梅英纷缀枯梢。觥筹醉里赖君饶。归去斜阳尚早。  

西江月（和董令升燕宴分茶）  

磨急锯霏琼屑，汤鸣车转羊肠。一杯聊解水仙浆。七日狂酲顿爽。  
指点红裙劝坐，招呼岩桂分香。看花不觉酒浮觞。醉倒宁辞鼠量。  

西江月（赏梅）  

雪后千林尚冻，城边一径微通。柳梢摇曳转东风。来看梅花应梦。  
酒面初潮蚁绿，歌唇半启樱红。冰肌绰约月朦胧。仿佛暗香浮动。  

西江月（春归）  

春色荒荒别浦，春潮滟滟长堤。绿杨风喘客帆迟。肠断江南双鲤。  
短梦当年楚雨，扁舟后夜秦溪。一声啼鸟怨春归。人在酴醿花底。  

西江月（相山集题作别思）  

一霎轻云过雨，半稿新绿横舟。梅花池馆暗香浮。酒入朱唇红透。  
有恨尤怜别恨，多愁不惯春愁。舞余何惜更迟留。肠断断肠更后。  

西江月  

一别清风北牖，几番明月西楼。断肠千里致书邮。借问近来安否。  
归路淮山过雨，归舟江水澄秋。佳人应已数程头。冷拟到家时候。  

归朝欢（对雪追和东坡词）  

透雪敲窗风摵摵。坐见广庭飞缟白。长安道上正骑驴，蔡州城里谁坚壁。表表风尘物。瑶林琼宇三豪客。对分毫、连珠唱玉，竞把诗笺掷。  
草草杯盘还促席。痛饮狂歌话胸臆。前村昨夜访梅花，东邻休更夸容色。清欢那易得。明朝乌辔升南极。带随车、黄垆咫尺，莫作山河隔。  

宴春台（追和张子野韵赠陈德甫侍儿）  

翠竹扶疏，丹葵隐映，绿窗朱户萦回。帘卷暇须，清风时自南来。题舆好客筵开。俨新妆、深出云街。歌珠累贯，一时倾坐，全胜腰雷。  
金猊袅碧，玉兕浮红，令传三杏，情寄双梅。楼头漏促，笼纱暗落花煤。锦里遗音，忆当年、曾赋春台。醉蓬莱。归欤无寐，想余韵徘徊。  

点绛唇（和张文伯元夕）  

江城春霁雪初融。楼观瑞烟中。向晚金莲无数，一时开遍东风。  
多情太守，行携红袖，坐引金钟。时出阳春绝唱，才名不减诗翁。  

点绛唇（和张文伯寒食日雨）  

从来寒食半阴晴。花底听歌声。昨夜满城风雨，惜花还系心情。  
海棠枝上，朱唇翠袖，欲斗轻盈。须藉嫣然一笑，醉吟同过清明。  

点绛唇（和张文伯清明日开霁）  

朝阳淡淡宿云轻。风入管弦声。十里碧芜幽步，一枝丹杏柔情。  
佳人何处，酒红沁眼，秋水盈盈。诗曲羡君三绝，湖山增我双明。  

点绛唇（和张文伯芍药）  

老穷无赖事成丛。短发自蓬松。坐想帝城当日，万花绣出天宫。  
几时临赋，深浮绿蚁，缓唱黄钟。莫获追陪胜赏，虚烦恼乱衰翁。  

点绛唇（和张文伯海棠）  

暖风迟日透香肌。春到柳边枝。曾见酒红潮颊，玉人初出罗帏。  
东坡何处，朱唇翠袖，空想芳姿。争似濡须太守，看花仍赋佳词。  

点绛唇（董令升待制生日）  

天庭丹熟在何时。铅汞适投机。四海方思霖雨，未容驾鹤先飞。  
当年今日，谪仙初降，庭露E661E661。愿对良辰好景，称觞为醉芳菲。  

点绛唇（魏倅·定甫生日）  

州闾庠序少追随。俯仰鬓成丝。仕宦孰逾君达，恩施遍及庭芝。  
溪头春日，欢声和气，如见生时。好对高堂寿母，献酬同醉金卮。  

点绛唇（王守正仲生日）  

满庭岩桂蔼香风。人在画堂中。欲验鲁侯难老，欢声千里攸同。  
台分金石，源钟淮水，流庆无穷。好继汉朝循吏，从兹入拜三公。  

点绛唇（和孔倅·郡斋新栽竹）  

君心节直更心虚。移植并庭除。好在红蕖相映，卷帘如见吴姝。  
清风明月，君无我弃，我不君疏。况有骚人墨客，时来同醉兵厨。  

点绛唇（和张文伯远亭）  

晴烟漠漠日晖晖。天际远山低。槛外碧芜千里，坐来目送鸥飞。  
诗笺谈尘，珠盘落落，玉屑霏霏。更把登临余兴，翻成白雪歌词。  

玉楼春（和令升正月五日会客）  

年来六十增三岁。却忆去年趋盛会。风流人物胜斜川，灼灼有同前日事。  
不知弦管催新水。但见飘飘萦舞袂。主人情厚酒行频，酩酊莫辞今夕醉。  

玉楼春（和李宜仲）  

少年心性消磨尽。三斗烂肠浑是闷。看书聊复强寻行，属句不妨闲趁韵。  
此生自断天休问。富贵时来还有分。一卮芳酒送清歌，楼下玉人相去近。  

石州慢（和董令升岁除）  

磔攘送寒，燔烈兴岁，又颁尧历。青霭烧痕，绿浮风皱，暖回春色。地天交泰，时当倾否，五鬼休相厄。何妨笑倚东风，一饮杯三百。  
长忆。苻坚入寇，功高晋室，无如安石。义概雄心，辄莫等闲抛掷。盖壤声名，鼎彝勋业。朋溪虽好，未放终闲逸。喈喈黄鸟，更看壶中春日。  

鹊桥仙  
霜风擢霁，云涛涨晚，更觉我心弥壮。一尊谁与醉西风，辄莫负、高吟胜赏。  
致君才术，康时事业，到底不容闲放。十年湖海共樵歌，何幸出、阳春绝唱。  

鹊桥仙（七夕）  

断虹霁雨，余霞送日，帘卷西楼月上。银河风静夜无波，天亦为、云軿相访。  
蛛丝有恨，鹊桥何处，回首又成惆怅。长江滚滚向东流，写不尽、别离情状。  

菩萨蛮（和赵见独佳人睡起）  

香鬟倭堕兰膏腻。睡起搔头红玉坠。秋水不胜情。盈盈横沁人。  
朱阑频徙倚。笑与花争媚。眉黛索重添。春酲意未堪。  

菩萨蛮  

绿杨低映深深院。春风不动珠帘卷。乳燕引雏飞。流苏尽日垂。  
绮窗开小宴。娅姹莺声啭。一饷不闻声。罗衣香汗轻。  

菩萨蛮  

小庭过雨莓苔滑。碧波滟滟池光阔。睡起□雕阑。不言神思闲。  
晚来调瑟罢。笑语秋千下。高枕绿杨风。隔帘花映红。  

菩萨蛮  

晴窗睡起炉烟直。香云堕髻娇无力。溪水碧涵空。拒霜深浅红。  
坠鞭还驻马。缥缈珠帘下。自是意中人。临风休障尘。  

千秋岁（伯母刘氏生日）  

薰风散雾。帘幕清无暑。萱草径，荷花坞。幽香浮几席，秀色侵庭庑。微雨过，绿杨枝上珠成缕。  
双燕飞还语。似庆良辰遇。酾美酒，烹肥C62D。何妨饮且醉，共作斑衣舞。人竞报，蟠桃已实君知否。  

千秋岁（癸亥重九舟次吴江）  

斜风横雨。咫尺高城路。红蓼岸，苍葭浦。滞留春色晚，栖泊邮亭暮。信杳杳，鹊声近有无凭据。  
肠断家何处。又见重阳度。多少恨，从谁诉。黄鸡斟白酒，自促供搜句。归去好，人生莫被浮名误。  

千秋岁（彦时教授兄生日）  

金风玉宇。庭院新经雨。香有露，清无暑。溪光摇几席，岚翠横尊俎。烘笑语，佳时聊复乡人聚。  
门外荷花浦。秋到花无数。红鲙鲤。青浮醑。何妨文字饮，更得江山助。从此去。蒲轮入佐中兴主。  

千秋岁（追和秦少游）  

山前湖外。初日浮云退。荷气馥，槐阴碎。葵花红障锦，萱草青垂带。谁得似，黄鹂求友新成对。  
忆昔东门会。千古同倾盖。人已远，歌如在。银钗虽可漫，琬琰终难改。愁浩荡，临风令我思淮海。  

千秋岁（张文伯生日）  

晓霜初肃。秋色团芳菊。榴转紫，柑犹绿。昨朝吹帽会，未快登临目。须信道，兵厨准拟三千斛。  
采采香盈掬。泛泛纷浮玉。红袖捧，清歌逐。何妨倾坐客，共献长生祝。归去好，北门夜引金莲烛。  

千秋岁（郑帅清卿生日）  

熙熙台上。秋色增清壮。和气溢，祥烟扬。淮山供杂俎，湖水浮新酿。人共仰，貔貅坐拥诗书将。  
箫鼓声嘹亮。珠翠环相向。回妙舞，迟妍唱。竞斟长命斝，同试沧溟量。锋车往，东归遂继华原相。  

胜胜慢（冬至日，用刘春卿韵，送彦逢弟赴官西兴）  

鲁云书瑞，周日迎长，晓占缇室飞灰。玉勒朝天，千门禁钥齐开。帘卷扇分雉尾，香风远、人到蓬莱。霞觞满，□万年献祝，宫殿昭回。  
况有金瓯名姓，一任名园萧散，元自徘徊。门外锋车，又连凤沼相催。酒到莫辞频举，听清歌、一阕倾杯。功成日，渺五湖烟月，堪赋归来。  

胜胜慢（和刘春卿有怀金溪）  

凌云气节，贯日精忠，艰难未许心灰。芳酒一尊，对君聊为君开。要识治安非晚，乐得贤、新赋台来。愁似雪，喜青天万里，晓霁春回。  
须信赤绳系足，朱衣点额终在，休叹淹徊。梅实槐花，看看便是相催。座上觥筹交错，玉山峙、莫遣停杯。濡须好，傥他时富贵，犹冀重来。  

胜胜慢（和张文伯木犀）  

菊团封绿，莲萼凋红，萧然独见芳姿。短墙高榭，疏筠怪石偏宜。香遍秋风到处，微雨过、清露零时。花阴下，称笺毫唱和，杖屦追随。  
曷似江头竹外，凌霜犯雪，岁晚争奇。夕赏朝吟，劝秋莫放离披。细看石B53E玉茗，叶纵似、风韵输伊。最好处，拥新妆、临鉴碧溪。  

宴桃源（和张文伯雪）  

飞雪舞稀还骤。高阁下临群岫。独立遂移时，归去黄昏前后。知否。知否。落笔骚人赋就。  

宴桃源  

风急柳花飞骤。白尽千林万岫。樵担晚来归，正在栖鸦啼后。知否。知否。语到谢娘诗就。  

宴桃源（乌江路中二首）  

黄叶声迟风歇。龛火夜寒明灭。残月却多情，来照先生归辙。清绝。清绝。透隙飞霜似雪。  

宴桃源  

遥指汤泉西路。隐约碧云天暮。宿鸟择深枝，两两相呼如语。凝伫。凝伫。今夜梦魂何处。  

宴桃源（海棠）  

水外漫山桃李。那得个中风味。一种最怜渠，酒著佳人半醉。还似。还似。惊起午窗春睡。  

折丹桂（送蘧、著、迈三子庚辰年省试）  

照人何处双瞳碧。欲去江城北。过江风顺莫迟留，快雁序、飞联翼。  
西湖花柳传消息。知是东君客。家书须办写泥金，报科名、题淡墨。  

折丹桂（用前韵送彦开弟省试）  

风漪欲皱春江碧。予寄江城北。子今东去赴春官，挽不住、抟风翼。  
修程应过天池息。何处堪留客。预知仙籍桂香浮，语祝史、休占墨。  

折丹桂（用前韵送赵彦翔省试）  

雪晴山色分遥碧。辉映江南北。子今东去步蟾宫，看少展、垂天翼。  
晚来江上西风息。算不是新丰客。明年三月见君时，庆章绶、纡铜墨。  

八声甘州（和张漕进彦）  

叹关河在眼、孰雌雄，兴废古犹今。问中原何处，黄尘千里，远水平林。闻说讴谣思汉，人有望霓心。想垂髫戴白，泣涕盈襟。  
流水高山还会，意不烦挥按，如见虞琴。□逶迟周道，四牡骤骎骎。尽诹谋询度归来，聊缓辔、岁晚雪霜深。西湖好，光风迟日，同快吴吟。  

渔家傲（和余子美对雪）  

风揭珠帘寒乍透。青娥不住添香兽。火暖画檐鸣线溜。人醉后。锦堂丝竹烘残昼。  
势合湖山增地厚。孤高但觉修篁瘦。回策如萦今在手。骄马骤。吾家金埒新编就。  

渔家傲（和孔纯老三首）  

岩电晶荧君未老。看看门外锋车到。一点眉间黄色好。人尽道。从今次第登三少。  
左右青娥来巧笑。注唇涂额新妆了。斜插梅花仍斗妙。歌窈窕。醉来容我相嘲傲。  

渔家傲  

岁月漂流人易老。东郊又报春来到。梅靥柳眉还斗好。君信道。衰颜得酒重年少。  
对酒邀宾同燕笑。莫教虚过芳菲了。咳唾珠玑夸笔妙。人窈窕。新声倾坐渔家傲。  

渔家傲  

灯火熙熙来稚老。喜逢灯夕都齐到。花市绮楼随处好。人竞道。今年天气常年少。  
五马行游还坐笑。公堂帘卷东风了。箫鼓喧阗歌舞妙。人窈窕。也应引动南窗傲。  

渔家傲（和董舍人令升三首）  

系国安危还故老。鹤书赴陇行当到。多谢不遗敦雅好。应信道。年高德劭如公少。  
尊酒论文聊一笑。肯将苦语夸危了。落笔君房天下妙。环窈窕。清歌一曲渔家傲。  

渔家傲  

海岱惟青遗一老。禁垣清切亲曾到。独直固劳非所好。谁信道。才如权相从来少。  
把酒自歌还自笑。醉中万事都齐了。绝唱清歌仍敏妙。声窈窕。行云初遏渔家傲。禁垣清切并独直，权德舆事。  

渔家傲  

爵齿俱尊惟此老。诗词笔力谁能到。奇字古文仍笃好。须信道。如公宁复忧才少。  
剩费黄金应买笑。穷通得丧都忘了。坐对瑶觞看舞妙。携窈窕。南窗聊得渊明傲。  

渔家傲（太后庆八十，诏书到，再和孔纯老）  

老老恩波今及老。诏书前日新颁到。视膳慈宁先嗜好。隆孝道。慕逾五十前王少。  
想见天颜温色笑。东朝上寿称觞了。易俗功深神且妙。来窈窕。德齐任姒消骄傲。  

浪淘沙（和鲁如晦）  

高髻堕香鬟。遗恨眉山。老年花似梦中看。厌浥一枝漙晓露，珠泪阑干。卮酒发酡颜。  
休更留残。满城风雨麦秋寒。余馥尚能消酒恶，谁敢包弹。  

忆东坡（追和黄鲁直）  

雪霁柳舒容，日薄梅摇影。新岁换符来，天上初见颁桃梗。试问我酬君唱，何如博塞欢娱，百万呼卢胜。投珠报玉，须放骚人遣春兴。  
诗成谈笑，写出无穷景。不妨时作颠草，驰骋张芝圣。谁念杜陵野老，心同流水必东，与物初无竞。公侯应有种哉，倾否由天命。  

忆东坡  

虚堂响应声，皎月形和影。春到也须还，长红多紫啼条便。况有光风丽日，能消积雪繁霜，青女休言胜。扶摇借便，请看天池发鹏兴。  
人言强汉，治道夸文景。谁能尧舜其君，远继阿衡圣。富贵吾所自有，宰相时来则为，自不烦趋竞。欲寻文会诗盟，得酒且相命。  

六州歌头（和张安国舍人韵呈进彦）  

燧瑊勋业，何敢望西平。观当日，清大憝，震天声。绩其凝。追配汾阳郭，临淮李，扫妖孽，植颠仆，复疆宇，洗膻腥。堪叹中原久矣，长淮隔、胡骑纵横。问何时，风驱电扫，重见文明。宾雁宵鸣。梦初惊。  
念吾君复古，修攘两尽，早晚功成。岁云暮，冰腹壮，雪花零。怅神京。谁信汉家陵阙，呵护有神兵。罄寰海，重回首，镇关情。想见皇华咨度，望淮北、心曲摇旌。愿变夷用夏，荆狄是惩膺。补弊支倾。  

好事近（何希渊生日）  

春色到梅梢，人在东风清嚏。曾见少微初降，蔼龙泉佳气。  
功名富贵属多才，如子已无几。造物恰同予意，放骅骝千里。  

好事近（程继诚生日）  

霞影入瑶觞，酒与余霞同色。人共昌朝方永，过觥筹三百。  
一枝红皱石榴裙，帘卷篆烟碧。约我他年湖上，看九华终日。  

好事近（彦逢弟生日）  

秋色到东篱，金散菊团香馥。预借浮觞高会，为作长年祝。  
蟹螯如臂酒如渑，橙橘半黄绿。唱我新词一釂，听尊前丝竹。  

好事近（王昭美生日）  

花影到酴醿，风过玉卮摇碧。坐上酒豪诗敌，尽骑鲸仙客。  
主人名姓在金瓯，归去定前席。要见碧桃千岁，看壶中春日。  

好事近（董令升生日）  

春色到酴醿，人在酴酉縻花底。花扑尊罍香透，远胜烧沈水。  
一杯聊复对东风，为祝千千岁。作楫和羹事了，归去骑箕尾。  

木兰花慢  （追和晁次膺）  

对春光淡沲，烟冉冉、日迟迟。渐红入桃溪，青回柳陌，莺刷金衣。差池。竞求友去，恼佳人、幽恨上蛾眉。应念年时追逐，妆余为带交枝。  
芳菲谁共赏游嬉。何处马如飞。□不道新来，牵肠惹肚，暗减腰肢。须知。乍寒乍暖，褪朱唇、又过海棠时。已约姚黄魏紫，留花等待伊归。  

感皇恩（彦逢弟生日）  

宿雾霁晨霜，江山明秀。照眼黄花乱晴昼。当年今日，正是悬弧时候。一杯聊献祝，同亲旧。莫问穷通，休论贫富。且趁良辰醉醇酎。扬珠扌寿玉，况值西成多收。饱餐歌至治，天垂祐。  

石州慢（和赵见独书事，见独善鼓琴）  

天迥楼高，日长院静，琴声幽咽。昵昵恩情，切切言语，似伤离别。子期何处，漫高山流水，又逐新声彻。仿佛江上移舟，听琵琶凄切。  
休说。春寒料峭，夜来花柳，弄风摇雪。大错因谁，算不翅六州铁。波下双鱼，云中乘雁，嗣音无计，空叹初谋拙。但愿相逢，同心再绾重结。  

一翦梅（和董令升赠魏定甫侍儿）  

风揭珠帘夜气清。香扑尊罍，初见云英。蓝桥何处旧知名。今夕相逢，此恨消停。  
劝酒嫣然一笑倾。细意端相，无限娉婷。曲终犹带绕梁声。莫辞沈醉，为覆金觥。  

汉宫春（雪）  

欢动江城，快风声震地，云势颓山。半年不雨，玉E648来溉冬乾。飘飘弱絮，杂檐花、飞上宾筵。疏林表，数行征雁，翱翔欲下清湾。  
何处梅梢点白，弄横斜疏影，竹外溪边。天寒日暮，含香脉脉无言。朱唇玉颊，映碧梧、峙鹄停鸾。最好是，携壶挈榼，相期同醉霜天。  

点绛唇（和鲁如晦酴醿二首）  

一撮檀心，春来还对东君吐。莫随春去。我欲花间住。  
燕子衔泥，似向吾人诉。烦相语。九龄风度。流落今何处。  

点绛唇  

珠幰霜蕤，晚来芬馥清香吐。流莺飞去。应上花梢住。  
一曲阳春，聊对东风诉。无多语。韶光暗度。恨到分携处。  

点绛唇（和张文伯）  

宿雨朝寒，芳时又过酴醿了。舞环歌绕。应恨金杯小。  
零乱霜蕤，点缀青青草。花间道。曾遭花恼。把酒呼晴昊。  

点绛唇（和朱希真）  

短棹西来，追随不及桃花宴。薰风庭院。明月裁纨扇。  
睡起娇慵，想见云鬟乱。双鱼远。欲凭春唤。一觇韦娘面。  

点绛唇（和张文伯除夜雪）  

透幕穿帘，回风舞态能轻妙。不须相恼。江上春来了。  
一阕清歌，唱彻琼楼晓。春工巧。柳颦梅笑。点缀芳菲早。  

点绛唇（和张文伯）  

竹外梅花，檀心玉颊春初透。一池风皱。妙语天生就。  
有个人人，袅娜灵和柳。君知否。目成心授。何日同携手。  

点绛唇（社日雨）  

春意催花，片云又作朝来雨。淡匀深注。红紫纷无数。  
社日人家，准拟行春去。痴儿女。倚门凝伫。借问东郊路。  

点绛唇（冬日江上）  

古屋衰杨，淡烟疏雨江南岸。几家村疃。酒旆还相唤。  
短棹扁舟，风横河频转。柔肠断。寒鸦噪晚。天共蒹葭远。  

虞美人（和孔倅郡斋莲花）  

酪浆冷浸金盘粉。玉友浮新酝。如君真是酒中仙。一斗百篇、吟到小池莲。  
清风拂拂来纨素。独擅江南步。红裙无用妒芳姿。且把绿罗、争学画长眉。  

虞美人（和孔纯老送郑深道守严州）  

郑侯美政推仁厚。何独高淮右。分携令我预颦眉。只恐桐庐民望、怪来迟。  
一尊聊罄金蕉叶。更语半时霎。青娥罗列竞消凝。阁定眼边珠泪、做红冰。  

小重山（詹德秀生日）  

要识长生辈赤松。朱颜和绿发，正丰茸。当年今日堕仙宫。佳气郁，香霭菊花风。  
一醉拚升钟。小槽新酿美，玉泉浓。酒酣诗思浩无穷。云烟烂，题破锦笺红。  

小重山（彦逢弟生日）  

花艳嫣然照坐红。池光高下见，木芙蓉。相从款款莫匆匆。新酿熟，浮瓮碧香浓。  
倚槛送飞鸿。登高时节近，菊披风。笑谈今喜一杯同。揉金蕊，和露入杯中。  

秦楼月（和张文伯雪）  

云不卷。浇愁莫放金杯浅。金杯浅。新词丽句，要人裁翦。  
酒酣思致天同远。临风捉笔纶巾岸。纶巾岸。诗成归去，寒光照晚。  

满江红（和张守仲及送孔纯老守历阳）  

竹马来迎，留不住、寸心如结。□历湖、须坞相望，近同吴越。阙里风流今未减，此行报政看期月。已验康沂富国，千古曾无别。  
多谢润沾枯辙。令我神思清发。□新命欢浃，两邦情惬。明日西风帆卷席。高樯到处旌麾列。忽相思，吾当往，谁谓三墩隔。  

望海潮  （重九和彦时兄）  

宝山烟霁，金湖波渺，珠帘高卷清霜。枫叶露痕，荻花风色，人言今日重阳。芳菊袅秋香。更榴房斗紫，柑实传黄。观阁凌空，杯盘照坐独醒狂。  
良辰乐事难忘。正少年游冶，人在任庄。铜钵探题，金钗当酒，一时绿鬓红妆。故国黯凄凉。漫情随水远，兴与云长。要是致君尧舜，千古继垂裳。  

如梦令（和张文伯芍药）  

绰约一枝红怨。疏雨淡烟池馆。梅子欲黄时，日倚朱阑几遍。争看。争看。人在沈香亭畔。  

如梦令（江上对雨）  

一饷凝情无语。手捻梅花何处。倚竹不胜愁，暗想江头归路。东去。东去。短艇淡烟疏雨。  

临江仙（和陈德公）  

红楼缥缈光风里，熙熙和气欢声。遏云余韵最关情。春山闲淡淡，秋水醉盈盈。  
老去自怜心尚在，相逢殊慰劳生。纹楸聊复戏同枰。试烦歌一曲，须借酒三行。  

临江仙（追和东坡，送李公恕入浙韵）  

鼓棹正逢江雪霁，是行应快吴吟。透云寒日半晴阴。烟岚凝翠重，霜树溅红深。  
案上文书闲展读，圣贤踪迹重寻。不堪华发故骎骎。三旌还有分，万事付无心。  

临江仙（和刘南伯）  

怪得举头闻鹊喜，果然都骑相过。柳阴乘月倒金荷。疏星明耿耿，银汉静无波。  
总角追随今老矣，相逢无惜婆娑。夜阑余兴到狂歌。长鲸方正渴，应不厌倾河。  

南歌子（戊午重九）  

朱实盈盈露，黄花细细风。龙山胜集古今同。断送一年秋色、酒杯中。  
鸭脚供柔白，鸡头荐嫩红。量吞云梦正能容。试问具区何处、浙江东。  

南歌子（和陈勉仲）  

老懒诗才退，春融醉眼昏。青山终日对柴门。柳外断桥流水、几家村。  
桃李添新意，池塘失旧痕。一尊聊复为君温。倾倒年来酬唱、细论文。  

南歌子（赵叔全生日）  

扇里薰风细，壶中化日长。榴花高下照红妆。花外飞云馥郁、水沈香。  
新竹轻储粉，流莺巧弄簧。不知何处是华阳。应有千年白李、荐霞觞。  

南歌子（安丰守章彦辅生日）  

玉露澄天宇，金风净月华。满庭秋色木犀花。记得谪仙初下、五云车。  
才业追前辈，人门属当家。寿觞无惜醉流霞。闻说姓名潜护、有笼纱。  

南歌子（端午二首）  

角簟横龟枕，兰房挂艾人。一尊菖歜泛清醇。好在佳人如玉、映长春。  
冰彻杯盘莹，香和笑语薰。莲花衫子入时新。挂起南窗一榻、晚风清。  

南歌子  

玉斝浮菖虎，金盘馈鱼泉鱼。研丹聊作厌兵符。何必城头一女、当千夫。  
雨过山如洗，风来草似梳。佳人不惯手谈输。却道如今重赌、选官图。  

南歌子（书所见）  

露竹舒新绿，风荷递暗香。谁家池馆睡鸳鸯。还有玉相对、坐传觞。  
角簟清冰滑，纱厨薄雾凉。晚来行雨过巫阳。强整罗衣临镜、学宫妆。  

念奴娇（和鲁如晦中秋）  

碧天无际，乍雨清烟霭，风开云月。人在南楼，剧谈胜咏，拥碧油旌节。银阙腾辉，冰轮驾彩，颢气资高洁。大星不见，更容萤火明灭。  
须烦翠杓琼杯，华笺象管，与我酬清绝。谁使琵琶声到耳，轻赋荻花枫叶。露脚斜飞，河阴低转，香篆环三杰。莫辞终日，舞腰重看回雪。  

念奴娇（和张文伯重阳前雨）  

黄花照眼，对西风庭槛，为渠凝伫。准拟登高酬一醉，底事晚来微雨。蟠蟀声中，芭蕉叶上，怎得争如许。龙山何处，无言暗想烟树。  
须知天意随人，重阳晴未晚，不须频诉。幸有兵厨三万斛，足助赏心欢趣。千里江山，两行珠翠，端为骚人付。层楼飞观，应容老子追步。  

如梦令（和张文伯木犀）  

叶底芳蕤如缀。坐对广庭忘味。娇騃最怜伊，乱糁舞馀风袂。贪喜。贪喜。不觉宽钗斜坠。  

贺新郎（送郑宗承）  

又是春残去。倚东风、寒云淡日，堕红飘絮。燕社鸿秋人不问，尽管吴笙越鼓。但短发、星星无数。万事惟消彭泽醉，也何妨、袖卷长沙舞。身与世，只如许。  
阑干拍手闲情绪。便明朝、苍烟白鹭，北山南浦。笑指午桥桥畔路，帘幕深深院宇。尚趁得、柳烟花雾。我亦故山猿鹤怨，问何时、归棹双溪渚。歌一曲，恨千缕。  

菩萨蛮（采莲女）  

藕丝衫剪轻红窄。衫轻不碍琼肤白。缦鬓小横波。花楼东是家。  
上湖闲荡桨。粉艳芙蓉榜。湖水亦多情。照妆天底清。  

卜算子（子平席上赋）  

春浅借和风，吹绿庭皋树。依约屏间出紫云，入格风流处。  
便做铁心肠，也为梅花语。欲去东君更挽留，巧栈烟霞路。  

满庭芳（元礼席上用少游韵）  

红斗风桃，绿肥烟草，杨柳春暗重门。五陵佳兴，酿酝付芳尊。窈窕笙箫丛里，金猊篆、雾绕云粉。勾情也，歌眉低翠，依约鹧鸪村。  
人生须快意，十分春事，才破三分。况点检年时，胜客都存。更把馀欢卜夜，从彻晓、蜡泪流痕。花阴昼，朱帘未卷，犹自醉昏昏。  

### 董颖  

薄媚（西子词）  

●薄媚排遍第八  

怒潮卷雪，巍岫布云，越襟吴带如斯。有客经游，月伴风随。值盛世。观此江山美。合放怀、何事却兴悲。不为回头，旧谷天涯。为想前君事。越王嫁祸献西施。吴即中深机。  
阖庐死。有遗誓。句践必诛夷。吴未干戈出境，仓卒越兵，投怒夫差。鼎沸鲸鲵。越遭劲敌，可怜无计脱重围。归路茫然，城郭丘墟，飘泊稽山里。旅魂暗逐战尘飞。天日惨无辉。  

薄媚（排遍第九）  

自笑平生，英气凌云，凉然万里宣威。那知此际。熊虎涂穷，来伴麋鹿卑栖。既甘臣妾，犹不许，何为计。争若都燔宝器。尽诛吾妻子。径将死战决雄雌。天意恐怜之。  
偶闻太宰，正擅权，贪赂市恩私。因将宝玩献诚，虽脱霜戈，石室囚系。忧嗟又经时。恨不如巢燕自由归。残月朦胧，寒雨萧萧，有血都成泪。备尝险厄返邦畿。冤愤刻肝脾。  

薄媚（第十攧）  

种陈谋，谓吴兵正炽。越勇难施。破吴策，唯妖姬。有倾城妙丽。名称西子。岁方笄。算夫差惑此。须致颠危。范蠡微行，珠贝为香饵。苎萝不钓钓深闺。吞饵果殊姿。  
素肌纤弱，不胜罗绮。鸾镜畔、粉面淡匀，梨花一朵琼壶里。嫣然意熊娇春，寸眸剪水。斜鬟松翠。人无双、宜名动君王，绣履容易。来登玉陛。  

薄媚（入破第一）  

窣湘裙，摇汉佩。步步香风起。敛双蛾，论时事。兰心巧会君意。殊珍异宝，犹自朝臣未与。妾何人，被此隆恩，虽令效死。奉严旨。  
隐约龙姿怕悦。重把甘言说。辞俊雅，质娉婷，天教汝、众美兼备。闻吴重色，凭汝和亲，应为靖边陲。将别金门，俄挥粉泪。靓妆洗。  

薄媚（第二虚催）  

飞云驶。香车故国难回睇。芳心渐摇，迤逦吴都繁丽。忠臣子胥，预知道为邦祟。谏言先启。愿勿容其至。周亡褒姒。商倾妲己。  
吴王却嫌胥逆耳。才经眼、便深恩爱。东风暗绽娇蕊。彩鸾翻妒伊。得取次、于飞共戏。金屋看承，他宫尽废。  

薄媚（第三衮遍）  

华宴夕，灯摇醉。粉菡萏，笼蟾桂。扬翠袖，含风舞，轻妙处，惊鸿态。分明是。瑶台琼榭，阆苑蓬壶，景尽移此地。花绕仙步，莺随管吹。  
宝暖留春，百和馥郁融鸳被。银漏永，楚云浓，三竿日、犹褪霞衣。宿酲轻腕，嗅宫花，双带系。合同心时。波下比目，深怜到底。  

薄媚（第四催拍）  

耳盈丝竹，眼摇珠翠。迷乐事。宫闱内。争知。渐国势凌夷。奸臣献佞，转恣奢淫，天谴岁屡饥，从此万姓离心解体。  
越遣使。阴窥虚实，蚤夜营边备。兵未动，子胥存，虽堪伐、尚畏忠义。斯人既戮，又且严兵卷土，赴黄池观衅，种蠡方云可矣。  

薄媚（第五衮遍）  

机有神，征鼙一鼓，万马襟喉地。庭喋血，诛留守，怜屈服，敛兵还，危如此。当除祸本，重结人心，争奈竟荒迷。战骨方埋，灵旗又指。  
势连败。柔荑携泣。不忍相抛弃。身在兮，心先死。宵奔兮，兵已前围。谋穷计尽，唳鹤啼猿，闻处分外悲。丹穴纵近，谁容再归。  

薄媚（第六歇拍）  

哀诚屡吐，甬东分赐。垂暮日，置荒隅，心知愧。宝锷红委。鸾存凤去，辜负恩怜，情不似虞姬。尚望论功，荣还故里。  
降令曰，吴亡赦汝，越与吴何异。吴正怨，越方疑。从公论、合去妖类。蛾眉宛转，竟殒鲛绡，香骨委尘泥。渺渺姑苏，荒芜鹿戏。  

薄媚（第七煞衮）  

王公子。青春更才美。风流慕连理。耶溪一日，悠悠回首凝思。云鬟烟鬓，玉珮霞裾，依约露妍姿。送目惊喜。俄迂玉趾。  
同仙骑。洞府归去，帘栊窈窕戏鱼水。正一点犀通，遽别恨何已。媚魄千载，教人属意。况当时。金殿里。  

### 朱翌  

点绛唇（梅）  

流水泠泠，断桥横路梅枝亚。雪花飞下。浑似江南画。  
白璧青钱，欲买春无价。归来也。西风平野。一点香随马。  

点绛唇（五月菊）  

玉台金盏对炎光。全似去年香。有意庄严端午，不应忘却重阳。  
菖蒲九叶，金英满把，同泛瑶觞。旧日东篱陶令，北窗正卧羲皇。  

生查子（咏摺叠扇）  

宫纱蜂趁梅，宝扇鸾开翅。数摺聚清风，一捻生秋意。  
摇摇云母轻，袅袅琼枝细。莫解玉连环，怕作飞花坠。  

### 欧阳澈  

踏莎行  

雁字书空，橘星垂槛。江天水墨秋光晚。香丝袅袅祝尧年，公庭锡宴挥金碗。  
醉索蛮笺，狂吟象管。珠玑灿灿惊人眼。遏云更倩雪儿歌，从教拍碎红牙板。  

蝶恋花（拉朝宗小饮）  

红叶飘风秋欲暮。送目层楼，帘卷西山雨。解榻聚宾挥玉尘。风流只欠王夷甫。  
质剑为公沽绿醑。涤濯吟魂，拟摘黄花句。醉眼瞢腾携手处。谢池风月谁分付。  

玉楼春  

个人风韵天然俏。入鬓秋波常似笑。一弯月样黛眉低，四寸鞋儿莲步小。  
绝缨尝宴琼楼杪。软语清歌无限妙。归时桂影射帘旌，沈水烟消深院悄。  

玉楼春  

年时醉倚温温玉。妒月精神疑可掬。香丝篆袅一帘秋，潋滟十分浮蚁绿。  
兴来笑把朱弦促。切切含情声断续。曲中依约断人肠，除却梨园无此曲。  

踏莎行  

罗幕风轻，水沈烟细。杯行笑拥东山妓。酬歌何惜锦缠头，清音暗绕梁尘起。  
银甲弹筝，碧桃荐味。举觞飞白拚沈醉。花窗弄月晚归来，门迎蜡炬笙箫沸。  

小重山  

红叶伤心月午楼。袭人风细细，远烟浮。瞢腾醉眼不禁秋。追旧事，拍塞一怀愁。  
心绪两悠悠。东阳消瘦损，甚风流。拟凭仙枕梦中游。无眠久，通夕数更筹。  

虞美人  

玉楼缥缈孤烟际。徒倚愁如醉。雁来人远暗消魂。帘卷一钩新月、怯黄昏。  
那人音信全无个。幽恨谁凭破。扑花蝴蝶若知人。为我一场清梦、去相亲。  

### 杨无咎  

水龙吟  

当年谁种官梅，自开自落清无比。一朝惊见，危亭岑立，繁华丛里。知是贤侯，有难兄弟，素书时寄。纵舞携如意，吟搔短发，无从诉、心中喜。  
却对斜枝冷蕊。似于人、不胜风味。冰姿斜映朱唇浅破，欣然会意。青子垂垂，翠阴密密，尤堪频憩。待促禁近，邦人指点，作甘棠比。  

水龙吟（武宁瑞莲）  

晓来雨歇风生，素商乍入鸳鸯浦。红蕖翠盖，不知西帝，神游何处。罗绮丛中，是谁相慕，凭肩私语。似汉皋珮解，桃源人去，成思忆、空凝伫。  
肯为风流令尹，把芳心、双双分付。碧纱对引，朱衣前导，应须此去。好揖清香，盛邀嘉客，杯行无数。唤瑶姬并立，如花并蒂，唱黄金缕。  

水龙吟（赵祖文画西湖图，名曰总相宜）  

西湖天下应如是。谁唤作、真西子。云凝山秀，日增波媚，宜晴宜雨。况是深秋，更当遥夜，月华如水。记词人解道，丹青妙手，应难写、真奇语。  
往事输他范蠡。泛扁舟、仍携佳丽。毫端幻出，淡妆浓抹，可人风味。和靖幽居，老坡遗迹，也应堪记。更凭君画我，追随二老，游千家寺。  

水龙吟（雪）  

小轩潇洒清宵午，风正紧、门深闭。藜床危坐，竹窗频听，春虫扑纸。灯烬垂红，篆烟消碧，衣轻如水。料飞花未止，堆檐已满，时摧折、琅玕尾。  
骨冷魂清无寐。这身在、广寒宫里。暗怀千古，浑疑一夜，冰生肠胃。岁事峥嵘，故园睽阻，归期犹未。向寒乡、不念丰年，只忆青天万里。  

水龙吟  

夜来六出飞花，又催寂寞袁门闭。幽斋无寐，寒欺衾布，明吞窗纸。起步闲庭，月华交映，长空如水。便乘风欲去，凌云直上，青冥际、骑箕尾。  
谁信团成和气。在贤侯、笑谈声里。咸惊句琢琼瑰，端是锦缠肠胃。宿麦连云，遗蝗入地，田家知未。更明年看取，东阡北陌，黄云万里。  

水龙吟（木樨）  

智琼娇额涂黄，为谁种作秋风蕊。寒香半露，绿帏深护，犹闻十里。山麝生脐，水沈削蜡，一时羞避。向钱塘江上，中秋月下，有人暗寻遗子。  
不奈书生习气。对群花、领略风味。骚人已去，欲纫幽佩，重为湘酹。天赋风流，友梅兄蕙，舆桃奴李。向明窗棐几，纤枝未老，眼明如水。  

念奴娇  

单于吹罢，望西山乞得，斜阳收脚。素魄旋升，听桂子、风里时时飘落。莹彻杯盘，冷侵毛发，浑不胜衣著。天公有意，为人掀尽云暮。  
童稚犹也多情，广庭扫净草，不容纤恶。步绕周遭，疑便是、踏雪当年东郭。慢引歌声，响穿云际，直使姮娥觉。一尊重酹，为言千载同约。  

扫花游  

乳莺啭午。□好梦初醒小轩清楚。水沈细缕。趁游丝落絮，缓随风舞。罥起春心，又是愁云怨雨。玉人去。遍徙倚旧时，曾并肩处。  
相望知几许。纵远隔云山，不遮愁路。捧杯荐俎。记低歌丽曲，共论心素。薄恨斜阳，不道离情最苦。正凝伫。向谯门、又催笳鼓。  

隔浦莲  

墙头低荫翠幄。格磔鸣乌鹊。好梦惊回处，余酲推枕犹觉。新晴人意乐。云容薄。丽日明池阁。卷帘D440。  
披衣散策，闲庭吟绕红药。残英几许，尚可一供春酌。天气今宵怕又恶。凭托。东风且慢吹落。  

品令  

水寒江静。浸一抹、青山影。楼外指点渔村近。笛声谁喷。惊起宾鸿阵。  
往事总归眉际恨。这相思、□□谁问。泪痕空把罗襟印。泪应尽。争奈情无尽。  

阳春  

蕙风轻，莺语巧，应喜乍离幽谷。飞过北窗前，递晴晓，丽日明透翠帏縠。篆台芬馥。初睡起、横斜簪玉。因甚自觉腰肢瘦，新来又宽裙幅。  
对清镜、无心堪梳裹，谁问著、余酲带宿。寻思前欢往事，似惊回、好梦难续。花亭遍倚槛曲。厌满、争春凡木。尽憔悴、过了清明候，愁红惨绿。  

白雪  

檐收雨脚，云乍敛、依然又满长空。纹蜡焰低，熏炉烬冷，寒衾拥尽重重。隔帘栊。听撩乱、扑漉春虫。晓来见、玉楼珠殿，恍若在蟾宫。  
长爱越水泛舟，蓝关立马，画图中。怅望几多诗□无句可形容。谁与问、已经三白，忒是报年丰。未应真个，情多老却天公。  

垂丝钓  

燕将旧侣。呢喃终日相语。似惜别离情，知几许。谁与度。为向人代诉。空朝暮。  
谩千言百句。怎生会得，争如作个青羽。又闻院宇。不在当时住。飞去无寻处。肠万缕。寄暴风横雨。  

垂丝钓（邓端友席上赠吕倩倩）  

玉纤半露。香檀低应鼍鼓。逸调响穿空，云不度。情几许。看两眉碧聚。为谁诉。  
听敲冰戛玉。恨云怨雨。声声总在愁处。放杯未举。倾坐惊相顾。应也肠千缕。人欲去。更画檐细雨。  

解蝶躞（吕倩倩吹笛）  

金谷楼中人在，两点眉颦绿。叫云穿月，横吹楚山竹。怨断忧忆因谁，坐中有客，犹记在、平阳宿。  
泪盈目。百转千声相续。停杯听难足。谩夸天海风涛旧时曲。夜深烟惨云愁，倩君沈醉，明日看、梅梢玉。  

醉落魄（龙涎香）  

双心小萼。瑞炉慢炷轻烟初著清香已透红绡幄。底事多情，玉笋更轻掠。  
鬓云侧畔□眉角。妆成曾印铅华薄。几回殢酒襟怀恶。莺舌偷传，低语教人嚼。  

青玉案（徐侍郎生辰）  

芝兰桃李环围著。拥和气、浮帘幕。寿斝交飞争满酌。一声珠B728，数敲牙板，应有梁尘落。  
腰金虽重何曾觉。更看悬鱼上麟阁。不用祖洲寻灵药。平时阴德，几人今日，额手称安乐。  

青玉案  

南州独数多名士。谁富贵、归桑梓。昼锦如公难比似。傍湖开径，雨帘云栋，平地居仙子。  
行须勋业超青史。再侍宸帏任非次。醉袖尽教春酒渍。明年此会，寿觞欲举，百拜君王赐。  

青玉案（次了翁韵）  

奇葩珍树丛丛绕。望仙隐、蓬莱小。前枕湖光秋色晓。荷花今岁，也如人意，不逐西风老。  
霞觞献寿频频倒。瑞霭浮空凝不扫。定自日边飞诏早。芝庭呈秀，桂宫得意，更看明年好。  

青玉案（次贺方回韵）  

五云楼阁蓬瀛路。空相望、无由去。弱水渺茫谁可渡。君家徐福，荡舟寻访，却是曾知处。  
群仙应问来何暮。说与荣归锦封句。句里丁宁天已许。要教强健，召还廊庙，永作商岩雨。  

望江南（张节使生辰）  

钟陵好，佳节庆元正。瑞色潜将春共到，台星遥映月初升。贤帅为时生。  
人意乐，天宇亦清明。淡薄梅腮娇倚暖，依微柳眼喜窥晴。和气满江城。  

望江南  

钟陵好，和气满江城。忆昨旌麾初至止，到今政令只宽平。仍岁兆丰登。  
称庆旦，遐迩一般情。共信我公跻寿考，从来阴德被生灵。襦衤夸听欢声。  

望江南  

钟陵好，褚襦衤夸听欢声。薰入管弦增亮响，唤教罗绮亦光荣。引满劝金觥。  
谁信是，元自悟长生。铃阁才投公事笔，云章惟读道家经。家世仰仙卿。  

望江南  

钟陵好，家世仰仙卿。衣带不须藏贝叶，集贤何用化金瓶。且欲佐中兴。  
期早晚，丹诏下天庭。不许南州犹弭节，促归东府共和羹。膏泽遍寰瀛。  

选冠子（许倅·生辰）  

海上楼台，壶中日月，乍觉挈来平地。熙熙鸡犬，．簇簇僮奴，亦自有登天志。知是仙官，出应亨期，因识前修风味。看纵横才美，雍容谈笑，一团和气。  
钟秀处、雪洁霜□，梅清竹瘦，占尽小春佳致。笙歌韵溢，锦绣香浓，饮少未妨欢醉。好在双椿，伫看丹桂分折，芝庭兰砌。向游惟功行，和羹勋业，共传家世。  

满庭芳（彭守生辰）  

节物争妍，江山改观，已闻春到萧滩。瑞烟和气，葱蒨接螺川。元是使君诞日，半千运、来踵三贤丞相刘公诗云，四百年间出三相。争相竞，谁知胜地，拜相有前山。  
芳筵。开富寿，罗绮间簪组骈阗。正雪梅迎腊，霜月将圆。看取霜髯秀颊，人人道、平世神仙。调元手，阴功在继，八百定长年。  

二郎神（清源生辰）  

炎光欲谢，更几日、薰风吹雨。共说是天公，亦嘉神贶，特作澄清海宇。灌口擒龙，离堆平水，休问功超前古。当中兴、护我边陲，重使四方安堵。  
新府。祠庭占得，山川佳处。看晓汲双泉，晚除百病，奔走千门万户。岁岁生朝，勤勤称颂，可但民无灾苦。□愿得、地久天长，佐绍兴□□□。  

水调歌头（次向芗林韵）  

闰余有何好，一岁两中秋。霁云卷尽，依旧银汉截天流。长记芗林堂上，静对小山丛桂，尊俎许从游。遥想此时兴，不减上南楼。  
引玉觞，看金饼，水云头。醉听哦响，宁羡王粲赋荆州。此夕翻成愁绝，未斫广寒丹桂，犹衣敝貂裘。万事付谈笑，斗酒且宽忧。  

水调歌头（再用前韵为生日词）  

芗林有何好，花蕊不惊秋。千章云木，长见密叶翠光流。中有三朝勋旧，早岁辞荣轩冕，归伴赤松游。不羡鸳鸯侣，钟听景阳楼。  
问向来，麟阁上，凤池头。有谁能继，向来解印似苏州。自是英姿绝俗，非我与时违异，何用衣羊裘。况得长生趣，千岁肯怀忧。  

水调歌头（徐侍郎生辰）  

寥亮度弦管，笑语集簪缨。又逢华旦争庆，豪杰为时生。犹对中秋月影，渐放重阳菊蕊，万宝正西成。爽气知多少，天赋满襟灵。  
擅词华，追鲍谢，踵斯冰。入趋禁近，出镇藩辅早辞荣。休恋平湖佳致，好为苍生重起，归去侍宸庭。一德及元□，千载致升平。  

水调歌头（韩倅·九月八日生辰）  

帝里记当日，赐第富相联。惟君家最称著，桐木老参天。三相勋庸才业，一代风流人物，继世赖君贤。自合跻清要，小屈佐平川。  
下车初，逢庆旦，听欢传。冰清玉润，仁爱终始被江E346。满泛黄花称寿，细看红萸枝健，和气蔼芳筵。隔日醉重九，千岁似今年。  

传言玉女（许永之以水仙、瑞香、黄香梅、幽兰同坐，名生四和，即席赋此）  

小院春长，整整绣帘低轴。异葩幽艳，满千瓶百斛。珠钿翠珮，尘袜锦笼环簇。日烘风和，奈何芬馥。  
凤髓龙津，觉从前、气味俗。夜阑人醉，引春葱兢□。只愁飞去，暗与行云相逐。月娥好在，为歌新曲。  

传言玉女（王显之席上）  

料峭寒生，知是那番花信。算来都为，惜花人做恨。看犹未足，早觉枝头吹尽。曲栏幽榭，乱红成阵。  
酾酒花前，试停杯、与细问。褪香销粉，问东君怎忍。韶华过半，谩赢得、几场春困。厌厌空自，为花愁损。  

于中好  

墙头艳杏花初试。绕珍丛、细挼红蕊。欲知占尽春明媚。诮无意、看桃李。  
持杯准拟花前醉。早一叶、两叶飞坠。晚来旋旋深无地。更听得、东风起。  

于中好  

溅溅不住溪流素。忆曾记、碧桃红露。别来寂寞朝朝暮。恨遮乱、当时路。  
仙家岂解空相误。嗟尘世、自难知处。而今重与春为主。尽浪蕊、浮花妒。  

于中好  

梅花摘索穿疏竹。荫纹禽、喜欢相逐。坐中已自清堪掬。更潇洒、人如玉。  
新声爱度周郎曲。捧霞杯、再三相嘱。无情有恨重分北。也撩得、双眉蹙。  

瑞云浓  

睽离谩久，年华谁信曾换。依旧当时似花面。幽欢小会，记永夜、杯行无算。醉里屡忘归，任虚檐月转。  
能变新声，随语意、悲欢感怨。可更余音寄羌管。倦游江浙，问似伊、阿谁曾见。度已无肠，为伊可断。  

一丛花  

娟娟□月可庭方。窗户进新凉。美人为我歌新曲，翻声调、韵超此字疑衍出宫商。犀箸细敲，花瓷清响，余韵绕红梁。  
风流难似我清狂。随处占烟光。怜君语带京华样，纵娇软、不似吴邦。拚了醉眠，不须重唱，真个已无肠。  

好事近（黄琼）  

花里爱姚黄，琼苑旧曾相识。不道风流种在，又一枝倾国。  
拟图遮断倚阑人，休教妄攀摘。其奈老来情减，负十分春色。  

殢人娇（李莹）  

恼乱东君，满目千花百卉。偏怜处、爱他秾李。莹然风骨，占十分春意。休漫说、唐昌观中玉蕊。  
女石雪减霜，凌红掩翠。看不足、可人情味。会须移种，向曲栏幽石戚。愁绿叶成阴，道傍人指。  

殢人娇（曾韵寿词）  

露下天高，最是中秋景胜。喜小名银蟾、十分增晕名。嫦娥飞下，见雾鬟风鬓。念八第行景园中，画谁能尽。  
慢奏云韶，美字斟仙酝。清不寐、桂香成阵。只愁来夕，又阴晴无准。却待约重圆，后期难问。  

蝶恋花（曾韵革奚·词）  

端正纤柔如玉削。窄袜宫革奚，暖衬吴绫薄。掌上细看才半搦。巧偷强夺尝春酌。  
稳称身材轻绰约。微步盈盈，未怕香尘觉。试问更谁如样脚。除非借与嫦娥著。  

蝶恋花（牛楚）  

春睡腾腾长过午。楚梦云收，雨歇香风度。起傍妆台低笑语。画檐双鹊尤偷顾。  
知指遥山微敛处。问我清癯，莫是因诗苦。不道别来愁几许。相逢更忍从头诉。  

蝶恋花  

昔在仁皇当极治。南极星宫曾降为嘉瑞。犹有画图传好事。身材只恐君今是。  
对酒不妨同看戏。他日功名，晏子堪为比。更愿远孙逢九世。安排君在鸡窠里。  

蝶恋花  

万里无云秋色静。上下天光，共水交辉映。坐对冰轮心目莹。此身不在尘寰境。  
扑漉文禽飞不定。勾引离人，分外添归兴。来往悠悠重记省。夜阑人散花移影。  

锯解令  

送人归后酒醒时，睡不稳、衾翻翠缕。应将别泪洒西风，尽化作、断肠夜雨。  
卸帆浦溆。一种恓惶两处。寻思却是我无情，便不解、寄将梦去。  

忆秦娥  

情难足。不堪黄帽催行速。催行速。扁舟一叶，别愁千斛。  
津亭送客惊相嘱。举杯欲唱眉先蹙。眉先蹙。背人掩面，不能终曲。  

倾杯（上梁帅上元词）  

瑞日凝晖，东风解冻，峭寒犹浅。正池馆、梅英粉淡，柳梢金软，兰芽香暖。滕城谁种芙蕖满。浸银蟾影，一夜万花开遍。翠楼朱户，是处重帘竞卷。  
罗绮簇、欢声一片。看五马行春旌旆远。拥襦衤夸、千里歌谣，都入太平弦管。且莫厌、瑶觞屡劝。闻凤诏、催归非晚。愿岁岁今夜里，端门侍宴。  

望海潮  （上梁帅生辰）  

菊暗荷枯，橙黄橘绿，嘉时记得今朝。欢蔼十州，香飘万井，春容小试梅梢。星昴耀层霄。庆诞生元德，出佐明朝。雅奏声中，彩旂光里仰英标。  
遐年已卜民谣。最招徕瘵俗，洗尽奸骄。东府政声，北门治绩，流芳况自迢遥。莫惜拚今宵。听缓敲牙板，引满金蕉。看即泥封峻召，无计驻华鑣。  

齐天乐（和周美成韵）  

后堂芳树阴阴见。疏蝉又还催晚。燕守朱门，萤粘翠幕，纹蜡啼红慵剪。纱帏半卷记云ED51瑶山，粉融珍簟。睡起援毫，戏题新句谩盈卷。  
睽离鳞雁顿阻，似闻频念我，愁绪无限。瑞鸭香销，铜壶漏永，谁惜无眠展转。蓬山恨远。想月好风清，酒登琴荐。一曲高歌，为谁眉黛敛。  

齐天乐（端午）  

疏疏数点黄梅雨。殊方又逢重五角黍包金，菖蒲泛玉，风物依然荆楚。衫裁艾虎。更钗袅朱符，臂缠红缕。扑粉香绵，唤风绫扇小窗午。  
沈湘人去已远，劝君休对酒，感时怀古。慢啭莺喉，轻敲象板，胜读离骚章句。荷香暗度。渐引入陶陶，醉乡深处。卧听江头，画船喧叠鼓。  

蓦山溪（端午有怀新淦）  

去年今日，踪迹留金水。乘兴挈朋侪，游赏遍、南峰佳致。崇仙岸左，争看竞龙舟，人汹汹，鼓冬冬，不觉金乌坠。  
而今寂寞，独处山林里。欲去恨无因，奈阻隔、川途百里。香蒲角黍，对暑悄无言，梅雨细，麦风轻，怅望空垂泪。  

蓦山溪（和鹜州晏倅酴醿）  

天姿雅素，不管群芳妒。微笑倚春风，似窥宋、墙头凝伫。一春花草，陡觉更无香，悬绣账，结罗巾，谁更熏沈炷。  
可堪开晚，未放韶光去。生怕糁庭阶，直不忍、苍苔散步。会须开宴，满摘蘸瑶觞，何况有，绮窗人，娇鬓相宜处。  

蓦山溪（同前）  

玉英檀蕊，细意凭君看。青帝忒多情，费几许、春风暗剪。晓来欹枕，不觉嫩香飘，披宿雾，启幽窗，不道开初遍。  
无穷风味，乍可蜂莺占。莫遣俗人知，怕毒眼、急须遮断。倚墙压架，娇困卧枝头，心绪里，阿谁知，似个人撩乱。  

蓦山溪（和徐侍郎木犀）  

蟾宫仙种，几日飘鸳甃。密叶绣团栾，似翦出、佳人翠袖。叶间金粟，蔌蔌糁枝头，黄菊嫩，碧莲披，独对秋容瘦。  
浓香馥郁，庭户宜熏透。十里远随风，又何必、凭阑细嗅。明犀一点，暗里为谁通，秋夜永，月华寒，无寐听残漏。  

醉蓬莱  

见恩荣故里。□著贤关，特然超诣。满腹诗书，洗膏粱余味。羞挽乌号，换将蓝绶，向广庭亲试。磊落胸襟，雍容人物，于今谁比。  
争许才猷，合跻严禁，行看横飞，少将清议。喜对生朝，且陶陶欢醉。太华莲开，海山桃熟，况是当佳致。满引瑶觞，相期眉寿，君家重耳。  

醉蓬莱  

正才过七夕，又近中元，素秋时候。月皎风高，渐凉生襟袖。灏气澄凝，是谁清白，应此□□秀。味洗膏粱，才侔沈谢，三朝勋旧。  
好是新来，日临连帅，化格黔黎，政归仁厚。早祷群祠，有雨随车骤。愿与寰区，共资膏泽，岁岁称眉寿。孝感灵泉，涓涓不绝，斟为醇酎。  

醉蓬莱  

见禾山凝秀，禾水澄清，地灵境胜。天与珍奇，产凌霄峰顶。嫩叶森枪，轻尘飞雪，冠中州双井。绝品家藏，武陵有客，清奇相称。  
坐列群贤，手呈三昧，云逐瓯圆，乳随汤迸。珍重殷勤，念文园多病。毛孔生香，舌根回味，助苦吟幽兴。两腋风生，从教飞到，蓬莱仙境。  

点绛唇  

杯盘狼藉烛参差。欲去未容辞。春雪看飞金碾，香云旋涌花瓷。  
雍容四座，矜夸一品，重听新词。归路清风生腋，不妨轻捻吟髭。  

点绛唇（熟水）  

打窗急听□然汤。沈水剩熏香。冷暖旋投冰碗，荤膻一洗诗肠。  
酒醒酥魂，茶添胜致，齿颊生凉。莫道淡交如此，于中有味尤长。  

点绛唇（紫苏熟水）  

宝勒嘶归，未教佳客轻辞去。姊夫屡鼠。笑听殊方语。  
清入回肠，端助诗情苦。春风路。梦寻何处。门掩桃花雨。  

点绛唇  

瓦枕藤床，道人劝饮鸡苏水。清虽无比。何似今宵意。  
红袖传持，别是般情味。歌筵起。绛纱影里。应有吟鞭坠。  

点绛唇（和向芗林木犀）  

借问嫦娥，当初谁种婆娑树。空中呈露。不坠凡花数。  
却爱芗林，便似蟾宫住。清如许。醉看歌舞。同在高寒处。  

点绛唇  

散策芗林，几回来绕团团树。月明风露。平地神仙数。  
准拟归来，移近东家住。应相许。为君起舞。直到高寒处。  

卜算子  

婆娑月里枝，隐约空中露。拟访嫦娥高处看，一夜心生羽。  
仙种落人间，群艳难俦侣。恼乱骚人有底香，欲赋无奇语。  

卜算子  

平分月殿香，碎点金盘露。占断秋光独自芳，端称觞飞羽。  
谢了却重开，若个花同侣。谁识灵心一点通，手捻空无语。  

卜算子（李宜人生辰）  

昨夜月初圆，今日春才半。自是元君并旦生，岂在称遐算。  
花诰看加封，玉斝休辞满。绮席来看谁与同，笑揖麻姑伴。  

滴滴金（同前）  

当初本合蟾宫里。谩容易、到尘世。表里冰清谁与比。占无双两地。  
诜诜已是多孙子。看将来、总荣贵。岁岁今朝捧瑶觞，劝南园桃李。  

滴滴金  

相逢未尽论心素。早容易、背人去。忆得歌翻断肠句。更惺惺言语。  
萋萋芳草迷南浦。正风吹、打船雨。静听愁声夜无眠，到水村何处。  

上林春令（鲁师文生辰）  

秾李夭桃堆绣。正暖日、如熏芳袖。流莺恰恰娇啼。似为劝、百觞进酒  
少年未用称遐寿。愿来岁、如今时候。相将得意皇都，同携手、上林春昼。  

瑞鹤仙  

看灯花尽落。更欲换，门外初听剥啄。一尊赴谁约。甚不知早暮，忒贪欢乐。嗔人调谑。饮芳容、索强倒恶。渐娇慵不语，迷奚带笑，柳柔花弱。  
难藐。扶归鸳帐，不褪罗裳，要人求托。偷偷弄搦。红玉软，暖香薄。待酒醒枕臂，同歌新唱，怕晓愁闻画角。问昨宵、可日煞归迟，更休道著。  

瑞鹤仙  

听梅花再弄。残酒醒，无寐寒衾愁拥。凄凉谁与共。谩赢得，别恨离怀千种。拂墙树动。更晓来、云阴雨重。对伤心好景，回首旧游，恍然如梦。  
欢纵。西湖曾是，画舫争驰，绣鞍双控。归来夜中。要银烛，卸金凤。到而今，谁拣花枝同载，谁酌酒杯笑捧。但逢花对酒，空只自歌自送。  

瑞鹤仙  

见兰枯菊悴。□寂寞，天与春风来至。梅梢弄晴蕊似于人，装点十分和气。吴头楚尾。听民谣、欢声鼎沸。总扶携□手，嬉游鼓腹，顿忘愁悴。  
谁比。承流宣化，问俗观风，一时双美。笙歌宴启。交酬献，尽沈醉。□□□，行看宸庭同拜归向天街并辔。对西湖把酒，应须共谈旧治。  

瑞鹤仙  

数文章翰墨。前辈远，稍□风流岑寂。公才万夫敌。嗣家声，不坠江西人物。凝脂点漆。向鸳行、神峰秀出。况襟怀倜傥，词华洒落，未容俦匹。  
均逸。妙龄识退，故国怀归，问安亲戚。屏风坐隔。看除召，在晨夕。对生朝，且趁清明时节，痛饮无妨堕帻。著莱衣戏舞，千春永如是日。  

雨中花  
海宇澄明，天气宴温，人情物态昭苏。喜分付揽辔，来与春俱。潇洒兰亭醉墨，丁宁黄石传书。到如今几载，不坠风流，世有名儒。  
山川瑞色，樵牧欢声，尽随弦管虚徐。判醉笑、频挥玉尘，共□金壶。湔祓聊勤大手，谋谟宜佐皇图。定知朝暮，未容温席，已促锋车。  

雨中花（七夕）  

漠漠云轻，涓涓露重，西风特地飕飕。觉良宵初永，袢暑微收。乘鹤缑山，浮槎银汉，尚想风流。笑人间儿戏，瓜果堆盘，缯彩为楼。  
广庭净扫，露坐披衣，细看新月如钩。谁道是、嫦娥不嫁，独守清秋。雅有骚人伴侣，长交清影夷犹。举杯相属，却应羞杀，E66D女痴牛。  

雨中花（中秋）  

雨霁云收，风高露冷，银河万里波澄。正冰轮初见，玉斧修成。还是一年，凭栏望处，对景愁生。想姮娥应念，待久西厢，为可中庭。  
翻思皓彩，未如微暗，向人多少深情。长记得、墙阴密语，花底潜行。饮散频羞烛影，梦余常怯窗明。此时此意，有谁曾问，月白风清。  

鹊桥仙  

云容掩帐，星辉排烛，待得鹊成桥后。匆匆相见夜将阑，更应副、家家乞巧。  
经年怨别，霎时欢会，心事如何可了。朝朝暮暮是佳期，乍可在、人间先老。  

洞仙歌  

痴牛呆女，谩恩深情远。一岁惟能一相见。纵金风玉露，胜却人间，争奈向、雪月花时阻间。  
幽欢犹未足，催度桥归，乌鹊无端便惊散。别后欲重来，杳杳银河，空怅望、不胜凄断。最可惜、当初泛槎人，甚不问、天边这些磨难。  

多丽（中秋）  

晚风清，淡云卷尽轻罗。看银蟾、初离海上，万里碧汉澄波。碾云衢、玉轮缓驾，照山影、宝镜新磨。光彻庭除，寒生绮席，无聊清兴助吟哦。共宴赏、明宵天气，晴晦又知他。无眠处，衣濡湛露，目断明河。  
念年来、青云失志，举头羞见嫦娥。且高歌、细敲檀板，拚痛饮、频倒金荷。断约他年，重挥大手，桂枝须斫最高柯。恁时节、清光比似，今夕更应多。功名事，到头须在，休用忙呵。  

卓牌子慢（中秋次田不伐韵）  

西楼天将晚。流素月、寒光正满。楼上笑揖姮娥，似看罗袜尘生，鬓云风乱。珠帘终夕卷。判不寐、阑干赁暖。好在影落清尊，冷侵香幄，欢余未教人散。  

倒垂柳（重九）  

晓来烟露重，为重阳、增胜致。记一年好处，无似此天气。东篱白衣至，南陌芳筵启。风流曾未远，登临都在眼底。  
人生如寄。谩把茱萸看子细。击节听高歌，痛饮莫辞醉。乌帽任教，颠倒风里坠。黄花明日，纵好无情味。  

惜黄花慢  

霁空如水。衬落木坠红，遥山堆翠。独立闲阶，数声□度风前，几点雁横云际。已凉天气未寒时，问好处、一年谁记。笑声里。摘得半钗，金蕊来至。  
横斜为插乌纱，更碎揉、泛入金尊琼蚁。满酌霞觞，愿人寿百千，可奈此时情味。牛山何必独沾衣，对佳节、惟应欢醉。看睡起。晓蝶也愁花悴。  

醉花阴  

满城风雨无端恶。孤负登高约。佳节若为酬，盛与歌呼，胜却秋萧索。  
菊花旋摘揉青萼。满满浮杯杓。老鬓未侵霜，醉里乌纱，不怕风吹落。  

醉花阴  

捧杯不管余酲恶。玉腕宽金约。宛转一声清，戛玉敲冰，浑胜鸣弦索。  
朱唇浅破桃花萼。重注鸬鹚杓。夜永醉归来，细想罗襟，犹有梁尘落。  

醉花阴  

楚乡易得天时恶。风雨长如约。不道有幽人，衣带秋深，犹自悬鹑索。  
招呼朋侣如花萼。有酒须同酌。世态任凋疏，却爱黄花，不似群花落。  

醉花阴（鸳鸯菊）  

金铃玉屑嫌非巧。生作文鸳小。西帝也多情，偷取佳名，分付闲花草。  
渊明手把谁携酒。羞把簪乌帽。寄与绮窗人，百种妖娆，不似酴醿好。  

醉花阴  

淋漓尽日黄梅雨。断送春光暮。目断向高楼，持酒停歌，无计留春住。  
扑人飞絮浑无数。总是添愁绪。回首问春风，争得春愁，也解随春去。  

解蹀躞  

迤逦韶华将半。桃杏匀于染。又还撩拨、春心倍凄黯。准拟□□狂吟，可怜无复当年，酒肠文胆。  
倦游览。憔悴羞窥鸾鉴。眉端为谁敛。可堪风雨、无情暗亭槛。触目千点飞红，问春争得春愁，也随春减。  

琐窗寒  

柳暗藏鸦，花深见蝶，物华如绣。情多思远，又是一番清瘦。忆前回、庭榭来春，个人预约同携手。恨迟留，载酒期程，孤负踏青时候。  
搔首。双眉暗斗。况无似今年，一春晴昼。风僝雨愁。直得□时迤逗。想闲窗、针线倦拈，寂寞细捻酴醿嗅。待还家、定自冤人，泪粉盈襟袖。  

玉楼春（许运干生辰）  

朱帘碧瓦干云际。占尽潇滩形势地。傍墙人唤状元家，想见华堂融瑞气。  
寿杯莫惜团栾醉。跳虎转龟寻旧喜。小邦只恐久难留，异日君王重赐第。  

玉楼春（为童四十寿）  

娉婷标格神仙样。几日珮环离海上。小春只隔一旬期，菊蕊包香犹未放。  
霞觞满酌摇红浪。慢引新声云际响。玉颜长与姓相宜，寿数三回排第行。  

玉楼春（茶）  

酒阑未放宾朋散。自拣冰芽教旋碾。调膏初喜玉成泥，溅沫共惊银作线。  
已知于我情非浅。不必宁宁书木宛面。满尝乞得夜无眠，要听枕边言语软。  

清平乐（熟水）  

开心暖胃。最爱门冬水。欲识味中犹有味。记取东坡诗意。  
笑看玉笋双传。还思此老亲煎。归去北窗高卧，清风不用论钱。  

清平乐  

花阴转午。小院清无暑。雪木宛冰瓯凝灏露。自涤紫毫鸡距。  
麝煤落纸生春。只应李卫夫人。我亦前身逸少，莫嗔太逼君真。  

渔家傲（十月二日老妻生辰）  

昨日小春才得信。明宵新月初生晕。又对寿觞斟九酝。香成阵。欢声点破梅梢粉。  
琪树长青资玉润。鸳鸯不老眠沙稳。此去期程知远近。君休问。山河有尽情无尽。  

渔家傲（同前）  

菊暗荷枯秋已满。枨黄橘绿冬初暖。草草杯盘成小宴。殷勤劝。尊前莫遣霞觞浅。  
两鬓从教霜点半。人生最要长为伴。举酒岂徒称寿算。深深愿。来年更看门风换。  

渔家傲（同前）  

梅晕渐开红蜡垒。菊篱尚耀黄金蕊。正是小春风物美。宜家喜。生朝颜巷犹和气。  
古鼎氤氲云缕细。霞觞潋滟红鳞起。听取殷勤歌里意。千秋气。北堂同我供甘旨。  

渔家傲  

事事无心闲散惯。有时独坐溪桥畔。雨密波平鱼曼衍。鱼曼衍。轮轻钓细随风卷。  
忆昔故人为侣伴。而今怎奈成疏间。水远山长无计见。无计见。投竿顿觉肠千断。  

双雁儿（除夕）  

穷阴急景暗推迁。减绿鬓，损朱颜。利名牵役几时闲。又还惊，一岁圆。  
劝君今夕不须眠。且满满，泛觥船。大家沈醉对芳筵。愿新年，胜旧年。  

双雁儿  

休惊明日岁华新。且喜得，又逢春。北堂歌舞奉慈亲。顺遐龄，等大椿。  
□□□□□□□。□□□，□□□。□□□□□□□。□□□，□□□。  

迎春乐  

新来特特更门地。都收拾、山和水。看明年、事事都如意。迎福禄、俱来至。  
莫管明朝添一岁。尽同向、尊前沈醉。且唱迎春乐，祝慈母、千秋岁。  

永遇乐  

鸳瓦霜明，绣帘烟暖，和气容与。云想衣裳，风清环珮，拥翠娥扶步。蓬山远别，仙班知是，有客旧同俦侣。B146来到、人间又也，爱他相门荣遇。  
清秋菊在，小春梅绽，正是年华好处。酒满瑶觞，歌翻金缕，莫放行云去。已随夫贵，仍因儿显，两国看封齐楚。此时对、生朝听我，却称寿语。  

永遇乐  

黄叶缤纷，碧江清浅，锦水秋暮。画鼓冬冬；高牙飐飐，离棹无由驻。波声笳韵，芦花蓼穟，翻作别离情绪。须知道、风流太守，未尝恝情来去。  
那堪对此，来时单骑，去也文鸳得侣。绣被薰香，蓬窗听雨，还解知人否。一川风月，满堤杨柳，今夜酒醒何处。调疏呵，双栖正稳，慢摇去橹。  

永遇乐（梅子）  

风褪柔英，雨肥繁实，又还如豆。玉核初成，红腮尚浅，齿软酸微透。粉墙低亚，佳人惊见，不管露沾襟袖。折一枝、钗头未插，应把手捘频嗅。  
相如病酒，只因思此，免使文君眉皱。入鼎调羹，攀林止渴，功业还依旧。看看飞燕，衔将春去，又是欲黄时候。争如向、金盘满捧，共君对酒。  

玉烛新  

荒山藏古寺。见傍水梅开，一枝三四。兰枯蕙死。登临处、慰我魂消惟此。可堪红紫。曾不解、和羹结子。高压尽、百卉千葩，因君合修花史。  
韶华且莫吹残，待浅揾松煤，写教形似。此时胸次。凝冰雪、洗尽从前尘滓。吟安个字。判不寐、勾牵幽思。谁伴我、香宿蜂媒，光浮月姊。  

御街行  

平生厌见花时节。惟只爱、梅花发。破寒迎腊吐幽姿，占断一番清绝。照溪印月，带烟和雨，傍竹仍藏雪。  
松煤淡出宜孤洁。最嫌把、铅华说暗香销尽欲飘零，须得笛声呜咽。这些风味，自家领略，莫与傍人说。  

柳梢青  

傲雪凌霜。平欺寒力，搀借春光。步绕西湖，兴余东阁，可奈诗肠。  
娟娟月转回廊。诮无处、安排暗香。一夜相思，几枝疏影，落在寒窗。  

柳梢青  

雪艳烟轻又要春色来到芳尊。却忆年时，月移清影，人立黄昏。  
一番幽思谁论。但永夜、空迷梦魂。绕遍江南，缭墙深苑，水郭山村。  

柳梢青  

茅舍疏篱。半飘残雪，斜卧低枝。可更相宜，烟笼修竹，月在寒溪。  
宁宁伫立移时。判瘦损、无妨为伊。谁赋才情，画成幽思，写入新诗。  

柳梢青  

月堕霜飞。隔窗疏瘦，微见横枝。不道寒香，解随羌管，吹到屏帷。  
个中风味谁知。睡乍起、乌云任欹。嚼蕊按英，浅颦轻笑，酒半醒时。  

柳梢青  

日转墙东。几枝寒影，一点香风。清不成眠，醉凭诗兴，起绕珍丛。  
平生只个情钟。渐老矣、无愁可供。最是难忘，倚楼人在，横笛声中。  

柳梢青  

玉骨冰肌。为谁偏好，特地相宜。一段风流，广平休赋，和靖无诗。  
绮窗睡起春迟。困无力、菱花笑窥。嚼蕊吹香，眉心贴处，鬓畔簪时。  

柳梢青  

为爱冰姿，画看不足，吟看不足。已恨春催，可堪风里，飞英相逐。  
只应自惜高标，似羞伴、妖红媚绿。藏白收香，放他桃李，漫山粗俗。  

柳梢青  

水曲山傍。寒梢冷蕊，隐映修篁。细细吹香，疏疏沈影，恼断回肠。  
为伊驻马横塘。漫立尽、烟村夕阳。空袅吟鞭，几多诗句，不入思量。  

柳梢青  

天付风流。相时宜称，著处清幽。雪月光中，烟溪影里，松竹梢头。  
却憎吹笛高楼。一夜里、教人鬓秋。不道明朝，半随风远，半逐波浮。  

柳梢青  

屋角墙隅。占宽闲处，种两三株。月夕烟朝，影侵窗牖，香彻肌肤。  
群芳欲比何如。癯儒岂、膏粱共途。因事顺心，为花修史，从记中书。  

柳梢青  

瑞鸭烟浓。晓来弦管，声在霜空。却退寒威，借回春色，满苑香风。  
几时人下瑶宫。记千载、今朝庆逢。满捧瑶觞，芝兰丛里，锦绣光中。  

柳梢青  

江月轩中。拍堤新涨，绕院薰风。深注瑶觞，低歌金缕，声在晴空。  
新词尽索无穷。断酩酊、衰颜为红。愿得年年，繁枝子满，绿叶阴浓。  

柳梢青（步观察生辰二首）  

槐夏风清。霁天欲晓，武曲增明。元是今朝，曾生名将，力佐中兴。  
朝家息马休兵。享逸乐、嬉游太平。忧国胸襟，平戎材略，分付瑶觥。  

柳梢青  

灼灼红榴，垂垂绿柳，庭户清和。罗绮香中，十分春酒，几叠高歌。  
遐龄欲问如何。记平日、阴功数多。千载今朝，笑看池面，龟戏青荷。  

柳梢青（李莹）  

小阁深沈，酒醺香暖，容易眠熟。梦入仙源，桃红似火，李莹如玉。  
觉来几许悲凉，记永夜、传杯换烛。绣被薰香，宝钗落枕，同论心曲。  

柳梢青（癸未秋社有怀故山）  

送雁迎鸿，未寒时节，已凉天气。针线倦拈，帘帏低卷，别般风味。  
欹眠梦到山中，共老幼、扶携笑喜。桑枯影深，鸡豚香美，家家人醉。  

柳梢青  

暴雨生凉。做成好梦，飞到伊行。几叶芭蕉，数竿修竹，人在南窗。  
傍人笑我恓惶。算除是、铁心石肠。一自别来，百般宜处，都入思量。  

解连环  

素书谁托。嗟鳞沈雁断，水遥山邈。问别来、几许离愁，但只觉衣宽，不禁消薄。岁岁年年，又岂是、春光萧索。自无心、强陪醉笑，负他满庭花药。  
援琴试弹贺若。尽清于别鹤，悲甚霜角。怎似得、斜拥檀槽，看小品吟商，玉纤推却。旋暖薰炉，更自炷、龙津双萼。正怀思、又还夜永，烛花自落。  

踏莎行  

灯月交光，笙簧递响。繁华依旧升平样。心期休卜紫姑神，文章曾照青藜杖。  
歌落梁尘，酒摇鳞浪。暂还南国同邀赏。明年侍辇向端门，却瞻日表青霄上。  

探春令  

梅英粉淡，柳梢金软，兰芽依旧。见万家、灯火明如昼。正人月、圆时候。  
挨香傍玉偷携手。尽轻衫寒透。听一声、画角催残漏。惜归去、频回首。  

探春令  

雪梅风柳，弄金匀粉，峭寒犹浅。又还近、三五银蟾满。渐玉漏、声初短。  
尊前重约年时伴。拣灯词先按。便直饶、心似蛾儿撩乱。也有春风管。  

探春令  

搦儿身分，测儿鞋子、捻儿年纪。著一套、时样不肯红，甚打扮、诸余济。  
回头一笑千娇媚。知几多深意。奈月华、灯影交相照，诮没个、商量地。  

探春令（刘伯玉生辰）  

东风初到，小梅枝上，又惊春近。料天台不比，人间日月，桃萼红英晕。  
刘郎浪迹凭谁问。莫因诗瘦损。怕桑田变海，仙源重返，老大无人认。  

人月圆  

风和日蒲余烟嫩，测测透鲛绡。相逢且喜，人圆玳席，月满丹霄。  
烂游胜赏，高低灯火，鼎沸笙箫。一年三百六十日，愿长似今宵。  

人月圆  

月华灯影光相射。还是元宵也。绮罗如画，笙歌递响，无限风雅。  
闹蛾斜插，轻衫乍试，闲趁尖耍。百年三万六千夜，愿长如今夜。  

眼儿媚  

柳腰花貌天然好，聪慧更温柔。千娇百媚，一时半霎，不离心头。  
是人总道新来瘦，也著甚来由。假饶薄命，因何瘦了，划地风流。  

倒垂柳  

南州初会遇。记惺惺、说底语。而今精神□，倾下越风措。雍门人独夜，客舍停杯处。余香应未泯，凭君重唱金缕。  
移宫易羽。纵有离愁休怨诉。客里□凄凉，怕听断肠句。情山曲海，君已心相许。骖鸾乘月，正好同归去。  

南歌子  

露宠妆成态，风扶醉里身。谩劳驿使走征尘。岭外陇头何处、不知春。  
诗思清如水，毫端妙入神。可怜徒效越娘颦。为问吟哦摹写、几曾真。  

南歌子（次东坡端午韵）  

小雨疏疏过，长江滚滚流。落霞残照晚明楼。又是一番重午，身寄南州。  
罗绮纷香陌，鱼龙漾彩舟。不堪回首凤池头。谁道于今霜鬓，犹自淹留。  

南歌子（己未和韵）  

波静明如染，山光翠欲流。晚来乘兴上章楼。楼外谁歌新唱，知有黄州。  
拟泛银河浪，聊乘藕叶舟。蓬山应自隐鳌头。借问谪仙何在，今为谁留。  

南歌子  

笛喷风前曲，歌翻意外声。年来老子厌风情。可是于君一见、眼双明。  
枕臂听残漏，停杯对短檠。直教笔底有文星。欲状此时情味、若为成。  

南歌子  

巾染乌烟碧，衣拖晓露鲜。盈盈风骨小神仙。特地勾牵处士、梦巫山。  
星宿罗胸次，牙签弄指端。凭君为算小行年。试问与伊结得、几生缘。  

南歌子  

彩缕牵肠断，明珠暗滴圆。从头颗颗手亲穿。寄与仙卿同结、此生缘。  
和串拢瑜臂，连云坠雪肩。循环密数对沈烟。似我真情不断、永相联。  

西江月  

沙上鸥群□戏，云端雁阵斜铺。殷勤特为故人书。写尽衷肠情素。  
名字纵非俦匹，夤缘自合欢娱。尽教涂抹费工夫。到底翻成啮醋。  

西江月  

态度雪香花瘦，情怀雨润云温。故将淡墨写精神。记得洗妆余晕。  
只恐妖娆未似，谁云彼此难分。别来憔悴不堪论。相对无言有恨。  

生查子  

秋深郎未归，月上人初静。无语意迟迟，步转梧桐影。  
罗衣宽莫裁，云鬓松还整。谁与问相思，立尽清宵永。  

生查子  

秋来愁更深，黛拂双蛾浅。翠袖怯春寒，修竹萧萧晚。  
此意有谁知，恨与孤鸿远。小立背西风，又是重门掩。  

生查子  

妖娆百种宜，总在春风面。含笑又和嗔，莫作丹青现。  
问著却无言，觑了还回盼。底处奈思量，卷了还重展。  

甘草子  

秋暮。永夜西楼，冷月明窗户。梦破橹声中，忆在松江路。  
欹枕试寻曾游处。记历历、风光堪数。谁与浮家五湖去。尽醉眠秋雨。  

鹧鸪天  

湖上风光直万金。芙蓉并蒂照清深。须知花意如人意，好在双心同一心。  
词共唱，酒俱斟。夜阑扶醉小亭阴。当时比翼连枝愿，未必风流得似今。  

鹧鸪天  

休倩傍人为正冠。披襟散发最宜闲。水云况得平生趣，富贵何曾著眼看。  
低拍棹，称鸣銮。一尊长向枕边安。夜深贪钓波间月，睡起知他日几竿。  

鹧鸪天  

不学真空不学仙。不居廛市不居山。时沽鲁酒供诗兴，莫管吴霜点鬓斑。  
只麽去，几时还。岂知魂梦□□间。凭君休作千年调，到处惟□一味闲。  

鹧鸪天  

蕙性柔情忒可怜。盈盈真是女中仙。披图一见春风面，携手疑同玳瑁筵。  
挥象管，擘蛮笺。等闲写就碧云篇。风流意态犹难画，潇洒襟怀怎许传。  

天下乐  

雪后雨儿雨后雪。镇日价、长不歇。今番为寒忒太切。和天地、也来厮鳖。  
睡不著、身心自暗攧。这况味、凭谁说。枕衾冷得浑似铁。只心头、些个热。  

玉抱肚  

同行同坐。同携同卧。正朝朝暮暮同欢，怎知终有抛ED51。记江皋惜别，那堪被、流水无情送轻舸。有愁万种，恨未说破。知重见、甚时可。  
见也浑闲，堪嗟处、山遥水远，音书也无个。这眉头、强展依前锁。这泪珠、强B032依前堕。我平生、不识相思，为伊烦恼忒大。你还知麽。你知后、我也甘心受摧挫。又只恐你，背盟誓、似风过。共别人、忘著我。把洋澜在，都卷尽与，杀不得、这心头火。  

雨中花令  

堪惆怅红尘千里。恨死拨、浮名浮利。欠我温存，少伊撋就，两处悬悬地。  
拟待归来伏不是。更与问、孤眠子细。月照纱窗，晓灯残梦，可日煞恶滋味。  

雨中花令  

早已是花魁柳冠。更绝唱、不容同伴。画鼓低敲，红牙随应，著个人勾唤。  
慢引莺喉千样转。听过处、几多娇怨。换羽移宫，偷声减字，不顾人肠断。  

雨中花令  

原来是云温雨润。诮不解、佯嗔偷闷。倾坐精神，堪人情性，眉际生春晕。  
语带京华清更韵。听娅姹、莺喉娇稳。别后相思，心头欲见，觅个灯花信。  

夜行船（白玉）  

不假铅华嫌太白。玉搓成、体柔腰搦。明月堂深，莲花杯软，情重自斟琼液。  
寄语碔砆休并色。信秦城、未教轻易。绛阙楼成，蓝桥药就，好吹箫共乘鸾翼。  

夜行船（吕倩）  

醉袖轻拢檀板转□。听声声□、晓莺初啭。花落江南，柳青客舍，多少旧愁新怨。  
我也寻常听见惯。浑不似、这翻撩乱。调少情多，语娇声咽，曲与寸肠俱断。  

夜行船（周三五）  

宝髻双垂烟一缕。年纪小、未周三五。压一精神，出群标格，偏向众中翘楚。  
记得谯门初见处。禁不定、乱魂飞去。掌托鞋儿，肩拖裙子，悔不做、闲男女。  

夜行船  

怪被东风相误。落轻帆、暂停烟渚。桐树阴森，茅檐潇洒，元是那回来处。  
相与狂朋沽绿醑。听胡姬、隔窗言语。我既痴迷，君还留恋，明日慢移船去。  

夜行船  

夹岸绮罗欢聚。看喧喧、彩舟来去。晴放湖光，雨添山色，谁识总相宜处。  
输与骚人知胜趣。醉临流、戏评坡句。若把西湖比西子，这东湖、似东邻女。  

两同心  

行看不足。坐看不足。柳条短、斜倚春风，海棠睡、醉欹红玉。清堪掬。桃李漫山，真成粗俗。  
遥夜几番相属。暗魂飞逐。深酌酒、低唱新声，密传意、解回娇目。知谁福。得似风流，可伊心曲。  

两同心  

秋水明眸、翠螺堆发、却扇坐、羞落庭花，凌波步、尘生罗袜。芳心发。分付春风，恰当时节。  
渐解愁花怨月。忒贪娇劣。宁宁地、情态于人，惺惺处、语言低说。相思切。不见须臾，可堪离别。  

两同心  

月可中庭，夜凉初燕。见个人人、越格风流，饶济济、入时打扮。小从容，不似前回，匆匆得见。  
坐上不禁肠断。捧杯深劝。争敢望、白雪新声，唯啜得、秋波一眄。告从今，休要教人，千呼万唤。  

两同心（梦牛楚）  

枕簟凉生秋早。梦魂忒好。见玉人、且喜且悲，挨琼脸、厮偎厮抱。信言多磨，刚被山禽，一声催晓。  
觉来满船清悄。愁恨多少。知是我、怜你心微，知是你、与我情厚。谢殷勤，不易山遥水远寻到。  

乌夜啼  
不禁枕簟新凉。夜初长。又是惊回好梦、叶敲窗。  
江南望。江北望。水茫茫。赢得一襟清泪、伴余香。  
朝天子（周师从小阁）  

小阁宽如掌。占螺浦、山川夷旷。千奇万状。见云烟收放。  
更永夜、风生明月上。用取真成无尽藏。谁共赏。徙倚抚、危栏吟望。  
步蟾宫（九月二十六夜宿周师从家。睡觉，风雨起，有怀木犀）  

桂花馥郁清无寐。觉身在、广寒宫里。忆吾家、妃子旧游，瑞龙脑、暗藏叶底。  
不堪午夜西风起。更飐飐、万丝斜坠。向晓来、却是给孤园，乍惊见、黄金布地。  
步蟾宫  
一斑两点从初起。这手脚、渐不灵利。背人只待暗搔爬，腥臭气、薰天炙地。  
下梢管取好脓水。要洁净、怎生堪洗。自身作坏匹如闲，更和傍人带累。  

长相思  

资坐客歌笑  
急雨回风，淡云障日，乘闲携客登楼。金桃带叶，玉李含朱，一尊同醉青州。福善桥头。记檀槽凄绝，春笋纤柔。窗外月西流。似浔阳、商妇邻舟。  
况得意情怀，倦妆模样，寻思可奈离愁。何妨乘逸兴，甚征帆、只抵芦洲。月却花羞。重见想、欢情更稠。问何时，佳期卜夜，如今双鬓惊秋。  
曲江秋  
前山雨歇。爱竹树低阴，轩窗无热。珠箔半垂，清风细绕，萧萧吹华发。珍簟粲枕设。珊瑚瘦，琉璃滑。永日欹枕，知谁是伴，旧书重揭。  
清绝。轻云淡月。梦同泛、沧波万叠。杯盘狼藉处，相扶就枕，欢笑歌翻雪。转棹小溪湾，人家灯火断明灭。正携手，无端惊回，槛外数声鶗鴂。  
曲江秋  
香消烬歇。换沈水重燃，薰炉犹热。银汉坠怀，冰轮转影，冷光侵毛发。随分且宴设。小槽酒，真珠滑。渐觉夜阑，乌纱露濡，画帘风揭。  
清绝。轻纨弄月。缓歌处、眉山怨叠。持杯须我醉，香红映脸，双腕凝霜雪。饮散晚归来，花梢指点流萤灭。睡未稳，东窗渐明，远树又闻鶗鴂。  
曲江秋  
鸣鸠怨歇。对急雨过云，暗风吹热。漠漠稻田，差差柳岸，新沐青丝发。楼上素琴设。爱流水，随弦滑。深炷龙津，浓熏绛帏，博山频揭。  
超绝。遥岑吐月。照苍茜、重重叠叠。恍然身在处，浑疑同泛，花舫波喷雪。滉漾醉魂醒，惊呼不是沤生灭。伫望久，空叹无才可赋，厌听鶗鴂。  

点绛唇（赵育才席上用东坡韵赠歌者）  

小阁清幽，胆瓶高插梅千朵。主宾欢坐。不速还容我。  
换羽移宫，绝唱谁能和。伊知麽。暂听些个。已觉丝成裹。  

柳梢青  
渐近青春，试寻红瓃，经年疏隔。小立风前，恍然初见，情如相识。为伊只欲颠狂，犹自把、芳心爱惜。传与东君，乞怜愁寂，不须要勒。  

柳梢青  
嫩蕊商量。无穷幽思，如对新妆。粉面微红，檀唇羞启，忍笑含香。  
休将春色包藏。抵死地、教人断肠。莫待开残，却随明月，走上回廊。  

柳梢青  
粉墙斜搭。被伊勾引，不忘时霎。一夜幽香，恼人无寐，可堪开币。  
晓来起看芳丛，只怕里、危梢欲压。折向胆瓶，移归芸阁，休薰金鸭。  

柳梢青  
目断南枝。几回吟绕，长怨开迟。雨浥风欺，雪侵霜妒，却恨离披。  
欲调商鼎如期。可奈向、骚人自悲。赖有毫端，幻成冰彩，长似芳时。范端伯要余画梅四枝：一未开、一欲开、一盛开、一将残，仍各赋词一首。画可信笔，词难命意，却之不从，勉徇其请。予旧有柳梢青十首，亦因梅所作，今再用此声调，盖近时喜唱此曲故也。端伯奕世勋臣之家，了无膏梁气味，而胸次洒落，笔端敏捷，观其好尚如许，不问可知其人也。要须亦作四篇，共夸此画，庶几衰朽之人，托以俱不泯耳。乾道元年七夕前一日癸丑，丁丑人扬无咎补之书于豫章武宁僧舍。  

### 曹勋  
法曲（散序·道情）  

飞金走玉常奔驰。日上还西。自古待著长绳系。算尘心、谩劳役堪悲。盘古到此际。桑田变海，海复成陆高低。噫嘻。下土是凡质容仪。寿考能消，几日支持。念一世。真若朝荣暮落难期。幸有志、日传得神仙希夷。希夷。堪为千古人师。  
法曲（歌头）  

柱史乘车，青牛驾轭，紫云覆顶，函关令已前知。西升稍驻，尹喜虔恭誓。求老子。亲谈道德微旨。五千余言，俱救末俗，度脱令咸归生理。体元机。人间方解道术，兼明治身，与国阶梯。更有黄庭，专分二境，内外皆举璇题。羽客见者，倾诚恳诵合彝仪。万神潜礼。密奉二经，炷香静默，心无竞，靡端倪。得失扫去，意海澄流要体。内景防愆失。外景忘疲。阆风蓬岛岂能移。念诵灵辞。指群迷。  
法曲（遍第一）  

丽景早春时。正花漏初迟。东君出震，太和应物，恍惚中立丹基。天风卦成随象，记合成□□□□□□□必相契。三千六百火候，密运精微。蒸入肌肤，嫩红潮颊，自然旧容生辉。情志。鄙凡尘，瑶圃满眼，都看桃李。晴云万叠开异色。灵光湛湛增秀逸。与道合。真境丹房，随时沐浴，亦向朝夕。  
法曲（遍第二）  

向虚靖晨起。朝元意达，冲漠怡怡。三天澄映，九光霁碧，如有鹤舞鸾飞。泛空际。瑶室明辉。动与真期。至理常寂，户庭无远，欣欣端比。侍宴日在瑶池。师友多闲，抱琴沽酒度曲，笑采华芝。九节倚筇时。何须钓月眠石，寻觅占渊静逸。乐修持。淡然灵府泳真谛。怡养丹光里。春已收功，自育火枣交梨。  
法曲（遍第三）  

珠星璧月，昼景夜色相催。正阳炎序火府，龙珠蕴照，冰海融澌。洞天春常好，日日琪花，琼蕊芳菲。绛景无别，惟似琉璃。平地环绕清泚。火中生莲，会成真物，更取海底龟儿。胜热涤暑风，全形莹若冰肌。常存道意。铄石流金无畏。共协混元一气。入冲极。觉自己。乾体还归。  
法曲（第四攧）  

南薰殿阁，卷窗户新翠。池沼十顷净，俯桥影横霓。龟鱼自乐，潺潺螭口，流水照碧，芰荷绿满长堤。柳烟水色，一派涟漪。松竹阴中，细风缓引凉吹。琴韵响，玉德凤轸，声转瑶徽。疏襟曳履。或行或凭几。待饮彻、玉鼎云英，怎更有炎曦。  
法曲（入破第一）  

秋容应节，渐肃景入窗扉。碧洞连翠微。南律回岩桂。金精壮盛时。拥蟾轮、生素辉。启口天为侣，是列仙行缀。心均太上，欲度世缘无亏。用定力坚持。奉真常，惟凝寂。忱诚贯斗极。赐长生，仍久视。洞达虚皇位。德寿高与天齐。  
法曲（入破第二）  

清昼静居香冷，风动万年枝。凉应兑卦体。秋色鸣轻飔。冥心运正一。御铁牛、耕寸地。都种金钱花，秀色照戊己。新霜万物凋谢，我常无为。冲起浩然气。抱冲和，人间世。登高共赏宴，泛东篱。菊尽醉。谁会。登高意表、迥出凡尘外。  
法曲（入破第三）  

光铺晓曦。云影拂霜低。空阔飞鸿过，两三行、向天际。晴景乍升，晃疏棂，蜂翅迷。密障红炉暖，香缕飘烟细。超然坐久，幽径试寻寒梅。酥点竹间稀。正疏蓓吐南枝。微阳动细蕊。任斜日、沈淡晖。惨惨寒成。晚知皓雪欲垂垂。  
法曲（入破第四）  

黄钟正严凛，飞舞屑琼瑰。清赏丰年瑞。云液喜传杯。阴爻会见复，动一阳、生浩气。谁问添宫线，炼功在金液。晴檐试暖，表里莹如无疵。庭柳漏春信，更萱色、侵苔砌。优游岁向晚，叹人间时序疾。还捧椒觞，羽衣礼无极。  
法曲（第五煞）  

多景推移。便似风灯里。将尘寰喻，尘里白驹过隙。今世过却，来生何处觅。失时节。生死到来嗟何及。勤而行之。竞力待与、钟吕相期。三千行满，连环脱下已。驾青鸾素鹤朝太微。  
大椿（太母庆七十）  

梅拥繁枝，香飘翠帘，钧奏严陈华宴。诚孝感南极，老人星垂眷。东朝功崇庆远，享五福、长乐金殿。兹时寿协七旬，庆古今来稀见。  
慈颜绿发看更新，玉色粹温，体力加健。导引冲和气，觉春生酒面。龙章亲献龟台祝，与中宫、同诚欢忭。亿万斯年，当蓬莱、海波清浅。  
花心动（同前）  

椒柏称觞，抚寰瀛佳辰，正临端月。瑞应屡臻，宫御多祥，气候暖回微冽。圣母七旬寿，敻无前、天心昭格。溥庆处，坤珍效祉，宴开清切。  
金殿箫韶备设。锵钧奏留云，舞容回雪。赭袍绣拥，袆翟同诚，递捧玉杯欢悦。愿将亿万喜，祝亿万、从兹无缺。太平主，永隆圣孝凤阙。  
保寿乐（同前）  

和气暖回元日，四海充庭琛贡至。仗卫俨东朝，郁郁葱葱，响传环佩。凤历无穷，庆慈闱上寿，皇情与天俱喜。念永锡难老，在昔难比。  
六宫嫔嫱罗绮。奉圣德、坤宁俱备。箫韶动钧奏，花似锦，广筵启。同祝宴赏处，从教月明风细。亿载享温清，长生久视。  
宴清都（太母诞辰）  

画幕明新晓。晴日薄，小春微动花柳。宸闱荐祉，东朝诞育，载光坤厚。朱颜内鼎丹就。喜自得、长生妙有。奉冕旒、衣彩坤珍，同耀帕罗珠袖。  
钧奏。翠羽帘垂，三千粉色，花明如绣。歌声缓引，梁尘暗落，五云凝昼。龙香绕斟芳酒。尽夜饮、何妨禁漏。万万载、常向慈宁，俱献圣寿。  
宴清都（贵妃生日）  

凤苑东风软。春容早，岁端新律初转。宫云丽晓，人日应钟，庆符闺范。元妃懿德尊显。位四圣、晋芳避辇。佐圣主、美化重宣，光被海宇弥远。  
香满。帝渥恩隆，歌珠舞雪，俱陈丝管。彤闱共悦，天颜有喜，看寿觞亲劝。今年外家华焕。拥使节、新班侍宴。愿万载、永冠椒房，常奉舜殿。  
一寸金（太母诞辰）  

霜落鸳鸯，绣隐芙蓉小春节。应运看，月魄分辉，坤顺同符，文母徽音芳烈。诞育乾坤主，均慈爱、练裙岂别。经沙塞、涉履烟尘，瑞色怡然更英发。  
上圣中兴，严恭问寝，宫庭正和悦。看寿筵高启，龙香低转，声入霓裳，檀槽新拨。翠衮同行乐，钧韶奏、喜盈绛阙。倾心愿、亿载慈宁，醉赏闲风月。  
国香（同前）  

十月新阳。喜桃杏秀发，宫殿春香。宝历开图，文母协应时康。诞庆欣逢令旦，向花闱、罄列嫔嫱。欢荣是九五，侍膳芳筵，翠扆龙章。  
天心人共喜，拱三钗瑞彩，同捧瑶觞。禁中和气，都入法部丝簧。一片神仙锦绣，正珠帘、高卷云光。遐龄祝亿载，永奉慈颜，地久天长。  
国香（中宫生辰）  

红染芙蓉。似晓霞丽日，秋满珠宫。瑞彩朝来，都做和气葱葱。共庆龟台降祉，化均凤历同风。升平助阴化，奉养余闲，翰墨鸾龙。  
群仙移彩仗，尽红妆玉带，乐震霜空。响入千岩，芳桂香散房栊。劝寿天颜有喜，奉觞雁序雍容。蟠桃待从此，岁岁今朝，荐酒瑶钟。  

齐天乐（同前）  

芙蓉凝露青霞护，朝日绮疏风细。正是中秋，时候喜逢，中宫葱葱佳气。云龙庆会。赞真主当阳，辅成天地。暇日琴书，暂闲蚕馆见贤志。  
嫔嫱衣罗乍试。尽趋椒殿，喜芳绣筵初启。酒面腾红，香烟罩碧，恩满六宫金翠。何妨绛烛。任花欹玉侧，劝教沈醉。凤阙龙楼，夜色凉如水。  
透碧霄（同前）  

阆苑喜新晴。正桂华、飘下太清。宝御凉秋，梦祥明月，天开辅盈成。宫闱女职遵慈训，见海宇仪型。奉东朝、晨夕趋承。化内外、咸知柔顺，已看彤管赋和平。  
宴坤宁。香腾金猊，烟暖秘殿彩衣轻。六乐丝竹，绕云萦水，总按新声。天临帝幄，亲颁寿酒，恩意兼勤。雁行缀、宰府殊荣。愿万亿斯年，南山并永，坤厚赞尧明。  
芰荷香（同前）  

彩云闲。正西瑶阿母，初驻非烟。晓空吹静，暑气清度薰弦。母仪万国，配帝德、直切天垣。阴化从此俱宣。六宫内壶，欣拜新班。  
况是关雎咏懿美，奉东朝晨夕，甘旨芳鲜。上膺慈训，下齐海宇均欢。坤宁暇日，庆盛旦、且款芳筵。永赞二圣当天。雍和化洽，亿万新年。  
玉连环（天申寿词）  

庆云开霁，清华明昼，殿阁风度薰弦。电虹敷瑞，应炎运当千。端景命、符圣德，三阶正、万国归化，远胜文思睿藻，问寝格中天。  
深严。邃启芳筵。正花拥绛扆，瑶殿神仙。缓闻钧韶奏下，歌舞云边。宫闱罄和气，浃南山。罩翠霭、上寿烟。祝无疆御历万万年。  
夏云峰（圣节）  

绍洪基，抚万宇，中兴宝运符千。枢电瑞绕，景命燕及云天。挺生真主，平四海、复禹山川。班列立、瞻云就日，职贡衣冠。  
欢均鳌禁鹓鸾。望花城粉黛，金兽祥烟。笙箫缓奏，化国日永留连。宝觞亲劝，须纵饮、歌舞韶妍。都是祝、南山圣寿，亿万斯年。  

凤凰台上忆吹箫（同前）  

碧玉烟塘，绛罗艳卉，朱清炎驭升晹。正应运、真人诞节，宝绪灵光。海宇均颁湛露，环佩拱、北极称觞。欢声浃，三十六宫，齐奉披香。  
芬芳。宝薰如霭，仙仗捧椒扉，秀绕嫔嫱。上万寿、双鬟妙舞，一部丝簧。花满蓬莱殿里，光照坐、尊俎生凉。南山祝，常对化日舒长。  
安平乐（圣节）  

圣德如尧，圣心如舜，欣逢出震昌期。中兴继体，抚有寰瀛，三阳方是炎曦。万国朝元，奉崇严宸扆，咫尺天威。瑞色满三墀。渐嵩呼、均庆彤闱。  
正金屋妆成，翠围红绕，香霭高散狻猊。东朝移雕辇，与坤仪、同奉瑶卮。阖殿花明，亿万载、咸歌寿祺。视天民，永祈宝历，垂衣端拱无为。  
夜合花（同前）  

星拱尧眉，日临云幄，晓天初静炎曦。香凝翠扆，花笼禁殿风迟。彩山高与云齐。奉明主、玉斝交挥。庆天申旦，九州四海，同咏昌时。  
今年麦有双歧。别有琅玕并节，深秀联枝。丰世瑞物，嘉祥效祉熙熙。坐中莫惜沈醉，仰三圣、玉德光辉。献南山寿，严宸万载，永奉垂衣。  
绿头鸭（同前）  

喜雨薰泛景，翠云低柳。正凉生殿阁，梅润晓天，暑风时候。应乘乾、彩虹流渚，惊电绕、璇霄枢斗。大业辉光，益建火德，梯航四海尽奔走。六府焕修，多方平定，寰宇歌元首。凝九有。三辰拱北，万邦孚佑。  
对祥烟、霁色清和，凤韶九成仪昼。听山声、响传呼舞，腾紫府、香浓金兽。禁御升平，慈闱燕适，袆衣共上玉觞酒。齐奉舜图，南山同永，合殿备金奏。祝圣寿。圣寿无疆，两仪并久。  
赏松菊（寿圣诞辰）  

凉飙应律惊潮韵，晓对彩蟾如水。庆霄占梦月，已祥开天地。圣主中兴大业，二南化、恭勤辅翊。抚宫闱，看仪型，海宇尽成和气。  
禁掖西瑶宴席。泛天风、响钧韶空外。贵是至尊母，极人间崇贵。缓引长生丽曲，翠林正、香传瑞桂。向灵华，奉光尧，同万万岁。  

瑞鹤仙（贵妃生辰）  

小梅凝秀色，泛霁霭晴和，春容初透。璿霄降仙格，觉葱葱佳气，先惊花柳。芝兰户牖。庆禀质、天长地久。有当熊避辇，嘉声懿德，六宫居右。  
清昼。文箫仪凤，妙舞低云，缓锵钧奏。香传绣幄，腾非雾，上金兽。愿千龄遐算，三宫慈爱，长享兹辰劝酒。向瑶台阆苑，芳音永嫔万寿。  

水龙吟（会庆节）  

翠帘迟晚，龙楼丽日，海宇明新霁。枢旋大电，虹流华渚，阳春天气。出震乘乾，保民立政，垂衣裳治。诞恩均九有，功兼七制，恢图抚、四荒外。  
威动殊邻万里。拥衣冠、称觞玉陛。虞韶缓度，龙香飞下，晴云如水。行见冰天，版图来上，诸侯盟会。奉怡颜宴罢，归移宝辇，向瑶池醉。  

水龙吟（东宫寿词）  

嫩凉微袅，秋容乍肃，迥觉凉如水。重阳已近，岩华增秀，一钩天际。香动前星，气横文圃，荣光呈瑞。仰宸心密眷，行都正牧，兵民奉、神明治。  
金殿朝回燕适。肆武功、文德咸备。萧闲翰墨，惟亲书史，不寻罗绮。欢动宸严，宴开鹤禁，生朝和气。愿青宫布政，龙楼问寝，同千万岁。  

水龙吟（庆王诞辰）  

傍阶红药，新梢翠竹，榭阁薰风静。维神降岳，维熊占梦，姿仪玉聘。金殿趋庭，禁严衣彩，寝门温靖。是宗藩帝子，天潢宝牒，当神武、侍明廷。  
为善先知最乐，咏诗书、存存成性。亲师讲道，扌离华挥藻，水云高兴。一代荣观，觊尧显舜，古今难并。看青华蕊简，松乔比寿，佐南风政。  
月上海棠慢（咏题）  

东风扬暖，渐是春半，海棠丽烟径。似蜀锦晴展，翠红交映。嫩梢万点胭脂，移西溪、浣花真景。濛濛雨，黄鹂飞上，数声宜听。  
风定。朱阑夜悄，蟾华如水，初照清影。喜浓芳满池，暗香难并。悄如彩云光中，留翔鸾、静临芳镜。携酒去、何妨花边露冷。  
松梢月  
院静无声。天边正、皓月初上重城。群木摇落，松路径暖风轻。喜揖蟾华当松顶，照榭阁、细影纵横。杖策徐步空明里，但襟袖皆清。  
恍若如临异境，漾凤沼岸阔，波净鱼惊。气入层汉，疑有素鹤飞鸣。夜色徘徊迟宫漏，渐坐久、露湿金茎。未忍归去，闻何处、重吹笙。  
隔帘花（咏题）  

宿雨初晴，花艳迎阳，槛前如绣如绮。向晓峭寒轻，窣真珠十二。正朝曦、桃杏暖，透影帘栊烘春霁。似暂隔、祥烟香雾，朝仙侣庭际。  
更值迟迟丽日。且休约寻芳，与开瑶席。未拟上金钩，尽围红遮翠。命佳名、坤殿喜，为写新声传新意。待向晚、迎香临月须卷起。  
东风第一枝（元夕）  

宝苑明春，青霞射晚，六幕云闲风静。茂林修竹昂霄，素月照人澄莹。梅花十顷，递暗香、琼瑶真景。散万斛金莲，崇山秀岭，尽开花径。  
真个好、月灯相映。真个乐、圣驾游幸。四部箫韶，群仙奏乐，万光耀境。玉华不夜，向洞天、暖烟回冷。好大家、酒色醺醺，任教漏移花影。  

水龙吟（初夏）  

鉴天云敛壶中，昼暖乍喜薰风永。轻纱渐试，香罗初褪，梅阴又□。广殿窗虚，翠帘卷起，一番清影。正新篁绿嫩，池光涨雨，鱼吹浪、燕飞径。  
好是九重邃密，有岚光、烟溪深静。升平暇日，长廊别院，笙歌缓整。宝辇迟留，玉觞时举，何妨乘兴。况一年好处，犹寒未暖，是清和景。  
夏云峰（端午）  

五云开，过夜来、初收几阵梅雨。画罗携芳扇，正喜逢重午。角黍星团，巧萦臂、龙纹轻缕。细祝降福天中，列箫韶歌舞。  
薰风凉殿开处。称绡裙雾縠，莲步俦侣。翠铺交枝艾，便手香微度。菖丝浮玉，向台榭、留连欢聚。笑语。自有冰姿消烦暑。  
忆吹箫（七夕）  

烦暑衣襟，乍凉院宇，梧桐吹下新秋。望鹊羽、桥成上汉，绿雾初收。喜见西南月吐，帘尽卷、玉宇珠楼。银潢晚，应是绛河，已度牵牛。  
何妨翠烟深处，佳丽拥缯筵，斗巧嬉游。是向夕、穿针竞立，香霭飞浮。别有回廊影里，应钿合、钗股空留。江天晓，萧萧雨入潮头。  
尾犯（中秋）  

秋空过雨静，晚景澄明，天淡如水。渐看蟾彩，东山旋升，金饼上云际。轻烟散尽，莹皓色、消尘翳。倚琼楼，皎若瑶台阆风，翠阑十二。  
正好登临无外。满斟与、清光对。虽桂华飘下，玉轮移影，归兴犹未。待继日同宴赏，听秘乐、广寒宫里。惟怕却，明月阴晴未定，且宜欢醉。  
秋蕊香（重阳）  

秋色宫庭，黄花禁御，西风乍透罗衣。龙山意渐爽，瑶砌叶初飞。喜天宇、明洁晓晴时。翠楼都卷帘帷。奉宴赏，菊英环坐，金玉成围。  
凭阑海山万里，登望处，休论戏马台池。揽幽芳、泛酒面香凝，携手与、仙姿共游嬉。从他纱帽频欹。并宝马，何妨归路，月挂天西。  
十六贤（闲暇）  

拱皇图，御宝历，上圣垂衣。旰食亲万机。海宇熙熙。登寿域，瑞霞彩云常捧日。花阴麦垅四民齐。宫卫仗肃，阆苑瑶池。台殿倚晴晖。  
当盛际。风俗美。寻胜事。人物总游嬉。太平何处，知不摇征旗摇酒旗。四方感格臻上瑞。官家闲暇宴芳菲。千万岁。嘉会明盛时。  
金盏倒垂莲（牡丹）  

谷雨初晴，对晓霞乍敛，暖风凝露。翠云低映，捧花王留住。满阑嫩红贵紫，道尽得、韶光分付。禁御浩荡，天香巧随天步。  
群仙倚春似语。遮丽日、更著轻罗深护。半开微吐，隐非烟非雾。正宜夜阑秉烛，况更有、姚黄娇妒。徘徊纵赏，任放濛濛柳絮。  
庆清朝（牡丹）  

绛罗萦色，茸金丽蕊，秀格压尽群芳。人间第一娇妩，深紫轻黄。乍过夜来谷雨，盈盈明艳惹天香。春风暖，宝幄竞倚，名称花王。  
朝槛五云拥秀，护晓日、偏宜翠幕高张。秾姿露叶，临赏须趁韶光。最喜鉴鸾初试，数枝姚魏插宫妆。然绛蜡，共花拚醉，莫靳瑶觞。  
花心动（芍药）  

密幄阴阴，正嘉花嘉木，尽成新翠。蕙圃过雨，牡丹初歇，怎见浅深相倚。好称花王侍。秀层台、重楼明丽。九重晓，狂香浩态，暖风轻细。  
堪想诗人赠意。喜芳艳卿云，嫩苞金蕊。要看秀色，收拾韶华，自做殿春天气。与持青梅酒，趁凝伫、晚妆相对。且频醉，芳菲向阑可惜。  
花心动（瑞香）  

玉井生寒，正枫落吴江，冷侵罗幕。翠云翦叶，紫锦攒花，暗香遍熏珠阁。瑞非兰麝比，氤氲清彻寥廊。向燕寝，团团秀色，巧宜围却。  
宝槛浓开对列，蜂共蝶多情，未知花萼。爱玩置向窗几，时时更碾，建春浇著。最是关情处，惊梦回、酒醒初觉。楚梅早，前村任他暗落。  
杏花天慢（杏花）  

桃蕊初谢，双燕来后，枝上嫩苞时节。绛萼滋浩露，照晓景、裁翦冰绡禁格。烟传靓质。似淡拂、妆成香颊。看暖日、催吐繁英，占断上林风月。  
坛边曾见数枝，算应是真仙，故留春色。顿觉偏造化，且任他、桃李成蹊谁说。晴霁易雪。待对饮、清赏无歇。更爱惜、留引鹇禽，未须再折。  

念奴娇（林檎）  

禁烟过也，正东风浓拂，来禽奇绝。翠叶修条千万点，轻染微红香雪。霁景烘云，暖梢吹绽，浩荡春容阔。棠阴已静，此花标韵终别。  
犹记宝帖开缄，如何青李，与佳名齐列。秀实甘芳莫待看，叶底匀圆堪折。且赏琼苞，繁英插鬓，淡伫留风月。宜将图画，有时凝想重阅。  
风流子（海棠）  

中春膏雨歇，雕阑晓，最好海棠时。正新梢吐绿，万苞凝露，暖铺云锦，香点胭脂。向枝上，绪风开秀色，桃李尽成蹊。朱唇晕酒，脸红微透，翠纱轻卷，红映丰肌。  
严宸风光主，临赏处，玉殿丽日迟迟。天与造化西蜀，浓艳芳菲。待绣帘卷起，欢奉长乐，内木困多闲，同宴椒闱。须是对花满酌，不醉无归。  
蜀溪春（黄海棠）  

蜀景风迟，浣花溪边，谁种芬芳。天与蔷薇，露华匀脸，繁蕊竞拂娇黄。枝上标韵别，浑不染、铅粉红妆。念杜陵、曾见时，也为赋篇章。  
如今盛开禁掖，千万朵莺羽，先借朝阳。待得君王，看花明艳，都道赭袍同光。须趁排宴席，偏宜带、疏雨笼香。占上苑，留住春，奉玉觞。  
倚楼人（荼コ）  

清明池馆，芳菲渐晚，晴香满架笼永昼。翠拥柔条，玉铺繁蕊，袅袅舞低襟袖。秀蓓凝浩露，疑挂六铢衣绉。檀点芳心，体薰清馥，粉容宜捻春风手。  
肯与芝兰共嗅。向夜阑凝月，素芳依旧。翦取长梢，青蛟喷雪，挽住晓云争秀。楼上人未去，常恐风欺雨瘦。红绡收取，举觞犹喜，窨得醺醺酒。  
夹竹桃花（咏题）  

绛彩娇春，苍筠静锁，掩映夭姿凝露。花腮藏翠，高节穿花遮护。重重蕊叶相怜，似青帔艳妆神仙侣。正武陵溪暗，淇园晓色，宜望中烟雨。  
向暖景、谁见斜枝处。喜上苑韶华渐布。又似瑞霞低拥，却恐随风飞去。要留最妍丽，须且闲凭佳句。更秀容、分付徐熙，素屏画图取。  
峭寒轻（赏残梅）  

照溪流清浅，正万梅都开，峭寒天气。才过了元宵，渐昼长禁宇，迤逦佳时。断肠枝上雪，残英已、片影初飞。苒苒随风，送春到、便烂漫香迟。  
凝睇。迎芳菲至。觉欣欣桃李，嫩色依微。应是有新酸，向嫩梢定须，一点藏枝。乍晴还又冷，从尊前、自落轻细。寄语高楼，夜笛声、且缓吹。  
竹马子（柳）  

喜韶景才回，章台向晓，官柳舒香缕，正和烟带雨，遮桃映杏，东君先与。乍引柔条萦路。娇黄照水，经渭城朝雨。翠惹丝垂，玉阑干风静，轻轻搭住。  
到此曾追想，陶潜旧隐，忆隋堤津渡。三眠昼永凝露。更许黄鹂娇语。似怕日暖，飞花成絮，拟雪堆绣户。待放教婆娑，如眉处、笼歌舞。  
二色莲（咏题）  

凤沼湛碧，莲影明洁，清泛波面。素肌鉴玉，烟脸晕红深浅。占得薰风弄色，照醉眼、梅妆相问。堤上柳垂轻帐，飞尘尽教遮断。  
重重翠荷净，列向横塘暖。争映芳草岸。画船未桨，清晓最宜遥看。似约鸳鸯并侣，又更与、春锄为伴。频宴赏，香成阵、瑶池任晚。  
八音谐（赏荷花，以八曲声合成，故名）  

芳景到横塘，官柳阴低覆，新过疏雨。望处藕花密，映烟汀沙渚。波静翠展琉璃，似伫立、飘飘川上女。弄晓色，正鲜妆照影，幽香潜度。  
水阁薰风对万姝，共泛泛红绿，闹花深处。移棹采初开，嗅金缨留取。趁时凝赏池边，预后约、淡云低护。未饮且凭阑，更待满、荷珠露。  
清风满桂楼（丹桂）  

凉飙霁雨。万叶吟秋，团团翠深红聚。芳桂月中来，应是染、仙禽顶砂匀注。晴光助绛色，更都润、丹霄风露。连朝看、枝间粟粟，巧裁霞缕。  
烟姿照琼宇。上苑移时，根连海山佳处。回看碧岩边，薇露过，残黄韵低尘污。诗人谩自许。道曾向、蟾宫折取。斜枝戴，惟称瑶池伴侣。  
雁侵云慢（咏题）  

晓云低。是残暑渐消，凉意初至。翠帘燕去，觉商飙天气。凝华吹、动绣额，乍殿阁、金茎风细。夜雨笼微阴，满绮窗、疏影响清吹。  
轻颸嫩细透衣。想宵长漏迟，香动罗袂。戏曾计日，忆宾鸿来期。杯盘排备宴适，乍好景、心情先喜。待淡月疏烟里，试寻岩桂蕊。  
锦标归（待雪）  

风搅长空，冷入寒云，正是严凝初至。围炉坐久，珠帘卷起，准拟六花飞砌。渐苒苒晴烟，更暗觉、远天开霁。阻琼瑶、不舞蓝田，但有蟾华铺地。  
想像如今剡溪，应误幽人访客，轻舟闲舣。翠幕登临处，散无限清兴，顿孤沈醉。念好景佳时，谩望极、祥霙为瑞。却梅花、知我心情，故把飞英飘坠。  
索酒（四时景物须酒之意）  

乍喜惠风初到，上林翠红，竞开时候。四吹花香扑鼻，露裁烟染，天地如绣。渐觉南薰，总冰绡纱扇避烦昼。共游凉亭消暑，细酌轻讴须酒。  
江枫装锦雁横秋，正皓月莹空，翠阑侵斗。况素商霜晓，对径菊、金玉芙蓉争秀。万里彤云，散飞霙，炉中焰红兽。便须点水傍边，最宜著酉。  
凤箫吟（郊祀庆成）  

列旂常。中宵天净，郊丘展采圆苍。肇禋三岁礼，圣天子为民，致福穰穰。凝旒亲奠玉，粲珠联、星斗垂芒。渐月转燔柴，露重烟断坛旁。  
欢康。青霞催晓，六乐均调，响逐新阳。辇回天仗肃，庆千官抃舞，绣锦成行。鸡竿双凤阙，肆颁宣、恩动荣光。赞永御，萝图霈泽，常抚殊方。  
六花飞（册宝）  

寅杓乍正，瑞云开晓，罩紫府宫殿。圣孝虔恭，率宸庭冠剑。上徽称、天明地察，奉玉检、璇耀金辉，仰吾君，亲被衮龙，当槛俯旒冕。  
中兴明天子，舜心温凊，示未尝闲燕。礼无前比，出渊衷深念。赞木父金母至乐，万亿载、日月荣光俱欢忭。罗绮管弦开寿宴。  

浣溪沙（赏枨）  

禁御芙蓉秋气凉。新枨岂待满林霜。旨甘初荐摘青黄。  
乍剖金肤藏嫩玉，吴盐兼味发清香。圣心此意与天长。  

浣溪沙（赏灯）  

春到皇居景晏温。冰轮驾玉上祥云。烛龙衔耀九重门。  
宫掖两仪临舜殿，金莲万斛奉尧尊。官家慈孝格乾坤。  

浣溪沙（赏丹桂）  

初过西风烟雨微。霓光留景正团枝。月中新彩与增辉。  
霞影分丹乘浩露，珊瑚秀色满彤墀。凉飙吹上赭红衣。  

浣溪沙（西园赏牡丹，寿圣亲见双花，卧下皆未睹，折以劝酒，词亦继成）  

春晓于飞彩仗明。西园嘉瑞格和鸣。花王特地献双英。  
并蒂轻黄宜淡淡，联芳竞秀巧盈盈。飞琼萼绿两倾城。  

临江仙  

解。少间，月出云静，瞻天容如鉴。上喜，以诗句书扇，卧谨以临江仙歌之  
连夜阴云开晓景，中秋胜事偏饶。十分晴莹碧天高。台升吴岫顶，乐振海门潮。  
桂影一庭香渐远，四并都向今朝。宸欢得句付风骚。围棋消白日，赏月度清宵。  

临江仙（赏芍药）  

嫩绿阴阴台榭映，南风初送清微。扬州花市进芳菲。丝头开万朵，玉叶衬繁枝。  
自是诗人佳赠意，花王香借余姿。翠红深展奉瑶卮。何妨沈醉赏，天与绊春晖。  

西江月（丹桂）  

霞绮浓披翡翠，晨光巧上珊瑚。丹林偏许下清都。香占深岩烟雨。  
秋到九华宫殿，赭袍红借繁珠。广寒桂与世花殊。不带人间风露。  

西江月（西园雪后）  

连夜六花飞舞，清晨玉境瑶阶。湖山寒雾隐楼台。难画西园真态。  
月殿九华同到，雕舆乘兴俱来。浮春帘密锦筵开。不是山阴访戴。  

诉衷情（宫中牡丹）  

西都花市锦云同。谷雨贡黄封。天心故偏雨露，名品满深宫。  
开国艳，正春融。露香中。绮罗金殿，醉赏浓春，贵紫娇红。  
武陵春（禁中元夕）  

元夕晴和中禁好，梅影玉阑干。峭窄春衫试嫩寒。金翠会群仙。  
移下一天星斗璨，喜色动宸颜。行乐风光莫放闲。月在凤凰山。  
四槛花  
鸳瓦霜浓，兽炉烟冷，琐窗渐明。芙蓉红晕减，疏篁晓风清。睡觉犹眠，怯新寒，仍宿酒，尚有余酲。拥闲衾。先记早梅糁糁，流水泠泠。  
须记岁月堪惊。最难管、苍华满镜生。心地常自乐，谁能问枯荣。一味情尘、揩摩尽，人间世，更没亏成。惟萧散，眠食外，且乐升平。  
花心动  
绿结阴浓，渐南风初到、旧家庭院。细麦落花，圆荷浮叶，翠径受风新燕。乍晴还雨香罗怯，惜柳絮、已将春远。最好处，清和气暖，喜拈轻扇。  
好对层轩邃馆。供极目晴云，晓江横练。煮酒试尝，梅子团青，草草也休辞劝。待等闲暇寻胜去，又闲事、有时萦绊。且趁取良辰，醉后莫管。  
胜胜令  
梅风吹粉，柳影摇金。渐看春意入芳林。波明草嫩，据征鞍，晚烟沈。向野馆、愁绪怎禁。  
过了烧灯，醉别院，阻同寻。琐窗还是冷瑶琴。灯花灺也，拥春寒，掩闲衾。念翠屏、应倚夜深。  
玉蹀躞（从军过庐州作）  

红绿烟村惨淡，市井初经虏。舍馆人家，凄凄但尘土。依旧春色撩人，柳花飞处，犹听几声莺语。  
黯无绪。匹马三游西楚。行路漫怀古。可惜风月，佳时尚羁旅。归处应及荼コ，与插云鬓，此恨醉时分付。  

水龙吟（曾相生日）  

海榴红暖，圆荷翠小，榭阁薰风浅。真人抚运，云龙相际，真贤载诞。鲁国元勋，相门接踵，传家非远。辅中兴大业，折冲邻壤，扶红日、上霄汉。  
端是清明重见。范陶镕、咸收群彦。垂绅正笏，炉烟不动。宸廷闲燕。天地平成，父尧子舜，永膺宸眷。赐我公岁岁，恩荣锡命，向黄金殿。  

水龙吟（送戴郎中漕荆襄）  

晓云阁雨。疏梅缀玉，尘尾闻谈吐。精忠许国，才华扌离锦，尘劳释去。六印雄图，百川明辩，苏张谁数。有奇谋欲下，阴山族帐，惟英卫、可接武。  
想见临戎丰度。慨然定、中原疆土。果惊一坐，折冲遐裔，嘉言循古。安拊疲民，静摧骄虏，无烦旗鼓。看功成、入辅中兴，永佐乾坤主。  
宴清都  
野水澄空，远山随眼，笋舆乘兴庐阜。天池最极，云溪最隐，翠迷归路。三峡两龙翔翥。尽半月、犹贪杖屦。闲引杯，相赏好处奇处，险处清处。  
凝伫。道友重陪，西山胜迹，玉隆风御。滕阁下临，晴峰万里，水云千古。飞觞且同豪举。喜醉客、龙吟度曲。待记成佳话，归时从头细数。  
江神子（C72F父以昔年梦诗寄为长短句，因韵叙谢）  

帝俞赓载下方壶。雨随车。旷时无。尽道南丰，仙骨秀而都。光照丹丘人快睹，金腰褭，玉蟾蜍。  
自怜老景病仍臒。芘微躯。驻安舆。暗润赤城，风露喜踟蹰。行矣相门还入相，看惠爱，咏猗欤。  

满庭芳  

白氎行缠，青巾包结，几年且混常流。寰中谁见，心地自清幽。雨散昆仑顶上，香润遍、琼圃无忧。灵芽长，如今寒暑，饥渴总何愁。  
诸公，须著力，尘缘扫尽，师旨坚求。看天边、飞金走玉难留。住个庵儿不大，争恋得、月馆青楼。台山里，从人一任，说个好苏州。  

满庭芳  

玉景明心，木鸡修性，要须和会三家。未知头面，何处认摩耶。自有身中异境，藏巨浪、一点笼纱。升沈际，难将赋得，有限逐无涯。  
时时，须点检，随缘遣性，何更兴嗟。那浩然独得，迥绝痕瑕。妙占熙风惠日，乘正气、三缕明霞。真机运，连环放下，无处不光华。  

满庭芳  

风搅长空，霜飞平野，冷云常带遥山。乱鸦声断，烟霭有无间。气与寒威共凉，深绣户、帘幕重关。梅枝亚，纤纤秀色，疏影小阑干。  
相携，同好景，窥檐望雪，呵手低鬟。笑语里、都言雪意非慳。有个红炉暖处，围兽炭、不管宵残。从教醉，添香倚玉，门外任清寒。  

选冠子（淮上兀坐，等待取接，因得汉使一词，他日歌之）  

细柳排空，高榆拥岸，乍觉楚天秋意。凉随夜雨，望极长淮，孤馆漫成留滞。天净无云，浪痕清影，窗户闲临烟水。叹驱驰尘事，殊喜萧散，暂来闲适。  
常念想、圣主垂衣，临朝北顾，泛遣聊宽忧寄。輶轩载揽，虎节严持，谈笑挂帆千里。凭仗皇威，滥陪枢筦，一语折冲遐裔。待归来，瞻对龙颜，须知有喜。  

选冠子（宿石门）  

秀木撑空，凝云藏岫，处处群山横翠。霜风冽面，酒力潜消，征辔暂指天际。红叶黄花，水光山色，常爱晓云晴霁。念尘埃眯眼，年华易老，觉远行非易。  
常自感、羽客难寻，蓬莱难到，强作林泉活计。鱼依密藻，雁过烟空，家信渐遥千里。还是关河冷落，斜阳衰草，苇村山驿。又鸡声茅店，鸦啼露井重唤起。  
定风波  
雪后篱边冷未晴。江天浓淡暗还明。断续流香传玉蓓。心醉。临风嗅蕊不胜清。  
映竹幽姿深有思。何似。照溪真色更多情。待得微酸藏傅粉。黄嫩。湿云潜放雨轻轻。  

祝英台  
晚寒浓，残雪重，春意在何许。萼绿仙姿，海上未飞去。粲粲玉立丰标，天寒日暮，笑东风、不曾轻付。  
几凝伫。闲为写出横斜，无声断肠句。常对幽情，何事更重赋。待约他日貂裘，玉溪清夜，喷龙吟、月明徐步。  
二郎神  
半阴未雨。霁晓寒、轻烟薄暮。乍过了挑青，名园深院，把酒偏宜细步。满槛梅花，绕堤溪柳，径暖迁莺相语。春淡淡，渐觉清明，相傍小桃才吐。  
凝伫。山村水馆，难堪羁旅。甚觑著花开，频惊屈指，谩写奚奴丽句。幸有家山，青鸾应报，为我整齐歌舞。一任待，醉倚群红，花沾酒污。  
满路花  
清都山水客，何事入临安。珍祠天赐与，半生闲。曲池人静，水击赤乌蟠。飞上烟岚顶，三缕明霞照晚，时对胎仙。  
圃中有个小庭轩。才到便翛然。坐来闲看了，篆香残。道人活计，休道出尘难。归去后、安排著，一革两麻革奚，定期踏遍名山。  

木兰花慢    
断虹收霁雨，卷帘幕、与风期。正燕子将雏，莺儿弄巧，日影迟迟。荼コ。牡丹过也，但游丝、上下网晴晖。三月韶华，转头易失，密荫匀齐。  
常思。入夏景偏奇。是梅雨霏微。更乍著轻纱，凉摇素羽，翠点清池。还思。故山旧隐，想葱茏、翠竹锁窗扉。独倚西楼谩久，此怀冷淡谁知。  

念奴娇（送李士举）  

公家世德，建凌烟勋业，中兴长策。三十年来，皆帝扆殊选，金瓯名迹。眷倚江南，澄清一道，遴柬惟公得。西清严秘，龙光高动奎壁。  
深殿衣惹天香，皇华原野，接萧萧秋色。六筦均输行奏课，唐室家声皆识。老我相逢，萍蓬飘转，晚景俱头白。西山南浦，溯风衰泪横臆。  

念奴娇  
D046冰铸雪，赋神情天壤，无伦香泽。月女霜娥，直是有如许，清明姿色。细玉钗梁，温琼环佩，语好新音发。相逢一笑，桂宫连夜寒彻。  
应是第一瑶台，水晶宫殿里，飞升仙列。小谪尘寰缘契合，同饮银浆凝结。醉里归来，魂清骨醒，乍向层城别。晓风吹袂，冷香犹带残月。  

念奴娇（持节道京城中秋日）  

五门照日，是真人膺箓，炎图家国。二百年来，抚四海安乐，六服承德。虎旅横江，胡尘眯眼，恨有中原隔。宫城缺处，望来消尽金碧。  
征辔暂款神州，期宽北顾，且驰驱朝夕。皓彩流天宁忍见，双阙笼秋月色。欲饮无聊，还成长叹，清泪空横臆。请缨无路，异时林下犹忆。  

沁园春（早春）  

春点烟红，露晞新绿，土膏渐香。散懒慵情性，寻幽选静，一筇烟雨，几处松篁。恨我求闲，已成迟暮，石浅泉甘难屡尝。犹堪去，向清风皓月，南涧东冈。  
如今雁断三湘。念酒伴、不来梅自芳。幸隐居药馆，孙登啸咏，从容云水，无负年光。且共山间，琴书朋旧，时饮无何游醉乡。归常是，趁前村桑柘，犹挂残阳。  

沁园春（赠清虚先生）  

五老横峰，二林云衲，自古洞天。喷玉龙飞，下三峡水，望香炉日奄霭，如起非烟。有个真人，拨云峰下，宴坐修真不记年。明廷诏，看龙翔凤翥，宸制奎篇。  
君臣际会诚难。耸翠阁、频颁宝墨鲜。众妙门皆向，微言显启，两朝天德，甘涌神泉。道化承平，应稽升举，且向人间寻有缘。掀髯笑，做庐山隐逸，大宋神仙。  

青玉案  
东风冉冉迟芳昼。渐黄缀、疏疏柳。为惜春来通安否。可能相就，径须图醉，莫问伤春瘦。  
陶然共酌新醅酒。咏好句、须还凤楼手。唱了新词归来后。琐窗香暗，语声和笑，喜入灯花秀。  

青玉案  
尘埃踏遍长安道。念云水、归来好。趁得梅花先春到。冷云疏雨，暗香寒艳，万玉明清晓。  
青革奚黄帽从渠笑。粲十里、冰姿步时绕。正怕和风都过了。已输高士，锦囊翻句，醉后先倾倒。  

虞美人  

风流贺监栽培好。梅最妍姿巧。娟娟占得入时妆。秀影横斜香并、彩鸳鸯。  
汉皋解佩当时遇。绿满经行处。如今清梦已惊残。赖向君家窗户、得重看。  

虞美人  

芙蓉露下闲庭晚。犹觉秋容浅。惊心莫道岁华赊。已有官梅轻放、小春花。  
西风河汉溪流月。月下疏疏雪。新妆喜是寿阳人。鸾鉴不劳呵手、对寒云。  

阮郎归  

谁将春信到长安。江南腊向残。玉妃何事在人间。冰肌莹素颜。  
新月上，怯轻寒。香心破紫檀。数枝斜傍小亭闲。黄昏人倚阑。  

阮郎归  

玉宸赐得水云身。初欣不佩绅。烟霞一任著衣巾。朝中散袒人。  
湖水静，了无尘。语兼天上春。道人相见肯情亲。银钩墨尚新。  

菩萨蛮  
乱山影直危楼起。天涯目断雕阑倚。寂寞过东风。行宫烟雨中。  
长安何处日。城郭今寒食。谁待翠华归。片云天际飞。  

菩萨蛮  
天台不是登长道。浑如弱水烟波渺。楼上指归程。春风无限情。  
石桥书不到。雁阵横空杳。愁绪比遥峰。依依千万重。  

菩萨蛮（和贺子忱）  

琴堂窗户清无暑。宫妆争捧黄金注。劝我醉秋风。难辞两脸红。  
别来三堕叶。同是修门客。十载叹萍蓬。方欣一笑同。  

清平乐  

去年春破。强半途中过。日日篷窗眠了坐。饱听吴音楚些。  
今年犹在天涯。客情触处思家。柳密何人深院，竹疏特地桃花。  

清平乐  

风休雨罢。三五春寒夜。翠额重帘何妨下。一炷非兰非麝。  
红莲开遍吴宫。华灯小试房栊。客里愁须强遣，从来我辈情钟。  

清平乐  

春前别后。常是双眉皱。生怕莺声催残漏。梦破闲衾堆绣。  
又还玉露金风。秋声先到房栊。川上不传尺素，云间犹望飞鸿。  

点绛唇  

秋雨弥空，冷侵窗户琴书润。四檐成韵。孤坐无人问。  
壮志消沈，喜入清闲运。常安分。炷烟飘尽。更拨余香烬。  

点绛唇  

惨惨春阴，画桡寒漾梅风去。冷风吹度。愁入淮山路。  
歌扉归期，只恐春城暮。人何处。柳汀烟渚。听尽篷窗雨。  

点绛唇  

晓日浓阴，冷云遮断山无数。雁飞筝柱。都向愁边去。  
帘影沈沈，一缕芳香度。深庭户。且寻欢聚。雪意还成雨。  

点绛唇  

昏旦交时，个中已有甘香味。咽同真液。便觉温温地。  
八一高蟠，光动重楼外。但留意。自然和气。香满昆仑水。  

浣溪沙  
翠袖携持婉有情。湘筠犀轴巧装成。声随一苇更分明。  
倚竹双丝明玉细，低眉数曲语莺轻。转移新韵几多声。  

浣溪沙  
玉柱檀槽立锦筵。低眉信手曲初传。凤凰飞上四条弦。  
杨柳已吹三叠韵，何须人在九江船。夜凉人与月婵娟。  

酒泉子  
霜护云低，竹外斜枝初璀璨，仙风吹堕玉钿新。度清芬。  
叹寒冰艳了无尘。不占纷纷桃李径，一庭疏影冷摇春。月黄昏。朱希真常跋此词及谒金门“春待去”词云：读二词，洒然变俚耳之焰烟，还古风之丽则，宛转有余味也。盖治世安乐之音欤。恨无韩娥曼声长歌，以释予幽忧穷卮之疾。但诵数过，增老夫暮年之叹。  

酒泉子  
爱景催暄。初向晴梢舒玉点，修筠霭霭隔婵娟。更清妍。  
东风欲到冷霜天。常记孤山残雪路，一枝流水小桥边。卧疏烟。  

酒泉子  
惨惨西风。人与两州俱不见，一江残照落霞红。舻声中。  
汀花萍草六朝空。人向赏心增远恨，闲云犹绕建康宫。古今同。  

酒泉子  
帘幕闲垂。密密围毡红兽暖，有人陌上冷征衣。未成归。  
檐间鹊语卜归期。应是疑人犹驻马，琐窗日影又还西。翠眉低。  

点绛唇  
一封清诏下金銮。临遣讲邻欢。谁问火云挥汗，要看易水摇寒。  
何妨谈笑，平生志节，可障狂澜。预约黄花前后，殊庭瞻对宸颜。  

点绛唇  
宝筝偏劝酒杯深。歌舞乍沈沈。秀指十三弦上，挑吟击玉锵金。  
牙台锦面，轻移雁柱，低转新音。妙是不须银甲，向人说尽芳心。  

点绛唇（送袁提举）  

鸣珂揽辔玉霄东。持节散陈红。子舍已先多士，一鞭同袅春风。  
西瓯旧治，棠阴秀茂，竹马迎逢。正焙行驰金殿，仙班看缀夔龙。  

西江月（琵琶）  

弦泛龙香细拨，声回花底莺雏。低眉信手巧工夫。犹带巫烟楚雨。  
人占东风秀色，花笼宝髻真珠。锦条金凤要人扶。只恐乘鸾飞去。  

西江月（贺子忱家赏瑞香）  

春绣东风疑早，映檐翠箔低笼。氤氲不是梦云空。叶密香繁侵冻。  
折桂广寒手段，移来点检珍丛。醉归满载紫云浓。抱膝庵中仙种。  

谒金门  
春待去。帘外连天飞絮。老大心情慵纵步。草迷池上路。  
春去不知何处。欲问谁能分付。但有清阴遮院宇。晚莺和暮雨。  

玉楼春  

昔年曾到神清洞。笑领希夷非夙梦。看时须到月边乌，养处且论铅与汞。  
土膏仍有黄芽动。神水浇香灵气种。夜深谁伴玉琴闲，鹤在九华松露重。  
饮马歌  
兀术每遇对阵之际，吹此则鏖战无还期也  
边头春未到。雪满交河道。暮沙明残照。塞烽云间小。  
断鸿悲。陇月低。泪湿征衣悄。岁华老。  
长寿仙促拍（太母生辰）  

舜德日辉光，正初冬盛期。东朝喜、诞生时。向彤闱、清净均化有，自然和气。长生久视，金殿熙熙。宴瑶池。  
袆衣俱侍、玳筵启。花如锦、耀朝晖。太平际天子，天下养、共瞻诚意。南山虔祝，亿万同岁。  
长寿仙促拍（贵妃生日）  

绛阙岧峣，正春光到时。当人日、诞芳仪。向宫壶、雅著徽誉美，懿德无亏。深被恩荣，金殿宴嬉。气融怡。  
贤均樛木，宜颂二南诗。天心喜、锦筵启。阖部奏笙箫，祝寿处、愿与山齐。年年常奉，明主禁掖。  

浣溪沙  
西苑烟光倚槛新。桃花艳艳静无尘。照溪红映一天云。  
肯放落红流出水，且寻歌舞赏明春。持杯知是洞中人。  

浣溪沙（赏梅）  

日上龙城散晓阴。琼芳堂下玉成林。江梅开未十分深。  
随处锦亭穹帐暖，冷香邀住入衣襟。酒肠判断付频斟。  

酒泉子  
连面霜风。野馆山村逢至日，开怀欲殢酒杯空。与谁同。  
一缄来信托飞鸿。信里催归无限意，黄昏应是出房栊。夜香浓。  

诉衷情  
人情世态饱经过。眼也见来多。忙中掉得便去，不是有人唆。  
云似舞，水如歌。笑呵呵。这回还我，半世偎绥，一味磨跎。  

诉衷情  
得抽头处好抽头。等待几时休。贤且广张四至，我早已优游。  
黄道服，布钱绉。煞风流。往来熟后，也没惊怕，也没忧愁。  

点绛唇  
酴醿芳架引繁英。香远透帘清。更与洛阳花市，一齐移在宫庭。  
琉璃万朵，娇红嫩紫，总是嘉名。殿阁真仙同赏，天颜喜入欢声。  

点绛唇（咏雪）  

斜斜整整暗江湾。蓑笠有无间。应与君家却暑，冷看白满群山。  
想来何处，金炉焰兽，玉斝酡颜。好是溪涵寒影，山阴一棹人还。  

谒金门（咏木樨）  

香乍起。满院垂垂岩桂。未卷珠帘香已至。酒杯言笑里。  
叶下茸金繁蕊。别是清妍风致。更远随人闻细细。月华天似水。  

谒金门  
春渐至。雪染梅梢轻细。试路新芜殊可喜。冷云闲照水。  
白苎今年不寄。最好且寻幽会。不怕清寒侵紫绮。看灯同晚醉。  
玉蹀躞  
雨过池台秋静，桂影凉清昼。槁叶喧空，疏黄满堤柳。风外残菊枯荷，凭阑一饷，犹喜冷香襟袖。  
少欢偶。人道消愁须酒。酒又怕醒后。这般光景，愁怀煞难受。谁念千种秋情，乍凉虽好，还恨夜长时候。  

水调歌头  

江影浮空阔，江水拍天流。山藏地秘、伟观须是伟人收。闻道烟斜雨暗，还留月底风边，墨客一凝眸。阑槛随指顾，江海远生秋。  
绣帘卷，开绮宴，翠香浮。邹枚宾从俱咏，韵闲出嘉谋。点点群山吴楚，历历三州灯火，潮落没沙鸥。老子会心处，应已付南楼。  
醉思仙  
记华堂。对宝台绛蜡，红艳成行。嚲乌云髻映，浅浅宫妆。江梅媚，生嫩脸，莹素质、自有清香。歌喉稳，按镂版缓拍，娇倚银床。  
天外行云驻，轻尘暗落雕梁。似晓莺历历，琼韵锵锵。别来久，春将老，但梦里、也思量。仗何人，细说与，为伊潘鬓成霜。  
江神子（父生日）  

南丰诗将驻灵江。下明光，惹天香。十雨五风，连岁致丰穰。初夏清和才四日，开寿席、宴华堂。  
严宸已奏二南章。眷循良。比龚黄。玉笋班联，宜冠紫微郎。从此锋车宣室召，据相业、寿而康。  

满庭芳  

老不求名，心惟耽静，旧缘历过艰难。杜门无事，一味放痴顽。只藉炉香上彻，与天地、平直交关。真人喜，扶晨遣客，时暂下仙班。  
矜怜。身已病，九疑夙驾，来顾台山。看神超清境，玉链朱颜。为向芝田桂圃，收妙有、与作真丹。他年报，冲融朝礼，香火紫云间。  

满庭芳  

秋色澄晖，蟾波增莹，桂华宫殿香凝。夜凉天半，横管度新声。应是齐吹万指，岩谷震、石裂霜清。天如水，飞云散尽，江月照还明。  
人间，何处有，祥风缓引，飘下层城。想广寒光冷，妙舞轻盈。愿上君王万寿，空伫忆、酒海吞鲸。归来也，惊涛隐隐，余韵入青冥。  
武陵春（重阳）  

今岁重阳经闰早，金蕊粲繁枝。玉殿珠楼步辇随。高兴在东篱。  
且泛金英同潋滟，休与傲霜期。只恐秋香一夜衰。须插满头归。  
武陵春  
玉露金风寻胜去，一月看三州。红叶黄花满意秋。真是巧装愁。  
我在天台山下住，松菊占深幽。归趁梅花映小楼。应问久迟留。  
武陵春  
惨惨江云浑不动，玉雪耿孤芳。萼绿仙人带暗香。风韵冷尤长。  
陇信不来寒日晚，疏影照澄江。肯借横斜伴酒觞。应共月商量。  
武陵春  
春到小园春草绿，烟雨湿云山。池上梅花已半残。无奈晚来寒。  
不怕醉多只怕醒，花影上阑干。人在东风缥缈间。谁与伴幽闲。  

玉楼春（后宴词）  

九重盛旦薰风候。佳气氛氲横永昼。眉心烟彩拥群仙，华宴重开同圣后。  
箫韶宫殿锵金奏。香绕祥云腾宝兽。三千嫔御奉严宸，亿万斯年祈圣寿。  

玉楼春  

佳时莫放游鞍倦。梅润清薰随处宴。不妨一半雨兼风，况对有情莺与燕。  
琼艘百柁花千点。肯使笙歌容易转。兴来人事酒消磨，谁问蚊雷和蚁战。  

浪淘沙  
归意逐飞鸿。点点书空。爱渠南去晓烟中。不似老人尘土里，一似痴聋。  
庭院晚来风。还过秋容。旧时与客绕珍丛。有酒不曾无客醉，欢与秋浓。  

浪淘沙（木樨开时雨）  

秋杪喜新凉。烟淡池塘。团团岩桂作风光。多少水云萧散意，都付芬芳。  
雨逐漏声长。小院回廊。枕边清梦几悠扬。只恐四檐声未断，洗褪幽香。  

鹧鸪天（咏枨）  

枫落吴江肃晓霜。洞庭波静耿云光。芳苞照眼黄金嫩，纤指开新白玉香。  
盐胜雪，喜初尝。微酸历齿助新妆。直须满劝三山酒，更喜持杯云水乡。  

鹧鸪天  
准拟中秋快客情。新亭雨后喜登临。彩蟾特地中宵出，吹散层云十日阴。  
松露重，月烟深。祥云捧玉到天心。金波动是经年别，为酌金荷醉碧琳。  

鹧鸪天  
曾到东风最上头。低云阁雨接溪流。只应缟袂闺房秀，尚带天香汗漫游。  
当日暇，从贤侯。冲寒迎翠小迟留。归骖白凤来何处，更指玉霄城畔楼。  

鹧鸪天（席上作，期子忱、季相之酒）  

雪后疏香一两枝。高轩乘兴访春时。金蕉酌酒应须醉，玉指传觞岂易辞。  
嗟老大，喜追随。南楼宵漏任迟迟。已闻水部神仙语，更诵骑鲸短李诗。  

好事近  

花动两山春，绿绕翠围时节。雨涨晓来湖面，际天光清彻。  
移尊兰棹压深波，歌吹与尘绝。应向断云浓淡，见湖山真色。  

好事近  

密密偃蜂房，香远未应时霎。薇露紫烟浥尽，任风欺雪压。  
老人曾饮百川空，相对肯微呷。揽取占先风度，醉高烧红蜡。  

好事近  

潮尽海波平，赏尽绿烟凉月。罗袂乍迎风快，悄喜欢不彻。  
一年好处记如今，朝暮更无热。庭院晚来些雨，是开尊时节。  

胜胜慢  
素商吹景，西真赋巧，桂子秋借蟾光。层层翠葆，深隐幽艳清香。占得秀岩分种，天教薇露染娇黄。珍庭晓，透肌破鼻，细细芬芳。  
应是月中倒影，喜余叶婆娑，灏色迎凉。移根上苑，雅称曲槛回廊。趁取蕊珠密缀，与收花雾著宫裳。帘栊静，好围四坐，对赏瑶觞。  

一翦梅  
不占前村占宝阶。芳影横斜积渐开。水边竹外冷摇春，一带冲寒，香满襟怀。  
管领东风要有才。频携歌酒上春台。直须日日玉花前，金殿仙人，同赏同来。  
御街行（和陆判院梅词）  

凌寒架雪知春近。闲探处、如相问。溪流清浅暮云低，玉蓓横斜风定。晚枝雀啅，幽姿方展，还映疏篁冷。  
镜鸾妆罢明梢嫩。犹记宜相并。如今却月别传香，知引何人幽兴。不堪楼上，昭华吹断，声与愁肠尽。  
行香子  
也爱休官。也爱清闲。谢神天、教我愚顽。眼前万事，都不相干。访好林峦。好洞府，好溪山。  
日月如盘。缺又还圆。自然他、虎踞龙蟠。河东上下，一撞三关。看也非慳。也非易，也非难。  

蓦山溪（李次仲诞日）  

乌龙云洞，神护红尘外。金鼎养丹砂，有仙卿、清修名世。三千功行，活字少人知，松露閟，紫烟深，知是聃翁裔。  
吹箫后约，岂慕穿青紫。八十在人间，比当日、何须指李。相逢一笑，酒量海同宽，拔宅隐，玉霄寒，升举应新岁。  

千秋岁  
洞房秀韵，结绮临春后。都压尽，名花柳。锦堂笼翡翠，璨枕同清昼。谁似得，佳时占断长欢偶。  
我昔闻名久。欲见成消瘦。寻不遇，空回首。征途难驻马，坐想冰姿秀。凭寄语，南归更趁酴醿酒。  

水龙吟  

冻云阁雨，长风送雪，万里无凝滞。斜斜整整，纯白入素，应同太始。袁巷萧条，冷光寒透，有人曾至。但圆虚上下，澄明莹洁，如□□、混元气。  
时听松篁泻坠。任山川、珠联玉缀。一尘不染，一毫不现，真空妙治。祥应三白，润归多稼，已成丰岁。待收拾大翁，茶盐贺喜，兴村东醉。  

念奴娇  
烘帘昼暖，正飞花堆锦，风迟烟暮。绿叶成阴春又老，甲子谁能重数。梅已青圆，雪深犹记，曾捻疏枝否。须知物外，这些光景常驻。  
闻道江水东头，同门相过，不作儿女语。醉墨凌波歌数阕，心迹都忘逆旅。胸次扶摇，壶中光景，肯与人同趣。栖尘功就，浩然俱待飞去。  

念奴娇  
半阴未雨，洞房深、门掩清润芳晨。古鼎金炉，烟细细、飞起一缕轻云。罗绮娇春。争拢翠袖，笑语惹兰芬。歌筵初罢，最宜斗帐黄昏。  
楼上念远佳人。心随沈水，学兰灺俱焚。事与人非，争似此、些子香气常存。记得临分。罗巾余赠，尽日把浓熏。一回开看，一回肠断重闻。  

沁园春  

浓绿交阴，脆圆经雨，夏景正新。遽紫泥封检，红幢建钺，飘然吹起，一片闲云。禁殿趋班，玉音亲诏，并遣皇华通宝邻。凌篘去，任重霄温暑，万里风薰。  
炎曦正斡天钧。更午气均齐天地根。运至精感化，千和万合，涤除旁说，必自成真。已约归期，秋风前后，梨枣黄花满地匀。阊阖晚，待朝元紫府，上达明君。  

菩萨蛮  
稽山鉴水无寒暑。荷香莲露相倾注。堂拟揖樵风。山围晚照红。  
桃根随秀叶。玉尘频招客。客况不言蓬。回船逸兴同。  

菩萨蛮  
萧萧还是秋容暮。炉薰已冷氲香注。犹记踏香尘。东风满院春。  
冷烟迷望处。声断阑干雨。无计问行云。黄昏空掩门。  

菩萨蛮  
花飞零乱随风舞。花梢犹带虚檐雨。帘幕映黄昏。江天日暮云。  
有人楼上望。生怕褰虚幌。冷落对炉薰。一春常怨春。  

菩萨蛮（回文）  

等闲将度三春景。景春三度将闲等。愁怕更高楼。楼高更怕愁。  
弄花梅已动。动已梅花弄。梅看几年催。催年几看梅。  

菩萨蛮  
雨昏连夜催炎暑。暑炎催夜连昏雨。长簟水波凉。凉波水簟长。  
翠鬟双倚醉。醉倚双鬟翠。香枕印红妆。妆红印枕香。  

菩萨蛮  
玉珰摇素腰如束。束如腰素摇珰玉。宜更醉春期。期春醉更宜。  
绣鸳闲永昼。昼永闲鸳绣。归念不曾稀。稀曾不念归。  

清平乐  

秋凉破暑。暑气迟迟去。最喜连日风和雨。断送凉生庭户。  
晚来灯火回廊。有人新酒初尝。且喜薄衾围暖，却愁秋月如霜。  

清平乐  

一春老病。空过春光永。药鼎煎炉朝暮景。只是医方药性。  
经旬日色云遮。山高寒透窗纱。常恨檐头倾雨，犹能枕上看花。  

清平乐  

赵家燕燕。宜在昭阳殿。春入馆娃深宫宴。秀色从来未见。  
浅颦轻笑都宜。临风好是腰肢。今夜松江归路，月明愁满清辉。  

点绛唇  

怯雨羞云，翠鬟初按檀槽就。赏心时候。常劝花间酒。  
慢捻轻拢，怨感随纤手。胡沙奏。几行红袖。都道谁家有。  

点绛唇（奉旨西湖探梅）  

不厌频来，探梅选胜湖山里。瑶林琼蕊。真是游方外。  
玉殿珠楼，不并人间世。何妨醉。都无寒意。满坐惟和气。  

点绛唇  

有个庵儿，做来不大元非小。阳光常照。坐卧谁知道。  
炼得丹砂，不是人间灶。冲和妙。鹤鸣猿啸。一任西风老。  

点绛唇  

一气冲融，浩然识取生缘处。敛归灵府。便作真铅柱。  
九任玄归，行处龙先虎。山头雨。散成清露。玛瑙生玄圃。  

点绛唇  

石洞甭寒，柳烟吹散松风静。日华光映。翠水环云径。  
道境多闲，不是人间景。谈清净。道师歌咏。花转云房影。  

### 刘子翬  
蓦溪山（寄宝学）  

浮烟冷雨，今日还重九。秋去又秋来，但黄花、年年如旧。平台戏马，无处问英雄，茅舍底，竹篱东，伫立时搔首。  
客来何有。草草三杯酒。一醉万缘空，莫贪伊、金印如斗。病翁老矣，谁共赋归来，芟垅麦，网溪鱼，未落他人后。  

满庭芳（和明仲木犀花词）  

秋入微阴，凉生平远，小山愁绝天南。似闻还断，飞策遍千岩。叶底轻黄纂纂，恼人是、微裂芳缄。翛然胜，清真冷淡，无艳寄尘凡。  
澄潭。欹两岸，波光摇动，碧影相参。任西风十里，吹度松杉。我自寒灰槁木，□神处、不觉醺酣。归来晚，飞花无迹，明月满空函。  

南歌子（和章潮洲二首）  

卜夜容三献，微欢极一时。风流太守未庞眉。放出笔头光焰、压金闺。  
藻丽花骈蕊，清高雪亚枝。曼声恰与贯珠宜。听此直教拚得、醉翻卮。  

南歌子  

伎俩无多子，逍遥自许时。闲愁且莫著双眉。恰有梅香一点、到幽闺。  
宠辱棋翻局，光阴鸟度枝。颓然径醉是便宜。拟倩潭风吹绿、涨瑶卮。  

### 胡铨  

浣溪沙  
匆匆春归没计遮。百年都似散余霞。持杯聊听浣溪沙。  
但觉暗添双鬓雪，不知落尽一番花。东风寒似夜来些。  
转调定风波（和答海南统领陈康时）  

从古将军自有真。引杯看剑坐生春。扰扰介鳞何足扫。谈笑。纶巾羽扇典刑新。  
试问天山何日定。伫听。雅歌长啸静烟尘。解道汾阳是人杰。见说。如今也有谪仙人。  

菩萨蛮（辛未七夕戏答张庆符）  

银河牛女年年渡。相逢未款还忧去。珠斗欲阑干。盈盈一水间。  
玉人偷拜月。苦恨匆匆别。此意愿天怜。今宵长似年。  

减字木兰花  

喜。庆符云：尝梦舅氏如梦囱也。予尝占庆符当弄瓦，赌主人。庆符来督，故词中具之  
渭阳佳梦。瓦变成璋真妙弄。不是勾回。汤饼冤家唤得来。  
不分利市。要我开尊真倒置。试问坡翁。此事如何著得侬。  

醉落魄（辛未九月望和答庆符）  

百年强半。高秋犹在天南畔。幽怀已被黄花乱。更恨银蟾，故向愁人满。  
招呼诗酒颠狂伴。羽觞到手判无算。浩歌箕踞巾聊岸。酒欲醒时，兴在卢仝碗。  

醉落魄（和答陈景卫望湖楼见忆）  

千岩竞秀。西湖好是春时候。谁知梅雪飘零久。藏白收香，空袖和羹手。  
天涯万里情难逗。眉峰岂为伤春皱。片愁未信花能绣。若说相思，只恐天应瘦。  

鹧鸪天（癸酉吉阳用山谷韵）  

梦绕松江属玉飞。秋风莼美更鲈肥。不因入海求诗句，万里投荒亦岂宜。  
青箬笠，绿荷衣。斜风细雨也须归。崖州险似风波海，海里风波有定时。  

鹧鸪天（和陈景卫忆西湖）  

一忆西湖太瘦生。十年不到梦曾行。空濛山色烟霏晚，淡沲湖光雾縠轻。  
芳草远，暮云平。雨余空翠入帘明。梦回一饷难存济，这错都因自打成。  

点绛唇（黄守座上用六一先生韵）  

崖州何有水连空。人在浪花中。月屿一声横竹，云帆万里雄风。  
多情太守，三千珠履，二肆歌钟。日下即归黄霸，海南长想文翁。  
采桑子（甲戌和陈景卫韵）  

山浮海上青螺远，决C55B归鸿。闲倚东风。叠叠层云欲荡胸。  
弄琴细写清江引，一洗愁容。木杪黄封。贤圣都堪日日中。  

临江仙（和陈景卫忆梅）  

我与梅花真莫逆，别来长恐因循。几年不见岭头春。栩然蝴蝶梦，魂梦竟非真。  
浪蕊浮花空满眼，愁眉不展长颦。此君还似不羁人。月边风畔，千里淡相亲。  

如梦令  

谁念新州人老。几度斜阳芳草。眼雨欲晴时，梅雨故来相恼。休恼。休恼。今岁蕊枝能好。  

玉楼春（赠李都监侍儿，是夕歌六么）  

十年目断鲸波阔。万里相逢歌怨咽。髻鬟春雾翠微重，眉黛秋山烟雨抹。  
小槽旋滴真珠滑。断送一生花十八。醉中扶上木肠儿，酒醒梦回空对月。  

清平乐（和曾检法海棠）  

深深花院。雨虐风饕遍。只欠画屏并羽扇。谁领略春风面。  
愁须诗酒相禁。少陵底事慵吟。不是为梅牵兴，怕渠恼乱春心。|<王介甫梅诗云：“少陵为尔牵诗兴，可是无心赋海棠。”故云>|  

青玉案（乙酉重九葛守坐上作）  

宜霜开尽秋光老。感节物、愁多少。尘世难逢开口笑。满林风雨，一江烟水，飒爽惊吹帽。  
玉堂金马何须道。且斗取、尊前玉山倒。燕寝香清官事了。紫萸黄菊，早罗红袂，花与人俱好。  

### 史浩  
采莲（延遍·寿乡词）  

霞霄上，有寿乡广袤无际。东极沧海，缥缈虚无，蓬莱弱水。风生屋浪，鼓楫扬C42F，不许凡人得至。甚幽邃。  
试右望金枢外。西母楼阁，玉阙瑶池。万顷琉璃。双成倩巧，方朔诙谐。来往徜徉，霓裳飘摇宝砌。更希奇。  
采莲（摇捱遍）  

南邻幄丹宫，赤伏显符记。朱陵曜绮绣，箕翼炯、瑞光腾起。每岁秋分老人见，表皇家、袭庆迎祺。  
天子当膺，无疆万岁。北窥玄冥，魁杓拥佳气。长拱极、终古无移。论南北东西。相直何啻千万里。信难计。  
采莲（入破）  

璇穹层云上覆，光景如梭逝。惟此过隙缓征辔。垂象森列昭回。碧落卓然躔度，炳曜更腾辉。永永清光晔炜。绵四野、金璧为地。蕊珠馆，琼玖室，俱高峙。千种奇葩，松椿可比。暗香幽馥，岁岁长春，阳乌何曾西委。  
采莲（衮遍）  

遍此境，人乐康，挟难老术，悟长生理。尽阿僧祗劫，赤松王令安期。彭F150盛矣。尚为婴稚。鹤算龟龄，绛老休夸甲子。鲐背耸、黄发垂髻。更童颜，长鼓腹、同游戏。真是华胥。行有歌，坐有乐，献笑都是神仙，时见群翁启齿。  
采莲（实催）  

露华霞液，云桨椒醑，恣玉斝金罍。交酬成雅会。拚沈醉。中山千日，未为长久，今此陶陶一饮，动经万祀。  
陈果D733，皆是奇异。似瓜如斗尽备。三千岁。一熟珍味。C23F坐中，莹似玉、爽口流涎，三偷不枉，西真指议。  
采莲（衮）  

有珍馔，时时馈。滑甘丰腻。紫芝荧煌，嫩菊秀媚。贮玛瑙琥珀精器。延年益寿莫DE3E。人间烹饪徒费。休说龙肝凤髓。动妙乐、仙音鼎沸。玉箫清，瑶瑟美。龙笛脆。杂还飞鸾，花裀上、趁拍红牙，余韵修扬，竟海变桑田未止。  
采莲（歇拍）  

其间有洞天侣，思游尘世。珠葆摇曳。华表真人，清江使者，相从密议。此老遨嬉。我辈应须随侍。正举步、忽思同类。十八公、方耸壑，宜邀致。夙驾星言，人争图绘。B146来鄞山甬水。因此崇成，四明里第。  
采莲（煞衮）  

吾皇喜。光宠无贰。玉带金鱼荣贵。或者疑之。岂识圣明，曾主斯乡，尝相与尽缱绻，胶漆何可相离。今日风云合契。此实天意。吾皇圣寿无极，享晏粲千载相逢，我翁亦昌炽。永作升平上瑞。  
采莲舞  
清奏当筵，治世之音安以乐。霞舒绛彩，玉照铅华。玲珑环佩之声，绰约神仙之伍。朝回金阙，宴集瑶池。将陈倚棹之歌，式侑回风之舞。宜邀胜伴，用合仙音。女伴相将，采莲入队。  
勾念了，后行吹双头莲令，舞上，分作五方。竹竿子又勾念：伏以波涵碧玉，摇万顷之寒光；风动青萍，听数声之幽韵。芝华杂B241，羽幰飘飖。疑紫府之群英，集绮筵之雅宴。更凭乐部，齐迓来音。  
勾念了，后行吹采莲令，舞转作一直了，从唱采莲令：  
练光浮，烟敛澄波渺。燕脂湿、靓妆初了。绿云繖上露滚滚，的白乐真珠小。笼娇媚、轻盈伫眺。无言不见仙娥，凝望蓬岛。  
玉阙匆匆，镇锁佳丽春难老。银潢急、星槎飞到。暂离金砌，为爱此、极目香红绕。倚兰棹。清歌缥缈。隔花初见，楚楚风流年少。  
唱了，后行吹采莲令，舞分作五方。竹竿子勾念：仗以遏云妙响，初容与于波间；回雪奇容，乍婆娑于泽畔。爱芙蕖之艳冶，有兰芷之芳馨。躞蹀凌波，洛浦未饶于独步；雍容解佩，汉皋谅得以齐驱。宜到阶前，分明只对。  
花心出，念：但儿等玉京侍席，久陟仙阶；云路驰骖，乍游尘世。喜圣明之际会，臻夷夏之清宁。聊寻泽国之芳，雅寄丹台之曲。不惭鄙俚，少颂升平。未敢自专，仗候处分。  
竹竿子问，念：既有清歌妙舞，何不献呈。  
花心，答问：旧乐何在。  
竹竿子再问，念：一部俨然。  
花心答，念：再韵前来。  
念了，后行吹采莲曲破，五人众舞。到入破，先两人舞出，舞到裀上住，当立处讫。又二人舞，又住，当立处。然后花心舞彻。竹竿子念：伏以仙裾摇曳，拥云罗雾縠之奇；红袖翩翻，极鸾翮凤翰之妙。再呈献瑞，一洗凡容。已奏新词，更留雅咏。  
念了，花心念诗：我本清都侍玉皇。乘云驭鹤到仙乡。轻舟刀一叶烟波阔，嗜此秋潭万斛香。  
念了，后行吹渔家傲。花心舞上，折花了，唱渔家傲：  
蕊沼清冷涓滴水。迢迢烟浪三千里。微孕青房包绣绮。薰风里。幽芳洗尽闲桃李。  
羽氅飘萧尘外侣。相呼短棹轻偎倚。一片清歌天际起。声尤美。双双惊起鸳鸯睡。  
唱了，后行吹渔家傲。五人舞，换坐，当花心立人念诗：我昔瑶池饱宴游。B146来乐国已三秋。水晶宫里寻幽伴，菡苕香中荡小舟。  
念了，后行吹渔家傲。花心舞上，折花了，唱渔家傲：  
翠盖参差森玉柄。迎风浥露香无定。不著尘沙真体净。芦花径。酒侵酥脸霞相映。  
掉拨木兰烟水暝。月华如练秋空静。一曲悠扬沙鹭听。牵清兴。香红已满蒹葭艇。  
唱了，后行吹渔家傲。五人舞，换坐，当花心立人念诗：我弄云和万古声。至今江上数峰青。幽泉一曲念凭棹，楚客还应著耳听。  
念了，后行吹渔家傲。花心舞上，折花了，唱渔家傲：  
草软沙平风掠岸。青蓑一钓烟江畔。荷叶为裀花作幔。知谁伴。醇醪只把鲈鱼换。  
盘缕银丝杯自暖。筵窗醉著无人唤。逗得醒来横脆管。清歌缓。彩鸾飞去红云乱。  
唱了，后行吹渔家傲。五人舞，换坐，当花心立人念诗：我是天孙织锦工。龙梭一掷度晴空。兰桡不逐仙槎去，贪撷芙蕖万朵红。  
念了，后行吹渔家傲。花心舞上，折花了，唱渔家傲：  
太华峰头冰玉沼。开花十丈干云杪。风散天香闻四表。知多少。亭亭碧叶何曾老。  
试问霏烟登鸟道。丹崖步步祥光绕。折得一枝归月峤。蓬莱岛。霞裾侍女争言好。  
唱了，后行吹渔家傲。五人舞，换坐，当花心立人念诗：我入桃源避世纷。太平才出报君恩。白龟已阅千千岁，却把莲巢作酒尊。  
念了，后行吹渔家傲。花心舞上，折花了，唱渔家傲：  
珠露氵专氵专清玉宇。霞标绰约消烦暑。时驭清风之帝所。寻旧侣。三千仙仗临烟渚。  
舴艋飘飖来复去。渔翁问我居何处。笑把红蕖呼鹤驭。回头语。壶中自有朝天路。  
唱了，后行吹渔家傲。五人舞，换坐如初。竹竿子勾念。伏以珍符BC38至，朝廷之道格高深；年谷屡丰，郡邑之和薰遐迩。式均欢宴，用乐清时。感游女于仙衢，咏奇葩于水国。折来和月，露浥霞腮；舞处随风，香盈翠袖。既徜徉于玉砌，宜宛转于雕梁。爰有佳宾，冀闻清唱。  
念了，众唱画堂春：  
彤霞出水弄幽姿。娉婷玉面相宜。棹歌先得一枝枝。波上画鲸飞。  
向此画堂高会，幽馥散、堪引瑶卮。幸然逢此太平时。不醉可无归。  
唱了，后行吹画堂春。众舞，舞了又唱河传：  
蕊宫阆苑。听钧天帝乐，知他几遍。争似人间，一曲采莲新传。柳腰轻，莺舌啭。  
逍遥烟浪谁羁绊。无奈天阶，早已催班转。却驾彩鸾，芙蓉斜盼。愿年年，陪此宴。  
唱了，后行吹河传，众舞。舞了，竹竿子念遣队：浣花一曲湄江城，雅合凫鹥醉太平。楚泽清秋余白浪，芳枝今已属飞琼。歌舞既阑，相将好去。  
念了，后行吹双头莲令。五人舞转作一行，对厅杖鼓出场。  
太清舞  
天门阙锁烟萝。琼室瑶台瑞气多。欲识仙凡光景异，欢谣须听太平歌。  
花心念：伏以兽炉缥缈喷祥烟，玳席荧煌开邃幄。谛视人间之景物，何殊洞府之风光。恭惟衮绣主人，簪缨贵客。或碧瞳漆发，或绿鬓童颜。雄辩风生，英姿玉立。曾向蕊宫贝阙，为逍遥游：俱膺丹篆玉书，作神仙伴。故今此会，式契前踪。但儿等偶到尘寰，欣逢雅宴；欲陈末艺，上助清欢。未敢自专，伏候处分。竹竿问，念：既有清歌妙舞，何不献呈。  
花心答，念：旧乐何在。  
竹竿子问，念：一部俨然。  
花心答，念：再韵前来。  
念了，后行吹太清，众舞讫，众唱：  
武陵自古神仙府。有渔人迷路。洞户迸寒泉，泛桃花容与。  
寻花迤逦见灵光，舍扁舟、飘然入去。注目渺红霞，有人家无数。  
唱了，后行吹太清歌，众舞，舞讫，花心唱：  
须臾却有人相顾。把肴浆来聚。礼数既雍容，更衣冠淳古。  
渔人方问此何乡，众颦眉、皆能深诉。元是避嬴秦，共携家来住。  
唱了，后行吹太清歌，众舞，换坐，当花心一人唱：  
当时脱得长城苦。但熙熙朝暮。上帝锡长生，任跳丸乌兔。  
种桃千万已成阴，望家乡、杳然何处。从此与凡人，隔云霄烟雨。  
唱了，后行吹太清歌，众舞，换坐，当花心一人唱：  
渔舟之子来何所。尽相猜相语。夜宿玉堂空，见火轮飞舞。  
凡心有虑尚依然，复归指、维舟沙浦。回首已茫茫，叹愚迷不悟。  
唱了，后行吹太清歌，众舞，换坐，当花心一人唱：  
我今来访烟霞侣。沸华堂箫鼓。疑是奏钧天，宴瑶池金母。  
却将桃种散阶除，俾华实、须看三度。方记古人言，信有缘相遇。  
唱了，后行吹太清歌，众舞，换坐，当花心一人唱：  
云軿羽巾宪仙风举。指丹霄烟雾。行作玉京朝，趁两班鹓鹭。  
玲珑环佩拥霓裳，却自有、箫韶随步。含笑嘱芳筵，后会须来赴。  
唱了，后行吹太清歌，众舞，舞讫，竹竿子念：欣听嘉音，备详仙迹。固知玉步，欲返云程。宜少驻于香车，伫再闻于雅咏。  
念了，花心念：但儿等暂离仙岛，来止洞天。属当嘉节之临，行有清都之觐。芝华羽葆，已杂B241于青冥；玉女仙童，正逢迎于黄道。既承嘉命，聊具新篇。  
篇曰：仙家日月如天远，人世光阴若电飞。绝唱已闻惊列坐，他年同步太清归。  
念了，众唱破子：  
游尘世、到仙乡。喜君王。跻治虞唐。文德格遐荒。四裔尽来王。干戈偃息岁丰穰。三万里农桑。归去告穹苍。锡圣寿无疆。  
唱了，后行吹步虚子，四人舞上，劝心酒，花心复劝。劝讫，众舞列作一字行。竹竿子念遣队：仙音缥缈，丽句清新。既归美于皇家，复激昂于坐客。桃源归路，鹤驭迎风。抃手阶前，相将好去。  
念了，后行吹步虚子，出场。  
柘枝舞  
竹，闲六律以皆调；D86A亻末兜离，贺四夷之率伏。请翻妙舞，来奉多欢。鼓吹连催，柘枝入队。念了，后行吹引子半段入场，连吹柘枝令，分作五方舞。舞了，竹竿子又念：适见金铃错落，锦帽蹁跹。芳年玉貌之英童，翠袂红红绡之丽服。雅擅西戎之舞，似非中国之人。宜到阶前，分明只对。  
念了，花心出，念：但儿等名参乐府，幼习舞容。当芳宴以宏开，属雅音而合奏。敢呈末技，用赞清歌。未敢自专，伏候处分。  
念了，竹竿子问，念：既有清歌妙舞，何不献呈。  
花心答，念：旧乐何在。  
竹竿问，念：一部俨然。  
花心答，念：再韵前来。  
念了，后行吹三台一遍，五人舞拜，起舞，后行再吹射雕遍连歌头。舞了，众唱歌头：  
□人奉圣□□朝□□□□主□□□□□留伊。得荷云戏、幸遇文明、尧阶上、太平时。□□□□何不罢岁□征舞柘枝。唱了，后行吹朵肩遍。吹了，又吹扑胡蝶遍，又吹画眉遍。舞转，谢酒了，众唱柘枝令：  
我是柘枝娇女。□□多风措。□□□□住。深□妙学得柘枝舞。□□头戴凤冠□□□纤腰束素。□□遍体锦衣装，来献呈歌舞。  
又唱：  
回头却望尘寰去。喧画堂箫鼓。整云鬟、摇曳青绡，爱一曲柘枝舞。好趁华封盛祝笑，共指南山烟雾。蟠桃仙酒醉升平，望凤楼归路。  
唱了，后行吹柘枝令，众舞了，竹竿子念遣队：雅音震作，既呈仪凤之吟；妙舞回翔，巧著飞鸾之态。已洽欢娱绮席，暂归缥缈仙都。再拜阶前，相将好去。念了，后行吹柘枝令出队。  
花舞  
奇花命以佳名，因其有香，尊之为客。欲知标格，请观一字之褒；爰藉品题，遂作群英之冠。适当丽景，用集仙姿。玉质轻盈，共庆一时之会；金尊潋滟，式均四坐之欢。女伴相将，折花入队。  
念了，后行吹折花三台。舞，取花瓶。又舞上，对客放瓶，念牡丹花诗：花是牡丹推上首。天家侍宴为宾友。料应雨露久承恩，贵客之名从此有。  
念了，舞，唱蝶恋花，侍女持酒果上，劝客饮酒。  
贵客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台。舞转，换花瓶。又舞上，次对客放瓶，念瑞香花诗：花是瑞香初擢秀。达人鼻观通庐阜。遂令声价满寰区，嘉客之名从此有。  
念了，舞，唱蝶恋花，侍女持酒果上，劝客饮酒。  
嘉客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台。舞转，换花瓶。又舞上，次对客放瓶，念丁香花诗：花是丁香花未剖。青枝碧叶藏琼玖。如居翠幄道家妆，素客之名从此有。  
念了，舞，唱蝶恋花。侍女持酒果上，劝客饮酒。  
素客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转，换花瓶。又舞上，次对客放瓶，念春兰花诗：花是春兰栖远岫。竹风松露为交旧。仙家剑佩羽霓裳，幽客之名从此有。  
念了，舞，唱蝶恋花。侍女持酒果上，劝客饮酒。  
幽客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转，换花瓶。又舞上，次对客放瓶，念蔷薇花诗：花是蔷薇和如绮绣。春风满架晖晴昼。为多规刺少拘挛，野客之名从此有。  
念了，舞，唱蝶恋花。侍女持酒果上，劝客饮酒。  
野客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转，换花瓶。又舞上，次对客放瓶，念酴醿花诗：花是酴醿纡翠袖。酿泉曾入真珠溜。更无尘气到杯盘，雅客之名从此有。  
念了，舞，唱蝶恋花。侍女持酒果上，劝客饮酒。  
雅客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转，换花瓶。又舞上，次对客放瓶，念荷花诗：花是芙蕖冰玉漱。人间暑气何曾受。本来泥滓不相关，净客之名从此有。  
念了，舞，唱蝶恋花。侍女持酒果上，劝客饮酒。  
净客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转，换花瓶。又舞上，次对客放瓶，念秋香花诗：花是秋香偏郁茂。姮娥月里亲栽就。一枝平地合登瀛，仙客之名从此有。  
念了，舞，唱蝶恋花。侍女持酒果上，劝客饮酒。  
仙客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转，换花瓶。又舞上，次对客放瓶，念菊花诗：花是菊英真耐久。长年只有临风嗅。东篱况是见南山，寿客之名从此有。  
念了，舞，唱蝶恋花。侍女持酒果上，劝客饮酒。  
寿客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转，换花瓶。又舞上，次对客放瓶，念梅花诗：花是寒梅先节候。调羹须待青如豆。为于雪底倍精神，清客之名从此有。  
念了，舞，唱蝶恋花。侍女持酒果上，劝客饮酒。  
清客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转，换花瓶。又舞上，次对客放瓶，念芍药花诗：芍药来陪群客后。矜其未至当居右。奇姿独许侍花王，近客之名从此有。  
念了，舞，唱蝶恋花。侍女持酒果上，劝客饮酒。  
近客之名从此有。多谢风流，飞驭陪尊酒。持此一卮同劝后。愿花长在人长寿。  
舞唱了，后行吹三台，舞转换花瓶。又舞上花裀，背花对坐，唱折花三台：  
算仙家，真巧数，能使众芳长绣组。羽軿芝葆，曾到世间，谁共凡花为伍。桃李漫夸艳阳，百卉又无香可取。岁岁年年长是春，何用芳菲分四序。  
又唱：  
对芳辰，成良聚，珠服龙妆环宴俎。我御清风，来此纵观，还须折枝归去。归去蕊珠绕头，一一是东君为主。隐隐青冥怯路遥，且向台中寻伴侣。  
唱了，起舞后行吹折花三台一遍。舞讫相对坐，取盆中花插头上，又唱：  
叹尘寰，乌兔走，花谢花开能几许。十分春色，一半遣愁，那堪飘零风雨。争似此花自然，悄不待、根生下土。花既无凋春又长，好带花枝倾寿醑。又唱：  
又唱：  
是非场，名利海，得丧炎凉徒自苦。至乐陶陶，唯有醉乡，谁向此间知趣。花下一杯一杯，且莫把、光阴虚度。八极神游长寿仙，蜾蠃螟蠕休更觑。  
唱了，侍女持酒果置裀上，舞相对自饮。饮讫，起舞三台一遍，自念遣队：伏以仙家日月，物外烟霞。能令四季之奇葩，会作一筵之重客。莫不香浮绮席，影覆瑶阶。森然群玉之林，宛在列真之府。相逢今日，不醉何时。敢持万斛之流霞，用介千春之眉寿。欢腾丝竹，喜溢湖山。观者虽多，叹未曾有。更愿九重万寿，四海一家。屡臻年谷之丰登，永锡田庐之快乐。于时花骢嘶晚，绛蜡迎宵。饮散瑶池，春在乌纱帽上；醉归蕊馆，香分白玉钗头。式因天上之芳容，流作人间之佳话。尚期再集，益侈遐龄。歌舞既终，相将好去。  
念了，后行吹三台出队。  
剑舞  
声之融曳，思舞态之飘飖。爰有仙童，能开宝匣。佩干将莫邪之利器，擅龙泉秋水之嘉名。鼓三尺之莹莹，云间闪电；横七星之凉凉，掌上生风。宜到芳筵，同翻雅戏。  
二舞者自念：伏以五行擢秀，百链呈功。炭炽红炉，光喷星日；硎新雪刃，气贯虹霓。斗牛间紫雾浮游，波涛里苍龙缔合。久因佩服，粗习回翔。兹闻阆苑之群仙，来会瑶池之重客。辄持薄技，上侑清欢。未敢自专，伏候处分。  
竹竿子问：既有清歌妙舞，何不献呈。  
二舞者答：旧乐何在。  
竹竿子再问：一部俨然。  
二舞者答：再韵前来。  
乐部唱剑器曲破，作舞一段了，二舞者同唱霜天晓角：  
荧荧巨阙。左右凝霜雪。且向玉阶掀舞，终当有、用时节。  
唱彻。人尽说。宝此制无折。内使奸雄落胆，外须遣、豺狼灭。  
乐部唱曲子，作舞剑器曲破一段（舞罢，二人分立两边。别两人汉装者出，对坐，卓上设酒果）。竹竿子念：伏以断蛇大泽，逐鹿中原。佩赤帝之真符，接苍姬之正统。皇威既振，天命有归。势虽盛于重瞳，德难胜于隆准。鸿门设会，亚父输谋。徒矜起舞之雄姿，厥有解纷之壮士。想当时之贾勇，激烈飞扬；宜后世之效颦，回旋宛转。双鸾奏技，四坐腾欢。乐部唱曲子，舞剑器曲破一段。（一人左立者上裀舞，有欲刺右汉装者之势。又一人舞进前翼蔽之。舞罢，两舞者并退，汉装者亦退。复有两人唐装出，对坐。卓上设笔砚纸，舞者一人换妇人装立裀上）竹竿子勾，念：伏以云鬟耸苍璧，雾縠罩香肌。袖翻紫电以连轩，手握青蛇而的皪。花影下、游龙自跃，锦裀上、跄凤来仪。轶态横生，瑰姿谲起。倾此入神之技，诚为骇目之观。巴女心惊，燕姬色沮。岂唯张长史草书大进，抑亦杜工部丽句新成。称妙一时，流芳万古。宜呈雅态，以洽浓欢。  
乐部唱曲子，舞剑器曲破一段（作龙蛇蜿蜒曼舞之势。两人唐装者起。二舞者、一男一女对舞，结剑器曲破彻），竹竿子念：项伯有功扶帝业，大娘驰誉满文场。合兹二妙甚奇特，堪使佳宾酹一觞。霍如羿射九日落，矫如群帝骖龙翔。来如雷霆收震怒，罢如江海凝清光。歌舞既终，相将好去。  
念了，二舞者出队。  
渔父舞  
不是神仙那得到。万顷澄波舞镜鸾，千寻叠嶂环旌蚕。光天圆玉夜长清，衬地湿红朝不扫。宾主相逢欲尽欢，升平一曲渔家傲。  
勾念了，二人念诗。渺渺平湖浮碧满，奇峰四合波光暖。绿蓑青笠镇相随，细雨斜风都不管。  
念了，齐唱渔家傲。舞，戴笠子。  
细雨斜风都不管。柔蓝软绿烟堤畔。鸥鹭忘机为主伴。无羁绊。等闲莫许金章换。  
唱了，后行吹渔家傲，舞。舞了，念诗。喜见同阴垂币地。琼珠簌簌随风絮。轻丝圆影两相宜，好景侬家披得去。  
念了，齐唱渔家傲。舞，披蓑衣。  
好影侬家披得去。前村雪屋云深处。一棹清歌归晚浦。真佳趣。知谁画得归嫌素。  
唱了，后行吹渔家傲，舞。舞了，念诗：波面初惊秋叶委。风来又觉船头起。滔滔平地尽知津，济涉还渠渔父子。  
念了，齐唱渔家傲。舞，取楫鼓动。  
济涉还渠渔父子。生涯只在烟波里。练静忽然风又起。赢得底。吹来别浦看桃李。  
唱了，后行吹渔家傲。舞，舞了，念诗：碧玉粼粼平似掌。山头正吐冰轮上。水天一色印寒光，万斛黄金迷俯仰。  
念了，齐唱渔家傲，将楫作摇舻势。  
万斛黄金迷俯仰。轻舟刀不碍飞双桨。光透碧霄千万丈。真堪赏。恰如镜里人来往。  
唱了，后行吹渔家傲，舞。舞了，念诗：手把丝纶浮短艇。碧潭清BC39风初静。未垂芳饵向沧浪，已见白鱼翻翠荇。  
念了，齐唱渔家傲，取钓竿作钓鱼势。  
已见白鱼翻翠荇。任公一掷波千顷。不是六鳌休便领。清昼永。悠扬要在神仙境。  
唱了，后行吹渔家傲，舞了，念诗：新月半钩堪作钓。钓竿直欲干云表。鱼虾细碎不胜多，一引修鳞吾事了。  
念了，齐唱渔家傲。钓，出鱼。  
一引修鳞吾事了。棹船归去歌声杳。门俯清湾山更好。眠到晓。鸣榔艇子方云扰。  
唱了，后行吹渔家傲，舞。舞了，念诗：提取E176鳞归竹坞。儿孙迎笑交相语。西风满袖有余清，试倩霜刀登玉缕。  
念了，齐唱渔家傲，取鱼在杖头，各放鱼，指酒尊。  
试倩霜刀登玉缕。银鳞不忍供盘俎。掷向清波方圉圉。休更取。小槽且听真珠雨。  
唱了，后行吹渔家傲，舞。舞了，念诗：明月满船唯载酒。渔家乐事时时有。醉乡日月与天长，莫惜清尊长在手。  
念了，齐唱渔家傲，取酒尊，斟酒对饮。  
莫惜清尊长在手。圣朝化洽民康阜。说与渔家知得否。齐稽首。太平天子无疆。  
起，面外稽首祝圣。唱了，后行吹渔家傲，舞。舞了，渔父自念遣队：湖山佳气霭纷纷。占得风光日满门。宾主相陪欢意足，却横烟笛过前村。歌舞既终，相将好去。  
念了，后行吹渔家傲，舞者两行引退，出散。  
望海朝（叔父知县庆宅并章服）  

烟笼香径，霞舒花砌，东君绣出芳辰。蝶羽弄轻，莺声啭巧，嬉嬉舞态歌唇。纶制出严宸。曳耀春品服，荣锡绯银。向此华涂要路，颜色倍精神。  
珠帘碧甃方新。有兰堂快目，水榭通津。玉斝蘸清，金暇蔼翠，轮蹄尽集簪绅。偕老指双椿。望武林咫尺，同上青云。异日重为此会，应羡凤池人。  
望海朝（汪漕庆寿）  

烟浓柳径，霞蒸花砌，春深特地芳辰。蝶侣斗狂，莺雏弄巧，嬉嬉舞态歌唇。西圃集簪绅。正桂薰兰玉天寿松椿。竞捧瑶觥潋滟，来祝纵怀人。  
当年辍侍严宸。有星轺问俗，熊轼临民。康阜政成，蕃宣治美，归休燕处申申。行庆紫泥新。起钓璜国老，东海之滨。屈指重开此宴，应已拜平津。  
望海朝（庆八十）  

熊罴嘉梦，风云享会，石番溪应卜之年。黄菊萃英，红萸酿馥，安排预赏芳筵。环佩拥神仙。向粉额两字，金缕红鲜。最好花裀展处，双凤舞翩翩。  
人人竞擘香笺。璨珠玑溢目，祝颂无边。彭祖一分，庄椿十倍，千秋未足多言。日驭且停鞭。把燕闲欢乐，分付壶天。笑享亲朋岁岁，春酒庆团圆。  

感皇恩（叔父庆宅并章服代作）  

健卒走红尘，芝封飞到。金缕斜斜印三道。舞鸾翔凤，犹带御炉烟袅。茜衣新象笏，银章好。  
对此况当，莺花缭绕。画栋翚翚映蓬岛。绣帘初卷，共指松椿偕老。浩歌拚烂醉，金尊倒。  

感皇恩  
风雨揽元宵，收灯方了。深院红莲尚围绕。德星同聚，更有祥光临照。始知真洞府，春长好。  
应是化工，偏怜衰老。剩把青藜作荣耀。正须沈醉，拚却玉山频倒。寄声更漏子，休催晓。  

满庭芳（叔父庆宅并章服代作）  

烘锦花堤，铺绵柳巷，晓来膏雨初晴。画堂初建，碧沼映朱楹。最好芙蓉绣褥，交辉敞、孔雀金屏。那堪更，华裾满坐，和气动欢声。  
冰清。真美行，棠阴善政，槐市高名。今朝消受得，茜服光荣。况是齐眉并寿，谁云道、乐事难并。相将见，飞凫过阙，除目下彤庭。  

满庭芳（立春词，时方狱空）  

爱日轻融，阴云初敛，一番雪意阑珊。柳摇金缕，梅绽五腮寒。知是东皇翠葆，飞星汉、来止人间。开新宴，笙歌逗晓，和气满尘寰。  
风光，偏舜水，贤侯政美，棠荫多欢。更圜扉草鞠，木索长闲。休向今朝惜醉，红妆映、群玉颓山。相将见，宜春帖子，清夜写金銮。  

满庭芳（次韵姚令威雪消）  

微霰疏飘，骄云轻簇，短檠黯淡笼纱。冷禁兰帐，清晓忽飞花。已是平芜步阔，那堪更、折竹如蓑。凭栏处，关心一叶，归兴渺无涯。  
为瑞，已多少，适从狼子，来自龙沙。赖吾皇神武，薄海为家。尽扫腥风杀气，依然放、红日光华。回头看，山蹊水坞，缟带不随车。  

满庭芳（四明尊老会劝乡大夫酒）  

鲸海波澄，棠阴日永，正宜坐啸雍容。岁丰民乐，无讼到庭中。试数循良自古，龚黄外、谁可追踪。那堪更，恩均髦寿，良会此宵同。  
璇穹。占瑞处，荧煌五马，璀璨群公。盛笙歌罗绮，共引髯翁。只恐芝泥趣召，双旌展、猎猎飞红。须知道，君王渴见，名久在屏风。  

满庭芳（劝乡老众宾酒）  

十载江湖，一朝簪组，宠荣曷称衰容。圣恩不许。归卧旧庐中。慨念东山伴侣，烟霞外、久阔仙踪。今何幸，相逢故里，谈笑一尊同。  
吾州，真幸会，湖边贺监，海上黄公。胜渭川遗老，绛县仙翁。纵饮何辞烂醉，脸霞转、一笑生红。从今后，婆娑化国，千岁乐皇风。  

满庭芳（代乡大夫报劝）  

油幕初开，马辛旄前导，暂归梓里舂容。致身槐揆，功在鼎彝中。自是襟怀绝俗，今犹记、笔砚陈踪。张高会，君恩厚赐，乐与故人同。  
把麾，鄞水上，相看青眼，谁复如公。况亲陪尊俎，笑接群翁。坐上笙歌屡合，须拚到、晓日酣红。公今去，恩波四海，桃李尽东风。  

满庭芳（代乡老众宾报劝）  

玉阙朝回，沙堤烟晓，碧幢光动军容。虎符熊轼，行指七闽中。假道吾乡我里，挥金事、思蹑前踪。倾怀处，萤窗雪案，犹说昔年同。  
相看，俱老大，襟期道义，不为王公。念儿时聚戏，念已成翁。取借玉壶美酒，还为寿、金盏翻红。仍频祝，中书二纪，寰海振淳风。  

满庭芳（代乡老众宾劝乡大夫）  

复拥旌麾，重歌襦衤夸，满城长自春容。搢绅耆旧，欢溢笑谈中。尽道邦君恺悌，逍遥遂、湖海遐踪。今朝会，公真乐善，屈意与人同。  
恩勤，东道主，挥金汉傅，怀绶朱公。引群仙环拱，欲寿吾翁。春瓮初澄盎绿，春衫更、轻染香红。持杯愿，归登绛阙，花萼醉春风。  

满庭芳（雪）  

鹤冷风亭，鸿迷烟渚，晓来雪意填空。酿成嘉瑞，端为兆年丰。况有神娲妙手，调和得、云彩皆同。楼台上，铺琼缀玉。随步广寒宫。  
天公。开地轴，八C133混一，莫辨提封。又须教、归禽狡兽沈踪。坐见花敷万木，谁知道、春已输工。三杯酒，西湖父老，相与话时雍。  
庆清朝（梅花）  

翠竹茎疏，碧溪流浅，绮窗为尔时开。依稀远岸，才见一点寒梅。冷定半疑是雪，因风还度暗香来。醉清兴，瘦策过桥，黄帽青鞋。  
繁枝正微雨后，似怨人知晚，泪浥冰腮。殷勤百绕，留连踏遍莓苔。报道玉人睡觉，菱花初试晓妆台。携归去，粉额殢人，比并轻抬。  

蓦山溪（次韵贝守柔幽居即事）  

清谈无限，林下逢人少。骑马踏红尘，恁区区、何时是了。名场利海，毕竟白头翁，山簇翠，水拖蓝，只个生涯好。  
君侯洒落，卜筑开冰沼。三径直危楼，遍岩隈、幽花香草。风勾月引，余事作诗人，词歌雪，气凌云，寒瘦伦郊岛。  

青玉案（生日）  

玉姬曾向瑶池舞。轻掷霓裳忤王母。从此烟霄飞鹤驭。一来人世，有缘相遇，得得为鸳侣。  
年年此际霞觞举。彩笔香笺染新句。休饵灵砂奔月去。齐眉不老，直须携手，同上青冥路。  

青玉案（用贺方回韵）  

涌金斜转青云路。溯衮衮、红尘去。春色勾牵知几度。月帘风幌，有人应在，唾线余香处。  
年来不梦巫山暮。但苦忆、江南断肠句。一笑匆匆何尔许。客情无奈，夜阑归去，簌簌花空雨。  

青玉案（为戴昌言歌姬作）  

年来减却风情大。百样收心待不作。恰恨仙翁停画舸。雪中把酒，美人频为，浅破樱桃颗。  
清歌谁许阳春和。悄不放、遥空片云过。惊落梁尘浑可可。一声啭处，故园春近，桃李还知麽。  

西江月（即席答官伎得我字）  

红蓼千堤挺蕊，苍梧一叶辞柯。夜阑清露泻银河。洗出芙蓉半朵。  
解带初开粉面，绕梁还听珠歌。心期端的在秋波。想得今宵只我。  
喜迁莺（叔父生日）  

朱旂凤阙展，弄罢五弦，南薰敲竹。雨糁桃蹊，钱浮荷沼，一瞬染成新绿。玉皇香案吏，曾是时、鹤飞江国。对此际，每丹霄效瑞，非烟郁郁。  
卜筑。陶山曲，凤榭月台，图画应难足。绿绮春浓，青蛇星烂，肯便稳栖烟麓。玳筵称寿，清皓齿、霏霏珠玉。竞屈指，看芝封紫检，鸣驺入谷。  
喜迁莺（癸酉岁元宵与绍兴守曹景游）  

征鸿回北。正雪洗烧痕，千岩匀绿。鱼纵新漪，梅繁断岸，春到鉴湖一曲。满城绣帘珠幌，暖响聒天丝竹。渐向晚，放芙蕖千顷，交辉华烛。  
贤牧。棠阴静，康阜政成，褒诏来黄屋。玉笋光寒，紫荷香润，人道此装须趣。且出催花银漏，恣饮宝觥醽醁。向明岁，看传柑归去，腰横金粟。  
喜迁莺（收灯后会客）  

才过元夕。送宴赏未阑，欢娱无极。且莫收灯，仍休止酒，留取凤笙龙笛。金马玉堂学士，当此同开华席。最堪爱，是兰膏光在，金釭连壁。  
难觅。交欢处，杯吸百川，雅量皆京力敌。老子衰迟，居然怀感，厚意怎生酬得。况已倦游客路，一志归安泉石。但屈指，愿诸贤衮绣，联飞鹏翼。  
喜迁莺（立春）  

谯门残月。正画角晓寒，梅花吹彻。瑞日烘云，和风解冻，青帝乍临东阙。暖响土牛箫鼓，夹路珠帘高揭。最好是，看彩幡金胜，钗头双结。  
奇绝。开宴处，珠履玳簪，俎豆争罗列。舞袖翩翻，歌声缥缈，压倒柳腰莺舌。劝我应时纳祜，还把金炉香爇。愿岁岁，这一卮春酒，长陪佳节。  
喜迁莺（守岁）  

雪消春浅。听爆竹送穷，椒花待旦，系马合簪，鸣鸦列炬，几处玳筵开宴。介我百千眉寿，齐捧玉壶金盏。最奇绝，是小桃新坼，争妍粉面。  
女伴。频告语，守岁通宵，莫放笙歌散。酒晕朝霞，寒欺重翠，却忆凤屏香暖。笑拂满身花影，遥指珠帘深院。待到了，道一声稳睡，明年相见。  
喜迁莺（四明洞天）  

凭高寓目。爱屹起四窗，云南云北。缥缈烟霞，萧森松竹，多少洞天岩谷。著向十洲三岛，入海何妨登陆。要知处，在皇家新赐，西湖一曲。  
林麓。真胜概，樊榭鹿亭，百卉生幽馥。绿绮春浓，青蛇星烂，隔断世间尘俗。笑呼羡门俦侣，时引宝觞醽醁。醉和醒，但南山之寿，难忘勤祝。  

点绛唇  

我为劳生，自怜浪迹天涯遍。如今春换。又是孤萍断。  
谁信年时，老子情非浅。思量见。画楼天远。花倚夕阳院。  

点绛唇  

千里欢谣，使君美政高三辅。沸天箫鼓。笑拥锋车去。  
卧辙攀辕，漫拟双旌住。还知否。禁林深处。已辟金闺路。  

点绛唇  

翠幄园林，火云方绽南薰起。玉轮天外。夜色凉如水。  
况有清歌，劝我尊浮蚁。拚沈醉。万花丛里。一枕朦胧睡。  

点绛唇  

曾到蟾宫，玉轮乞得长随手。数声轻叩。已自锵琼玖。  
最好长清，浑不惊秋候。歌阑后。那回辞酒。笑把遮檀口。  

木兰花慢    
忠劳久笃于王家；维熊维罴，吉梦是生于男子。彩绚朝阳之F457F23C，光腾天上之麒麟。岂维相阀之英，抑亦圣朝之瑞。椒花柏叶，王正初过于三朝；凤蜡星球，灯夕匪遥于十日。懿兹盛旦，宜溢欢声。恭维某官、昴宿储神，长庚孕瑞。五百年之名世，王国克生；八千岁而为春，帝心简在。繇甘泉之法从，作鄞水之民师。暂离玉立之班，聊践人生之贵。公平政教，揽回六邑之阳和；洒落文章，改观十洲之风月。萃其阴德，获是遐龄。紫府茂万福之祺，黑头伫三公之拜。某一廛受地，千指戴天。虽居原宪之贫，实感文翁之化。式逢庆诞，辄献邑CF5C。寄调于木兰花，侑欢于金蕉叶。仰祈青瞩，少见丹衷。干冒台严，不任愧汗。  
喜阳和应律，启佳气、满寰瀛。正雪洗疏梅，云浮淡月，昨夜生明。熊罴信占梦好，当年相阀再蟠英。收拾仙风道韵，萃兹一点台星。  
功名。壮岁逢真。主紫橐、耀西清。向玉笋光中，瑶林宴里，来拥双旌。青毡家旧物，看长参、鼎鼐乐升平。春醑休辞介寿，鹤书已播彤廷。  

临江仙（宰执得旨移庖复会报劝）  

衮绣蝉联三重客，朝回晓日曈昽。绿杨门巷拥花骢。喜承天上语，来作主人公。  
况值瑶林风露爽，冰轮碾上晴空。桂香和影堕金钟。莫辞通夕醉，明日是秋中。  

临江仙（赠妇人写字）  

槛竹敲风初破睡，楚台梦雨精神。背屏斜映小腰身。山明双翦水，香满一钗云。  
炉袅金丝帘窣地，绮窗秋静无尘。半钩春笋带湘筠。兰亭初写就，愁杀卫夫人。  

临江仙（倚坐）  

绣幕罗裙风冉冉，象床毡幄低垂。兽炉香袅锦屏围。不贪欹钿枕，偏爱倚花枝。  
软玉红绡轻暖透，温温翠袖扶持。正堪安稳坐称时。雨云忘峡梦，身境是瑶池。  

鹧鸪天（昙少云丈室观李子永见赠佳阕，走笔次韵）  

画角梅花曲未终。霜严飞落五更风。谁知林外鸡三唱，推出红轮海上峰。  
官一品，禄千钟。此时分付荷重瞳。更教赐子云南境，绝胜湖边九里松。  

鹧鸪天（次韵陆务观贺东归）  

我本飘然出岫云。挂冠归去岸纶巾。但教名利休缰锁，心地何时不是春。  
竹叶美，菊花新。百杯且听绕梁尘。故乡父老应相贺，林下方今见一人。  

鹧鸪天（祝寿）  

孔雀双飞敞画屏。锦花裀上舞娉婷。红绡袖暖琉璃滑，金鸭炉香椒桂馨。  
丹脸渥，秀眉青。平生阴德在遐龄。如今便好添龟鹤，元是南箕一寿星。  

鹧鸪天（送试）  

晓日日童日龙花露稀。明光已报敞金扉。三千彩仗翔鸾舞，数百银袍振鹭飞。  
开雉扇，正垂衣。奏篇初得上彤墀。胪传绕殿天颜喜，先折东风第一枝。  

蝶恋花（扇鼓）  

桂影团团光正满。更似菱花，齐把匀娇面。非镜非蟾君细看。元来却是吴姬扉。  
一曲阳春犹未遍。惊落梁尘，不数莺喉啭。好著红绡笼玉腕。轻敲引入笙歌院。  
宝鼎现  
乐府多传之。惜其止叙藩方宴游之盛，而不及皇都。真隐居士用韵以补其遗。  
霞霄丹阙，瑞霭佳气，青葱如绮。才半月、东君雨露，无限韶华生宝砌。渐向晚、放烛龙掀舞，周币红蕖绀蕊。况对峙、鳌峰赑屃，不隔蓬莱弱水。  
圣主有乐升平意。引芝华、双辇凝翠。纷万俗、歌谣弦管，声混莺吟喧凤吹。更漏永、正冰轮掩映，光接康衢万里。  
似移下、一天星斗，妆点都城表里。清警跸、忽登楼，簇彩仗、锦襦丝履。看柑传万颗，恩浃王公近侍。散异卉覆千官醉。竞捧瑶觞起。愿岁岁、今宵宴赏，春满山河百二。  
最高楼（乡老十人皆年八十，淳熙丁酉三月十九日，作庆劝酒）  

当年尚父，一个便兴周。今十倍，更何忧。冲融道貌丹为脸，扶疏漆发黑盈头。世方知，非熊老，聚吾州。  
有智略、可从兹日用，有志愿、可从兹日酬。天付我，怎教休。琼浆且共飞千斛，蟠桃应得见三偷。谅吾皇，恢复后，尽封侯。  
明月逐人来（寿仙翁）  

莫嫌春浅。寒威俱敛。阳和至此时方见。木君敷令，把雪霜扫断。要集德星胜伴。  
为有仙翁，正尔名喧蕃汉。眉寿比、聃彭更远。兼资勋业，已中双雕箭。清步槐庭影满。  
蹋莎行（郑开府出示诸公所赋琵琶词，即席次韵）  

歌舌莺娇，舞腰蜂细。华堂是处皆颐指。四弦独擅席中春，移船出塞声能继。  
慢捻幽情，轻拢柔思。其中有口传心事。主人灯火下楼时，偏渠领略深深意。  

生查子（即席次韵陆务观）  

双蛟画鼓催，一水银蟾满。见夺锦标回，却倚花枝看。  
已擘冷金笺，更酹玻璃碗。归去诧乡关，不负平生眼。  

江城子  
片帆初落甬勾东。碧湖空。满汀风。回首一川，银浪飐孤篷。且驾两椽烟雨里，凭曲槛，浥空濛。  
闲移拄杖上晴峰。莫匆匆。伴冥鸿。笑指家山，萍叶藕花中。脚力倦时呼小艇，归棹稳，月朦胧。  

浪淘沙令（祝寿）  

祝寿祝寿。筵开锦绣。拈起香来玉也似手。拈起盏来金也似酒。祝寿祝寿。  
命比乾坤久。长寿长寿。松椿自此碧森森底茂。乌兔从他汨辘辘底走。长寿长寿。  

瑞鹤仙（元日朝回）  

霁光春未晓。拥绛蜡攒星，霜蹄轻褭。皇居耸云杪。霭祥烟瑞气，青葱缭绕。金门羽葆。听胪唱、千官并到。庆三朝、雉扇开时，拜舞仰瞻天表。  
荣耀。万方图籍，四裔明王，赆DC72珍宝。椒盘颂好。称寿斝，祝难老。更传宣锡坐，钧天妙乐，声遏行云缥缈。逗归来、酒晕生霞，此恩怎报。  
永龙吟（洞天）  

翠空缥缈虚无，算唯海上蓬瀛好。琼瑶宫阙。蕊珠台榭，玲珑缭绕。弱水沈冥，瑞云遮隔，几人曾到。四明中，自有神仙洞府，烟霞里、知多少。  
堪笑当年狂客，爱休官、何须入道。婆娑绿发垂肩，著甚黄冠乌帽。花底金船，月边玉局，尽能迟老。待丹成九转，飘然驾鹤，却游三岛。  
永龙吟（湖山胜概金沙酴没架）  

平湖渺渺烟波，是中只许神仙住。人间空爱，夭桃繁李，雪飞红雨。谁信壶天，靓妆玉貌，春光容与。似佳人才子，青冥步稳，同携手、成欢聚。  
老子时来宴赏，拥笙歌、留连尊俎。乌纱压倒，香云簪遍，知他几度。多谢东君，肯教满架，长情相处。更须拚痛饮，年年此际，作芳菲主。  

永遇乐（洞天）  

鄞有壶天，景传图画，声著海县。四面攒峰，皆七十二，各在窗中见。祥云拥蔽，飞泉缭绕，咫尺似天涯远。如今向、仙家觅得，挈来十洲东畔。  
虚无缥缈，蓬莱方丈，所喜只居隔岸。羽幰垂珠，琼车织翠，长是陪嘉宴。豺狼远迹，风波不作，日月御轮须缓。且衔杯、称贤乐圣，度兹岁晚。  
迎仙客（洞天）  

瑞云绕。四窗好。何须隔水寻蓬岛。日常晓。春不老。玉蕊楼台，果是无尘到。  
没智巧。没华妙。个中只喜风波少。清尊倒。朱颜笑。回首行人，犹在长安道。  
南浦（洞天）  

一箭舜弦风，向晓来、轻寒初报麦秀。蝶股歇花须，韶光老，莺声倦闻呼友。池塘绿暗，数竿粉节天然瘦。对兹美景，爱清歌妙曲，千钟芳酒。  
谁知别是壶中，缭画阁朱栏，烟谷云岫。三岛十洲东，青霄上，神工幻成岩窦。瑶台阆苑，翠旌羽葆频相就。世凡洗断，教乌兔从今，迟迟飞走。  
夜合花（洞天）  

三岛烟霞，十洲风月，四明古号仙乡。萦纡雉堞，中涵一片湖光。绕岸异卉奇芳。跨虹桥、隐映垂杨。玉楼珠阁，冰帘卷起，无限红妆。  
龙舟两两飞扬。见飘翻绣旗，歌杂笙簧。清尊满泛，休辞饮到斜阳。直须画蜡荧煌。况夜深、不阻城隍。且拚沈醉，归途便教，彻晓何妨。  

人月圆（元宵）  

夕阳影里东风软，骄马趁香车。看花妆镜，藏春绣幕，百万人家。  
夜阑归去，星繁绛蜡，珠翠鲜华。笙歌不散，疏钟隐隐，月在梅木牙。  

人月圆（咏圆子）  

骄云不向天边聚，密雪自飞空。佳人纤手，霎时造化，珠走盘中。  
六街灯市，争圆斗小，玉碗频供。香浮兰麝，寒消齿颊，粉脸生红。  
粉蝶儿（元宵）  

一箭和风，秾熏许多春意。闹蛾儿、满城都是。向深闺，争翦碎、吴绫蜀绮。点妆成，分明是、粉须香翅。  
玉容似花，全胜故园桃李。最相宜、鬓云秋水。怎教他，却去与、庄周同睡。愿年年，伴星球、烂游灯市。  
粉蝶儿（咏圆子）  

玉屑轻盈，鲛绡霎时铺遍。看仙娥、骋些神变。咄嗟间，如撒下、真珠一串。火方然，汤初滚、尽浮锅面。  
歌楼酒墟，今宵任伊索唤。那佳人、怎生得见。更添糖，拚折本、供他几碗。浪儿门，得我这些方便。  
教池回（竞渡）  

云淡天低，疏雨乍霁，桃溪嫩绿蒙茸。珠帘映画毂，金勒耀花骢。绕湖上、罗衣隘香风。擘波双引蛟龙。寻奇处，高标锦段，各骋英雄。  
缥缈初登彩舫，箫鼓沸，群仙玉佩丁东。夕阳中、拚一饮千钟。看看见、璧月穿林杪，十洲三岛舂容。醉归去，双旌摇曳，夹路金笼。  

如梦令（酴醿·金沙同架）  

小院春风不老。鹊碧霓裳缥缈。雪脸间朱颜，各自一般轻妙。忒掉。忒掉。真个一双两好。  
洞仙歌（茉莉花）  

琼肌太白，浅著鹅黄罩。金缕檀心更天巧。算同时、虽有似火红榴，争比得、淡妆伊家轻妙。  
兴来清赏处，无限真香，可惜生教生闽峤。这消息、纵使移向蒸沈，终不似凭栏，披襟一笑。若归去长安诧标容，单道胜、酴醿水仙风貌。  

醉蓬莱（拟人贺生日）  

纪今辰高会，屈指三朝，更逢重九。珠履瑶簪，聚一天星斗。菊蕊含芳，桂花笼艳，有美容争秀。衮绣堂中，蓬壶影里，异香喷兽。  
况是清朝，太平真主，治享雍熙，眷深耆旧。恩锡兼金，遣星轺东走。咫尺威光，下拜归美，愿我皇眉寿。自此重裁，谢笺千纸，年年回奏。  

声声慢（喜雪锡宴）  

风收淅沥，雾隐森罗。群山万玉嵯峨。禁街车马，银杯缟带相过。胥涛晚来息怒，练光浮、都不扬波。最好处，是渔翁归去，鼓棹披蓑。  
况是东堂锡宴，龙墀骤，貂珰宣劝金荷。庆此嘉瑞，明岁黍CB4D应多。天家预知混一，把琼瑶、铺遍山河。这宴饮，罄华戎、同醉泰和。  
秋蕊香（生日）  

玉露ED68ED68，秋色似画，东堂宴席初开。红萸泛寿斝，紫菊上妆台。倚栏见、新雁已南来。落霞孤鹜徘徊。最奇处，重阳将近，凉满襟怀。  
萧洒秀眉，华发丹脸，映双瞳、的白乐如孩。擘香笺、听丽句新裁。池上三回蟠桃熟，玉纤时捧琼杯。但愿得，年年此会满蓬莱。  

渔家傲（留别孙表材）  

春恨不禁听杜宇。买舟忽觅东鄞路。一笑轻帆同野渡。频回顾。吴山越岫俱眉妩。  
何事匆匆分袂去。夫君小隐临烟渚。明夜月华来行坞。相思处。还应梦属清江舻。  
花心动（竞渡）  

迟日轻阴，雨初收，花枝湿红犹滴。玉镫绣鞯，才得新晴，柳岸往来如织。画楼几处珠帘卷，风光遍、神仙瑶席。萃佳景，分明管领，一陂澄碧。  
忽见波涛D878激。苍烟际、双龙起为京力敌。桂楫拨云，鼍鼓轰雷，竞夺锦标千尺。恁时彩舰虹桥畔，舂容引、宝觥霞液。兴浓处，笙歌又还竟夕。  

水龙吟（次韵弥大梅词）  

雪中蓓蕾嫣然，美人莫恨春容少。化工消息，只须些子，阳和便了。文杏徒繁，牡丹虽贵，敢夸妍妙。看冰肌玉骨，诗家漫道，银蟾莹、白驹皎。  
楼上角声催晓。是东皇、丝纶新草。青旂苍辂，欲临东阙，遣伊先到、排斥风霜，扫除氛雾，直教闻早。算功高调鼎，不如竹外，一枝斜好。  

瑞鹤仙  
是花堪爱惜。谢天教、花信添花颜色。花红衬花碧。灿朝阳花露，鲛珠频滴。花光的白乐。映花下、□裀百尺。趁花时，手捻花枝，饱嗅此花消息。  
常恐，一番花褪，失了花容，怎生寻觅。花神效力。将花貌，尽留得。更移花并植，仙家玉圃，不许花阴过隙。向花前，长把蕉花，为花主席。  
喜迁莺（清明）  

三春正美。是霁景融和，韶华如绮。夹岸香红，登墙粉白，开遍故园桃李。画舸绣帘高卷，锦毂朱轩低倚。对此际，向池台好处，争倾绿蚁。  
醉里。须醒悟，些子芳菲，造物都谩你。一瞬光阴，霎时蜂蝶，还付落花流水。我有大丹九转，真个长春不死。待得了，把高歌清赏，随缘而已。  

菩萨蛮（清明）  

提壶漫欲寻芳去。桃红柳绿年年事。唯有列仙翁。清明本在躬。  
何须从外讨。皮里阳秋好。堪羡个中人。无时不是春。  
南浦（四月八日）  

天气正清和，庆西乾、释迦如来出世。毓质向金盆，祥云布、层霄九龙喷水。东传震旦，正令此日人人记。露盘百卉拥金容，香汤争来拂洗。  
谁知这个因缘，化众生令求，尘埃脱离。一点本昭昭，当须向、兹时便知瞥地。何烦费手，自然作个惺惺底。若犹未晤，且管令师僧，八丈十二。  

青玉案（入梅用贺方回韵）  

银涛渐溢江南路。泛短棹、轻帆去。破块跳珠知几度。竹窗新粉，藕池香碧，应在云深处。  
萧萧鹤发虽云暮。曾得神仙悟真句。久视长生亲见语。离愁扫尽，更无慵困，怕甚黄梅雨。  
花心动（端午）  

槐夏阴浓，笋成竿、红榴正堪攀折。菖B321碎琼，角黍堆金，又赏一年佳节。宝觥交劝殷勤愿，把玉腕、彩丝双结。最好是，龙舟竞夺，锦标方彻。  
此意凭谁向说。纷两岸，游人强生区别。胜负既分，些个悲欢，过眼尽归休歇。到头都是强阳气，初不悟、本无生灭。见破底，何须更求指诀。  

卜算子（端午）  

符箓玉搔头，艾虎青丝鬓。一曲清歌倒酒莲，尚有香蒲晕。  
角簟碧纱厨，挥扇消烦闷。唯有先生心地凉，不怕炎曦近。  

永遇乐（夏至）  

日永绣工，减却一线，节临短至。幸有杯盘，随分快乐，□得醺醺醉。寻思尘世，寒来暑往，冻极又还热炽。恰如个、脾家疟疾，比著略长些子。  
人生百岁，一年一发，且是不通医治。两鬓青丝，皆伊染就，今已星星地。除非炉内，龙盘虎绕，养得大丹神水。却从他、阴阳自变，卦分泰否。  

鹊桥仙（七夕）  

金乌玉兔，时当几望，只是光明相与。天孙河鼓事应同，又岂比、人间男女。  
精神契合，风云交际，不在一宵欢聚，乘槎曾得问星津，为我说、因缘如此。  

瑞鹤仙（七夕）  

霁天风露好。乍暑退西郊，凉生秋早。银潢炯云杪。拥香车鹊翅，凌波初到。清歌缥缈。凭危阁、新蟾吐曜。有盈尊美酒，蛛丝钿合，拜舞竞分天巧。  
堪笑。世间痴绝，不识人中，拙是珍宝。多愁易老。都缘是，不闻道。骋些儿机智，遭他驱使，毕竟辛勤到了。又何如，百事无能，是非较少。  

念奴娇（中秋）  

碧天似水，看常娥摩出，一轮寒璧。桂魄扶疏光照耀，尘界都成银色。万象森罗，羞明卷彩，黯淡唯今夕。风高露重，井梧湿翠时滴。  
谁信鹤发婆娑，鄮峰真隐，对影为三益。虎绕龙蟠丹就后，一颗清辉的国。不养银蟾，不关玉兔，到处无亏蚀。三千行满，也能飞上璇极。  
芰荷香（中秋）  

过横塘。见红妆翠盖，柄柄擎香。月娥有意，暮霭收尽银潢。一轮高挂，且放同、千里清光。秋中气爽天凉。露凝玉臂，风拂云裳。  
老子通宵不忍睡，把青尊小酌，仍更思量。自家活计，幸有无限珍藏。大千世界，静极后、普现十方。圆明不损毫芒。精神会处，独坐胡床。  

清平乐（李漕生日）  

池台非雾。缥缈双溪路。家在江南佳丽处。看取谢公风度。  
蟠桃酒酝千秋。金伙欲上迟留。笑待锦花裀上，双鸾舞彻梁州。  

清平乐（同前）  

翠蛾雪柳。鬓影春风透。灯火千门辉绮绣。移下一天星斗。  
剩拚连夜欢游。金波欲上迟留。且看香梅影底，双鸾舞彻梁州。  

清平乐（游石头城）  

石头虎踞。骄虏何能渡。曾是六朝雄胜处。瑞绕碧江云路。  
当时霸国多贤。风流只解遗鞭。便好扬C646北伐，举头即见长安。  

清平乐（枢密叔父生日）  

万花如绣。淑景熏晴昼。一曲齐称千岁寿。欢拥两行红袖。  
当年西府横翔。急流稳上仙乡。笑阅石番溪日月，行看尚父鹰扬。  

清平乐（代宰执劝赵丞相酒）  

槐庭元老。四海真师表。曲为故人敦久要。隔巷不嫌时到。  
虚堂已入凉E97C。一觥为寿何辞。看即关河恢复，千秋永辅淳熙。  

清平乐（劝王枢使）  

当年桂籍。同展摩云翼。位冠洪枢情似昔。肯共一尊瑶席。  
经纶素韫胸中。筹帷小试成功。已殄黄池小丑，行收沙漠肤功。  

清平乐（劝陈参政）  

吾皇睿哲。廷有真三杰。同向清时扬茂烈。掩迹皋陶夔契。  
联镳忽访山樊。凉生花底清尊。太史明朝日奏，台星皆聚柴门。  

清平乐（代使相劝酒）  

南阳宾友。道旧须尊酒。一曲为公千岁寿。弦索春风纤手。  
忠谋黼黻明昌。英词锦绣肝肠。帝所盛推颇牧，人间尤重班扬。  

点绛唇（雪）  

冻云著地静无风。簌簌坠遥空。无限人间险秽，一时为尔包容。  
凭高试望，楼台改观，山径迷踪。唯有碧江千里，依然不住流东。  
七娘子（重阳）  

东篱寿菊金犹浅。对南山、把酒开新宴。绛阙丛霄，玉书丹篆。坐间俱是神仙伴。  
童颜绿发何曾变。喜婴儿姹女交相恋。寄语诗翁，茱萸重看。明年此会人人健。  
惜黄花（重阳）  

秋光将老。黄花开早。露浥清晓，金钱万叠犹小。簪遍碧云鬟，压倒乌纱帽。更把来、玉觞同酹。  
过□添炉鼎，朱颜愈少。壮道骨，长仙风，养成灵宝。今日去登高，谩说龙山好。悄不如、自家蓬岛。  

浣溪沙  
翠馆银EB32下紫清。内家闻说庆嘉平。柳条萱草眼偏明。  
小阁数杯成酩酊，醒来不爱佩环声。为通幽梦到蓬瀛。  

临江仙（除夜）  

腊月正当三十夜，几人到此惺惺。一轮明月本圆明。朗然无C62B碍，何用问前程。  
况有长生真秘□，岁华虽换休惊。但将歌酒乐升平。尘缘如未了，明日贺新正。  

感皇恩（除夜）  

结柳送穷文，驱傩吓鬼。爆火熏天漫儿戏。自家炉鼎，有却冷清清地。腊月三十日，如何避。  
且与做些，神仙活计。铅汞收添结灵水。跳丸日月，一任东生西委。玉颜长向此，迎新岁。  

满庭芳（立春）  

梅萼冰融，柳丝金浅，绪风还报初春。木君青旆，猎猎下苍旻。亲奉虚皇妙旨，将枯朽、咸与维新。须臾见，芳效乐圃，生气遍无垠。  
青丝，行白玉，一杯介寿，红浪粼粼。便安排歌舞，蝶翅莺唇。别有神仙窟宅，乾坤内、充满氤氲。功成处，花开不老，酒熟镇甘醉。  
扑胡蝶（劝酒）  

光阴转指。百岁知能几。儿时童稚，老来将耄矣。就中些子强壮，又被浮名牵系。良辰尽成轻弃。  
此何理。若有惺惺活底，必解自为计。清尊在手，且须拚烂醉。醉乡不涉风波地。睡到花阴正午，笙歌又还催起。  

蝶恋花  

玉瓮新醅翻绿蚁。滴滴真珠，便有香浮鼻。欲把盈尊成雅会。更须寻个无愁地。  
况是赏心多乐事。美景良辰，又复来相值。料得天家深有意。教人长寿花前醉。  

临江仙（劝酒）  

自古圣贤皆寂寞，只教饮者留名。万花丛里酒如渑。池台仍旧贯，歌管有新声。  
欲识醉乡真乐地，全胜方丈蓬瀛。是非荣辱不关情。百杯须痛饮，一枕拚春酲。  
粉蝶儿（劝酒）  

一盏阳和，分明至珍无价。解教人、口罗哩哩口罗。把胸中，些磊块，一时镕化。悟从前，恁区区，总成虚假。  
何妨竟夕，交酬玉觞金斝。更休辞、醉眠花下。待明朝，红日上，三竿方罢。引笙歌，拥珠玑，笑扶归马。  

瑞鹤仙（劝酒）  

瑞烟笼绣幕。正玳席欢燕，觥筹交错。高情动寥廓。恣清谈雄辩，珠玑频落。锵锵妙乐。且赢取、升平快乐。又何辞、醉玉颓山，是处有人扶著。  
追念抟风微利，画饼浮名，久成离索。输忠素约。没材具，漫担阁。怅良辰美景，花前月下，空把欢游蹉却。到如今、对酒当歌，怎休领略。  

永遇乐  
桃李繁华，芰荷清净，景物相继。霜后橙黄，雪中梅绽，迤逦春还至。寻思天气，寒暄凉燠，各有一时乐地。如何被，浮名牵役，此欢遂成抛弃。  
如今醒也，扁舟短棹，更有篮舆胡倚。到处为家，山肴社酒，野老为宾侣。三杯之后，吴歌楚舞，忘却曳金穿履。虽逢个、清朝贵客，也须共来一醉。  

青玉案（劝酒）  

闲忙两字无多子。叹举世、皆由此。逐利争名忙者事。廛中得丧，仕中宠辱，无限非和是。  
谁人解识闲中味。雪月烟云自能致。世态只如风过耳。三杯两盏，眼朦胧地，长向花前醉。  

满庭芳（游湖）  

和靖重湖，知章一曲，浙江左右为邻。绣鞯彩舰，只许日寻春。正好厌厌夜饮，都寂静、没个游人。夫何故，欢阑兴阻，只为隔城闉。  
堪嘉，唯甬水，回环雉堞，中峙三神。更楼台缭岸，花柳迷津。不惜频添画烛，更深看、舞上华裀。拚沈醉，从他咿喔，金距报凌晨。  

满庭芳（茅舍）  

柴作疏篱，茅编小屋，绕堤苦竹黄芦。老翁蜗处，却自乐清虚。理钓何妨钩直，据琴又、不管弦无。逍遥处，都捐世虑，忘我亦忘渠。  
雨余。添美景，眉横山妩，脸媚花腴。笑凡间粉黛，浓抹轻涂。客至三杯薄酒，欲眠后、一枕蘧蘧。起来见，龟翻鹤舞，却是寿星图。  

临江仙（戏彩堂立石名曰瑞雪，弥大作词，因用其韵）  

曾向泗滨浮玉质，也居十二峰前。飞来藓发尚如拳，郁纷因出岫，巧镂是谁EFD4。  
挈榼凭栏成胜赏，老夫亦自颓然。坐疑霭霭上瑶天。已为苏旱雨，却放老龙眠。  

好事近（梅花）  

欹枕不成眠，得句十分清绝。一夜酸风阁花，酝江天飞雪。  
晓来的白乐看枝头，老蚌剖明月。帝所待调金鼎，莫教人轻折。  

好事近（次韵弥大梅花）  

对竹擘吟笺，正是赏梅时节。便把这些清致，作东湖三绝。  
帝家金鼎待调羹，何似且休折。却爱玉楼清弄，褪霏霏香雪。  

念奴娇（次韵商筑叟秋香）  

银潢耿耿，正露零仙掌，尘空天幕。碧玉扶疏□万朵，偏称水村山郭。巧酝檀英，密包金粟，只待清秋著。三春桃李，自应束在高阁。  
好是月窟奇标，东堂幽韵，不管西风恶。独立盈盈回首笑，白苇丹枫索索。折向冰壶，莫教纱帽，醉里轻簪却。浓芳长在，□疑身在云壑。  

念奴娇（亲情拾得一婢，名念奴，雪中来归）  

枝头蓓蕾，褪红绡微露，江南春色。多谢东风吹半朵，来入骚人瑶席。粉脸轻红，芳心羞吐，别有真消息。妆台帘卷，寿阳著意留得。  
好是雪满群山，玉纤频捻，泛清波文鹢。深院相逢人尽道，标格都从天锡。梦蝶徒劳，霜禽休妒，争奈伊怜惜。高楼谁倚，寄言休为横笛。  

念奴娇（次韵楼友观潮）  

银塘江上，展鲛绡初见，长天一色。风拭菱花光照眼，谁许红尘轻积。转盼冯夷，奔云起电，两岸惊涛拍。振空破地，水龙争喷吟笛。  
客有步屟江干，胸吞奇观，寄英词元白。素壁淋浪翻醉墨，飘洒神仙踪迹。好待波匀。横飞小艇，快引香D12F碧。烟消月出，不眠拚了通夕。  
白苎（次韵真书记梅花）  

腊天寒，晓风劲，幽香频吐。精神绰约，谁羡姑射居处。江南探春独步。恨无侣。微语。又谁管、雪势霜威埋妒。且图少陵东阁作诗苦。拟烦玉纤轻拗、宁相许。  
惜取。栏干遍倚，月淡黄昏，水边清浅，不放红尘染污。似名画手丹青，罢施缃素。不随艳卉，强媚韶光一瞬，飘荡无据。只恐金门，宝鼎方调，时时来觑。便把枝头，豆颗朝天去。  

浣溪沙（即席次韵王正之觅迁哥鞋）  

一握钩儿能几何。弓弓珠蹙杏红罗。即时分惠谢奴哥。  
香压幽兰兰尚浅，样窥初月月仍多。只堪掌上恹琼波。  

浣溪沙（夜饮咏足即席）  

珠履三千巧斗妍。就中弓窄只迁迁。恼伊划袜转堪怜。  
舞罢有香留绣褥，步余无迹在金莲。好随云雨楚峰前。  

浣溪沙  
湿翠湖山收晚烟。月华如练水如天。兴来催上钓鱼船。  
青箬一尊汀草畔，霜筠数曲渚花边。更于何处觅神仙。  

浣溪沙  
梁武憨痴达摩呆。个中消息岂容猜。九年面壁口慵开。  
只履却寻归路止，一花原不是君栽。这回枉了一遭来。  

浣溪沙  
索得玄珠也是呆。人人有分莫胡猜。顶门一眼镇长开。  
路断玉关无辙迹，雪埋葱岭没根栽。始称达摩不曾来。  

浣溪沙  
胜概朱楹俯碧湖。萧萧风月一尘无。只堪绿蚁满尊浮。  
况是小春天正爽，杖藜相与探梅初。半皴枝上未成珠。  

浣溪沙  
远岫数堆苍玉髻。平湖千顷碧琉璃。笙歌催我上船时。  
载月有如浮玉鉴，采莲还复拥燕脂。更于何处觅瑶池。  
武陵春（戴昌言家姬供春盘）  

报道东皇初弭节，芳思满凌晨。争看钗头彩胜新。金字写宜春。  
四坐行盘堆白玉，纤手自和匀。恰似蟾宫妙丽人。将月出浮云。  

千秋岁（戴丈夫妇庆八十）  

吾乡我里。偕老真无比。宴席展，欢声起。蕊宫仙子绕，玉砌莱衣戏。称贺处，眉心竞指朱书字。  
忆昔西周吕。年纪虽相似。独自个，谁为侣。如今双凤老，堪引同螺醉。彭祖寿，十分方一从头纪。  
新荷叶  
真隐先生，家居近在东湖。茅屋三椽，自有一种清虚。秫来酿酒，便无后、也解赊沽。只愁客至，不能拚此芳壶。  
且乐天真，醉乡里、无限欢娱。时倚花枝，困来著枕蘧蘧。回观昨梦，徒然使、心剿形F156。始知今日，得闲却是良图。  

醉蓬莱（劝酒）  

喜泉通碧甃。秫刈黄云，酿成芳酎。瑞霭凝香，更阳和钟秀。晓瓮寒光，夜槽清响，听颔珠频溜。昼锦堂深，聚星筵启，一觥为寿。  
况此神仙，蕊宫俦侣，玉殿英游，尽皆亲旧。赢得开怀，对良辰握手。醉席淋漓笑语，都不问、欲残更漏。绣幕春风，轻丝美韵，明朝还又。  
瑶台第一层  
寥廓澄清。人正在、瑶台第一层。瑞霭深处，蕊宫掩映，金碧觚棱。异花非世种，蔼剩馥、紫雾飞腾。有仙驾，过吾庐环堵，少驻云軿。  
俄惊。重壶叠巘，顿然潇洒俗尘清。佩环声里，宝觥潋滟，舞态娉婷。祝言千岁寿，仍更予、五福川增。返蓬瀛。问今朝兹会，昔日谁曾。  

如梦令（饮妇人酒）  

摘索衣裳宫样。生得脸儿福相。容止忒精神，一似观音形像。归向。归向。见者擎拳合掌。  

如梦令  

粉脸霞生一缕。掩映绿云秋水。言语更雍容，具足十分娇美。无比。无比。要比除非镜里。  

如梦令  

红杏白梨肌理。时样新妆淡伫。真个是观音，少个杨枝净水。欢喜。欢喜。尽此一钟醇美。  

如梦令  

罗袜半钩新月。更把凤鞋珠结。步步著金莲，行得轻轻瞥瞥。难说。难说。真是世间奇绝。  

如梦令  

试把珠帘低卷。宛见梅妆粉面。绿绕更红围，齐捧瑶卮来劝。堪羡。堪羡。此是神仙阆苑。  

如梦令  

一笑尊前相语。莫遣良辰虚度。饮兴正浓时，兔碗聊分春露。留住。留住。催办后筵歌舞。  

南歌子（熟水）  

藻涧蟾光动，松风蟹眼鸣。浓熏沈麝入金瓶。泻出温温一盏、涤烦膺。  
爽继云龙饼，香无芝术名。主人襟韵有余清。不向今宵忘了、淡交情。  
画堂春（茶词）  

小槽春酿香红。良辰飞盖相从。主人着意在金钟。茗碗作先容。  
欲到醉乡深处，应须仗、两腋香风。献酬高兴渺无穷。归骑莫匆匆。  
杏花天  
梦魂飞过屏山曲。见依旧、如花似玉。天寒翠袖依修竹。两点春山斗绿。  
披衣起、闲愁万斛。正月淡、梅花照屋。重温绣被薰清馥。不管明烧画烛。  

临江仙  

忆昔来时双髻小，如今云鬓堆鸦。绿窗冉冉度年华。秋波娇殢酒，春笋惯分茶。  
居士近来心绪懒，不堪老眼看花。画堂明月隔天涯。春风吹柳絮，知是落谁家。  

念奴娇（题道隆观）  

试凭阑干春欲暮，桃花点点胭脂。故山凝望水云迷。数堆苍玉髻，千顷碧琉璃。  
我本清都闲散客，蓬莱未是幽奇。明朝归去鹤齐飞。三山乘缥缈，海运到天池。  

### 仲并  
忆王孙（秋闺）  

庭梧叶密未惊秋。风雨潇潇特地愁。愁绪如丝无尽头。思悠悠。怅望王孙空倚楼。  

点绛唇（赠外孙猷）  

秀出群儿，柳眉濯濯春庭院。不亲歌扇。弄笔勤书篆。  
翁已无能，老退惭E176面。欣同宴。坐来喜见。痛饮惊无算。  

浣溪沙（示孟氏女）  

举案家风未肯低。清心端自秀深闺。芝兰玉树宁馨儿。  
早岁安禅灵照女，静中经卷手常携。声名要与断机齐。  

浣溪沙  
雅称诗人美孟都。清新幽韵比来无。新来学得绣工夫。  
经卷但知从阿母，醉来翁已要人扶。尚能把盏劝屠苏。  

浣溪沙（和李达才韵）  

说似当年老季伦。君家虽富客常贫。何曾一笑任吾真。  
酒满罢留天下士，词新空赋坐中春。谁能绝笔更书麟。  

菩萨蛮（和赵有逸坐上韵）  

宛如姑射人冰雪。知公不负佳风月。莫放漏声残。清风生坐间。  
赏春心未足。翦尽尊前烛。此乐自难忘。一觞还一觞。  

好事近（宴客七首。时留平江，俾侍儿歌以侑觞）  

二陆起云间，千载风流人物。未似一门三凤，向层霄联翼。  
贞元朝士苦无多，公今未华发。重向紫宸朝路，立鹓鸾前列。右朱参议  

好事近  

今古满胸中，韬略一时人杰。高卧溪山好处，迟十年斋钺。  
朱EC43休傍武陵溪，梅花记曾别。早晚殿前归侍，总周庐千列。右刘鼎州  

好事近  

淮上五分符，名在图书东壁。坐对书成多暇，写青箱千帙。  
一杯先为祝东风，丹诏来朝夕。何处称公挥翰，定北扉西掖。右郑直阁  

好事近  

阀阅盛中州，冠冕共推华族。耐久松筠交契，更襟怀金玉。  
诸儒皆自愧虚前，小试暂符竹。行看世官入践，继西枢前躅。右虚楚州  

好事近  

分手又三秋，犹记花时歌别。每念征帆归晚，误五湖风月。  
清江休望使君来，指日趋天阙。土胥玉翁冰相映，看紫薇花发。右朱临江  

好事近  

襟韵绝纤尘，炯炯夜光明月。合是紫荷持橐，侍丹墀清切。  
暗香疏影想公家，人与梅超绝。酒罢帝城早去，占百花先发。右林删定  

好事近  

今雨几人来，冰霰更凝寒色。门外车多长者，顿光生蓬荜。  
缤纷飞雪更初梅，特特为留客。惟恨坐无华馔，只平时真率。  

忆秦娥（木樨）  

隈岩侧。怪生小院香来别。香来别。嫩黄细细，商量齐发。  
佳人敛笑贪先折。重新为阉斜斜叶。斜斜叶。钗头常带，一秋风月。  
画堂春（和秦少游韵）  

春波浅碧涨方池。池台深锁烟霏。缓歌争胜早莺啼。客忍轻归。  
合坐香凝宿雾，垫巾梅插寒枝。渐西蟾影漾余辉。醉倒谁知。  
画堂春（大圣乐令赠小妓）  

豆蔻梢头春正早。敛修眉、未经重扫。湖山清远，几年牢落，风韵初好。  
慢绾垂螺最娇小。是谁家、舞腰袅袅。而今莫谓，春归等闲，分付  

浪淘沙（赠妓）  

趁拍舞初筵。柳袅春烟。街头桃李莫争妍。家本凤楼高处住，锦瑟华年。  
不用抹繁弦。歌韵天然。天教独立百花前。但愿人如天上月，三五团圆。  

浪淘沙  
倾国与倾城。袅袅盈盈。歌喉巧作断肠声。看尽风光花不语，却是多情。  
家近董双成。三妙齐名。谁教蜂蝶漫经营。留取无双风味在，真是琼英。  

浪淘沙（即事）  

草圣与诗余。清韵谁如。生绡团扇倩谁书。月湛素华天似水，深院凉初。  
人散晚钟疏。后约还虚。良宵忍放枕鸾孤。要得相逢除是梦，有梦来无。  

鹧鸪天（为饱子山侍妾燕燕作）  

小泊横塘日欲斜。一枝犹有未残花。几年燕子无消息，今日飞来王谢家。  
歌水调，韵琵琶。声声都是苑年华。钗头杏子今如许，翦烛裁诗莫问他。  

鹧鸪天（赠外孙夔）  

间世麒麟降自天。光辉列宿灿初躔。他年身致夔龙列，少日心存翰墨边。  
簪彩笔，照金莲。词华当使思如泉。未论耸壑昂霄事，且与衰翁慰暮年。  

蓦山溪（有赠）  

冰清玉映，自是闺房秀。十里卷朱帘，好紫陌、家家未有。天然情素，高压一城春，花艳丽，月精神，梅韵腰肢瘦。  
曲屏虚幌，枉著鸳鸯绣。不是不相逢，泪空滴、年年别袖。从他兰菊，秋露与春风，终不似，玉人人，一片心长久。  

水调歌头（赵制置见招，归用东坡中秋韵，以见微意）  

华栋一何丽，移下小壶天。几多曲房新户，缥缈似当年。曾是使君风度，元有胸中丘壑，六月竹风寒。一洗筝笛耳，歌舞粲筵间。  
坐中客，醒复醉，听无眠。已回归梦，犹复袅袅记清圆。尚想饮中仙子，来处余香飘坐，胜韵此双全。为寄月华语，难与并婵娟。  
芰荷香  
智夫  
醉凝眸。正行云遮断，澄练江头。皓月今宵何处，不管中秋。朱阑倚遍，又微雨、催下危楼。秋风空响更筹。不将好梦，吹过南州。  
浮远轩窗异日到，山空云净，江远天浮。别去客怀，无赖准拟开愁。冰轮好在，解随我、天际归舟。何须舞袂歌喉。一觞一咏，谈笑风流。  

八声甘州（木樨和韵）  

正西山、雨过弄晴景，竹屋贯斜晖。问谁将千斛，霏瑛落屑，吹上花枝。风外青鞋未熟，鼻观已先知。挠损江南客，诗面难肥。  
两句林边倾盖，笑化工开落，尤甚儿嬉。叹额黄人去，还是隔年期。渺飞魂、凭谁招取，赖故人、沈水煮花瓷。犹堪待，岭梅开后，一战雄雌。  

念奴娇（冬至夜作）  

灰飞山解竹。庆群阴消尽，新阳来复。云物呈祥连瑞霭，烟气纷纷馥馥。紫陌香衢，朱檐影里，罗绮花成簇。岭梅惊暖，数枝争绽寒玉。  
有人袅袅盈盈，今朝特地，为我新妆束。娇倚银床添绣线，长喜修眉舒绿。不道多情，锦屏罗幌，难得欢生足。谁知今夜，玉壶银漏催促。  

念奴娇（和耿时举赋雪韵）  

江南春早，尚余寒门巷，杨花飘逐。一色初梅开尽也，不数芳园红绿。珍重骚人，幽怀分寄，高韵歌黄竹。六花羞避，满笺凌乱琼玉。  
应念有客长安，履穿东郭，无与怜穷独。鼓棹前溪非兴尽，寒怯水栖岩宿。咫尺君家，瑶田无径，冰柱排银屋。瓮头春到，唤回晚梦清熟。  

念奴娇（王守生辰）  

金滕事业。庆丹青千载，勋在王室。圣主英明平万国，天产非常人物。岳渎分灵，熊罴符梦，五百年方出。致君尧舜，要须纯用经术。  
须信凤阁仙人，风流文采，蔼家声如昔。献纳司存持禁橐，合历三台清秩。倦宿承明，乞麾临郡，暂辍金闺直。五云深处，一星今在南极。  

瑞鹤仙（春日咏怀）  

试六花院落。正柳绵飘坠，因风无著。吴王旧城郭。记乌衣门巷，小桥帘幕。他州寥索。漫等闲、桃英杏萼。认幽香来处，群芳尽掩，蕙心先觉。  
行乐。燕雏莺友，浪语狂歌，休休莫莫。兰房绣幄。添新恨，念前约。殢十分芳景，十分春意，休惜十分共酌。任十分、吹老寒梅，戍楼画角。  

水调歌头（浮远堂）  

静练平千顷，华栋俯中流。凌晨画戟，来看宿雨断虹收。八九胸中云梦，三千笔端风月，无处快凝眸。笑咏一堂上，挥尘气横秋。  
俯危阑，红日下，暮云稠。无穷伟观，只应天意为君谋。容我时醒时醉，独泛微烟微雨，浩荡逐轻鸥。不羡岳阳胜，丹碧耸层楼。  

念奴娇（同上）  

练江风静，卧冰奁百尺，朱阑飞入。江远浮天天在水，水满半天云湿。白鸟明边，青山断处，眼冷江头立。月明潮上，苇间渔唱声急。  
几度吹老萍花，野香无数，欲寄应难及。天借诗人供醉眼，尊俎一时收拾。竹里行厨，花间步障，风雨生呼吸。酒阑歌罢，钓船先具蓑笠。  
画堂春（即席）  

溪边风物已春分。画堂烟雨黄昏。水沉一缕袅炉薰。尽醉芳尊。  
舞袖飘摇回雪，歌喉宛转留云。人间能得几回闻。丞相休嗔。  

浣溪沙（即席）  

清远湖山佳丽人。柳边花下复清晨。向前犹有几多春。祓禊秋千时节近，管弦歌舞一回新。未嗔狂客污车茵。  

眼儿媚（同孙尚书赴孟信安平江郡燕席上）  

铃閤寻盟未肯寒。鹢首驻江干。云烟翰墨，风流尊俎，不放更残。  
金声掷地西清老，天未许终闲。知音素赏，当筵一曲，流水高山。  
武陵春（元若虚总管席上）  

门巷乌衣应好在，风韵尚依然。知是蓬瀛第几仙。秀色粲当筵。  
索句濡毫云閤里，清坐袅炉烟。谁赋回文第二篇。除是见娟娟。  

### 高登  
多丽  
人间世，偶然攘臂来游。何须恁、乾坤角抵，又成冷笑俳优。且宽心、待他天命，谩鼓舌、夸吾人谋。李广不侯，刘蕡未第，千年公论合谁羞。往矣瓦飘无意，甑堕懒回头。真堪笑，直钩论议，圆枘机筹。  
幸斯道、元无得丧，壮心岂有沈浮。好温存、困中节概，莫冷落、穷里风流。酒滴真珠，饭钞云子，醉饱卧信缘休。归去也，幅巾谈笑，卒岁且优游。循环事，亡羊须在，失马何忧。  
阮郎归（过武仙悬，谒许宰不遇，作此寄之）  

武仙花县谒凫仙。急招横渡船。重门心理掩讼庭闲。虚檐群雀喧。  
金屋畔，玉阑边。新春桃李妍。主人情重客无缘。销魂空黯然。  

蓦山溪（容州病起作）  

黄茅时节，病恼南来客。瘦得不胜衣，试腰围、都无一搦。东篱兴在，手种菊方黄，摘晚艳，泛新篘，谁道乾坤窄。  
百年役役，乐事真难得。短发已无多，更何劳、霜风染白。儿曹齐健，扶□一翁孱，龙山帽，习池巾，归路从欹侧。  
行香子  
瘴气如云。暑气如焚。病轻时、也是十分。沈疴恼客，罪罟萦人。叹槛中猿，笼中鸟，辙中鳞。  
休负文章，休说经纶。得生还、已早因循。菱花照影，筇竹随身。奈沈郎尫，潘郎老，阮郎贫。  

渔家傲（绍兴甲子潮州考官作）  

名利场中空扰扰。十年南北东西道。依旧缘山尘扑帽。空懊恼。羡他陶令归来早。  
归去来兮秋已杪。菊花又绕东篱好。有酒一尊开口笑。虽然老。玉山犹解花前倒。  

好事近（黄义卿画带霜竹）  

潇洒带霜枝，独向岁寒时节。触目千林憔悴，更幽姿清绝。  
多才应赋得天真，落笔惊风叶。从此绿窗深处，有一梢秋月。  

好事近（再和饯别）  

送客过江村，况值重阳佳节。向晚西风萧瑟，正离人愁绝。  
尊前相顾惜参商，引十分蕉叶。回首高阳人散，负西楼风月。  

好事近（又和纪别）  

饮兴正阑珊，正是挥毫时节。霜干银钩锦句，看壁间三绝。  
西风特地飒秋声，楼外触残叶。匹马翩然归去，向征鞍敲月。  

浪淘沙（王宰母生日，寓居道州，勉其来富州）  

璧月挂秋宵。丹桂香飘。广寒宫殿路迢迢。试问嫦娥缘底事，欲下层霄。  
兰玉自垂髫。拜命当朝。神仙会里且逍遥。分取壶中闲日月，来伴王乔。  

西江月  

渺渺西江流水，翩翩北客征帆。清秋月影浸人寒。云净碧天澄淡。  
飘泊道途零落，疏慵鬓发{髟監}鬖。从来涉世戒三缄。只好随时饮啖。  

南歌子  

菊捻黄金嫩，杯倾琥珀浓。良辰何处寄萍踪。短艇飘摇一叶、浪花中。  
凤阙游娃馆，幽坡赏梵宫。当年乐事总成空。目断天边想像、意可穷。  

好事近  

富贵本无心，何事故乡轻别。空惹猿惊鹤怨，误松萝风月。  
囊锥刚强出头来，不道甚时节。欲命巾车归去，恐豺狼当辙。  

### 李石  

如梦令  

桥上水光浮雪。桥下柳阴遮月。梦里去寻香，露冷五更时节。胡蝶。胡蝶。飞过闲红千叶。  

如梦令（忆别）  

忆被金尊劝倒。灯下红香围绕。别后有谁怜，一任春残莺老。烦恼。烦恼。肠断绿杨芳草。  

生查子（春情）  

小桃小杏红，和雨和烟瘦。不是点燕脂，素面偏宜酒。  
也是惯伤春，可惜闲时候。正要画眉人，与作双蛾斗。  

生查子  

新花上苑枝，枝上娇莺语。日日抱花心，啄破燕脂雨。  
莺飞莺去时，谁与花为主。守等却飞来，再见花开处。  

生查子  

今年花发时，燕子双双语。谁与卷珠帘，人在花间住。  
明年花发时，燕语人何处。且与寄书来，人往江南去。  

生查子  

荷花人面红，月影波心见。扇子倒拈来，敲落红香片。  
窗下翦灯花，今日眉深浅。留得镜中看，蹙破春山远。  

捣练子（送别）  

斟别酒，问东君。一年一度一回新。看百花，飘舞茵。  
斟别酒，问行人。莫将别泪裛罗巾。早归来，依旧春。  

捣练子  
腰束素，鬓垂鸦。无情笑面醉犹遮。扇儿CF28，瞥见些。  
双凤小，玉钗斜。芙蓉衫子藕花纱。戴一枝，薝卜花。  

长相思（暮春）  

花飞飞。絮飞飞。三月江南烟雨时。楼台春树迷。  
双莺儿。双燕儿。桥北桥南相对啼。行人犹未归。  

长相思（重午）  

红藕丝。白藕丝。艾虎衫裁金缕衣。钗头双荔枝。  
鬓符儿。背符儿。鬼在心头符怎知。相思十二时。  

长相思（佳人）  

花深红。花浅红。桃杏浅深花不同。年年吹暖风。  
莺语中。燕语中。唤起碧窗春睡浓。日高花影重。  

乌夜啼  

红软榴花脸晕，绿愁杨柳眉疏。日长院宇闲消遣，荔子赌D463D726。  
莹雪凉衣乍浴，裁冰素扇新书。绣香熏被梅烟润，枕簟碧纱厨。  

乌夜啼  

鸾镜愁添眉黛，罗裙瘦减腰肢。一回见了一回病，弹指误佳期。  
醉里懵腾泪洗，梦中著摸魂飞。一春多少闲风雨，亭院落花时。  

乌夜啼（送春）  

绣阁和烟飞絮，粉墙映日吹红。花花柳柳成阴处，休恨五更风。  
絮点铺排绿水，红香收拾黄蜂。留春尽道能留得，长在酒杯中。  

点绛唇（闻莺）  

飘飘仙袂缕黄金。相对弄清音。几度教人误听，当窗绿暗红深。  
一声梦破，槐阴转午，别院深沈。试问绿杨南陌，何如紫椹西林。  

点绛唇（赠赵牧仲歌姬）  

绿杨庭院觉深沈。曾听一莺吟。今夜却成容易，双莲步步摇金。  
歌声暂驻，颦眉又去，无计重寻。应恨玉郎殢酒，教人守到更深。  

点绛唇（赠别）  

凌波庭院藕香残。银烛夜生寒。两点眉尖新恨，别来谁画遥山。  
南楼皓月，一般瘦影，两处凭阑。莫似桃花溪畔，乱随流水人间。  

一翦梅（忆别）  

红映阑干绿映阶。闲闷闲愁，独自徘徊。天涯消息几时归，别后无书有梦来。  
后院棠梨昨夜开。雨急风忙次第催。罗衣消瘦却春寒，莫管红英，一任苍苔。  

一翦梅  

百濯香残恨未消。万绪千丝，莲藕芭蕉。临岐犹自说前时，轻翦乌云解翠翘。  
雨意重来风已飘。南陌行人折柳条。此间无计可留连，枕上今宵。马上明朝。  

醉落魄（春云）  

天低日暮。清商一曲行人住。著人意态如飞絮。才泊春衫，却被风吹去。  
朝期暮约浑无据。同心结尽千千缕。今宵魂梦知何处。翠竹芭蕉，又下黄昏雨。  

临江仙（佳人）  

烟柳疏疏人悄悄，画楼风外吹笙。倚阑闻唤小红声。熏香临欲睡，玉漏已三更。  
坐待不来来又去，一方明月中庭。粉墙东畔小桥横。起来花影下，扇子扑飞萤。  

临江仙（醉饮）  

六曲阑干垂手处，烛光花影疏疏。一尊共饮记当初。彩毫浓点，双带要人书。  
日暮不来朱户隔，碧云高挂蟾蜍。琴心密约总成虚。醉中言语，醒后忆人无。  

临江仙  

有宅一区家四壁，年年花柳深村。父兄随处宴鸡豚。折腰归去，何苦傍侯门。  
拟射九乌留白日，假饶立到黄昏。卧龙老矣及三分。不如把手，堂上宴芳尊。  

临江仙  

子孙三十八人  
九九之年逢降庆，生年生日同时。金花紫诰鬓银丝。乞身香火地，日戏老莱衣。  
浑舍集成千岁会，子孙三世庭闱。共将春酒祝金卮。蟠桃三月暮，莫怪看花迟。  

满庭芳（送别）  

江草抽心，江云弄碧，江波依旧东流。别筵初散，行客上兰舟。休唱阳关旧曲，青青柳、无限轻柔。应争记，三年乐事，珠翠拥鳌头。  
离愁。知几许，花梢著雨，红泪难收。看烟火吴天，万里悠悠。一望珠宫绛阙，蓬莱路、应在皇州。仍回首，蜀山万点，明月满南楼。  

木兰花  

辘轳轭轭门前井。不道隔窗人睡醒。柔弦无力玉琴寒，残麝彻心金鸭冷。  
一莺啼破帘栊静。红日渐高槐转影。起来情绪寄游丝，飞绊翠翘风不定。  

木兰花  

一春闲却花时候。小阁幽窗长独守。晴云南浦梦还空，初月西楼眉也皱。  
马嘶何日门前柳。脉脉盈盈相见后。心头有事不难知，面上看谁真个瘦。  

南乡子（十月海棠）  

十月小春天。红叶红花半雨烟。点滴红酥真耐冷，争先。夺取梅魂斗雪妍。  
坐待晓莺迁。织女机头蜀锦川。枝上绿毛幺凤子，飞仙。乞与双双作被眠。  

南乡子（醉饮）  

里帽捻吟须。我是蓬莱旧酒徒。除了茅君谁是伴，麻姑。洞里仙浆不用沽。  
弱水渺江湖。醉里笙歌醉里扶。纵饮菊潭餐菊蕊，茱萸。医得人间瘦也无。  

西江月（渔父）  

一脉分溪浅绿，数枝约岸欹红。小船横系碧芦丛。似我江湖春梦。  
晒网渔归别浦，举头雁度晴空。短蓑独宿月明中。醉笛一声风弄。  

八声甘州（怀归）  

向吴天万里、一叶归舟。岁月尽悠悠。有清歌一曲，醉中自笑，酒醒还愁。几度春莺啭午，塞雁横秋。渔笛蓑衣底，依旧勾收。  
多谢飞来双鹤，□水边林下，伴我遨游。笑老莱晨昏，色笑为亲留。有向来、素琴三尺，枕一编、《周易》在床头。君知否，家山梦寐，浑胜瀛洲。  

雨中花慢（次宇文吏部赠黄如圭韵）  

潋滟云霞，空濛雾雨，长堤柳色如茵。问西湖何似，粉面初匀。尽道软红香土，东华风月俱新。旧游如梦，尘缘未断，几度逢春。  
蓬莱阁上，风流二老，相携把酒论文。最好是、四娘桃李，约近东邻。别后使君须鬓，十分白了三分。是人笑道，醉中文字，更要红裙。  

醉蓬莱  

望长江东去，逐客西来，几逢秋杪。江草不花，约鬓丝俱老。朝士红萸，佳人雪藕，别后忍孤欢笑。楚水楼台，巫山宫殿，五湖烟渺。  
又是征帆，万里行去，旧恨鲈鱼，昔盟鸥鸟。九日江南，上蓬莱仙岛。三度刘郎，黄花醉里，问我几时来到。寄语西风，饶他老子，莫欺乌帽。  

渔家傲（赠鼎湖官妓）  

西去征鸿东去水。几重别恨千山里。梦绕绿窗书半纸。何处是。桃花溪畔人千里。  
瘦玉倚香愁黛翠。劝人须要人先醉。问道明朝行也未。犹自记。灯前背立偷弹泪。  

卜算子  

密叶蜡蜂房，花下频来往。不知辛苦为谁甜，山月梅花上。  
玉质紫金衣，香雪随风荡。人间唤作返魂梅，仍是蜂儿样。  

捣练子  

心自小，玉钗头。月娥飞下白苹洲。水中仙，月下游。  
江汉佩，洞庭舟。香名薄幸寄青楼。问何如，打泊浮。  

捣练子  

红粉里，绛金裳。一卮仙酒艳晨妆。醉温柔，别有乡。  
清暑殿，藕风凉。鸡头擘破误君王。泣梨花，春梦长。  

谢池春  

烟雨池塘，绿野乍添春涨。凤楼高、珠帘卷上。金柔玉困，舞腰肢相向。似玉人、瘦时模样。  
离亭别后，试问阳关谁唱。对青春、翻成怅望。重门静院，度香风屏障。吐飞花、伴人来往。  

出塞（夜梦一女子引扇求字，为书小阕）  

花树树。吹碎胭脂红雨。将谓郎来推绣户。暖风摇竹坞。  
睡起栏干凝伫。漠漠红楼飞絮。划踏袜儿垂手处。隔溪莺对语。  

望江南  

重阳日，四面雨垂垂。戏马台前泥拍肚，龙山路上水平脐。渰浸倒东篱。  
茱萸胖，黄菊湿齑齑。落帽孟嘉寻蒻笠，漉巾陶令买蓑衣。都道不如归。  

忆秦娥  

春寂寞。长安古道东风恶。东风恶。胭脂满地，杏花零落。  
臂销不奈黄金约。天寒犹怯春衫薄。春衫薄。不禁珠泪，为君弹却。  
