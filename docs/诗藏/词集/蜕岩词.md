蜕岩词

作者张翥(1287～1368) 元代诗人。字仲举，晋宁（今山西临汾）人。少年时四处游荡，后随著名文人李存读书，十分勤奋。其父调官杭州，又有机会随仇远学习，因此诗文都写得出色，渐有名气。张翥有一段时间隐居扬州，至正初年(1341)被任命为国子助教。后来升至翰林学士承旨。 
　　张翥诗中有反对农民起义军的内容，也有同情民生疾苦的作品。他的《□农叹》写一个运送军粮的老汉，家有老妻，无儿无女，千里迢迢把军粮送到兵营，被打得体无完肤。他回到家中，却见"老妻出佣食，四顾筐箧无",而官吏还来逼他去服役,他唯有"仰天哭欲死"，而"醉吏方歌呼"。另外如他的《人雁吟》，写"叹息人穷不如鸟，何日相随如雁归"，也包含着对人民苦难的关切。

　　张翥的词不如他的诗写得细腻而圆润，缺乏社会内容。但也有一些慷慨苍凉之作，如〔沁园春〕《广陵九日，与刘士□、成元璋泛舟邗沟》，〔洞仙歌〕《辛巳岁燕城初度》，〔鹊桥仙〕《丙子岁予年五十，酒边戏作》,这些词寓人世炎凉于豪放之中,清人颇为推崇。张翥的散文更不如词，但他本人却常以文自负。

　　由于张翥死于元末明初乱中，所以遗稿多散失，今存《蜕庵诗集》4卷，词2卷。

 
【张翥：词作133首】蜕岩词

　　六州歌头

　　孤山寻梅

　　孤山岁晚，石老树查牙。逋仙去。谁为主。自疏花。破冰芽。乌帽骑驴处。近修竹，侵荒藓，知几度。踏残雪，趁晴霞。空谷佳人，独耐朝寒峭，翠袖笼纱。甚江南江北，相忆梦魂赊。水绕云遮。思无涯。又苔枝上，香痕沁，幺凤语。冻蜂衙。瀛屿月，偏来照，影横斜。瘦争些。好约寻芳客，问前度，那人家。重呼酒。摘琼朵。插鬓鸦。唤起春娇扶醉，休孤负锦瑟年华。怕流芳不待，回首易风沙。吹断城笳。


　　瑞龙吟

　　癸丑岁冬，访游弘道乐安山中，席宾米仁则用清真词韵赋别，和以见情

　　鳌溪路。潇洒翠壁丹崖，古藤高树。林间猿鸟欣然，故人隐在，溪山胜处。久延伫。浑似种桃源里，白云窗户。灯前素瑟清尊，开怀正好，连床夜语。应是山灵留客，雪飞风起，长松掀舞。谁道倦途相逢，倾盖如故。阳春一曲，总是关心句。何妨共、矶头把钓，梅边徐步。只恐匆匆去。故园梦里，长牵别绪。寂寞闲针缕。还念我、飘零江湖烟雨。断肠岁晚，客衣谁絮。


　　多丽

　　为友生书所见

　　小庭阶。帘栊婀娜蓬莱。恨匆匆、归鸿度影，东风摇荡情怀。不多时、见他行过，霎儿后、依旧回来。银铤双鬟，玉丝头导，一尖生色合欢鞋。麝香粉、绣茸衫子，窄窄可身裁。偶回头、笑涡透脸，蝉影笼钗。忆疏狂、随车信马，那知沦落天涯。豆蔻初、可怜春早，菖蒲晚、难见花开。红叶波深，彩楼天远，浪凭青鸟信音乖。等闲是、这番迷眼，无处可安排。行云断、梦魂不到，空赋阳台。


　　多丽

　　清明上巳，同日会饮西湖寿乐园

　　凤凰箫。新声远度兰桡。漾东风、湖光十里，参差绿港红桥。暖云蘸、郁金衫色，晴烟抹、翡翠裙腰。罨画名园，闹红芳榭，蒲葵亭畔彩绳摇。满鸳甃、落英堪藉，犹作殢人娇。渍罗袂、莫揉痕退，生怕香销。忆当年、尊前扇底，多情冶叶倡条。浴兰女、隔花偷盼，修禊客、临水相招。旧约寻欢，新声换谱，三生梦里可怜宵。从留得、楝花寒在，啼鴂已无聊。江南恨、越王台下，几度回潮。

　　案此首词统卷十八误作柳永词


　　多丽

　　西湖泛舟，夕归施成大席上，以晚山青为起句，各赋一词

　　晚山青。一川云树冥冥。正参差、烟凝紫翠，斜阳画出南屏。馆娃归、吴台游鹿，铜仙去、汉苑飞萤。怀古情多，凭高望极，且将尊酒慰飘零。自湖上、爱梅仙远，鹤梦几时醒。空留在、六桥疏柳，孤屿危亭。待苏堤、歌声散尽，更须携妓西泠。藕花深、雨凉翡翠，菰蒲软、风弄蜻蜓。澄碧生秋，闹红驻景，采菱新唱最堪听。□一片、水天无际，渔火两三星。多情月、为人留照，未过前汀。


　　兰陵王

　　临川寓舍闻筝

　　晚风恶。墙外杨花正落。秋千罢、人在琐窗，犹怯春寒下帘幕。多情倦绣作。恰了棠梨半萼。移金雁、应是自调，尽寄深情与弦索。数声白瓴雀。又歇拍多时，娇甚弹错。新声旧谱多忘却。想红香憔悴，锦书缭邈，匆匆前度见略略。甚如在天角。雾阁。闭银钥。柰梦断行云，青鸟难托。三生书记情缘薄。记旧家歌舞，那时行乐。桃枝人面，问酒家，负旧约。


　　摸鱼儿

　　送黄任伯归丰城，时任伯放其妾还家故及

　　正匆匆、楚乡秋晚，孤鸿飞过南浦。同来桃叶堪惆怅，一舸载春先去。愁绝处。问那曲阑干，曾听人低语。今宵最苦。向枫树溪桥，芦花野馆，翦烛卧听雨。吴霜鬓，破帽西风怎护。丝丝都是离绪。旧情顿冷新愁重，总付坠鞭词谱。君记取。待雪夜、相思乘兴柴冈路。唱予和汝。要款段随车，轻盈唤酒，重为国香赋。


　　摸鱼儿

　　临川春游，连日病酒，赋此止之

　　过花朝、淡烟轻雨，东风还又春社。客怀不断还家梦，只泥酒杯陶写。孤馆夜。甚浓醉、无人知道归来也。兰灯半灺。任赋就鱼笺，弦抛玉轸，谁念倦司马。长安市，几度携尊命驾。空惊游兴衰谢。醉乡天地无今古，争得一襟萧洒。春纵冶。便不饮、从教团雪揉花打。觥筹已罢。笑蜾嬴螟蛉，吾今真止，为报独醒者。


　　摸鱼儿

　　春日西湖泛舟

　　涨西湖、半篙新雨，麴尘波外风软。兰舟同上鸳鸯浦，天气嫩寒轻暖。帘半卷。度一缕、歌云不碍桃花扇。莺娇燕婉。任狂客无肠，王孙有恨，莫放酒杯浅。垂杨岸，何处红亭翠馆。如今游兴全懒。山容水态依然好，惟有绮罗云散。君不见。歌舞地、青芜满目成秋苑。斜阳又晚。正落絮飞花，将春欲去，目送水天远。


　　摸鱼儿

　　题熊伯宜藏梅花卷子

　　记西湖、水边曾见，查牙老树如此。冰痕冷沁苔枝雪，的皪数花才试。天也似。爱玉质、清高不久闲红紫。孤山处士。总赋得招魂，烟荒雨暗，寂寞抱香死。春风笔，休忆深宫旧事。添人多恨多思。墨池雪岭三生梦，唤起缟衣仙子。仍独自。伴瘦影、黄昏和月窥窗纸。声声字字。写不尽江南，闲愁万斛，诉与绿衣使。


　　摸鱼儿

　　王季境湖亭，莲花中双头一枝，邀予同赏，而为人折去。季境怅然，请赋

　　问西湖、旧家儿女，香魂还又连理。多情欲赋双蕖怨，闲却满奁秋意。娇旖旎。爱照影、红妆一样新梳洗。王孙正拟。唤翠袖轻歌，玉筝低按，凉夜为花醉。鸳鸯浦，凄断凌波梦里。空怜心苦丝脆。吴娃小艇应偷采，一道绿萍犹碎。君试记。还怕是、西风吹作行云起。阑干谩倚。便载酒重来，寻芳已晚，余恨渺烟水。


　　摸鱼儿

　　赋湘云

　　问湘南、有云多少，不应长是为雨。平生宋玉缘情老，赢得鬓丝如许。歌又舞。更一曲琵琶，昵昵如私语。闲悲浪苦。怪旧日青衫，空流泪满，不解画眉妩。空凝伫。十二峰前路阻。相逢知在何处。今朝重见春风手，仍听旧弹金缕。君且住。怕望断、蘅皐日暮伤离绪。新声自谱。把江北江南，今愁往恨，尽入断肠句。


　　摸鱼儿

　　元夕，吴门姚子章席上，同柯敬仲赋。敬仲以虞学士书风入松于罗帕作轴，故末语及之。楚芳吴兰二妓名

　　记苏台、旧时风景，西楼灯火如画。严城月色依然好，无复绮罗游冶。欢意谢。向客里相逢，还又思陶写。金尊翠斝。把锦字新声，红牙小拍，分付倦司马。繁华梦，唤起燕娇莺奼。肯教孤负元夜。楚芳玉润吴兰媚，一曲夕阳西下。沉醉罢。君试问、人生谁是无情者。先生归也。但留意江南，杏花春雨，和泪在罗帕。


　　摸鱼儿

　　钱万户宜之邀予赋瑶台景

　　甚瑶台、翠鸾雏小。风流占断妍景。数声何处啼春胜，帘卷晓窗人静。天气困。梳未稳、绿鬟倭堕临妆镜。懒羞倦整。待铰个金花，眉夫双雁，还怯剪刀冷。仙家好，十二行云路迥。牢笼芳梦不定。多情正要人拘管，无柰绿昏红暝。乘酒兴。携两袖、天风飞上蓬莱顶。阑干独凭。为唤玉笙来，霓裳按舞，和月醉花影。


　　金缕词

　　送王季境还广陵

　　西子湖边路。看依然、水光山色，自宜晴雨。天上归来重载酒，惟有旧盟鸥鹭。笑鬓影、星星如许。公子华筵凉似水，更绿鬟、窈窕歌金缕。留晚醉，看眉妩。三生书记真豪举。把平生、香奁软语，锦囊佳句。君到淮南明月夜，为问崔娘安否。□翻作、锦筝新谱。只恐惊鸿花外起，趁行云、直过沧江去。飞不到，断肠处。


　　金缕词

　　送上官子东之昆山州幕官

　　烟草长洲苑。渺姑苏、旧游麋鹿，岁华云晚。多少吴宫花月恨，春去春来不管。只付与、行人凄断。君去风流宾幕里，把今情、古意供裁翦。珠唾湿，玉烟暖。相逢尽看金杯满。信人生、好怀有几，梦长缘短。白发峥嵘三千丈，底用云揉雨染。且斗取、尊前强健。为问浮槎还到否，便乘之、直上三山远。看瀛岛，水清浅。


　　沁园春

　　读白太素天籁集，戏用韵效其体

　　客汝知乎，载酒轻舟，看花小车。胜炎州出使，瘴浮征旆，禁门待漏，霜满朝靴。岁去堂堂，老来冉冉，瓶雀飞时手怎遮。平生事，叹山林迹远，霄汉程赊。从渠梦蝶疑蛇。得放懒、还须自在些。甚天荒地老，铜台歌舞，水流云在，金谷豪奢。客问先生，归宜早计，醉后之言可信耶。鸥盟在，任渔蓑江上，雨细风斜。


　　沁园春

　　泉南初度，伯时将北归，诸友宴次，赋此留别

　　天上玉堂，海外瀛洲，山中蜕岩。甚六十四岁，出持使节，八千余里，来驻征骖。香火缘深，功名意薄，梦觉仙家雪满簪。桐花社，喜酒边莺燕，诗外云岚。锦堂容我清酣。拥画烛、金钩手屡探。怪朗吟御史，笑回红粉，送归司马，泪湿青衫。蜀魄春多，塞鸿秋远，无限离情老不堪。空留意，在水光山色，江北江南。


　　沁园春

　　广陵九日，与刘士幹成元璋泛舟邗沟

　　何许登临，路绕芜城，冈连楚皐。爱流云低响，歌催琼树，微波照影，人艳仙桃。松院移尊，柳桥携袖，随处兰舟且暂捎。秋无际，望空江雁远，落木天高。不妨左手持螯。更右把、金尊送浊醪。叹鸡台草暗，凄然兴废，龙山烟冷，老矣英豪。白发宁饶，黄花任插，要里西风破帽牢。刘郎醉，把吴笺笑擘，试与题糕。


　　沁园春

　　次韵李元之听董氏双弦

　　谁唤娇娆，斜插双弦，华筵乍开。爱玉纤轻轧，半笼翠袖，歌喉缓引，暗点鸳鞋。胡部新声，乐工巧制，写出龙沙马上哀。哀何似，似离鸾惊起，白雀飞来。丁宁击节金钗。要细听、春风且慢催。正宫商分犯，拽归双调，伊州入破，攧遍三台。画扇香收，罗巾汗湿，愁是云兜醉后回。花闲客，任鸾绡缠髻，更尽余杯。


　　苏武慢

　　对雪

　　冻雨跳空，朔云屯地，陡觉夜寒无赖。谁从蕊阙，宴罢群仙，一样佩零珠解。应唤冯夷，起舞回风，搅碎渺茫银海。倚南窗清思，盈襟看尽，整容斜态。君试问、白羽鸣弦，青貂束锦，千骑猎归烟塞。何如倦客，蜡屐枝筇，乘兴竹边梅外。随处堪寻，卖酒人家，春渚水乡挑菜。趁湖山晴晓，吟魂飞上，玉峰瑶界。


　　苏武慢

　　岁晚再雪，仍用前韵

　　岁晚江空，雪飞风起，老境若为聊赖。家人解事，准备深尊，旋遣夜窗寒解。萍梗孤踪，幻影浮生，万里喜还闽海。但囊中留得，诗篇烂写，水情山态。真比似、一个冥鸿，南来北去，阅尽几重关塞。名缰利锁，绊杀英雄，都付醉乡之外。惟不能忘，一舸吴淞，鲈脍豉羹莼菜。且今宵还我，冰壶天地，眼空尘界。


　　风流子

　　临川岁五月祠神，以中末二旬之六七八日张灯，游人特盛，回忆武陵元夕

　　荷雨送凉飙，炎尘净、三市影灯宵。看珠珞翠绳，焰摇冰碗，彩棚花架，光射星桥。洞天好、笑声遮画扇，歌韵合鸾箫。琼树影中，月窥端正，雪罗香里，人斗娇娆。依稀元夜影，铜壶短，还又露洒烟飘。空遣酒怀摇荡，羁思无聊。想骢马钿车，俊游何在，雪梅蛾柳，旧梦难招。醉掩重门，半釭兰烬红销。


　　风流子

　　赏筝妓崔爱

　　梨园供奉曲，卿卿解、写入十三弦。听促弹宝柱，暮催行雨，放娇银甲，春绕飞烟。可人处、凤声啼玉碎，燕尾点波圆。宜与画看，徽容妍丽，欲裁诗寄，莺思缠绵。多情曾相遇，归舟字、梦里尚记游仙。好倩钿床纤手，移近尊前。尽何处教吹，玉箫明月，此情追忆，锦瑟华年。多少旧愁新恨，知为谁传。


　　疏影

　　王元章墨梅图

　　山阴赋客。怪几番睡起，窗影生白。缥缈仙姝，飞下瑶台，淡伫东风颜色。微霜恰护朦胧月，更漠漠、暝烟低隔。恨翠禽、啼处惊残，一夜梦云无迹。惟有龙煤解染，数枝入画里，如印溪碧。老树枯苔，玉晕冰圈，满幅寒香狼藉。墨池雪岭春长好，悄不管、小楼横笛。怕有人、误认真花，欲点晓来妆额。


　　望海潮

　　丁巳清明日，登定海县招宝山望海

　　扶桑何许，蓬莱何处，沧海一望漫漫。精卫解填，鼋鼍可驾，凌波直度三韩。云气有无间。只是天是水，无地无山。赑屃鳌掀，飓风俄起书生寒。从今不数鲵桓。羡秦人采药，龙伯垂竿。槎信未来，珠光暗徙，群仙约我驂鸾。长啸壮怀宽。且振衣绝顶，酾酒长澜。挥手相招，片帆飞趁暮潮还。


　　解连环

　　留别临川诸友

　　夜来风色。叹青灯素被，早寒欺客。想寂寞、人在帘栊，望鸿雁欲来，又催刀尺。秋满关河，更谁倚、夕阳横笛。记题花赋月，此地与君，几度游历。江头楚枫渐赤。对离尊饮泪，难问消息。趁一舸、千里东归，眇天末乱山，水边孤驿。晼晚年华，怅回首、雨南云北。算今古、此情此恨，甚时尽得。


　　春从天上来

　　广陵冬夜，与松云子论五音二变十二调，且品箫以定之。清浊高下，还相为宫，犁然律吕之均，雅俗之应也。不觉漏下，月满霜空，神情爽发。松云子吹春从天上来曲，音韵凄远。予亦飘然作霞外飞仙想，因倚歌和之，用纪客次胜趣。是夕丙子孟冬十又三夕也

　　袅袅秋风。听响彻云间，彩凤啼雄。嬴女飞下，玉佩玲珑。肠断十二台空。渺霜天如海，写不尽、楚客情浓。烛销红。更锵金振羽，变徵移宫。扬州旧时月色，叹水调如今，离唱谁工。露叶残蛾，蟾花遗粉，寂寞琼树香中。问坡仙何处，沧江上、鹤梦无踪。思难穷。把一襟幽怨，吹与鱼龙。


　　春从天上来

　　同王继学宪使赋

　　十里红楼。问声价如今，谁满扬州。白发书记，此日重游。听取席上名讴。拥冰弦斜伫，更为我、敛笑凝眸。觅黄骝。看端端怎比，楚楚风流。殷勤砑绫小草，写不尽宫妆，一段春柔。淡水疏花，知谁消受，几度帘卷香收。怕巫娥归去，空惆怅、梦断情留。把离愁。付行云行雨，楚尾吴头。


　　南浦

　　舣舟南浦，因赋题

　　花落楚江流，过西山、雨涨渔村无路。双浆载愁来，苹沙外、惟有盟鸥相觑。春波碧草，送君曾是伤情处。依旧朝云飞画栋，秋满鹤汀凫渚。斜阳三两人家，□青旗影里，炊烟一缕。弦索夜深船，凄凉听、还似西风湓浦。征鸿去尽，梦回明月生烟树。如此山川无限恨，都付一尊怀古。


　　花心动

　　剑浦有感

　　花信风寒，绮窗深、匆匆禁烟时节。燕子乍来，宿雨才晴，满树海棠如雪。黛眉准拟明朝画，灯花翦、妆奁双叠。负佳约、鹊还误报，燕应羞说。宝镜将圆又缺。从涩尽银簧，怕吹鸣咽。一霎梦魂，也唤相逢，依黯断云残月。古来多少春闺怨，看薄命、无人如妾。软绡帕、凭谁寄将泪血。


　　绮罗香

　　雨中舟次洹上

　　燕子梁深，秋千院冷，半湿垂杨烟缕。怯试春衫，长恨踏青期阻。梅子后、余润留寒，藕花外、嫩凉消暑。渐惊他、秋老梧桐，萧萧金井断蛩暮。薰篝须待被暖，催雪新词未稳，重寻笙谱。水阁云窗，总是惯曾听处。曾信有、客里关河，又怎禁、夜深风雨。一声声、滴在疏篷，做成情味苦。


　　眉妩

　　七夕感事

　　又蛛分天巧，鹊误秋期，银汉会牛女。薄命犹如此，悲欢事，人间何限夫妇。此情更苦。怎似他、今夜相遇。素娥妒、不肯偏留照，渐凉影催曙。私语钗盟何处。但翠屏天远，清梦云去。纵有闲针缕，相怜爱、丝丝空缀愁绪。窃春伴侣。问甚时、重画眉妩。谩铅泪弹风，都付与洗车雨。


　　喜迁莺

　　琼花

　　东风吹尽。但一片绿阴，空留春恨。后土祠荒，飞琼谪久，还喜玉容堪认。二十四桥夜月，二十四番花信。便载酒，怕芳菲易老，阴晴难稳。娇困。羞起晚，伫立画阑，净洗闲脂粉。沉水浓熏，蜂黄淡染，自有绝尘香韵。也知世间无对，肯许浮花相近。凤箫远，待数枝折与，玉峰人问。


　　石州慢

　　春日雨中

　　烟雨轻阴，庭院悄寒，晴意难准。社前燕子归来，恰换一番花信。春光全在，杏花红闹枝头，双鸾衔上金钗鬓。待到尽开时，又胭脂成粉。堪恨。西园扑蝶人间，芳径踏青鞋润。帘影愔愔、竟日瞢胜如困。惜花中酒，寻常过了年年，情多那得离愁尽。翠被不成温，满薰篝兰烬。


　　石州慢

　　题玉笙手卷

　　仙去缑山，宴罢武夷，琼响吹彻。丛霄旧样亲传，琢就玉烟凝白。悠扬彩凤，恰从云杪飞来，数声又趁鸳鸯歇。零落碧桃花，点春风如雪。清绝。更宜秦女，银筝唤取，楚娥瑶瑟。旋炙娇簧，只愁夜深寒咽。相看老矣，剩须陶写留连，尊前递把红牙节。归去画船时，满西湖明月。


　　水龙吟

　　赋情云

　　无心却恁多情，闲愁长向眉尖聚。牢龙不定，为谁留恋，为谁归去。半饷花阴，霎儿月暝，几番日暮。被东风搅散，离愁惹断，又还趁，歌声驻。只恐佩环卧冷，好重将、绣帷调护。何人得似，晓妆鬟髻，春娇态度。缥缈尊前，朦胧眼底，非烟非雾。把柔情一缕，都随好梦，作阳台雨。


　　水龙吟

　　傅渊道宅上赏紫牡丹

　　紫云何处飞来，仙家别有藏春洞。刻缯纹皱，镂檀色腻，薰脐香重。谷雨初晴，榆烟新换，楝风微动。是花姑养就，韩仙染出，还分与，人间种。好与密笼绣幄，护玉环、三生妖梦。只愁今夜，绿丛月老，珠房露冻。便唤秋娘，重浇卯酒，缓歌低送。倩红鸾与约，韵华且住，作尊前供。


　　水龙吟

　　次韵王本中赋楼子芍药

　　宝楼十二玲珑，仙家只在云间住。金盘舞罢，罗裙襞皱，乘风欲去。画槛移春，彩鸾衔信，几番延伫。看钗莛叠萼，天然富贵，妆台近，有人妒。句引广陵遗恨，倩流莺、为花低诉。年年长是，芳菲时候，满城烟絮。春色三分，落红千片，总成尘土。向月明空羡，双双睡蝶，宿花房露。


　　水龙吟

　　西池败荷

　　水宫仙子归来，为谁独立西风背。凌波梦断，可怜零落，一奁环佩。雨叶敲寒，露房倒影，秋声惊碎。问西亭翠被，将愁何处，空留得，余香在。最爱双飞白鹭，镇相依、蓼边萍外。舞衫歌扇，有人绣出，水情云态。西子湖边，越娘舟上，忆曾同采。甚人今未老，花应依旧，约明年再。


　　水龙吟

　　广陵送客，次郑兰玉赋蓼花韵

　　芙蓉老去妆残，露华滴尽珠盘泪。水天潇洒，秋容冷淡，凭谁点缀。瘦苇黄边，疏萍白外，满汀烟穟。把余妍分与，西风染就，犹堪爱，红芳媚。几度临流送远，向花前、偏惊客意。船窗雨后，数枝低人，香零粉碎。不见当年，秦淮花月，竹西歌吹。但此时此处，丛丛满眼，伴离人醉。


　　水龙吟

　　郑兰玉赋蜡梅，工甚，予拾其遗意补之

　　玉人栀貌堪怜，晓妆一洗铅华尽。此花应是，菊分颜色，梅分风韵。萼点驼酥，口攒金磬，心凝檀粉。甚女贞染就，仙女绝胜，蜂儿童，鹅儿嫩。说与玉龙莫品，怕宫波、一般流浪。故人堪寄，折枝代取，江南春信。沉水全熏，檗丝密缀，额黄深晕。乍燕姬未识，是花是蜡，笑偎人问。


　　水龙吟

　　听房氏自然歌，求词为赋

　　春风琼树香中，数声恰似流莺啭。歌尘飞下，落花起舞，骊珠脱串。豆蔻珠帘，牡丹雪岭，小桃人面。是自然绝艺，天然书谱，霓裳序，六幺遍。独占二分月色，向尊前、几番曾见。赏音如此，不辞醉墨，为题纨扇。浪雨闲云，剩香残黛，莫论恩怨。看秾华又老，情缘未断，寄楼中燕。


　　忆旧游

　　重到金陵

　　怅麟残废井，凤去荒台。烟树敧斜。再到登临处，渺秦淮自碧，目断云沙。后庭谩有遗曲，玉树已无花。向宛寺裁诗，江亭把酒，暗换年华。双双旧时燕，问巷陌归来，王谢谁家。自昔西州泪，等生存零落，何事兴嗟。庚郎似我憔悴，回首又天涯。但满耳西风，关河冷落凝暮笳。


　　齐天乐

　　夜宴杨元诚山楼，送陈子敬之三山，瞿子诚之吴门

　　阑干十二东风外，春藏画楼鸳琐。蜡炬光浓，氍毹坐软，宝鼎旋培沉火。玻璃盏大。但有酒须倾，有歌须和。剧饮淋浪，万金良夜虚过。中年情绪易恶，风流青镜里，销减些个。闽雨程赊，吴云驿远，别恨料应如我。先拚醉卧。任杨柳烟销，海棠月堕。明日江头，倩谁留画舸。


　　齐天乐

　　临川夜饮滏阳李辅之寓所

　　江霜一树凄凉叶，惊鸟夜深啼落。客里相逢，尊前细数，几度雨漂风泊。微吟缓酌。渐月影斜欹，画阑东角。只怕梅花，无人看管瘦如削。江湖容易岁晚，想多情念我，归信曾约。尘土狂踪，山林旧隐，梦寄草堂猿鹤。离怀最恶。是酒醒香残，烛寒花薄。一段销凝，觉来无处着。


　　桂枝香

　　赏桂杨氏山园，夜饮花下有作

　　天香万斛。尽贮入魏台，辟寒金粟。谁唤仙娥睡起，露妆烟沐。翠云裙袖黄云袜，倚秋风、乍惊郎目。恨无明月，高烧蜡炬，分阴丛绿。深照见、凉禽并宿。爱摇滟琼杯，花影堪掬。寸梦丝缘旧约，尚堪重续。何时卜隐西湖上，葺缃荷、芳杜为屋。小山人远，魂招不来，谩歌遗曲。


　　木兰花慢

　　次韵陈见心文学孤山问梅

　　压西湖千树，曾几度，为携尊。向柳外停桡，苔边待鹤，酒熟诗温。瀛洲旧时月色，怅荒凉、惟有数枝存。天上梨花成梦，江南桃叶移根。如今憔悴客愁村。难返暗香魂。甚岁晚春迟，角寒笛晓，雪暗云昏。登临不甚寄目，但青山、隐隐月纷纷。再约与君同醉，从他啄木敲门。


　　木兰花慢

　　题红犀扇面

　　记西湖送别，曾共绾，绿杨丝。怅水去云回，佳期杳渺，远梦参差。重来访邻寻里，爱卿卿、不减旧风姿。不着银筝清怨，难题纨扇相思。暗香销尽合欢枝。留在锦囊诗。又越北闽南，秋随雁影，花老莺儿。应缘采春情重，便鉴湖、春色恋微之。扶起晓窗残醉，潮平月落多时。


　　真珠帘

　　寿韩伯清提举，时在平江

　　银蟾半露婵娟影，西风早、次第中秋天气。凉透小帘栊，乍夜长迟睡。见说灵岩山色好，甚也不浓如归意。归未。趁西泠载酒，南园寻桂。还又客里生朝，把金尊绿酒，与谁同醉。烟雨隔垂虹，望美人秋水。桃叶妆楼团扇曲，但小草、鸾笺相寄。传示。送白萍一翦，碧云千里。


　　丹凤吟

　　幺凤

　　蓬莱花鸟。记并宿苔枝，双双娇小。海上仙姝，唤起绿衣歌笑。芳丛有时遣探听，东风数声啼晓。月下人归，凄凉梦醒，怅愁多欢少。念故巢犹在瘴云杪。甚闭入雕笼，庭院深悄。信断羁雌远镇怨索绕。翠襟近来渐短，看梅花又还开了。纵解收香寄与，柰罗浮春杳。


　　高阳台

　　题赵仲穆作陈野云居士山水便面

　　染黛浮空，凝妆伫远，数峰底事含颦。十样新眉，从他雨抹烟匀。龙绡便面宜歌舞，看亭亭、玉骨冰神。几销魂，翠被余香，锦瑟清尘。如今归去湖山畔，对一川平野，一片闲云。两两渔舟，相过桂渚兰津。谁将玉斧修明月，柰琼楼、高处无人。忆王孙。芳草江南，暗鴂残春。


　　百字令

　　眉间雁

　　晓妆乍了，又翩翩何许、飞来临镜。欲寄相思无一字，拈起芳心重省。鬓亸云低，眉颦山远，去翼宜相映。娇波频送，恍如秋水涵影。几度揉损啼红，恨卿卿不到，吴江枫冷。一点风流应解妒，翡翠双钿相并。忘入香奁，时偎绣枕，看足宫花暝。多情翦就，忍教分做孤另。


　　百字令

　　燕城晚望

　　碧天向晚，远云开疑是、江南山色。渺渺孤鸿残照外，独上高城望极。鸡散台空，萤沉苑废，龙去沟无迹。英雄安在，千秋恨血凝碧。我欲携酒重来，佛狸祠下，字暗苍苔石。社鼓神鸦浑不见，一片青青荠麦。夜月琼枝，春风水调，肯慰淹留客。翩然归去，天风扶下双舄。


　　玉蝴蝶

　　春梦

　　屏里昊山深窃，宿酲未解，午枕初甜。胆怯窗虚，惊起误使人嫌。是乳鸦、声声绿树，是语燕、两两朱帘。转愁添。斜翘不正，堕珥慵拈。厌厌。行云飞去，潇湘江上，巫峡峰尖。不尽销凝，海棠月上已窥檐。蝶粉寒、羞薰翠被，灯花瘦、懒叠香奁，倚春纤。暗啼妆泪，半袖红淹。


　　东风第一枝

　　忆梅

　　老树浑苔，横枝未叶，青春肯误芳约。背阴未返冰魂，阳梢已含红萼。佳人寒怯，谁惊起、晓来梳掠。是月斜、花外幺禽，霜冷竹间幽鹤。云淡淡，粉痕渐薄。风细细，冻香又落。叩门喜伴金尊，倚阑怕听画角。依稀梦里，记半面、浅窥朱箔。甚时得、重写鸾笺，去访旧游东阁。


　　陌上花

　　使归闽浙，岁暮有怀

　　关山梦里，归来还又、岁华催晚。马影鸡声，谙尽倦邮荒馆。绿笺密记多情事，一看一回肠断。待殷勤寄与，旧游莺燕，水流云散。满罗衫是酒，香痕凝处，唾碧啼红相半。只恐梅花，瘦倚夜寒谁暖。不成便没相逢日，重整钗鸾筝雁。但何郎，纵有春风词笔，病怀浑懒。


　　定风波商角调

　　商角调西江客舍酒后闻梅花吹香满窗醒而赋此

　　恨行云、特地高寒，牢笼好梦不定。婉娩年华，凄凉客况，泥酒浑成病。画阑深，碧窗静。一树瑶花可怜影。低映。怕月明照见，青禽相并。素衾正冷。又寒香、枕上薰愁醒。甚银床霜冻，山童未起，谁汲墙阴井。玉笙残，锦书迥。应是多情道薄幸。争肯。便等闲孤负，西湖春兴。


　　八声甘州

　　秋日西湖泛舟，午后遇雨

　　向芙蓉湖上驻兰舟，凄凉胜游稀。但西泠桥外，北山堤畔，残柳依依。追忆莺花旧梦，回首冷烟霏。惟有盟鸥好，时傍人飞。听取红筵象板，尽歌回彩扇，舞换仙衣。正白萍风急，吹雨暗斜晖。空惆怅、离怀未展，更酒边、忍又送将归。江南客、此生心事，只在渔矶。


　　声声慢

　　九日泛湖游寿乐园赏菊，时海棠花开，即席命赋

　　西风坠绿。唤起春娇，嫣然困倚修竹。落帽人来，花艳乍惊郎目。相思尚带旧恨，甚凄凉、未忺妆束。吟鬓底，伴寒香一朵，并簪黄菊。却待金盘华屋。园林静、多情怎禁幽独。蛱蝶应愁，明日落红难触。那堪雁霜渐重，怕黄昏、欲睡未足。翠袖冷，且莫辞、花下秉烛。


　　声声慢

　　扬州筝工沈生弹虞学士深浣溪沙，求赋

　　金銮学士，天上归来、兰舟小驻芜城。供奉新词，几度惯赋鸣筝。相逢沉郎绝艺，为尊前、细写余情。问何似，似秦关雁度，楚树蝉鸣。我亦从来多感，但登山临水，慷慨愁生。一曲哀弹，只遣髯变魂惊。行期买花载酒，趁秋高、月明风清。须尽醉，听江头、肠断数声。


　　扫花游

　　落红

　　洗春雨急，碎万点胭脂，荡空无影。馆娃骨冷。怅香销麝土，泪殷玉井。莫怨东风，自古佳人薄命。掩鸾镜。纵补得茜瘢，妆坏难整。芳事谁管领。但蜜腻蜂房，藓斑鸳径。一帘昼永。绿阴阴尚有，绛趺痕凝。彩笔招魂，已是繁华梦醒。伫芳景。换西湖、锦云千顷。


　　水调歌头

　　御河舟中

　　中夜正无寐，何处橹声来。河声不堪强聒，更听雁声哀。月色依依偏照，霜气萧萧渐紧，何似解离怀。明发吾无策，惟有快衔杯。过重阳，都未见，菊花开。遥知数丛篱下，破蕊映书斋。三十六陂烟水，二十四桥风月，天遣几时回。传语闲鸥鹭，相望莫惊猜。


　　水调歌头

　　己丑初度，是岁闰正月戏以自寿（强村丛书本校记引钱衎石曰水调歌头一首为乙丑初度原作己丑误）

　　三十九年我，老色上吟髭。生辰月宿南斗，正合退之诗。今岁两逢正月，准算恰成四十，岁暮日斜时。腊彘剐红玉，汤饼煮银丝。炷炉香，饮杯酒，赋篇词。萧然世味，前身恐是出家儿。天下谁非健者，我辈终为奇士，一醉不须辞。莫问黄杨厄，春在老梅枝。


　　凤凰台上忆吹箫箫

　　听沈野云吹箫醉后有赋

　　琪树锵鸣，春冰碎落，玉盘珠泻还停。渐一丝风袅，悠扬青冥。疑把红牙趁节，想有人、记豆银屏。何须数，琵琶汉女，锦瑟湘灵。追思旧时胜赏，醉几度西湖，山馆池亭。惯依歌花月，按舞娉婷。岁晚相逢客里，且一尊、同慰漂零。君休惜，吴音朔调，尽与吹听。


　　玉漏迟

　　春日有怀

　　病怀因酒恼。依稀梦里，吴娃娇小。金缕歌残，人去月斜云杳。怕见栖香燕晚，又怕听、啼花莺晓。庭院悄。生衣欲试，风寒犹峭。窈窕青粉墙低，送影遇秋千，蓦然间笑。半朵棠梨，微露凤钗红袅。近日琴心倦写，更远信、西沉青鸟。虚负了。花月一春多少。


　　一枝春

　　闹蛾

　　雾翅烟须，向云窗斗巧，宫罗轻翦。翩翩鬓影，侧映宝钗双燕。银丝蜡蒂，弄春色、一枝娇颤。谁网得、金玉飞钱，结成翠羞红怨。灯街上元又见。闹春风簇定，冠儿争转。偷香傅粉，尚忆去年人面。妆楼误约，定何处、为花留恋。应化作、晓梦寻郎，采芳径远。


　　满江红

　　钱舜举桃花折枝

　　前度刘郎，重来访、玄都燕麦。回首地、暗香销尽，暮云低碧。啼鸟犹知人怅望，东风不管花狼籍。又凄凄、红雨夕阳中，空相忆。繁华梦，浑无迹。丹青笔，还留得。恍一枝常见，故园春色。尘世事多吾欲避，武陵路远谁能觅。但有山、可隐便须归，栽桃客。


　　满江红

　　次韵耶律舜中樟亭观潮

　　望入西泠，乍一线、涛头涌白。疑海上、鳌翻山动，鹏搏风积。银汉迢遥槎有信，秋光浩荡云无迹。快醉挥、吟笔倒琼瑰，冯夷宅。沙草远，迷烟碛。云树老，敧宫壁。叹潮生潮落，几时休息。事往空遗亡国恨，鸟飞不尽吴天碧。正销凝、何处夕阳楼，人横笛。


　　意难忘

　　妓杨韵卿以善歌求赋

　　高韵天成。问当时爱爱，得似卿卿。江梅风致别，楚蕙雪香清。花旎旎，月盈盈。写不尽才情。把旧游，名讴试数，谁解新声。诗家只有杨琼。向吴姬丛里，转更分明。金闺春思怯，翠被暮寒生。人欲去，酒还醒。黯此际销凝。待翦将，江云数尺，与染丹青。


　　露华

　　玉簪

　　瀛洲种玉。总付与花神，月底深劚。琢就瑶笄，光映鬓云斜矗。几度借取搔头，别试汉宫妆束。风露冷，幽香半襟，淡伫阑曲。亭亭雪艳愁独。爱粉沁冰筩，须拈金粟。石上那回磨断，争忍轻触。一自楚客归来，珠履旧游谁续。秋梦起，残妆半簪坠绿。


　　孤鸾

　　题钱舜举仙女梅下吹笛图

　　江皋空阔。更半霎轻风，些儿微雪。倚树仙姬，翠袖暮寒应怯。闲拈玉龙自品，爱冰姿、与花争洁。一阕霓裳乍了，又落梅初叠。怕曲终人去彩云绝。便梦断瑶台春思愁结。□□□□、□□□□□□。那堪绿毛幺凤，向苔枝、数声啼咽。留得余香满袂，已西山斜月。


　　江城梅花引

　　九日杏梅同开，汪国才折以请赋

　　玉儿睡起帕蒙头。更娇柔。见郎羞。缟袂仙人，一笑艳明眸。粉瘦红憨春梦断，画阑畔，对西风，忆旧游。忆君恨君思悠悠。怕凄凉，不耐秋。艳绝韵绝香更绝，特地风流。宜与云鬟双插倚妆楼。月又渐低霜渐冷，花似雪，满苍苔，总是愁。


　　洞仙歌

　　辛巳岁燕城初度

　　功名利达，任纷纷奔竞。纵使得来也侥幸。老眼看多时，锺鼎山林，须信道、造物安排有命。人生行乐耳，对月临风，一咏一觞且乘兴。五十五年春，南北东西，自笑萍踪久无定。好学取、渊明赋归来，但种柳栽花，便成三径。


　　最高楼

　　为山村仇先生寿

　　方寸地，七十四年春。世事几浮云。躬行斋内蒲团稳，耆英社里酒杯频。日追游，时啸咏，任天真。喜女嫁男婚今已毕。便束帛安车那肯出。无一事，挂闲身。西湖鸥鹭长为侣，北山猿鹤莫移文。愿年年，汤饼会，乐情亲。


　　风入松

　　广陵元夜，病中有感

　　东风巷陌暮寒骄。灯火闹河桥。胜游忆遍钱塘夜，青鸾远、信断难招。蕙草情随雪尽，梨花梦与云销。客怀先自病无聊。绿酒负金蕉。下帷独拥香篝睡，春城外、玉漏声遥。可惜满阶明月，更无人为吹箫。


　　风入松

　　清明日湖上即事

　　寻春春在凤城东。罗帕玉花骢。美人半亸垂鞭袖，游尘远、目断云空。浅碧湖波雪涨，淡黄官柳烟蒙。相如多病赋难工。宿酒更频中。归来自按新声谱，凭谁解、唱与东风。一夜小窗疏雨，杏花明日应红。


　　婆罗门引

　　七月望，西湖舟中观水灯，一鼓归宴杨山居山楼达曙

　　暮天映碧，玻璃十顷蕊珠宫。金波涌出芙蓉。谁唤川妃微步，一色夜妆红。看光摇星汉，起舞鱼龙。月华正中。画船漾，藕花风。声度鸾箫缥缈，雁柱玲珑。酒阑兴极，更移上、琼楼十二重。残醉醒、烟水连空。


　　江神子

　　吴门席上，罗生求赋

　　阖闾城外绿杨枝。一丝丝。比吟髭。比似吟髭，不似少年时。积欲同携尊酒去，青翰舫，缕金卮。故人相见减风姿。淡胭脂。比红儿。比似红儿，扶醉索新诗。明日片帆江水远，人去也，又相思。


　　江神子

　　惜花

　　牡丹芍药冠池台。缕金杯。锦云堆。最恨颠风，横雨故相催。国色天香虚过了，红片片，卧苍苔。绿阴篱落暗香来。野酴醿，刺玫瑰。照眼遗芳，烂漫趁晴开。纵使专春春有几，花到此，已堪哀。


　　江神子

　　枕顶

　　合欢花样满池娇。用心描。数针挑。面面芙蕖，闲叶映兰苕。刺到鸳鸯双比翼，应想像，为魂销。巧盘金缕缀倡条。隐红绡。翠妖饶。白玉函边，几度坠鸾翘。汗粉啼红容易涴，须爱惜，可怜宵。


　　感皇恩

　　题赵仲穆画凌波水仙图

　　湘水冷涵秋，行云平贴。时见惊鸿度萍末。雾鬟烟佩，微步一川凉月。软波擎不定，龙绡袜。楚楚绀莲，愔愔瑶瑟。照影明珰两清绝。汜人何处，起舞为谁轻别。数峰江上晚，和愁叠。


　　行香子

　　山水便面

　　佛寺云边。茅舍山前。树阴中、酒旆低悬。峰峦空翠，溪水清涟。只欠梅花，欠沙鸟，欠渔船。无限风烟。景趣天然。最宜他、隐者盘旋。何人村墅。若个林泉。恰似敧湖，似枋口，似斜川。

　　案此首花草粹编卷七误作刘过词


　　行香子

　　止酒五首

　　酒量无多。不饮从他。看黄垆、似隔山河。渊明自止，醉尉谁呵。也莫豪吟，莫狂舞，莫高歌。鸥外风波。蜗角干戈。算百年、一梦南柯。阅人传舍，随处行窝。便富熏天，气盖世，待如何。


　　行香子

　　谢董糟丘。罢醉乡侯。更开除、从事青州。长瓶尽卧，大白休浮。本欲成欢，翻引病，不销愁。今日空喉。明日扶头。甚窦中、瓮下堪羞。客应嗔断，妇不须谋。指水为言，山作誓，有盟鸥。


　　行香子

　　传癖诗逋。野逸山臞。是幽人、平日称呼。过如饭袋，胜似钱愚。尽我为牛，人如虎，子非鱼。石铫风炉。雪碗冰壶。有清茶、可润肠枯。生涯何许，机事全疏。但伴牢愁，盘礴赢，鼓咙胡。


　　行香子

　　水远天低。雪意垂垂。火炉头、煨芋燃萁。蒲团稳坐，纸帐低围。且放些慵，补些拙，学些痴。休惹群儿。唱起铜鞮。笑山翁、醉倒如泥。谁分蜾嬴，莫近鸱夷。把独醒人，沉醉者，两忘机。


　　行香子

　　扰扰阎浮。清浊同流。费精神、补喜填忧。岁云暮矣，卿可归休。有板支颐，书遮眼，被蒙头。蝼蚁王侯。华屋山丘。待他时、老去优游。筑间茅屋，买个黄牛。种芋成区，瓜作圃，稻盈畴。


　　破阵子

　　七夕戏咏

　　此夕天孙河鼓，多情呆女痴儿。鹊驾年年仍远渡，蛛合家家长巧丝。星期莫怨咨。迢递金钗私语，凄凉纨扇宫词。奔月姮娥催去路，行雨巫山空梦思。都无重会时。


　　定风波

　　昆山路漕席上

　　舞袖歌鬟簇画堂。就中偏是展家娘。待道无情还有思。恰似。昆山日暖凤求凰。海上潮生人尽醉。催起。兰舟分散不成双。回首玄都春梦里。从此。桃花应自怨刘郎。


　　蝶恋花

　　柳絮

　　陌上垂杨吹絮罢。愁杀行人，又是春归也。点点飞来和泪洒。多情解逐章台马。瘦尽柔丝无一把。细叶青颦，闲却当时画。惆怅此情何处写。黄昏淡月疏帘下。


　　渔家傲

　　舟行自西溪至秦川，荷花一望，百里云锦中

　　红白芙渠千万朵。水仙恰试新梳裹。缟袂霞衣争婀娜。香霞堕。凌波忽载行云过。正好玩芳停画舸。尊前自唱无人和。惟有沙鸥三两个。飞近我。夜凉同向花间卧。


　　临江仙

　　次韵山村先生赋柳

　　摇荡春光湖上路，多情偏识倡条。画船系在赤阑桥。花飞人别处，绿暗雨休朝。恼乱东风扶不起，空怜燕姹莺娇。舞衣香冷董娇娆。相思无限恨，犹似旧宫腰。


　　临江仙

　　梁山舟中二首

　　羡杀渔家生处乐，隔湾数点青灯。蓑衣忘在石矶层。蓼花秋酿酒，枫树晚垂罾。时向瓦鸥篷底醉，往来鹭侣鸥朋。老翁倚棹坐瞢腾。有鱼吾欲买，摇手不能膺。


　　临江仙

　　羡杀渔村无畔岸，茫茫杨柳蒹葭。雨余秋涨没汀沙。惊鸿投别渚，浴鸟坐沉槎。残日篱头闲晒网，垂髫来卖鱼虾。得钱沽酒径归家。一声横笛外，烟火隔芦花。


　　唐多令

　　寄意箜篌曲

　　花下钿箜篌。尊前白雪讴。记怀中、朱李曾投。镜约钗盟心已许，诗写在，小红楼。忍泪上云兜。断魂随彩舟。等闲闲、惹得离愁。欲寄长河鱼信去，流不到，白鹭洲。


　　虞美人

　　题临川叶宋英千林白雪多自度腔，宋英自号峰居

　　千林白雪花间谱。价重黄金缕。尊前自听断肠词。正是江南风景落花时。红楼翠舫西湖路。好写新声去。为凭宫羽教歌儿。不道峰居才子鬓如丝。


　　南乡子

　　驿夫夜唱孤雁，隔舫听之，令人凄然

　　野唱自凄凉。一曲孤鸿欲断肠。恰似竹枝哀怨处，潇湘。月冷云昏觅断行。离思楚天长。风闪青灯雨打窗。惊起小红楼上梦，悠扬。只在佳人锦瑟傍。


　　南乡子

　　秋日湖上，赏水芙蓉

　　秋色照波明。夹岸芙蓉似锦城。罨画楼台红粉面，轻盈。未许黄徐写得成。一舸载杨琼。共醉花前玉笛声。犹记青鸾和月跨，三生。我是仙家石曼卿。


　　鹊桥仙

　　丙子岁，予年五十，酒边戏作

　　功名一饷。风波千丈。已与闲居认状。平生一步一崎岖，也趱到、盘山顶上。梅花解笑，青禽能唱。容我尊前疏放。从今甘老醉乡侯，算不是、麒麟画像。


　　鹊桥仙

　　予生丁亥岁戊子日，今戊戌岁初度，亦戊子日，偶作（强村丛书本校记引钱衎石曰，考仲举本传卒於至正二十八年戊申，年八十二，是生於至元二十四年丁亥也。而戊戌为七十二岁，与词中称五十八年不合，疑戊戌为甲申之误，盖至正四年也。）

　　生朝戊子。今朝戊子。五十八年还是。头童齿豁可怜人，也召入、词林修史。前生偶尔。后生偶尔。但喜心头无事。从来不解学神仙，怎会得、长生不死。


　　鹧鸪天

　　为朱氏小妓绣莲赋三首

　　半臂京绡稳称身。玉为颜面水为神。一痕头导分云绾，两点眉山入翠颦。丹杏小，碧桃新。雏莺恰啭上林春。平生惯是听歌耳，除却莲儿只一人。


　　鹧鸪天

　　一曲吴歌酒半酣。声声字字是江南。书凭仙苑青鸾递，花助妆楼粉蝶衔。飞燕瘦，宝儿憨。已妍还慧更岩岩。无因翦得湘江水，与蘸春云作舞衫。


　　鹧鸪天

　　乍学琵琶已断肠。锦绦银甲玉悬珰。春风琼树声逾稳，秋水芙蓉字亦香。微敛笑，浅句妆。何须重觅杜韦娘。休教月底清歌去，怕趁行云上凤凰。


　　浪淘沙

　　临川文昌楼望月

　　醉胆望秋寒。星斗阑干。小窗人影月明间。客里不知归是梦，只在吴山。行路自来难。长铗休弹。黄尘到底涴儒冠。一片白鸥湖上水，闲了渔竿。


　　摘红英

　　春雨惜花

　　莺声寂。鸠声急。柳烟一片梨云湿。惊人困。教人恨。待到平明，海棠应尽。青无力。红无迹。残香剩粉那禁得。天难准。晴难稳。晚风又起，倚阑争忍。


　　恋绣衾

　　春晴中酒

　　醉乡残梦莺唤醒。见柳梢、日影弄明。又误了、寻芳伴，减东风、庭院笑声。玉儿扶起仍娇困，索樱桃、芳露解酲。纵病也、心情好，比别离、滋味较轻。


　　惜分飞

　　写梦

　　相见依然人似旧。比似年时较瘦。笑问平安否。不言低掩罗衫袖。便欲窗前推枕就。无柰红僝绿僽。惊起空回首。半床斜月疏钟后。


　　太常引

　　素娥风韵自天真。似回首、趁行云。眉黛任长颦。正宜看、啼妆未匀。扇犀轻按，袖罗低掩，一曲广陵春。飞尽画梁尘。曾数到、梨园几人。


　　朝中措

　　湖堤晚归，望葛领诸山倒影水中，昔赵文敏公常欲画此，故及之

　　梅花处处满枝开。酒力荡吟怀。烟染藏鸦万缕，东风扶起春来。幽禽啼树，戏鱼跳日，水碧如苔。若个仙翁画得，翠微倒影楼台。


　　忆秦娥

　　江南北。金鞍一去空消息。空消息。鸡声月店，雁声霜驿。春醪谁道浓无滴。十分满引浑无力。浑无力。离愁如海，怎生乾得。


　　忆秦娥

　　金杯侧。东风易醉多情客。多情客。送君南浦，送春南陌。落花巧妒罗裙色。舞红变尽休轻拆。休轻拆。待他归看，旧时宽窄。


　　清平乐

　　盛子昭花下欠伸美人图

　　阶前昼永。绕石芭蕉影。半亸云鬟慵不整。寂寞朝酲乍醒。湘裙翠被风流。背人无限娇羞。玉腕一双跳脱，欠伸浑是春愁。


　　清平乐

　　寄山居道人约看杏花

　　东风阵阵。第几番春信。呆李痴桃消息近。写取鸾笺试问。君家杨柳墙东。杏花初吐生红。好唤一床金雁，明朝来醉春风。


　　清平乐

　　酒后二首

　　先生醉矣。是事忘之矣。欲友古贤谁可矣。严子真其人矣。问渠辛苦征鞍。何如自在渔竿。终办一丘隐计，西湖鸥鹭平安。


　　清平乐

　　先生醉也。甚矣吾衰也。万物不如归去也。陶令真吾师也。篱边菊蕊初黄。为花准备携觞。只恐不如人意，风风雨雨重阳。


　　好事近

　　寒夜

　　门外晚风生，鼓角城头欲动。霜月满天如水，渐夜深寒重。幽人拥被醉模糊，无愁也无梦。只有些儿心上，怕梅花清冻。


　　谒金门

　　寒食临川平塘道中

　　溪水漫。岸口小桥冲断。沽酒人家门巷短。柳阴旗一半。细雨鸣鸠相唤。曲港落花流满。两两睡红鸂鶒暖。恼人春不管。


　　谒金门

　　效前人首句用山人字醉中答友

　　山人坐。把酒歌呼相和。起舞尽教乌帽堕。归来头不裹。浮世人情历过。身外虚名参破。除却醉乡无别个。神仙天地我。


　　谒金门

　　酒后偶忆

　　春几许。红透数枝花雨。管领风光谁是主。酒边人楚楚。好与写将乐府。剩与画教眉妩。醉后不知庭院午。隔帘双燕语。


　　菩萨蛮

　　赠雁

　　人随雁雁俱南去。雁应先到凭传语。若问锦书无。人归不得书。归期还信否。准在梅花后。烟树短长亭。只争三四程。


　　菩萨蛮

　　郎情秋后萧疏叶。妾心陌上悠扬蝶。何处望归鞍。春云山外山。梨花新月下。独自烧香罢。惟有梦相寻。惊鸟啼夜深。


　　浣溪沙

　　偶约尊前已目成。琵琶私语更分明。如今翻作断肠声。彩扇旧歌怜楚楚，青楼薄幸怨卿卿。海枯石烂古今情。

　　广陵席上赋别三首


　　浣溪沙

　　珍重千金一诺同。小红楼上舞筵中。谁知别路太匆匆。愁杀二分无赖月，凭将万里有情风。为传消息宋家东。


　　浣溪沙

　　数载相看欲话难。酒边失口却成欢。空添别恨与眉端。流水有声传锦瑟，行云无梦赴青鸾。关河秋雨客窗寒。


　　浣溪沙

　　临川别席

　　昨夜花前送玉锺。绿鬟歌罢落梅风。不知离思为谁浓。醉语低回银烛背，梦云重叠绣帏中。只愁归路见芙蓉。


　　浣溪沙

　　一点芳心两翠蛾。恼人离绪不胜多。尊前忍听渭城歌。花落鸟啼春去也，水长天远客愁何。此情何处托微波。


　　点绛唇

　　舟行书见

　　风起云飞，兰舟竞入横塘住。恼人何处。隔岸花篱雾。一水盈盈，难送凌波步。空相觑。正如牛女。隔断银河路。


　　昭君怨

　　昔人赋昭君词，多写其红悲绿怨，作此解之

　　队队毡车细马。簇拥閼氏如画。却胜汉宫人。闭长门，看取蛾眉妒宠。身后谁如遗冢。千载草青青。有芳名。


　　如梦令

　　月似二年前好。人比二年前老。今夕又鲸川，但欠酒杯倾倒。闻道。闻道。三径渐荒秋草。


　　鹧鸪天

　　赠泉南琵琶妓

　　玉手琵琶半醉中。从容慢拈复轻拢。青衫司马情偏感，翠袖红莲艺更工。花淡泞，月朦朦，归来无语立东风。汗巾红渍槟榔液，错认窗前唾绣绒。


　　踏莎行

　　江上送客

　　芳草平沙，斜阳远树。无情桃叶江头渡。醉来扶上木兰舟，将愁不去将人去。薄劣东风，夭邪落絮。明朝重觅吹笙路。碧云红雨小楼空，春光已到销魂处。

　　案词品卷三误以此首为张元幹词


　　踏莎行

　　题赵善长王元章，为杨垓合写三友图

　　雨涧天寒，孤山雪后。美人空谷谁为友。香林有路玉烟深，瀛洲无梦朝云瘦。照影冰壶，含情翠袖。写生合在徐黄手。仙家花月镇长春，与君岁晚同三寿。

以上强村丛书本蜕岩词卷下
 
