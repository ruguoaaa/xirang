广沪上竹枝词
[清]沈云  酒舲辑
江流终古自朝宗，黄歇功高溯旧踪。
去舶来樯浑不断，南连三泖北吴淞。

参差雉堞互回环，城上高楼俯市闤。
我欲凭栏吹玉笛，不知丹凤何飞还？

沧桑几度吊孤忠，江上灵旗卷朔风。
一样留芳两祠宇，陈公而后又袁公。

门前车马寂无喧，小有亭台也是园。
却喜文星相近处，蕊珠宫傍紫微垣。

露香园屼未荒芜，九曲桥边似画图。
一矗湖心亭址立，居然风景赛西湖。

城南境僻绝尘埃，杰阁层楼入望来。
何必求仙瀛海去，此间亦有小蓬莱。

瑶池仙味胜醇醪，异品争推水蜜桃。
闻说黄泥墙更好，小红圈子认鹅毛。

西城月老最称灵，牵合红丝到水萍。
注定姻缘休错过，纷纷儿女问签经。

遥指皎嶒塔影斜，踏青一路到龙华。
碧桃满树刚三月，不为烧香为看花。

阿侬生小狎风波，浦隔东西一棹过。
最是木棉花市闹，胜他园客种香多。

一轮飞卷踏雏娃，不数山家课绩麻。
莫笑江乡夸独擅，问君何处觅三纱。
沪城江乡风土，妇人以纺绩为能。纺绩尤以一手纺三纱为艺之最胜，故终岁孜孜机声，常彻旦云。

隙地晴开一道斜，筠筒个个玉无瑕。
浣纱濯锦分明似，条理经纶上滴花。

篝火连宵递一梭，机声朗逐漏声过。
参横月落虚无籁，六页初成听刮磨。

耐晓寒侵健踏霜，隔宵结伴趁星光。
（去曷）来指认西风里，远郭灯红早出庄。

筑场重理隰原田，了却官租快拍肩。
秋社相邀年会举，酡颜赢得九秋天。

万国衣冠拜冕旒，尧天春色丽江洲。
桃符户户开新序，第一良辰初唱酬。

满城群屐此匆匆，宾主循环一例同。
卓午出门归路晚，绕阶名纸拾梅红。

春盘八簋启家厨，压岁钱还重五铢。
有客颜酡逢巷口，夕阳红处送归途。

三日新年息曳居，觅闲窗下觉颜舒。
忽闻吉语听来切，元宝一双金鲤鱼。

月明元夜炯天中，铁锁星桥启碧空。
峰顶陡看金线撒，笑声喧处逐花筒。
邑庙旧倒，每逢元夜，好事者竞以爆花筒为戏也。

春到花朝染碧丛，枝梢剪彩袅东风。
蒸霞五色飞晴坞，画阁开尊助赏红。
花朝日，有以剪彩悬枝，名赏红。

江乡令节重三元，春露秋霜慰九原。
听彻莺啼寒食路，家家誓墓酹深尊。

清明报赛到城关，毂击肩摩拥市闤。
五里羽仪人静肃，路由岁岁掣红斑。

香车宝马日纷纷，似此繁华古未闻。
一入夷场官不禁，楼头有女尽如云。

玉笛琼箫处处皆，洋泾桥畔胜秦淮。
此间便是朝歌邑，不信人称宝善街。
俗呼夷场为洋泾浜，故有洋泾桥称。

三层楼阁似仙居，绮丽风情昼不如。
最是动人流盼处，夕阳时节卷帘初。

五陵裘马少年多，携得红儿共听歌。
不待曲终人已去，春宵一刻莫蹉跎。

共说京徽色技优，昆山旧部倩谁收。
一枝冷落宫墙笛，白尽梨园子弟头。

盈盈十五入倡家，歌舞终朝督责加。
鸨母由来心似铁，狂风吹落未开花。

兰蕙如何混棘荆，半缘贫贱半刀兵。
急须苦海回头早，凄绝秋娘老去情。

笙歌岂独满庭芳，别调还闻陌上桑。
最是有伤风化处，狂童妖女共登场。

氤氲毒气日熏蒸，高耸双肩瘦不胜。
何况烟花成世界，美人长夜伴银灯。

潮声沸市夕阳阑，夜夜元宵收复弹。
设得迷人新局阵，烟楼添有女堂倌。

花样翻来局局新，京腔同唱玉堂春。
阿侬值得千金价，好向灯前认美人。

三月清明好天气，茅山殿里去烧香。
今年解饷难如愿，求得明年加倍偿。

虽然年少擅清歌，一曲琵琶客听多。
不道芳名人竞许，墨卿可奈月仙何。

湖北徽腔与广东，两样戏术复无穷。
女伶莫道于今老，演得衣冠一例同。

红楼彻夜奏笙箫，花月凄迷舞细腰。
只恐床头金尽后，更无人伴可怜宵。

竹枝竞唱此春申，刻羽寻商语逼真。
一部文章题取正，渡人多少是迷津。
