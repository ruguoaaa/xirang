霜厓词录　　（近人）吴梅 撰

　　夏敬观序
　　岁己卯春，吴县吴君瞿安殁于云南之大姚县。殁前数月，寄湘潭釉园，写定其所作为《霜厓词录》，以书抵予，乞为序。值人事牵役，卒未报。又闻君丧，始为之，而君不及见也。方兵事起，君扶衰病走避鄂湘间，复转徙历桂林、昆明而至大姚，遂不起。读君书及君自序，惴惴焉若亟为身后之托者，初不料其果死异域也。执笔怆念。吁！可伤已！君记诵博洽，文辞尔雅，以金元乐曲之学，教授于南北大学者历二十年。海内推明音律，惟首举君，而亦以是掩君他长。世辄谓元曲兴而宋词亡，工于曲者于词为病，观君所为不尔。君审律至精，尝论：“曲韵以入配三声之音为正，准之宋贤诸词，凡以入作平或上去者，无不符合。近人词守四声者，知入可代他声而已，未悟韵部之分配不可乱也。”又曰：“阳上作去，实利歌喉。”此皆前人所未言，君自乐曲中获之，而尤有裨于词者也。宋词人谙音律者，每一篇出，莫不谐于歌者之口。君词亦犹是矣，不待精彩之美耳。颉颃前贤，其斗南继翁之比欤。柳耆卿乐章喜用俗语，开南北曲先例。君既工曲，而词必雅驯，不屑屑效彼，非才力有馀，孰尽能事若此耶？吾乡蒋心馀以《九种曲》著，其词实超于并时诸贤，具有定论。然则君虽以曲名，终不相掩可知已。君他著述有文二卷，诗四卷，《曲录》二卷，《南北词简谱》十卷，《霜厓三剧》一卷。其行谊别具于君门人卢前所撰事略焉。新建夏敬观。
　　自序
　　霜厓手定旧词，凡三易寒暑，缮录既竟，遂书其端曰：梅出词鄙倍，忝窃时誉，总三十年，得如干首。身丁乱离，未遑润色，诣力所在，可得而言。长调涩体，如耆卿、清真、白石、梦窗诸家创调，概依四声。至习见各牌，若[摸鱼子]、[水龙吟]、[水调歌头]、[六州歌头]、[玉蝴蝶]、[甘州]、[台城路]等，宋贤作者，不可胜数，去取从违，安敢臆定？因止及平侧，聊以自宽。中调小令，古人传作，尤多同异，亦无劳龂龂焉。又去上之分，当从菉斐轩韵，阳上作去，实利歌喉。秦敦夫以此书为北曲而设，盖以入配三声，别无专韵耳。不知此分配之三声，即入韵之标准，持校宋词，莫不吻合。爰悉依据，非云矫异。其它酬应之作，删汰颇严。区区一编，已难藏拙，惠而好我，慎勿补遗。嗟乎！世变方殷，言归何日？敛滂沛于尺素，吐哀乐于寸心，粗记鸿泥，贤于博奕，览者幸哀其遇也。戊寅二月，长洲吴梅，时年五十有五，避兵湘潭作。
　　虞美人
　　刘子庚（毓盘）《断梦离恨图》
　　银荷回照江波浅，小扇难遮面。碧纱如梦悄寒时，雨雨风风天气最相思。  寻常巷陌都经惯，老去情怀懒。闹红一舸可怜宵，不信钱塘今夜不通潮。
　　清波引
　　可园送春
　　小园听雨，早帘外落红几许？岁华飞羽，了无俊游侣。莫指旧门巷，怕见漫天烟絮。劝君休报春归，对风色，感迟暮。  荒鸡唱午，可容我沧浪暂驻？嫩寒庭宇，甚幽梦都阻。题香坠欢渺，不是婵娟三五。剩有堤畔垂杨，替人眉妩。
　　摸鱼子
　　秦淮秋集，有歌旧作[折桂令]北词者，赋此寄慨
　　荡晴波日长风静，烟纱窗外低护。隔帘一角遥山笑，看尽大江东去。春换主，怕陌上花开，忘却归时路。惊霜倦羽，甚草暗西洲，人来南国，和泪听莺语。  才华误，谁料旗亭又赋，黄河远上残句。鬓丝禅榻垂垂老，回首少年羁旅。心更苦，待手拨箜篌，唱彻公无渡。清游记取，问鳷鹊楼前，两三萤火，今向何许？
　　秋霁
　　访朱古微（祖谋）丈于听枫园。庭菊盛开，玄言彻悟，次梅溪韵
　　江左悲秋，对废圃瑶华，万卉无色。断阕慵歌，古愁难按，暮年慢抛心力。灌园自息，露丛汲水霜天碧。望旧国，身是故邱坚卧义熙客。  庭院乍启，素月流空，岁寒深盟，长伴幽寂。背西风孤芳冷落，南山回眼笑头白，扶醉探花知未得。记海槎去，谁向岭表重阳？晚香应好，远怀驰驿。
　　眉妩
　　河东君妆镜，偕曹君直（元忠）作
　　叹秦淮秋老，杜曲门荒，金粉半尘土。定有惊鸿态，妆成后，熏香初试纤步。翠鸾漫舞，剩黛痕磨尽今古。更凄感，一样临池里，当如是观否？  枯树、兰成心苦。早涧东人远，巾帽非故。零落沧桑影，铜仙泪，知他饱经风露。岁华细数，对半规重想眉妩。怕蕉萃菱花，还不许绛云驻。
　　眉妩
　　长安秋感
　　看斜阳烟柳，淡月霜花，弹指岁华晚。未了羁迟恨，春明路，匆匆芳意都变。旧衫漫典，认半襟蔫泪犹暖。万人海，独听荒城鼓，恨欢事天远。  回眼、蓬莱三浅，苦茂陵秋老，青鬓先换。西北高楼起，雕檐外，窥人多少莺燕。钿车麝展，正画堂重理丝管。及听到啼乌，谁惜取寸心怨？
　　玉漏迟
　　路金坡（朝銮）访我斜街寓斋，次草窗韵，即题其《瓠庐词》后
　　锦江春事少，草堂无恙，苦吟人杳。殢酒看花，休计近来愁抱。回首西园赋笔，空梦里珠香萦绕。窥镜笑，庾郎鬓影，都非年少。  短衣染编京尘，甚此夕当歌，有人凄啸。万里南云，闲了故园花草。静里一（读去声）樽相对，尽过客留题凡鸟。寒衣悄，铜街尚馀残照。（“静里”句，《草窗词》诸刻，作“载酒倦游处”五字句。惟《历代诗余》作“载酒倦游何处”，今从之。）
　　寿楼春
　　吹琼箫商声，记丁帘絮语，曾赋红情。可念朱楼阑夜，坐花调笙。思俊侣，多飘零，料近年桑干潮平。纵画里题香，愁边款酒，无奈对新亭。  芳郊外，凉风生，想西陵杜曲，还有流莺。又怕红绡留字，紫云知名。先话别，重寻盟，任客中明朝阴晴。便韦曲相逢，霜天雁鸣，秋满城。
　　洞仙歌
　　出居庸关，登八达岭
　　万山环守，一线中原走，茸帽冲寒仗樽酒。正长城饮马，大漠盘雕，羌笛里，吹老边庭杨柳。  雄关霄汉倚，俯瞰神京，紫气飞来太行秀。天末隐悲笳，残霸山川，容易到夕阳时候。甚辇路荆榛戍楼空，对眼底旌旗，几回搔首。
　　瑞龙吟
　　过颐和园
　　城西去，依旧照眼晴岚，障空高树。东风还识天家，酿花酝柳，吹香弄絮。  启朱户，休道建章宫里，物（读去声）华如故。行吟小立长廊，垂虹万丈，凌霄噀雨。  应悟承平难再，几番昏晓，河山无主。留此旧灰昆明，闲勘愁素。罗衣对雪，重问凭阑处。（老珰为余言，孝钦后对雪尝御罗衣。）知何事沧江沸鼎，铜盘倾露。泪洒蘅芜路，伎堂散尽，霓裳妙部。鸾影惊鸿睹，空认取瑶台，朱颜仙姥。（孝钦后留有御容）绛云殿阁，不堪回顾。
　　鹧鸪天
　　崇效寺牡丹
　　雕毂同驰日未斜，梵宫芳讯动京华。相邀俊侣鸡豚约，来看空门富贵花。  春换主，客无家，单衣试酒感天涯。楸阴闲坐钟鱼寂，一笛临风紫霞。
　　鹧鸪天
　　答徐又诤（树铮）
　　辛苦蜗牛占一庐，倚檐妨帽足轩渠。依然浊酒供狂逸，那有名花奉起居？  三尺剑，万言书，近来弹铗出无车。西园雅集南皮会，懒向王门再曳裾。
　　水龙吟
　　昌平州谒明陵
　　玉京西去多山，山花红到云深处。疲驴紧跨，停鞭遥指，十三陵路。我亦亭林，麻鞋拜泣，黯然怀古。看棱恩门外，丰碑突兀，留宸翰、伤高句。（清高宗哀明陵诗，刻长陵碑阴。）  偏遇清明风雨，问春郊、棠梨谁主？薰天珰焰，沉渊诏狱，都归黄土。大似前朝，靖康北狩，永嘉南渡。喜寝园无恙，漫劳义土，种冬青树。
　　清平乐
　　和张孟劬（尔田）
　　香篝薰被，谙尽单栖味。迟日房栊花溅泪，知道春魂醒未？  年来销得狂名，南楼试听调笙。只是寻常风月，不关莺燕寒盟。
　　兰陵王
　　南归别京华故人，次清真韵
　　旅程直，新柳长亭乍碧。东郊外回望九重，日冷觚棱淡无色。吴阊问旧国，应识长洲病客。销凝处，缁化素衣，凄绝幽闺费刀尺。  哀吟认鸿迹，正草暗秋门，花谢瑶席，饥驱低首嗟来食。算百岁如梦，万人如海，摇鞭归去趁快驿，笑多事南北。  悲恻，乱愁积。叹白发（读上声）江关，天地孤寂。西楼把盏相思极，待薄醉欹枕，浩歌横笛。阴晴南料，又夜雨带泪滴。
　　洞仙歌
　　癸亥除夕
　　南归苏季，叹貂裘都敝，重认家山浣花里。对小窗儿女，鸡黍团圞，浑未改，年少承平身世。  明朝过四十，愁水愁风，何物才能令公喜？更鼓丽谯空，红烛题椒，算荆楚岁时还记。待斟酌天寒守梅仙，看生意婆娑，树犹如此。
　　解连环
　　独游怡园感赋
　　故家池阁，招东华倦客，试寻孤约。又岁晚三九光阴，看篱外几枝，破春红萼。万感幽单，雁程紧北风寒作。想词仙那日，闭户自吟，烧遍花药。  吴天鹧鸪正恶，念巾车去国，休问哀乐。对四壁沉陆河山，指杯酒中原，镇若漂泊。泻入琴丝，待诉与西园梅鹤。凭雕阑半襟泪雨，画楼梦各。
　　玉簟凉
　　重至金陵，寓斋寥寂，闲庭对月，凄然其为秋也
　　深院停灯，但古月照檐，小步幽庭。西风梳短发，甚夜气冥冥。关山前度浪迹，旧巷陌可奈重经。谁念我，对露桐枯坐，凄数长更。  平生、征歌贳酒，年少俊怀，还负白下狂名。重游如化鹤，已弱海波腥。江表劫后寄旅，算影事客梦零星。身未老，正九秋愁展霜翎。
　　柳梢青
　　上国莺花，当年多少，红袖乌纱。殢酒情怀，酿春天气，不似京华。  西郊芳树鸣笳，问别梦依依谢家。丝竹消年，江湖听雨，又指天涯。
　　临江仙
　　短衣羸马边尘紧，五年三渡桑干，漫天晴雪扑雕鞍。旗亭呼酒，黄月大如盘。  苦对南云思旧雨，杏花消息阑珊。新词琢就付双鬟，紫箫声里，看遍六朝山。
　　多丽
　　秦淮秋集
　　水云乡，不知何事凄凉。看长川明灯子夜，依然旧日秋光。羽衣宽歌翻湘月，银屏护鬓惹天香。柔橹冲波，幽花媚客，几年湖海送清狂。问佳丽淡烟轻粉，蝶怨板桥霜。谁知得白头孤旅，犹近欢场。  笑楼台西风换尽，故园莺燕谁忙？汜人归早捐汉佩，词仙老还办吴航。尘墨题襟，翠樽话雨，紫萸重对内家妆。荡客思古怀零乱，烟柳锁斜阳。愁无托，醉携鸥鹭，共听沧浪。
　　石州慢
　　登燕子矶遍游十二洞
　　十里晴波，千丈翠微，人意高洁。闲携两屐登临，水国白苹风热。阴崖古洞，但见紫笋排空，霓旌霜葆朝仙阙。回步出层霄，恰山花如血。  悲切，画阑帆影，萧寺钟声，霸图销歇。眼尽南朝，几许春江风月。碧云天暮，唤起海底潜龙，柯亭笛管吴冰裂。泻泪湿綀衣，又黄梅时节。
　　翠楼吟
　　金陵秋感，寄张仲清（茂烱）
　　月杵秋高，霜钟晓急，今宵梦回天际。湖山沦幻劫，正风鹤长淮兵气。停云惊起，怕万一阴寒，千花弹泪，情难寄。庾楼凭处，自伤憔悴。  忍记金粉江城，也建牙吹角，羽林千骑。玉京芳信渺，便南浦归帆慵理。人间何世，待冷击珊瑚，西台如意，雄心碎。板桥衰柳，莫愁愁未？
　　翠楼吟
　　得京华故人书，次前韵寄答
　　别馆延秋，孤灯歀夕，空庭峭寒无际。黄粱炊未熟，变楼阁仙山云气。壶天眠起，对旧日鲛绡，重封新泪，人如寄。几丝霜鬓，镜中先悴。  可记琼岛看花，有暮春三月，三家车骑。白门惊岁晚，问烟雨纶竿谁理？枯杨身世，渐九陌风酸，垂垂生意。蛩声碎，小窗刀剪，客衣单未？
　　桂枝香
　　登扫叶楼，依王介甫韵
　　凭高岸帻，爱面郭小楼，红树林隙。妆点晴峦似画，二分秋色。高人去后阑干冷，笑斜阳往来如客。野花盈路，芳园半亩，恨无留迹。  但破屋西风四壁，问烟月（读去声）扬州，何异江国。湖海豪情，认取旧家绡墨。白头愿共云山老，甚荒城笳鼓还急。暮寒天远，支筇归步，寺僧应识。
　　鹧鸪天
　　咏史三首
　　幕府山头鼓不鸣，西风黄叶古台城。中原宁有王侯种，上将虚征子弟兵。  真铸错，孰寒盟，投鞭一夕大江平。仲谋生子犹豚犬，何况荆州刘景升！
　　立马吴山意态骄，荷花桂子想前朝。重携银汉三千甲，来射钱塘八月潮。  刑白马，珥金貂，华灯车盖拥仙曹。西兴渡口军容墨，独跨疲驴过六桥。
　　大树飘零孰记功？横刀长揖谢群公。低头醉倒中山酒，伸脚吹回五岳风。  空借箸，竟藏弓，成名竖子子亦英雄。斜阳古柳依然在，一曲中郎负鼓翁。
　　木兰花慢
　　丙寅岁杪，吴中长吏，有迎春之举，已而未果。蒋香谷（兆兰）赋此见示，余亦继声
　　看青幡遍户，报春意暗中生。对土鼓牛棚，句芒人面，苦念承平。西京内家赐采，有鱼龙百戏踏歌行。谁展三吴旧典？好听一路欢声。  心惊，令节到催耕，冠盖几逢迎。叹南陌车旗，东郊云物，难问阴晴。倾城万家士女，料簪花笑语度流莺。纵得韶华唤转，不知何日清明。
　　解花语
　　丁卯元夕倚清真体
　　春声巷陌，暮色池台，归向吴阊住。素心三五，张灯火，老作（读上声）少年风趣。凉蟾乍午，更隐隐丛箫叠鼓。登小楼抛眼铜街，粉气蒸腥雾。  回念宣南旧路，正油车罗帕，今夜奇遇。旧衣新絮，销凝看，尚有凤城尘土。欢游细数，还饱受四更风露。凭画阑香罢金猊，听晓钟微度。
　　曲游春
　　面郭（读上声）青山睡，又满汀烟絮，芳意销歇。试看春衫，已清明时候，嫩寒犹怯。 历历琼华劫，费叶底黄鹂饶舌。待再过杜若晴洲，应忆去年三月。  此别，花开谁折？到梅子黄时，红泪还热。崔护重来，纵桃夭未改，旧题都灭。还鼓横塘楫，怕一树丁香凝结。算几多醉墨狂尘，有人细说。
　　浣溪沙
　　黄瘿瓢《芦雁图》
　　水国阴晴悔远游，西风敛翼下荒洲，相思一点诉穷秋。  过眼云烟蝴蝶梦，惊心岁月稻粱谋，故家芳墨数扬州。
　　玉京谣
　　客广南三月，龟冈独酌，辄动乡思，倚梦窗调
　　热泪弹蛮雨，对酒孤吟，记取江湖味。荔浦潮平，年来芳事荒矣。问大好金粉池台，借一夜东风何计？黄尘底，单衣广陌，清愁馀几？  江山信美堪怜，赋罢登楼，看海门月起。瓶钵天南，宵长长苦无寐。料故乡渔火霜枫，定笑我白头游子。空谷里，难禁寸心千里。
　　湘春夜月
　　伫楸阴，暮寒庭院愔愔。几日独对西窗，扶醉裹头吟。欲赋蕊宫仙梦，恨紫云消息，客里浮沉。记小楼引酌，晴帘索句，多少温寻。  朱门翠陌，黄鹂碧草，愁说登临。破笛回风，摧动了一天碪杵，敲碎秋心。银河浪起，问泪波流怨谁深？更自笑，甚庭花玉树，留莺绾燕，痴到如今。
　　忆瑶姬
　　吴湖帆（翼燕）出示隋董美人墓志，为赋此解
　　金碧侯门，闭小冢，红心草满三弓。容光销镜月，纵瘗花铭在，弹指春风。玉（读平声）儿幸死东昏，未籍青衣禁苑中。（按：美人没于开皇十七年，至仁寿二年，蜀王以罪废禁锢。）笑锦帆流落天涯，暮鸦枯树冷隋宫。  石华乍启尘封，故纸千金，几番江汉传烽。河山馀艳影，对旧朝文物，细想惊鸿。秋魂莫怨杨花，一研南薰墨正融。伴海滨巾角临池，夜月环佩逢。
　　清平乐
　　溪山秋晚，雁阵惊风散。一棹夷犹行未远，绕遍芦汀蓼岸。  几多茅舍村庄，此中安稳江乡。却笑频年避地，不如画里渔郎。
　　减字木兰花
　　过胥江有悼
　　风波咫尺，身逐胥涛留不得。落月江枫，行客愁听半夜钟。  西郊款段，陌上花开归缓缓。楚魄重招，应踏杨花过此桥。
　　寿楼春
　　观演《湘真阁》南剧，仲清、九珠叔（曾源）各赋此解，余亦继声
　　过春风旗亭，记长干系马，消受闲情。此际南州留滞，怨歌重听。身未老，心先惊，动乱愁梅花江城。纵茂苑人归，青溪梦好，枯树伴兰成。  云屏外，霜猿鸣。指斜阳霸国，金粉飘零。漫向琼楼怀旧，板桥寻盟。淮水碧，钟山青，恨隔江无多商声。剩词客哀时，萧萧鬓星，弹《广陵》。
　　凄凉犯
　　戊辰端午
　　白头怕结长生缕，惊心劫后佳节。海榴荐俎，塘蒲佩剑，老怀凄咽。壶天抱洁，甚羌管回波暗裂。奈今朝芳兰试浴，比似去年热。  双袖南州泪，楚水吴艭，等闲轻别。玳梁燕乳，可还知旧家风月？梦忝光阴，已听到汀洲怨鴂。笑劳生，足茧万里尚未歇。
　　绮寮怨
　　淮张旧基，新拓池囿，酣嬉士女，彻夜行歌。偶过瞻眺，余怀凄黯，爰倚此解，索仲清和。清真此词下叠，暗韵至多，如“江陵”、“何曾”、“歌声”三语，皆是协处，自来声家多未知也。
　　老眼看花如雾，古怀零乱生。算小劫换了华鬘，听娇语乍啭流莺。吴宫齐云旧迹，伤心处战血馀暗腥。又半天画角高寒，重来似化鹤，人姓丁。  遍地象箫凤笙，倾城翠袖，秋庭共拜双星。异国飘萍，有憔悴沈初明。依然太常歌吹，可梦影记东京。欢场怕经，旗亭待贳酒，招步兵。
　　六丑
　　虎阜秋眺，偕仲清作
　　又秋光照眼，遍七里飘花坊陌。万峰笑人，窥窗抛黛色，独步烟驿。暗念吴宫怨，鹧鸪声老，送锦帆如墨。前朝恨事沙沉戟，破楚门边，红心草碧。颓垣断桥休惜，待邀他客燕，闲话今昔。  江东裙屐，怕山灵未识。路转招提渺，天地窄，当年翠辇无迹。问南寻旧梦，牧童横笛，留宸藻忍看题壁。嗟十岁客里单衣瘦马，故乡轻掷。西风外一望京国，想暮鸦换了长洲树，空成泪忆。
　　浣溪沙
　　河东君小像，集牧斋诗
　　梅子黄时昼闭门，朱颜绿发紫纶巾，虚窗灯火勘穷尘。  绛浅黄轻呈国色，落花细雨正佳晨，崔徽可是卷中人？
　　浣溪沙慢
　　海上遇旧燕
　　苦伏处仲枥，狂走相如马。谢堂信息，难道无多也。关塞浪迹，客子风怀写。欢事如飘瓦，莺燕好楼台，早匆匆铜驼泪洒。  藕花榭，记载酒停车。甚南城旧陌，西第艳歌，粉气销残霸。忍听素娥，天宝几年话。一卧沧江野，惆怅昔游非，却重逢今宵月（读去声）下。
　　瑞龙吟
　　邓尉归舟感赋，次清真韵
　　横塘路无奈细草笼沙，乱云迷树。嬉春商略吴天，画船载酒，重来归处。  乍延伫，还记万梅花下，那人当户。柯亭短笛频吹，四桥暮雪（读上声），篝灯共语。  风度笙箫依旧，忍看临颖，公孙娇舞。回眼段魂山川，清艳非故。题香纵墨，还谱苹渔句。空追念双崦荡桨，修廊联步。梦影随春去，芳辰胜地，都成痕绪。霜点青丝缕，禁数载江湖，听风听雨。夜寒对月，客衣谁絮？
　　江南好
　　喜潘丈芯庐（昌煦）南归
　　杯底西山，袖中东海，劝君今日无愁。水天挥麈，闲话旧时游。应忆探春往事，丁香下花发（读上声）新楸。江亭路，微吟浅醉，云树蘸芳洲。  残棋翻近局，燕南信息，莫问荒邮。正铜仙辞汉，双眼神州。绕郭荷花相迓，结芳佩应试归舟。还驰念丁沽远客，遥夜望高楼。（谓高丈■〈鱼孚〉隐）
　　隔浦莲
　　过销夏湾
　　芳洲台榭废早，一径荷风绕。画舸蘅芜路，乌栖曲催清晓。幽处人过少，湖山好，梦影梧宫老。  锦帆渺，搴香胜地，应怜西字娇小。晴峦水树，四面白苹红蓼，波底凉蟾弄夜照。闲吊，通天多事修表。
　　西子妆
　　重过西湖
　　波冷袜尘，雾沉塔影，画里湖山非故。破空楼馆六桥边，漫重寻那时鸥鹭。繁华迅羽，总不是嬉春旧路。夜帘开，又广场灯火，鱼龙掀舞。  西陵去，陌上花秾，料共油壁遇。月明联臂踏歌来，正笛中紫云回步。欢场怕顾，待何处清凉闲住。对晴峦，一卧松窗梦午。
　　征招
　　南塘观荷，次白石韵
　　澄湖一片红妆影，沙棠载将佳士。三发依朝阳，喜无人来此。碧筒吾醉矣，对乡国不知秋思。万叶吹凉，绿波如镜，水行良是。 迤俪，采莲歌，横塘路，江南盛时情味。近岸落霞飞，起苹一二。拍浮还共尔，几耽误旧狂清志。展双桨月白前溪，问夜游何计？
　　拜星月
　　咏萤，次清真韵
　　院落新晴，林塘初夜，小立屏山烛暗。一点清光，出芙蓉池馆。画廊外，记得阑干十二人杳，咫尺花花明星暗。水榭凉生，早荧荧相见。  乍开帘笑扑秋娘面，才飞去又向红楼畔。漫恋小扇轻罗，已临风惊散。认綀囊照彻清华馆，三更后伴着霜蟾叹。尽悟到宿草前身，忆隋宫目断。
　　采绿吟
　　荷叶，次草窗韵
　　水国南薰早，数点嫩叶塘西。晴波绿照，淡云黄掩，凉意催诗。晓鸥飞一片，菰蒲里，映来浅碧琉璃。小舟轻菱歌远，相依欢事共谁？  铅泪洒芙川，清樽畔，冰丝霜藕甘脆。几日发西风，怕碎却铢衣。话沧州惊醒鸳鸯，荒沟下重觅故宫题。吴天渺，留得翠盘，今夕露微。
　　惜红衣
　　断浦霞飞，长堤树隔，浣花新宅。梦稳莼乡，招来布衣客。雕菰酿酒，拼醉向阑干歌拍。今日，闲话水天，独平戎无策。  金门咫尺，烟雾神京，繁忧寸心积。湔裙旧路，路窄四山黑。冷落采香前事，不记舞盘消息。待共携鸥鹭，斟酌石湖秋色。
　　琐窗寒
　　重过寒山寺
　　岸柳汀莎，依稀认得，小桥村市。盈盈带水，向晚客船曾舣。展清樽夜钟又鸣，乱鸦绕月呼人起。甚古枫摇落，招提重到，旧狂难理。  还记，山塘醉，笑破帽残衫，遍游七里。（光绪戊寅秋，偕俞君粟庐、李君季扬，自虎丘至枫桥，醉歌达旦。）家乡信美，荡子经年如此。想当时题壁（读上声）字湮，草堂胜迹今剩几？但孤篷梦醒霜天，恨逐回潮尾。
　　减字木兰花慢二首
　　临邛车骑，荐士难逢杨得意。衣锦还家，娶妇居然阴丽华。  东西驰道，广夏明灯花四照。一树冬青，谁复麻鞋拜孝陵？
　　白头吟望，故国平居多恻怆。弹指楼台，恐有胡僧认劫灰。  纷纷厨顾，又见甘陵南北部。长啸苏门，多少风尘袖手人。
　　水调歌头
　　过沧浪亭
　　禾黍故侯第，水竹谪仙居。此时携杖闲步，但少醉翁俱。红树青山如画，明月清风无价，俯仰足酣娱。结伴更消夏，十万拥红蕖。  耽泉石，争名利，总轩渠。谁云子美高旷？一序恋区区。未必溺人仕宦，安有忘忧池馆？人境足华胥。我醉欲眠矣，却笑子非鱼。
　　瑞云浓
　　过旧尚衣使署，赋瑞云峰
　　云腴未老，铜仙辞汉肠断，僵卧吴台旧亭观。阴崖水澨，记苦费鲛人红汗。（石曾没太湖中，竭万夫力得之。见《韵石斋笔谈》）照眼冷繁华，笑朱门日短。  移置梧宫，留影事宸章藻焕，稳度层宵绛霞展。逗天秋溜，定圣娲不曾匀炼。一晌无言，暮山几变。
　　霓裳中序第一
　　晴波记泛宅，坠叶青溪无信息。依旧绿杨巷陌，甚花榭罢灯，湘帘收笛。西风破屐，料谢家莺燕难识。何戡去，碧城按曲，冷落俊游迹。  凄寂，凤楼春隔，怕柳外群山换色，哀时词赋自惜。玉老田荒，往事记忆。断红留醉墨，但暮雨吴娘暗泣。霜华紧，尘侵双袂，去住两难得。
　　垂杨
　　秋柳，倚陈西麓体
　　西风故院，认锦屏树色，一丝天远。跨马长堤，半城残照栖鸦满。柔条经过清霜浣，叹流水六朝风卷。纵年来啼雨颦烟，恨个侬归缓。  应念江空岁晚，对金缕旧歌，不堪重展。路入阳关，有谁高处吹芦管？红楼几度催刀剪，抱客笥寒衣忍典。自销凝白下听秋，秋夜短。
　　露华
　　咏桂，倚碧山体
　　素晖荡夕，正乱落（读去声）天香，独认秋色。试倚画阑，闲领丛山消息。淡黄乍破新葩，别换一庭风力。清露下，西堂梦还，伴我幽寂。   冰壶乍洗凉魄，怕绛阙高寒，来去无翼。试问殿秋芳蕊，好景谁惜？记昨罢了霓裳，叶叶老蟾低泣。还病损，淮南倦游上客。
　　念奴娇
　　追题郑叔问（文焯）《冷红簃填词图》。时先生归道山逾十稔矣，即集先生集中语
　　旧家英妙[瑞龙吟]，记灯前俊语[惜秋花]，几番醒醉[湘春夜月]。着意伤春天不许 [玉楼春]，万感都成蜡味[天香]。关塞音书 [莺啼序]，江山文藻[庆春宫]，无数伤心事[卜算子]。吟边瘦月[甘州，]窥人还自憔悴[还京乐]。   因念旧节题香[龙山会]，乱山侧帽[芳草渡]，词客风流地[暮山溪]。任是婆娑生意尽[杨柳枝]，换了疏狂身世[御街行]。丝竹凋年[齐天乐]，湖山送老[念奴娇]，孤鹤生凄唳[渔家傲]。南楼清啸[瑞龙吟]，凄凉今夜如此[玲珑四犯]。
　　扁舟寻旧约
　　寓斋对雪，有怀九珠叔。适陈匪石（世宜）至，邀城南探梅，赋此索和
　　珠箔惊寒，铜壶延日，碎琼飞屑无痕。四山沉睡，危楼倦倚，暮天换遍颓云。老夫开笑口，对银海还倾数樽。岁华催晚，明年健在，扶杖待情曛。   思故宅平江高卧，傍打头茅屋（读上声）经几黄昏？苦吟心眼，穷阴气候，此时半臂谁温？画阑呵手地，有蓑笠邻翁扣门。绛梅开未？相携远走城外村。
　　雪梅香
　　蜡梅
　　碾苍玉，轻云薄日伴西堂。问檀心无语，知他乍别含章。燕市应馀海王雪，猩瓶时拂水仙妆。晚寒急，放下彤帏，消领浓芳。   年老，已残腊（读去声）节候惊心，旧圃都荒。久客探春，素儿粉额涂黄。可酿高崖半房蜜，独添沉水一炉香。闲庭院，梦绕南枝，谁费思量？
　　醉翁子
　　仲清、九珠叔过百嘉室夜话
　　开天，当年，凄然，总难言。尊前，招携素云来词仙。白头经惯无眠，拼放颠，醉对旧山川。觉九洲渺如点烟。   灞陵夜望，重认长安。大和浪沸，还忍津桥听鹃。君所悲兮江关，我所思兮兰荃。匆匆今岁迁，高邱无婵娟。鼓吹到愁边，未知何处张舞筵。
　　满江红
　　寒鸦
　　愁满颓阳，看一阵还指旧巢。亭皋外稻粱凄恋，南北劳劳。病翅褵褷？风色恶，荒村迢递雪痕销。正半天寒意近黄昏，笳吹高。   昭阳泪，休更抛。上林树，已先凋。只玉憔悴，不似前朝。莫恨江潭烟景改，白门衰柳有霜条。又几声啼过小青溪，长板桥。
　　早梅芳
　　雪中放舟西崦
　　蓑笠翁，纶竿手，放目吴波秀。一天金粉，半幅云林画难就。漫寻尘外伴，自结芦中友。正羊裘乍脱，寒意上双肘。   暮天归，胜事有，短楫全家守。荆妻作饭，稚子移樽笑张口。醉是诗胆勇，眼底梅魂瘦。问苹渔，富春人在否？
　　雪狮儿
　　登冷香阁
　　冻梅千蕊，危楼四面，吴天寥廓。霜迹（读上声）销沉，荒了夕阳城郭。轻寒未著，被满地霜笳吹觉。东风里，玉梯凝望，日长人独。   且采晴枝绛萼，料花开如旧，好春非昨。草没苏台，忍问家山猿鹤。凭阑自酌，怕虎气澄潭时作。双袖薄，老我怨怀无托。
　　绕佛阁
　　沈石田《竹堂寺探梅图》
　　破桥故里，南去数尺，时过萧寺。（余旧居多贵桥，距寺不数步。）钟梵馀几，更无俊侣寻春画中意。废兴梦里，空念胜国（读上声），千树万蕊。（石田自题此图，有“竹堂梅花一千树”之句。）尘界弹指，再来苦想禅林太平世。   放笔问红萼，万古名花长久未？扶杖近游，风流思老辈。认半纸芳菲，还在天地。两行清泪，叹旧馆侯王，凭吊何事？（寺故为杨和王别墅）写花魂洞箫吹起。
　　梦横塘
　　胥江村店独酌，倚苕溪体
　　半湖帆影，双桨苇香，采兰人去如织。水国阴多，已不是湔裙风色。谁伴凌波？市桥寻问，酒家消息。对芳时丽景，断送浮生，今天下沉酣日。   芒鞋步出山村，看青帘乍展，品位先识。试入壶中，招素鹤紫裘吹笛。记前度旗亭买醉，月底婵娟泛轻鷁。旧事沉思，老怀凄艳，早潘郎头白。
　　江南春
　　赵大年《江南春图》
　　如此江山，苍然粉墨（读去声），千秋图画高绝。青韶艳锦，放瑞云妆点佳节。芳树听啼鴂，秋千外柳绵弄雪。便纵有长安水曲，洛邑园亭，难夸两处风月。
　　南朝事如梦蝶，但古意茫茫，暮潮呜咽。生绡丽影，试醉笔高崖青裂。天宝繁华歇，留霜翰内家品洁。孤馆剪灯，开纸招春，将心字兮香爇。
　　石湖仙
　　溪山怀古，纵天藻留香，风景非故。三岁不曾来，望楞伽禅心早悟。繁华犹记，有丽制玉梅吟谱。回顾，叹旧家已半尘土。   湖亭尚馀废垒，对东风兴亡怕诉。澹月长桥，冷落楼船箫鼓。绿水丛祠，白苹荒渚，小红何处？杯且举，轻舟载恨良苦。
　　醉蓬莱
　　竹叶青，酒中清品也。有客馈我，索赋新句，为倚圣求体
　　正玉楼邀月（度曲声），翠葆迎风，虚庭无暑。从事青州，伴晚来清趣。风味萧疏，此君良好，对故山宾主。独醒微吟，孤怀浅醉，水天挥麈。   犹记长安，幔亭张饮，淡白莲花，共倾仙露。（海甸莲花白，元遗山曾咏之。李仁卿所谓“情知天上莲花白，压尽人间竹叶青。”是也。）炊黍光阴，算旧游何处？太液前尘，渭川新酿，漫破甑重顾。病卧沧江，凄然把袂，一樽愁举。
　　六州歌头
　　过淮张故宫
　　棠花落尽，春老丽娃乡。西亭外，重凝望。小城荒，步崇冈。还记齐云事，上元节，张灯乐，诗酒夜，笙歌地，盛冠裳。日冷梧台，王气东吴墨，怀古苍凉。况甘泉传火，翠瓦碎鸳鸯。如过维扬，吊雷塘。   叹桐香馆，惠芳院，身尘土，志冰霜。雄业去，三宫殉，七姬亡，（桐香，惠芳，为士诚贮娇地。及城破，刘夫人驱全妾登齐云焚死。驸马潘元绍七姬，亦同殉国难。）费思量。芳草红心遍，问何处，玉棺藏？谁霸主，谁天子，总黄粱。回首金陵椒殿，沦禾黍一例沧桑。但年年七月，犹爇六街香，苦念君王。
　　曲玉管
　　赋蝉
　　倚枕人醒，凭阑日永，凌霄羽客流凄响。一片无情愁碧，高馆新篁，引清商。   远浦新晴，长低亭午，玉柯早试绡衣爽。乍佩金貂，满眼惊见秋光，故宫荒。   抱影枯枝，可怜取西风身世。晚来细雨楼台，朝来浅雾池塘，几星霜。尽江关投老，改尽黄门双鬓。十年蓬转，九曲回肠，独对衰杨。
　　八六子
　　白莲，次淮海韵
　　袅亭亭淡妆如语，江皋小步尘生。记水榭更阑月静，柳堤风定波香，旧游梦惊。   千花无此娉婷，素袜玉珰多态，青天碧海含情。老去对芳姿，最难排遣，四山烟雾，半宵歌酒，那是怕问苹洲信息（读上声），难猜梅子阴晴。乱愁凝，琼壶又添漏声。
　　玲珑玉
　　赋藕，倚圣瑞体
　　纱幔冰盘，展瑶席玉骨玲珑。并刀薄削，累他几度纤葱。尽道甘芳沁齿，奈心煎膏火，难思都空。凉风，偏吹来金缕曲中。   竟夕高台避热，伴浮瓜沉李，新卸莲蓬。九寸柔丝，系申请吐出香茸。平生悲秋孤抱，愿消受莼乡日月，水部襟胸。等闲看，似佳人双臂断红。
　　玉簟凉
　　客有以凉枕遗者，倚此谢之
　　人静兰堂，仗几曲画屏，小蔽炎光。清眠才倚竹，悟半箸黄粱。闲中乌帽自落，正倦客好梦登场。庭院午，又蕙风吹幔，槐影移窗。   端相，綀衣御晚，琼臂印春，还记茉莉盈囊。柔云松四握，指月底西厢。年来芳思渐减，但醒卧独对银釭。秋信早，怕此时团扇先藏。
　　月华清
　　客见前词，冁然曰：“凉枕与团扇并咏，则团扇亦当张之。”复作此调
　　荷苑招凉，槐庭延漏，满怀炎热都减。新制齐纨，写出内家妆茜。纵月殿先许团团圆，怕水榭尚遮芳艳。秋渐，愿承恩似旧，君心不艳。   翠户今宵乍掩，甚未起西风，早疏冰簟。箧笥频年，往事东阳谁念？玉（读去声）阶怨谢女啼多，长信恨楚姬眉敛。回瞰，正流萤三五，薄罗底闪。
　　四园竹
　　过水竹居，倚清真格
　　檀栾漾碧，暗护小篱笆。几竿杜曲，千树渭川，晴拂苍霞。开素轩，经万劫风欺雨打，此君依旧夭斜。   问山家，扶疏暗引流泉，交加更绕丛花。盼到平安寄下，留伴冬青，共惜年涯。重过也，费泪墨东京记梦华。
　　雨霖铃
　　秋夕蕉庭独步
　　青鸾栖息，对闲庭宇，乍展三尺。檐牙遍绕浓荫，相看处须眉都碧。一枕纱橱，梦影傍金井遥夕。算送到多少商声，茂苑听秋早白头。   寒灯半点天如墨，更暗蛩倚月阶前泣。依然宝阑低亚，还忍问美人南北。小扇招凉，重认凄风苦雨踪迹。待碎剪墙下仇恨，细领嫦娥色。
　　八宝妆
　　甫里保圣寺罗汉像，旧传杨惠之作。庚午九秋，拏舟参谒，又读太仓奚中石（士柱）长歌，欢喜赞叹，因成此解
　　苍岛耕烟，绛河飞锡，细数千年如羽。埏土流传凭妙手，海底鲸鳌轩举。青矑斜睇雁奴，耻钵呼龙，灵山今夜停花雨。（中石诗云：“一僧咒钵起龙珠”，又云：“更或青矑睇雁奴”。是十八尊形式，各自不同。今止存大像。）谁信露盘辞汉，铜仙还住。   因念旧迹（读上声）毗沙，玉峰破寺，劫尘休话风絮。（昆山慧聚寺，亦有杨塑毗沙门天王像，毁于宋淳熙中，见《中吴纪闻》。）纵留下梵天故事，问残影庄严谁护？（日本大村西崖著《塑残影》一书，专记此寺故实。）算乡国无多绀宇，白莲秋老汀洲路。对蜕影精蓝，清池素月禅心古。
　　秋思
　　读旧作《落叶诗》，次梦窗韵
　　曾倚雕阑侧，伴翠娥来试故园秋色。明月二分，禁宵三五，花药低窄。正螺墨题情，个侬初见寸黛抑。面映红，樽劝碧，算话别前踪，惜香今恨，纵有素衣蔫泪，俊游空忆。   幽夕，重听漏滴，对镜鸾想象容饰。画楼调瑟，星辰依旧，义山发白。记出浴妆成少年，双鬓蝉罢翼，笑座客浑未识。叹病榻茶烟，何时欢事再得？况隔天南地北。
　　烛影摇红
　　寒夜过仲清斋话旧
　　高阁疏灯，地炉星火春回暖。白头明镜洗前尘，谁道年芳短？依旧清华秘馆，料麻姑蓬莱怕见。好添新炭，还话旗亭，良时弦管。   含笑搴帏，彩云不掩嫦娥面。曲阑多事倚西风，鬲指商声变。应记小楼夜宴，对熏笼香深醉浅。几番别恨，重检寒灰，玉钗敲遍。
　　霜花腴
　　岁寒堂拜范文正公遗像
　　卧龙巷陌，对五松虬枝万口青青。人老穷边，鹤归何世？重来细雨吴城。画檐两层，羡故家乔木修龄。记胭脂赠别题红，绣帏添写美人名。（公喜一乐籍，尝以胭脂寄赠，并题一诗云：“江南有美人，别后常相忆。何以慰相思，赠汝好颜色。”见《西溪丛话》。）   还记盛时佳话，赋银灯白发，共醉刘伶。（公与欧阳文忠，共赋《剔银灯》词云：“争如共刘伶一醉，问白发如何回避。”见《中吴纪闻》。）南郭？盐，西凉车骑，先忧后乐平生。乱峰未经，饶旧廊犹认棠铭。纵登临拜识（读上声）衣冠，履霜何处听？（公喜琴，辄弹《履霜操》。见《老学庵笔记》。）
　　三姝媚
　　重过花步，次梅溪韵
　　冰华流羽瓦，又纱窗吹寒，雨丝飘洒。小曲幽坊，几探春帘底，送人花下。漫折垂杨，知系过萧郎骢马。断梦迷离，临水芙蓉，尚如裙钗。   还记西堂消夜，正画烛呼卢，五更才罢。旧约蓝桥，奈绛河惊浪，宝成无价。绮陌红梨，生怕与荼蘼同谢。唤起浓欢，和泪青绡细写。
　　太常引
　　戴文节公太常《仙蝶画卷》，次疆村韵
　　铢衣蜕去艳留痕，上苑早生尘。栩栩画中身，料多见容台旧人。   修门草满，青陵路远，何处觅残春？故事话成均，记前度花朝令辰。（庚申花朝曾见仙蝶于国学。）
　　蕙兰芳
　　湖帆得马守真、薛素素画兰，合装成卷，嘱赋此解
　　春去板桥，忍重问谢家池阁。剩一缕骚魂，遥想钿盟镜约。梦回听雨，正恨锁玉楼弦索。染凤绡热泪，写出空山芳萼。   建业题襟，长安围猎，往事如昨。（马建业所居曰延秀阁，极文宴之欢。薛居京师日，辄单骑挟弹遍猎四郊。）对湘馆秋痕，谁省寸怀怨托？相思滋味，最难领略。知故人，今夜古欢寥落。
　　洞仙歌
　　徐积馀（乃昌）《小檀栾室勘词图》
　　筼筜四面，坐听秋庭院，时见流萤着书卷。是红兰小史，黄绢新辞，商略定，吹出品苹洲笛管。   夜窗应煮梦，换佩遥空，招得寒簧做芳伴。五色濯华笺，滴露然脂，知多少玉台恩怨。算翠墨题香遍江湖，怅旧阁双雷，故人天远。（谓葱石）
　　洞庭春色
　　咏橘
　　翠叶金丸，故山嘉果，艳说洞庭。恰朱橙新荐，黄柑罢贡；同登樽俎，纤手香凝。试摘霜枝三百颗，怕尝尽酸甜难解酲。还堪笑，笑吾家正少，千树江陵。   逾淮又愁化枳，自惜市隐吴城。况越州秋税，未除臣籍。（越多橘柚，岁征秋税，阚泽表情，除臣橘籍。见《述异志》。）东坡楚颂，孰建孤亭？雪后园林风色恶，甚玉几华筵寒旧盟。重相问，问白头对奕，此局谁赢？
　　东风第一枝
　　辛未季冬，探梅过香雪海，赋此
　　暖雪烘晴，浓香送晚，横斜十万如海。试行光福山中，小立圣恩寺外。都无隙地，有一片红霞遥盖。但徙倚六角荒亭，细识绛仙丰采。   宸翰泐旧题尚在，骚客去瘦吟难再。甚时灯火河桥，又值素苞破蕾。南枝虽然，怕老至芳华先改。待醉谱白石新声，月夕玉（读去声）人齐拜。
　　丑奴儿慢
　　唐花，倚梦窗格
　　嫣红姹紫，装缀浓韶千顷。正残雪西风门巷，幻出（读上声）蓉城。坐倚薰笼，紫皇连夜展霓旌。不须重借，开元旧鼓，催动芳盟。   埽径对花，妍姿雅态，回念神京。看温室玻璃日射，春遍蓬灜。指点幽丛，霎时开谢感难平。微吟闲醉，碧云天暮，四序都更。
　　望海潮
　　吊戚南塘
　　旌旗严阵，楼船飞渡，平生万战争先。南国罢兵，东藩卸甲，知君破虏多年。云气暗撄川，看将星夕陨，烽靖甘泉。（自秀吉殁，东患始平。）斗大沧溟，挂弓鳌阙报凌烟。   高名父老犹传，有新书纪实，谈笑安边。筤筅健儿，钩镰妙手，如今胜算难全。霜骑走朱鸢，问广宁直北，谁换星躔？空念梅林，绣衣横海拜婵娟。（南塘罢后，继任者胡梅林[宗宪]，其平徐海，功由海妾翠翘。事平，翘失志死。吾乡秦肤雨曾作《翠翘曲》吊之。）
　　紫萸香
　　壬申重九怡园对菊
　　背西风行吟低首，一枝懒插乌纱。笑惊霜蓬鬓，对佳节惜年涯。昼静铢衣娇舞，更招携仙凤，乱落晴霞。寄相思杜曲，客子独伤高，忍再问两京好花。   鸣笳，海上浮槎，天不管野人家。但东篱雨足（读上声），南窗月满，时放灵芽。晚来葛巾重岸，话陶令记元嘉。尽销凝殿秋情味，卧龙坊畔，今日杯酒谁赊？珍重年华。
　　倚风娇
　　蒋孟苹《密韵楼图》有序
　　孟苹得宋椠《草窗韵语》，颜所居曰密韵楼，绘图征题。是调始自草窗，而《词律拾遗》以第三句作上三下四，误。兹正之
　　芸叶留香，故家天水都杳，蠹笺犹有长恩保。新绿洒廉纤，雨脚晚凉添，湿压重檐，可道江湖人老。   三径延芳，来携孟苹花寒沼，谁识词仙幽抱？避影繁华伴吟啸。归家好，弁峰翠色迎君笑。
　　水龙吟
　　古微丈挽词
　　暮年萧瑟江关，举头惟见河山异。抗声殿角，回楂岭表，乱云如戏。海峤莺花，吴门鲑菜，忽忽弹指。记听枫旧馆，隐囊挥麈，知珍重林泉意。   还是悲歌无地，结沤盟沧江鼎沸。东华待漏，中兴作颂，纷纷槐蚁。忍泪看天，十年栖息，天还沉醉。算平生孤愤，秋词半箧，付人间世。
　　生查子七首
　　再登扫叶楼，读龚半千画
　　四面尽环山，下有神仙宅。只恐落花多，阻了探春屐。   中水倦游归，犹抱登临癖。安得素心人，来此同晨夕。
　　突兀耸晴空，留此真山面。不是望匡庐，隐约云中辨。   一片出天机，平淡皆烹炼。造化入炉锤，腕底风花变。
　　一角小重山，几处荒寒树。高阁寂无人，但有云来去。   投老卧江潭，整理纶竿具。风雪钓空江，万一天随遇。
　　湿雾束山腰，荡漾成云海。古寺踞山巅，更在层云外。   岚翠扑人衣，松豁鸣天籁。工笔米家山，恐与时宜背。
　　怪石压江波，江水平如掌。石破洞天开，幻作游仙想。   高树隔流霞，远瀑沉清响。地僻惬幽怀，谁打桃根桨？
　　桥壁巨灵开，一线留天罅。直视远峰平，仰测阴崖怕。   茧足遍荒山，拟作三橼舍。招得老麻姑，掸手群仙下。
　　石虎啸西风，红叶盈山腹。绀宇隐霜林，结伴登灵谷。   悟彻画禅天，不食花猪肉。烟雨几南朝，都在先生目。
　　霜叶飞
　　仲清《艮庐填词第一图》
　　少年张绪凋双鬓，哀时犹滞荆楚。瓮天弹指换华鬘，算寄身何处？借铁笛霓裳自谱，江村遥夜穷铢黍。念去国情怀，对破屋长歌痛饮，一字休诉。   重记近日悲欢，连山昏晓，定惜芳事耽误。旧游如梦梦如烟，道美人迟暮。早织得金衣万缕，泉绡红染鲛宫吐。怕故乡东风变，回眼神州，问花无语。
　　飞雪满群山
　　又第二图
　　京国狂踪，家山香屑，倦游凄绝骚魂。乱峰如睡，彤云做冷，料无妙计回春。来来欢意少，但低手茅檐病呻。乱鸦催晚，荒鸡报午，留认幻中身。   嗟素发黄门伤逝客，抱晓楼孤影，欹枕沾巾。五更钟鼓，千花世界，早知悟彻尘根。水天挥麈话，待重述中吴纪闻。故人无恙，高歌小海追梦痕。
　　甘州
　　读蔡师愚（宝善）《听潮音馆词》
　　遍长安乱叶动悲风，偏惊宦游心。记华灯呼伎，衰兰送客，拥鼻微吟。重吊吴宫遗恨，铜辇梦秋衾。低首藏人海，肝胆森森。   难得西园倾盖，向樽前携手，花下题襟。傍沧浪洗足，高馆筑来禽。剩蟠胸无多哀乐，借画中山水写清音。良宵静，听红鹃语，同抚瑶琴。
　　洞仙歌
　　读潘轶仲（承谋）《瘦叶词》遗稿
　　西垣拂袖，已中年时候，自种门前五株柳。算雄边借箸，画省含香，都不管，闲对斜阳樽酒。   江乡鸡黍贱，风月平章，醉过三春便重九。鹤病茂陵霜，短翅褵褷，人说是文园消瘦。纵花外翻成雪儿歌，问梦语秋声，夜台知否？
　　洞仙歌
　　读林铁尊（鵾翔）《半樱词》
　　餐樱罢后，早群龙无首，万感沉冥付歌酒。记黄衫走马，红烛呼卢。长揖去，重访寄奴京口。   玉峰高处卧，商略琴樽，上客都为使君寿。倚枕睇中原，鼓角霜天，知衔泪看花能久。且共结江南岁寒盟，指落日山川，晓风杨柳。
　　齐天乐
　　蔡云笙（晋镛）《雁村填词图》
　　曼陀花发天如醉，相逢劫馀无恙。雪苑鸣琴，蓉湖倚棹，消领宦中情况。承平梦想，早一卧沧州，铜仙移掌。定记当时，莫愁单舸共双桨。   兰成辞赋最苦，暮年湖海遍，孤调谁赏？落叶添薪，牵萝补屋，往事不须惆怅。银蟾乍上，待自琢新声，小红低唱。弹入芦川，更听花外响。
　　齐天乐
　　甲戌重九登豁蒙楼
　　北湖环注台城下，钟山屹然高坐。四顾天空，三秋气爽，又见长安江左。禅房静锁，听几杵钟声，客愁敲破。醉把茱萸，暮村吟事问谁可？   登临多难自古，近来筋力减，扶病重过。故垒笼沙，荒坡咽月，还记南朝烽火。黄花伴我，怕今日东篱，有人催课。蓑笠渔舟，甚时归计妥？
　　倾杯
　　南城歌酒，无异盛时，回首前尘，凄然欲绝。倚屯田散水调格
　　落叶江城，笑桃庭宇，高楼画烛红彻。绣枕四角，锦袜半握，蹙两弯新月。蘼芜绿尽汀洲路，已十年轻别。长桥艳影，都付与一夕边笳吹裂。   共说，浓春物候，广场丝管，如听哀蝉咽。想巷陌依然，年芳凋谢。老清明时节，杜曲莺花，青门广盖，白发心犹热。寸怀结，还惜取子规啼血。
　　换巢鸾凤
　　偕匪石过丁家水榭
　　花发雕阑，任闲中醉醒，梦里双单。卷帘飞社雨，岸帻念家山。樱桃红过大长干，上林苑抖金销粉残。行吟想，恨好事半生虚幻。   人散，容我懒。春去板桥，莺燕何曾惯？败壁当风，破楼支雨，偏又沧江天晚。尘世繁华劫灰多，伎堂烟月（读上声）芳辰短。邀君来，共临流一镜愁满。
　　水调歌头
　　客有馈菊者，雨中独对，倚方回体
　　丛菊雨才洒，色艳烂明霞，秋容谁画？北窗高卧惜年涯，何处西园杯斝？莫说南都台榭，人世幻抟沙。应许茅檐下，独对两三花。   水沉销，棋局罢，一瓯茶。破阑低亚，繁霜今夜遍吾家。长向尊前多暇，消受闲中无价。风起侧乌纱，回首红尘怕，归梦故山遐。
　　高阳台
　　石霸街访媚香楼
　　乱石荒街，寒流谷渡，美人庭院寻常。灯火笙箫，都归雪苑文章。丛兰画壁知难问，问莺花可识兴亡？镇无言，武定桥边，立尽斜阳。   南朝气节东京并，但当年厨顾，未遇红妆。桃叶离歌，琵琶肯怨中郎。王侯第宅皆荆棘，甚青楼寸土犹香。费沉吟，纨扇新词，点缀欢场。（香君论《琵琶》蔡中郎事，见《壮悔堂集》）
　　玉蝴蝶
　　残秋独游后湖
　　雨过半湖新霁，残霞掩映，坏堞高低。棹转苹风，凉气乍透綀衣。暮烟凝采菱歌涩，秋意老打桨人稀。最凄迷，乱鸦衰柳，如入青溪。   当时，水乡移棹，几曾辜负，银汉星期。一卧吴山，锦城丝管已全非。指十里丛芦渐白，怕再来霜叶添绯。叩舷归，淡月笼云，独上平堤。
　　三姝媚
　　乙亥上巳，乌龙潭修禊，分韵得满字，次梦窗都成旧居韵
　　城西携杖惯，过清凉山前，古怀何限。胜节重临，对故丘云树，乱尘难浣。水毒龙蟠，愁剑底腥涎滋蔓。画里楼台，休展芳塘，种花招燕。   知道风鸢吹断，但线弱风高，那知长短？绣陌依然，纵手携金缕，漫临歌宴。暖律初调，春未改阴晴千变。剩有盈盈夕照，蘼芜恨满。
　　泛清波摘遍
　　春暮，次小山韵。从红友说，分四段，惟“空有浓春”句，杜小舫据《钦定词谱》，谓应七字，而《词谱》不详所出，未敢从
　　长低柳小，曲水波澄，还是绛都天气好。谢堂如昨，可可王孙归赋早。   西园道，单衫走马，高柳听蝉，欢事至今犹未了。梦隔吴宫，燕息莺消更稀少。   古怀渺，存问旧家少年，只见暮云荒草。空有浓春数分，露唏平晓。   画船杳，花信二十四番，湔裙恐无人到。此际秦淮夜泊，醉巾重倒。
　　倚风娇
　　湖堤万柳，经雪依依，春寒不出，词草窗韵
　　三月芳辰，旧时池馆千缕，对人还起回波舞。凝白洒江城，水玉点罗屏。一抹亭亭，染素梨云月同妩。   天意难猜，南陌春韶何处？南国烟花何据？丽景千门遍尘雾。群芳谱，绛姝正怯新风露。
　　红林檎
　　汪旭初（东）首作此调，有梅桃相错，节令失常之感，因亦继声，次清真韵
　　江左初回暖，故山迟吐香。二月作梅雨，客心渡横塘。乍经飞霙万井，又早散发西窗。此日红紫添妆，仙子艳寒簧。   水国停画楫，寒食感他乡。归来昼永，重帘还爇都梁。甚单衣时节（读上声），颓阳庭宇，乱云极目愁举觞。（旭初作“雅念冷香阁”，故有“寒食”句。）
　　绕佛阁
　　寓斋枯坐，忆家山藤花，复次清真韵
　　故山雾敛，搔遍冷发，高卧江馆。篱破墙短，但看败井荒藤布云幔。翠枝露满，廊下背手，香气清远。相对娇婉，正宜小倚筼屏道巾岸。   岁月去何速，中酒年光添几线。回想俊游，花时来粉面。纵倦鸟思还，霜翅惊箭，紫云重见。怕作雨笼晴，芳事都乱，掩蕉窗寸心难展。
　　诉衷情
　　庭锁花朵同梦妥。晚风轻，携画扇相伴扑流萤。此夕卧江城。秋清，千山笳鼓声，怕重听。
　　女冠子
　　纱幮孤睡，茉莉薰人乍醉。夜微凉，新剥莲蓬子，还调杏酪汤。   一瓯才进口。千恨又回肠。未有温柔伴，老何乡？
　　齐天乐 
　　追题九珠叔《苦吟入定图》
　　悬崖结屋蒲团坐，迢迢古怀空际。刻烛题襟，衔觞赌酒，多少少年欢意。河山聚米，听晓角吹寒，尚馀边气。侧弁低哦，此身忘在万峰里。   心香尘外细袅，裹头人不寐，遥夜如水。一豆灯红，三茎发白，悟彻画禅滋味。词仙去矣，便泪铸相思，返魂何计！愁过吟廊，乱蛩啼暗苇。
　　看花回
　　杏花
　　绿萼红葩晓雾轻，时已清明。满街吹起饧箫醉，正玉（读去声）人薄饮初醉。故乡烟水阔，开到神京。   有约看花出凤城，解语多情。半年听足江南雨，伴春归可待先生。小楼吟望苦，还喜新晴。
　　声声令
　　丙子清明，偕南雍诸子谒孝陵
　　东风步辇，寒食（读去声）斜街，内家嘶骑捧香回。灵衣素几，认前史劫馀灰，要细寻松下鹿（读去声）碑。   阴雨寒崖，知王气，歇长淮。建文遗事等齐谐。通天草表，又吾侪，一登台，问此时白燕可来？
　　碧牡丹
　　秋暮读《小山词》，即效其体
　　弃置怀中扇，沦落堂前燕。月夜吟秋，可奈婵娟天远。败壁蛩声，还小庭行遍，一缄难递深院。   思无限，但恨相见晚，莺花片时都换。老客南州，带眼几经长短。陋室当风，嗟万间虚愿，江湖多少孤雁。
　　梦扬州
　　燕亡久矣，秋夜入梦，依依平生，次淮海韵记之
　　晓钟收，报锦堂弦管初休。梦里见他，一笛江城横秋。九华帐同携手，认鬓痕霜雪添稠。花长好，人长健，愿君珍重无愁。   经岁关河浪游，知燕子楼中，未展眉头。望眼故山，有孤魂羁留。夜深忽现惊鸿影，念旧情沉海垂钩。崔护老，夭桃赋恨，犹滞皇州。
　　秋宵吟
　　月当头夕作
　　启文疏，对夕景，万里云开金饼。清辉远，看镜里山河，二分端整。   广寒高，午漏静，破屋添薪犹冷。还凝望，是片玉中天，照人无影。   旧谱霓裳，料此日姮娥笑领。胜游西苑，俊约南楼，老去让公等。孤鹤深宵哽，散发擎杯，风露又警。甚年时袖手欢厂，丝竹花竹梦未醒。
　　引驾行
　　读《乐章集》，戏效其体，并次韵
　　浓春霏雨，繁花酿蕊天将暮。问青楼探芳讯，开樽又成豪举。回睹，正旧识轻盈，新声宛转泛兰浦。紧携手，江乡乍暖，可容栽合欢树。   早许，吴阊往事，建业今宵重遇。况岁岁相思，人人不老，忍教孤负。痴顾，愿红妆白发，蓬窗茅屋镇长住。作半世神仙配偶，上瑶台去。
　　卜算子慢
　　过复成桥有感，倚子野体
　　江城一带，春树万家，极目采兰天远。碧草晴波，载尽画船歌扇。频看，白头人苦恨韶华短。问旧日风花，可惜王侯第宅都换。   古柳斜阳馆，但静坐听钟，客尘先浣。六代云山，黍梦匆匆休管。轻暖，正幽栖地僻衣冠懒。又芳节樱桃荐食，对南园浩叹。
　　虞美人
　　潘生景郑（承弼）嘱题先德《兰石卷》
　　秋魂栩栩呼还在，意托离骚外。卷帘凉思入疏襟，淡墨无多凄绝少年心。   哀辞一卷留金鹿，仙梦知难续。船庵风雪抱清芬，解赋美人香草有王孙。
　　拾翠羽
　　仇十洲《洛神图》，为刘公鲁（之泗）赋
　　黄月蘅皋，如见渚宫装束。幻灵踪仙山楼阁，凌波步袜，短怀无托。今古恨，惟恨美人沦落！   万事云烟，难问故家伊洛，早风扫老瞒铜雀。吴笺双璧（读上声），十三行作。（卷后有文休承、黄淳父书《洛神赋》）。今夜长，谁鼓素琴秋鹤？（用本传萧旷事）
　　采桑子
　　闻歌有赠
　　舞衣初试惊鸿影，身是青娥，心是霜娥，每对清商唤奈何。   情场哀乐都尝遍，艳梦无多，热泪偏多，如此江山合放歌。
　　菩萨蛮
　　五都咏五首
　　奉春定策关中壮，终南瑞气开千丈。走马杜樊乡，雄图冷汉唐。   出门西笑懒，日近长安远。天下几英雄？灞桥衰柳风。（长安）
　　灵台宝鼎今安在？秋风伊洛繁华改。我读两京篇，又思班孟坚。   名园兴废几？可惜伽蓝记。金谷野花红，铜驼荆棘中。（洛阳）
　　玉津园里花如雪，金梁桥外霜欺月。遗事恨宣和，两宫宵渡河。   龙亭寻旧迹，难觅花纲石。风雨过夷门，此中应有人。（汴梁）
　　巍巍南北高峰踞，出门便是西泠路。十里锦钱塘，四时宫草香。   湖山留旧物，天意还吴越。痛哭小朝廷，杭州作汴京。（临安）
　　凤凰台畔王侯籍，秦淮渡口莺花墨。弹指六朝安，只馀明故宫。   江南风月丽，齐筑长干第。此地惯偏安，黄旗北伐难。（建业）
　　高山流水
　　自题《霜厓填词图》
　　半生落落守寒毡。写风怀，弹尽商弦。无路诉相思，霜灯梦入壶天。惊心处，锦瑟华年。旗亭去、还记双鬟按笛，泪咽尊前。似深秋戎露，独鹤唳荒烟。   停鞭，欢场忍回首，花月地，换了山川。衰鬓倚西风，水国饱听啼鹃。 抱灵修，几误婵娟。白门便、重问乌衣影事，陌巷凄然。算春愁酒病，哀乐付枯禅。
　　（霜厓词录终） 
