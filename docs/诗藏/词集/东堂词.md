一落索
月下风前花畔，此情不浅。欲留风月守花枝，却不道、而今远。
樯外鹭飞沙晚，烟斜雨短。青山只管一重重，向东下、遮人眼。

七娘子
山屏雾帐玲珑碧。更绮窗、临水新凉入。雨短烟长，柳桥萧瑟。这番一日凉一日。
离多绿鬓多时白。这离情、不似而今惜。云外长安，斜晖脉脉。西风吹梦来无迹。

七娘子
月光波影寒相向。借团团、与做长壕样。此老南楼，风流可想。殷勤冰彩随人上。
欲同次道倾家酿。有兵厨、玉碗金波涨。云外归鸿，烟中飞桨。五湖秋兴心先往。

八节长欢
名满人间。记黄金殿，旧赐清闲。才高鹦鹉赋，风檩惠文冠。涛波何处试蛟鳄，到白头、犹守溪山。且做龚黄样度，留与人看。
桃溪柳曲阴圆。离唱断、旌旗却卷春还。襦胯寄余温，双石畔、唯闻吏胆长寒。诗翁去，谁细绕、屈曲阑干。从今后、南来幽梦，应随月度云端。

八节长欢
泽国秋深。绣楹天近，坐久魂清。溪山绕尊酒，云雾浥衣襟。余霞孤雁送愁眼，寄寒闺、一点离心。杜老两峰秀处，短发疏巾。
佳人为折寒英。罗袖湿、真珠露冷钿金。幽艳为谁妍，东痈下、却教醉倒渊明。君但饮，莫覤他、落日芜城。从教夜、龙山清月，端的便解留人。

上林春令
蝴蝶初翻帘绣。万玉女、齐回舞袖。落花飞絮蒙蒙，长忆著、灞桥别后。
秾香斗帐自永漏。任满地、月深云厚。夜寒不近流苏，只怜他、后庭梅瘦。

于飞乐
水边山，云畔水，新出烟林。送秋来、双桧寒阴。桧堂寒，香雾碧，帘箔清深。放衙隐几，谁知共、云水无心。
望西园，飞盖夜，月到清尊。为诗翁、露冷风清。退红裙，云碧袖，花草争春。劝翁强饮，莫孤负、风月留人。

于飞乐
记瞢腾。浓睡里，一片行云。未多时、梦破云惊。听辘轳，声断也，井底银瓶。不如罗带，等闲便、结得同心。
系画船，杨柳岸，晓月亭亭。记阳关、断韵残声。被西风，吹玉枕，酒魄还清。有些言语，独自个、说与谁听。

于飞乐
并梅兄，双蝶子，烟缕衫轻。凤凰钗、缭绕香云。淡梳妆，口得恁，雪腻酥匀。揉春捻就，更是他、花与精神。
黛尖低，桃萼破，微笑轻颦。早做成、役梦劳魂。好风前，佳月下，莫忘行人。扁舟去也，没个事、多样离情。

小重山
碧瓦朱甍紫翠深。玻鑗屏障里，锦为城。子胥英爽海涛横。玉堂人，于此劝春耕。
五月政当成。岩廊将去路，肯留行。江山雄胜为公倾。公惜醉，春月若为情。

小重山（上阙疑有误）
谁劝东风腊里来。不知天待雪，恼江梅。东郊寒色尚徘徊。双彩燕，飞傍堆。
玉冷晓妆台。宜春金缕字，拂香腮。红罗先绣踏青鞋。春犹浅，花信更须催。

小重山
门外东风糁玉尘。曲房花气蔼，博山春。小槽珠滴桂椒芬。梅蕊绽，谁共醉中闻。
睡起静无人。曲屏横远翠，锦为邻。十年旧事梦加新。红珊枕，犹暖楚峰云。

小重山
鹤舞青青雪里松。冰开龟在藻，绿蒙茸。一成不记蕊珠宫。蟠桃熟，应待几东风。
玉酒紫金钟。非烟罗幕暖，宝熏秾。赠君春色腊寒中。君留取，长伴脸边红。

天香
进止详华，文章尔雅，金銮恩异群彦。尘断银台，天低鳌禁，最是玉皇香案。燕公视草，星斗动、昭回云汉。对罢宵分，又是金莲，烛引归院。
年来偃藩江畔。赖湖山、慰公心眼。碧瓦千家，少借，◇襦余暖。黄气珠庭渐满。望红日、长安殊不远。缓辔端门，青春未晚。 

少年游
遥山雪气入疏帘。罗幕晓寒添。爱日腾波，朝霞入户，一线过冰檐。
绿尊香嫩蒲萄暖，满酌破冬严。庭下早梅，己含芳意，春近瘦枝南。

水调歌头
九金增宋重，八玉变秦余。千年清浸，洗净河洛出图书。一段升平光景，不但五星循轨，万点共连珠。垂衣本神圣，补衮妙工夫。
朝元去，锵环佩，冷云衢。芝房雅奏，仪凤矫首听笙竽。天近黄麾仗晓，春早红銮扇暖，迟日上金铺。万岁南山色，不老对唐虞。

水调歌头
金马空故事，方朔漫多端。三千牍在，玉殿何日赐清闲。难恋长安钟漏，谁借青云欬唾，拂袖且东还。笑杀长缨使，复转出秦关。
吾道在，虽不遇，面何惭。雒阳年少，高论难与绛侯谈。官贵暂饶先手，曦尽草头秋露，掩鼻出东山。且饱鲸鱼脍，风月过江南。

水调歌头
谢安涵雅量，叔夜赋刚肠。清宵假寐，应笑长孺卧淮阳。尽彻东平屏障，不废南楼谈咏，宴寝自凝香。庭下一抔土，烦避赤帷裳。
双石健，含古色，照新堂。百年乔木阴下，僵立两蛟苍。目送千山爽气，帘卷一城风月，杖履合彷徉。他日蛾眉秀，相望隔明光。

玉楼春
西风吹冷沉香篆，门掩小晴红叶院。卧看黄菊送重阳，露重烟寒花未偏。
衰翁病怯琉璃簟，日日愁侵霜鬓短。一杯菊叶小云团，满眼萧萧松竹晚。

玉楼春
今朝何以为公寿，极贵长年公素有。庭阶不乏长芝兰，少翁又是廷臣右。
三能粲粲依魁秀，八柱巍巍蟠地厚。皇家卜册万斯年，年光长转洪钧手。

玉楼春
当日岭头相见处，玉骨冰肌元淡伫。近来因甚要浓妆，不管满城桃杏妒。
酒晕脸霞春暗度，认是东皇偏管顾。生罗衣褪为谁羞，香冷熏炉都不觑。

玉楼春
泥银四壁盘蜗篆，明月一庭秋满院。不知陶菊总开无，但见杜苔新雨遍。
去年醉倒云为簟，未尽百壶惊日短。小云今夜伴牢愁，好在凤凰春未晚。

玉楼春
三衢太守文章伯，七月政成如戏剧。坐中欬唾落珠玑，笔下神明飞霹雳。
才高莫恨溪山窄，且与燕公添秀发。风流前辈渐无多，好在魏公门下客。

玉楼春
一年滴尽莲花漏，碧井酴酥沉冻酒。晓寒料峭尚欺人，春态苗条先到柳。
佳人重劝千长寿，柏叶椒花芬翠袖。醉乡深处少相知，只与东君偏故旧。

玉楼春
蕊珠宫里三千女，滴粉为春尘不住。月华冷处欲迎人，七里香风生满路。
一枝谁寄长安去，想得韶光能几许。醉翁满眼玉玲珑，直到烟空云尽处。

玉楼春
小园半夜东风转，吹皱冰池云母面。晓披阊阖见朝阳，知向碧阶添几线。
小烟弄柳晴先暖，残雪禁梅香尚浅。殷勤洗拂旧东君，多少韶华聊借看。

玉楼春
长安回首空云雾，春梦觉来无觅处。冷烟寒雨又黄昏，数尽一堤杨柳树。
楚山照眼青无数，淮口潮生催晓渡。西风吹面立苍茫，欲寄此情无雁去。

玉楼春
一春花事今宵了，点检落红都已少。阿谁追路问东君，只有青青河畔草。
尊前不信韶华老，酒意妆光相借好。檐前暮雨亦多倩，未做朝云容易晓。

玉楼春
我公两器兼文武，谈笑严廊无治古。红颜绿发已官高，赤舄绣裳今仲父。
我欲形容无妙语，颂穆清风须吉甫。望公聊比泰山云，岁岁年年天下雨。

玉楼春
压玉为浆麟作朒，珠树琼葩长不谢。翠帘绣暖燕归来，宝鸭花香蜂上下。
沙堤佩马催公驾，月白风清天不夜。重来赫赫照岩廊，不动堂堂凝太华。

生查子
鲈蟹正肥时，烟雨新凉日。露蕊郁金黄，云液蒲萄碧。
此日古为佳，此醉君宁惜。高挂水精帘，尽放秋光入。

生查子
日照小窗纱，风动重帘绣。宝炷暮云迷，曲沼睛漪皱。
烟暖柳醒松，雪尽梅清瘦。恰是可怜时，好似花秾后。

生查子
钗上燕犹寒，胜里红偏小。恰有尔多春，不许群花笑。
酒面粉酥融，香袖金泥罩。芳意已潜通，残雪犹相照。

生查子
春晚出山城，落日行江岸。人不共潮来，香亦临风散。
花谢小妆残，莺困清歌断。行雨梦魂消，飞絮心情乱。

生查子
花地锦斑残，月箔波淩乱。斗鸭玉栏旁，扑兽金炉畔。
小醉奈春何，轻梦催云散。却步蕙栏中，应被鸳鸯见。

如梦令
深苑重调弦管，不觉银台烛短。相对有金波，天畔杯中都满。人远，人远，醉倚栏杆玉冷（为何不押韵？疑有误）。

西江月
花下春藏五马，松间风落双凫。兵厨玉帐卷酃湖，人醉碧云欲暮。
归去聊登文石，翱翔但是天衢。雅歌谁解继投壶，桃李无言满路。

西江月
烟雨半藏杨柳，风光初到桃花。玉人细细酌流霞，醉里将春留下。
柳畔鸳鸯作伴，花边蝴蝶为家。醉翁醉里也随他，月在柳桥花榭。

西江月
雨后夹衣初冷，霜前细菊浑斑。觚棱清月绣团环，万里长安秋晚。
槽下内家玉滴，盘中江国金丸。春容著面作微殷，烛影红摇醉眼。

西江月
席上芙蓉待暖，花间騕褭还嘶。劝君不醉且无归，归去因谁惜醉。
汤点缾心未老，乳堆残面初肥。留连能得几多时，两腋清风唤起。

更漏子
玉狻猊，金叶暖，馥馥香云不断。长下著，绣帘重，怕随花信风。
傍蔷薇，摇露点，衣润得香长远。双枕凤，一衾鸾，柳烟花雾间。

更漏子
绿窗寒，清漏短，帐底沉香火暖。残烛暗，小屏弯，云峰遮梦还。
那些愁，推不去，分付一檐寒雨。檐外竹，试秋声，空庭鹤唤人。

更漏子
柳藏烟，云漏日，寒满雕盘玉食。风卷旆，水摇天，鱼龙挟彩船。
水边人，波面乐，太守与民同乐。春好处，总随轩，花中谁状元。

阮郎归
映阶芳草净无尘，新晴隔柳阴。绿丝步障碧茸茵，遮藏欲尽春。
寒未了，酒须深，残花无处寻。年来陪尽惜春心，闲愁渐不禁。

阮郎归
雨余烟草弄春柔，芳郊翠欲流。暖风时转柳花球，晴光烂不收。
红尽处，绿新稠，秾华只暂留。却应留下等闲愁，令人双鬓秋。

夜行船
寒满一衾谁共。夜沉沉、醉魂朦松。两呼烟唤付凄凉，又不成、那些好梦。
明日烟江◇暝曚。扁舟系、一行螮◇。季鹰生事水弥漫，过鲈船、再三目送。

夜行船
弄水余英溪畔。绮罗香、日迟风慢。桃花春浸一篙深，画桥东、柳低烟远。
涨绿流红空满眼。倚兰绕、旧愁无限。莫把鸳鸯惊飞去，要歌时、少低檀板。

夜游宫
长记劳君送远。柳烟重、桃花波暖。花外溪城望不见。古槐边，故人稀，秋鬓晚。
我有淩霄伴。在何处、山寒云乱。何不随君弄清浅。见伊时，话阳春，山数点。

武陵春
维岳分公英特气，万丈拂长虹。丙魏萧曹总下风，千载友夔龙。
宝熏嫋翠昏帘绣，嘉颂佩绅同。不用黄精扫鬓中，元是黑头翁。

武陵春
城上落梅风料峭，寒馥逼清尊。爽兴天教属使君，雪意压歌云。
插帽殷罗金缕细，燕燕早随人。留取笙歌直到明，莲漏已催春。

武陵春
迎得春来闻好语，贺燕立帘钩。转蕙风光柳弄柔，喜气与春游。
万钱珍鼎期公饭，天字寿留侯。文物升平速置邮，江左属风流。

武陵春
银浦流云初度月，空碧挂团团。照夜珠胎贝阙寒，光彩满长安。
春风为拂新沙路，珂马款天关。篆印金窠红屈盘，嵬◇押千官。

武陵春
风过冰檐环佩响，宿雾在华茵。剩落瑶花衬月明，嫌怕有纤尘。
凤口衔灯金炫转，人醉觉寒轻。但得凊光解照人，不负五更春。

武陵春
春在前村梅雪里，一夜到千门。玉佩琼琚下冷云，银界见东君。
桃花髻暖双飞燕，金字巧宜春。寂莫溪桥柳弄晴，老也探花人。

河满子
急两初收珠点，云峰巉绝天半。辘轳金井卷甘冽，帘外翠阴遮遍。波翻水精重帘，秋在琉璃双簟。
漏永流花缓缓，未放崦嵫晼晚。红荷绿芰暮天好，小宴水亭风馆。云乱香喷宝鸭，月冷钗横玉燕。 

雨中花
寒浸东倾不定，更奈橹声催紧。堤树胧明孤月上，暗淡移船影。
旧事十年愁未醒，渐老可禁离恨。今夜谁知风露里，目断云空尽。

雨中花
池上山寒欲雾，竹暗小窗低户。数点秋声侵短梦，檐下芭蕉雨。
白酒浮蛆鸡啄黍，问陶令、几时归去。溪月岭云红蓼岸，总是思量处。

青玉案
芙蕖花上蒙蒙雨。又冷落、池塘暮。何处风来摇碧户。卷帘凝望，淡烟疏柳，翡翠穿花去。
玉京人去无由驻。恁独坐、凭栏处。试问绿窗秋到否。可人今夜，新凉一枕，无计相分付。

青玉案
玉婴初有排云分。向晚色、娟娟静。秋入风枝清不尽。月和粉露，徘徊孤映，独夜扶疏影。
子猷风调全相称。是彼此、无凡韵。玉勒前头花柳近。水边石上，冷依烟雨，时有幽人问。

青玉案
玉人为我殷勤醉。向醉里、添姿媚。偏著冠儿钗欲坠。桃花气暖，露浓烟重，不自禁春意。
绿榆阴下东行水。渐渐近、凄凉地。明月侵床愁不唾。眉儿吃皱，为谁无语，阁住阳关泪。

青玉案
今宵月好来同看。月未落、人还散。把手留连帘畔。含羞和恨转娇盼。恁花映春风面。
相思不用宽钏金。也不用、多情似玉燕。问取婵娟学长远。不必清光夜夜见。但莫负、团圆愿。

南歌子
暮霰寒依树，娇云冷傍人。江南谁寄一枝春。何似珑璁十里、更无尘。
雨萼胭脂淡，香须蝶子轻。碧山归路小桥横。谁见暗香今夜、月珑明。

南歌子
庭下新生月，凭君把酒看。不须直待素团团。恰似那人眉样、秀弯环。
冷射鸳鸯瓦，清欺翡翠帘。树枝烟竹小桥寒。渐见风吹疏影、过栏杆。

南歌子
绿暗藏城市，清香扑酒尊。淡烟疏雨冷黄昏。零落酴醾花片、损春痕。
润入笙箫腻，春於笑语温。更深不锁醉乡门。先迫歌声留住、欲归云。

相见欢
十年湖海扁舟，几多愁。白发青灯今夜、不宜秋。
中庭树，空阶雨，思悠悠。寂寞一生心事、五更头。

剔银灯
帘下风光自足，春到席间屏曲。瑶瓮酥融，羽觞蚁闹，花映酃湖寒绿。汨罗愁独。又何似、红围翠簇。
聚散悲欢箭速，不易一杯相属。频剔银灯，别听牙板，尚有龙膏堪续。罗熏绣馥。锦瑟畔、低迷醉玉。

浪淘沙
深院绣帘垂，前日春归。画桥杨柳弄烟霏。池面东风先解冻，龟上涟漪。
酒潋玉东西，香暖狻猊。速山郁秀入双眉。待看碧桃花烂漫，春日迟迟。

破子
酒美，从酒贵，濯锦江边花满地。鷫◇换得文君醉，暖和一团春意。怕将醒眼看浮世，不换云芽雪水。
花好，怕花老，暖日和风将养到。东君须愿长年少，图不看花草草。西园一点红犹小，早被蜂儿知道。

秦楼月
蔷薇折，一怀秀影花和月。花和月，著人浓似，粉香酥色。
绿阴垂幕帘波叠，微风过竹凉吹发。凉吹发，无人分付，这些时节。

粉蝶儿
雪遍梅花，素光都共奇绝。到窗前、认君时节。下重帏，香篆冷，兰膏明灭。梦悠扬，空绕断云残月。
沈郎带宽，同心放开重结。褪罗衣、楚腰一捻。正春风，新著摸，花花叶叶。粉蝶儿，这回共花同活。 

偏地花
白玉栏边自凝伫。满枝头、彩云雕雾。甚芳菲、绣得成团，砌合出、韶华好处。
暖风前、一笑盈盈，吐檀心、向谁分付。莫与他、西子精神，不枉了、东君雨露。

惜分飞
山转沙回江声小，望尽冷烟衰草。梦断瑶台晓，楚云何处英英好。
古寺黄昏人悄悄，帘卷寒堂月到。不会思量了，素光看尽桐阴少。

惜分飞
泪湿栏杆花著露，愁到眉峰碧聚。此恨平分取，更无言语空相觑。
短雨残云无意绪，寂寞朝朝暮暮。今夜山深处，断魂分付潮回去。

惜分飞
花影低徊帘幕卷，惯了双来燕燕。惊散雕栏晚，雨昏烟重垂杨院。
云断月斜红烛短，望断真个望断。情寄梅花点，趁风吹过楼南畔。

惜分飞（下阙似有误）
恰则心头托托地，放下了日多萦系。别恨还容易，袖痕犹有年时泪。
满满频斟乞求醉，且要时闲忘记。明日刘郎起，马蹄去便三千里。

清平乐
九重寒少，烟暖丰瑶草。金井碧梧雏凤矫，南极人来最老。
衣冠远换裘毡，德随和气蝉连。万里同开寿域，一年三秀芝田。

清平乐
重芳叠秀，风约仙云皱。椿不争年松与寿，共出皇家忠孝。
仁深枯冷皆蒙，托根不倚东风。日照恩光万里，暖生塞草丛中。

清平乐
镂烟翦雾，◇鞢无层数。苜蓿青深烦雪兔，引到祥华开处。
仙人手翳朝阳，清都绛阙相将。来覆东封翠辇，好遮化日舒长。

清平乐
九茎为寿，千叶前无有。叶叶年年看不朽，天与君王意厚。
君恩雨露无边，玉筵暖接非烟。马向华山烽冷，人安草亦千年。

清平乐
绛河千岁，一照升平事。万里青铜开碧霁，俯见南山晚翠。
绀寒不翅湘酃鄠，清於练静江澄。流向万年觞里，玉波可但如渑。

清平乐
银河秋浪，遥出昆仑上。忽变澄澜添碧涨，可道升平无象。
黄云浊雾初开，荣光休气徘徊。试觅当时五老，金泥玉检将来。

清平乐
天连翠潋，九折玻璃软。回抱金堤清宛转，疑共蓬莱清浅。
吾君欲济如何，唐虞风顺无多。自有松丹桧楫，一帆三代同波。

清平乐
娟娟月满，冉冉梅花暖。春意初长寒力浅，渐拟芳菲满眼。
当时吉梦重重，间生天子三公。付与人间桃李，年年管领春风。

清平乐
瀛洲春酒，满酌公眉寿。日照沙堤春傍柳，恩暖朝天衮绣。
东君著意丁宁，芳酸先许梅英。要就升平滋味，待公来进君羹。

清平乐
雪余寒退，唯有青松在。春不加荣寒不悴，用舍如公都耐。
流肪磊硌龟蛇，会留红日西斜。欲助我公寿骨，蟠桃等见开花。

清平乐
流光电急，又过书云日。旧是天津花下客，老对山青水碧。
而今转惜年华，迟阳为暖西斜。试问东君音信，晓寒犹压梅花。

清平乐
云峰秀叠，露冷琉璃叶。北畔娑罗花弄雪，香度小桥淡月。
与君踏月寻花，玉人双捧流霞。吸尽杯中花月，仙风相送还家。

清平乐
东风桂影，低拂姮娥镜。镜里妆寒酥粉莹，越恁十分端正。
素光行处随人，柳边照见青春。一片笙萧何处，花阴定有遗簪。

清平乐
曲房青琐，浅笑樱桃破。睡起三竿红日过，冷了沉香残火。
东风偏管伊家，剩教那与秾华。谁送一怀春思，玉台燕拂菱花。

清平乐
杏花时候，庭下双梅瘦。天上流霞凝碧袖，起舞与君为寿。
两桥风月同来，东堂且没尘埃。烟艇何时重理，更凭峰月相催。

清平乐
兰堂灯灺，春入流苏夜。衣褪轻红闻水麝，云重宝钗未卸。
知君不奈情何，时时慢转横波。一饷花柔柳困，枕前特地春多。

清平乐
风摇灺烬，吹下桃花影。醉倒碧铺眠碎锦，谁伴香迷酒凝。
少年不解孤春，年来减尽春心。犹下绣帘遮定，不教风雨侵淩。

清平乐
桃夭杏好，似筒人人好。淡抹胭脂眉不扫，笑里知春占了。
此情没个人知，灯前子细看伊。恰似云屏半醉，不言不语多时。

清平乐
杯深莫厌，强看桃花面。记约阳和初一线，便恁芳菲满眼。
明年春色重来，东堂花为谁开。我在芦花深处，钓矶雨绿莓苔。

清平乐
锦屏夜夜，绣被熏兰麝。帐卷芙蓉长不下，垂尽银台蜡灺。
脸痕微著流霞，瞢腾越恁秾华。破睡半残妆粉，月随雪到梅花。

最高楼
微雨过，深院芰荷中。香冉冉，绣重重。玉人共倚栏杆角，月华犹在小池东。人人怀，吹鬓影，可怜风。
分散去、轻如云兴梦，剩下了、许多风与月，侵枕簟，冷帘栊。副能小睡还惊觉，略成轻醉早醒松。仗行云，将此恨，到眉峰。

最高楼
新睡起，熏过绣罗衣。梳洗了，百般宜。东风淡荡垂杨院，一春心事有谁知。苦留人，娇不尽，曲眉低。
漫良夜、月圆空好意，恐落花、流水终寄恨，悲欢往往相随。凤台痴望双双羽，高唐愁著梦回时。又争如，遵大路，合逢伊。

散余霞
墙头花◇寒犹噤，放锈帘昼静。帘外时有蜂儿，趁杨花不定。
栏杆又还独凭，念翠低眉晕。春梦枉恼人肠，更厌厌酒病。

减字木兰花
暖风吹雪，洗尽碧阶今夜月。试觅云英，更就蓝桥借月明。
从教不借，自有使君家不夜。谁道由天，光景随人特地妍。

减字木兰花
曾教风月，催促花边烟棹发。不管花开，月白风清始肯来。
既来且住，风月闲寻秋好处。收取凄清，暖日栏杆助梦吟。

减字木兰花
小桥秀绝，露湿芙蕖花上月。月下人人，花样精神月样清。
谁言见惯，到了司空情不慢。丞相瞠无，若不瞠时醉倩扶。

绛都春
余寒尚峭，早凤沼冻开，芝田春到。茂对诞期，天与公春向庙廊。元功开物争春妙。付与秾华多少。召还和气，拂开霁色，未妨谈笑。
缥缈。五云乱处，种雕菰向熟，碧挑犹小。雨露在门，光彩充闾乌亦好。宝熏郁雾城南道。天自锡公难老。看公身任安危，二十四考。

菩萨蛮
玉卮细酌流霞湿，金钗翠袖勤留客。行色小梅残，官桥杨柳寒。
赐环宣室夜，看落金莲灺。人记海听康，流风秀水旁。

菩萨蛮
端端正正人如月，孜孜媚媚花如颊。花月不如人，眉眉眼眼春。
沉香添小炷，共挹熏炉语。香解著人衣，君心蝴蝶飞。

菩萨蛮
含章檐下眉如月，融酥和粉描疏雪。杭杏莫争春，淩风台畔人。
如今千万树，零乱孤村雨。和雨滴瑶觞，归来肌骨香。

菩萨蛮
淡烟琉雨东蓠晓，菊团凄露真珠小。青蕊抱寒枝，因谁特故迟。
曾是骚人盼，羞做茱萸伴。揉破郁金黄，与君些子香。

菩萨蛮
溪山不尽知多少，遥锋秀叠寒波渺。携酒上高台，与君开壮怀。
枉做悲秋赋，醉后悲何处。白发几黄花，官裘付酒家。

菩萨蛮
春潮曾送离魂去，春山曾见伤离处。老去不堪愁，凭栏看水流。
东风留不住，一夜檐前雨。明日觅春痕，红疏桃杏村。

菩萨蛮
云山沁绿残眉浅，垂扬睡起腰肢软。不见玉妆台，飞花将梦来。
行云何事恶，雨透罗衣薄。不忍湿残春，黄莺啼向人。

菩萨蛮
当时学舞钧天部，惊鸿吹下江湖去。家住百花桥，何郎偏兴娇。
杏粱尘拂面，牙板闻莺燕。劝客玉梨花，月侵钗燕斜。

诉衷情
花阴柳影映帘栊，罗幕绣重重。行云自随语燕，回雪趁惊鸿。
银字歇，玉杯空，蕙烟中。桃花髻暖，杏叶眉弯，一片春风。

诉衷情
短疏萦绿象床低，玉鸭度香迟。微云淡著河汉，凉过碧梧枝。
秋韵起，月阴移，下帘时。人间天上，一样风光，我与君知。

感皇恩
两岁抚邦人，曾无恩意。别后何人更相记。题舆玉树，愧与兼葭相倚。殷勤犹念我，同吟醉。
画舸相追，孤城已闭。不道扁舟口云外。夜分月冷，一段波平风细。忆君清兴满，无由寄。 

感皇恩
绿水小河亭，朱栏碧甃。江月娟娟上高柳。画楼缥缈，尽挂窗纱帘绣。月明知我意，来相就。
银字吹笙，金貂取酒。小小微风弄襟袖。宝熏浓炷，人共博山烟瘦。露凉钗燕冷，更深后。

感皇恩
多病酒尊疏，饮少辄醉。年少衔杯追记。无多酌我，醉倒阿谁扶起。满怀明月冷，炉烟细。
云汉虽高，风波无际。何似归来醉乡里。玻璃江上，满载春光花气。蒲萄仙浪软，迷红翠。

虞美人
游人莫笑东园小，莫问花多少。一枝半朵恼人肠。无限姿姿媚媚、倚斜阳。
二分春去知何处，赖是无风雨。更将绣幕密遮花。任是东风急性、不由他。

虞美人
百花赶定东君去，知与花何处。阳春但更买花栽。留住蜂儿蝶子、等君来。
翠轻绿嫩庭阴好，醉便眠芳草。春波如酒不曾空。谁见东堂日日、自春风。

虞美人
柳枝却学腰肢嫋，好似江东小。春风吹绿上眉峰。秀色欲流不断、眼波融。
檐前月上灯花堕，风递余香过。小欢云散已难收。到处冷烟寒雨、为君愁。

满庭芳
烁石炎曦，过云急雨，院落槐午阴清。藕花开遍，绿细一池萍。槽下真珠溜溜，龙团破、河朔余酲。栏杆外，梧桐叶底，金井辘轳声。
盈盈。开雾帐，珊瑚连枕，云母围屏。对肌肤冰雪，自有凉生。翠袖风回画扇，拂香篆、虯尾斜横。北窗晚，娟娟静色，竹影上帘旌。

满庭芳
马络青丝，障开红锦，小晴初断香尘。芳醪满截，持烛有佳人。飞盖西园午夜，花梢冷、云月胧明。折还惜，留花伴月，占定可怜春。
佳人。争插帽，已残芳树，犹缀余英。任红辞香散，蝶恨峰瞠。醉也和春戴去，深院落、初馥炉熏。玉台畔，未教卸了，留映晚妆新。 

渔家傲
年少莫寻潜玉老，无才无艺烦君笑。暖过茅檐霜日晓。休起早，竹间尽日无人到。
别径小峰孤碧峭，曲沟浅浸清绕。此老相看情不少。浑忘了，浑教忘了长安道。

渔家傲
恰则小庵贪睡著，不知风撼梅花落。一点儿春吹去却。香约略，黄蜂犹抱红酥萼。
绕遍寒枝添索寞，却穿竹径随孤鹤。守定微官真个错。从今莫，从今莫负云山约。

渔家傲
鬓底青春留不住，功名薄似风前絮。何似瓮头春没数。都占取，只消一纸长门赋。
寒日半窗桑柘暮，倚栏目送繁云去。却欲载书寻旧路。烟深处，杏花菖叶耕春雨。

蝶恋花
闻说君家传窈窕。秀色天真，更夺丹青妙。细意端相都总好，春愁春媚生颦笑。
琼玉胸前金凤小。那得殷勤，细托琵琶道。十二峰云遮醉倒，华灯翠帐花相照。

蝶恋花
江接寒溪家已近。想见秋来，松菊荒三径。目送吴山秋色尽，星星却入双蓬鬓。
凫短鹤长真个定。勋业来迟，不用频看镜。懒出问人人不问，绿尊倒尽横书枕。

蝶恋花
相见江南情不少。尔许多时，怪得无消耗。淡日暖云句引到，栏杆寂寞怜春小。
宫面可忺匀画了。粉瘦酥寒，一段天真好。唤起玉儿娇睡觉，半山残月南枝晓。

蝶恋花
红杏梢头寒食雨。燕子泥新，不住飞来去。行傍柳阴闻好语，莺儿穿过黄金缕。
桑落酒寒杯懒举。总被多情，做得无情绪。春过二分能几许，银台新火重帘幕。

蝶恋花
三叠栏杆铺碧甃。小雨新晴，才过清明后。初见花王披衮绣，娇云瑞日明春昼。
彩女朝真天质秀。宝髻微偏，风卷霞衣绉。莫道东君情最厚，韶光半在东堂手。

蝶恋花
红影斑斑吹锦片。露叶烟梢，寒月娟娟满。更起绕庭行百遍，无人只有栖莺见。
觅个簿情心对换。愁绪偏长，不信春宵短。正是碧云音信断，半衾犹赖香熏暖。

蝶恋花
城上春云低阁雨。渐觉春随，一片花飞去。素颈圆吭莺燕语，不妨缓缓歌金缕。
堕纪颓纲公已举。但见清风，萧瑟随谈绪。借寇假饶天不许，未须忙遣韶华暮。

蝶恋花
花里传觞飞羽过。渐觉金槽，月缺圆龙破。素手转罗酥作颗，鹅溪雪绢云腴堕。
七残能醒千日卧。扶起瑶山，嫌怕香尘涴。醉色轻松留不可，清风停待些时过。

蝶恋花
不雨不晴秋气味。酒病秋怀，不做醒松地。初换夹衣围翠被，蔷薇水润衙香腻。
旋折秋英餐露蕊。金缕蚪团，更试康王水。幽梦不来寻小睡，无言划尽屏山翠。

调笑
城月，冷罗袜。郎睡不知鸾帐揭。香凄翠被灯明灭。花困钗枝时节。河桥杨柳催行色，愁黛有人描得。

调笑
香歇，袂红黦。记立河娇花自折。隼旟绀幰城西阙。教妾惊鸿回雪。铜驼春梦空愁绝，云破碧江流月。

调笑
无力，倚瑶瑟。罢舞霓裳今几日。楼空雨小春寒逼。钿晕罗衫烟色。帘前归燕看人立，却趁落花飞入。

调笑
钗冷，鬓云晚。罗袖拂人花气暖。风流公子来应远。半椅瑶琴羞懒。云寒曰暮天微霰，无处不堪肠断。

调笑
憔悴，何郎地。密寄软绡三尺泪。传心语眼郎应记。翠袖犹芬仙桂。愿郎学做蝴蝶子，去去来来花里。

调笑
何处，长安路。不记墙东花拂树。瑶琴理罢霓裳谱。依旧月窗风户。薄情年少加飞絮，梦逐玉环西衣。

调笑
芳草，恨春老。自是寻春来不早。落花风起红多。记得一枝春小。绿阴青子空相恼，此恨平生怀抱。

调笑
相望，楚江上。萦水缭云闻妙唱。龙沙醉眼看花浪。正要风将月傍。云车瑶佩成惆怅，衰柳白须相向。

踏莎行（下阙第三句似少一字）
天质婵娟，妆光荡漾。御酥做出花模样。夭桃繁杏本妖妍，文鸳彩凤能偎傍。
艾绿浓香，鹅黄新酿。云清切歌声上。夜寒不近绣芙蓉，醉中祗觉春相向。

踏莎行
映竹幽妍，临池娟靓。芳苞先暖香初娠。南枝微弄雪精神，东君早寄春音信。
奔月仙标，乘烟远韵。玉台粉点和酥凝。从来清瘦可禁寒，为谁早把霞衣褪。

踏莎行
粟玉玲珑，雍酥浮动。芳跗染得胭脂重。风前兰麝作香寒，枝头烟雪和春冻。
蜂翅初开，蜜房香弄。佳人寒睡愁和梦。鹅黄衫子莤罗裙，风流不与江梅共。

踏莎行
景泮冰檐，情回瑶草。副能守得春来到。管曾独自索春怜，而今觑著东风笑。
粉凝酥寒，云房睡觉。胭脂也不添些小。天真要与此花争，是伊占得春多少。

踏莎行
拨雪寻春，烧灯续昼。暗香院落梅开后。无端夜色欲遮春，天教月上官桥柳。
花市无尘，朱门如绣。娇云瑞雾笼星斗。沉香火冷小妆残，半衾轻梦浓如酒。

踏莎行
阶影红迟，柳苞黄遍。纤云弄日阴晴半。重帘不卷篆香横，小花初破春丛浅。
凤绣犹重，鸭炉长暖。屏山翠入江南远。醉梦轻短枕闲敧，绿窗窈窕风光转。

踏莎行
芳气霏微，薄衣料峭。何人正倚桃花笑。流红不出武陵溪，这回空与春风到。
尊俎全稀，风情终较。安仁老也谁知道。碧云无信失秦楼，旧时明月犹相照。

踏莎行
碧树阴圆，绿阶露满。金波潋滟堆瑶盏。行云会事不飞来，长空一片琉璃浅。
玉燕钗寒，藕丝袖冷。只应未倚栏杆偏。随人全不似婵娟，桂花影里年年见。

醉花阴
檀板一声莺起速。山影穿疏木。人在翠阴中，欲觅残春，春在屏风曲。
劝君对客杯须覆。灯照瀛洲绿。西去玉堂深，魄冷魂清，独引金莲烛。

醉花阴
金叶犹温香未歇。尘定歌初彻。暖透薄罗衣，一霎清风，人映团团月。
持杯试听留春阕。此个情肠别。分付与莺莺，劝取东君，停待芳菲节。

忆秦娥
醉醉，醉击珊瑚碎。花花，先借春光与酒家。夜寒我醉谁扶我，应抱瑶琴卧。清清，揽月吟风不用人。

忆秦娥
夜夜，夜了花朝也。连忙，指点银瓶索酒尝。明朝花落知多少，莫把残红扫。愁人，一片花飞减却春。

谒金门
灯雾里，老去昔游不记。月似旧时人不似，小楼何处是。
归卧晚香翠被，玉酒著人小醉。欲睡先来都不睡，此情那恁地。

烛影摇红
一亩清阴，半天潇洒松窗午。床头秋色小屏山，碧帐垂烟缕。
枕畔风摇绿户。唤人醒、不教梦去。可怜恰到，瘦石寒泉，冷云幽处。

烛影摇红
老景萧条，送君归去添凄断。赠君明月满前溪，直到西湖畔。
门掩绿苔应遍。为黄花、频开醉眼。橘奴无恙，蝶子相迎，寒窗日短。

烛影摇红
鬓绿飘萧，漫郎已是青云晚。古槐阴外小栏杆，不负看山眼。
此意悠悠无限。有云山、知人醉懒。他年寻我，水边月底，一蓑烟短。

临江仙
古寺长廊清夜美，风松烟桧萧然。石栏杆外上疏帘。过云闲窈窕，斜月静婵娟。
独自徘徊无个事，瑶琴试奏流泉。曲终谁见枕琴眠。香残虯尾细，灯暗玉虫偏。

临江仙
闻道长安灯夜好，雕轮宝马如云。蓬莱清浅对斛棱。玉皇开碧落，银界失黄昏。
谁见江南憔悴客，端忧懒步芳尘。小屏风畔冷香凝。酒浓春入梦，窗破月寻人。

临江仙
莫恨那回容易别，不妨久远情肠。为人留下旧风光。花枝长好在，馥馥十年香。
便是旧时帘外月，却来小槛低窗。朦胧影里淡梳妆。相看如梦寐，回首乍思量。

点绛唇
高柳横斜，冷光淩乱摇疏翠。露荷珠缀，照见鸳鸯睡。
（下阙缺。）

点绛唇
柏叶春醅，为君亲酌玻璃琖。玉萧牙管，人意如春暖。
鬓绿长留，不使韶华晚。春无限，碧桃花畔，笑看蓬莱浅。

点绛唇
手抚归鸿，坐临烟雨连旌润。气清天近，云日温阑楯。
压玉浮金，一醉留青鬓。风光胜，淡妆人靓，眉黛生秋晕。

点绛唇
何处君家，蟠桃花下瑶池畔。日迟烟暖，占得春长远。
几见花开，一任年光换。今年见，明年重见，春色如人面。

点绛唇
秀岭寒青，冷泉淩乱催秋意。配环声里，无限真珠碎。
叹我平生，识尽闲滋味。来闲地，为君一醉，万事浮云外。

点绛唇
小院重帘，那回来处花相向。迟迟一饷，记得春模样。
昨夜月明，应照芙蓉帐。空凝望，蜂劳蝶攘，谁在花枝上。

点绛唇
绣岭横秋，玉螭吹暑迎凉气。碧崖流水，流入春葱里。
半倚朱弦，微嚲连环珥。通深意，月明风细，分付知音耳。

鹊桥仙
红摧绿到，莺愁蝶怨，满院落花风紧。醉乡好梦恰瞢腾，又冷落、一成吹醒。
柔红不耐，暗香犹好，觑著翻成不忍。春心减尽眼长闲，更肯被、游丝牵引。

鹊桥仙
水精帘外，沉香栏畔，新下红油画幕。百花何处避芳尘，便独自、将春占却。
月华淡淡，夜寒森森，犹把红灯照著。醉时从醉不归家，贤守定、不教冷落。

蓦山溪
雪空毡径，扑扑怜飞絮。柔弱不胜春，任东风、吹来吹去。墙阴苑外，一片落谁家，叶依依，烟郁郁，依旧加张绪。
那人拈得，吹向钗头住。不定却飞扬，满眼前、搅人情愫。蜂儿蝶子，教得越轻狂，隔斜阳，点芳草，断送青春暮。 

蓦山溪
东堂先晓，帘挂扶桑暖。画舫寄江湖，倚小楼、心随望远。水边竹畔，石瘦藓花寒，秀阴遮，潜玉梦，鹤下渔矶晚。
藏花小坞，蝶径深深见。彩笔赋阳春，看藻思、飘飘云半。烟拖仙翠，和月冷西窗，玻璃琖，葡萄酒，旋落酴醾片。

蓦山溪
婵娟不老，依旧东风面。华烛下珠軿，盛寒里、春光一片。不教暮景，也似每常来，水精宫，银色界，今夜分明见。
碧街加水，人影花淩乱。谁在柳阴中，小妆寒、落梅数点。诗翁独倚，十二玉栏杆，露蒙蒙，云冉冉，千嶂琉璃浅。

蓦山溪
梅花初谢，雪后寒微峭。谁送一城春，绮罗香、风光窈窕。插花走马，天近宝鞭寒，金波上，玉轮边，不是红尘道。
玻璃山畔，夜色无由到。深下水晶帘，拥严妆、铅华相照。珠楼缈缈，人月两婵娟，尊前月，月中人，相见年年好。

摊声浣溪沙
日照门前千万峰，晴飙先扫冻云空。谁作素涛翻玉手，小团龙。
定国精明过少壮，次公烦碎本雍容。听讼阴中苔自绿，舞衣红。

摊声浣溪沙
日转堂阴一线添，使君和气作春妍。祗有北山轻带雪，见丰年。
残月夜来收不尽，行云早起更留连。急剪垂杨迎秀色，到窗前。

摊声浣溪沙
雨色流香绕坐中，映阶疏竹一丛丛。不奈晚来萧瑟意，子猷风。
潋滟满倾金凿落，淋漓从湿绣芵蓉。吸尽百川天上去，看长虹。

浣溪沙
碧雾朦胧郁宝熏，和风容曳舞帘旌。花间千骑两朱轮。
金马天材文作锦，玉堂仙骨气如冰。湖山何似使君清。

浣溪沙
竹送秋声入小窗，香迷夜色暗牙床。小屏风掩烛花长。
雁过故人无信息，酒醒残梦寄凄凉。画桥露月冷鸳鸯。

浣溪沙
会向瑶台月下逢，为谁回首矮墙东。春风吹酒退残红。
庾岭殷勤通远信，梅家潇洒有仙风。晚香都在玉杯中。

浣溪沙
谢女清吟压郢楼，楼前风转柳花球。学成舞态却多羞。
半落琼瑶天又惜，稍浸桃李蝶应愁。酒家先当翠云裘。

浣溪沙
小圃韶光不待邀，早通消耗与含桃。晚来芳意半寒梢。
含笑不言春淡淡，试妆未偏雨萧萧。东家小女可怜娇。

浣溪沙
日照遮檐绣凤凰，博山金暖一帘香。尊前光景为君长。
不信腊寒雕鬓影，渐匀春意土妆光。梅花长共占年芳。

浣溪沙
花市东风卷笑声，柳溪人影乱于云。梅花何处暗香闻。
露湿翠云裘上月，烛摇红锦帐前春。瑶台有路渐无尘。

浣溪沙
月样婵娟雪样清，索强先占百花春。于中烛底好精神。
多恨肌肤元自瘦，半残妆粉不忺匀。十分全似那人人。

浣溪沙
水北烟寒雪似梅，水南梅闹雪千堆。月明南北两瑶台。
云近恰如天上坐，魂清疑向斗边来。梅花多处载春回。

浣溪沙
小雨初收蝶做团，和风轻拂燕泥乾。秋千院落落花寒。
莫对清尊追往事，更催新火续余欢。一春心绪倚栏杆。

浣溪沙
魏紫姚黄欲占春，不教桃杏见清明。残红吹尽恰才晴。
芳草池塘新涨绿，官桥杨柳半拖青。秋千院落管弦声。

浣溪沙
晚色寒清入四檐，梧桐冷碧到疏帘。小花未了烛花偏。
瑶瓮孛堆春这里，锦屏屈曲梦谁边。熏笼香暖索衣添。

浣溪沙
碧浸澄沙上下天，曲堤疏柳短长烟。月明不待十分圆。
凿落末空牙板闹，栏杆久凭夹衣寒。婵娟薄幸冷相看。

浣溪沙
碧户朱窗小洞房，玉醅新压嫩鹅黄。半青橙子可怜香。
风露满帘清似水，笙箫一片醉为乡。芙蓉绣冷夜初长。

浣溪沙
松菊秋来好在无，寄声猿鹤莫情疏。渊明不老久踟蹰。
打鼓枫林谁作社，枕溪茅屋忆吾庐。去年醉倒倩人扶。

浣溪沙
本是青门学灌园，生涯浑在乱山前。一犁春雨种瓜田。
别后倩云遮鹤帐，来时和月寄渔船。旁人莫做长官看。

浣溪沙
晚色轻凉入画船，云峰飞尽玉为天。疏飙自为月褰帘。
细酌流霞君且住，更深风月更清妍。为谁凄断小桥边。

浣溪沙
锦里无端无素书，长安秋晚忆家无。故人来此尚踟蹰。
旧事殷勤休忘了，老来凄断恶消除。小楼雪夜记当初。

浣溪沙
记得山翁往少年，青楼一笑万金钱。宝鞍逐月玉鞭寒。
老对冻醪留客话，醉爬短发枕书眠。伴人松雨隔疏帘。

浣溪沙
烟柳风蒲冉冉斜，小窗不用著帘遮。载将山影转湾沙。
略彴断时分岸色，蜻蜓立处过汀花。此情此水共天涯。

浣溪沙
蕙炷犹熏百和秾，兰膏正烂五枝红。风流云散太匆匆。
仙草已添君胜爽，醉乡肯为我从容。剩风残月小庭空。

浣溪沙
银字笙箫小小童，梁州吹过柳桥风。阿谁劝我玉杯空。
小醉径须眠锦瑟，夜归不用照纱笼。画船帘卷月明中。

浣溪沙
滟滟金波暖做春，疏疏烟柳瘦于人。柳边半醉不胜情。
未解画船留待月，缓歌金缕细留云。将云带月入东门。

浣溪沙
蜡烛花中月满窗，楚梅初试寿阳妆。麒麟为脯玉为浆。
花影烛光相动荡，抱持春色入金觞。鸭炉从冷醉魂香。

殢人娇
雪做屏风，花为行帐。屏帐里、见春模样。小晴未了，轻阴一饷。酒到处、恰如把春拈上。
官柳黄轻，河堤绿涨。花多处、少停兰桨。雪边花际，平芜叠幛。这一段、凄凉为谁怅望。

殢人娇
短棹犹停，寸心先往。说归期、换做的当。夕阳下地，重城远样。风露冷、高楼误伊等望。
今夜孤村，月明怎向。依还是、梦回绣幌。远山想像。秋波荡漾。明夜里、与伊画著眉上。
