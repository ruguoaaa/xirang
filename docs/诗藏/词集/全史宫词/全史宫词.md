　史梦兰
　　［清］（公元一八一三年至一八九八年）字香崖，直隶乐亭人。生于清仁宗嘉庆十八年，卒于德宗光绪二十四年，年八十六岁。少孤力学，于书无所不窥，尤长于史。每纵谈天下事，了如指掌。道光二十年（公元一八四o年）举人。选山东朝城知县，以母老不赴。筑别业于碣石山，名曰止园，奉母其中，藏书数万卷，日以经史自娱。曾国藩总督直隶，手书招致，深器之。幕中方宗诚、吴汝纶、游智开皆折节与交。国藩留主莲池书院，辞归。总督李鸿章延修《畿辅通志》，又与王灏参纂《畿辅艺文考 》。性和易乐善，尤喜奖掖后进。学政周德润以学行荐，旨加四品卿衔。梦兰所为诗文，以抒写性灵为主，不拘格调。著述甚富，有《尔尔书屋诗草》八卷，《文钞》二卷，《叠雅》十三卷，《异号类编》二十卷，《古今谣谚补注》二卷，《古今风谣拾遗》四卷，《古今谚拾遗》六卷，《燕说》四卷，《双名录》一卷，《笔谈》八卷，《全史宫韵》二十卷，及《舆地韵编》二百卷，均《清史列传》并行于世。

全史宫词　　（清）史梦兰 著

　　●目录

　　卷一
　　黄帝
　　卷二
　　五帝
　　　少昊金天氏
　　　颛顼高阳氏
　　　帝喾高辛氏
　　　帝尧陶唐氏
　　　帝舜有虞氏
　　卷三
　　三代
　　　夏
　　　　附：有穷后羿
　　　商
　　　周
　　卷四
　　东周列国
　　卷五
　　秦
　　卷六
　　汉
　　　附：刘元
　　　附：刘盆子
　　　附：诸王（1．梁孝王、刘武、文帝子；2．河间献王；3．江都易王；4．广川王）
　　　附：新莽
　　卷七
　　后汉
　　卷八
　　三 国
　　　蜀
　　　魏
　　　　附：诸王
　　　吴
　　卷九
　　晋
　　卷十
　　十六国
　　　前赵
　　　后赵
　　　前燕
　　　前秦
　　　后燕
　　　后秦
　　　南燕
　　　夏
　　　前凉
　　　蜀
　　　后凉
　　　西秦
　　　南凉
　　　西凉
　　　北凉
　　　北燕
　　卷十一
　　南朝
　　　宋
　　　　附：诸王
　　　齐
　　　　附：诸王
　　　梁
　　　　附：后梁
　　　　附：诸王
　　　　附：伪汉
　　　陈
　　　　附：诸王
　　卷十二
　　北朝
　　　魏
　　　　附：诸王
　　　齐
　　　　附：诸王
　　　周
　　　　附：诸王
　　　隋
　　　　附：诸王
　　　　附：伪梁
　　　　附：伪魏
　　　　附：伪许
　　　　附：伪夏
　　　　附：伪定杨
　　　　附：伪凉
　　　　附：伪燕
　　　　附：伪郑
　　卷十三
　　唐
　　　附：诸王
　　　附：伪燕
　　　附：伪汉
　　　附：伪楚
　　　附：伪齐
　　　附：伪越
　　卷十四
　　五代
　　　梁
　　　唐
　　　晋
　　　汉
　　　周
　　卷十五
　　十国
　　　吴
　　　南唐
　　　前蜀
　　　后蜀
　　　南汉
　　　楚
　　　吴越
　　　闽
　　　荆南
　　　北汉
　　卷十六
　　宋
　　卷十七
　　南宋
　　卷十八
　　辽
　　金
　　　附：伪楚
　　　附：伪齐
　　卷十九
　　元
　　　附：伪周
　　　附：伪汉
　　　附：伪夏
　　卷二十
　　明
　　　附：福王
　　　附：唐王
　　　附：永明王
　　　附：鲁王
　　　附：诸王

　　●全史宫词卷一　黄帝

　　黄帝，有熊氏，姓公孙，名轩辕，有熊国君，少典之子也。国于有熊，故号有熊氏。长于姬水，故又以姬为姓。神农氏衰，诸侯尊为天子。因有土德之瑞，故号曰黄帝。都涿鹿，在位百年。

　　【宫词】涿鹿师旋息战氛，衣裳垂法焕人文。庭前坐受群臣贺，华盖童童五色云。
　　【简释】《史记·五帝本纪》载，蚩尤作乱，不用帝命，于是黄帝乃征师诸侯，与蚩尤战于涿鹿之野，遂擒杀蚩尤，而诸侯咸尊轩辕为天子。
　　《路史·黄帝纪》载，黄帝法乾坤以正衣裳，纩赘旒以规视听之逸。
　　《古今注》载，涿鹿之战，常有五色祥云止于帝上，有花葩之象，故作华盖。

　　【宫词】水滴金壶漏箭催，云官花底散朝回。贤人早感旁求意，执弩驱羊入梦来。
　　【简释】《路史·黄帝纪》载，浮箭为泉孔，壶为漏。
　　《史记注》载，应劭曰，黄帝受命有云瑞，故以云纪事也。春官为青云，夏官为缙云，秋官为白云，冬官为黑云，中官为黄云。
　　《帝王世纪》载，黄帝闲居，梦大风吹去天下尘垢，又执千钧之弩，驱羊万群，悟风为姓，垢去土为后。千钧异力驱羊，牧人也。其有姓风名后，姓力为牧者，于是得风后于海隅，得力牧于大泽。

　　【宫词】黼黻文章五色浓，袆衣褕展绣重重。新丝半出西陵手，先为君王制衮龙。
　　【简释】《路史·黄帝纪》载，房观翚翟草木之花，染为文章，以明上下之衰。袆衣褕展，以为内服，故于是有衮龙之颂。《路史·黄帝纪》载，命西陵氏劝蚕稼，月大火而浴种，夫人副袆而弓桑，乃献蚕丝。

　　【宫词】郊坛牲玉别苍黄，致飨神示礼数详。祀罢沈榆香未散，清烟浓绕七登床。
　　【简释】《路史·黄帝纪》载，祀天圆邱，牲玉取苍；祀地方泽，牲玉取黄。筑坛除墠设醪醴，制兰蒲，列圭玉而荐之七登之床，十绝之帐，奏函夹之宫以致之，而彷徨于寿宫。
　　《拾遗记》载，轩皇使百辟群臣受教者，先列圭玉于兰蒲席上，燃沈榆之香。

　　【宫词】新除彤史掌坤仪，女节肜鱼窈窕姿。治内咸遵嫫母教，挽成特髻入宫时。
　　【简释】《路史·黄帝纪》载，立后三妃以存灵宪，彤史小臣以备内宦，以教天下之内治。肜鱼、女节皆黄帝妃名。
　　《轩辕本纪》载，黄帝使嫫母训宫人而有淑德，奏上德之颂。
　　《列女传》载，嫫母于四妃之班居下，甚丑而最贤。
　　《物原》载，嫫母作特髻。

　　【宫词】书剑巡游遍六虚，昆台悔过乍还舆。史臣新进盘盂戒，青纂班班注起居。
　　【简释】《路史·黄帝纪》载，十有五年，帝喜天下之戴已，于是放万几舍宫，寐而肆志于昆台。方明执舆，昌寓参乘，张若謵朋。前马昆阍滑稽，后车风后柏常从，负书剑发轫紫宫之中，涉洹沙而屈阴浦。陡王屋而受丹经，登空桐而向广成，封东山而奉中华，君策大面而礼宁生。入金谷而咨涓子心，访大恢于具茨，即神牧于相成。自是爱民而不战，四帝共起而谋之，边城日惊，介胄不释，帝乃焦然叹曰，朕之过淫矣。（又）载，命沮诵作云书，孔甲为史，执青纂记言动为实。（又）载，命史甲作戒，磐盂边豆，奁镜剑履，舆席巾杖，户窗弓矛，铭诗以弥缝其阙。

　　【宫词】青鸟白泽记纷纭，玉版书成脉候分。銮殿春深仙谷茁，一本灵药问柏君。

　　【简释】《路史·黄帝纪》载，创里伥，设郁律，说青鸟，记白泽，以除民害，而民宜之。
　　《抱朴子》载，精推步则访稽牧，讲占候则询风后，穷神奸则记白泽，相地理而说青鸟。
　　《路史·黄帝纪》载，察五气，立五运，洞生命，纪阴阳，极咨于歧雷，而内经作。谨候其时，著之玉版，以藏灵兰之室。演仓谷，推贼曹，命俞跗岐伯雷公察明堂，究息脉，谨候其时，则可万全。命巫彭桐君，处方吊饵，湔浣刺治，而人得以尽年。（又）载，作合宫，建銮殿以祀上帝。见岐伯于銮殿。后来汉朝王莽当朝时，种五梁禾于宫殿中，按各色分向八方，以表黄帝谷仙之术。

　　【宫词】九州席上判华戎，万国明常拜舞同。复釜山前符尽合，荆阳鼎铸首山铜。
　　【简释】《香案牍》载，轩辕帝列圭玉于兰蒲，席上舂杂宝为屑，以沈榆之胶和之为泥，划野分州，别尊卑华戎之异。济南人献“明堂图”，复道上有楼，从西南入此楼之始。
　　《路史·黄帝纪》载，合符于釜山，以观其会。采首山之铜，铸三鼎于荆山之阳，以象太乙。釜山亦叫复釜山。

　　【宫词】凤鸣阿阁辨雌雄，嶰谷篁裁十二桶。万古伶伦开乐始，黄钟律本重清宫。
　　【简释】《路史·黄帝纪》载，伶伦造律，采嶰溪之篁，断篁间三寸九分，为黄钟之宫。日含少制十有二桶。
　　《汉志》载，帝使伶伦取竹嶰谷，以为黄钟之宫，制十二桶，写凤之鸣。雄鸣六，雌亦六，此清宫也。后隋朝人毛爽说，黄帝听凤鸣于阿阁之下，始造十二律。

　　【宫词】元衣赤舄坐垂裳，羽搊交旂屋驾黄。四面臣工同夹跸，属车尘拥马师皇。

　　【简释】《路史·黄帝纪》载，扉履赤舄元衣熏裳。（又）载，命邑夷法斗之周，旋魁方标直，以携龙角，为帝车大辂，故曲其绍大帝之卫，于是崇牙交旂，羽搊■〈扌暴〉矟，櫑剑华盖，属车副乘，记里司马以备道哄，命马师皇为牧，正臣胲服牛始驾，而仆跸之御全矣。
　　《尸子》载，子贡问于孔子曰：“古时黄帝四面信乎？孔子曰：“黄帝取合己者四人，使治四方，不谋而亲，不约而成，大有成功，此谓之四面也。”
　　《路史》载，黄帝土行色尚黄。

　　【宫词】五旗八阵各成图，战法天教启秘枢。盛水坛前新受命，诏宣四史录龟符。
　　【简释】《路史·黄帝纪》载，临盛水，录龟符，衍握奇以为式。故五旗五麾六毒而制其阵。帝征蚩尤七十一战不克，昼梦金人引领长头元狐之裘云：“天帝使授符，得兵符，战必克矣。”乃于盛水之阳筑坛，祭太牢。有元龟含符致坛，似皮非皮，似绨非绨，广三袤一尺，文曰：“天一在前，太乙在后。”帝再拜受，于是设九宫，制八门，布三奇六仪，制阴阳二道，凡千八百局，名曰：“天一遁甲式”。三门发五将，具征蚩尤而斩之。黄帝八阵法，车箱铜当金也，车工中黄土也，乌云鸟翔火也，折冲木也，龙腾啣月水也，雁行鹅濯天也，车轮地也，飞翼浮蛆巽也。
　　《拾遗记》载，黄帝置四史，以主图籍。

　　【宫词】华胥世界庆时和，声色还严六禁科。屈轶生庭将孰指。圣明岂患佞人多。
　　【简释】《列子》载，黄帝梦游华胥之国，其国无师长，其民无嗜欲，自然而已悟，怡然自得。召天老力牧太山稽告之曰：“朕梦若此，今知至道不可以情求，朕得之矣。”（又）载，二十有八年，天下大治，几若华胥氏之国。
　　《帝王世纪》载，声禁重声，衣禁重衣，食禁重食，居禁重室。三坟所谓有雄垂六禁之科也。（又）载，黄帝时，有草生于庭，佞人入则指之名曰“屈轶”。

　　●全史宫词卷二　五帝

　　○少昊金天氏

　　少昊金天氏，姓纪名絷。黄帝子青阳之裔也。初降居江水，邑于穷桑，故号穷桑氏。国于青阳，因号青阳氏。以金德王天下，遂号金天氏。能修太昊之法，故曰少昊。都曲阜，在位八十四年。

　　【宫词】夜静璇宫罢织时，星流华渚梦回迟。盘灵井上箫声合，倚琴初成倡和诗。
　　【简释】《拾遗记》载，少昊母曰“皇娥”，处璇宫而夜织，乘桴木而昼游，经历穷桑沧茫之浦时，有神童容貌绝俗，称为白帝子降乎水际，与皇娥宴戏，奏便娟之乐，游漾忘返。娥倚琴歌云云，白帝子答歌云云，俗谓游乐之处为“桑中”。
　　《路史·小昊纪》载，元为纪姓配于类氏曰“娥”，居河之微，逆星流槎奏便娟之乐，乐而忘归，震而生质，白帝子也。既生其渚为陵。引休子云，少昊生于稚华之野，其渚一旦为陵也。
　　《溪囊橘柚》载，少昊母皇娥，璇宫之侧有井，曰“盘灵”。白帝之子与皇娥宴于宫，帝子命江妃歌冲景旋归之曲，盘灵之神吹箫以和之，故至今称井神为“吹箫女子。”

　　【宫词】凤水龙山仰帝庥，九渊仙乐沸层楼。鸟师拜舞天颜喜，身著旄人翠羽裘。
　　【简释】《路史·小昊纪》载，作十渊之乐，以谐人神，和上下。是日九渊龙山凤水日，五色云从龙之章也。少昊以鸟纪官。（又）载，鞬鞮旄人献其羽裘。

　　【宫词】卜筑甘泉肇帝都，阳曦五色照丹除。御书飞舞成鸾凤，户外招来赤燕书。
　　【简释】《路史·小昊纪》载，既处甘泉甘泉，古之云阳，为少昊之都。（又）载，少昊邑于穷桑日，五色互炤穷桑。（又）载，爰书鸾凤。（又）载，五凤适至，而乙遗书。引田俅子云：“少昊时，赤燕集户，遗其丹书。”

　　【宫词】青阳五气应桑丘，银涌金鸣百禄遒。少昊政原遵太昊，制成布货作泉流。
　　【简释】《尚史·少昊纪》载，少昊名挚，黄帝子青阳氏之裔也。古史考证，宗师太昊之道，故曰“少昊”。
　　《拾遗记》载，时有五凤随方色集于庭，因曰“凤鸟氏”，亦曰“桑丘氏”。金鸣于山，银涌于地。
　　《路史·小昊纪》载，作布货以制国用。
　　《文献通考》载，自太昊以来，则有钱矣。太昊氏高阳氏谓之“金”，有熊氏高辛氏谓之“货”，陶唐氏谓之“泉”，商周谓之“布”，齐莒谓之“刀”。

　　○颛顼高阳氏

　　颛顼高阳氏，姓姬，昌意之孙，黄帝曾孙也。年十岁佐少昊，年二十即帝位，以水德绍，金天氏政初，国高阳，故号高阳氏。都帝邱，在位七十八年。

　　【宫词】降居若水事云何，圣嗣初生首戴戈。大矩大圜法天地，飞龙乐作八风歌。
　　【简释】《帝王世纪》载，金天氏之末，女枢生颛顼于若水，昌意虽黄帝之裔，以德劣降居若水，世为诸侯。（又）载，颛顼生，首戴干戈，有德文。
　　《吕氏春秋》载，黄帝诲颛顼曰：“爰有大圜在上，大矩在下，汝能法之为民父母。”（又）载，帝令飞龙作效八风之音，命之曰“承云”。

　　【宫词】恭己元宫蒞九重，廷前卿寺拜新封。至尊造得浑仪法，万国春元奉历宗。
　　【简释】《路史·高阳纪》载，处乎元宫，抟心揖志，不贪广远。（又）载，立九寺九卿。（又）载，乃注新历，十三月以为元，是为历宗。（又）载，颛帝造浑仪，黄帝为盖天。

　　【宫词】孤棘城边都色青，五官分职共扬庭。负图亲见文龙至，蝌蚪书成复礼铭。
　　【简释】《路史·高阳纪》载，都始孤棘孤棘，在今营州柳城东南一百七十里，称“棘城”。（又）载，重该修熙，少昊氏之四叔也。实能金木与水，乃俾重为句芒，该为蓐收，修与熙为元，冥孙犁显曜乃命祝融，而炎帝时有子“句龙”，俾为后土是谓“五官”，恪共厥业，遂济穷桑。（又）载，文龙负图于是书蝌蚪，百辟作戒盈之器室，而著复礼之铭。

　　【宫词】圭水歌残钟磬凉，商丘帝业溯幽房。鲋鱼山下灵蛇守，引领西风汉水长。
　　【简释】《路史·高阳纪》载，会八风之音，以为圭水之曲。
　　《拾遗记》载，颛顼有浮金之钟，沈明之磬。
　　《路史·高阳纪》载，年二十爰立，乃徙商丘。
　　《竹书纪年集证》载，母曰“女枢”，见瑶光之星贯月如虹，感已于幽房之宫，生颛顼于曲水。
　　《山海经》载，汉水出鲋鱼之山，颛顼葬于阳，九嫔葬于阴，四蛇卫之。

　　○帝喾高辛氏

　　帝姓姬名夋，元嚣之孙，蟜极之子也。年十五佐颛帝，受封于辛，年三十以木德代高阳氏为天子。以其肇基于辛，故号高辛氏。都于亳，在位七十年。

　　【宫词】九招仙乐引鸾雏，仳齿群胆圣表殊。万里西戎谁献捷，美人偏许嫁盘瓠。
　　【简释】《路史·高辛氏纪》载，命咸黑典乐为声歌，作九招制，六列五罃。（又）载，命柞卜作鼙鼓，制笭筦熏箎。（又）载，帝喾方颐庞颜珠庭仳齿戴干。
　　《元中记》载，高辛氏有美女未嫁，犬戎为乱，帝曰：“有讨之者，妻以美女。”帝之狗名“盘瓠”，三月而杀犬戎首来，帝以不可训民，乃妻以女，流之会稽东南两万一千里，得海中土三千里而封之。
　　《路史·黄帝纪》载，有白犬之说，白犬若前世之朱虎、熊罴、熊麂，以及鸡、猪、狗、鸟、豹奴、虎■〈犭屯〉之类，并非真狗也。“盘瓠”之说盖因于此。【宫词】漫容蛇豕肆凶残，下地先宜去白难。蒿矢彤弓新拜赐，射官功报九州安。

　　【简释】《路史·高辛氏纪》载，羿以善射服事先王，乃命司衡赐以累缯彤弓蒿矢，羿是以去，下地去白难，而民得以佚。白难，指凶狠为乱之人，如封豕长蛇之类，皆称白难。

　　【宫词】绋衣黄斧位居辰，春马秋龙定四巡。书拜钟山师道重，赤松牧德尽仙真。
　　【简释】《路史·高辛氏纪》载，举星毕，曳云稍，春乘马，而秋登龙。黄斧绋衣，溉执中而获天下。（又）载，致学柏昭而师于赤松，舟人授书于钟山，而拜师于牧德。按四极明科谓九天真王子牧德之台，授喾以灵宝内文，帝以道治世，遂秘之钟山。

　　【宫词】天妹舟梁起洛滨，风云作合及良辰。八英状貌皆岐嶷，不负阳鸟入梦频。
　　【简释】《拾遗记》载，帝喾之妃，邹屠氏之女，常履风云，游于伊洛，帝乃期焉，纳以为妃。妃常梦吞日则生一子。凡经八梦，则生八子，世谓为八神，亦谓八翌、八英、八力。

　　【宫词】水上收回绣襁寒，姜嫄履武诞从天。深宫儿戏惟耕稼，国祚先开八百年。
　　【简释】《路史·高辛氏纪》载，上妃有骀氏曰姜嫄，居期而生，弃性敷，而仁戏，惟稷黍长，研耕稼。《列女传》载，简狄教之时艺桑麻。

　　【宫词】管弦声下九成台，驾返元邱浴室开。恰值春分遗卵去，玉筐燕子肇高禖。
　　【简释】《吕氏春秋》载，有娀氏有二女，为九城之台，饮食必鼓。帝令燕往，二女抟之，覆以玉筐。
　　《列女传》载，简狄帝喾次妃浴于元邱之水，有元鸟衔卵而坠，吞之生禼。
　　《史纪》载，简狄以春分祀于高禖，元鸟遗卵，吞之生契。
　　《礼月令注》载，高辛之世，元鸟遗卵，简吞之而生契。后王以为媒官，嘉祥而立祠焉。变媒言禖神之也。
　　《物原》载，高辛氏始造为湢。湢，浴室也。

　　○帝尧陶唐氏

　　帝姓祁，帝喾之子，帝挚之弟也，育于母家伊侯之国，后徙耆，故曰伊耆氏。年十二佐帝挚，封植受封于陶，年十五复封于唐，故又号陶唐氏。挚在位九年，以荒淫废，诸侯尊尧为天子。都平阳，在位七十三年，禅于舜。

　　【宫词】撝宫日暖御香深，栋牖松云郁翠荫。制得神人偕畅曲，獬皮帐里正调琴。
　　【简释】《金楼子》载，得神兽若羊，名獬豸。尧乃缉其皮以为帐。
　　《路史·陶唐氏纪》载，立于灵扉，云生牖；坐于华殿，松生栋。
　　《琴谱》载，尧有神人畅大周乐正之序。
　　《路史·陶唐氏纪》载，尧处撝宫。（又）载，制七弦徽大唐之歌，而民事得。

　　【宫词】玉食朝朝供簋铏，厨生萐莆扇风清。华封祝寿非虚语，早有彭铿进雉羹。
　　【简释】《韩非子》载，昔者，尧有天下，饭于土簋，饮以土铏。
　　《说文》载，萐莆，瑞草也。尧时生于庖厨，扇暑而凉。
　　《庄子》载，尧观乎华封，封人曰：“愿祝圣人，使圣人寿，使圣人富，使圣人多男子。”
　　《神仙传》载，彭铿能调鼎，进雉羹于尧，食之寿考。

　　【宫词】咫尺天颜八彩眉，九重藻火佩双垂。瓮中宝露甘于酒，岳牧承恩赐一卮。
　　【简释】《帝王世纪》载，尧眉有八彩。
　　《物原》载，尧为玉佩。
　　《拾遗记》载，黄帝时之玛瑙瓮，至尧时犹存甘露在其中，谓之宝露，以班赐群臣。

　　【宫词】诲弈终难望启明，观型妫汭降皇英。贰宫颁出昭华玉，不赐丹侯赐馆甥。
　　【简释】《帝王世纪》载，尧见舜于贰宫，赐以昭华之玉。
　　《路史·陶唐氏纪》载，帝取富宜氏曰皇生朱，帝为制弈棋，以间其情。
　　《太平御览》载，尚书逸篇，丹朱不肖，舜使居丹渊为诸侯。
　　《金楼子》载，尧教丹朱棋，文桑为局，犀象为子。

　　【宫词】庭梧垂荫砌蓂滋，申命羲和定四时。开辟欲成盘古历，千年朔望问灵龟。
　　【简释】《路史·陶唐氏纪》载，桐挺东厢，蓂生下庭，龟书乃来。于是稽蓂以正月，访桐以定闰，录龟字而施之，是曰“龟历”。
　　《述异记》载，陶唐氏，越裳献千岁神龟，背有文，纪开辟以来，采为龟历。

　　【宫词】河渚巡游五老俱，御龙真欲上天衢。神禾朱草生同日，殿上方呈十瑞许。
　　【简释】《路史·陶唐氏纪》载，开首山，道河渚，遇五老而济焉。（又）载，帝在唐，梦御龙以登云天。（又）载，庆云鲜菩，五纬顺轨，景星炳耀，甘露被野，神禾滋亩，朱草茁牧，澧泉洗岫，倚翣生厨，蒲薤茁凤巢阁荣，光慕河河马辇籙，一日而十瑞至。

　　○帝舜有虞氏

　　帝姓姚，瞽瞍之子。（黄帝裔自穷蝉以下，皆为庶人）帝尧登庸而禅以帝位，摄政二十有八载。尧崩丧毕，始践天子之位于蒲坂，在位五十年，禅于禹。

　　【宫词】群凤来朝五瑞班，五明扇底识龙颜。瑶池羽驾从天降，异宝争看白玉环。
　　【简释】《古今注》载，舜广开视听，求贤人以辅，自做五明扇。
　　《金楼子》载，舜摄政，王母派使，乘白鹿，驾羽车，建紫旗，来献白玉之玦，益地之图。

　　【宫词】日月光华开景运，山川封睿启宏谟。皇家自有丹青手，先写中天瑞应歌。
　　【简释】《路史·有虞氏纪》载，于是八风循通，卿云丛俊，又百工咸和而歌曰：“庆云烂兮，纠缦缦兮，日月光华，旦复旦兮。”
　　《画麈》载，世但知封谟作画，不知自舜妹嫘始。客曰：“惜此神技，创自妇人。”予曰：“嫘尝脱舜于瞍象之害，则造化在手，堪做画祖。”嫘，一作颗首，一作颗手。（又）载，舜时西母曾献瑞应图。

　　【宫词】上皇宫里养尊优，一日三朝拜冕旒。傲弟加封无怨怒，承欢常率鼻亭侯。
　　【简释】《路史·有虞氏纪》载，日三朝于瞽所，献斋果，惟尽子道。
　　《四书释地续引宋类苑》载，道永二州之间，存地名“鼻亭”，舜封象于此，有碑。

　　【宫词】乐都新裁十管箫，凤凰音韵叶箾韶。东宫歌舞由天性，不待和声律始调。
　　【简释】《文献通考》载，舜做十管箫。
　　《路史·有虞氏纪》载，义钧封于商，是喜歌舞。
　　《朝鲜记》载，舜有子八人，始歌舞。

　　【宫词】露坛月馆尚人间，日暮苍梧驾不还。愁绝三妃从未得，年年竹上泪痕斑。
　　【简释】《拾遗记》载，衡山有宝露坛，舜受于坛下，起“月馆”，以望夕月。
　　《江汉丛谈》载，唐，高千里诗云：“当时珠泪知多少，直到于今竹尚斑。”刘文房诗云：“苍梧在何处？斑竹自成林。”盖长沙郡县多斑竹，乃自宇庙生竹以来，本有种类如此，而世传舜崩，二妃攀竹悲哀，泪滴竹上成斑，故高刘诗意及此。
　　《礼记》载，舜有三妃。

　　【宫词】癸比分嫔位颉颃，秾华秀茁两枝芳。秋风鼓出湘灵瑟，共忆宵明与烛光。
　　【简释】《路史·有虞氏纪》载，舜次妃癸比氏，生二女，曰“宵明”，曰“烛光”。处河大泽，灵照百里，是为湘之神。
　　《楚辞》载，湘灵鼓瑟。

　　●全史宫词卷三　三代

　　○夏

　　夏，大禹姓姒，崇伯鲧之子，颛顼六世孙也。受舜禅践天子之位于安邑，在位八年崩。子启立，九年崩。子太康立，十九年为羿所拒，遂都阳夏，二十九年崩。羿立其弟仲康，十三年崩。子相立，为羿所逐，居商丘，八年寒浞杀羿而代之，二十八年杀王于商丘。四十年，夏遗臣靡讨浞诛之，奉相子少康践位归故都，二十一年崩。子杼立，十七年崩。子槐立，二十六年崩。子芒立，十八年崩。子泄立，十六年崩。子不降立，五十九年崩。弟扃立，二十一年崩。子厪立，二十一年崩。不降之子孔甲立，三十一年崩。子皋立，十一年崩。子发立，十九年崩。子癸立，五十二年为汤所放，国亡。计十七王，凡四百三十九年。

　　【宫词】庞庞狐尾应歌谣，阴教初开付女娇。犹忆涂山朝会夕，风雷金甲抹红绡。
　　【简释】《吴越春秋》载，禹三十未娶，行到涂山，恐时之暮，失其制度，乃辞云：“吾娶也，必有应矣。”乃有白狐九尾，造于禹。禹曰：“白者吾之服也，其九尾者，王之证也。”涂山之歌曰：“绥纷白狐，九尾庞庞。我家嘉夷，来宾为王。成家成室，我造彼昌。天人之际于斯，则行明矣哉。”禹因娶涂山，谓之女娇。
　　《中华古今注》载，昔禹王集诸侯于涂山之夕，忽大风雷震，云中有甲步卒千余人，中有服金甲及铁甲者。不披甲者，以红绢抹其头额。禹王问之，对曰：“此抹额盖武士之首，服皆佩刀，以为卫从。”乃是海神来朝也。红绢，又称红绡帕。

　　【宫词】辛壬癸甲记良辰，一代南音托候人。远望乡关添别恨，青台红泪湿罗巾。
　　【简释】《路史·夏后氏纪》载，初来南，涂山之女作歌以候，其伯姬曰：“候人兮，猗而南言。”自此始，至周之君臣，取风焉。实为周南召南。
　　《竹书纪年集证》载，安邑，今陕之夏县，有夏宫、夏故城、夏禹台。台在县西北。
　　《十三州志》载，涂山氏，思本国，筑以望乡之基，犹在夏城南。青台之山亦有“禹祠”。

　　【宫词】九河排决变安流，玉笥山前宝笈收。贡篚己看纤纩至，渠搜国里献珍裘。

　　【简释】《吴越春秋》载，九山东南天柱，号曰“委宛”，其书金简，青玉为字。禹登衡岳，梦见绣衣男子，自称元夷苍水使者，谓禹曰：“欲得我书，斋于黄帝岩岳之下。”禹斋三日，登委宛山，发金筒之书，得通水之理，乘四载以行。委宛，又名玉笥山，在会稽。
　　《帝王世纪》载，禹治水毕，天赐元圭，西戎渠搜国献珍裘。

　　【宫词】五声听政铎钟悬，文命书成大■〈令上巾下〉篇。旨酒进来疏帝女，首先卫武戒宾筵。
　　【简释】《鬻子》载，禹治天下也，以五声，听悬钟，鼓铎磬，而置鞀为铭于簨簴，曰：“教寡人以道者，击鼓；教寡人以义者，击钟；教寡人以事者，振铎，语寡人以忧者，击磬；语寡人以讼狱者，挥鞀。”是以禹尝一馈七十起，日中不暇食。
　　《汉书·艺文志》载，杂家有大■〈令上巾下〉三十七篇传，言禹所作。■〈令上巾下〉，古禹字。
　　《路史·夏后氏纪》载，帝女仪翟，醖醸稷麦以为酒，澧醪变五味进之，帝饮而甘之，折额而叹：“后世必有以酒亡国者。”遂疏仪翟。

　　【宫词】钧台飨罢筮亭闲，云盖翩翩秉翳环。何处谱成天帝乐，三嫔新窃九歌还。
　　【简释】《竹书纪年》载，启大飨诸侯于钧台。
　　《水经·颖水注》载，东南历大陵西连山，亦曰“启筮亭”。启享神于大陵，之上即钧台也。
　　《山海经》载，大乐之野，启于此，舞九伐马乘两龙，云盖三层，左手秉翳，右手操环。（又）载，上三嫔于天，得“九辨九歌”以下。

　　【宫词】洛汭盘游过十旬，銮舆无计返河。歌成五子多哀怨，第一长杨谏猎文。
　　【简释】《夏书》载，太康喜猎，诸侯谏之。

　　【宫词】红药翻阶御苑深，云和桐树碧成荫。外廷几日停封奏，圣听方移条谷琴。
　　【简释】《古琴疏》载，帝相元年，条谷贡桐芍药。帝命羿植桐于云和，命武罗伯植芍药于后苑。武罗伯谏帝不从，于是作谊谏羿，伐桐为琴以进。帝善之，名曰“条谷”。帝移于音乐，不听事，为羿所逐，居于商丘，援琴作“源水歌”。

　　【宫词】一旅中兴逆焰消，宾门乐舞媲箫韶。嫦娥避羿偏奔月，不及君王有二姚。
　　【简释】《后汉书》载，自太康失德，夷人始畔及少康，已后世服王化，遂宾于王门，献其舞乐。二姚事迹，《左传》有详载。

　　【宫词】黄萯归鞍带锦绷，东音嘽缓变新声。御龙曾学豢龙术，潜醢之而奉鼎烹。
　　【简释】《路史·夏后氏纪》载，孔甲之立，好方鬼神事，淫乱游畋黄萯之颜，天风晦冥，遇神■〈衤逢〉而迷，急趋民舍，主人方乳皆曰：“后来不胜之，必殃。”帝取子之曰：“其谁敢殃及长，幕动撩析而中厥足。”帝曰：“有命遂以守。”取嘽缓之声，以为破斧之歌，始为东音，而民邪僻之心生矣！于是得乘龙于河，灭不能饮食。有刘累者，学扰龙于豢龙氏，以服事之，赐氏曰：“御龙既一雌死累潜醢以奉，甲已而求之。”惧而之鲁。东阳，萯山也。■〈衤逢〉，黄萯山之神也，能动天地。

　　【宫词】牛饮三千赴酒池，深宫长夜少醒时。裂缯声引元妃笑，更脱金簪贯玉螭。
　　【简释】《新序》载，桀做瑶台为酒池糟堤，纵靡靡之乐，一鼓而牛饮者三千人。
　　《尚史》载，妹喜好闻裂缯之声，为发缯裂之，以顺适其意。
　　《路史注》载，董谒云：“桀媚妹喜，常加于膝，以金簪贯玉螭媚之。”

　　【宫词】璿台瑶室引人车，（车，读“插”音）琬剡承恩貌似花。三万俳倡空奏伎，芳名谁许刻苕华。
　　【简释】《竹书纪年》载，十三年初做辇。人引车为辇，桀溺妹喜，驾人车以奉之。
　　《金楼子》载，夏桀做璿台、瑶室。《管子》载，桀女乐三万人，无不服文绣衣裳者。
　　《竹书纪年》载，十四年扁帅师伐岷山。癸命扁伐山民，山民进女于桀。二女曰琬，曰剡，后爱二女，刻其名于苕华之玉。苕是琬，华是剡，而弃其原妃于洛，是为妹喜。桀先宠妹喜，后宠琬、剡。

　　【宫词】江流沛沛败舟过，四牡騑騑六辔和。危石春水终不悟，去归同唱醉人歌。
　　【简释】《尚书·大传》载，伊尹去汤适夏，闻夏人饮醉者持不醉者，不醉者持醉者，相和而歌曰：“去归于亳，去归于亳，亳亦大矣。”尹退而闲居，深听乐声更曰：“觉兮，较兮，吾大命，格兮，去不善以就善，何乐兮。”入告于桀曰：“大命之亡有日矣。”
　　《新序》载，桀做瑶台，罢民力，殚民财，群臣相持而歌曰：“江水沛沛兮，舟揖败兮，我王废兮，去归薄兮，薄亦大兮。”又曰：“乐兮乐兮，四牡蹻兮，六辔沃兮，去不善而从善，何不乐兮。”伊尹知天命之至，举觞而告桀曰：“君王不听臣之言，亡无日矣！”桀以为妖言。于是接履而趣，遂适汤，汤以为相。
　　《尚史注》载，引符子云，桀观炮烙于瑶台，谓龙逄曰：“乐呼？”龙逄曰：“天下苦之，而君为乐，臣观君之冕非冕也，冠危石也；君之履非履也，履春水也。未有冠危石而不压，履春水而不陷者。”

　　附：有穷后羿

　　羿，为羿国之侯，逐相自立，八年寒浞杀而代之。浞立四十三年，为伯靡所杀。

　　【宫词】屋内团团粉作丸，呼名几度望云端。当时应悔求灵药，只送嫦娥入广寒。
　　【简释】《后汉书·天文志注》载，羿得不死之药于西王母，嫦娥窃之以奔月，是为蟾蜍。
　　《三余帖》载，嫦娥奔月之后，羿思成病，正月十五夜，有童子诣宫求见曰：“臣夫人之使也，夫人知君怀思，无从得降。明日月圆之后，君宜用米粉做丸，团团如月，置室西北方，呼夫人名三夕可降。”如期果降，复为夫妻如初。

　　【宫词】祸机早已伏桃梧，赐玦残身理不诬。洛水神妃方入梦，岂知狐媚失纯狐。
　　【简释】《帝王世纪》载，浞杀羿于桃梧。
　　《尚史注》载，随巢子云：“奚禄山坏，天赐玉玦于羿，遂残其身以此为福，而至于祸。”
　　《楚辞注》载，羿梦与洛水神宓妃交媾。《路史》载，浞蒸取羿室纯狐，爰谋杀羿。

　　【宫词】陆地行舟意太狂，女岐同馆亦堪伤。缝裳妙具纤纤手，只解殷勤奉小郎。
　　【简释】《楚辞·天问》载，女岐缝裳而馆同爰止。女岐，浇嫂也。浇无义淫佚其嫂，往至其户，佯有所求，女岐为之缝裳，于是共舍宿止。

　　○商

　　商，成汤子，姓名履主，癸之子，契之裔孙也。放夏桀，代有天下，国号商，定都亳，在位十三年崩。太子太丁早卒，次子外丙二年，仲壬四年，太丁子太甲践位，三十三年崩，庙号太宗。子沃丁立，二十九年崩。弟太庚立，二十五年崩。子小甲立，十七年崩。弟雍已立，十二年崩。弟太戊立，七十五年崩，庙号中宗。子仲丁立，迁都嚣，十三年崩。弟外壬立，十五年崩。弟河亶甲立，徙都相，九年崩。子祖乙立，徙都耿，十九年崩。子祖辛立，十六年崩。弟沃甲立，二十五年崩。祖辛之子祖丁立，三十二年崩。沃甲之子南庚立，二十五年崩。祖丁之子阳甲立，七年崩。弟盘庚立，迁都殷，改国号为殷，二十八年崩。弟小辛立，二十一年崩。弟小乙立，二十八年崩。子武丁立，五十九年崩，庙号高宗。子祖庚立，七年崩。弟祖甲立，三十三年崩。子廪辛立，六年崩。弟庚丁立，二十一年崩。子武乙立，迁都河北，四年暴雷震死，子太丁立，三年崩。子帝乙立，三十七年崩。子辛立，三十二年为周所伐，国亡。
　　商，二十八王，凡六百四十四年。

　　【宫词】端拱镖宫瑞日明，三■〈椶，去木〉宝玉告功成。媵臣已应君王梦，负鼎亲调鹄鸟羹。
　　【简释】《孟子》载，汤有镖宫。汤所受命之宫。
　　《吕氏春秋》载，桀败于有娀之虚，奔于鸣条，夏师败绩。汤遂伐三■〈椶，去木〉，俘厥宝玉。谊伯、仲伯作典宝。
　　《帝王世纪》载，汤梦人负鼎抱俎对已而笑，悟而占曰：“鼎为和味，俎者割截，岂有为我宰者哉？！”汤乃求婚于有莘之君，遂以挚为媵臣，至亳乃负鼎抱俎见汤也。
　　《楚辞·天问》载，缘鹄饰玉后帝是飨。伊尹始仕，因缘烹鹄鸟之羹。

　　【宫词】阿衡新自夏庭回，殿上敷陈九主该。四海献琛遵制令，白旄翠羽按方来。
　　【简释】《尚史注》载，阿衡，商官名，亦曰“保衡”，或曰“伊尹之号”。
　　《逸周书》载，汤谓伊尹曰：“诸侯来献，或无牛马之所生，而献远方之物，事实相反。今吾欲因其地势所有献音，其为四方献令”。伊尹于是为四方令曰：“臣请正东符娄仇州，伊虑沤深九夷、十蛮、越沤剪发纹身，请令以鱼支之鞞、鰂之酱、鲛皮、利箭为献。正南瓯邓桂国损子产百濮九菌，请令以珠玑蝳瑁、象牙、文犀、翠羽、菌鹤、短狗为献。正西昆仑狗国思亲枳己，翕耳、贯胸、雕题离邱、漆齿，请令以丹青、白旄、纰罽、江历、龙角、神龟为献。正北司同大夏，莎东姑，他旦略貌胡戎翟，匈奴楼，烦月氏犁，其龙东胡。请令以骨驰、白玉、野马、騊駼、駃騠、良弓为献。”
　　《尚史·商臣传》载，伊尹从汤，言素王九主之事，汤举任于国政。
　　《别录》载，九主者，有法君、专君、授君、劳君、等君、寄君、破君、国君、三岁社君。凡九主图画其形。

　　【宫词】总街庭下五云深，黑鸟黄鱼瑞应临。宫掖漫矜鱼贯宠，已将女谒祷桑林。
　　【简释】《管子》载，汤有总街之庭。
　　《水经注》载，殷汤东观于洛，习礼尧坛沈壁，黄鱼双跃，黑鸟随上。
　　《竹书纪年》载，帝二十年大旱，禁弦歌舞。
　　《尚史》载，汤之时，大旱七年，雒坼川竭，煎沙烂石。于是使人持三足鼎，祝山川教之。祝曰：政不节，邪使人疾，邪苞苴行，邪谗夫昌，邪宫室祟，邪女谒盛，邪何不雨之极。邪言未已，而天大雨。
　　《帝王世纪》载，汤自伐桀后，大旱七年，以已为牲，祷于桑木之社。

　　【宫词】三载居幽圣德彰，桐宫重著衮衣裳。迎銮装束裁新袖，共拂轻尘拜嗣王。
　　【简释】《物原》载，伊尹始制妇人之大袖。

　　【宫词】宫门辘辘走寅车，桑谷摧枯圣德加。执御偏能邀上宠，秾华飞入费侯家。
　　【简释】《竹书纪年》载，太戊三十五年，做寅车。寅车，即桑根车也。又称“金根车”。
　　《尚史》载，太戊立伊陟为相，亳有祥桑谷共生于朝。一暮大拱，太戊惧问伊陟，伊陟曰：“臣闻妖不胜德帝之政，其有阙，与王其修德。”太戊从之，而祥桑枯死。
　　《竹书纪年》载，大戊三十一年，命费侯仲衍为车正。
　　《史记·秦本纪》载，大费生子二人。一曰大廉。元孙曰：“孟戏仲衍鸟身人言。”帝太戊闻而卜之，使御吉遂致使御，而妻之。

　　【宫词】鼎耳何缘野雉来，翟衣焜耀扇初开。三年胥靡曾通梦，不救东宫孝己回。
　　【简释】《古今注》载，高宗时有句雉之祥，服章多用翟羽。（又）载，高宗有句雉之祥，故有雉尾扇。
　　《竹书纪年》载，武丁二十五年，五子孝己卒于野。《帝王世纪》载，孝己者，武丁之贤子也。其母早死，高宗惑后妻之言，放之而死。

　　【宫词】尘台千尺望云烟，十里沙丘殿阁连。宫中夜深行酒炙，车声惊起玉床眠。
　　【简释】《新序》载，纣为尘台，七年而成。其大三里，高千尺，临望云烟。
　　《论衡》载，纣沉缅于酒，以糟为丘，以酒为池，车行酒骑，行炙一百二十日为一夜，长夜之饮，忘乎甲子。《帝王世纪》载，纣宫九市。
　　《史记》载，纣益广沙丘苑台，多取野兽、蜚鸟置其中。
　　《商史注》载，纣始作玉床。

　　【宫词】梦醒深宫玉虎凉，朝朝丝履侍天王。红兰杂作桃花色，竞抹胭脂斗艳装。
　　【简释】《拾遗记》载，汉诛梁冀得一玉虎，头枕下有篆书，字云：帝辛之枕。帝与妲己同枕之。是殷时遗宝也。
　　《炙骨子》载，夏商以菲丝为屩，宫中妃嫔皆著。
　　《新书》载，纣自谓为天王。《中华古今注》载，胭脂起于纣，以红兰花汁凝做胭脂，涂之作桃花妆。

　　【宫词】南海姜兼西海菁，玉杯象箸制弥精。师延新进迷魂曲，漫奏清商涤角声。
　　【简释】《尸子》载，桀纣纵欲长乐，以苦百姓，珍怪远味必南海之姜、北海之盐、西海之菁、东海之鲸。
　　《拾遗记》载，纣拘师延于阴室，师延奏清商流征涤角之音，纣曰：“此上古远乐，非余可听说也。”犹不释师延。师延乃更奏“迷魂淫魄”之曲，以修夜之娱，乃得释免。

　　【宫词】九侯纳女罪何辞，正遇司晨用牝时。毕竟有苏成祸水，太公元钺恨来迟。
　　【简释】《史记·殷本纪》载，九侯有好女入之纣，九侯女不喜淫，纣怒杀之，而醢九侯。
　　《晋语》载，殷辛伐有苏，有苏氏献妲己女焉。妲己有宠，于是与胶鬲比，而亡殷。
　　《古今注》载，武王以黄钺斩纣，故王者以为戒；太公以元钺斩妲己，故妇人以为戒。

　　○周

　　周，武王姬姓，名发。文王之子，后稷之孙也。伐商纣，代有天下，国号周，都镐，在位七年崩。子成王诵立，三十七年崩。子康王钊立，二十六年崩。子昭王瑕立，五十一年崩。子穆王满立，五十五年崩。子共王繄扈立，十二年崩。子懿王囏立，徙都槐里，二十五年崩。共王之弟孝王辟方立，十五年崩。懿王之子夷王燮立，十六年崩。子厉王胡立，五十一年崩。子宣天靖立，四十六年崩。子幽王涅立，十一年为犬戎所杀。晋、卫、秦以兵来救，与郑世子掘突共立故太子宜臼，是为平王。迁于东都洛邑，五十一年崩。孙桓王林立，二十三年崩。子庄王佗立，十五年崩。子厘王胡齐立，五年崩。子惠王阆立，二十五年崩。子襄王郑立，三十三年崩。子顷王壬臣立，六年崩。子匡子班立，六年崩。弟定王瑜立，二十一年崩。子简王夷立，十四年崩。子灵王泄心立，二十七年崩。子景王贵立，二十五年崩。子悼王猛立，是年冬猛卒，弟敬王瑜立，四十四年崩。子元五仁立，七年崩。子贞定王介立，二十八年崩。子哀王去疾立，弟叔杀王自立，是为思王。是年秋，王子嵬杀叔自立，是为考王，十五年崩。子威烈王午立。初考王封其弟于河南，是为桓公，以续周公之官职。桓公卒，子威公立，威公卒，子惠公立，乃封其少子班于巩，以奉王，是为东周惠公。此东西周分之始也。威烈王在位二十四年崩。子安王骄立，二十六年崩。子烈王喜立，七年崩。弟显王扁立，四十八年崩。子慎靓王定立，六年崩。弟显王扁立。四十八年崩。子慎靓王定立，六年崩。子赧王延立，时东西周分治，赧王徙都西周，在位五十九年，秦攻西周，赧王入秦，尽献其地，归而卒。周之民东亡，秦取其宝器，迁西周君于■〈單上心下〉狐聚，后七年，迁东周君于阳人聚，周遂不祀。
　　周历三十七王，凡八百七十三年。

　　【宫词】坶野回銮曲盖陈，蒿宫宏敞绿槐新。邑姜素稔丹书训，内治修明压九臣。
　　【简释】《中华古今注》载，武王伐纣，大风折盖，太公因折盖之形，制曲盖焉。大戴礼周时，德泽和洽，蒿茂大，以为宫柱，名曰“蒿宫”。
　　《渊鉴类函》载，太公金匮云，武王问太公曰：“天下神来甚众，恐有试者，何以待之？”太公请槐树于王门内，有益者入，无益者拒之。
　　《帝王世纪》载，邑姜修教于内。（又）载，武王召尚父曰：“黄帝颛顼之道存乎师？”尚父曰：“在丹书。”

　　【宫词】菶菶蓂阶夹碧桐，紫庭琴静凤生邕。剪圭偶做家庭戏，太史殷勤请赐封。
　　【简释】《尚书·大传》载，周公辅成王，不矜功则蓂荚生。
　　《蔡邕琴操》载，周成王时，凤凰来舞于庭，乃援琴做歌曰：凤凰来翔于紫庭……
　　《史记》载，成王与虞叔戏剪桐叶为圭，以与虞叔曰：“以此封若？”史佚因请择日立虞叔。成王曰：“吾与之戏耳。”史佚曰：“天子无戏言。”于是，遂封虞叔于唐。唐，在汾河之乐，方百里。故曰唐叔虞。

　　【宫词】衮衣负扆绣裳飘，摄政明堂百辟朝。吉日祝雍方做颂，二年苦志赋鸱鸮。
　　【简释】《淮南子》载，武王崩，成王幼，周公听天下之政，负扆而朝诸侯。
　　《家语》载，武王崩，成王年十有三而嗣立。明年夏六月，既葬冠成王而朝于祖，以见诸侯。周公命祝雍作颂曰：“祝王辞达而勿多也。”祝雍辞曰：“祝王近于民，远于佞，啬于时，惠于财，亲贤而任能。”其颂曰：“令月吉日，王始加元服，去王幼志，服王衮，职钦若昊天六和，是式率尔祖考，永永无极。”

　　【宫词】玉手纤纤织锦工，因祗佳丽冠深宫。修裾长袖娇无力，秘结罗襟怯晓风。
　　【简释】《拾遗记》载，成王五年，有因祗之国，献女工一人，体儿清洁，被纤罗杂，绣之衣，长袖修裙，风至则解其衿带，恐飘飘不能自止也。其人善织，以五色丝内于口中，手引而结之，则成文锦。

　　【宫词】乐谱诗章付管弦，丰宫玉帛共朝天。内庭宴起鸣璜寂，听奏关睢第一篇。
　　【简释】《竹书纪元》载，康王三年定乐歌。（又）载，康王元年，诸侯朝于丰宫。
　　《后汉书》载，康王晚朝，关睢做讽。又曰：“昔武王承文王之盛，一朝宴起，夫人不鸣璜，宫门不击析，关睢之人，见几而作。”

　　【宫词】玉辂遥临羽盖分，扇摇丹鹊纳南薰。陪銮喜得东瓯女，诏织交龙斗凤裙。
　　【简释】《拾遗记》载，昭王二十四年，涂修国献青凤丹鹊，聚鹊翅以为扇，缉凤羽以饰车盖。时东瓯献二女，一名延娟，二名延娱。使二人更摇此扇，侍于王侧，轻风四散，泠然自凉。
　　《红余志》载，周昭王使延娟以奇锦为裙，昼看成凤，夜看成龙，名曰：“交龙斗凤裙。”

　　【宫词】南征不复衅何因，谁为胶舟问水滨。房后无端熊梦协，丹朱为厉竟冯身。
　　【简释】《帝王世纪》载，昭王德衰，南征济于汉，船人恶之，以胶船进王，王御船至中流，胶液船解，王没于水中而崩，周人讳之。
　　《国语》载，房后者，昭王之后也。房后实有爽德，协于丹朱。丹朱冯身以仪之，生穆王。

　　【宫词】重璧台成贮上姬，中天媌曼斗妩姿。谁教傀儡当场舞，惹得君王怒偃师。
　　【简释】《竹书纪年》载，穆王十五年，做重璧台。穆传曰“姬姓者，盛栢之子也”。天子赐之上姬之长是曰“盛门”。天子乃为之台，是曰“重台之台”。郑环曰“盛”与“成”通，亦做郕。郕叔之后，栢伯同郕叔为王，高叔祖。周道百世不通婚姻。故鲁昭尚讳姬为子，此乃赐之上姬之长，而为做台以著之，宜其谥为缪也。
　　《史记》中先做穆，后做缪。
　　《列子》载，周穆王时，西极有化人来，穆王为之筑台，号曰“中天台”。简郑卫处子，娥媌靡曼者以满之。（又）载，穆王巡狩，有献工人，名偃师，所造能倡者，移步俯仰信人也。锁其颐则歌合律，捧其手则舞应节，千变万化，惟意所适。王与盛姬内御并观之，技将终倡者，瞬目而招王之左右侍妾，王大怒，欲诛偃师。

　　【宫词】笛声吹断雨濛濛，八骏驰回万里风。黄竹白云春梦幻，瑶池仙母下昭宫。
　　【简释】《述异记》载，穆王时，天下连雨三月，王乃吹箫，雨遂止。
　　《穆夫子传》载，天子命驾八骏之乘，右服卤，骅骝而左；绿耳右，骖赤肥骥而左。白莪蚁次本之乘，右服渠黄，而左逾轮，右骖盗骊，而左山子。（又）载，天子觞西王母于瑶池之上，西王母为天子谣曰：“白云在天，山陵自出，道里悠远，山川间之，将子无死，尚能复来。”
　　《竹书纪年》载，穆王三十九年，王会诸侯于涂山。
　　《集证》载，穆王宿于黄竹，梦羿射于涂山，至是因令诸侯以会之。（又）载，十七年，西王母来朝，宾于昭宫。

　　【宫词】俞泉骏足走骎骎，猎取文犀自社林。莫道下堂王礼亵，蜀人琼玉献西琛。
　　【简释】《竹林纪年》载，夷王二年，蜀人吕人，来献琼玉。六年王猎于社林，获犀牛一以归。七年虢公帅师伐太原之戎，至于俞泉获马千马。

　　【宫词】庭燎辉煌梦未醒，脱簪永巷立婷婷。向风重奏瑶琴曲，须记先王旧刻铭。
　　【简释】《列女传》载，宣王尝宴起，姜后脱簪珥待罪于永巷。
　　《古琴疏》载，宣王有琴曰“向风”，背铭云“墙有耳，伏寇在”。是武王之遗器也。宣王每朝，姜后辄以此铭，援琴奏之。王于是益兢兢不忘。

　　【宫词】储君天定漫轻移，试看山君弭耳时。底事履卑忘扁石，宫中怨写白华诗。
　　【简释】《尚史·幽王纪注》载，古文琐语云，幽王将杀太子宜臼，立伯服。释虎将执之，宜臼叱之，虎弭耳而伏。

　　【宫词】檿弧箕服应童谣，草没骊山恨未销。拚却倾城邀一笑，诸侯峰火尽来朝。
　　【简释】《史记》载，宣王之时，童女谣曰：“檿弧箕服，实亡周国。”于是宣王闻之，有夫妻卖是器者，宣王使执而戮之。逃于道，而向见者，后宫童妾所弃妖子出于路者。闻其夜啼，哀而收之，夫妻遂奔于褒。褒人有罪，请入童妾所弃女子者于王以赎罪。弃女子出于褒，是为褒姒。当幽王三年，王之后宫见而爱之，生子伯服，竟废申后及太子，以褒姒为后，伯服为太子。太史伯阳曰：“祸成矣，无可奈何！”褒姒不好笑，幽王欲其笑，万方，故不笑。幽王为烽火大鼓，有寇至则举烽火，诸侯悉至，至而无寇，褒姒乃大笑。幽王悦之，为数举烽火，其后不信，诸侯亦不至。申侯与犬戎攻幽王，幽王举烽火征兵，兵莫至，遂杀幽王骊山下，虏褒姒，尽取周赂而去。

　　【宫词】修筑宫城拥斗川，空闻王子谏书传。缑山早醒繁华梦，骑鹤吹笙上碧天。
　　【简释】《国语》载，谷洛斗将毁王宫，王欲以土拥之，太子晋谏曰：“不可防斗川以饰宫，是饰乱而佐斗也。”王卒拥之。
　　《列仙传》载，王子乔，周灵王太子晋也。好吹笙做凤鸣，后告其家曰：“七月七日待我于缑山头。”及期，果乘白鹤谢时人而去。

　　●全史宫词卷四　东周列国

　　幽王败亡，平王惧犬戎，迁都洛邑，号东周。势力遂渐削弱，形成列国纷争局面。周天王只虚拥王号，而无实力。

　　【宫词】武公仲子续良姻，继美元妃压众嫔。两姓真从天作合，手文早定鲁夫人。
　　【简释】《左传》载，元妃，亦宋女，名淑。

　　【宫词】待坐深宫夜向晨，车声过阙听辚辚。絺帷更向中庭设，环佩璆然拜圣人。
　　【简释】《列女传》载，灵公尝与女人夜坐，闻车声辚辚至阙而止，过阙复有声。夫人曰：“此必蘧伯玉也！”公曰：“何以知之？”夫人曰：“君子不为昭昭伸节，不为冥冥惰行。吾闻伯玉君子也，以是知之！”问之，果伯玉。
　　《史记》载，孔子至卫，南子请见，孔子辞谢不得而见之。夫人在絺帷中，孔子入门北面而稽首，夫人在絺帷中再拜，环佩玉声璆然。

　　【宫词】重华台上拥娇娆，善谏曾见仲叔敖。却恨君王炀蔽甚，又分恩宠到余桃。
　　【简释】《王孙子》载，卫灵公坐重华之台，侍御数百，隋珠照日，罗衣从风。仲叔敖入谏曰：“昔桀纣行此而亡，今君内宠太盛！”灵公听罢拜谢曰：“寡人过矣！”于是出宫女数百人。
　　《战国策》载，痈疽与弥子暇二人者，专君之势，以蔽左右。复涂侦谓公曰：“昔者，臣梦见君。”“子何梦？”“梦见灶君。”公忿然作色曰：“吾闻梦见人君者，梦见日。今子梦见灶君，而言君也。有说则可，无说则死！”复涂侦对曰：“日并烛天下者也，一物不能蔽也。灶则不然，前人之炀，则后人无所见也。今乃疑人之有炀于君者也，是以梦见灶君！”公曰：“善”。于是，废痈疽、弥子瑕，而立司空狗。
　　《说苑》载，弥子瑕爱于卫君，卫法窃驾君车罪刖。瑕之母疾，夜往告之瑕，瑕驾君车而出，君闻之曰：“孝哉，为母犯刖。”瑕其桃而甘，不尽而奉君，君曰：“爱我而忘其口。”

　　【宫词】藉圃开筵虎幄张，昆吾妖梦竟成映。胡天胡地非关髢，何为髡人助吕姜。
　　【简释】卫庄公事迹，详见《左传》。

　　【宫词】嘉耦为妃怨耦仇，命名早兆子孙忧。素衣朱襮归桓叔，举国谁怜小子侯。
　　【简释】晋武公事迹，详见《左传》。

　　【宫词】君宠潜移大小戎，灵龟早已告襄公。偏衣金阙萧墙祸，尽出优施教泣中。
　　【简释】晋献公事迹，详见《左传》。

　　【宫词】二五嬖来原有偶，三千仆送为联姻。奉匜沃盥辰嬴在，犹是怀公侍栉人。
　　【简释】晋文公事迹，详见《左传》。

　　【宫词】风雨崤陵奏凯时，缘何不顾唾丹墀。秦囚己许夕嬴请，又致三年拜赐师。
　　【简释】晋襄公事迹，详见《左传》。

　　【宫词】宫云低压九层台，孙息琴声入耳哀。墙外忽闻人笑语，君王方看辟丸来。
　　【简释】《说苑》载，晋灵公造九层之台，费用千亿。（又）载，孙息学悲歌，引琴作郑、卫之音，灵公闻之大惑。

　　【宫词】门外何来厉鬼嗔，膏肓二竖靳尝新。小臣竟应登天梦，始信巫医术如神。
　　【简释】晋公事迹，详见《左传》。

　　【宫词】汾流淼淼抱楼台，客到虒祈宴屡开。谁为石言称可吊，诸侯方共贺宫来。
　　【简释】晋平公事迹，详见《左传》。

　　【宫词】物阳时晦过斯灾，女惑男时蛊自来。内有四姬不知节，漫惊实沈与台骀。
　　【简释】晋平公事迹，详见《左传》。

　　【宫词】泄泄融融本性天，何须阙地及黄泉。悟生果悔无妨孝，颍谷封人亦适然。
　　【简释】郑庄公事迹，详见《左传》。

　　【宫词】有女同车漫系援，大非吾偶况师眠。救齐不受齐侯室，免引雄狐入国门。
　　【简释】郑昭公事迹，详见《左传》。
　　《诗·小序》载，有女同车刺忽也。刺忽之不眠于齐，卒以无大国之助，至以见逐，国人刺之。

　　【宫词】内宠共姬外嬖貂，淄渑岂果味能调。贤妃恐惹诸侯笑，独听鸡鸣劝早朝。
　　【简释】《淮南子》载，俞儿易牙淄渑之水合者，尝一合水而甘苦之矣。
　　《孟子·疏》载，淄渑二水为食，易牙亦知二水之味，桓公不信，数试始信。
　　《吕氏春秋》载，桓公会诸侯，卫人后至，公与管仲谋伐卫。退朝而入，卫姬望见君，下堂再拜，请卫君之罪，公曰：“吾与卫无故，子何为请？”对曰：“妾望君之入也，足高气盛，有伐国之志也。见妾而有动色，伐卫也！”明日公朝，揖管仲而进之。管仲曰：“公舍卫乎？”公曰：“仲文安识之？”管仲曰：“君之揖朝也，恭而言也，徐见臣而有惭色，是以知之。”公曰：“善。仲文治外，夫人治内，寡人知终不为诸侯笑矣！”
　　《诗传》载，桓公好内，卫姬箴之，赋鸡鸣。

　　【宫词】五公子并六夫人，祸起萧墙霸业沦，管氏三归缘底事，女闾七百共争春。
　　【简释】《战国策》载，齐桓公宫中，女市女闾七百，国人非之。管仲故为“三归之家”，以掩桓公。
　　《礼记》载，诸侯娶三姓女，大夫娶一姓女。《论语·旧注》载，何谓三归？指娶三姓之女也。妇女嫁人，谓之归。

　　【宫词】轣辘车声使馆开，内人规客上重台。拒知索质革山下，只为房中一笑来。
　　【简释】齐顷公事迹，详见《左传》。

　　【宫词】谁使齐卿厕鲁卿，国高媒蘖罪初成。君王远色宫帷寂，乘辇蒙衣夜入闳。
　　【简释】《说苑》载，齐顷公归，七年不饮酒，不食肉，外金石之声，远妇人之色，出会于盟，卑下诸侯。齐顷公事迹，详见《左传》。

　　【宫词】夺妻偏使扈申池，怨毒谋生共浴时。夫已氏归深竹里，果然不及戒师期。
　　【简释】齐懿公事迹，详见《左传》。

　　【宫词】歌舞消除路寝愁，挈杆操琴乐梁丘。牛山陨涕缘何事，折齿还送孺子牛。
　　【简释】《说苑》载，景公饮酒梁丘，据左操琴右挈杆行歌而至。公曰：“乐哉今夕，吾饮酒也！”齐景公事迹，详见《左传》。

　　【宫词】火声出出复嘻嘻，竟使城门殃池鱼。待姆偏称女不妇，春秋责备到共姬。
　　【简释】宋共姬事迹，详见《左传》。

　　【宫词】堤下无端得丽姿，娥眉谣诼入宫时。夫人位号难轻假，宝锦名驹贿左师。
　　【简释】宋平公事迹，详见《左传》。

　　【宫词】夺将白马太情痴，嬖幸君臣若迷知。珠玉已随东国去，闭门犹作数行诗。
　　【简释】宋景公事迹，详见《左传》。

　　【宫词】漫道东门色似收，鸡皮三少最妖娆。乘驹夜返株林路，衣袒装襎戏外朝。
　　【简释】《列女传》载，夏姬状美好，老而复壮者三。陈灵公与孔宁仪行文皆通焉。或衣袒衣，或装其襎，以戏于朝。襎，漆衣也。（又）载，民谚曰：“夏姬得道，鸡皮三少。”陈灵公事迹，详见《左传》。

　　【宫词】邓漫观人术最工，千秋巾帼一英雄。臣心不固君心荡，尽在宫帷慧眼中。
　　【简释】楚武王事迹，详见《左传》。

　　【宫词】嬿婉舟姬割爱曾，息妫偏听蔡侯绳。无言暗滴三年泪，两湿桃花憾不轻。
　　【简释】《说苑》载，荆文王得如黄之狗，箘簬之矰，畋于云梦，三月不返。得丹之姬，期年不听朝。保申谏王，乃变行。杀如黄之狗，折箘簬之矰，逐丹之姬，务治乎于荆。息妫事迹，详见《左传》。唐朝时，杜牧有“题桃花夫人庙”诗。诗之夫人，即指息妫也。

　　【宫词】国无冢适费迟疑，大室庭前瘗璧时。八拜五人谁压纽，秘将心事问巴姬。
　　【简释】楚共王事迹，详见《左传》。

　　【宫词】美人钟鼓乐忘疲，缨绝灯昏酒醉时。谁识虞丘辞相后，一朝霸业出樊姬。
　　【简释】《史记》载，楚庄王右抱郑姬，左抱越女，坐钟鼓之间。
　　《说苑》载，庄王赐群臣酒，日暮酒酣，烛灭。有引妇人之衣者，美人援绝其冠缨，告王。王曰：“赐人酒使醉失礼，奈何显妇人之节而辱士乎？”乃命群臣皆绝其冠缨而上火，卒尽欢而罢。
　　《列女传》载，庄王好猎，樊姬谏而不止，乃不食禽兽之肉。王遂改过，勤于政事。王听朝罢宴，姬下堂而迎之曰：“何宴也？”王曰：“与贤人语，不知饥倦也。”姬曰：“王之所谓贤者，何人也？”王曰：“虞丘子也。”姬掩口而笑。王曰：“何也？”姬曰：“妾执巾帼十一年，遗人至郑、卫，求美人进于王。今贤于妾者二人，同列者七人，岂岂不欲擅宠哉？不能以私蔽公。虞丘子相楚十余年，未尝进贤退不肖。妾之所笑，不亦可乎？”王以告虞丘子，虞丘子避舍，使迎孙叔敖而进之。叔敖治楚三年，庄王以霸业成。

　　【宫词】豹舄皮冠气象骄，谏臣空为诵祈招。章华客散停歌舞，犹说君王爱细腰。
　　【简释】《墨子》载，楚灵王好细腰，其臣皆一饭为节。楚灵王事迹，详见《左传》。

　　【宫词】囿开云梦草如烟，附社台高象万千。生死但期同此乐，蔡姬争及越姬贤。
　　【简释】《列女传》载，楚昭王燕游，蔡姬在左，越姬参右，王登附社之台以望之囿，观士大夫逐者既皛，乃顾谓二姬曰：“乐乎？”蔡姬对曰：“乐。”王曰：“吾愿与子生若此，死又若此。”蔡姬曰：“固愿生俱乐、死同时。”王顾谓史书之。复谓越姬，越姬对曰：“昔者，先君庄王，淫乐三年，不听政事，终而能改，卒霸天下。妾以为君王能法吾先君，将改斯乐，而勤于政也。今则不然，而要婢子以死，岂可得乎？！”

　　【宫词】王宫班处莫谁何，永巷仓皇夜枕戈。乱定不忘钟建负，天教兵裹缔丝罗。
　　【简释】《列女传》载，伯嬴者，楚平王夫人，昭王母也。吴入郢，昭王亡。阖闾尽妻其后宫，次至伯嬴，伯嬴持刀拒之，吴王惭退。舍伯嬴与媬，阿闭永巷不释兵。

　　【宫词】缥缈相逢梦泽滨，行云行雨几经春。深宫郑袖方专宠，可似高唐荐枕人。
　　【简释】《宋玉高唐赋》楚襄王与宋玉游于云梦之台，望高唐之观，上有云气。王问曰：“此何气也？”宋玉对曰：“所谓朝云者也。昔先王尝游高台，怠而昼寝，梦见一妇人曰：‘妾巫山之女也，为高唐之客。闻君游高唐，愿荐枕席。’王因幸之。去而辞曰：‘妾在巫山之阳，高丘之岨，旦为朝云，暮为行雨，朝朝暮暮阳台之下。’”
　　《史记·张仪传》载，靳尚得事楚夫人郑袖，袖所言皆从。

　　【宫词】昼游旦食乐无穷，胥母门前九曲通。最是古城春色丽，美人多住木兰宫。
　　【简释】《吴越春秋》载，阖闾立夫差为太子，使太子屯兵守楚，留止自治宫室，秋冬治城中，春夏治城外，治姑苏之台。旦食组山，昼游苏台，射于鸥陂，驰于游台。
　　《绝书》载，苏台亦为胥母。胥门外九曲路，以游姑苏之台，以望太湖中窥百姓者也。（又）载，古城者，所置美人，亦称离城也。
　　《述异记》载，木兰洲，在浔阳江中，多木兰树，吴王阖闾所植，备用构宫殿。

　　【宫词】两行红袖下朱楼，战鼓频催笑未休。不救君王伤将指，空教断送美人头。
　　【简释】《史记》载，孙武以兵法见于吴王阖闾，阖闾曰：“可试以妇人乎？”孙武对曰：“可！”于是，出宫中美人百八十人，武分为二队，以王宠妃二人为队长。既布乃设铁钺，即三令五申之。于是，鼓之。妇人大笑。武遂斩队长二人以徇。

　　【宫词】琼姬饮恨陨残芳，一缕魂飘鹤市凉。独有相思消未尽，长留殊玉待韩郎。
　　【简释】《太平广记》中，引《录异传》载，吴王夫差小女曰“玉”，与韩重交，私许为妻。重学于齐、鲁，父母求婚于王。王怒不允，玉结气而死，葬阊门。重归，哭泣往吊，见玉坟则赠明珠。重见王说之。王怒其发冢，盗珠玉脱走。守墓人诉玉，玉因梳妆见王，王惊愕悲喜。夫人闻之，出而抱之，玉如轻烟飘然而去。
　　《吴越春秋》载，阖闾有女胜玉，自杀。阖闾葬于阊门外，舞白鹤于市，令民随观，因发机掩之。二书所载不同。姑苏城外，却有“琼姬墓”，乃夫差女也。

　　【宫词】馆娃宫里绮罗春，履响回廊梦醒频。劝得君王长夜醉，不知旁有卧薪人。
　　【简释】《江南通志》载，馆娃，乃吴宫名称。（又）载，响履廊在苏州灵岩山。吴王建廊而虚其下，令西施与宫人步履绕之则响，故名。
　　《御定历代题画诗》载，元朝真桂芳有“题吴王夜宴图”诗。
　　《山堂肆考》载，越王勾践，卧薪尝胆，欲以报吴仇。

　　【宫词】集羽萦尘舞袖拖，荃芜香散动轻歌。黄金台上千金骏，持较佳人未足多。
　　【简释】《拾遗记》载，燕昭王即位二年，广延国来献善舞者二人，一名璇娟，一名提谟，其舞名萦尘。次日，集羽末曲曰“旋怀”。乃设麟文之席，散荃芜之香，使二女舞其上，弥日无踪。体轻，故也。

　　【宫词】马上弯弓插鵕翿，君王雄武慑群僚。苕荣早赴三生约，梦里荧荧见孟姚。
　　【简释】《史记·赵世家》载，初简子梦之帝所，帝曰：“余思虞舜之勋，适余将以其胄女孟姚，配尔七世之孙。”至武灵王即位，梦见处女鼓瑟而歌，诗曰：“美人荧荧兮，颜若苕之荣，命乎曾无我嬴。”翌日，王钦酒，乐数言其所梦。吴广闻之，因内其娃嬴，孟姚也。孟姚甚存宠于王，是为惠后。（又）载，赵武灵王胡服招骑射。
　　《淮南子》载，赵武灵王具带鵕翿而朝，赵国化之。

　　【宫词】丛台逐日竞笙歌，彩幙连冈策马过。楼上美人争笑指，桓桓武士锦衣多。
　　【简释】《史记·邹阳传》载，全赵之时，武力鼎士炫服丛台之下者，日成市案。
　　《畿辅通志》载，丛台在邯郸东北隅，赵武灵王所筑。北魏刘劭著文，名“赵都赋”，内中有句曰“朱幕蔽野，彩帷连冈”。

　　【宫词】大梁城阙枕河濆，保障全凭晋鄙军。何事如姬专宠日，盗符只为信陵君。
　　【简释】《通义》载，魏都大梁在大河东，故名河东，而以故安邑之地，为河内。
　　《史记·信陵君传》载，侯生日：“嬴闻晋鄙之兵符，在王卧内，而如姬最幸，出入王卧内，能窃之。嬴闻如姬父为人所杀，公子使客斩其仇头，敬进如姬。如姬誓为公子死无所辞。公了诚一开口请如姬，如姬必许诺。则可得虎符，夺晋鄙军，北救赵，而西却秦，此王霸之伐也。”公子从其计，如姬果盗虎符于公子。

　　【宫词】夹林丛郁接兰台，石拥闾须左白该。帐衣依稀鸾凤舞，百花香逗美人来。
　　【简释】《战国策》载，鲁君举觥于梁惠王曰：“左白台，而右闾须，南威之美也。前夹林，而后兰台，强台之乐也。”白台、闾须，皆惠王美人名。
　　《女红余志》载，梁惠王为闾须，制鸾凤帐，焚百花香于内，则鸾凤皆起舞。传说，鸾凤乃仙蜂血所染。

　　【宫词】前鱼每以后鱼忘，钓得金鳞泣数行。从此六宫无粉黛，长留绣被复龙阳。
　　【简释】《战国策》载，魏王与龙阳君共船而钓，龙阳君得十余鱼，而涕下。王曰：“何谓也？”龙阳君曰：“臣始得鱼也，甚喜。后得又益大。今臣直欲弃前之所得矣！以臣之凶恶而得拂枕席，爵至人君。四海美人多矣，闻臣之得幸于王也，必褰裳而趋王，臣亦犹前所得鱼也，亦将弃矣！能无涕出乎？！”王曰：“误有是心也。何不相告也？”于是，布令曰：“敢言美人者，诛。”

　　【宫词】渐台花柳各秾纤，望幸朝朝掩画帘。漫道君子真好色，中宫昨日拜无盐。
　　【简释】《列女传》载，钟离春者，齐无盐邑女，宣王之正后也。其为人极丑无双，行年四十无所容，人衔嫁不售。于是拂拭短褐，自谒宣王，愿备后宫。宣王纳之为后。“渐台王重”语，亦钟离春对宣王所语。

　　【宫词】睦邻讲信济时艰，智略群推母后娴。殿上殷勤谢秦使，引椎妙解玉连环。
　　【简释】《战国策》载，君王后者，莒太史敫之女也。襄王死，子建立，为齐王。君王后事秦谨此诸侯信，以故建立四十余年，不受兵。秦昭王尝遗使送玉连环曰：“齐多智而解此环否？”君王后以使群臣，群臣不知解。君王后引椎破之，谢秦使曰：“谨以解矣！”

　　●全史宫词卷五　秦

　　秦，庄襄王名楚，秦孝文王子。其先柏翳佐舜有功，赐姓嬴。后非子封秦，秦仲始大。庄襄灭周，三年死，子政继位，是为始皇帝。始皇帝实姓吕氏，在位二十五年，并吞天下称帝。又十二年崩，子二世皇帝胡亥立，三年为赵高所杀，立子婴为王，四十九日降于汉。
　　秦朝四主，凡四十三年。

　　【宫词】邯郸旧梦散轻尘，驾返西河恨转新。长信已诛文信去，甘泉深夜更无人。
　　【简释】《史记》载，庄襄王为秦质子，于赵见吕不韦，姬悦而取之，生始皇于邯郸。（又）载，茅焦说秦王曰：“秦方以天下为事，而大王有迁母太后之名，恐诸侯由此背秦。”秦王乃迎太后于雍，复居甘泉宫。（又）载，秦王封吕不韦为文信侯，封嫪毐为长信侯。

　　【宫词】凌云高髻绾青螺，罨昼裙裁五色罗。恩赐酒池陪御宴，半衣夹辇醉颜酡。
　　【简释】《古今注》载，始皇诏后梳凌云髻，九嫔梳参鸾髻。（又）载，诏令宫女服五色花罗裙。（又）载，诏令宫人皆服衫子，亦曰“半衣”，盖取便于侍奉。
　　《三辅黄图》载，秦酒池在长安故城中。

　　【宫词】铜管嘘空众乐攒，五枝灯炬玉螭蟠。宫娥入侍心常怯，照胆先防避镜难。
　　【简释】《西京杂记》载，有青玉五枝灯，作螭蟠以口衔灯，灯燃，鳞甲皆动。复铸铜人十二枚，列在一筵上，琴筑笙竽，各有所执。筵下有二铜管，其一管空，一管内有绳，粗如指。使一人吹空管，一人纽绳，则众乐俱作。（又）载，宫有方镜，表里有明。内子有邪心，则胆张心动。始皇帝以照宫人，胆张心动者，立斩之。

　　【宫词】子午高台缥缈间，楼船无计问三山。玉姜谁赐长生药，洞口呜琴去不还。
　　【简释】《拾遗记》载，始皇起云明台，子时起工，午时已毕，秦人皆称“子午台”。后人也有说，当时在子午之地各筑一台。《陕西通志》载，毛女洞在岳之西。始皇宫人见国亡，负琴入山，体生绿毛。至今洞口每有鼓琴之声。《列仙传》载，毛女，字玉姜。

　　【宫词】六国楼台复道通，美人钟鼓集遥空。射鲛一去无消息，自碾丹砂饲守宫。
　　【简释】《史记》载，秦每破诸侯，写名效其宫室，作之咸阳北版上，所得诸侯美人、钟鼓以充入之。
　　《李商隐诗》载，“咸阳宫殿郁嵯峨，六国楼台艳绮罗。”
　　《史记》载，方士徐市等，入海求神药，数岁不得，费多恐谴，乃诈曰：“蓬莱神药可得，然常为大鲛鱼所苦，故不得。愿请善射以俱见，则以连驽射之”始皇至之，罘见巨鱼，射杀一鱼。遂并海西至平原津而病。
　　《文昌杂记》载，守宫，秦始皇时，有人进之，能守钥，故名。又曰：“置于宫中，宫人有异志者，即吐血污其衣。”守宫，即壁虎。秦时碾丹砂饲之，长至五至七斤，杀之，取其血，点宫女胸，经久不消，如有交媾，则去之。故曰“守宫痧”，亦称“守宫痣”。

　　【宫词】迢迢天汉亘长空，台苑周回处处通。寇至即烦麋鹿触，优旃一笑罢宫功。
　　【简释】《三辅黄图》载，咸阳故城，自秦孝公至始皇帝、胡亥，并都此城。诸庙及台苑，皆在渭南。始皇穷极奢侈，筑咸阳宫，因北陵宫殿端门四达，以制紫宫，象帝居。引渭水灌都，以象天汉，横桥南渡，以法牵牛。
　　《史记》载，优旃者，秦倡侏儒也，善为笑言，然合于大道。始皇尝议欲大苑囿，东至函谷关，西至雍陈仓。优旃曰：“善。多纵禽兽于其中，寇从东方来，令麋鹿触之足矣！”始皇以故，辍止。二世立，又欲漆其城。优旃曰：“善。漆城荡荡，寇来不能上顾。难为荫室。”于是，二世笑之。以其故，罢。

　　【宫词】长城筑就足销忧。谁道升天不可求。腊改嘉平便仙去，赤城游戏到元洲。
　　【简释】《史记·秦本纪》载，燕人卢生，使入海还，以神鬼事因奏录图书曰：“亡秦者，胡也。”始皇乃使将军蒙恬，发兵三十万人，北击胡，筑长城及南越地。
　　《茅盈内纪》载，始皇三十一年九月庚子，茅盈曾祖父，蒙于华山，乘龙驾云，白日升天，先是其邑谣曰：“神仙得者茅初成，驾龙升天入泰清，时下元洲戏赤城，继世而往在我盈，帝若学之腊嘉平。”始皇闻谣歌，欣然有寻仙之志，因改腊曰“嘉平”。

　　【宫词】林光歌舞谢朝班，莫把驹光作等间。公子号嗁天子笑，金钱宣赐葬骊山。
　　【简释】《三辅黄图》载，林光宫，胡亥所造。
　　《通鉴》载，二世谓赵高曰：“人生世间，如骋六骥过决隙，吾欲悉耳目之所好，从心志之所乐，以终吾年寿，可乎？”赵高曰：“此贤主之所能。行而昏，乱主之所禁也。然沙丘之谋，诸公子及大臣皆疑焉。陛下严法而刻刑，尽除先帝之故臣，更立陛下之所亲信，则可高枕肆志宠乐矣！”二世然之，乃更始法律，务益刻深。公子十二人戮死咸阳市，十公主死于社。公子将闾呼天自杀，公子高上书，请从死先帝，葬骊山之下。二世悦，赐钱以葬。

　　【宫词】阿城宫殿薄层云，私幸兰池夜未分。禁使人知缘辟鬼，璧来谁报镐池君。
　　【简释】《三辅黄图》载，阿房宫，亦曰阿城。惠文王造宫未成而亡。始皇广其宫，规恢三百余里。（又）载，长安城西有镐池。秦始皇三十六年，使者从关东夜至华阴县，平舒道有人持璧遮使者曰：“为吾遗镐池君，因言曰今年祖龙死。”使者奉璧具以闻始皇，默然良久，曰：“山鬼不过知一岁事。”退言曰：“祖龙者，人之先也。”使御府视璧，乃二十八年渡江，所沉之璧也。
　　《纲鉴》载，卢生说始皇微行，以辟恶鬼。所居室勿令人知，然后不死之药，殆可得也。始皇乃令，咸阳旁三百里内，宫观复道相连，所行幸有言其处者，死。

　　【宫词】金人高并丽谯楼，四海兵销万世谋。楚炬一来作焦土，青门只剩种瓜侯。
　　【简释】《三辅黄图》载，秦始皇三十五年，收天下兵，聚之咸阳，销锋镝以为金人十二，以弱天下之人，立于宫门，坐高三丈。（又）载，长安霸城门，色青，名为“青城门”，门外售出佳瓜。广陵邵平，为秦东陵侯。秦破，为布衣，种瓜青门外，瓜美。时人谓之“东陵瓜”。杜牧《阿房宫赋》载，“楚人一炬，可怜焦土。”

　　●全史宫词卷六　汉

　　汉，高祖姓刘，名邦，沛人，以布衣起兵，灭秦称帝业，都长安，在位十二年崩，葬长陵，庙号太祖。子惠帝盈立，七年崩，葬安陵。太后吕氏，取他人子为太子，立之，临朝称制八年崩。大臣迎立高祖子代王恒，是为文帝。诛吕氏所名孝惠子弘等，二十三年崩，葬霸陵，庙号太宗。子景帝启立，十六年崩，葬阳陵。子武帝彻立，始用年号，五十四年崩，葬茂陵，庙号世宗，改元十一（建元、元光、元朔、元狩、元鼎、元封、太初、天汉、太始、征和、后元）。子昭帝弗陵立，十三年崩，葬平陵，改元三（始元、元凤、元平）。帝崩无子，立世宗孙，昌邑王贺，以无道废。霍光等迎世宗曾孙询，于民间立之，是为宣帝。帝初名病己戾太子据之孙也，二十五年崩，葬杜陵，庙号中宗，改元七（本始、地节、元康、神爵、王凤、甘露、黄龙）。子元帝奭立，十六年崩，葬渭陵，庙号高宗，改元四（初元、永光、建昭、竟宁）。子成帝立，二十六年崩，葬延陵，改元七（建始、河平、阳朔、鸿嘉、永始、元延、绥和）。成帝无子，立高宗孙，定陶王康子欣为太子，嗣位是为哀帝，在位六年崩，葬义陵，改元二（建平、元寿）。哀帝无子，太皇太后王氏征高宗孙，中山王兴子衎，入继大统，是为平帝，在位五年，为王莽所鸩，葬康陵，改元一（元始）。平王元子，王莽以太皇太后诏征中宗元孙孺子婴，立为皇太子，改元居摄。王莽初摄政元年，即废为安定公。王莽建立新朝。
　　此为前汉，亦称西汉。共十二主，凡二百一十二年。

　　【宫词】未央高压斗城头，龙首山前渭水流。正旦年年循旧例，春风门外放双鸠。
　　【简释】《西京杂记》载，萧相国营未央宫，因龙首山制前殿。
　　《三辅黄图》载，长安城，南为南斗形，北为北斗形，至今人呼汉城为“斗城”。
　　《太平广记》载，荥阳有厄井，汉高祖避项羽于此，为双鸠所救。汉朝每正旦辄放双鸠起于此地。

　　【宫词】昭灵幽怨隔黄乡，广漠魂归枕席凉。底事上皇思故里，新丰惟辟斗鸡场。
　　【简释】《陈留风俗传》载，沛公起兵，葬母于黄乡。后以梓宫，招魂幽野，有丹蛇在水边，入于梓宫。故谥“昭灵夫人”。
　　《西京杂记》载，太上皇移居深宫，凄然不乐，以所好皆屠贩少年，沽酒、卖饼、斗鸡、蹴踘，高祖乃作新丰，移诸故人实之。

　　【宫词】鹿肚牛肝酒二壶，食单逐日付天厨。戚姬别恋洋川米，玉釜蒸来粒粒珠。
　　【简释】《新京杂记》载，高祖为泗水亭长，送徒骊山，将与故人诀去。徒卒赠高祖酒二壶，鹿肚牛肝各一。后即帝位，尝具此二炙并酒二壶。
　　《水经注》载，洋川者，汉戚夫人所生处也。夫人思慕本乡，追求洋川米，高祖为驿至长安。

　　【宫词】击筑弹琴意暗伤，惊心野雉妒鸾凰。楚歌楚舞浑无赖，那有商山辅赵王。
　　【简释】《西京杂记》载，戚夫人善鼓琴击筑，帝常拥夫人，倚瑟弦，歌毕，每泣下流涟。
　　《史记·吕后本纪注》载，汉书音义皆讳雉，因其吕后，名雉。韩愈《讳辨》载，汉讳吕后名，雉为野鸡。
　　《史记·张良传》载，帝欲废太子，立戚夫人子赵王如意。留侯谏，不听。及宴置酒，太子侍，四人从太子，须眉皓首，衣冠甚伟。帝召戚夫人指示曰：“彼羽翼已成，难动矣！”戚夫人泣。帝曰：“为我楚舞，吾为若楚歌。”

　　【宫词】戚里琴声拨七丝，鸡鸣歌士列金墀。等闲奏出房中乐，争羡唐山绝妙词。
　　【简释】《史记》载，张敬叔姊善鼓琴，高祖召为宫人，徙其家就戚里。
　　《汉宫仪》载，高祖即登位，鲖阳固始，细阳岁遣，鸡鸣歌士，讴于阙下。
　　《汉书·礼乐志》载，“房中祠”乐，高祖唐山夫人所作。韦昭，唐山夫人之姓也。

　　【宫词】大被同眠友爱长，连枝应并草齐芳。可怜养德储宫日，竟使官奴送缘囊。
　　【简释】《西京杂记》载，赵王如意，年幼未能亲外傅，戚姬使旧赵王内傅赵媪傅之，号其室曰“养德宫”。惠帝尝与赵王同寝处，吕后欲杀之而未得。后帝早猎，王不能醒，吕后命力士于被中缢杀之。及死，吕后不之信，以绿囊盛之，载以小軿车，入见，乃厚赐力士。力士是东郭门外官奴。帝后知，腰斩官奴。吕后不知也。（又）载，乐游苑自生玫瑰树，下有苜蓿，日照其花有光彩，茂陵人谓之“连枝草”。

　　【宫词】武库森严傍未央，灵金万丈见光芒。斩蛇剑上铭如旧，来自殷宗伐鬼方。
　　【简释】《三辅黄图》载，汉时武库在未史宫，萧何造，以藏兵器。（又）载，太上皇微时，佩一刀，长三尺，上有铭字，难辨。传云，殷高宗伐鬼方时，所作也。上皇游丰沛山中，寓居穷谷，有人冶铸，上皇问曰：“铸何器？”工者笑曰：“为天子铸剑。得公佩剑，杂而冶之，即成神器，可克立天下。昴星精为辅佐，木衰火盛，此为异兆。”上皇解匕首投炉中，剑成，工即持授上皇。上皇以赐高祖，高祖佩之斩白蛇是也。天下即定，藏于宝库。守藏者见白气，状若龙蛇。吕后改库曰：“灵金藏”。惠帝名曰“灵金内府”。《拾遗记》上记有“上皇刀上有古字，记其年月及成剑，其铭尚有”。

　　【宫词】牙笼香烬篆烟残，被底金炉火未寒。昨夜深宫谁最宠，侍中新戴鵕鸃冠。
　　【简释】《西京杂记》载，汉制以象牙为火笼。（又）载，长安巧工丁缓者，做卧褥香炉，又称，“被中炉”。
　　《汉书·佞倖传》载，高祖时有藉孺。孝惠时有闳孺。孝惠时，郎侍中皆冠鵕鸃，贝带傅粉，皆闳藉属。

　　【宫词】东瀛神使拜丹墀，仙馆云连黑帝祠。十队楼台千段锦，诏宣宫女送泥离。（离—读“池”音）
　　【简释】《拾遗记》载，惠帝二年，有道士韩稚越海而来，云称东海神使。（时有东极泥离之国）来朝帝，云方士韩稚，解绝国人言。令问人寿几何，经见几代之事，稚以答闻于帝。帝曰：“悠哉杳渺，非通神达理者，谁可语乎斯远矣！”稚于斯而退，莫知其所之。帝使诸方士立仙坛于长安城北，名曰“韩馆”。至二年，诏宫女百人，文锦万匹，楼船十艘，以送泥离之使，大赦天下。
　　《史记》载，封禅书，高祖入关，问故秦时，上帝祠何祠也？对曰：“四帝有青、白、赤、黄之祠。”高祖曰：“吾闻天有五帝。”乃立黑帝祠，命为“北”。

　　【宫词】明光宫外日瞳曨，何处黄头梦里通。台为百金方罢役，倖臣偏赐蜀山铜。
　　【简释】《风俗通》载，文帝听政明光宫。
　　《汉书》载，帝欲造露台，值百金。上曰：“百金，中人十家之产，何以台为？”（又）载，邓通为黄头郎。文帝尝梦欲上天不能，被一黄头郎推上天，觉而之渐台，见邓通，召问其名姓，姓邓名通。“邓”犹“登”也。文帝甚悦，尊幸之曰曰异。上使善相人者，相通曰：“当贫饿死。”上曰：“能富通者在我，何说贫？”于是，赐通蜀严道铜山，得自铸钱。

　　【宫词】赤子青鸟下云中，阁上霞光万丈红。清晓内臣宣梦卜，夫人今夜报移宫。
　　【简释】《汉武内传》载，景帝梦一赤彘，从云中下，直入崇芳阁。帝觉赤龙来蔽户牖，阁上有丹霞蓊郁而起。占者曰：“此阁必生命世之人。”乃使王夫人移居崇芳阁。
　　《洞冥记》载，王夫人诞武帝，有青鸟群飞于霸城门。

　　【宫词】柏梁宫殿启罘罳，甲帐春深日影迟。袍笏满堂争上坐，至尊首倡七言诗。
　　【简释】《汉书·武帝纪》载，元鼎二年春，起柏梁台。
　　《三辅黄图》载，帝尝置酒其上，诏群臣和诗，能七言诗者，乃得上坐。帝首倡曰：“日月星辰和四时。”上令联句有“走狗逐兔张罘罳”句。
　　《汉武故事》载，甲帐居神，乙帐上自御之。

　　【宫词】青琐黄昏拜夕郎，仙人掌上露初凉。金根夜半朝长信，共给微行五日粮。
　　【简释】《汉旧仪》载，黄门郎属黄门令，每日暮入，对青琐门拜，名曰“夕郎”，亦称之“夕拜”。《三辅旧事》载，建章宫承露盘，以铜为之。上有仙人掌承露，和玉屑饮之。
　　《独断》载，天子所乘曰“金根车”。
　　《东方朔传》载，武帝微行，给五日粮，会朝长信宫。长信宫，太后宫也。

　　【宫词】豫樟水殿枕流泉，战罢戈舰换钓船。才自寝园新荐后，九街输到卖鱼钱。
　　【简释】《述异记》载，武帝于昆明池，作豫樟水殿。
　　《西京杂记》载，武帝作昆明池，习水战，因养鱼以给陵庙祭祀，余付长安市卖之。
　　《三辅黄图》载，昆明池有戈船各数十，楼船百艘，船上建戈矛。（又）载，长安市有九街，乃赌博之所。

　　【宫词】眺蟾台下水生波，弄月宣传赴影蛾。荇藻纷纷开碧网，红灯无数荡船过。
　　【简释】《三辅黄图》载，武帝凿池名“习月”，旁起望鹄台，以眺月影入池中，使宫女乘舟弄月影，名“影蛾池”，亦称“眺蟾台”。
　　《酉阳杂俎》载，汉武昆明池，有撒网捞藻者。

　　【宫词】羽猎连朝入弄田，掖垣人柳日三眠。长生苑里铜牌鹿，上刻临江进献年。
　　【简释】《汉书·昭帝纪》载，上耕于钩盾弄田。弄田，在未央宫，指天子燕游之田。
　　《三辅故事》载，汉武苑中有人柳，日三眠三起。
　　《述异记》载，余千县有白鹿，铜牌在角后，书云“汉元鼎二年，临江所献”。
　　《嵩岳诸仙诗》载，“至今犹有长生鹿，时绕温泉望翠华”句。

　　【宫词】四宝宫中曙色新，熏笼香散锦麒麟。卷帘看尽鱼龙戏，又唤投壶郭舍人。
　　【简释】《西京杂记》载，武帝为七宝床，杂宝桉厕、宝屏风，列宝帐设于桂宫。时人谓之“四宝宫”。
　　《武帝内传》载，西域献夹蝶罗，日本贡麒麟锦。
　　《汉书》载，武帝作鱼龙角抵之戏。
　　《西京杂记》载，郭舍人善投壶，每为武帝投壶以戏。

　　【宫词】六宫谁是尹邢俦，粉黛相看倍起愁。八字蛾眉随列帚，一般美玉饰搔头。
　　【简释】《史记》载，武帝时，尹夫人、邢夫人并幸，有诏不得相见。尹夫人自请见邢夫人，帝许之。即令夫人饰，从御者数十人来前。尹见曰：“非邢夫人！”上乃诏邢穿故衣，独自来前。尹望曰：“真是。”乃低头俯而泣。
　　《妆台记》载，汉武令宫人梳八字眉。
　　《西京杂记》载，武帝过，李夫人取玉簪搔头。自此，后宫人搔头皆用玉。

　　【宫词】明光仆射拜新官，万八千人艳绮纨。梓树不教通帝梦，名书籍尾受恩难。
　　【简释】《汉武故事》载，帝起明光宫，发燕赵美女两千人充之。凡诸宫女万有八千，使宦者妇女分属，或以为仆射。大者领四五百，小者领一二百。（又）载，武帝幸平阳公主家，见卫子夫悦之，纳于宫中。时宫女数千人皆以次幸。子夫新入在籍末，岁余不得见，子夫涕泣请出。上曰：“吾梦子夫，中庭生梓树数株，岂非天意乎？”是夕幸之，竟立为后，生戾太子。

　　【宫词】真珠帘箔昼闲闲，王镜中分十二鬟。薄暮搴帷心窃喜，蝉宫细鸟又飞还。
　　【简释】《汉武故事》载，上起神屋，以白珠为帘箔，玳瑁压之。
　　《洞冥记》载，元封五年，勒毕国献细鸟，置之宫中，旬日飞尽。明年见细鸟集帷幕，或入衣袖，因名“蝉宫”。嫔妃有乌集其衣者，辄蒙宠幸。
　　《中华古今注》载，武帝令宫人梳十二鬟髻。

　　【宫词】金屋春深护绛绡，珠嗁雾唾月痕消。长门抱恨人多少，买赋还应妒阿娇。
　　【简释】《汉武故事》载，帝数岁，长公主抱问曰：“儿欲得妇否？”帝曰：“欲得。”长公主指女阿娇，曰：“好否？”帝笑曰：“若得阿娇，当作金屋贮之。”帝即位，遂立阿娇为后。后废处长门，闻司马相如有文词，赍千金求作“长门赋”。帝读之，复迎入宫。

　　【宫词】遗芳缥缈砌生尘，梦里蘅芜总末真。自古红颜易销歇，教人愁忆李夫人。
　　【简释】《拾遗记》载，武帝思李夫人，不可复得。因赋哀蝉落叶之曲，曰：“罗袂兮无声，玉墀兮尘生。”虚房冷而寂寞，落叶依于重扃。侍儿见帝容色愁怨，乃进洪梁之酒，酌以文螺之卮。帝饮三爵，色悦心欢，乃诏女伶出侍，帝息于延凉室。梦夫人授以蘅芜之香。帝惊起，而香气犹著衣枕，遂改延凉亭为“遗芳梦室”。初帝深嬖李夫人，死后常思梦之，或欲见李夫人，诏李少君为之语曰：“朕思李夫人，其可得乎？”少君曰：“可遥见，不可同于帐帷……”后李少君制影人李夫人，喧于帷纱之帐，使帝远观之。

　　【宫词】香散云阳迹已芜，通灵台下草模糊。宫门未便忘尧母，新画周公负扆图。
　　【简释】《汉书·外戚传》载，孝武钩弋赵婕妤，昭帝母也。妊娠十四个月乃生，上曰：“闻昔尧十四月而生，今钩弋亦然。”乃命其所生门曰：“尧母门。”心欲立焉。以其年稚母少，恐女主专，恣乱国家，犹豫久之。后，钩弋从幸甘泉，有过见谴，以忧死。因葬云阳。昭帝即位，尊为皇太后，起云陵。
　　《西京杂记》载，钩弋夫人即葬，香闻十余里，帝乃起通灵台于甘泉，尝有青鸟集于台上。
　　《史记》载，卫太子废后，上居甘泉宫，诏画“周公辅成王图”，于是，群臣知上意，欲立少子也。

　　【宫词】一曲回风望若仙，舞衣綷■〈糹蔡〉落红鲜。名花终逊佳人貌，枉费佳人买笑钱。
　　【简释】《洞冥记》载，丽娟于芝生殿，唱回风之曲，庭花皆翻落，置丽娟于明离之帐。帝尝以衣带缚其袂，恐随风去也。
　　《采兰杂志》载，越隽国有吸华丝，凡华者，著之即不坠落，用以织锦。汉时国人奉贡，武帝赐丽娟作舞衣。春暮宴于花下，落花满身，舞态愈媚。谓之“百华之舞”。
　　《贾氏说林》载，武帝与丽娟看花，蔷薇始开，态若含笑。帝曰：“此花绝胜佳人笑也！”丽娟戏曰：“笑可买乎？”帝曰：“可。”丽娟乃命侍者，取黄金百斤，作买笑钱奉帝，为一日之欢。

　　【宫词】暖气潜滋露井桃，春风温室脱宫袍。倚栏偶作藏钩戏，胜负分看上下曹。
　　【简释】《三辅黄图》载，温室殿，汉武帝建，冬处之，温暖也。
　　《酉阳杂俎》载，旧言，藏钩始于钩弋。
　　《格致镜原风土记》载，藏钩之戏，分二曹以较胜负。若人偶，则敌对。若奇，则使一人为游附，或属上曹，或属下曹，名为“飞鸟”。

　　【宫词】手握金丸玉弹开，上林游猎逐红埃。虚疑仙仗排云去，原是韩嫣视兽来。
　　【简释】《西京杂记》载，韩嫣好弹，以金为丸。长安语曰“若饥寒，逐金丸”。京师儿童，每闻嫣出弹，辄随之。
　　《汉书·佞臣传》载，江都王从猎上林，车驾未行，先使嫣乘副车，从数十百骑驰视兽。江都王望见，以为天子，伏谒道旁，嫣驱不见。

　　【宫词】云幕垂垂紫殿春，甘泉长望属车尘。少翁首献通灵术，粉壁丹青画鬼神。
　　【简释】《三辅黄图》载，汉武起紫殿，雕文刻镂黼黻，以玉饰之。
　　《西京杂记》载，武帝设云帷、云幄、云幕于甘泉紫殿，世谓为“三云殿”。
　　《汉书》载，齐人李少翁言，上欲与神通，宫室被服非象神物不至，乃作甘泉宫，中为台，画天地泰一诸鬼神，而置祭器以致天神。

　　【宫词】招仙高阁散晴氛，桂观飞帘势薄云。上苑新成磃氏馆，羽旗花下礼神君。
　　【简释】《洞冥记》载，汉武起招仙门于阁，上燃芒苡灯。
　　《史记》载，公孙卿谓武帝曰：“仙人好楼居。”于是上令长安作飞帘桂观。
　　《汉书·郊祀志》载，武帝求神君，舍之上林中磃氏馆。神君者，长陵女子以乳死。（又）载，汉武帝置寿宫，张羽旗，以礼神君。

　　【宫词】青鸟翩翩去不还，帝乡谁到白云间。九华殿里穿针夜，仙婢空传拜阿环。
　　【简释】《汉武故事》载，七月七日忽青鸟从西来，有顷王母至。
　　《博物志》载，七月七日，王母降于九华殿。
　　《汉武内传》载，王母遣使女郭密香，与上元夫人相问。须臾，上元夫人也遣一侍女答，问曰：“阿环再拜，上问起居。”
　　《飞燕外传》载，帝谓合德为温柔乡。谓嬺曰：“吾老是乡矣，不能效武皇帝求白云乡也。”

　　【宫词】丹枫绕殿灿朝霞，望幸争迎伍帝车。铸得银环刚可指，不知今夜赐谁家。
　　【简释】《说文》载，汉时宫殿多植枫，故称“枫宸”。
　　《独断》载，天子所乘伍时副车，俗号“伍帝车”。
　　《汉旧仪》载，宫人御幸，赐银指环，令数环计月也。

　　【宫词】雕房北户仲秋时，一局消闲竹影欹。输于旁人忙忏悔，虔求长命系红丝。
　　【简释】《西京杂记》载，八月四日，出雕房北户竹下围棋，胜者终年有福，负者终年疾病。取丝缕就北辰星求长命，乃免。

　　【宫词】灵女祠堂锦队开，半天萧鼓彻楼台。上灵奏罢迎神曲，踏地还歌赤凤来。
　　【简释】《西京杂记》载，十月十五日，共入灵女庙，以豚黍乐神，吹笛击筑，歌上灵之曲。既而相与连臂踏地为节，歌赤凤凰来。

　　【宫词】五柞宫前绿荫匀，青梧观里碧桐新。鸣鸠已报亲蚕候，先祭宫中苑窳神。
　　【简释】《西京杂记》载，五柞宫有五柞树，皆连三抱。上枝荫复数十亩。其宫西有青梧观，观前有三梧桐树。
　　《晋书·礼志》载，汉仪，皇后亲蚕东郊苑中蚕室，祭蚕神曰：“苑窳妇人寓氏公主。”

　　【宫词】异果珍花上苑饶，二千余神各名标。沈朱最数颜渊李，甘抵金茎露一瓢。
　　【简释】《西京杂记》载，初修上林苑，群臣远方各献名果异树。亦有制为美名，以标奇丽。两千余种中，有东王梨，西王枣，颜渊李等名。
　　《三辅黄图》载，长安北门外，有汉武承露盘在台上。
　　《后汉书·班固传》载，抗仙掌以承露，择双立之金茎。孝武时，又作柏梁铜柱，承露仙人掌之。属金茎铜柱也。

　　【宫词】雁子凫雏满液池，采菱舟小荡涟漪。内厨偶进雕胡饭，正是波漂云黑时。
　　【简释】《西京杂记》载，太液池边，菰之有米者，长安谓之“雕胡”。其间凫雏雁子布满充积。（又）载，太液池有鸣鹤舟、采菱舟、越女舟种种。

　　【宫词】金井梧桐落叶秋，开襟相约上针楼。承恩动作经年别，坐倚银屏望女牛。
　　【简释】《西京杂记》载，汉时彩女，常以七月七日穿七孔针于开襟楼。

　　【宫词】辇席流黄竹簟光，射熊今日幸长杨。殿前角抵排新戏，东海黄公屡上场。
　　【简释】《西京杂记》载，会稽岁时献竹簟，供御，号“流黄簟”。
　　《三辅黄图》载，长杨宫，本秦旧宫，门曰“射熊观”，秦汉游猎之所。
　　《西京杂记》载，传说有东海黄公，能制蛇、御虎。及衰老不复解其术，遂为虎所杀。汉帝取以为“角抵之戏”。

　　【宫词】天马西来自贰师，名齐九逸更权奇。绿云辉映障泥锦，手勒连环白玉羁。
　　【简释】《西京杂记》载，武帝时，身毒国献连环羁，以白玉作之。后得贰师天马，帝以玫瑰石为鞍，以绿地五色锦为障泥，后以熊罴皮为之。熊罴皮有绿光，皆长二尺者值百金。（又）载，文帝自代还，有良马九匹，号为“九逸”。

　　【宫词】通天台上接蓬瀛，王母天厨下玉京。燕赵佳人满宫掖，仙姿谁及董双成。
　　【简释】《三辅黄图》载，武帝作“甘泉通天台”。通天者，言此台上通于天也。
　　《武帝内传》载，王母自设天厨，珍妙非常。帝乃止于坐上，酒觞数遍，王母乃命诸侍女壬子登弹入琅之璈，又命侍女董又成，吹云和之笙，许飞琼鼓震灵之簧。
　　《三辅黄图》载，武帝求仙，起明光殿，发燕赵美女两千人充之，率取二十以下，十五以上。年满三十者，出嫁之。掖庭令总其数。

　　【宫词】西方新献吉光裘，笼火香薰玉笥收。准备临朝供玉著，冲寒捧下曝衣楼。
　　【简释】《西京杂记》载，武帝时，西域献吉光裘，上时服以听朝。（又）载，太液池西，有武帝曝衣楼。
　　《事物绀珠》载，薰笼以薰衣———秦制。

　　【宫词】石鲸鳞甲动风雷，谁向昆明问劫灰。夜宴有珠能照乘，大鱼冲索报恩来。
　　【简释】《三辅黄图》载，昆明池有石鲸，每至雷雨，常鸣吼，鳍尾皆动。武帝初穿池得黑土。帝问东方朔。朔曰：“西域胡人知之。”乃问胡人。胡人曰：“劫烧之余灰也。”（又）载，昆明池中有灵沼，名“神池”，通白鹿原。原人钓鱼，纶绝而去，梦于武帝，求去其钩。三日戏于池上，见大鱼索。帝曰：“岂不应昨所梦耶！”乃取钩放之。间日，池滨得明珠一双。帝曰：“此鱼之报耶！”

　　【宫词】离宫别馆接兰田，万骑奔腾望若烟。御苑联开三十六，宸游频散水衡钱。
　　【简释】《三辅黄图》载，上林苑东南至兰田，宜春鼎湖，御宿昆吾旁，南山而西至长杨、五柞，北绕黄山，濒渭水而东，周袤三百里，离宫七十所，皆容千乘万骑。（又）载，三十六苑，宦臣奴婢三万人。（又）载，上林有令，有尉主治禽兽宫馆之事者，称水衡。

　　【宫词】琉璃为帐石为床，三伏中含九月霜。室号延清清若许，豪华偏付贩珠郎。
　　【简释】《三辅黄图》载，清凉殿亦称“延清室”。
　　《汉书》载，清室则中夏含霜，即此。董偃常卧延清之室，以画石为床，文如锦。紫琉璃帐，以紫玉为盘，如屈龙。皆用杂宝饰之。侍者于外扇偃，偃曰：“玉岂须扇而后凉耶。”
　　《拾遗记录》载，董偃，起自贩珠之徒，因庖宰而升宠。

　　【宫词】飐飐双须髻有裙，玉钗燕子各争新。晓妆自启菱花镜，几度磨光拭水银。
　　【简释】《洞天清禄集》载，道州民于春陵冢，得古镜，背上作菱花四朵，极精巧。其镜面、背皆用水银，即今所谓磨镜药也。此乃西汉时物。
　　《中华古今注》载，昭帝制小须双裙髻。
　　《述异记》载，元鼎元年，神女留玉钗与帝。帝赐赵婕妤。至昭帝元凤中，视钗匣，唯见白燕直上天去。后宫常做玉钗，因名“玉燕钗”。

　　【宫词】长定宫中事若何，阴谋尽出霍家婆。酬功秘制蒲桃锦，犹听淳于怨语多。
　　【简释】《汉书·外戚传》载，许皇后当娠病，女医淳于衍者，霍氏所爱，尝入宫侍皇后疾。显辟左右，自谓衍：“少夫幸报我以事，我亦欲报少夫，可乎？”衍曰：“夫人所言，何等不可者。”显曰：“妇人免乳，大故十死一生。今皇后当免身，可因投毒药去也。如蒙力事成，富贵与少夫共之。”衍即附子，入长定宫。皇后免身后，衍取附子并合太医大丸，以饮。皇后有顷曰：“我头涔涔也，药中得无有毒？”对曰：“无有。”皇后遂愈加烦懑而崩。
　　《西京杂记》载，霍光妻遣淳于衍薄桃锦二十四匹，散光绫二十五匹，匹值万钱。又与走珠一琲，绿绫百端，钱百万，黄金百两，为起第宅。奴婢不可胜数，衍犹怨曰：“吾为尔成何功，而报我若是哉！”

　　【宫词】宠任颛房望幸难，关心同祝圣躬安。何人变制裁竆袴，都为邀恩恼上官。
　　【简释】《汉书·外戚传》载，孝昭上官皇后，即霍光外孙，光欲后擅宠有子。帝实体不安，左右及医，皆阿意言：宜禁内。虽宫人使令皆为穷绔，多其带。后宫莫有进者。皇后立，十岁而昭帝崩。后年十四五，云服虔曰：“穷绔有前后，当不得交通也。”师古曰：“使令所使之人也！”绔即袴也。即当裩裆袴也。

　　【宫词】淋池秋静泛洪波，玉手纤纤采芰荷。风月满天衣袖薄，木兰舟上唱新歌。
　　【简释】《拾遗记》载，昭帝穿淋池，广千步。中植分芰荷，名曰“低光”，荷亦有倒生。菱名“紫茭”。帝命以文梓为船，木兰为拖，刻飞鸾翔鹢，饰于船首，随风轻荡，毕景忘归，乃至通夜。使宫人歌曰：“秋景素兮泛洪坡，挥纤手兮折芰荷，凉风凄凄扬棹歌，云光开曙月低河，万岁为乐岂云多？！”帝乃大悦，起商台于池上。

　　【宫词】早知天意属曾孙，宝镜系绳未忍分。诏下宫中求故剑，昭阳玺绶拜平君。
　　【简释】《西京杂记》载，宣帝系狱，臂上犹带史良娣合采婉转，丝绳系身毒国宝镜一枚。及即位，每持此感咽。
　　《汉书·外戚传》载，孝宣许皇后，元帝母也。曾孙立为帝，平君为婕妤，是时霍将军有小女，与皇太后有亲，公卿议更立皇后，皆心仪霍将军女。上乃诏求微时故剑，大臣知指自立许婕妤为皇后。平君，是许后之名。

　　【宫词】桂台水浅鹢舟轻，凤辖翩翩出禁城。忽听歌声天上落，君王度曲过昆明。
　　【简释】《拾遗记》载，元凤二年，于淋池南起桂台，以望远气。东引太液之水，宣帝常以季秋之日，泛蘅兰云鹢之舟，钓于台下。
　　《续齐谐记》载，宣帝以皂盖车赐霍光，至夜，车辖上金凤辄亡去。帝闻而异之，取其车，每游行则御乘之。帝崩，凤凰飞去，莫知所在。稽康诗云：“翩翩凤辖，逢此网罗。”
　　《三辅黄图》载，宣曲宫，在昆明池西，孝宣帝常于此度曲。故称“宣曲宫”。

　　【宫词】马上琵琶涴泪痕，谁教公主嫁乌孙。锦车持节和戎使，犹得生还入玉门。
　　【简释】《太平御览》———傅元琵琶序曰，闻之故老云，汉遣乌孙，公主念其行道思慕，伎工知音者，作马上之乐。
　　《汉书·西域传》元康二年，乌孙尚汉公主。尚，即娶也。（又）载，乌孙，乌就屠愿得小号，宣帝使冯夫人锦车持节诏焉。

　　【宫词】昭仪新号表尊荣，坤德徽柔惬众情。红袖持杯齐拜祝，妃星常作寿星明。
　　【简释】《汉书·外戚传》载，孝元傅昭仪，哀帝祖母也。元帝即位，立为婕妤，甚有宠。为人有才略，善事人，下至宫人左右，饮酒酹地皆祝延之。元帝既重傅婕妤，以有子为王上。尚在未得称太后，乃更号曰昭仪。赐以印绶。在婕妤上，昭其仪尊之也。
　　《师古注》载，酹以酒沃地也。祝延，祝之使长年也。

　　【宫词】粉黛三千遍六宫，丹青取次入图中。承恩不尽关容貌，且把黄金赂画工。
　　【简释】《西京杂记》载，元帝后宫既多，乃按图召幸。诸宫人皆赂画工。王嫱不肯赂，遂不得见。匈奴求美人，上按图以昭君行。

　　【宫词】虎圈初开猛兽驰，挡熊偏有玉腰支。上林野彘曾惊坐，却笑先皇救贾姬。
　　【简释】《汉书·外戚传》载，冯昭仪为婕妤，上幸虎圈。熊逸出，欲上殿，婕妤直前挡熊而立。上问，故对曰：“猛兽得人而止，妾恐熊至御坐，故以身挡之。”元帝以此，倍敬重焉。
　　《酷吏传》载，郅都，东海人。景帝时为郎，尝从游上林。贾姬在厕，野彘入厕，上欲自持兵刃救贾姬。郅都上前曰：“天下所少岂贾姬，陛下纵自轻，奈宗庙太后何？”上还。彘亦未伤贾姬。

　　【宫词】珠帘风动佩玲珑，玉几光明绨锦重。天玺更逾秦玺贵，青囊收贮紫泥封。
　　【简释】《西京杂记》载，昭帝殿织珠为帘，风至则鸣，如珩珮之声。（又）载，汉制，天子玉几冬则加绨锦其上，谓之绨几。（又）载，元后在家，旧有白燕衔白石，大如指坠。绩筐中，后取之石自割为二，其中有文曰，“母天地”。后乃合之，遂复还合。后为皇后常并置玺匣中，谓之天玺。（又）载，中书以武都紫泥为玺室，加绿绨其上。汉旧仪，玺，王者印也，绶带也。所以，系玺黄赤绶四采。武都紫泥封，盛以青囊，为素裹。

　　【宫词】玉策银编满石渠，煌煌图籍半秦余。青藜下照文星焕，天禄宵分正校书。
　　【简释】《三辅黄图》载，石渠阁，萧何造。其下礲石为渠，以导水，若今御沟。因为阁名，所藏入关所得秦之图籍。至成帝，又于此藏秘书焉。（又）载，天禄阁，藏典籍之所。刘向于成帝末，校书天禄阁，专精覃思。夜有老人著黄衣，柱青杖叩阁而进。见向暗中诵书，乃吹杖端烟然，授五行洪范之文。请问姓名，云：“我是太乙之精，天帝闻卯金之子，有博学者，下而观焉。”

　　【宫词】云母屏风望若无，金霞帐里梦初苏。人来鸳殿无妍丑，枕上常悬不夜珠。
　　【简释】《西京杂记》载，飞燕为后，其女弟居昭阳殿上，三十五条内，有云母屏风。
　　《飞燕外传》载，真腊夷献万年蛤、不夜光珠。彩皆若月，照人无妍丑，皆美艳。帝以蛤赐后，以珠赐婕妤。后以蛤装五成金霞帐，帐中常若满月。久之，帝谓婕妤曰：“吾昼视后，不如夜视之美。每旦令人忽忽若失。”婕妤闻之，即以珠号为“枕前不夜珠”为后寿。（又）载，帝居鸳鸯殿便房。

　　【宫词】己看燕子入深宫，寂寞增成闭落红。薄命自甘团扇弃，敢将中道怨秋风。
　　【简释】《汉书·外戚传》载，班婕妤居增成舍，赵氏姊弟骄妒婕妤，恐见危，求共养太后长信宫。《乐府解题》载，班婕妤为帝宠爱，后见薄，退居东宫，作纨扇诗，以自伤悼。班婕妤“怨歌行”云：“新裂齐纨素，鲜洁如霜雪，裁为合欢扇，团团似明月，出入君怀袖，动摇清风发，常恐秋节至，凉飚夺炎热，弃捐匣笥中，恩情中道绝。”

　　【宫词】九迴新制息肌方，掌上轻盈舞袖长。夜半琴声何处发，庆郎骑马入昭阳。
　　【简释】《飞燕外传》载，江都易王故姬李阳华，尝教后九迴沈水，香泽雄麝脐内息肌丸。婕妤亦服息肌丸。（又）载，飞燕身轻能作掌上舞。
　　《西京杂记》载，庆安世为成帝侍郎，善鼓琴。赵后悦之，可以出入御内，绝见宠幸。

　　【宫词】含风殿接避风台，啄尽皇孙起祸胎。最是多情相关问，今朝赤凤为谁来。
　　【简释】《飞燕外传》载，婕妤贵幸帝，作少嫔馆为含风殿。
　　《拾遗记》载，帝尝与飞燕戏于太液池。每轻风至，飞燕殆欲随风入水。故太液池有避风台。（又）载，飞燕于后宫有子者，皆杀之。故有“燕啄皇孙”之谣。
　　《飞燕外传》载，后所通燕，赤凤者，兼通昭仪。时宫中故事，上灵女庙，踏地歌“赤凤来”曲。后谓昭仪曰：“赤凤为谁来？”昭仪曰：“赤凤为吾姊来。”

　　【宫词】昭仪宝帐锦成窠，兰室汤温蹴细波。帘外君王窥浴罢，侍儿谁最得金多。
　　【简释】《飞燕外传》载，诏益州留三年输，为婕妤作七成锦帐。（又）载，昭仪夜入浴兰室，帝从帷中窥之，约赐侍儿黄金，使不得言。私婢不与约中，值帝出帷即白昭仪，昭仪即隐避。自是，帝多袖金，逢侍儿、私婢辄牵止赐之。

　　【宫词】太液池边夜色微，云雷宫殿走如飞。楸枰进御毛丸歇，才见羔裘拜赐归。
　　【简释】《拾遗记》载，成帝好徽行于太液池，旁起“宵游宫”。造“飞行殿”，方一丈，如今之辇。上于辇上，觉其行疾如风雷之声，名曰“云雷宫”。
　　《西京杂记》载，成帝好蹴踘，臣以为劳体，非至尊所宜。帝曰：“可择似而不劳者，奏之。”家君作弹棋以献。帝大悦，赐青羔裘，紫丝履，服以朝观。
　　《风俗通》载，毛丸，谓之。

　　【宫词】君王亦号张公子，怪得张家受宠优。车骑满城齐报道，昭阳嫁女富平侯。
　　【简释】《汉书》载，富平侯张放者，大司马安世曾孙也，母敬武公主。鸿嘉中，成帝欲遵武帝故事，与近臣游宴。放以公主子，少年殊丽，性开敏得幸。放娶皇后弟，平恩侯许嘉女。上为设供张，赐甲第，充以乘舆服饰，号为“天子娶妇、皇后嫁女”。（又）载，引《赵后传》云，先是童谣曰：“燕燕尾涎涎，张公子时相见。木门仓瑯根。燕飞来，啄皇孙，皇孙死，燕啄矢。”成帝每微行出，常与张放聚，而称富平侯家，故曰“张公子。

　　【宫词】披香博士抱殷忧，灭火何堪祸水留。眘卹胶丸常进御，此乡真欲老温柔。
　　【简释】《飞燕外传》载，帝御云光殿，帐使樊进合德。合德谢曰：“贵人姊虐妒不难灭恩，受耻非姊教。愿以身易耻，不望旋踵。”音词舒清切。帝乃归合德。宣帝时，披香博士淖方成，白发教授宫中，号“淖夫”。人在帝后唾曰：“此祸水也，灭火必矣！”讽后曰：“上久无子，宫中何不思千万岁计耶，何不时进上求有子。”后得计。是夜，进合德，帝大悦，以辅属体，无所不靡，谓为“温柔乡”。谓曰：“吾老是乡矣！”（又）帝病缓弱，太医不能救。求奇药，尝得眘卹胶遗昭仪。昭仪辄进帝一丸一幸，一夕，昭仪醉进七丸，帝昏夜拥昭仪居九成帐，笑吃吃不绝。抵明，帝起，御衣阴精流输不禁。须臾，帝崩。

　　【宫词】恩赐全家宴未央，董贤甲第起康庄。六宫谁及椒风宠，空学轻衣断袖装。
　　【简释】《汉书·佞倖传》载，上置酒麒麟殿，董贤父子亲属饮宴。
　　《三辅黄图》载，未央宫内有麒麟殿。
　　《西京杂记》载，哀帝为董贤，起大第于北阙下，楼阁台榭相连，山池玩好，穷尽雕丽。
　　《拾遗记》载，帝命董贤，更易轻衣小袖，不用奢带修裙，宫人皆效其断袖。又曰：“割袖”，恐惊其眠。
　　《汉书·佞倖传》载，董贤与上卧起，尝昼寝偏藉上裒，上欲起，贤未觉。不欲动贤，廼断裒而起，其恩宠至此。又诏董贤女弟为昭仪。位次皇后。更名其舍为“椒风”，以配椒房云。

　　附：刘元

　　刘元，更始帝。景帝六世孙。称帝三年，为赤眉所灭。改元一（更始）。

　　【宫词】绣■〈髟上屈下〉将军护九重，后庭佳丽满瑶宫。外朝有事劳亲决，暂向帷前奏侍中。
　　【简释】《后汉书·五行志》载，更始诸将军过雒阳者，数千辈。皆帻而衣妇人衣，绣■〈髟上屈下〉拥时，智者见之，以为服之不衷，身之灾也。乃奔入边郡避之。
　　《酉阳杂俎》云，绣■〈髟上屈下〉，半臂羽衣也。
　　《刘元传》载，二年，更始自洛阳而西。初王莽败，唯未央宫被焚，其余宫馆一无所毁，宫女数千，备列后庭。（又）载，更始既至，居长乐宫。（又）载，纳赵萌女为夫人，有宠。遂委政于萌，日夜与夫人饮宴后庭。群臣欲言事，辄醉不能见时，不得已乃令侍中坐帷内与臣语。

　　【宫词】羊胃羊头拜宠新，绣衣锦袴及庖人。后宫宴罢君王醉，莫惹夫人抵宴嗔。
　　【简释】《后汉书·刘元传》载，其所授官爵皆群小贾竖或有膳夫庖人，多著绣衣锦袴，吵骂道中。长安语曰：“灶下养，中郎将，烂羊胃，骑都尉，烂羊头，关内侯。”（又）载，韩夫人尤嗜酒，每侍宴，见常侍奏事，辄怒曰：“帝方对我饮，正用此时，持事来乎？”遂起身，抵破书案。

　　附：刘盆子

　　盆子，太山式人，城阳景王章之后。光武建武元年，据长安，僭号称汉，三年降，改元一（建世）。

　　【宫词】绛衣赤帻坐前楹，腊鼓声催众乐鸣。长乐宫中诸将贺，竞持刀笔请书名。
　　【简释】《后汉书·刘盆子传》载，盆子年十五，刘侠卿为制绛单衣，半头赤帻，直綦履。（又）载，盆子居长乐宫，至腊月设乐大会。盆子坐正殿，众卿列坐。中一人出刀笔书谒欲贺，其余不知书何，起往请之，纷纷相聚，请书其己名。

　　【宫词】池鱼扑尽水波浑，芦菔盈庭闭殿门。诏下甘泉齐赐米，乐中歌池谢君恩。
　　【简释】《后汉书·刘盆子传》载，时掖庭宫女，犹有数千百人，自更始败后，幽闭宫门，掘庭中芦菔根，扑池鱼食之。（又）载，有故祠甘泉，乐人尚共击鼓歌舞，衣服鲜明。见盆子，叩头言饥。盆子使开中黄门赐之米，每人数斗。

　　附：诸王

　　1．梁孝王

　　梁孝王，刘武，文帝子

　　【宫词】鹤洲凫渚路盘回，东苑追欢斗赋才。一曲睢阳人尽醉，不知明月下平台。
　　【简释】《西京杂记》载，梁孝王好宫室苑囿之乐。作耀华之宫，营兔园。园中有百室山，山上有落猿岩、雁池，池间有鹤洲凫渚。
　　《汉书·本传》载，孝王筑东苑，方三百余里，广睢阳城七十里，大治宫室为变道，自宫连属于平台，三十余里。招延四方豪杰，自山东游士莫不至。
　　《西京杂记》载，梁孝王游于忘忧之馆，集诸游士，各使为赋。梅乘为柳赋，公孙诡为文鹿赋，邹阳为酒赋，公孙乘为月赋，羊胜为屏风赋，韩安国作几赋不成，邹阳代作。《颜师古汉书注》载，晋太康地，距睢阳城三十里。梁孝王筑之鼓，倡节杵，而后下和之者，称“睢阳曲”。今踵以为故，今之乐家，“睢阳曲”是其遗音。

　　2．河间献王

　　河间献王，刘德，景帝子。

　　【宫词】窈窕轩廊客馆通，冠裳长集日华宫。校书网尽山东彦，不似淮南止八公。
　　【简释】《西京杂记》载，河间王德筑日华宫，置客馆二十余区，以待学士。
　　《汉书·本传》载，王从民间得善书，必为好写与之，留其真。加金帛赐以诏之。由是，四方道术之人，不远千里，或有先祖旧书，多奉以奏献王者。故得书多于汉朝等。是时，淮南王安，亦好书所诏，致率多浮辩。献王所得书皆古文，先秦旧书。山东诸儒从而游。
　　《神仙传》载，淮南王与八公，白日升天。

　　3．江都易王

　　江都易王，刘非，景帝子

　　【宫词】国艳谁能压楚娘，离宫别馆斗群芳。风掀翠帐人初醒，绣被横陈玳瑁床。
　　【简释】《钗小志》载，楚娘，名妓也。江都王宠之，寝玳瑁之床，悬翡翠之帐。

　　4．广川王

　　广川王，刘去疾，川惠王刘越之孙。
　　【宫词】日日城边事猎，短衣大袴狎倡优。独怜永巷悲肠断，忍泪还歌愁莫愁。
　　【简释】《西京杂记》载，广川王去疾，好聚无赖少年，游猎毕弋无度。
　　《汉书·本传》载，去疾，缪王齐太子也。好文辞，方伎，奕倡优。其殿门有成庆画短衣大袴长剑之作，长七尺五寸。剑被服皆效焉。
　　《师古注》载，成庆，古之勇士也—详见《淮南子》（又）载，去疾姬阳城昭信，使视甚谨，爱之立为后。诸幸于去者，昭信辄谮杀之。使其大婢为仆射，主永巷。尽封闭诸舍，上锁于后，非大置酒，召不得见。去疾为之作歌曰：“愁莫愁，居无聊，心重结，竟不舒……”去令昭信声鼓为节，以教诸姬歌之。歌罢，辄归永巷，封门。去疾即去。

　　附：新莽

　　王莽，孝元皇后弟王曼之子也。篡立十六年，加摄政二年，共十八年，国号“新”。后被光武讨灭之。
　　改元三（始建、天凤、地皇）。

　　【宫词】凤辇巡游遍四郊，频邀元后赏芳朝。旧官那识新官制，不着黄貂著黑貂。
　　【简释】《汉书·元后传》孝元皇后，王莽之姑也。莽知太后厌居深宫，令四时巡狩四郊。春幸茧馆，祓灞水；夏游雩杜之间；秋历东馆望昆明，集黄山宫；冬飨饮飞羽，校猎上兰，登长平馆，临泾水而览焉。（又）载，莽更汉制，黑貂为黄貂。太后命其官著黑貂。

　　【宫词】长寿园西墓草青，飘零原碧憾弥增。染将须发年还少，更取黄金聘杜陵。
　　【简释】《汉书·王莽传》载，莽妻死，葬渭陵长寿园西。（又）载，莽妻旁侍者原碧，莽幸之后，临亦通焉，恐事泄，谋共杀莽。莽收原碧等，拷问具服奸谋。莽赐临毒药，临却自刺死。（又）载，更始置百官，莽闻之愈恐，欲外示自安，乃染其须发，进杜陵史氏女为皇后，聘黄金三万斤。

　　【宫词】厌胜南郊屡驻舆，登仙空挽四轮起。军书傍午难成寝，日向天厨索鳆鱼。
　　【简释】《汉书》载，王莽末兵起，莽忧不知所出。崔发言：《周礼》曰：“国有大灾，则哭以厌之。”莽方率群臣，南郊陈符，命本末仰天抚心大哭。诸生小民旦夕会哭，只为设餐粥，甚悲哀。（又）载，或言黄帝建华盖以登仙，莽乃造华盖，九重金瑵羽葆，载以四轮车，驾六马。力士三百人，皆黄衣帻。车上人击鼓，挽者皆呼登仙。（又）载，莽忧闷不能食，只饮酒，啖鳆鱼，读军书。倦，凭几而寐，不复就枕矣。

　　【宫词】紫色鼃声闰位终，皇都亦竟列西东。柱天都部方无敌，内苑空弯射埻弓。
　　【简释】《汉书·王莽传》以洛阳为新室，东都长安为新室西都。（又）载，“王莽传赞”云：“紫色鼃声余分闰位。”
　　《后汉书》载，齐武王縯，字伯升。初起自称柱天都部。
　　《东观汉记》载，伯升进围宛，莽素震其名，大惧。使画伯升像于埻，旦起射之。

　　●全史宫词卷七　后汉

　　后汉，世祖光武皇帝，名秀，南阳人，景帝子。长沙定王发五世孙，高祖九世孙也。自南阳举兵讨莽，莽寻灭，复平河北。更始二年，封萧王，明年二月即位于鄗，十月定都洛阳，以长安为西都，在位三十三年崩，葬原陵，改元二（建武、中元）。子明帝庄立，十八年崩，葬显陵，庙号显宗，改元一（永平）。子章帝炟立，十三年崩，葬敬陵，庙号肃宗，改元三（建初、元和、章和）。子和帝肇立，十七年崩，葬慎陵，庙号穆宗，改元二（永元、元兴）。少子隆，生百余日，养于民间。邓后与兄骘等，定策立之，太后临朝。明年八月崩，是为殇帝，葬康陵，改元一（延平）。殇帝崩，邓太后与兄骘定策，立肃宗孙，清河王庆子祐，是为安帝，十九年崩，葬恭陵，改元五（永初、元初、永宁、建光、延光）。子顺帝保立。初，帝为太子，无罪以废。安帝崩，闫后与兄显，立章帝孙北乡侯懿，十月殂，太后临朝。十二月，宦官孙程等共谋立帝，十九年崩，葬宪陵改元五（永建、阳嘉、永和、汉安、建康）。子冲帝炳立，明年崩，葬怀陵，改元一（永嘉）。冲帝崩，梁太后与兄冀定策，立肃宗之孙渤海王鸿子缵，是为质帝。太后仍临朝，明年为冀所鹤，葬静陵，改元一（本初）。质帝崩，梁太后与兄冀定策，立肃宗曾孙蠡，吾侯翼子志，是为桓帝。二十一年崩，葬宣陵，改元七（建和、和平、元嘉、永兴、永寿、延熹、永康）。桓帝元子，窦太后与文武迎肃宗之孙解，渎亭侯苌子宏立，是为灵帝。二十二年崩，葬文陵，改元四（建宁、熹平、光和、中平）。子少帝辨立，董卓废为宏农王。明年被杀。改元二（光熹、昭宁）。少帝子协，初封陈留王，为董卓所立，是为献帝。在位三十二年，禅于魏，封山阳王。魏明帝青龙二年殂，葬禅陵，改元五（永汉、初平、兴平、建安、延康）。
　　后汉十三主，凡一百九十六年。

　　【宫词】美哉王气郁葱葱，白水真人继沛丰。满壁丹青昭圣瑞，六宫齐画凤巢桐。
　　【简释】《东观汉记》载，光武在舂陵时，望气者言，舂陵城中有喜气，曰：“美哉王气，郁郁葱葱。”（又）载，帝生济阳时，先是有凤凰集济阳，故宫中皆画凤凰，圣端始于此。
　　《洪遵泉志》载，《汉书·食货志》曰：王莽天凤元年罢大小钱，改作货泉，经一寸，重五铢。
　　《宋书·符瑞志》载，莽忌汉钱文有金，乃铸货泉以易之。既而光武起于舂陵之白水乡。货泉之文为“白水真人”也。

　　【宫词】良家选入尽名姝，可似屏风列女图。八月年年行算赋，庭前妒杀女珊瑚。
　　【简释】《东观汉记》载，宋宏尝燕见光武，御座新施屏风，图列女。帝数顾视宏，正容曰：“吾未见好德如好色者也！”遂命撤之。
　　《后汉书》载，汉法，常因八月阅视良家童女。合法相者，载还后宫，名曰“算赋”。
　　《述异记》载，光武时，南海献珊瑚妇人，帝命植于殿前，谓之“女珊瑚”。

　　【宫词】兰麝香浓满殿春，凤虬箫局列重茵。花毡藉地明如锦，不起凌波袜上尘。
　　【简释】《记事珠》载，阴丽华有金虬屈膝、倒啣凤花“箫局”。箫局，古薰笼也。
　　《女红余志》载，阴丽华步出，皆铺太华精细之毡，故足底纤滑与手足同。

　　【宫词】梦骑龙背上天衢，帝座应归赤符伏。诏下云台画诸将，南宫相对话无蒌。
　　【简释】《东观汉记》载，光武召冯异曰：“我梦乘龙上天，觉悟心中动悸。”异因下席再拜贺曰：“此天意发于精神，心中动悸，大王重慎之性也。”异遂与诸将定议，上尊号。（又）载，时传闻，赤伏符不见文章，军中所上未信到。上所与长安诸生疆华，自长安奉赤伏符诣鄗，与上会群臣，复伏固请。乃命有司设坛于鄗之千秋亭，即皇位也。
　　《后汉书》载，永平中，显宗追感前世功臣，乃图画二十八将于南宫“云台。
　　《后汉书·冯异传》载，王郎起，光武自蓟东南驰，晨夜草舍，至饶阳“无蒌亭”时，天寒烈，众皆饥瘦，异上豆粥。明旦，光武谓诸将曰：“昨得公孙豆粥，饥寒俱解。”

　　【宫词】缥眉翠髻映青黄，越布衣托大练裳。三十六宫同荐御，一齐额手颂英皇。
　　【简释】《东观汉记》载，明德皇后，眉不施黛。独左右眉小缺，补之以缥。缥，青黄之色也。（又）载，明德后，美发作四起，大髻皆以发成，尚有余，绕髻三匝。
　　《后汉书·马后纪》载，后，常衣大练裙不加缘。（又）载，赐诸贵人白越三千端。白越，越布也。（又）载，尝以皇嗣未广荐达，左右若恐不及。
　　《陈思王画赞序》载，昔明德马皇后，美于色，厚于德，帝因嘉之。尝从观画，过虞舜庙，见娥皇女英像，帝指之戏后曰：“恨不得如此为妃。”在此之前，见尧画像，后指曰：“群臣百僚，恨不得为君如此！”帝环顾而笑。

　　【宫词】织室春风理绩筐，濯龙门外鞠衣黄。弄孙已遂含饴乐，更检经书教小王。
　　【简释】《后汉书·马后纪》载，建初元年，欲封爵诸舅，太后不听，帝复重请，太后报曰：“吾反复念之，思令两善，岂徒欲获谦谦之名，使帝受不外施之嫌哉！夫至孝之行，安亲为上，吾素刚急，有胸中气，不可不顺也。若阴阳调和，边境清静，然后行子之志，吾但当含饴弄孙，不能复关政矣！”又置织室，蚕于濯龙中，数往观视，以为娱乐。常与帝旦夕言道政事，及教授诸小王《论语》经书。

　　【宫词】照园开宴夜鸣銮，鸩鹭承恩共赐餐。忽睹红云来月下，朱樱光透赤瑛盘。
　　【简释】《拾遗记》载，汉明帝，月夜宴群臣于照园，内官进樱桃，以赤瑛为盘。赐群臣月下视之，盘与樱桃同色，臣皆笑云“是空盘”。

　　【宫词】远山青入黛眉娇，的皪荷珠绾翠绕。连日君王临画室，共研粉墨写生绡。
　　【简释】《汉书》载，明帝宫人，拂青黛娥眉。
　　《酉阳杂俎》载，明帝时，池中有分枝荷，实如元珠，可以为佩。
　　《画中会要》载，汉明帝雅好图画，别开画室。

　　【宫词】御厨新进柘浆寒，为析朝酲供玉盘。范得糖猊夸功制，锯牙钩爪觅人看。
　　【简释】《后汉·显宗集注》载，以糖为狻猊，号曰“猊糖”。
　　《汉郊祀歌》载，“柘浆析朝酲”。
　　《东观汉记》载，狮子铜头铁额，钩爪锯牙。

　　【宫词】却辇郊原驻翠畴，长安童臾望宸游。削章饱饭天颜喜，三老牵衣认虎头。
　　【简释】《东观汉记》载，帝幸南阳，所在见吏劳，赐步行观，部署不用辇。（又）载，显宗西巡，三老怀章大言。上曰：“属者所言，削章不如饱饭。”（又）载，帝至长安，有三老上章云“见陛下大喜”，帝令上殿，欲观上衣，因举虎头衣，以畏三老。

　　【宫词】梦里分明膝下欢，开奁泪滴御床寒。天心感孝零甘露，采入金盘赐百官。
　　【简释】《东观汉记》载，明帝，阴后所生，即祚长思慕。至逾年正月，当谒原陵，梦先帝、太后如平生欢。朝率百官上陵，上伏御床，视太后镜奁中物，感动悲啼。令易脂泽装具，左右皆泣，莫敢仰视。（又）载，明帝夜梦见先帝、太后，觉悲不能寐，明旦上陵，树叶有甘露，上令百官采之。

　　【宫词】车如流水马如龙，戚畹邀恩戒太浓。莫道郭家有金穴，骄盈终异五侯封。
　　【简释】《东观汉记》载，明德后曰：“吾前过濯龙门，见外家问起居，车如流水马如龙，亦不谴怒。但绝其岁用，冀以默止欢耳。”
　　《后汉·郭皇后纪》载，后弟况，迁大鸿胪，帝数幸其第，赏赐金钱缣帛，丰盛无比，京师号况家为“金穴”。
　　《汉书·元后传》载，和平二年，上悉封舅。谭为平阿侯、商为成都侯、立为红阳侯、根为曲阳侯、建时高平侯。五人同日封，故世谓之“五侯”。
　　《东观汉记》载，光武闵伤权臣太盛，外戚预政，上浊明王，下危臣子。故后族阴、郭之家，不过九卿，亲属荣位不能及许史王氏之半。

　　【宫词】水结霜林果正繁，仙人遗种尽灵根。镜奁尚有蟠桃种，望断瑶池泪欲吞。
　　【简释】《拾遗记》载，后汉明帝，因贵人梦食瓜甚美，帝使求之，正当敦煌献异瓜种，恒山献巨桃核。瓜名“穹隆”，云是崆峒灵瓜，四劫一实，西王母遗于此地。又说，巨桃霜下结花，隆暑方熟。帝使植于霜林园。园皆植寒果，积冰之节，百果方盛。后曰：“王母之桃，王公之瓜，可得而食，吾万岁矣！安可植乎？！”后崩，内侍者见镜奁中，有瓜、桃之核，视之涕零，疑非其类耳。

　　【宫词】宫云霭霭复慈帏，永乐音容迹已非。分赐诸王存旧德，金箱捧出五时衣。
　　【简释】《后汉书·东平王苍传》载，肃宗建初三年，从皇太后周行掖庭池阁，乃阅阴太后旧时器服，怆然动容，乃命留五时衣各一袭，余悉分布诸王。五时，谓春青、夏朱、季夏黄、秋白、冬黑也。
　　《三辅黄图》载，长乐宫太后居之，东汉称永乐宫。

　　【宫词】采菽曾为伏轼吟，贤王孝友系宸襟。帛巾假髻皆先物，送慰寒泉念母心。
　　【简释】《东观汉记》载，东平王苍，与诸王朝京师，月余还，帝临送归宫，凄然怀思，乃遣使，手诏诸国曰：“辞别之后，独坐不乐，因就东归，伏轼而吟：瞻望永怀，实劳我心，诵及采菽，以增叹息。”（又）载，章帝诏东平王苍：“惟王孝友之德，今以光烈皇后之假髻帛巾各一，衣一匣遗王，可时瞻视，以慰凯风寒泉之思。”

　　【宫词】就封贵冠三公位，饮酎欢称八月杯。为善一言副腰腹，东平方著豹裘来。
　　【简释】《东观汉记》载，东平王苍，少有孝友之质，宽仁宏雅。帝即位，诏以为骠骑将军，位在三公上。四年，苍上疏愿朝。上以王触寒涉道，使中谒者，赐乘舆、豹裘。苍到洛阳，使鸿胪持节，郊迎引入，不在参拜之位，升殿及拜上亲，答拜诸王，归国。上特留苍，八月饮酎毕，大鸿胪奏，遗苍发。上亲临送，流涕，赏赐以亿万数。（又）明帝诏书示诸国曰：“诏问东平王，处家何等最乐？”王对曰：“为善最乐。其言甚大，副其腰腹。”苍体长、美髯，眉长八尺二寸。
　　《史记·孝文纪注》载，正月旦做酒，八月成，名曰“酎”。酎之言纯也。
　　《平准书注》载，王子为侯，侯岁以户，口酎黄金于汉庙。皇帝临受献金以助祭，大祀日饮酎。

　　【宫词】奉帚平明问起居，万年枝下走軿东。弹棋一局苏春困，手展装奁赌玉梳。
　　【简释】《汉宫仪》载，皇太后法驾，皆御金根加交路帷裳，非法驾，则乘紫罽軿车。长公主赤罽軿车，贵人、公主、王妃油画軿车。
　　《渊鉴类函·弹棋经后序》载，汉冲质以后，弹棋艺中绝。献帝建安中，博奕具皆得置宫中。宫人以金钗、玉梳戏于装奁之上。

　　【宫词】校书东观集名贤，讲论详同白虎篇。红烛两行围起草，案头同展蔡侯笺。
　　【简释】《后汉书·宦者蔡伦传》载，自古书契多编以竹简，其用缣帛者，谓之为纸。缣贵而简重，并不便于人。伦乃造意用树肤、麻头及敝布、鱼网等以为纸。元兴元年，奏上之。帝嘉其能，故天下咸称“蔡侯纸”。元初四年，帝以经传之久，多不正定，乃选通儒谒者刘珍，及博士良史诣东观，校雠汉家法令，伦监典其事。（又）载，章帝建初四年，作白虎议奏，即今“白虎通”。

　　【宫词】偃月姿容拜宠嘉，图中列女记无差。泽均云雨前星耀，鱼贯新升虞大家。
　　【简释】《后汉书·梁后纪》载，后少好书史，常以列女图画于左右，以自监戒。永建三年，选入掖庭，相工茅通惊曰：“此所谓日角偃月。”相之极贵，遂以为贵人。常特被引御。从容辞于帝曰：“阳以博施为德，阴以不专为义。愿陛下思云雨之均泽，识贯鱼之次序。”由是，帝加敬焉。（又）载，后无子，美人虞氏子立，是为冲帝。冲帝早夭，故抑而不登，但称大家而已。

　　【宫词】垂帘已应扪天梦，省狱还符召雨心。多少宫嫔颂樛木，贵人曾赐步摇金。
　　【简释】《东观汉记》载，和熹太后常梦扪天，体荡荡正青滑，若有钟乳。后仰嗡之，以讯占梦，言尧舜攀天而上，汤梦及天，舐之。皆圣主之梦，吉不可言。（又）载，邓太后赐冯贵人步摇一具。（又）载，邓后称制，京师旱至五月朔。太后幸洛阳寺，省庶狱，伸冤囚，杜冷行。未还宫，澍雨大降。

　　【宫词】西园裸馆郁嵯峨，一曲招商傍晚歌。明日初升入竞浴，茵墀香散夜舒荷。
　　【简释】《拾遗记》载，灵帝游西园，起裸游馆，使宫之奏“招商之曲”，渠中植夜舒荷，亦曰“月出则舒”也。茵墀香煮以为汤，宫人以之浴浣，使以余汁入渠，名曰“流香渠”。

　　【宫词】腰间一例裹齐裆，梳就瑶台别样装。烛影摇红君半醉，鸡声喔喔满华堂。
　　【简释】《古今注》载，灵帝赐宫人蹙金丝合胜袜肚，亦曰“齐裆”。（又）载，令梳瑶台髻。（又）载，作“鸡鸣堂”，多畜鸡。每醉迷于天晓，内侍竞作鸡鸣，以乱真声。乃以烛炬投殿前，帝乃惊悟。

　　【宫词】天街尘净六龙出，门外翻车运渴乌。风送雕轮香满路，宫袍多半是春芜。
　　【简释】《后汉书·宦官传》灵帝铸“天禄虾蟆”，吐水于东门外桥东，转水入宫。又作“翻车渴乌”，施于桥西，用洒南北郊路，以省百姓洒道之费。
　　《西京杂记》载，光和元年，波弋国献神精香草。一名“春芜”，可为布，坚密如水纨，握之一片，满宫皆香。

　　【宫词】玉堂昆苑五云中，天禄虾蟆尽铸铜。新拜三公输礼到，河间姹女数钱工。
　　【简释】《后汉书·灵帝纪》载，中平三年，复修玉堂殿。铸铜人四，黄钟四，及“天禄虾蟆”。天禄，兽也。
　　《金楼子》载，灵帝起“罼圭灵崐苑”，以昆玉为壁，以博山柏节为床。
　　《山堂肆考》载，东汉拜三公者，输西园礼钱。
　　《后汉书·五行志》载，桓帝初，京师童谣曰：“东班班，入河间，河间姹女工数钱。”河间姹女，指灵帝母永乐太后。

　　●全史宫词卷八　三国

　　○蜀

　　蜀汉，昭烈皇帝姓刘名备，涿郡人，景帝子，中山王胜之后。建安十九年，取益州，二十四年取汉中，称汉中王。又二年即帝位，都成都，在位三年崩，葬惠陵，改元一（章武）。子后主禅立，在位四十一年，降于魏，封安乐公。晋泰始七年殂，改元四（建兴、延熙、景耀、炎兴）。
　　蜀二主，凡四十三年。

　　【宫词】桑楼佳气应黄龙，派衍中山起汉中。不是军功休滥赏，铸钱方毁帐钩铜。
　　【简释】《三国志》载，蜀先主备，涿郡人，汉景帝子，中山靖王胜之后。少孤，与母贩履织网为业。舍东南角，有桑树，生高五丈余，童童如小车盖。往来者皆怪此树非凡，或谓当出贵人。先主少时，与宗中诸小儿与树下戏言：“吾必当乘此羽葆盖车。”叔父子敬谓之曰：“汝勿妄语，灭吾门也。”（又）载，二十四年，先主遂有汉中，群臣上先主为汉中王。（又）载，前后上书者八百余人，咸称，述符瑞、图谶、明征间，黄龙见武阳赤水，九日乃去。龙者，君之象也。大王当龙升，登帝之位也。
　　宋萧常《续后汉书》载，帝性俭约，尝毁帐钩铜，以铸钱。非军功，不妄赐予，以固国用，不至溃乏。

　　【宫词】雪拟肌肤月拟神，白绡帐里净无尘。承恩漫诩颜如玉，争宠人方妒玉人。
　　【简释】《拾遗记》载，蜀先主甘后，沛人。先主尝置后于白绡帐中，望者如月下聚雪。河南献玉人，高三尺，乃取玉人置后侧。后与玉人洁白齐润，嬖宠者非唯妒甘后，而亦妒玉人也。

　　【宫词】南云何处望皇慈，愁忆当阳割爱时。东海佳人新入侍，千间宝库助军资。
　　【简释】《三国志·蜀后传》载，甘后随先主于荆州，产后主。值曹公军至，追及先主于当阳长阪。于时困逼，弃后及后主，赖赵云保护得免于难。后卒，葬于南郡。章武二年，追谥“皇思夫人。
　　《三国志·麋竺传》载，竺，东海朐人。吕布袭下邳，虏先主妻子，竺于是进妹于先主为夫人，奴客三千，金银货币以助军资。
　　《拾遗记》载，麋竺有宝库千间，时三国交锋，军用万倍，乃输其宝物、车服，以助先主。

　　【宫词】断江虎将截吴舟，妃去依然未可留。谁劝宸嬴配重耳，辟宗应愧顺平侯。
　　【简释】《三国志·赵云传注引别传》载，先主入益州，云领留营司马。此时，先主孙夫人以权妹骄豪，多将吴吏兵纵横不法，先主以云严重必能整齐，特任掌内事。权闻备西征，大遣舟船迎妹，而夫人内欲将后主还吴，云与张飞勒兵截江，乃得后主还。（又）载，云领桂阳太守，伐赵范。范寡嫂曰樊氏，有国色，范欲以配云。云辞曰：“相与同姓，卿兄犹我兄。”固辞不许。（又）载，云谥“顺平侯”。（又）载，先主穆皇后，陈留人也。父与刘焉有旧，遂为子瑁纳后。瑁死后，寡居。先主既定益州，而孙夫人还吴，群下劝先主娉后。先主疑与瑁同族。法正进曰：“论其亲疏，何与晋文公之于子圉乎？！”于是，纳后为夫人。

　　【宫词】步障明珠事渺茫，夫人归国翠帏凉。江东侍婢迎郎日，犹记刀光满洞房。
　　【简释】《三国志·蜀先主传》载，先主既定益州，而孙夫人还吴。
　　《华阳国志》载，孙夫人才捷刚猛，有诸兄风，侍婢百人，皆仗剑侍主。先主每下车，心常凛凛。吕温《刘郎浦》诗曰：“吴蜀成婚此水浔，明珠步障握黄金。”

　　【宫词】敬哀中道凤鸾分，香散南陵日已曛。姊妹椒房堪继美，册仪宣命左将军。
　　【简释】《三国志·蜀后传》载，后主敬哀皇后，车骑将军张飞长女也，死葬南陵。后主张皇后，乃敬哀皇后之妹也。建兴十五年，入为贵人。延熙元年，策曰：“朕统承大业，君临天下，奉郊庙社稷，今以贵人为皇后，使行丞相事。”左将军向朗，持节授玺绶。勉修中馈恪肃禋祀皇后，其敬之哉。

　　【宫词】宗姓风流荷旧恩，结欢长乐岂无因。如何命妇停朝贺，五百挝妻竟有人。
　　【简释】《三国志》载，蜀刘琰，鲁国人也。先主在豫州，辟为从事，以其宗姓，有风流，善言论，厚亲待之。建兴中，琰失志恍惚。十二年正月，琰妻胡氏入贺太后，太后令特留胡氏，经月乃出。胡氏有美色，琰疑其与后主有私，呼卒五百，挝胡氏，至于以履抟面，而后弃遣。胡具以告琰，琰坐下狱。有司议曰：“卒非挝妻之人，面非受履之地。”琰竟弃市。自此，大臣妻母朝庆遂绝。
　　《三辅黄图》载，太后常居长乐宫。

　　【宫词】老臣谋国竖降旗，北地贤王哭庙疾。零落宫花飞入洛，女贞独有李昭仪。
　　【简释】《三国志·注引汉晋春秋》载，后主将从谯周之策，北地王谌怒曰：“若理穷力屈，祸败必及，便当父子、君臣背城一战，同死社稷，以见先帝，可也！”后主不纳言，遂送玺绶。是日，谌哭于昭烈之庙，先杀妻、子，而后自杀。左右无不为之涕泣者。（又）载，张皇后，咸熙元年，随后主迁于洛阳。（又）载，蜀降，魏以蜀宫人赐诸将无妻者。宫中李昭仪曰：“我不能二三屈辱！”乃自杀于宫门。

　　○魏

　　魏，高祖文帝，姓曹名丕，谯人，魏王操太子。操以建安元年，自兖州引兵入洛阳，迎汉献帝，都许昌。寻自为丞相。二十一年由魏公进爵为王。二十四年殂，子丕嗣立。明年受汉弹，都洛阳，在位七年殂。葬首阳陵，改元一（黄初）。子明帝睿立，十三年殂，葬高平陵。庙号烈祖，改元三（太和、青龙、景初）。养子齐王芳立，十五年为司马师所废，乃归齐王。国至晋武受禅降，封邵陵县公，泰始十年卒，改元二（正始、嘉平）。高贵乡公髦，文帝孙，东海王霖子，嘉平六年，为司马师所立，在位七年，以讨司马昭不克，遇杀。改元二（正元、甘露）。常道乡公奂、文帝弟燕王宇子，甘露五年，为司马昭所立，在位六年，禅于晋，封陈留王，惠帝太安元年殂，改元二（景元、咸熙）。
　　曹魏五主，凡四十六年。

　　【宫词】几章雅乐制新成，歌女依稀百啭莺。就里翻新唯绛树，一声双曲听分明。
　　【简释】《三国志注》载，魏太祖登高必赋，及造新诗，被之管弦，皆成乐章。
　　《琅嬛记》载，绛树一声能歌两曲，二人细听各闻一曲，一字不乱。人疑其一声在鼻，竟不测其何术。当时有黄华者，双手能写二牍，或楷或草，挥毫不辍，各自有意。谓之“绛树两声，黄华二牍”。绛树，系魏武时之宫女。

　　【宫词】盌注东渠酒色青，赤粱御粥煮银枪。食经戏借东宫补，共制駞蹏七宝羹。
　　【简释】《中华古今注》载，魏武以车渠石为酒盌。
　　《格致镜原》载，魏武以辽东赤粱为御粥。（又）载，陈思王制駞蹏为羹，一瓯值千金，号“七宝羹”。

　　【宫词】卖履分香说旧恩，秋风铜雀易黄昏。腰间犹有金狮带，眼望西陵掩泪痕。
　　【简释】《古今注》载，魏武帝赐宫人“金隐起狮子銙腰带”。
　　《黄豢魏略》载，太祖顾命曰：“汝等时时登铜雀台，望吾西陵。”又云：“余香可分与诸夫人，诸舍中。无所为学，作履组卖也。”

　　【宫词】尘霄人到凤楼开，万点星球绕烛台。为报外边停织造，针神亲制衮衣来。
　　【简释】《拾遗记》载，薛灵芸初别父母，以玉唾壶承泪，及至京师，泪凝如血。文帝以文车十乘迎之，膏烛之光，相继不绝。时人谓之“尘霄”。（又）载，文帝筑土为台，列烛于台下，名曰“烛台”，远望如列星坠地。行者歌曰：“青槐夹道多尘埃，龙楼凤阁望崔嵬，清风细雨杂香来。”（又）载，夜来妙于针功，非所缝制，帝不服也，宫中号曰“神针”。夜来，文帝宫女也。

　　【宫词】早虑密策定储皇，献纳时时启智囊。蝉鬓蛾眉皆国色，阴谋终让女中王。
　　【简释】《三国志·魏后妃传》载，文德郭皇后，安平广宗人也。后少，而父永奇之曰：“此吾女中王也。”遂以女王为字。后有知数，时时有所献纳，文帝定为嗣，后有谋焉。及践祚，为贵嫔。甄后之死，由后之宠也。黄初三年，立为皇后。
　　《中华古今注》载，魏宫人好画长眉，令作“蛾眉惊鹤髻”。文帝宫人绝所爱者，有莫琼树、薛夜来、陈尚衣、段巧笑。琼树始制为蝉鬓，望之缥缈如蝉翼，故曰“蝉鬓”。

　　【宫词】玉箸双垂湿绣巾，邺中不似故宫春。含情独绾灵蛇髻，珍重陈王赋洛神。
　　【简释】《六帖》载，甄后，面白，泪双垂如玉箸。
　　《采兰杂记》载，甄后入后宫，有一绿蛇每日盘结一髻于后前，后因效而为髻，号“灵蛇髻”。曹植之“洛神赋”，系为甄后作。

　　【宫词】锦衣丝履绣罗裙，粉浣桃花色似醺。装就每邀天一顾，金星璨灿耀元云。
　　【简释】《中华古今注》载，段巧笑锦衣丝履，作紫粉傅面。
　　《女红余志》载，段巧笑挽髻用园顶簪，一只插之。文帝见而曰：“元云黯蔼兮，金星出。”

　　【宫词】无双才艺尚衣誇，舞态歌喉压禁花。娇病年年劳拥惜，红泥满壁抹丹砂。
　　【简释】《中华古今注》载，文帝宫人元尚衣，能歌善舞。
　　《女红余志》载，尚衣多病，文帝以原砂涂四壁，以避邪，谓之“红壁”。

　　【宫词】驾返西园月满庭，天风吹透水晶屏。官家最爱弹棋戏，闲坐花间谈博经。
　　【简释】《曹植诗》载，西园游上才。文帝每以月夜，集文人才士游西园。
　　《采兰杂志》载，薛夜来初入魏宫，一夕，文帝在灯下咏，以“水晶七尺屏风”障之，夜来至，不觉面触屏，伤处如晓霞将散。自是，宫人皆用胭脂仿画，号称“晓霞妆”。
　　《太平广记》载，弹棋，魏宫内用，装棋戏也。文帝为之，特妙。用手中角拂之，无不中者。
　　《谈荟》载，魏文帝时有皇博经。

　　【宫词】黄龙丹凤各西东，列殿遨游跸路通。内职新除颁位号，姓名都在八坊中。
　　【简释】《金楼子》载，魏明帝时，铸黄龙凤凰各一，置内殿前。又于列殿北，立八坊。诸才人以次第处其中。贵人、夫人以上，转南附焉，其名拟百官之数，帝尝宴游在内。

　　【宫词】总章太极郁嵯峨，谷水萦回绕殿过。曼衍鱼龙陈百戏，桂舟轻度越人歌。
　　【简释】《三国志·魏明帝纪》载，青龙三年，秋七月，洛阳崇华殿灾。八月，复修崇华，改名“九龙殿”。（又）载，是年起太极诸殿，筑总章观，高十丈余，建翔凤于其上。又于芳林园中起陂池，楫棹越歌，通引谷水过九龙前，为玉井。绮栏水转百戏，鱼龙曼延，弄马倒骑，备如汉西京之制。

　　【宫词】筑成高观号崇文，博士词臣聚若云。别有尚书居内职，誉髦可许胜钗裙。
　　【简释】《三国志·魏明帝纪》载，青龙四年，置崇文观，征善属文者，以充之。（又）载，又三年，选女子知书可付信者六人，为女尚书。

　　【宫词】为念慈亲宝玺彰，玉衣犹记旧时祥。列侯爵袭平原主，戚里加恩重渭阳。
　　【简释】《三国志·魏甄后传》载，后明帝母，父逸，上蔡令。太和元年，追封逸谥曰“敬侯”。适孙象袭爵。四月初，营宗庙，掘地得玉玺，方一寸九分，其文曰“天子羡思慈亲”。明帝为之改容，以太牢告庙。又尝梦见后，于是差次舅氏，亲疏高下叙用各有差，赏赐累巨万。又特为起大第，名其里曰“渭阳里”，以追思母氏也。六年，明帝爱女淑死，追封淑谥为“平原懿公主”。取后亡从孙黄与之合葬，追封“黄列侯”。以夫人郭氏从弟直为之后承甄氏姓，封直为平原侯，袭公主爵。甄后于汉光和五年十二月丁酉生，每寝寐，家中仿佛见如有人持玉衣，覆其上。

　　【宫词】久闻戚苑笑侯身，宠眷安能旧及新。未宴后园休报怨，长门犹闭邺宫人。
　　【简释】《三国志·魏明帝纪》载，元后，河内人也。黄初中，以选入东宫。及明帝即帝位，以为贵嫔。太和元年，立为皇后。后父嘉拜骑都尉。初，明帝为王，始纳河内虞氏为妃，帝即位，虞氏不得立为后，太皇卞太后慰勉焉。虞氏曰：“曹氏自好立贱，未有能以义举者也。然后职内事，君听外政，其道相由而成。苟不能以善始，未有能善终者也。殆必由此亡国丧祀矣！”虞氏遂黜还邺宫。进嘉为奉车都尉。顷之，封博平乡侯。嘉本典虞车工，卒暴富贵。明帝命朝臣，会其家饮宴。其容止举动甚蚩，騃语辄自谓侯身，时人以为笑，帝之幸郭元后也。后受庞日驰。景初元年，帝游后园，召才人以上，曲宴极乐。元后曰：“宜延皇后。”帝弗许，乃禁左右，使不得宣后知之。明日帝见后，后曰：“昨日游宴北园，乐乎？”帝以左右泄之，所杀十余人。赐后死。

　　【宫词】芙蓉高髻绾瑶簪，日整霞装望幸临。不识君子钟爱处，钗头争佩辟寒金。
　　【简释】《中华古今注》载，魏宫好晓霞装。（又）载，魏宫好芙蓉髻。
　　《拾遗记》载，明帝时，昆明国献嗽金鸟，常吐金屑。此鸟畏霜雪，乃起小屋贮之，名“辟寒台”。人争以鸟吐之金饰钗佩，谓“辟寒金”。宫人相嘲曰：“不服辟寒金，那得帝王心。”于是，媚惑者争此金为饰，以邀宠幸。

　　【宫词】半袖轻扬帽影高，君王清宴谢焦劳。何人笑把衣裳赌，入帐居然著锦袍。
　　【简释】《三国志·杨阜传》载，阜常见明帝著帽，被缥绫半裒袖。阜问帝曰：“此于礼何法服也？”
　　《三国志·曹肇传》载，肇有殊色，明帝宠幸之。肇尝与帝戏赌衣物，有不获，辄入御帐服之。其见宠爱之甚如此。

　　附：诸王

　　【宫词】壮志何须博士为，黄须帝子亦奇才。倾城声价千金值，只换名驹白鹊来。
　　【简释】《三国志·任城王彰传》载，彰谓左右曰：“丈夫一为卫、霍，将十万骑驰沙漠，立功建号耳，何做博士耶？！”（又）载，太祖持彰须曰：“黄须儿，竟大奇也！”
　　《钗小志》载，魏曹彰，性倜傥，偶逢骏马爱之，其主所惜，彰即曰：“彰有美妾，可换，唯君所择？”马主遂指一妓，彰遂换之。马名曰“白鹊”，故后人作“爱妾换马”诗，付之弦歌焉。

　　【宫词】缥碧樽开玳瑁筵，夜深平乐宴群贤。鸭头鹊尾殷勤劝，莫惜香醪斗十千。
　　【简释】刘祯《瓜赋序》载，曹植坐，厨人进瓜，植命为赋，促立成辞，曰：“布象牙之席，薰玳瑁之宴，凭彤玉之几，酌缥碧之樽。”
　　曹植《名都篇》载，“归来宴平乐，美酒斗十千。”
　　《八王故事》载，陈思有巧思，为“鸭头杓”浮于九曲酒池。王意有所劝，鸭头则回向之。又为“鹊尾杓”柄长而直，王意有所到处，于罇上旋之，鹊则指之。

　　○吴

　　吴，太祖大皇帝姓孙名权，富春人，豫州刺史坚次子，讨逆将军策母弟。坚以初平元年，举义兵讨董卓，二年攻刘表，战殁。四年策统父兵，取江东。建安五年，遇害，权代统其众。章武元年，徙治武昌，称藩，于魏封吴王。明年，自称黄武元年，即帝位，迁都建业，以武昌为行都，在位二十四年殂，葬蒋陵，改元六（黄武、黄龙、嘉禾、赤乌、太元、神凤）。子亮立，七年为孙綝所废，至景帝永安三年，又黜为侯，遂自杀，改元三（建兴、五凤、太平）。景帝休，太祖第六子，初封瑯琊王，太平三年，为孙休所立，七年殂，葬定陵，改元—（永安）。景帝殂，子幼。丞相濮阳兴迎太祖孙，太子和子皓立之。复徙都武昌，寻还建业。十七年降于晋，封归命侯，太康四年卒，改元八（元兴、甘露、宝鼎、建衡、凤皇、天册、天玺、天纪）。
　　东吴国四主，凡五十九年。

　　【宫词】太初宫徙武昌材，大禹卑宫俭德该。水旱关心劳顾问，罗阳王婢降神来。
　　【简释】《三国志》载，吴赤鸟十年二月，权适南宫，三月改作“太初宫”。
　　《江表传》载，权诏曰：“建业宫乃朕从军来所作将军府，奈尔材柱率细，皆以腐朽，常恐损坏。今未复，西可徙武昌宫，材瓦更缮治之。”有司奏言曰：“武昌宫已二十八岁，恐不堪用，宜下所在通伐。”权曰：“大禹以卑宫为美，今军事未已，所在多赋，若更通伐，妨损农桑，徙武昌，材瓦自可用也。”（又）载，太平元年夏五月，初临海，罗阳县有神自称王表，周旋民间。语言、饮食与人无异，然不见其形。又有一婢，名纺绩。是月，遣中书郎李崇，持辅国将军罗阳王印绶，迎表。表随崇俱出所历山川，辄遣婢与其神相闻。秋七月，崇与表至权于苍龙门外，为立第舍数，使近臣持酒食，往表。说水旱小事，往往有验。

　　【宫词】侍宴崇台醉未休，玉壶香唾洒红榴。谁知织室迎来日，却爱图中一段愁。
　　【简释】《拾遗记》载，吴主潘夫人，父坐法，输入织室，吴主使图其容貌。夫人忧戚渐瘦，工人写其真状，以进。吴主见而喜之曰：“此神女也！愁貌尚能惑人，况在欢乐！”乃命就织室迎之，纳于后宫。夫人游宣昭之台，醉唾于玉壶，侍婢泻于台下，得火齐指环，即挂石榴枝上。因其处，起台名“环榴台”。有谏者曰：“今吴蜀争雄，环榴之名，将为妖矣！”乃改名“榴还台”。

　　【宫词】歌舞娇生太子池，额留红晕助妖姿。美人自是多艳骨，错使人夸獭髓时。
　　【简释】《拾遗记》载，孙和悦邓夫人，和于月下舞“水精如意”。误伤夫人额，命太医用白獭髓，杂玉与琥珀屑治之。琥珀太多，及擦面有赤点，益感其艳嬖。人欲邀宠，皆以丹脂点额，而后进幸。
　　《寰宇记》载，吴国有太子池———乃孙和筑。

　　【宫词】列国图成五色绒，机丝双绝绣尤工。伏波聚米何堪数，河岳分明匹练中。
　　【简释】《拾遗记》载，吴主赵夫人，能于指间，以彩纺织云霞龙蛇之锦，宫中谓之“机绝”。孙权常以魏、蜀未平，思得善画者，图山川地势军阵之象。夫人乃刺绣制列国图，时人谓之“针绝”。权倦暑紫绡之帷，夫人曰：“此不足贵。”乃扸发以神胶续之，织罗纱裁为幔。视之，飘飘如烟，气轻动而房内自凉，时人谓之“丝绝”。

　　【宫词】蒙蒙香雾袭重栏，衣袂翻风四气团。媚寝宵深人睡去，琉璃屏外月光寒。
　　【简释】《拾遗记》载，吴主亮做绿琉璃屏风，甚薄而莹彻，每于月下舒之。尝宠爱四姬，皆绝色。一曰“朝妹”，二曰“丽居”，三曰“珍洛”，四曰“洁华”。使四人坐屏风内，望之若无。隔帷香气不通于外。为四人合四气香，香沾衣，百浣不歇，名“百濯香”。所居之室名“思香媚寝”。

　　【宫词】螺鬟高拥碧油光，髻上犀钗压鬓长。漫把玉云夸宝栉，洛成常阁镜奁傍。
　　【简释】《奚囊橘柚》载，丽居，孙亮爱姬也。真发香净，一生不用洛成，疑其有辟尘犀钗子也。洛成，即今之篦梳之类。《女红余志》载，吴主亮夫人洛珍，有栉，名曰“玉云”。

　　【宫词】扬云奇字制来偏，名命■〈雨上單下〉■〈雷上火下〉避讳便。公子振振尽麟趾，谁如宗室有颜渊。
　　【简释】《三国志·孙休传注引吴录》载，休诏曰：“人之有名，以相纪别礼名。子欲令难犯易避。孤今为四男做名字。太子名■〈雨上單下〉■〈雨上單下〉，音如湖水湾澳之湾。次子名■〈雷上火下〉■〈雷上火下〉音兕觥之觥。三子名■〈壴巨〉，音如草莽之莽。四子名■〈亠〈先攵〉〉■〈亠〈先攵〉〉。音如裒衣下宽大之裒。此都不与世所用者。同故钞旧文会合作之。”
　　《三国志·孙桓传注引吴书》载，桓，仪容端庄，器怀聪朗，博学强记，能论议应对，权常称为“宗室颜渊”。

　　【宫词】旧人都尉职新除，楼下衔名为典酤。奉敕一兵养一犬，朝朝扑兔进天厨。
　　【简释】《三国志·孙皓传注引江表传》载，何定，汝南人，本孙权给使也，后出补吏。定佞邪僭媚，自表先帝旧人，求还内侍。皓以为楼下都尉典知酤籴事，专为威福。使诸将各上好犬，皆千里远求，一犬至值数千匹。御犬率具缨，值钱一万。一犬一兵养以扑免，供厨。所获无几。吴人皆归罪于定。而皓以为忠勤，赐爵列侯。

　　【宫词】步摇假髻费千缗，木偶装成欲唤真。寄语廷臣须夙退，宫中又拜左夫人。
　　【简释】《三国志注》载，皓以张布女为美人。后杀之，思其颜色，使工刻木作美人像，置座侧。布大女适冯纯，即夺之入宫，拜为左夫人。昼夜房宴，不听朝政。使以金作华燧步摇假髻，以千数，令宫女著以相扑，朝成夕败。

　　【宫词】紫盖黄旗入洛阳，东南王气亦荒唐。顺天思应吴天子，雪拥銮舆路正长。
　　【简释】《三国志·孙皓传注引江表传》载，初，丹阳刁元使蜀，得司马徽与刘异论“运命历数”事，元诈增其文，以诳国人曰：“黄旗紫盖见于东南，终有天下者，荆扬之君乎！”又得国中降人言，寿春下有童谣曰：“吴天子当上。”皓闻之喜曰：“此天命也！”即载其母、妻子及后宫数千人，从牛渚陆道，西上云青。盖入洛阳，以顺天命。行遇大雪，道涂陷坏，兵士被甲执杖，百人共引一车，寒冻殆死，兵人不堪，皆曰：“若遇敌，便当倒戈耳！”皓闻之，乃还。

　　●全史宫词卷九　晋

　　晋，世祖武皇帝姓司马名炎，温人，魏太傅懿孙，晋王昭世子。正始十年，懿杀大将军曹爽，始专魏政。子师、昭继之。咸熙二年九月，昭卒，炎嗣立。十二月受魏禅，都洛阳。太康元年，平吴，天下始一统。在位二十六年崩，葬峻阳陵，改元四（泰始、咸宁、太康、大熙）。子惠帝囊立，永宁元年正月，赵王伦篡立改元（建始）。四月，齐王冏等讨伐诛之，帝复位，在位十七年，中毒崩，葬太阳陵，改元十（永熙、永平、太安、永安、永宁、元康、永康、建武、永兴、光熙）。弟怀帝炽立，五年为刘聪执归平阳，封会稽公。又二年遇害，改元一（永嘉）。愍帝，名业，世祖孙，初嗣封秦王。洛阳陷后，大臣荀藩等，奉帝入长安，称皇太子。闻怀帝凶讯，始即位，都长安。四年，为刘聪所执，遇害于平阳，改元一（建兴）。其间，四主凡五十二年。中宗元皇帝名睿，宣帝曾孙，琅邪王觐子。初为安东将军，及愍帝遇害，乃即位于建康。（建康———即建业。因避愍帝讳改）。是为东晋。六年崩，葬建平陵，改元三（建武、大兴、永昌）。子明帝绍立，三年崩，葬武平陵，庙号肃宗，改元一（太宁）。子成帝衍立，十七年崩，葬兴平陵，庙号显宗，改元二（咸和、咸康）。弟康帝岳立，二年崩，葬崇平陵，改元一（建元）。子穆帝■〈耳甘〉立，褚太后临朝。在位十七年，崩，葬永平陵，庙号孝宗，改元二（永和、升平）。哀帝丕立，丕，显宗子，初封琅邪王，孝宗无子，褚太后立之。四年崩，葬安平陵，改元二（兴和、兴宁）。海西公奕，哀帝母弟，初封琅邪王，哀帝无子，褚太后立之。六年为桓温所废，孝武太元元年殂，改元一（太和）。太宗简文皇帝，名昱，中宗少子。初封会稽王，太和六年，为桓温所立，明年崩，葬高平陵，改元一（咸安）。子孝武帝曜立，二十四年为张贵人所杀，葬隆平陵，庙号烈宗，改元二（宁康、太元）。子安帝德宗立，元兴二年，桓元篡位，明年二月，下邳太守刘裕，自京口起兵讨平，五月帝复位，二十二年为裕所杀，葬休平陵，改元三（隆安、元兴、义熙）。恭帝德文，安帝母弟，初封琅邪王，义熙十四年，为刘裕所立，二年禅于宋，封零陵王。明年遇害，追加遵谥，葬冲平陵，改元一（元熙）。
　　其间十一主，凡一百零四年。

　　【宫词】祁祁宫局简良家，玉臂谁偏系绛纱。早知君王怜将种，不须盐竹引羊车。（车，读“插”音）
　　【简释】《晋书·后妃传》载，胡贵嫔，名芳。泰始九年，帝多简良家子女，以充内职。择其美者，以绛纱系臂。时帝多内宠，莫知所适。常乘羊车，恣其所之。宫人乃取竹叶插户，以盐汁洒地，而引帝车。然，胡芳最蒙爱幸，始有专房之宠焉。帝尝与之捞蒲争矢，遂伤帝指。帝怒曰：“此固将种也！”芳对曰：“北伐公孙，西拒诸葛，非将种而何？！”帝闻之，有惭色。

　　【宫词】一赋离思卓不群，朝朝珥笔制奇文。五千纳尽吴宫妾，独为怜才重左芬。
　　【简释】《晋书·后妃传》载，左贵嫔，名芬。善辍文拜修仪。受诏做“愁思”之文，因为“离思赋”，帝重芬辞藻，每有方物异宝，必诏为赋颂。（又）载，芬貌陋无宠，以才德见礼。
　　《五行志》载，元康二年六月，泰山、江夏大水。时平吴后，广收吴姬五千纳之后宫。此其应也。女者为水也。

　　【宫词】芸薇流馥沁妆台，月下荷香入幔来。人到宫中常白昼，漆盘新赐夜明苔。
　　【简释】《拾遗记》载，咸宁四年，立芳蔬园于金墉城东。有菜名“芸薇”，类有三种，常以三蔬供御膳。宫人采带其茎叶，其香历日不歇。（又）载，泰始十年，浮支国献“望舒草”，其叶如荷。因穿池广百步，名“望舒荷池”。祖梁国献“蔓金苔”。宫人有幸者，以金苔赐之，置漆盘中，照耀满室，故名“夜明苔”。

　　【宫词】使车四出禁婚姻，妙选良家备九嫔。妒总难消空掩扇，短青长白尽佳人。
　　【简释】《晋书·武元杨皇后传》载，初，贾充妻郭氏，使贿后求一女为太子妃。及议太子婚，帝欲娶卫瓘女。然，后盛赞贾后有淑德，又密使太子太傅荀顗进言，帝乃听之。泰始中，帝博选良家女，以充后宫。先下书禁天下嫁娶，使宦者乘使车、给驺骑，驰传州郡，召充选者，使后择选。后性妒，唯取洁白、长大，其端庄美艳者，并不见留。时，卞藩女，有美色。帝掩扇谓后曰：“卞氏女佳！”后曰：“藩三世后族，其女不可枉以卑位。”帝乃止。（又）载，元后纳贾、郭亲党之说，欲婚贾氏。帝曰：“卫公女有五可，贾公女有五不可。卫家种贤而多子，美而长白，贾家种妒而少子，丑而短黑。”
　　《晋书·后妃传序》载，自太祖始，亲选良家女。既而帝掩纨扇躬行，请托后采长白，实彰妒忌之情。贾纳短青，竟践复亡之辙。

　　【宫词】碎剪云霞五色匀，一时花样竞翻新。宸游未到华林苑，先见宫中著手春。
　　【简释】《事物原始》载，晋惠帝正月，百花未开，令宫人剪五色通草花。汉王符潜论讽讥“花采之费”。晋，新野君传家，剪花为业。有染绢为芙蓉，捻腊为菱藕，剪梅若生之事，则花朵剪彩起于晋矣！
　　《晋书·左贵妃传》载，帝每游华林，辄回辇过之。

　　【宫词】嵯峨鲁国逼青宫，德应金■〈艹登〉事已空。折柳歌谣满京洛，白沙无力畏南风。
　　【简释】《拾遗记》载，武帝为抚军时，府内后堂砌下，忽生草三株，状似金■〈艹登〉。有一羌人，姓姚，名馥。妙解阴阳之术，云：“此草以应金德之瑞。”后以府地赐张华，犹有草在。故茂先作《金■〈艹登〉赋》。至惠帝元熙元年，三株草化为三树，枝叶似杨，以应“三杨擅权”之事。时有杨骏、杨珧、杨济三兄弟，号曰“三杨”。
　　《晋书·五行志》载，太康未，京洛为折杨柳之歌。是时，三杨贵盛而被族灭，太后废黜，幽死中宫。折杨柳之应也。（又）载，元康中，京洛童谣曰：“南风起，吹白沙，遥望鲁国何嵯峨，千岁骨髅生齿牙。”南风，贾后名也。白，晋行也。沙门，太子小字也。鲁，贾谧国也。言，贾后将与谧为乱，以危太子。而赵王因衅咀嚼豪贤，以成篡夺，不得其死之应也。

　　【宫词】香汤浴罢屋潭潭，未许官蛙破睡酣。天上楼台谁得到，暗偷春色入城南。
　　【简释】《水经·谷水注引晋中州记》载，惠帝闻虾蟆声，问人：“是官虾蟆，还是私虾蟆？”侍臣贾允对曰：“在官地为官，在私地为私。”帝曰：“若是官蛙，可给廪！”先是有谶云：窃。小吏云：先行逢一老妪，说家有疾病，卜云宜得城南少年厌之。欲暂相烦。于是随去，上车下帷，内簏箱中，行可十余里，过六七门限，开簏箱，忽见楼阙好屋，问此是何处？云：是天上。即以香汤见浴。将入，见一妇人，年可三十五六，短形，青黑色，眉后有疵。见留数夕，临出赠此。众人听罢，知是贾后。

　　【宫词】小马埤车宫市通，储君嬉戏竟无终。王家已上离婚表，枉写鱼函寄惠风。
　　【简释】《晋书·愍怀太子传》载，贾后忌太子有令誉。密敕阉宦媚谀于太子。太子所幸蒋美人，生男。言宜隆其赏赐，多为皇孙造玩弄之器。太子从之，于是慢弛益彰，或废朝。侍恒在后园游戏，爱埤车小马，令左右驰骑，断其鞍勒，使坠地为乐。又于宫中为市，使人屠酤。（又）载，后为太子聘王衍小女，名惠风。太子废，王衍表请离婚。太子至许，遗妃。

　　【宫词】罗褂婉转两裆柔，艳艳珠松翠羽稠。文履不须夸绛地，新来齐著伏鸠头。
　　【简释】《渊鉴类函》载，晋起居注曰：“拜郑夫人右婕妤，按仪应服雀钗褂。”
　　《晋书·五行志》载，元康未，妇人出两裆，加乎交领之上。此内出外也。
　　《晋书·舆服志》载，皇后首饰，则假髻步摇，俗谓之“珠松”是也。金题白珠珰，绕以翡翠。
　　《炙毂子》载，晋永嘉元年，始用黄草为履，宫内妃御皆著之。谓之“伏鸠头履”。

　　【宫词】金墉城外暗云愁，地下冤应诉不休。储位虽移神器重，那容韩寿共香偷。
　　【简释】《晋书·惠帝纪》载，永平元年三月，贾后矫诏，废皇太后为庶人，徙于金墉城。二年二月，贾后杀皇太后于金墉城。九年十二月，废皇太子遹为庶人，及其三子幽于金墉城，杀太子母谢氏。永康元年三月，贾后矫诏害庶人遹于许昌。（又）载，初，太后尚有侍御十余人。贾后夺之，绝饍而崩，时年三十四。贾后又信妖巫，谓太后必诉冤先帝，乃覆而殡之，施诸厌劾符书、药物。
　　《晋书·贾后传》载，初，后诈有身，内藳物为产具。遂取妹夫韩寿子慰祖养之托，谅暗所生，故不显。遂谋废太子，以所养代立。《晋书·贾充传》载，韩寿，美姿貌。充女见而悦焉，潜通音好。时，西域贡奇香，一著人则经月不散。帝唯赐充。充女密盗，以遗韩寿。

　　【宫词】洛阳府藏尽凋残，台判东西亦枉然。早见钱神成互市，三千惟賸被囊钱。
　　【简释】《晋书·惠帝纪》载，颖与帝单车走洛阳，服御分散，仓卒上下无赍，侍中黄门被囊中赍私钱三千，诏贷用所在买饭，以供宫人。止食于道中客舍，帝令张方具车载宫人、实物。军人因妻略，后宫分争府藏。魏晋以来之积，扫地无遗矣。河间王颙迎于霸上，以西征府为宫。唯仆射荀藩，司隶刘暾，太常郑球，河南尹周馥，与其遗官在洛阳，为留台，承制行事，号为“东西台”。（又）载，帝之为太子也，朝廷咸知不堪政事，及居大位，政出群下，贿赂公行，更相荐举，天下谓之“互市”。高平王沈，作《释时论》，南阳鲁褒作《钱神论》，皆疾时之作也。

　　【宫词】天教神玺报中兴，恭俭真堪帝祚膺。继马已符铜马谶，早知王气在金陵。
　　【简释】《晋书·元帝纪》载，于时有玉册见于临安。白玉麒麟神玺，出于江宁。其文曰“长寿万年”。日有重晕，皆以为中兴之象焉。（又）载，始皇时，望气者云：五百年后，金陵有天子气。元帝之渡江也，乃五百二十六年。真人之应在于此矣。（又）载，初元石图，有牛及马后，故宣帝深忌牛氏。遂以二其一口，以贮酒焉。帝先饮佳者，而以毒酒鸩其将牛金，而恭王妃夏侯氏，竟通小吏牛氏，而生元帝，亦有符云。
　　《晋书·夏侯太妃传》载，国初，有谶云“铜马入海建业期”。太妃小字铜环，而元帝中兴于江左焉。

　　【宫词】江东一马化龙时，建业宫中起练丝。漫向天厨夸禁臠，圣心方戒覆杯池。
　　【简释】《晋书·元帝本纪》载，太安之际，童谣曰：“五马浮渡江，一马化为龙。”（又）载，帝性俭，冬施青布，夏施青丝帷帐。
　　《晋书·谢混传》载，元帝始镇建业，每得一豚，以为珍膳。项上臠尤美，辄以荐帝，呼为“禁臠。”
　　《六朝遗事》载，覆杯池在建业城北三里，又称西池。晋元帝初，颇以酒废政。王导谏之，因覆杯于池中，以为戒。

　　【宫词】南掖门前杜姥家，休征一夕记生牙。无端织女银河暗，髻上齐簪素柰花。
　　【简释】《晋书·成恭杜皇后传》载，后，少有姿色，然长犹无齿，及帝纳采之日，一夜，齿尽生。崩年仅二十一岁。先是三吴女子相于簪白花，望之如素柰。传言天上织女死，为之著服。至是后崩，孝武帝立，以后母为广德县君，立第南掖门外，世所谓“杜姥宅”之说。

　　【宫词】白妙帷幙暗龙楼，太极临轩重委裘。阿子一声肠已断，帘歌鸣咽不胜愁。

　　【简释】《晋书·穆帝纪》载，太后设白纱帷于太极殿，抱帝临轩。（又）载，升平中，儿童忽歌阿子闻，曲终辄云：“阿子汝闻不？”无几，帝崩。太后哭曰：“阿子汝闻不。”（又）载，升平末，俗间忽作帘歌，少时而穆帝晏驾。

　　【宫词】雀钗蝉钿晓妆添，假髻峨峨倚镜奁。制得金环凭指试，紫磨光绕笋芽尖。
　　【简释】《晋书·舆服志》载，贵人太平髻七■〈釒奠〉，公主、夫人五，世妇三。
　　《晋书·五行志》载，太元中，公主妇女必缓鬓倾髻，以为盛饰。用髲既多，不可恒戴，乃先于木及笼上妆之名曰“假髻”，亦称“假头”。
　　《格致镜原》载，俗说晋哀帝王皇后，有紫磨金指环。至小，只可容五指带。雀钗，谓之雀形之钗。

　　【宫词】凤凰昨夜报雏生，宝殿真堪百子名。何处游韁过御路，白门风送麦花轻。
　　【简释】《晋书·五行志》载，海西公初生皇太子，百姓歌曰：“凤凰生一雏，天下莫不喜，本言是马驹，今定成龙子。”其歌甚美，其旨甚微。海西公不男，使左右向龙与内侍接，生子，以为已子。
　　《广博物志》载，晋宫阁名，有“清暑殿”、“芙蓉殿”、“九华殿”、“百儿殿”之称。
　　《晋书·五行志》载，太和中，百姓歌曰：“青青御路杨，白马紫游缰，汝非皇太子，那得甘露浆。”识者曰：“白者金行，马者国族，紫为夺正之色。明以紫乱朱也。”（又）载，谣曰：“犁牛耕御路，白门种小麦。”及海西公被废，百姓耕其门，以种小麦。遂如谣言。

　　【宫词】新除漏史报回廊，草诏深宫昼刻长。宝殿风来香气散，梅花吹影上雕梁。
　　【简释】《类函·晋起居注》载，孝武太元中，置漏刻使。
　　《晋书·刘邈传》载，时孝武帝觞乐之后，多赐侍臣文词诏。义有不雅者，邈辄焚之。其他侍臣被诏，或宣扬之。故诵者以此多邈。
　　《类函·金陵览古》载，晋孝武作“太极殿”，欠一梁，有梅木流至石头城下，因取用之。画梅花于梁上，以表瑞焉，因名“梅花殿”。

　　【宫词】昆仑来自织坊中，崇训深宫福最隆。日月入怀龙枕膝，吉征原胜梦熊熊。
　　【简释】《晋书·后妃传》载，李太后本生微贱，时徐贵人生新安公主，以德美见宠。帝常翼之有娠，而弥年无子。帝乃令善相者，召诸爱妾而示之。皆曰：“生子非其人。”又悉以诸婢媵示焉。时后为宫人，在织坊中。形长而色黑，宫人皆谓之“昆仑”。既至，相者惊曰：“生子此其人也。”帝召之侍寝。后，数梦两龙枕膝，日月入怀，竟以为吉祥，向侪类说之，帝闻而异焉。果生孝武帝及会稽文孝王、鄱阳长公主。及孝武帝即位，尊为皇太后，称“崇训宫”。安帝即位，尊为太皇太后。

　　●全史宫词卷十　十六国

　　○前赵

　　前赵，匈奴人刘渊所建。刘渊，左部帅豹之子。晋永兴元年，据离石僭号称汉，后徙平阳卒。伪谥光文，改元三（元熙、永凤、河瑞）。子和立，旋弟聪杀而代之，改元四（光兴、嘉平、建元、麟嘉）。子粲立，改元（汉昌），为伪司空靳准所杀，族子曜讨准自立，改国号曰赵，徒都长安，改元（光初）。咸和四年，为石勒所灭。
　　共五主，凡二十八年。

　　【宫词】一寸二分呈玉玺，五宗三祖溯金刀。秀容早叶鱼龙梦，表表当心见赤毫。
　　【简释】《十六国春秋·刘渊传》载，汾水中得玉玺，高一寸二分，方四寸。文曰“有新保之”，王莽时物也。得者，因增“渊海光”三字，而献之。渊以为已瑞，乃大赦境内，改元“河瑞”。（又）载，元熙元年，十月为坛南郊，即汉王位。改晋永兴元年为元熙元年，大赦天下。追尊刘禅为孝怀皇帝，立高祖以下三祖五宗之神主而祭之。（又）载，刘豹之妻呼延氏，祈子于龙门，有一白鱼，顶有一角，轩鬐跃鳞，至于祭台，久之乃去。其夜，梦所见鱼变为人，左手持一物，大如鸡子，光亮非常，授呼延氏曰：“此是日精，服之生贵子。”醒来告豹，豹曰：“此吉征也。”自是，十五月而生渊。及长，当心有赤毫毛三根，长三尺六寸。
　　《太平寰宇记》载，秀容城，即汉时汾阳县城，刘元海所筑。元海因感神而生，姿容秀美，故自名其城曰“秀容城”。

　　【宫词】太保门楣喜气张，六刘联袂入昭阳。脱簪谏止■〈皇鳥〉仪殿，外辅原资内辅长。
　　【简释】《十六国春秋·刘聪传》载，聪后呼延氏卒，将纳太保刘殷女。太弟义固谏。聪以问太宰延年、太傅景景等，对曰：“臣闻太保自云刘康公之后，与陛下殊源，纳之何害？！”聪悦，使大鸿胪李宏，拜殷二女英、娥为左右贵妃。又纳殷孙女四人为贵人，于是六刘之宠倾于后宫。
　　《十六国春秋·聪后刘氏传》载，刘氏武宣皇后，新兴人。太保刘殷少女，名娥，字丽华。聪将起■〈皇鳥〉仪殿于后庭。廷尉陈元达锁腰切谏，聪怒将斩之。后闻之，私敕左右停刑。于是手疏启曰：“今宫室已备，无烦更营。陛下为妾营殿，而杀谏臣，妾复何面目仰侍中栉，请归死以塞陛下误惑之过！”聪览之，变色，引元达而谢之。以后疏示之曰：“外辅如公，内辅如后，朕复何忧？！”

　　【宫词】论罢诗文数射筹，龙颜不见几经秋。柘弓银砚情堪念，割爱拌教到小刘。
　　【简释】《十六国春秋·前赵录》载，刘聪引怀帝入宴，从容谓曰：“卿昔为豫章王时，朕与王武子造卿，以所制乐府歌示朕与武子，俱为盛德颂。卿称善者久之。又引朕射于皇堂，朕得十二筹。卿与武子俱得九筹。卿赠朕柘弓银砚，卿颇记否？”怀帝曰：“臣安敢忘之。但恨尔日不早识龙颜耳！”聪喜，以小刘贵人赐帝。

　　【宫词】比肩三后位同尊，玺绶累累更数人。祸水原是飞燕起，何堪琼寝污轻尘。
　　【简释】《十六国春秋·前赵录》载，聪以皇后靳氏为上皇后，左贵妃刘氏为左皇后，右贵妃刘氏为右皇后。左司隶陈远达以“三后并立非礼也”，极言切谏。聪不纳。（又）载，聪立樊氏为上皇后。樊氏，即已故张皇后之侍婢也。时，四后之外，佩皇后玺绶者，复有七人。（又）载，中常侍王沈养女，年十四有妙色。聪立为左皇后。尚书令王鉴、中书监崔懿之、中书令曹恂等谏曰：“臣闻王者立后，将以母临天下。匹配后土，必择世德名宗，幽间令淑，乃副四海之望，称神祗之心。汉成帝任心纵欲，以赵飞燕为后，使皇统绝灭，社稷为倾。自麟嘉以来，乱淫于色，中宫之位不以德举，刑余小丑不可以污清庙而尘琼寝，况其家婢邪？六宫妃嫔皆公子公孙，奈何一旦以婢主之？何异象榱玉篑，而对腐木朽楹哉！臣恐非国家之福也！”聪览之，大怒，皆斩于东市。

　　【宫词】连宵沉醉不曾醒，市肆纷纷起后庭。行酒当筵争笑指，长安天子御衣青。
　　【简释】《十六国春秋·刘聪传》载，麟嘉元年，聪立市于后宫，与宫人宴戏，或三日不醒，或百日不出。（又）载，聪校猎上林，令晋愍帝戎服持戟前导，行三驱之礼。观者皆指愍帝曰：“此故长安天子也！”聚而观之。（又）载，聪大会群臣于光极殿，逼晋怀帝穿青衣行酒。

　　【宫词】装阁犹安旧镜台，无端蛇虎应郊禖。遮须践约成妖梦，恨结皮囊玉一枚。
　　【简释】《世说》载，刘聪作玉镜台。
　　《十六国春秋·刘聪传》载，嘉平四年正月，流星起于牵牛，入紫微，龙形逶迤，其光照地，落于平阳北十里。视之则有肉，长三十步，广二十七步。肉旁常有哭声。刘后产一蛇一虎，各害人而走，寻之不得。顷之见在陨肉之旁。刘后卒，乃失此肉，哭声亦止。（又）载，麟嘉二年春二月癸亥，大将军东平王刘约卒。一指犹暖，遂不殡殓，至甲戌乃苏。言见刘渊于不周山，经五日遂复从至昆仑山。三日而复返于不周，见诸王公卿将相死者悉在，大有人民，宫室壮丽，号曰“蒙珠离国”。刘渊谓刘约曰：“东北遮须夷国无主，久待汝父为之。汝父后三年当来，汝且还。后年当来。”刘约拜辞而归，道遇一国曰“猗尼渠余国”，引刘约入宫，给皮囊一枚，曰“为吾遗汉皇帝”。刘约辞而归，谓刘约曰：“刘郎后年来，必见过，当与小女相妻。”刘约归置皮囊于枕上，俄而苏活。左右取得开之，有一方白玉，题文曰：“猗尼渠余国敬信遮须夷国天王，岁在摄提，当相见也。”驰使奏呈刘聪。聪曰：“若审如此，吾不惧死也！”后聪死，与此玉并葬焉。

　　【宫词】赫奕神威慑管涔，鼎新王业水承金。配天大举单于祀，始慰南郊报本心。
　　【简释】《十六国春秋·刘曜传》载，曜尝隐居于管涔山。夜有二童子入，跪曰：“管涔王使小臣奉谒赵皇帝，献剑一口。”置前，再拜而去。背上有铭曰：“神剑御除众毒。”曜遂服之，剑随四时变为五色。（又）载，光初二年六月，缮宗庙社稷，南北郊于长安。下令曰：“盖闻王者之兴，必禘始祖。我皇家之先，出自夏后，居于北夷。世跨燕朔光文，以汉有天下。岁久思德，结于庶民。故立汉祖宗之庙，以怀民望，昭武因循，遂未悛革。今欲除宗庙改国号，御以大单于为太祖。亟议以闻。”于是，太保领司空呼延宴等议曰：“陛下勋功茂于平洛，终于中山。中山分野属大梁，即赵也。宜革称大赵，以水行承晋金行。”曜从之。于是，牲牝尚黑，旌旗尚元，冒顿配天，渊配上帝，自称“大赵”。

　　【宫词】翚翟重披理旧装，紫光新殿沐恩光。圣明自颂开基主，不信贞魂奉义阳。
　　【简释】《十六国春秋·刘曜传》载，光初二年，徙都长安，起光世殿于前，紫光殿于后。立妃羊氏为皇后。（又）载，刘曜后羊氏，即献文皇后。乃晋惠帝之后也。洛阳之陷，遂没于曜，曜僭伪位，立为皇后。因问之曰：“吾何如司马家儿？”对曰：“陛下开基圣主，彼亡国暗夫，何可并言？！妾尔时实不欲生，意谓世间男子皆然。自奉巾栉以来，始知天下自有丈夫耳！”
　　《述异志》载，晋末，群盗蜂起，义阳公主自洛中出奔，至洛南，自率二千余人留守不去，以卫京都。刘曜攻破之，见公主有殊色，曜将逼之，公主手刃曜不中，遂自刃。曜奇其正节，遣葬之。民怜之，为其立庙，后称“义阳神庙”。义阳公主亦称“义阳神”。

　　【宫词】一战西戎纳款多，东堂开宴乐如何。尊前宣进凉州伎，乐府新翻壮士歌。
　　【简释】《十六国春秋·前赵录》载，先是，上邽氐羌十余万落，守险不服。其酋大虚除权渠，自号秦王。曜遣子远将兵讨之，生擒伊余于阵，权渠大惊，请降。西戎之中，权渠最强。权渠既降，莫不归附。八月，曜宴群臣于东堂。（又）载，曜西击凉州，张茂称藩，献女伎二十人。
　　《十六国春秋·陈安传》载，陈宴善于抚绥吉凶夷险，与众共之。及其死，陇上人思之，为作壮士之歌。曜闻而嘉伤，命乐府歌之。

　　【宫词】三千巧手聚阳平，邃殿崇台取次成。漫把阿房拟秦暴，尚留丰水赐贫氓。
　　【简释】《十六国春秋·前赵录》曜召构殿巧手三千人，发阳平。调十郡牛车五千乘，运土筑建德殿台。命起丰明观立西宫，建凌烟阁于镐池。侍中乔豫和苞，上疏谏曰：“拟阿房而建西宫，模琼台而起凌烟，皆亡国之举也！”曜览之，即下诏罢役。省丰水囿以与贫民。

　　○后赵

　　后赵，石勒，上党武乡羯人。初据襄国称赵王。
　　晋咸和五年，僭称帝营邺宫，以洛阳为南都。改元二（太和、建平）。子宏立改元一（延熙）。勒从弟虎杀而代之，改元二（建武、太宁）。子世立，为兄遵所篡。虎养孙冉闵，杀遵立其弟鉴。寻又杀之而自立，改称魏。虎子祗称帝于襄国，改元一（永宁）。为其下属所杀。
　　后赵六主，凡三十二年。

　　【宫词】黑兔祥符石氏昌，莫因禾稼怨胡蝗。行军喜见擒王兆，记取铃音替戾冈。
　　【简释】《十六国春秋·后赵录》载，荏平命师懽获黑兔，献之于勒。勒下令外检旧典。程遐等以为黑兔见，水德之祥。大赵革命于晋，以水承金，此示殿下，宜速副天下之望也。（又）载，勒于所耕地，得一刀。铭曰“石氏昌”隶书。（又）载，晋建武元年七月，河朔大蝗，勒又兢取百姓禾，时人谓之“胡蝗”。（又）载，刘曜济自洛阳围，石生于金镛，勒欲自将救洛阳，以问佛，图澄澄言于勒曰：“昨轮铃音云：秀支替戾冈，仆谷劬秃当。”此羯语也。秀支，军也；替戾冈，出也；仆谷，刘曜胡位也；劬秃当，捉也。其全句言：当出军捉刘曜也。

　　【宫词】殿材山积荷嘉祥，建德宫成列雁行。铭遍功臣三十九，云台名姓石函藏。
　　【简释】《十六国春秋·后赵录》载，赵王三年春正月，勒下令曰：“去年水出巨材，所在山积，将皇天欲孤修缮宫宇也。”其拟洛阳之太极起建德殿。遣从事中郎任汪，帅使工匠五千，采木以供之。（又）载，铭佐命功臣三十九人于石函，置于建德殿前。

　　【宫词】逐鹿中原起壮图，武乡三世赋新除。军中早寓经筵意，日听儒生读汉书。
　　【简释】《十六国春秋·石勒传》载，建平三年春正月，勒大会群臣于建德前殿。酒酣，谓中书令徐光曰：“朕可方自古开基，何等主也？”光对曰：“陛下神武，谋略过于高皇，雄艺卓荦超绝魏武，自三五以来，无可比者。其轩辕之亚乎！”勒笑曰：“人岂不自知，卿言太过。朕若逢汉高祖，当北面事之。与韩、彭竞鞭而争先，尔若遇光武，当并驱中原，未知鹿死谁手！”（又）载，勒悉召武乡耆旧，赴襄国。既至，亲与乡老齿坐，欢饮。语及平生。因以武乡比之丰沛，其复之三世万世之后，灵魂当归之。（又）载，勒手不能书，目不识字，然雅好文学。虽在军旅之中，常令儒生读春秋史、汉诸传，而听之。

　　【宫词】内员澄叙比公孤，妙选良家五位殊。妒宠不开人彘祸，汉家壶范笑娥姁。
　　【简释】《十六国春秋·石勒传》载，定昭仪夫人，位视上公，贵嫔贵人视列侯员，各一人。三英九华，视伯；淑媛淑仪，视子；容华美人，视男。务简贤淑，不限员数。（又）载，勒后刘氏传，张裨反于襄城，后拔剑斩之。勒赖后而济。后性敏慧，多干略，佐勒建功业，有吕氏辅汉之风。然，性不妒忌，尤过之也。

　　【宫词】漳流曲曲抱城隈，阅武秋登戏马台。旗下忽闻■〈骨孝〉箭发，五千飞骑一时回。
　　【简释】《十六国春秋·后赵录》载，戏马台又称阅马台，在城中漳水之南。石虎每讲武于其下，升观以望之。张帜鸣鼓，列骑星罗。虎登台射■〈骨孝〉箭一发，五千骑一时奔走，从漳水之南齐至于台下。又射一箭，五千骑又一时奔走，至于漳水之北。其五千流散攒促，若数万人骑。皆以黑矟从事，故以“黑矟”为号。

　　【宫词】三台九殿远相望，无数妖姿入咸阳。谁助亲蚕来梓苑，临漳宫外鞠衣黄。
　　【简释】《十六国春秋·后赵录》载，城之西北有三台，皆因城为基，巍然崇举。又起灵风台九殿于咸阳殿后，选百官州郡民女，以充之。（又）载，石虎率三公九卿，躬耕籍田于桑梓苑。苑有临漳宫，三月三日及始蚕之日，虎率皇后及夫人，采桑于此。虎后杜氏祠，名“先蚕祠”，建于近郊。

　　【宫词】绛纱幌映碧纱袍，绮谷丛丛宝殿高。花柳争春空作态，东皇属意在樱桃。
　　【简释】《邺中记》载，石虎太武殿西，有昆华殿，阁上辄开大窗，皆施以绛纱幌。（又）载，石虎临轩大会，著碧纱袍。
　　《十六国春秋·石虎传》载，后庭服绮服玩珍奇者万余人，内置女官十有八等。
　　《晋书·石虎传》载，勒为季龙聘郭荣妹为妻。季龙宠优童郑樱桃，而杀郭氏。更纳清河崔氏女。樱桃又谮而杀之。
　　《十六国春秋》言，郑樱桃原是郑世达家女姬，石虎惑之，有专房之宠。此条与《晋书》载有异。

　　【宫词】马埒宏开百戏攒，朱衣妙妓进贤冠。学书欲破簪花格，玉指拈毫立绣鞍。
　　【简释】《拾遗记》载，石虎于太极殿楼下，开马埒射场，聚金玉钱贝，以赏观戏之人。《邺中记》载，石虎有马妓，著朱衣进贤冠，立于马上作书，号曰“飞骑书”。

　　【宫词】玉堤锦障漾池光，浴室清嬉百宝香。复帐犹嫌风雪冷，燋龙投处试温汤。
　　【简释】《十六国春秋·石虎传》载，虎有四时浴室，皆用瑜石珷玞为堤岸，或以琥珀车渠为瓶杓。夏则引外沟水以纳于池。池中皆以纱豰为囊，盛百杂香，渍于水底。严冰之时，作铜屈龙数千枚，烧如火色，投水中，则池水恒温，名曰“燋龙温池”。又用文锦步障萦蔽浴所，与宫人宠嬖者，解媟服宴戏，弥于日夜，名曰“清嬉浴室”。（又）载，冬月，施蜀锦流苏斗帐，又用明光锦以白缣为里，名曰“复帐”。

　　【宫词】千金堤下御沟开，鸣鹤飞龙鼓枻催。访得人间花果种，虾蟆车送日边栽。
　　【简释】《邺中记》载，华林园千金堤上，作两铜龙，相向吐水，以注天泉池通御沟。三月三日，石虎及皇后百官临水宴赏。（又）载，于华林园中种众果，多采于民间。石虎作虾蟆车，到民间将果树掘根合土，载回园中，植之无不生。
　　《寰宇记》载，石虎有鸣鹤、飞龙等小舟。

　　【宫词】局脚床连屈膝屏，桃枝扇底立娉婷。女官事事通门下，玉案文书笔不停。
　　【简释】《十六国春秋·石虎传》载，御床独方三丈，其余床皆局脚，高下六尺。（又）载，石虎作金银纽屈膝屏风，高旋则八尺，下施则四尺，或施六尺。随意所欲。（又）载，石虎作“云母五明金薄莫难扇”。虎出时，常以此扇挟乘舆，或用象牙及桃枝扇。
　　《邺中记》载，石虎以宫人为女官门下通事，以玉案行文书。

　　【宫词】数百珠玑整玉容，大朝五夜听蛟钟。君王有诏分班待，金凤衔书下九重。
　　【简释】《邺中记》载，虎大会，礼乐既陈。虎缴两阁上窗幌，宫人数十陪列，著坐悉服，饰金银熠熠。又于阁上作女妓数百，衣皆络以珠玑，鼓舞连倒，琴瑟细技毕备。
　　《十六国春秋·石虎传》载，阁上有铜钟四枚，如铎形。或作蛟龙，或作鸟兽绕其上。（又）载，虎有诏书，以五色纸著凤凰口中，凤即啣诏，侍人放数百丈绯绳，辘轳回转，状若飞翔，飞下端门。凤以木为之，五色文身，脚皆用金。

　　【宫词】崇杠庭燎夜腾辉，蚤起盘龙晓镜开。内史从今兼外史，宫人观象上灵台。
　　【简释】《十六国春秋·石虎传》载，虎教宫人星占及马步射，置女太史于灵台，仰视灾祥，以考外太史之虚实。
　　《邺中记》载，石虎三台及内宫中镜，有径二三尺者，纯金盘龙雕饰。
　　《十六国春秋·石虎传》载，石虎造庭燎于崇杠之末，高十余丈，上盘置燎，下盘置人，絙缴上下。虎试而悦之。

　　【宫词】内家鼓吹佩声锵，卤薄三千倚靓装。官里敕教陪猎辇，弯弓齐运转关床。
　　【简释】《邺中记》载，石虎常以女弟一千人为卤薄。
　　《舆地志》又载，卤薄作三千。（又）载，石虎从出行，有女鼓吹，尚书官属，皆著锦袴，佩玉。（又）载，石虎少好游猎，后体壮大，不复乘马，遂作猎车。二十人担之。如今之步辇。上安徘徊曲盖，当坐处安转关，状若射鸟兽。直有所向关，随身而转。

　　○前燕

　　前燕，慕容皝，鲜卑人。父廆，晋拜平州牧，辽东公。廆卒，皝立，自称燕王，迁龙城。皝卒，子儁徙居蓟，寻徙居邺，僭称帝，改元二（元玺、光寿）。子暐立，改元（建熙）。太和五年降于秦，为符坚所杀。
　　前燕共三主，凡三十七年。

　　【宫词】惊跸传呼宝盖张，新宫符瑞纪龙翔。缥缃万轴供宸览，教胄新裁太上章。
　　【简释】《十六国春秋·慕容皝传》载，咸康三年冬十月丁卯，僭即王位于文德殿，大赦境内。起文昌殿，乘金根车，驾六马出入，称“惊跸”。（又）载，永和元年二月，有黑龙、白龙各一，见于龙山。皝率群僚观之，祭以太牢。二龙交首嬉翔解角而去。皝大悦，号所居新宫曰“和龙宫”，立龙翔佛寺于山上。（又）载，立东庠于旧宫，每月临观，考试优劣。亲造太上章，以代“急就”。又著典诫十五篇，并以教诸子。

　　【宫词】竞采燕支染面匀，谁将颜色夺钗裙。重温绣被知无语，鹅鸭池边有鄂君。
　　【简释】《太平御览》载，习凿齿与燕王书曰：“山下有红兰，足下先知之否？北方人采其花染绯黄，接其上英者，作燕支。妇人用为颜色甚可爱。”
　　《十六国春秋·前燕张鸿传》载，鸿仕皝为黄门郎，甚宠爱之。鸿颐下忽生须三根，长寸余。皝由是不悦，乃遣出宫，使看鹅鸭。

　　【宫词】勒石卢龙御道开，彬彬文雅集邹枚。侍臣竞上甘棠颂，尽是登高作赋才。
　　【简释】《水经注》载，燕景昭遣将军步浑治卢龙塞道，焚山刊石令通。方轨，勒石岭上，以记事功。景昭，即慕容儁之谥。
　　《十六国春秋·前燕录》载，儁博览书史，有文武干略，彬彬文雅，更善词赋。（又）载，儁观兵近郊，见甘棠于道，周从者不识，曰：“唏，此诗所谓甘棠。甘者，味之主也。木者，春之行也。春以施生，味以养物，色又赤者，言将有赫赫之庆于中土。吾谓国家之盛，此其征也。”传曰：“升高能赋，可以为大夫，群司亦各书其志，吾得览焉。”于是，内外臣乃并上“甘棠颂”。

　　【宫词】簟黄旛绛绣鞾红，投报邻封礼亦隆。冠冕从今垂永制，朝仪何假叔孙通。
　　【简释】《北堂书钞》载，庾翼与燕王书曰：“今致丈二细桃枝簟十，黄蔑双文簟二。”王独受黄篾双文簟一枚。
　　《太平御览》载，庾翼与慕容皝书曰：“今致孔雀毦二枚，细练十端，竹练二十端，襦铠一领，兜牟白毦自副朱漆册二十张，绛碧画旛黑毦自副白瓯二枚。”
　　《十六国春秋·前燕录》载，皝遗侍中顾和，绣鞾一轫。（又）载，儁给事黄门侍郎申允上言：“冠冕之式，代或不同礼。贵适时宜损益定之，以为皇代永制。”儁曰：“履剑不趋，下太常参议，太子服衮，冕冠九旒，超级逼上，未可行也。冠服何容一施一废，皆可详定。”

　　【宫词】常山圭璧应真人，齧臂无端入梦真。东苑鞭尸谁指认，后宫犹有石家嫔。
　　【简释】《十六国春秋·前燕录》载，儁常山寺王母祠前，大树自拔，于根下得璧七十，圭七十三，光色精奇，有异常玉。儁以为神岳之命，遣尚书郎段勤，用太牢祭之。（又）载，初，石虎使人探策于华山，得玉版。文曰：“岁在申酉，不绝如线，岁在壬子，真人乃见。”及此，燕人咸以儁之应也。（又）载，儁夜梦石虎齧其臂，寤而痛恶之。命发其棺木，求尸不获。邺女子李菟，知而告之。言虎葬于东苑观下。于是掘焉，得其尸鞭之，投于漳水。
　　《水经注》又载，邺女子乃后宫嬖妾。

　　【宫词】百战驰驱汗血功，先朝赭白气犹雄。铸铜东掖夸神骏，御制铭词比鲍骢。
　　【简释】《十六国春秋·慕容儁传》载，初，廆有骏马，曰“赭白”，有奇相逸力。至是年四十九岁矣，而骏逸不亏。儁比之“鲍氏骢”。命铸铜以图其象，亲为铭赞。置之蓟城东掖门。

　　【宫词】异鸟呈祥五色分，殿西雏燕自成群。邺城重器归新主，紫诰初封奉玺君。
　　【简释】《十六国春秋·慕容儁传》载，元玺元年，燕巢于正阳殿之西椒，生三雏，顶上有竖毛。凡城献异鸟，五色成章。谓群臣曰：“是何祥也？”咸称燕者，鸟也。首有毛冠者，言大燕。龙兴冠，通天冕，章甫之象也。巢正阳殿西椒者，言至尊临轩，朝万国之征也。三子者，数应三统之验也。神鸟五色，言盛时将继五行之录，以御四海者也。儁大悦。秋八月庚午，魏长水校尉马愿等，开邺城，纳燕兵，送冉闵妻董氏等，并乘舆服物及六玺于蓟。传国玺蒋干先已送晋。欲神其事业，言历数在已。乃诈云：“闵妻得之以献。赐号曰‘奉玺君’。”

　　【宫词】春尽蒲池御宴开，萧萧白发对尊罍。君王重抱仓舒痛，泪洒曹瞒旧雀台。
　　【简释】《十六国春秋·慕容皝传》载，光寿元年，自蓟徙都于邺，缮修宫殿，复作“铜雀台”。（又）载，光寿三年春三月，宴群臣于蒲池。酒酣赋诗，因谈经史，论及周太子晋，潸然流涕，顾谓群臣曰：“昔魏武追痛仓舒，孙权悼登无已，孤常谓二主无大雅之体，才子难得。自景先之亡以来，孤鬓发中白，始知二主有以而然。”

　　○前秦

　　前秦，苻健，略阳氏人。父洪，三秦王。为降将麻秋所鸩。健嗣统其众。晋永和七年，据长安，僭号称秦，改元一（皇始）。子生立，改元一（寿光）。从弟坚杀而代之，改元三（永兴、甘露、建元）。坚伐晋，败归，为姚苌所杀。子丕立于晋阳，改元一（天安），兵败，为晋所杀。坚族孙登立于陇东，改元一（太初），为姚兴所杀。子崇奔湟中改元一（延初），为乞伏归仁所杀。
　　前秦共六主，凡四十五年。

　　【宫词】鼎出鸡闾奋宝光，蒲家天遣王咸阳。西门祠下龙蛇梦，赤字先呈草付祥。
　　【简释】《十六国春秋·苻坚传》载，初，坚即位新平。王彤陈说图谶曰：“新平地，古颛顼之墟里，名曰‘鸡闾’。记言此里，应出古帝王宝器。其名曰‘延寿宝鼎’。颛顼有云：河上先生为吾隐之于咸阳西北。吾之子孙，有草付臣，又土应之。”至是，新平人耕地，得之以献。（又）载，其先，盖有扈氏之苗裔，子孙强盛，世为西戎酋长。始其家池中生蒲，长五丈，五节状如竹，时咸异之，谓之蒲家，因以氏焉。（又）载，坚母苟氏，尝游漳水，祈子于“西门豹祠”。归，其夜梦与神交，因而有孕，十二月而生。坚背有赤文隐起，状如篆文成字，曰“草付臣”，又“土王咸阳”。
　　《东频秦书》载，苻坚母苟氏，浴漳水，经“西门豹祠”，夜梦若有龙蛇感，已遂怀孕，而生坚。（又）载，坚背文曰：“草付之祥”，因为苻氏。

　　【宫词】宗藩新命锡阳平，雍冀云深别思萦。夜半翟车回灞上，市南重奏后星明。
　　【简释】《十六国春秋·坚太后苟氏传》载，阳平公，融太后少子也。甚爱之，出镇冀州，比发三至灞上，其夕又窃入融所，内外莫知。是夜，坚寝于前殿，太史令魏延上言：“天市南门屏内，后妃星失明。左右阉寺不见后妃移动之象。”坚推问之，惊曰：“天道与人何其不远。”遂重星官。

　　【宫词】空城郁郁复青青，五眼三羊谶竟成。东海鱼龙方变化，长人早已报升平。
　　【简释】《十六国春秋·前秦录》载，皇始五年，新平有长人，见长五丈，语于百姓张靖曰：“苻氏应天受命，今当太平。”俄而不见。（又）载，苻生健第三子，生无一目。健以谶有“三羊五眼”之言，故立为太子。（又）载，生梦大鱼食蒲。又长安谣曰：“东海有鱼化为龙，男便为王女为公，问其何所洛门东。”东海，坚所封也。时为龙骧将军，第在洛门之东。时又谣曰：“百里望空城，郁郁何青青，瞎儿不知法，仰不见天星。”于是，悉坏诸空城，以禳之法，是苻法也。

　　【宫词】朝阳鸣凤集崇台，东阁瞳曨旭景开。未见鸡杆悬阙下，苍蝇先报赦书来。
　　【简释】《十六国春秋·前秦录》载，甘露三年九月，凤凰集于东阙，大赦境内。初，坚与左仆射猛，右仆射融，密议于露台，悉屏左右，亲为赦文，猛、融进纸笔，有一大苍蝇入，自窗间集于笔端，驱而复来，久之乃去。俄而，长安市里民相告曰：“官今大赦。”有司以闻，坚惊谓猛、融曰：“禁中无耳，属之理事，何从而泄？”敕内外推穷之，咸言有一小人，穿黑衣大呼于市曰：“官今大赦”！须臾不见。坚叹曰：“其向苍蝇乎！声状非常，吾固恶之！

　　【宫词】西亭讲礼复东庠，释奠临雍钜典彰。自古修文当偃武，渭城有旨罢开堂。
　　【简释】《十六国春秋·前秦录》载，建元七年春正月，行礼于辟雍，祀先师孔子。太子及公侯卿大夫、士之元子皆束修释奠焉。高平苏通、长乐刘祥并硕学耆儒，尤精二礼。坚以通为礼记祭酒，居于东庠。祥为仪礼祭酒，处于西亭。坚每月朔旦，率百僚亲临讲论。（又）载，建元十六年，起教武堂于渭城，命太学生明阴阳兵法者教授诸将。秘书监朱彤谏曰：“陛下东征西伐，所向无敌，四海之地，十得八九。虽江南未服，盖不足言。是宜稍偃武事，增修文德。乃更始立学舍，教人战斗之术，殆非所以驯致升平也。且诸将皆百战之余，何患不习于兵，乃更使受教于诸生，非所以强其志气也。此无益于实，而有损于名，唯陛下图之。”坚乃止。

　　【宫词】止马诗兼戒酒文，一堂喜起庆嘉辰。廷臣漫道伶工贱，中有长扬谏猎人。
　　【简释】《十六国春秋·前秦录》载，建元十四年，大宛献天马。坚曰：“吾常慕汉文帝之返千里马。”乃命群臣作止马之诗，而遣之。示无欲也。于是献诗者四百余人。坚与群臣饮酒于铜台，以秘书监朱彤为酒正曰：“今日之饮，当以极醉为限。”秘书侍郎赵整，以坚颇好酒，作酒德之歌，以谏之。坚大悦，命赵整书之，以为酒戒。（又）载，坚入邺，狩于西山，亲驰射兽，乐而忘返。伶人王洛，叩马谏曰：“臣闻千金之子，坐不垂堂，万乘之主，行不履危。今久猎不归，若祸起须臾，变生不测，其如宗庙太后何？！”坚曰：“善哉！昔文公悟愆于虞人，朕闻罪于王洛。信吾过也。”为之罢猎还宫。

　　【宫词】太极轩轩仗卫趋，珠帘高卷日光铺。臐蹄侧鼻皆来朝，万国衣冠王会图。
　　【简释】《十六国春秋·前秦传》载，坚自平诸国后，国内殷实。遂示人以侈，悬珠帘于太极前殿，以朝群臣。（又）载，建元十七年，鄯善王及车师前部王，皆来朝。坚引见于太极前殿。是时，四夷宾服，凑聚关中。四方种人皆奇貌异色，晋人为之题目，谓胡人为“侧鼻”，东夷为“广西阔额”，北夷为“匡脚”，南蛮为“臐蹄”。方以类名也。

　　【宫词】烈公勋德孰能俦，父事当年礼最优。若个董狐夸直笔，汉宫原有辟阳侯。
　　【简释】《十六国春秋·前秦李威传》载，威，苟太后之姑子也。苻生屡欲杀坚，赖威营救得免。坚深德之，事威如父。建元十年卒，谥曰烈公。初，苟太后少寡，威有辟阳之宠，史官载之。卒后，坚收起居注，及著作所录而观之，见其事甚惭，乃焚其书，而大检史官，将加其罪。著作郎赵泉、车敬等已死，乃止。

　　【宫词】女隶谁称咏絮才，经传博士内司开。宫环竞欲夸云鬒，愁见新罗国色来。
　　【简释】《十六国春秋·苻坚传》载，后宫置典学、立内司，以教掖庭。选女隶敏慧者，诣博士授经。（又）载，建元十七年，新罗国献美女。新罗国在百济东，其人多美，发长丈余。

　　【宫词】谁拨琴弦唱得脂，尾长翼短奋飞迟。雀来燕室缘何事，惭愧庭前下辇时。
　　【简释】《十六国春秋·赵整传》载，整性好几谏，因侍宴援琴而歌曰：“阿得脂，阿得脂，博劳旧文是仇绥，尾长翼短不能飞，远徙种人留鲜卑，一旦缓急语阿谁？”坚笑而不纳。（又）载，建元中，慕容垂夫人段氏，得幸于坚，坚与之同辇，游于后庭。整作歌以讽之曰：“不见雀来入燕室，但见浮云蔽白日。”坚改容谢之，命夫人下辇。

　　【宫词】何处飞来鸟一双，紫宫春暖任翱翔。阿房忽报栽桐竹，误引鸱鸮作凤凰。
　　【简释】《十六国春秋·苻坚传》载，初，坚之灭燕。冲姊清河公主，年十四，有殊色，坚纳之。冲年十三，亦有龙阳之姿，坚又幸之。姊弟专宠，宫人莫进。长安歌之曰：“一雌复一雄，双飞入紫宫。”又谣曰：“凤凰凤凰止阿房。”坚乃植桐竹于阿房城，以待凤凰之至。冲小字凤凰。至是，终为坚贼入止阿房城。

　　【宫词】堂号徽音嗣者谁，脱簪无计阻行微。宫城梦醒鸡声乱，一夜西风长绿葵。
　　【简释】宋敏求《长安志》载，徽音堂在恶犬城外，苻氏造也。
　　《十六国春秋·苻坚夫人张氏传》载，坚将入寇江左，群臣切谏不听。张氏进曰：“妾闻王者出师，必上观天道，下顺民心。今人心既不然矣，请验之天道。谚云：鸡夜鸣者，不利行师，犬群嗥者，宫室必空，兵动马惊，军败不归。自秋冬以来，众鸡夜鸣，群犬哀嗥，厩马惊逸，武库兵器自动有声，此皆非出师之祥也。愿陛下思之。”坚曰：“军旅之事，非妇人所当豫也！”遂兴兵。张氏请从其夜。坚梦葵生城内，明以问之。张氏曰：“若征军远行，难为将也。”坚又梦地东南倾，复以问。张氏曰：“江左不可平也。君若南行必败之象也。”坚不从，果大败于寿春，单骑遁还，顾张氏潸然流涕。及坚死，张氏乃自杀。

　　○后燕

　　后燕，慕容垂，皝第五子。晋太元八年，据中山僭号称燕，卒伪谥武成，改元二（燕元、建兴）。子宝立，改元一（永康）。因魏师深入，南奔失国，为其臣兰汗所杀。子盛诛汗自立，改元二（建平、长乐），段玑作乱，被伤死。垂少子熙立，改元一（光始）。义熙三年，为冯跋所杀，立宝养子高云为主，燕亡。
　　后燕四主，凡二十四年。

　　【宫词】暖榭凉台展旧址，隔城石窦暗通池。花开姊妹无凡艳，椒房先分第一枝。
　　【简释】《水经注》载，卢龙城内，西北隅有黑水池，池水东北隅有汉中山王故宫。处台殿观榭，皆上国之制。简王尊贵壮丽有加，始筑两宫，开四门，穿北城，累石为窦通池，流于城中。造鱼池钓台戏马之观，岁久倾頺，遗址尚存。暨石赵建武七年，遣北中郎将，始筑小城，兴复北榭，立宫造殿。后燕因其故宫，建都中山，更筑隔城，兴复宫观，今府榭犹存。故制自汉及燕池水经石窦。
　　《十六国春秋·垂后段氏传》载，段氏字元妃，光禄大夫段仪之女也。少而婉慧，有节操。尝谓其妹季妃曰：“我终不作凡人妻。”季妃曰：“妹亦不做庸人妇。”邻人闻而笑之。既而垂纳元妃为继室，及僭即帝位，册拜为皇后。范阳王亦聘季妃。姊妹皆为皇后，卒如其言。范阳王，即慕容德。

　　【宫词】全凭国胄定邦基，一掷三卢未足奇。不是申生为太子，献公翻恐误骊姬。
　　【简释】《十六国春秋·后燕录》载，初，宝在长安，与韩黄李根等因宴以樗蒲为戏。宝危坐整容誓之曰：“世云樗蒲有神，若富贵可期，频得三卢。”于是，三掷尽卢，故云“五柳之祥”。（又）载，宝初为太子，有美称。已而荒怠，中外失望。元妃尝言之垂，谓之曰：“汝欲使我为晋献公乎？”元妃泣而退，告其妹季妃曰：“太子不才，天下所知，吾为社稷计言之，主上乃比吾为骊戎之女，何其苦哉！主上百年之后，太子必丧社稷！”

　　【宫词】东堂考论并推贤，不颂伊周颂大燕。诏许新昌各言志，七兵忠党正丁年。
　　【简释】《十六国春秋·后燕录》载，盛听诗歌及周公之事，顾谓群臣曰：“周公辅成王，不能以至诚感上下，诛兄弟以杜流言，犹擅名誉于经传歌弦，至于我太祖桓王，承百王之季主，在可夺之年，临朝辅政，群臣缉穆，时无二论，勋德之茂，岂可与周公同日言乎？！而燕咏阙，而不论盛德，掩而不述，非所谓也。”乃命中书更为燕颂，以述恪之功焉。又谓常惠曰：“伊尹、周公、孰贤？”忠曰：“伊尹非有周公之亲，而功济一代，太申乱德，放于桐宫，使主无怨言，臣无流谤。臣谓伊尹之勋，有高周旦！”盛曰：“伊尹以旧臣之重，显阿衡之任，太申嗣位，君道未洽，不能竭忠辅导，而放黜桐宫，事同夷羿，何周公之事拟乎？！太申至贤之主也。以伊尹历奉三朝，绩无异称，将失显祖委授之功，故匿其日月之明，受伊尹之黜，所以济其忠贞之美，亦犹泰伯之三让人无德而称焉。”郎敷曰：“泰伯三以天下让，至仲尼而后，显其至德。太申受谤于天下，遭陛下乃申其美。”因而谈宴赋诗，赐金帛有差。（又）载，盛引见百官于东堂，考详器艺超拔者十有二人，命百官举文武之士，才堪佐世者，各一人。宴群臣于新昌殿，盛曰：“诸卿各言其志，朕将览之。”时兵部尚书丁信，年十五，盛之舅子也。进曰：“在上不骄，高而不危，臣之愿也。”盛曰：“丁尚书年少，安得长安之言乎？！”

　　【宫词】东园白雀旧征祥，长乐除奸业复光。妃子功高无翟茀，竟叫团扇弃兰房。
　　【简释】《十六国春秋·慕容盛传》载，宝为兰汗所杀，盛攻汗杀之，告成于太庙，即位于承乾殿。长乐元年夏四月，有异鸟，素身绿首集于端门，栖翔东园，二旬而去。以异乌故，大赦殊死，已下改东园为“白雀园”。（又）载，盛初封长乐公。
　　《盛妃兰氏传》载，兰氏，兰汗之女也。宝为汗所杀，盛驰进赴哀，汗妻乙氏及盛妃，皆涕泣。请盛于汗妃复顿头于诸兄弟，汗侧然，哀之。遣其子迎盛于宫中，亲侍如旧。先是汗之当国也，盛从宝出亡，妃奉侍丁氏，愈谨。及盛诛汗，以妃当从坐，欲杀之。丁氏以妃有保全之功，固争之，所得免。然终不得为后。丁氏，乃慕容盛伯父献庄太子慕容全之妃。

　　【宫词】龙骧苑起景云山，曲海惊池碧水环。暑气侵人多病暍，天厨犹索冻鱼还。
　　【简释】《十六国春秋·慕容熙传》载，熙筑龙骧苑，起景云山于苑内。（又）载，起逍遥宫、甘露殿，连房数百，观阁相交。凿天河渠，引水入宫，又凿曲光海、清凉池。季夏盛暑，士卒死几万余人。
　　《熙后小苻氏传》载，后尝季夏思冻鱼脍，冬思生地黄，皆下有司切责之，不得，则加以大辟。

　　【宫词】游畋山海动经旬，寂寞承华暗网尘。泣罢芳魂元处觅，千官忠孝尽含辛。
　　【简释】《熙后小苻氏传》载，又为苻后起“承华殿”，负土于北门，土与谷同价。（又）载，后好游畋，熙从之北登白鹿山，东过青岭，南临沧海，百姓苦之。（又）载，苻后死，制百僚于宫内，设位哭临，使有司案检，哭者有泪，以为忠孝，无则加罪。群臣震惧，莫不含辛以为泪。

　　【宫词】高勾骊是旧宗盟，派衍青山业渐宏。东国人来方报聘，史官应奏使星明。
　　【简释】《十六国春秋·后燕录》载，慕容云：宝之养子，高勾骊之支庶也。皝破高勾骊，徙于青山，由是世为燕臣。祖父高和，自云高阳氏之苗裔，故以高为姓。正始二年，高勾骊遣使耒聘，且叙宗亲。云遣侍御史李拔报之。

　　【宫词】月光飞去白龙蟠，束藁经燃兆有端。谁典禁兵同捧日，东堂转趣夕阳残。
　　【简释】《十六国春秋·后燕录》载，建始元年三月，太史丞梁延年，梦月化为五白龙。梦中占之曰：“月，臣也。龙，君也。月化为龙，当有臣为君者。”寤而告人曰：“国苻其将尽乎！”（又）载，初，童谣曰：“一束藁，两头燃，秃头小儿来灭燕。”“藁”字，上有草，下有木，两头燃，则草木俱尽，而成“高”字。云父名拔，小字秃头，有三子，云季也。熙竟为云所灭，终如谣言。（又）载，云以武艺，给事侍东宫。永康初，拜御郎，赐姓慕容氏，封夕阳公。（又）载，云以无功德，而居大位，内怀危惧，常蓄养壮士，以为心腹爪牙。宠臣离班桃仁，专典禁兵，赏赐以巨万计，班乍无厌，犹有怨憾。戊辰，云临东堂，班仁怀剑执纸而入，称有所启，拔剑击云：云以几拒。班乍从旁击云：云遂被杀。

　　○后秦

　　后秦，姚苌，南安赤亭羌人，父弋，仲兄襄，世为酋帅。襄为苻坚所杀，苌率众降秦。晋太元九年，起兵北地，自称秦王。十一年入据长安，僭称帝，改元二（白雀、建初）。子兴立，改元二（皇初、安始）。子泓立，改元一（永和）。义熙十三年，为刘裕所灭。后秦共三主，凡二十三年。

　　【宫词】龙寨风高卷旆旌，凤游楼阁郁峥嵘。千端文绮裁征袄，擎出宫门赐大营。
　　【简释】《耀州志》载，魏王楼，姚襄所建。三木门与夭桃诸堡、九龙寨，皆其迹。
　　《十六国春秋·姚苌传》载，苌起殿于■〈衤殳〉■〈衤羽〉，故城西北凤游乡上。（又）载，苌与苻，登相持。时诸营既多，故号“苌军”，为大营。十一月，天大雪。苌下书自责，散后宫文绮珍宝，以供戎事。

　　【宫词】梓潼神报国基开，剑铸雌雄圣武恢。所恨衮衣刚应梦，无端又梦鬼兵来。
　　【简释】《十六国春秋·后秦录》载，初，襄寇洛阳，梦苌服衮衣升御坐，诸酋长皆侍立。因谓诸将佐曰：“吾梦如此，此儿志度不恒，或能大起，吾族甚器异之。”（又）载，苌造二刀，长七尺。一名曰雌，一名曰雄，有寇即鸣。（又）载，苌游至梓潼岭，见一神人，谓之曰：“君蚤还秦，秦无主其在君乎！”苌请其姓氏，曰：“张恶子也。”言讫不见。至是据秦称帝，即其地立“张相公庙”祠之。（又）载，苌疾笃，梦苻坚将天官使者，鬼兵数百，突入营中。苌惧走入宫，宫人迎苌，刺鬼误中苌阴，遂患阴肿，卒于永安宫。

　　【宫词】黄龙门启接朝堂，人坐西宫日正常。弥勒一龛珠佛像，金炉闲爇内家香。
　　【简释】《十六国春秋·后秦录》载，皇初五年，兴建南台武库，朝堂于长安。又立西宫，名宫门曰“黄龙门”。（又）载，姚嵩，兴之弟也。留心经典，专精释道。兴因赐以皇后所遗珠佛像。

　　【宫词】须弥山树碧云深，麋苑秋高猎马骎。不赋长杨赋丰草，君王新赐谏臣金。
　　【简释】《十六国春秋·姚兴传》载，兴作须弥山，四面有崇岩峻壁，珍禽异兽，山林草木，精奇怪异，人所未识。（又）载，兴雅好游畋，京兆杜延著“丰草诗”箴之，兴览而善之，赐以金帛，终弗能改。
　　《西征记》载，姚兴有逍遥园，西去三百步有麋子苑，羌王养麋鹿数百头。

　　【宫词】连理枝高雨露浓，天潢骨肉尽从龙。新伶谱出黄儿曲，凤管鸾笙付慕容。
　　【简释】《十六国春秋·姚兴传》载，连理枝生于庙庭。（又）载，宏始元年，慕容超献大乐伎一百二十人。（又）载，姚邕小字黄儿，兴之弟也，封济南公。识鉴明慧，又善音乐，皆能度其盈虚，增改曲调，世咸传之，号“济南新调。”

　　【宫词】波若台前共坐禅，小儿何事更登肩。宫娥夜荐鸳鸯枕，为博人间法种传。
　　【简释】《十六国春秋·姚兴传》载，兴居鸠摩罗什于逍遥园，以国师礼待之。亲率群臣入逍遥园，引诸沙门于澄元堂，听罗什演说佛经，立波若台于中宫。时沙门坐禅者恒有千数。
　　《鸠摩罗什传》载，罗什一日忽下交坐，谓兴曰：“有二小儿登吾肩，欲障须妇人。”兴曰：“大师聪明高悟，海内无双，若一旦，后世何可使法种无嗣！”遂以宫女进之，一交而生二子。诸僧有效之者，罗什聚针盈钵，谓曰：“若能相效，食此乃可畜室耳！”因举七，进针与常食无别。诸僧愧止。

　　○南燕

　　南燕，慕容德，皝少子。晋隆安元年，燕主宝失国。德弃邺南徙滑台，自称燕王。三年，进据广固称帝，改元一（建平）。德卒，兄子超立，改元一（太上）。义熙六年，为刘裕所灭。
　　南燕共二主，凡十三年。

　　【宫词】水合天桥唱驾还，玉林昆耀应星缠。只嗟公主留裙带，泪洒琴床湿断弦。
　　【简释】《十六国春秋·慕容德传》载，德自邺将徙滑台，遇风船没，魏兵垂至，众心惶惧，议欲退保黎阳。德不从。其夕，流渐水合，遂于夜中南渡黎阳讫，旦魏兵追至，而水亦潜消，若有神焉。德大悦，改黎阳津为“天桥津”。
　　《十六国春秋·慕容超传》载，先是超自长安，行至梁，父南海王慕容法，时为兖州刺史，镇南长史悦寿谓法曰：“向见南海王子，天姿宏雅，神爽高迈，始知天族多奇，玉林皆宝。”
　　《慕容氏传》载，段丰妻，慕容氏德之女也。少有才慧，善书史，能鼓琴。德既僭位，署为平原公主。年十四适于丰。丰为人所谮，被杀。慕容氏寡居，归将改适寿光公余炽。慕容氏谓侍婢曰：“我闻忠臣不事二君，烈女不更二夫。段氏既遭无辜，已不能同死，岂有心于重行哉？今主人不顾礼义，逼我改嫁，我若不从，则违严君之命矣！”于是，克日交礼。慕容氏姿容婉丽，服饰光华。炽睹之甚喜。经宿，慕容氏伪辞以疾。炽亦不之逼，三日归第，沐浴置酒，言笑自若。至夕，密书于裙带曰：“死后，当埋我于段氏侧。若魂魄有知，当归彼矣！”遂于浴室自缢而死。

　　【宫词】千里骅骝备上闲，春风钿辇步趋间。金刀共幸东归早，法驾亲迎马耳关。
　　【简释】《十六国春秋·慕容超传》载，太上二年，高勾骊献千里马、生熊皮障泥于超。
　　《通典》载，刘裕执慕容超，获金钿辇。金钿辇，也叫“金钲辇”。
　　《十六国春秋·慕容超传》载，超以母、妻先在长安，为姚兴所拘质、遣使奉表称藩，并送大乐伎一百二十人。兴大悦，还超母、妻，厚其资礼而遣之。超亲率六宫迎之于马耳关。（又）载，超字袒明。备德兄北海王纳之子也。纳与母公孙氏，就弟备德家，于张掖。备德从苻坚南征，留金刀别母而去。备德与燕王垂，起兵于山东，张掖太守收纳及备德诸子，皆诛之。公孙氏以老获免。纳妻段氏，以怀娠未决，囚之于郡狱。狱掾呼延平，备德之故吏也，窃将公孙氏及段氏逃于羌中。段氏生超，年十八。而公孙氏病。临死授超以金刀，曰：“闻汝伯己中兴于邺都。汝得东归，当以此刀，还汝伯也。”呼延平卒，超号恸经旬。超母谓之曰：“吾母子得全济者，呼延氏之力也。平今虽死，吾欲为汝纳其女，以答厚恩。”于是娶之。备德闻纳有遗腹子，在秦遣济阴吴辩，潜往视之。辩因宗正谦以告超，超潜变姓名，与谦俱归，及至广固，呈以金刀，具宣祖母临终之言，备德抚之号恸。备德，即慕容德。悯吏民犯讳，增一备字，为二名。

　　【宫词】多士橿橿国子师，却因游戏辟申池。酒酣共笑延贤殿，喜起明良又一时。
　　【简释】《十六国春秋·南燕录》载，德立学宫，简公卿以下子弟及二品士门二百余人，为太学生。每月朔，亲临试之，作申池以为游戏。（又）载，青州刺史鞠仲来朝，宴于延贤殿，酒酣，笑谓群臣曰：“朕虽薄德恭已，南面而朝诸侯，在上不骄，夕惕于位，可方自主何军主也？”仲曰：“陛下中兴之圣主，少康、光武之俦也！”备德顾命左右，赐仲帛千匹。仲以赐多为让。备德曰：“卿知调朕，朕不知调卿也。邪卿饰对非实，故朕亦以虚言相赏，赏不谬加，何足谢也！”韩范进曰：“臣闻天子无戏言，忠臣无佞对，今日之论，上下相欺，可谓君臣俱失！”备德大悦，赐范绢五十匹。

　　【宫词】羽猎归来意不欢，东阳长叹亦无端。二千五百数歌舞，偏简优伶付乐官。
　　【简释】《十六国春秋·南燕录》载，超不恤政事，惟游畋是好。（又）载，正旦，超朝会群臣于东阳殿，闻乐作，叹音修不备，悔送伎于秦，遂议入寇，掠晋人以补伎。领军将军韩淖谏不听，率骑冠宿豫拔之，大掠而归。简男女二千五，付太乐教之。

　　【宫词】太极端门报晓筹，铜钟声动集鵷俦。羊头尽有封侯相，不事三台事五楼。
　　【简释】《十六国春秋·南燕慕容德传》载，元年冬十月，太极端门并就，时铜官令王瓒，得古铜镜四枚，献之。列于太极殿前，赐瓒爵“关内侯”。（又）载，先是有谣曰：“大风蓬勃扬尘埃，八井三刀卒起来，四海鼎沸中山颓，惟有德人据三台。”于是，群臣议以详，僭号中山，因劝德即尊号。（又）载，超时，公孙五楼专总朝政，宗族亲戚并居显要，时人为之语曰：“欲得侯，事五楼。”

　　【宫词】驾幸天门迁授多，百官朝享竟如何。城头乐奏声鸣咽，相对虞兮泣楚歌。
　　【简释】《十六国春秋·南燕录》载，太上六年，春正月，甲宾正旦。超登天门，朝群臣于城上，杀马以享将士，文武皆有遣授。乙卯，超幸姬魏夫人从超登城，见晋师之盛。方奏乐，乃握超手，对泣。曲终不己。

　　○夏

　　夏，赫连勃勃，朔方人。刘渊之族。晋义熙十四年，据统万城，僭号称夏，改元四（龙升、昌武、凤翔、真兴）。子昌立改元一（承光），为魏所擒。弟定复自立于平凉，改元一（胜光），宋元嘉八年，为吐谷浑王慕璝所袭，执送于魏。
　　夏共二主，凡二十五年。

　　【宫词】危楼杰阁络珍珠，龙雀刀环拟湛卢。怪得外人心胆落，髑髅台下血模糊。
　　【简释】《太平寰宇记》载，珍珠楼、通天楼，皆勃勃建，在朔方城内。
　　《十六国春秋·赫连昌传》载，初，勃勃性豪侈，始治宫室。筑统万城。台榭壮大，飞阁相连，皆雕镂图画，被以绮绣，饰以丹青。
　　《十六国春秋·勃勃传》载，造百炼钢刀五口，背上为龙雀大环，号曰“大夏龙雀”。铭其背曰：“古之利器，吴楚湛卢，大夏龙雀，名冠神都。”（又）载，积人头为景观，号曰“髑髅台”。

　　【宫词】果城花发碧洲环，鼓枻莲池翠一湾。青海回銮驰道改，招魂空到契吴山。
　　【简释】《水经注》载，薄骨律镇，城在河渚上，赫连果城也，桑果余林乃列洲上。
　　《寰宇记》载，渌莲池在灵州，赫连勃勃每畋，于三交渌莲池。
　　《段龟龙凉州记》载，契吴山，在县北七十里，赫连勃勃北游契吴而叹曰：“美哉斯阜，临广泽而带青海。吾行地多矣，自岭以北，大河以南，未有如斯之壮丽矣！”
　　《太平御览》载，赫连昌发二百里内民两万五千人凿嘉平陵，七千人缮清庙于契吴，以勃勃平昔之意也，故立庙焉。葬勃勃于城西十五里，起行宫，模写统万宫殿，饰以金银珠玑。葬讫，焚之。

　　【宫词】宗支刚锐皆成铁，宫殿辉煌尽饰金。偶上冲天台上望，长安千里碧云深。
　　【简释】《十六国春秋·夏录》载，勃勃耻姓铁弗，改为赫连。下书曰：“帝王系天为子，其为徽赫，实与天连，今改姓赫连氏，庶协皇天之意，不可令支庶同之。其非正统者，皆以铁伐为氏庶，朕宗族子孙，刚锐如铁，皆堪伐人也。”（又）勃勃复铸铜为大鼓，及飞帘翁仲、铜驼龙虎之形，皆以黄金饰之，列于宫殿之前。（又）起冲天台于统万南山，欲登之，以望长安。

　　【宫词】服凉平朔气何振，四扇门开黑水滨。忽见红裙悬槊上，群花飞作魏宫春。
　　【简释】《十六国春秋、夏录》载，勃勃改筑都城于朔方水之北，黑水之南，名曰“统万城”。（又）载，勃勃好自矜，大铭其四门。南曰“朝宋门”，东曰“招魏门”，西曰“服凉门”，北曰“平朔门”。（又）载，赫连昌奔上邽，魏乘胜追逐，至于城北、诸门悉闭。世祖入其宫中，得妇人裙，系之槊上，乘之而上，获昌。诸母姊妹妻妾宫人，以万数。以昌宫人颁赐将士，纳勃勃三女为贵人。

　　○前凉

　　前凉，张轨，安定乌氏人。晋永康二年，为凉州牧，居姑臧。二子实茂继之。茂传从子骏，骏传子重华，重华始称凉王。子曜灵继立，庶兄祚废而代之，改元一（和平），为其下所杀，立曜灵弟元靓，改元一（建兴）。其叔父天锡又杀而代之，仍称凉州牧。太元元年为苻坚所灭。
　　前凉共九主，凡七十六年。

　　【宫词】牺象曾占霸业隆，姑臧千里秀灵钟。珊珊龙女来抱罕，恰称宫城住卧龙。
　　【简释】《十六国春秋·张轨传》载，轨以晋室多难，阴图保据河西，追窦融故事筮之。遇泰之观，轨喜曰：“霸者之兆！”乃求为凉州刺史。（又）载，光熙元年，大城姑臧（其城本匈奴所筑也）地有龙形，故曰“卧龙城”。汉末博士敦煌侯瑾谓其门人曰：“后城西泉水当竭，有双阙起其上，与东门相望，中有霸者出焉。”至是，张氏遂霸河西。
　　《临洮府志》载，晋永嘉五年，抱罕令严根妓产一龙女，凉州牧张轨育之宫中。

　　【宫词】宾遐观里燕莺娇，晓日珠帘斗舞腰。幸喜酪醇能化妒，莫悔宫怨入琼霄。
　　【简释】《十六国春秋·张骏传》载，鄯善王元礼献女姝，号曰“美人”，立宾遐观，以处之。
　　《凉州记》载，吕纂时，胡人发张骏冢，得白珠薄帘。
　　《十六国春秋·张大锡传》载，会稽王道子问其西土所出何物为美？对曰：“桑葚甘香，鸱鸮革向，淳酪养性，人无妒心。”
　　《后凉录·吕纂传》载，凉州人胡据盗发张骏墓，得真珠帘箔、云母屏风、琉璃盖白玉樽、赤玉箫、白玉笛、珊瑚鞭、玛瑙钟、黄金勒……

　　【宫词】王母祠成石室高，珠玑同动响云璈。四城果熟秋容淡，谁献瑶池千岁桃。
　　【简释】《十六国春秋·马岌传》载，岌为酒泉太守，上言：“酒泉南山，即昆仑之体也。周穆王见西王母，乐而忘归，即谓此山。山上有石室为王母堂，珠玑镂饰焕若神宫。宜立王母祠，以裨朝廷无疆之福。”骏从之，乃为立祠祀之。
　　《类函王隐晋书》载，凉州牧张骏，增筑四城厢，各千步。东城植园果，命曰“讲武场”，北城植园果，命曰“元武圃”，皆有宫殿。

　　【宫词】金玉辉煌起绣笼，谦光王殿占春风。泉台洒扫酬君宠，先遣香泥葬落红。
　　【简释】《十六国春秋·张骏传》载，骏起谦光殿，画以五色，饰以金玉。殿之四面，各起一殿。东曰“宜阳青殿”，春三月居之；南曰“朱阳赤殿”，夏三月居之；西曰“政刑白殿”，秋三月居之；北曰“元武黑殿”，冬三月居之。（又）载，天锡妾，闫氏、薛氏，并有殊宠。天锡寝疾，谓之曰：“汝二人将何以报我？我死之后，岂何更为人妻乎？”皆曰：“君若不讳，妾请效死于前！供洒扫于地下耳！誓无他志也！”天锡疾笃，二姬皆自刎。及病瘳，天锡追悼之，以夫人礼葬焉。

　　【宫词】凉州倚柱看秦川，万国凫趋玉玺传。闲豫堂前张曲宴，铜龙光耀御池边。
　　【简释】《十六国春秋·前凉录》载，张实时，焦松陈安举兵寇陇右，东与刘曜相持。秦雍之人，死者十八九，惟凉州独全。先是永嘉中，长安谣曰：“秦川中，血没腕，惟有凉州倚柱看。”至是，谣言应也。（又）载，咸康元年，骏得玉玺于河，其文曰“执万国建无极”。（又）载，骏有闲豫堂，堂前有闲豫池，池中有五龙。昼日见彩，移时乃灭。遂铸铜龙于其上。

　　【宫词】趯趯微虫伏草根，逆行何故上宫门。风诗旧咏螽斯羽，谬比周王育子孙。
　　【简释】《十六国春秋·前凉常据传》载，重华末年，有螽斯虫，集安昌门外，缘壁逆行。据因谏曰：“螽斯是祚小字，今乃逆行，灾之大焉。愿请祚出，以安凉土。”重华曰：“子孙繁盛之征，何为灾也！吾昨梦，祚摄位方委以周公之事，使辅幼子，君是何言也！”及重华卒祚，果杀灵曜。

　　【宫词】万几多旷戏游便，宠幸连朝拜赐钱。乐部新翻天竺曲，雅歌谱入五条弦。
　　【简释】《十六国春秋·前凉录》载，重华好与群小游戏，屡出钱帛，以赐左右宠臣。又喜博奕，颇废政事。（又）载，永和四年，天竺国重译来贡，其器有凤首箜篌、琵琶。有五弦笛、铜鼓、毛圆都昙铜鼓等，可为一部工十二人歌，曲有“沙石疆舞曲”及“天曲”。

　　【宫词】永训宫中久不朝，园池随处纵游遨。白瓜满殿成妖谶，突见兵来绿锦袍。
　　【简释】《十六国春秋·前凉录》载，天锡元日与嬖幸亵饮，既不受群臣朝贺，又不朝于永训宫。（又）载，天锡数宴园池，政事颇废。（又）载，天锡梦一绿色狗，从东南入欲咋之，天锡床上避，匝乃坠地。后，苟苌来破姑臧，著绿锦袍，从东南门入，皆如所梦。（又）载，天水太守史稷，暴疾而卒。五旬乃苏，云见凉州谦光殿中，皆生白瓜。至是，秦使中书令梁熙等来伐。熙，小字“白瓜”。永训宫，重华嫡母严氏所居。天锡僭位，乃尊为太王太后也。

　　○蜀

　　蜀，李雄，略阳临渭人。父特，初以流人起兵称益州牧，为刺史罗尚所杀，雄逐尚自立。晋永兴元年，据成都僭号称成，后称蜀。改元三（建兴、晏平、玉衡）。兄子班嗣立，为雄庶子期所篡，改元一（玉衡）。特从子寿又废而代之，改国号曰汉，改元一（汉兴）。子势立，改元二（太和、嘉宁），永和二年，为桓温所灭。
　　蜀其五主，凡四十一年。

　　【宫词】梦里双虹肇帝基，尊贤礼重约章时。素舆未到銮舆出，执版阶前迓太师。
　　【简释】《十六国春秋·李雄传》载，雄母罗氏，梦双虹自地升天。二虹中断，既而生荡，后生雄。尝言：“吾二儿若有先亡者，必大贵。”荡竟前死。（又）载，雄晋永兴元年，僭称成都王，改元建兴，除晋法，约法七章。
　　《十六国春秋·范长生传》载，长生自西山乘素车诣成都，雄迎之于门，执版延接，尊之曰“范贤”。寻加“天地太师”之号，封西山侯。

　　【宫词】远人来共白头乌，四境踙民贡赋输。宫里不忘旧风俗，氍毺席上巴渝舞。
　　【简释】《十六国春秋·蜀录》载，晏平三年，有白乌赤足来翔。雄以问范长生，长生曰：“乌有反哺之义，必有远人怀惠而来。”果，关中流民相继请降。（又）巴人呼赋为賨，因谓之賨民。关中又善歌舞，汉高祖时爱其舞，诏乐府习之，今称“巴渝舞”是也。

　　【宫词】鼎新宫阙倚青冥，天子何妨止数龄。殿上铭功宣太史，大书羯使贡来庭。
　　【简释】《十六国春秋·蜀录》载，汉兴元年，任调等劝寿称帝。寿命筮之，占者曰：“可数年天子。”调喜曰：“一日尚足，况数年乎！”解思明曰：“数年天子，孰与百世诸侯？”寿曰：“朝闻道，夕死可以！任侯之言，策之上也。”遂以晋咸康四年，僭即帝位。（又）载，寿兴尚方御府，发州郡工，巧以充之。广修宫室，引水入城，务于奢侈。（又）载，石虎为书遗之，并致楛矢、石弩。寿下书曰：“羯使来庭，贡其楛矢。”

　　【宫词】官号股肱皆要旨，臣称草莽亦名流。诏书大举明经士，好学居然拜列侯。
　　【简释】《十六国春秋·蜀录》载，寿以董皎为相国，罗桓、马当为股肱，李奕、任调、李闳为爪牙，解思明为谋主。以安车束帛，聘龚壮为太师。壮誓不仕寿。所赠遗，一无所受。特听缟衣素带居师友之位。壮上封事，自称“草莽臣”。（又）载，寿下书，令州郡举明经者，封“好学侯”。

　　【宫词】太师品秩孰能齐，却为分灾位始跻。宫府事多行不得，鹧鸪城下尽情嗁。
　　【简释】《十六国春秋·蜀录》载，寿常居内，罕见公卿。史臣屡陈灾，谴乃加董皎为太师。以名位优之，实欲与分灾情。（又）载，地震生毛鹧鸪，集于城下。

　　【宫词】漫将粉水斗芳鲜，金翠层城已化烟。贵主不随蛇虎变，飘零留待老奴怜。
　　【简释】《华阳国志》载，巴郡有清水穴，巴人以此水为粉，则曜鲜芳。常贡京师，名曰“粉水”。
　　《酉阳杂俎》载，蜀石笋街，夏中大雨，往往得杂色小珠。蜀僧惠疑曰：“前史说，蜀少城，饰以金璧珠翠，桓温恶其太侈，焚之，合在此地。”
　　《十六国春秋·李势传》载，先是势未亡时，颇有怪异。宫人张氏化为大蛇，郑美人化为雌虎，未几而死。
　　《世说》载，桓宣武平蜀，以李势妹为妾。主始不知，既闻，与数十侍婢，拔白刃将袭之。正值梳头，发委地，肤色玉曜，不为动容。徐曰：“国破家亡，无心至此。若能见杀，乃其本怀。”主投刃而抢之曰：“我见犹怜，何况老奴！”南康长公主，乃桓温之妻，晋明帝之女也。

　　○后凉

　　后凉，吕光，略阳氐人，初为苻坚将。晋太元二十一年，据凉州白称天王。隆安三年，立其子绍为天王，自称太上皇帝。改元三（太安、麟嘉、龙飞）。绍庶兄纂，杀绍自立，改元一（咸宁）。又为从兄超所杀，让其兄隆。改元（神鼎）。元兴二年，为姚兴所灭。
　　后凉共四主，凡十八年。

　　【宫词】蕃部新歌付乐工，蒲桃美酒醉春风。六宫不纳龟兹女，代结红丝系梵宫。
　　【简释】《十六国春秋·吕光传》载，光讨龟兹，大败之，入其城。国人奢侈，厚于养生。家有蒲桃酒，或至千斛，经十年不败。士卒沦没酒藏者。相继因得其乐器，有箜篌、琵琶、五弦、笛、箫、觱篥、毛圆鼓、都昙鼓、腰鼓、羯鸡、娄鼓。其歌曲有，善善摩尼解曲、婆迦尔舞曲、天殊勒监曲。获天竺沙门鸠摩罗什，强妻以龟兹王女，拒而不受。光饮以醇酒，同闭密室。罗什既被逼，遂亏其节。

　　【宫词】内苑开筵贺册妃，仇池故剑昨迎归。光明几袭蕃王布，诏制宫袍尽染绯。
　　【简释】《十六国春秋·吕光传》载，麟嘉元年，光妻石氏，自仇池来，至姑臧。光迎于城东，立为王妃，宴群臣于内苑新堂。
　　《凉州记》载，吕光麟嘉五年，疏勒王献火浣布、善马。
　　《魏书》载，凉州染绯甲于天下。

　　【宫词】都街深夜鬼啾啾，青角门开紫阁愁。一树琪花风雨恶，美人又坠绿珠楼。
　　【简释】《十六国春秋·吕绍传》载，先是光未亡时，有鬼叫于都街，曰：“兄弟相灭，百姓弊徼。”吏寻视之，则无所见。其年光死绍立，五日为纂所杀。
　　《十六国春秋·吕纂传》载，纂入自青角门，升谦光殿，绍自杀于紫阁。
　　《十六国春秋·绍美人张氏传》载，张氏清辨有操行，绍见杀，便请为沙门。隆见而悦之，欲污其行。于是升门楼自投于地，二踵俱折，口诵佛经，颜色自若，俄然遂卒。

　　【宫词】酒池沉酗日梦梦，洛汭盘游似有穷。新为东厢更殿榜，飞龙直与井蛙同。
　　【简释】《十六国春秋·后凉录》载，纂昏虐，任情游畋无度，荒耽酒色，不恤政事。太常杨颖谏曰：“糟邱酒池，洛汭不返，皆陛下之殷鉴！”纂终不能改。（又）载，有龙出东厢井中，到殿前蟠卧，比旦失之。纂以为美瑞，号大殿为“龙翔殿。”

　　【宫词】坠溷残花泣湿红，空移东苑到东宫。连枝不念棠华咏，同室操戈愧侍中。
　　【简释】《十六国春秋·后凉录》载，咸宁二年春三月，大司马番禾公宏，自以功名崇重，恐不为纂所容。纂亦以宏功高位逼，深忌嫉之。宏以东苑之兵作乱，纂遗将击之，宏众溃出奔广武。纂纵兵大掠，悉以东苑妇女赏军。宏之妻女亦为士卒所辱。纂笑谓群臣曰：“今日之战何如侍中。”房晷对曰：“天祸凉室，衅起戚藩，先帝始崩，隐王以幽，逼致殂山陵，甫讫，大司马以惊疑肆逆，京邑流血，昆弟接刃。虽宏自取夷灭，亦由陛下无棠棣之恩，宜省己责躬，以谢百姓。而反纵兵大掠，囚辱士女。衅自宏起，百姓何罪？且宏妻陛下之弟妇，宏女陛下之侄女也，奈何使无赖小人污辱为婢妾。无地神明岂忍见此？！”因欷歔悲泣。纂改容谢之，及召宏妻及男女于东宫，厚抚之。

　　【宫词】明光歌舞动珠栊，未斫胡奴局已终。人去昆华春意尽，杨花无复逐东风。
　　【简释】《凉州记》载，吕纂之明光殿，在渐台西，以金玉珠玑为帘箔。
　　《十六国春秋·吕纂传》载，纂未死时，尝与鸠摩罗什博戏，或共围棋，杀罗什子曰“斫胡奴头”。罗什曰：“不能斫胡奴头，胡奴将斫人头。”此言有为，而纂不能悟。光弟宝，有子名超，小字“胡奴”。后竟以杀纂，终应罗什之言。（又）载，纂引超及诸臣，同宴于内殿。超兄隆，屡劝纂酒，已致昏醉，乘步輓车将超等游禁内，至昆华堂东阁，车不得过，纂亲将窦川骆腾，倚剑于壁，推车过阁，超取剑刺纂杀之。
　　《十六国春秋·吕纂妻杨氏传》载，杨氏美艳有义烈。纂为超所杀，见其有色，欲纳之。谓其父桓曰：“后若自杀，祸及卿宗。”桓以言告杨氏。杨氏曰：“大人本卖女为氐，以图富贵，一之已甚，岂可复使女辱于二氐乎？！”遂自杀。

　　○西秦

　　西秦，乞伏国仁，陇西鲜卑人。晋太元十年，据苑川称秦河二州牧，改元一（建义）。十二年，苻登封为苑川王，寻卒。弟乾归称河南王，迁金城。继称秦王，迁西城。继复迁苑川，兵败降姚兴。寻逃归，徙都度坚山，复称秦王。后又徙都谭郊，改元二（太初、更始），为兄子公府所杀。子炽盘讨公府自立，迁抱罕，改元二（永康、建宏）。子慕末立，改元一（永宏）。宋元嘉八年，为赫连定所灭。
　　西秦共四主，凡四十七年。

　　【宫词】秦河州牧起鸿图，列郡星罗勇士都。辅相同班分左右，冠裳群拱大单于。
　　【简释】《十六国春秋·西秦录》载，乞伏国仁以晋孝武太平十年，自称大都督、大将军、大单于，领秦河二州牧，改秦建元二十一年，为建义元年。署置官属，以其将乙旃童泥为左相，屋引出支为右相，独孤匹蹏为左辅，武群勇士为右辅，弟乾归为上将军。自余拜授有差，乃分其地，置武城、武阳、安固、武始、汉阳、天水、略阳、漒川、甘松、匡明、白马、苑川十二郡。筑勇士都城，以居之。

　　【宫词】翟茀西归领后宫，掌珠昆耀爱偏钟。王姬未必娴中馈，下嫁空思赋肃雝。
　　【简释】《十六国春秋·边氏传》载，乾归妻边氏，金城人。乾归僭立，遂以太初元年，立为王后。及乾归奔降于秦，降号太妃。既而返国，复为王后。
　　《十六国春秋·焦遗传》载，遗子华至孝，遗曾病甚，冬中思食瓜。华忽梦人谓之曰：“闻尔父思瓜，故送助养，汝以此进之！”华跪受。寤而瓜果在手，香美非常。遗食之，病愈。乾归欲以女妻之。辞曰：“凡要妻者，欲与之共事二亲也。今以王姬之贵，下嫁蓬茅之士，臣惧其阙于中馈，非所愿也。”

　　【宫词】格磔春园鸟乱飞，凌霄观里伴游归。落红满颊桃花损，一弹金丸伏命催。
　　【简释】《十六国春秋·辛进传》载，进从炽盘游于后园凌霄观。进弹飞鸟，误中慕末之母，伤其面。及慕末即位，问伤母面之由。母以状告，即日收进杀之。

　　【宫词】金城柳色翠眉颦，并蒂花开异地春。鱼钥不来深殿闭，琴心终误左夫人。
　　【简释】《十六国春秋·乞伏乾归传》载，乾归迁都金城。
　　《十六国春秋·秃发氏传》载，王后秃发氏，傉檀之女，太子虎台之妹也。密与虎台谋杀炽盘。后妹为炽盘左夫人，有宠。知其谋而告之，炽盘杀后及虎台。（又）载，左夫人秃发氏，利鹿孤之宗女也，有宠。于是盘谗杀其姊及虎台。后与慕未弟轲殊罗私通，慕未知而禁之。轲殊罗惧，谋杀慕未，使秃发氏盗门钥于内，钥误，门不得开。门者以告秃发氏，乃自杀。

　　【宫词】国婿频年致异方，冶城萝茑系平昌。翩翩归妹占良袂，新却河西万斛粮。
　　【简释】《十六国春秋·乞伏乾归传》载，太初八年，索虏秃发如苟来降，乾归妻以宗女。九年，秦长水校尉姚珍来奔，乾归以女妻之。吐谷浑王视熊，以子宕岂为质，乾归以宗女妻之。十二年，鲜卑叠掘河内，率户五千自魏来降，乾归以宗女妻之。
　　《十六国春秋·慕未传》载，永宏二年，河西王蒙逊遣太子兴国攻定连，慕未逆击之于冶城，擒之。蒙逊遣使送谷三十万斛，来赎世子兴国。慕未不许，以妹平昌公主妻之。

　　【宫词】端门晓日照银床，汲井亭前水兆殃。磕磕有声光似血，丹鱼绝异白鱼祥。
　　【简释】《十六国春秋·西秦录》载，永宏四年夏六月，夏王杀慕未及其宗族五百人。先是炽盘都长安，端门外有一井，人常宿汲水亭之下。夜间磕磕有声，惊起照视，瓮中如血，中有丹鱼，长可三寸，而有寸光。东羌西虏共相争伐，至是而亡。

　　○南凉

　　南凉，秃发乌孤，河西鲜卑人。晋隆安元年，据廉川称西平王。国号凉，改元一（太初）。继改称武威王，徙治乐都置凉州于西平。以其弟利鹿孤镇之。利鹿孤嗣之，遂徙治西平，更称河南王，改元一（建和）。利鹿孤卒，弟傉檀袭位，更称凉王，迁乐都，继迁姑臧，后为蒙逊所败，复还乐都，改元一（宏昌、嘉平）。义熙十年，为乞伏炽盘所灭。
　　南凉共三主，凡十八年。

　　【宫词】衣锦凉州耀故乡，金昆继统萼联芳。梦中白马稽先德，绣被婴啼早兆祥。

　　【简释】《十六国春秋·秃发傉檀传》载，宏昌王年，傉檀遣西曹从事史暠，聘秦姚兴。谓暠曰：“车骑坐定凉州，衣锦本国，其德我乎！”
　　《十六国春秋·利鹿孤传》载，建和三年三月，利鹿孤寝疾，遗令曰：“昔我诸兄弟，传位非子者，盖以泰伯三让周道以兴，故也。”其令车骑，经纬百揆，以成先王之志。
　　《十六国春秋·秃发乌孤传》载，其先，与魏同出八世祖匹孤，匹孤卒，子寿阗立。初，寿阗之在孕，其母梦一老父，被发左衽，乘白马谓曰：“尔夫虽西移，终当东返，至凉必生贵男。”言终，胎动而寤，后因寝而产于被中，乃以“秃发”为号。其俗谓被覆之义。

　　【宫词】万里河湟绕虎台，髫衫簇拥画屏开。髫龄解赋高昌殿，争颂东宫七步才。
　　【简释】《甘肃通志》载，虎台在西宁府城西五里，相传为南凉王所筑。
　　《拓跋凉记》载，宏昌二年，乙弗部献紫罽衫一百二十领。
　　《十六国春秋·秃发傉檀传》载，次子归，隽爽聪悟，檀甚宠之。年十三，命为高昌殿赋，援笔立成。檀而嘉之，拟比曹子建。

　　【宫词】朱明置酒亦匆匆，教胄须知道义隆。宣德堂开今似旧，百年几易主人翁。
　　【简释】《十六国春秋·南凉录》载，建和元年六月，吕纂西击段业，傉檀乘虚袭姑臧。置酒朱明门上，鸣钟鼓，以飨将士。耀兵于青阳门，虏八千余户而归。（又）载，建和二年六月，利鹿孤谓群臣曰：“吾自负乘在位三载，于兹而刑政未能允中，风俗多凋敝。戎车屡驾，无辟地之功，务进贤良而下犹淹滞。岂所任非才，将吾不明所致也！”二三子其直言无讳。祠部郎中史嵩对曰：“王者行师，全国为上，破国次之。拯溺救焚，东征西怨。今陛下命将出征，往无不捷，然不以绥宁为先，唯以徙民为务。民安土重迁，故多离叛。此所以斩将克城，而地不加广也。今取士拔才，必先弓马，文章学艺视为无用之条，孔子曰不学礼，无以充。宜建学校，开庠序，选耆德硕儒，以训胄。”利鹿孤善之。于是以田元冲、赵诞为博士祭酒，教使胄子。
　　《十六国春秋·孟祎传》载，祎仕于姚兴，为凉州刺史王尚别驾。司马兴后，以傉檀代尚为凉州刺史。祎出迎于道左，既至，宴群僚于宣德堂。仰视而叹曰：“古人有言，作者不居，居者不作，信矣！”祎进曰：“昔张文王筑城苑，缮宫庙，为贻厥之资万世之业。秦师济河，漼然瓦解。梁熙据全州之地，拥十万之众，军败于酒泉，身死于彭济，吕氏以彭山之势，主有西夏，率土崩离，衔璧秦雍宽饶，有言‘富贵无常，忽辄易人’此堂之建，年垂百载，十有二主矣！惟信顺可以久安，仁义可以永固，愿大王勉之。”傉檀谢曰：“非君无以闻真言也！”

　　【宫词】宫门深闭月昏黄，病骨恹恹绣闼凉。锡杖漫夸波若眼，可怜不是返魂香。
　　【简释】《十六国春秋·南凉录》载，沙门云霍者，未识何许人。蔬食苦行，专以神力化物。利鹿孤僭号称王，霍从河南来，至于西平。持以锡杖，令人跪之曰：“此是波若眼，奉之可以得道。”时人咸异之。傉檀有女，病笃。请霍救疗。霍曰：“人之生死，自有定期。圣人亦不能转祸为福，吾安能延命耶？只可知早晚耳！”傉檀固请之。时后宫门闭，霍曰：“急开后门！及开则生，不及开则死！”傉檀命开之，不及。

　　○西凉

　　西凉，李暠，陇西成纪人。晋隆安四年，据燉煌，称凉公。义熙九年，自称秦凉二州牧，迁治酒泉，改元二（庚子、建初）。子歆立，改元一（嘉兴）。宋永初元年，为沮渠蒙逊所虏。弟恂复自称凉州刺史，改元一（永建）。蒙逊攻之，恂自杀。
　　西凉共三主，凡二十二年。

　　【宫词】早闻虎语告庥祥，百胜神威总未降。扳聘只缘归爱女，夜深星使入南邦。
　　【简释】《煌新录》载，晋隆安元年，凉州牧李暠，微服出城，逢虎道边。虎化为人，遥呼暠为西凉君。
　　《十六国春秋·李暠传》载，暠造珠碧刀二口，铬其背曰“百胜”———隶书。（又）载，建初二年，南凉秃发傉檀送暠女敬善于酒泉———初，暠之立也，留女敬爱，养于外祖尹文家。至是，傉檀假道于北山鲜卑，使裒送敬爱于酒泉，并通和好。暠大悦，遣使报聘。

　　【宫词】漫道李尹王燉煌，三载无言意自伤。念旧尚余哀诔在，辛夷花落故宫凉。
　　【简释】《十六国春秋·妻尹氏传》载，尹氏幼而好学，清辩有志节。初适扶风马元正。元正卒，为暠继室。自以再醮之故，三年不言。暠之创业谋谟经略，多所赞毗。故西州谚曰：“李尹王燉煌。”
　　《十六国春秋·李暠传》载，暠前妻，同郡辛纳女，贞顺有妇仪。先卒，乃自为之诔。

　　【宫词】曲水开筵倒玉卮，堂廉赓和柏梁诗。酒酣共话兴王事，白额驹生正及时。
　　【简释】《十六国春秋·西凉录》载，建初九年春三月上巳，暠宴于曲水，命群僚赋诗，而亲为之序。（又）载，暠尝与吕光、太史令郭黁及同母弟宋繇同宿。黁起谓繇曰：“君当位极人臣，如李君者，终当有国土之分。家有草，马生白额驹。此其时也。”光龙飞二年，建康太守京兆段业叛光，自称凉州牧署。暠为效，榖令宋繇亦仕于业。燉煌护军郭谦、沙州治中索仙等，以暠温毅有惠政，推为宁朔将军、敦煌太守。暠初难之，会宋繇自张掖告归敦煌，言于暠曰：“段业无经济远略，终必无成。兄忘郭黁之言耶？白额驹今己生矣！暠乃从之。

　　【宫词】于阗玉玺市初还，气绕宫槐色正殷。圣帝明王作图赞，靖恭堂上集鵷班。
　　【简释】《十六国春秋·西凉录》载，辛丑二年夏四月，初，吕光之称王也，遗使市六玺玉于于阗。至是，玉至敦煌纳之郡府。（又）载，庚子元年，暠所居后园，有赤气起。（又）载，壬寅三年，暠于南门外，临水起堂。名曰“靖恭”之堂，以议朝政，阅武事。图赞：自古圣帝明王、忠臣孝子、烈士贞女。暠亲为序，颂以明鉴之义。当时文武群臣亦皆图焉。（又）载，建初四年初，河右不生楸槐柏漆。张骏之世取于秦陇而植之，终于皆死。至是，而酒泉宫之西北隅，有槐树生焉。乃著槐树赋，以寄情。

　　○北凉

　　北凉，沮渠蒙逊，临松庐水胡人。晋隆安五年，袭杀凉州牧段业，自称凉州牧、张掖公。义熙八年，迁姑臧，称河西王。改元四（永安、元始、承元、义和）。子牧犍立，改元一（永和）。宋元嘉十六年，降于魏，后被杀。
　　北凉共二主，凡三十九年。

　　【宫词】圣躬保护仗媌娙，侍寝新台梦乍醒。靖乱功高非恃貌，黛眉应厌雀头青。

　　【简释】《十六国春秋·蒙逊妻孟氏传》载，孟氏，武威人，有勇力。蒙逊寝于新台，阉人王怀祖击之，伤其左足，孟氏擒而斩之。承元二年，蒙逊复遣使诣宋。献青鸟头黛百斤。

　　【宫词】百里岸中显化身，法王狮象净闻尘。圣贤像绘游林苑，独为谈经赐宴频。
　　【简释】《十六国春秋·沮渠蒙逊传》载，蒙逊专宏事佛，于凉州南百里崖中，大造佛像，千变万化。（又）载，元始六年，起“游林堂”于内苑，图列古圣贤之像，大宴群臣，谈论经传。

　　【宫词】鄯善沙门出罽宾，何来秘法误宫嫔。螽斯不藉周南化，共祝多男拜圣人。
　　【简释】《十六国春秋·沮渠蒙逊传》载，初，罽宾沙门昙无谶，东入鄯善，自云能使鬼神治病，且有秘术，令妇人多子。与鄯善王妹曼头陛林淫通，发觉逃奔凉州。蒙逊甚重之，号曰“圣人无谶”。以男女交接之术，教授妇女。蒙逊诸子及子妇，皆往受术。

　　【宫词】妻爵从夫议礼宜，谁将秾李嫉王姬。酒泉弃置翻成幸，解毒无劳送御医。
　　【简释】《十六国春秋·茂虔妻拓拔氏传》载，拓拔氏，魏世祖元妹武威公主也。茂虔先娶李暠女为妇，永和五年，魏以公主妻之。茂虔遣右相宋繇奉表诣谢，献马五百匹、黄金五百斤。繇又表请公主定号。世祖使群臣议之，皆曰：“妻从夫爵。公主于其国内，可称王后，于京师则称公主。”世祖从之。后茂虔淫于嫂李氏。李氏与茂虔姊共毒公主。世祖遣解毒医，乘救之得愈。茂虔，即牧犍也。《十六国春秋·西凉李暠妻尹氏传》载，蒙逊娶其女为茂虔妇，及世祖以妹武威公主妻茂虔，尹氏与女迁居酒泉，顷之女卒。

　　【宫词】制定朝堂百度新，贡来西域尽称臣。求书才得搜神记，侍寝偏劳系鬼人。
　　【简释】《十六国春秋·北凉录》载，元始七年，蒙逊命征南将军姚艾、尚书左丞房晷，撰朝堂制行之。旬日，百姓振肃。（又）载，元始九年，鄯善王比龙入朝，西域三十六国皆诣蒙逊称臣，贡献。（又）载，承元二年，蒙逊遣使诣宋入贡，就司徒王宏求“搜神记”，宏写与之。（又）载，义和三年夏四月，蒙逊寝疾，左右常白日见鬼，以剑击之。未几薨于路寝。

　　【宫词】元处先生到酒泉，陆沉观里拜师虔。阿谁书报凉王祚，三十年还若七年。
　　【简释】《十六国春秋·北凉录》载，刘昞，字彦明。敦煌人。初仕西凉李暠，蒙逊克酒泉，拜为秘书郎中，专管注记。蒙逊下令曰：“秘书郎中刘彦明，学冠当时，道光区内，可授‘元处先生’之号，以三老之礼，筑陆沉观于西苑，以居之。”每月，蒙逊使人致以羊酒。茂虔尊为国师，亲自致拜。命官属以下，皆北面受业焉。（又）载，永和三年正月十五日，有一老父见于敦煌，东门投书，忽然不见。其书一纸八字，文曰“凉王三十年若七年”。茂虔访于奉常张慎，慎曰：“昔虢之将亡，神降于莘。深愿陛下崇德修政，以享三十年之祚。若盘以游畋，荒于酒色，臣恐七年将有大变。”茂虔闻之不悦。

　　○北燕

　　北燕，冯跋，长乐信都人。晋义熙五年，高云为幸臣离班桃仁所杀。跋讨乱自立，居龙城，改元一（太平）。跋卒，弟宏杀其子而代之，改元一（大兴）。宋元嘉十二年，为魏所逼，请迎于高勾丽。十三年，魏复伐之。高勾丽来迎，宏遂焚和龙而东。寻为高勾丽所杀。

　　北燕二主，凡二十八年。

　　【宫词】楼阁祥云覆画廊，宵衣勤政坐东堂。中宫料理三盆手，务本先栽万树桑。

　　【简释】《十六国春秋·冯跋传》载，跋所居，上常有云气，状若楼阁，时人咸异之。（又）载，跋下书曰：“桑柘之益为资生之本，此土桑少，人未见其利。可令百姓人植桑百株、柘二十株。”（又）载，跋每遣守宰，必亲见于东堂，问为政事之要。

　　【宫词】三千骐骥缔姻盟，公主琵琶换北声。莫为和戎悲道远，柔然送女入龙城。
　　【简释】《十六国春秋·蝚蠕斛律传》载，蝚蠕斛律，跋之婿也，本塞北夷人。初，遣使献马三千匹，求婚于跋。跋以乐浪公主妻之。既而，斛律嫁女与燕，跋纳为昭仪。蝚蠕，本为柔然。魏世祖谓其无知，有类于虫，故称其为“蝚蠕”。

　　【宫词】大邦聘使废将迎，骄蹇安能望太平。按项披裆终不屈，持旄又见汉苏卿。
　　【简释】《十六国春秋·北燕录》载，太平六年秋八月，魏太宗使谒者于什门来聘，至于和龙，跋黄门郎常陋迎之于道。跋为不称臣，怒而不见。及至，跋又遗陋劳之什门，忿而不入。跋使人牵逼令入，见跋不拜。跋使人按其项，被裤后裆，以辱之。终不肯降。跋遂留之不遣。大兴四年，冯宏上表称藩，请罪于魏世祖，许之。乃送使者于什门还魏，什门在燕二十一年，不屈节。世祖下诏，褒称曰：“什门奉使和龙，狂竖肆虐，勇志壮厉，不为屈节，虽昔苏武，仅以加之。”（又）载，跋造刀一口，铭曰“太平”。

　　【宫词】临轩仓卒付储君，一日三朝误牝晨。宅近中山尘暗起，飘风原自宋夫人。
　　【简释】《十六国春秋·北燕录》载，太平二十一年春二月，有飘风从征南大将军、上党公姚昭宅，至司徒、中山公冯宏宅而散。二十二年秋八月，跋寝病，九月疾甚，辇而临轩，命太子翼摄国事，勒兵听政，以备非常。跋妾宋夫人规立其子受居，恶翼听政，谓之曰：“主上病将瘳，奈何便欲代父临天下乎！”翼性仁弱，遂还东宫，一曰三往省疾。宋夫人矫诏，遏绝内外，遣阍寺传问而已。翼及诸子、大臣皆不得见。惟中给事胡福，独得出入，专掌禁卫。福乃言于中山公冯宏曰：“主上疾甚，宋夫人专擅，群佞用事，恐一旦不讳，国家殊未得安。不可不为之计也。”宏深然之，于是命壮士数十人，裹甲入禁中为乱，宿卫左右皆不战而散。宋夫人命闭东阁。冯宏家僮库斗头，劲捷有勇力，越阁而入。至于皇堂，射杀女御一人，跋惊惧而死。冯宏遂即天王位。

　　●全史宫词卷十一　南朝

　　○宋

　　宋，高祖武皇帝，姓刘名裕。汉高祖弟楚王刘交之后。世为彭城人，后徙京口。桓元篡晋，裕举兵平乱。义熙十二年，封宋公。元熙元年晋爵为王。明年受晋禅，都建康，在位三年殂，葬初宁陵，改元一（永初）。子营阳王义符立，二年为徐羡之等所废，寻被害，改元一（景和）。太祖文皇武，名义隆，高祖第三子，初封宣都王。徐羡之等迎立之，三十年为太子劭所杀，葬南宁陵，改元一（元嘉）。世祖孝武皇帝名骏，太祖第三子，初封武陵王。举兵讨劭即位，十一年殂，葬景宁陵，改元二（孝建、大明）。子废帝子业立，为左右寿寂之等所杀，改元二（永光、景和）。太宗明皇帝名。太祖第十一子，初封湘东王。废帝被杀，建安王修仁等，奉帝即位，八年殂，葬高宁陵，改元二（泰始、太豫）。养子苍梧王昱立，五年为左右杨玉夫所杀，改元一（元徽）。顺皇帝名准，太宗养子，初封安成王，为萧道成所立，三年禅位于齐，封汝阴王，寻被害，葬遂宁陵，改元一（升明）。
　　宋共八主，凡六十年。

　　【宫词】龙行虎步相非常，早向嵩神卜世长。伐荻新洲传吉语，斩蛇真似汉高皇。
　　【简释】《南史·宋武帝纪》载，桓元妻刘氏，尝见帝谓元曰：“刘裕龙行虎步，视瞻不凡，恐不为人下。”（又）载，伐荻新洲，见大蛇长数丈，射之伤。明日复至洲，闻有杵臼声，往观之，见童子数人，皆青衣捣药。问其故，答曰：“我王为刘寄奴所射，合散傅之。”帝曰：“王神何不杀之？”答曰：“刘寄奴王者，不死。”帝斥之，皆散。（又）载，冀州道人释法称告弟子曰：“蒿神言，江东有刘将军，汉家苗裔，当受天命。吾以璧三十二，镇金一饼，与之。刘氏卜世之数也。”

　　【宫词】丝竹无声石榻凉，那容局脚作金装。色荒方纳廷臣谏，风送宫花出禁墙。
　　【简释】《南史·宋武帝纪》载，上清简寡欲，后庭无纨绮丝竹之声。初，朝廷未备音乐。长史段仲文以此言帝，帝曰：“日不暇给，且所不解。”仲文曰：“屡听自然解之。”帝曰：“政以解则好之，故不习耳！”（又）载，宋台建有司奏：东西堂施局脚床，金涂钉。上不许使用直脚床，钉用铁。帝素有热病，坐卧常需冷物。后有人献石床，寝之极以为佳。（又）载，平关中，得姚兴从女，有盛宠，以之废事。谢晦谏之，即时遣出。

　　【宫词】苮席横陈映葛笼，膳房御米进桃红。尚余耨耜藏天府，留示儿孙舜禹风。
　　【简释】《南史·宋武帝纪》载，帝微时，躬耕于丹徒，及受命，耨耜之具颇有存者，皆命藏之，以留于后。文帝幸旧宫，见而问焉，左右以实对。文帝色惭。有近侍进曰：“大舜躬耕历山，伯禹亲事土木，陛下不观列圣遗物，何以知稼穑之艰难、先帝之盛德乎？！”（又）载，帝所居阴室，壁上挂葛灯笼、麻绳拂。（又）载，宋武节俭过人。张妃房唯碧纱帐三，齐苮席五，盏盘桃花米饭。

　　【宫词】额点梅花仿寿阳，春风阁内集夫娘。洒盐未得潘妃术，日听羊车过别房。
　　【简释】《装楼记》载，宋武帝女寿阳公主，卧含章殿，梅花落额上，拂之不去，后人效为“梅花妆”。
　　《丹铅总录》载，南宋萧齐，崇尚佛法，阁内夫娘，皆令持戒见法琳辨正论，夫娘之称本此。谓夫人娘子，盖是美称也。
　　《南史·宋分后妃传》载，文帝好乘羊车，经诸房。潘淑妃密令左右，以盐水洒地，帝每至户，羊辄舐地不去。帝曰：“羊乃为汝徘徊，何况人乎！”于是，爱倾后宫。

　　【宫词】宝殿嵯峨玉烛开，无边锦锈障楼台。外臣驺从须回避，曾被昆仑击杖来。
　　【简释】《通鉴》载，孝武大修宫室，土木披锦绣，坏高祖所居阴室，于其处起“玉烛殿”。（又）载，孝武宠一昆仑奴，令以杖击群臣，惟惮蔡兴宗、方严不敢。

　　【宫词】妃子魂归惠帐寒，空将通替制金棺。谢庄哀策传都下，细写花笺不忍看。
　　【简释】《南史·后妃传》载，殷淑妃，宠冠后宫，及死，帝常思之，遂为“通替棺”，欲见，辄引替观尸。时有巫者，能见鬼。说帝言贵妃可致。帝令召之，少顷，果于帷中见形如平生。帝欲与之言，默然不对。于是，拟“李夫人赋”以寄意。谢庄作哀策文奏之，帝流涕曰：“不谓当今复有此才。”都下传写，纸墨为之贵。

　　【宫词】内苑天装共效尤，红砂点额露华浮。邀恩却让刘家子，一哭殷姬得豫州。
　　【简释】《潜居录》载，八月朔，取树叶露，研辰砂点身上，消百病，谓之“天灸”。宋孝武殷妃，取以点额，谓之“天装”。
　　《宋书》载，刘德顺为世祖所狎侮。宏姬殷氏葬毕，谓德顺曰：“卿哭贵姬若悲，当加厚赏。”德顺应声便号，涕泗交流。上悦，以为豫州刺史。

　　【宫词】班剑分行下紫宸，山阴陪辇逐雕轮。竹林堂上欢声沸，面首趋承三十人。
　　【简释】《南史·前废帝纪》载，山阴公主，淫恣过度，谓帝曰：“陛下后宫数百，妾驸马一人，事不均平何以至此？！”帝乃为立面首三十人，给鼓吹一部，加班剑二十人。帝每出，公主与朝臣常共陪辇。先是帝好游华林园之竹林堂，使妇人裸衣相逐。有一妇人不从，命斩之。于是，巫觋云“此堂有鬼”。帝与山阴公主及六宫彩女，随群巫捉鬼。

　　【宫词】新蔡承恩姓已更，齇奴何竟得宁馨。南宫北邸多佳丽，玉树偏夸出谢庭。
　　【简释】《南史·前废帝纪》载，帝以文帝第十女新蔡公主为贵嫔，改姓谢氏。（又）载，帝以在东宫，不为孝武所爱，及即位，肆骂孝武为“齇奴”。（又）载，太后疾笃，呼帝。帝曰：“病人间多鬼，那可往！”太后怒，谓侍者曰：“将刀来破我腹！那得生宁馨儿？！”（又）载，以石头城为长乐宫，东府城为未央宫，北邸为建章宫，南第为长杨宫。

　　【宫词】司风随处报轻飔，殿阁高寒夏著皮。对御一枰佯败北，君王方诩是飞棋。
　　【简释】《南史·循吏虞愿传》载，宋明帝体肥憎风，夏月常著小皮衣。拜左右二人为司风令，使风起方面，辄先启闻。（又）载，明帝好围棋，甚拙。去格七八道，物议共欺，以为第三品与第一品。王抗围棋，依品赌博。抗饶借帝曰：“皇帝飞棋，臣抗不能断。”帝终不觉，以为信然。

　　【宫词】红装相观笑成团，独对春风障扇纨。真帝已拼成赝帝，贪欢偏怪外家寒。
　　【简释】《南史·宋明恭王后传》载，上尝宫内大集裸妇人观之，以为欢笑。后以扇障面，独无所言。帝怒曰：“外舍家寒，乞今共作笑乐，何独不视？！”后曰：“为乐之事，其方甚多，岂有姑姊妹集聚，而裸妇人形体，以此为乐？外舍为欢，适与此不同！”帝怒，命后起。
　　《南史·恩戴法兴传》载，道路之言，谓法兴为真天子，帝为赝天子。

　　【宫词】托孤已敕黄罗巾，避讳犹防犯白门。三百年终期更展，可怜借苑独承恩。
　　【简释】《南史·宋明帝纪》载，明帝未年好鬼神，多忌讳。言语、文书有祸败凶丧疑似之言，均应回避。犯即加戮。改“騧马”之“騧”字为“马边瓜”，以避“祸”字。常以南苑，借张永言，且给三百年，期尽更请宣阳门。谓之白门不详，讳之。尚书左丞江谧，误犯。上变色曰：“白汝家门。”
　　《南史·褚延回传》载，明帝寝疾，召褚入曰：“吾近危笃，故召卿，欲使著黄罗。”黄罗，时乳母服也。

　　【宫词】百官日日拜恩除，诏敕全归阮佃夫。漫道钱盈胡母槖，穴中原自有青蚨。
　　【简释】《南史·宋明帝纪》载，阮佃夫、王道隆皆擅威权，言为诏敕。郡守令长一缺十除，内外混然，官以贿命，王阮家富于公室。中书舍人胡母颖专权，奏无不可。时人语曰“禾绢开眼”。诺胡母大张槖禾绢谓上也。（又）载，令小黄门于殿内埋钱，以为私藏。

　　【宫词】赌跳长日上蛮冈，胡舞翩翩乐未央。明月满城闻犬吠，露车酣醉出僧房。
　　《南史·宋后废帝纪》载，昱与左右作羌胡伎为乐。又于蛮冈赌跳，因乘露车往青园尼寺、新宴寺偷狗，就昙度道人饮酒。

　　【宫词】市集华林夜不停，破冈埭起竞扬舲。外兵已自东门入，醉卧龙舟尚未醒。
　　【简释】《南史·宋少帝纪》载，帝所为多乖戾，皇太后令暴帝过恶，废为营阳王。奉迎宜都，王义隆入篡皇统。是日，檀道济、谢晦领兵居前，徐羡之等随后。因东掖门开，入自云龙门。先戒宿卫，莫有御者。时帝于华林园为列肆，亲自酤卖，又开渎聚士，以象破冈埭，与左右引船唱呼，以为欢乐。夕游无泉池，即龙舟而寝。其朝未兴兵进，杀二侍者于帝侧，伤帝指。扶出东阁，就收玺绶。

　　【宫词】穿针楼上集妃嫔，仁寿宫中夜欲分。谁向银河问消息，黄姑应笑李将军。
　　【简释】《南史·宋后废帝纪》载，杨玉夫常得意，忽然见憎，遇辄切齿。是夜七夕，令玉夫伺织女度报已，因与内人穿针讫，大醉，卧于仁寿殿东阿毡幄中。玉夫侯帝眠熟，取千牛刀杀之。（又）载，帝母陈氏，李道儿妾。明帝纳之，故人呼帝为“李氏子”。帝亦自称“李将军”。

　　附：诸王

　　【宫词】俭约家风五盏盘，谁教古器索朝端。狗枷犊鼻金箱送，合当殷瑚夏鼎看。
　　【简释】《江夏王义恭武帝子·宋书本传》载，高祖性俭约，诸子食不过五盏盘。而义恭爱宠异，常求须果食，日中无笇，得未尝啖。
　　《太平广记》载，江夏王义恭，性爱古物，常遍就朝士求之。侍中何勖已有所送，而王征索不及，何甚不平。常出行道中，见狗枷犊鼻，乃命左右取之，还以箱擎送之。笺曰：“承命复取古物，今奉‘李斯狗枷’、‘相如犊鼻’。”时人，讽以为笑谈。

　　【宫词】匆匆单舸载红装，江上风高烈火扬。笑煞项王千败后，虞姬马上尚男装。
　　【简释】《南郡王义宣武帝子·南史本传》载，义宣反至梁山，垣护之等因风纵火，焚其舟。烟火复江，诸将乘风火之势纵兵攻之。义宣单舸走，相随者船舸，犹有百余。至江陵，郭外竺等人具羽仪迎之。左右翟灵宝，戒使抚慰众宾，以臧质违指授之。“宜用致失利，今治兵缮甲，更为后图，昔汉高百败，终成大业”。而义宣误云“项羽千败”，众咸掩口而笑。（又）载，所爱妾五人，皆著男子服相随。

　　○齐

　　齐，太祖高皇帝，姓萧名道成，南兰陵人。受宋禅，都建康。在位四年殂，葬泰安陵，改元一（建元）。子武帝赜立，十一年殂，葬景安陵，庙号世祖，改元一（永明）。郁林王昭业，世祖孙文惠太子长懋子立，一年为萧鸾所杀，改元一（隆昌）。弟海陵王昭文立，寻为萧鸾所废，改元一（延兴）。萧鸾，太祖兄始安王道生子，废海陵自立，是为高宗明皇帝，五年殂，葬兴安陵，改元二（建武、永泰）。子东眠侯宝卷立，三年为张稷所杀，改元一（永元）。和帝宝融，高宗第八子，初封南康王、萧颖胄及萧衍，以东眠失德，立帝于江陵。明年，禅于梁，封巴陵王，寻遇害，葬恭安陵，改元一（中兴）。
　　齐共七主，凡二十四年。

　　【宫词】紫履装皮帐卷纱，深宫服御谢豪华。传宣制得金钗镊，却饷周公阿杜家。
　　【简释】《南史·齐高宗纪》载，后宫器物，以铜为饰者，皆改用铁。内殿施黄纱帐，宫人皆著紫皮履。
　　《齐书·周盘龙传》载，盘龙爱妾杜氏，上送金钗镊二十枚。手敕曰：“饷周公阿杜。”

　　【宫词】玉凤珑璁采女环，仙蛾装束侍琼筵。葅羹茗粣平生嗜，别有槎头缩项鳊。
　　【简释】《南史》载，齐后宫才人，位登采女者，依例赐玉凤凰。
　　《妆台记》载，魏武帝令宫人扫青黛眉、连头眉，谓之“仙蛾妆”。齐梁间多效之。
　　《南史·齐后妃传》载，永明九年，诏太庙四时祭。宣帝荐起面饼、鸭■〈月隺〉；孝皇后荐笋鸭卵脯、酱炙白肉；高皇帝荐肉脍葅羹；昭皇帝荐茗粣、炙鱼。生平所嗜也。
　　《襄阳耆旧传》载，汉水出鳊鱼，常禁人扑。采以槎头断水，谓之“槎头鳊”。齐高帝求此鱼。宋张敬儿作陆舻船，置鱼献曰：“奉槎头缩项鳊，一千六百头。”

　　【宫词】香笺几幅白如银，绨几春风拂砚尘。爱煞神童书凤尾，太翁亲赏玉麒麟。
　　【简释】《纸笺谱》载，齐高帝造银光纸。
　　《南史·齐江夏王锋传》载，锋五岁，高帝使学凤尾诺，一学即工。帝大悦，以玉麒麟赐之。（又）载，郁林王五岁，戏高帝前，帝镊白须问曰：“我谁也？”对曰：“太翁！”

　　【宫词】班管斜簪绿巾横，舞人嫋嫋玉腰轻。当筵好劝官家醉，新得虞家醒酒鲭。
　　【简释】《山堂肆考》载，齐永明中，舞人冠巾皆簪笔。
　　《齐书虞悰传》载，武帝就虞悰，求诸饮食方。献“醒酒鲭”一方而已。

　　【宫词】闲摹宸翰映帘笼，花木书成点画工。买得临池一床笔，更将三昧问韩公。
　　【简释】《山堂肆考》载，花木书始于齐武帝，睹落叶茂木为之。
　　《在穷记》载，南朝呼笔，四管为一床。
　　《南史·齐后妃记》载，妇人韩兰英有文辞，武帝以为博士。教六宫书学。以其年老多识，呼为“韩公”。

　　【宫词】内庭环卧笑号并，舞女歌姬最系情。黄土埋香空怅望，美人哀怨入吴声。
　　【简释】《金楼子》载，齐武帝常于内殿环卧，令歌姬舞女奏乐于帷幔之前。为欢曲则拊几称佳，起哀声则引巾拭泪。（又）载，武帝有宠姬何美人。美人死，常深凄怆，后因射雉，登岩石，望其坟。乃命布席，奏伎呼工歌陈尚，歌之。为吴声鄙曲，帝掩叹久之。

　　【宫词】琅琊城外扈宸游，埭口鸡鸣晓色幽。装阁未醒阿监唤，钟声已报景阳楼。
　　【简释】《南史·齐武穆皇后传》载，置钟于景阳楼上，应五鼓及三鼓，宫人闻钟声，早起装饰。车驾数幸琅琊城，宫人常从早发至湖北埭，鸡始鸣。故呼为“鸡鸣埭”。

　　【宫词】太平百岁说奇逢，犹忆青溪旧日踪。梦里分明添两翅，龙儿早已应飞龙。
　　【简释】《南史·齐武帝纪》载，帝于盆城掘堑，得一大钱，文曰：“太平百岁”。（又）载，帝生于建昌县之青溪宫，将产之夕，孝皇后、昭皇后并梦龙据屋，故小字为龙儿。年十三，梦人以画身左右为两翅，又著孔雀羽衣裳，空中飞举。

　　【宫词】乾光宝殿旭辉扬，钟磬东西备两厢。自昔中宫虚位久，承恩同幸近昭阳。
　　【简释】《南史·齐武穆皇后传》载，旧“显阳”、“昭阳”二殿，太后皇后所居也。永明中，无太后皇后，羊贵嫔居昭阳殿西，范贵妃居昭阳殿东。乾光殿东西置钟磬，两厢皆宴乐之处。

　　【宫词】宣德宫中岁月残，新衣旧饰等闻观。慈闱侍从翻前例，诏选丁男代女官。
　　【简释】《南史·齐文安王皇后传》载，建元四年，为皇太子妃，无宠。太子宫人制新丽衣裳及首饰，而后床唯陈故古旧钗镊十余枚。永明十一年，为皇太孙太妃。郁林即位，尊为皇太后，称“宣德宫”，置男左右三十人，前代所未有也。

　　【宫词】金钱昨日赐杨婆，天位初登乐若何。喜字书成三十六，囊中黄纸拜官多。
　　【简释】《南史·郁林王纪》载，帝在西州，令女巫杨氏，祷祀速求天位。及文惠死，谓因杨氏之力，倍加敬信，呼为“杨婆”。宋氏以来，人间有杨婆儿歌，盖此征也。
　　《南史·何氏传》载，南郡王侍书人马澄，年少色美，甚为妃悦。常与斗腕较力，南郡王以为欢乐。
　　《南史·郁林王纪》载，时，何妃在西州，武帝未崩，数日疾稍危，与何氏书纸，中央作一大“喜”字，又作三十六个小“喜”字绕之。（又）载，凡诸小人并逆加官爵，皆书官名号于黄纸。使各囊盛以带之。许面南之日，即便施行。

　　【宫词】重重斋阁夜深开，马埒喧天尚未回。侬作博山欢作火，叛儿心总不成灰。
　　【简释】《南史·郁林王纪》载，即位未越旬，便毁武帝所起“招婉殿”。于其处为“马埒”。（又）载，皇后亦淫乱，斋阁通夜洞开，内外淆杂。杨叛儿歌，无名氏作。《唐书·乐志》载，齐隆昌时，女巫之子杨闵，随母入宫。及长，为何后所宠爱。时有童谣曰：“杨婆儿共戏来所欢。”语讹遂成“杨叛儿”。歌云：“暂出白门前，杨柳可藏鸟，欢作沉香水，侬作博山炉。”

　　【宫词】上库金钱用已虚，颠童能得几欢娱。太官不进蒸鱼菜，真个天王逊市酤。
　　【简释】《南史·郁林王记》载，武帝聚钱上库五亿万，斋库亦出三亿万，金银布帛不可称计。即位未越岁，所用已过半。（又）载，先是文惠太子，立楼馆于钟山下，号曰“东田”。太子屡游幸之。东田，反语为“颠童”也。（又）载，文惠太子每禁其起居，节其用度。帝谓豫章王妃庾氏曰：“阿婆佛法言，有福生帝王家，今见作天王，便是大罪。左右主帅动见拘执，不如市边屠酤富儿百倍。”
　　《南史·海陵王纪》载，是时，宣城王鸾辅政，帝起居皆谘而后行。帝思食蒸鱼菜，太官答：“无录公命。”竟不与。

　　【宫词】金鼓喧天夜不休，早朝谁与报更筹。号来破涕翻成笑，脱巾居然一秃秋。
　　【简释】《南史·齐东昬侯纪》载，日夜于后堂戏马，鼓譟为乐。合夕便击金鼓、吹角。常以五更就卧，至晡乃起。王侯以下，即朔朝见，晡后方前，或际暗遣出。（又）载，明帝崩，羊阐入临，无发。号痛俯仰，巾遂脱地。帝辍哭大笑，谓宦者王宝孙曰：“此谓秃秋号来乎？！”

　　【宫词】队主联翻射雉场，长围驰逐乐成荒。陪鸾骑客皆神骏，锦绣珠玑一样装。
　　【简释】《南史·齐东昬侯纪》载，置射雉场二百一十六处，每出与鹰犬队主徐令孙、媒翳队主俞灵运齐马而走。时人以其所围处，称为“长围”。（又）载，马乘具用锦绣处，患为雨所湿，织杂采珠为复，蒙备诸雕。巧教黄门五十六人为骑客。

　　【宫词】阅武堂前杨柳青，屠沽满苑各纷争。令严顿使天威减，新敕威仪禁大荆。
　　【简释】《南史·齐东昬侯纪》载，帝于苑中立店肆，与宫人阉竖共为稗贩。以潘妃为市令，自为市吏。录事将斗者，就潘妃罚之。帝小有得失，潘则与杖，乃敕虎贲威仪，不得进大荆子阁内，不得进实中荻，于时百姓歌云：“阅武堂，种杨柳，至尊屠肉，潘妃酤酒。”

　　【宫词】华光铠仗五音袍，逐鹿冠名亦服妖。漫道新林天子气，凤凰今己度三桥。
　　【简释】《南史·齐东昬侯纪》载，受刀敕等，教著五音儿衣，登城望战，还与御刀，左右及六宫于华光殿立军垒，以金玉为铠仗。（又）令左右作逐鹿帽，形甚窄狭。后果有逐鹿之事。又与群小别立帽，骞其口而舒两翅，名曰“凤度三桥”。梁武帝旧宅在三桥，而“凤度”之名，凤翔之验也。（又）载，永和中，望气者云：“新林娄胡青溪并有天子气。”于其处大起楼苑、宫观。武帝屡游幸之，以应其验。至是，并将众军扎于新林。

　　【宫词】紫阁朱楼耀日光，豪华岂只一阿房。无端鬼读西京赋，又劝君王起建章。
　　【简释】《南史·齐东昬侯纪》载，跨池水立紫阁，诸楼壁上画男女私亵之像。明帝时多聚金宝。至是，金以为泥，不足周用。张欣泰尝谓舍人裴长穆曰：“宫殿何事顿尔，夫以秦之富起一阿房而灭，今不及秦一郡，而顿起数十阿房，其危殆矣！”（又）载，火烧殿阁三十余间皆尽。左右赵鬼能读西京赋云：“柏梁既灾，建章是营。”于是大起诸殿。

　　【宫词】贴池莲花步步轻，珠帘锦幔麝流馨。夜深玉笛声初歇，仙帐风摇九子铃。
　　【简释】《南史·齐东昬侯记》载，凿金为莲花以贴地，令潘妃行其上。曰此“步步生莲花”也。（又）载，涂壁皆以麝香，锦幔竹帘穷极其丽。（又）载，江左旧物，有古玉律数枚，悉裁以钿笛。（又）载，为潘妃作“飞仙帐”。（又）载，庄严寺有玉九子铃，取以施潘妃殿饰。

　　【宫词】请命朝朝拜蒋侯，军称出荡似俳优。云龙门启兵潜入，一曲吹笙正倚楼。
　　【简释】《南史·齐东昬侯记》载，帝偏信蒋侯神，迎来入宫，昼夜祈祷。（又）载，虚设铠马斋仗千人，称“蒋王出荡”。（又）载，崔叔智夜开云龙门，御刀丰勇为内应。是夜，帝在含德殿吹笙，歌作“女儿卧未熟”，闻兵入，出北户直后。张齐斩首送萧衍。

　　附：诸王

　　【宫词】宫车雷动小眠斋，问病宣传圣驾来。乌帽称觞红袖侍，乐声齐送上桐台。
　　【简释】豫章王萧嶷，高帝第二子。
　　《南史本传》载，嶷启曰：“北第旧邸，往岁作小眠斋，皆补接为办无乖格制，要是柏之华，一时新净，东府又有此斋，亦为华屋。而臣顿有二处住止，下情窃所未安。”（又）载，嶷妃庾氏，尝有病瘳，上幸嶷邸，后堂设金石乐，宫人毕至，登桐台。使嶷著乌纱帽，极日尽欢。嶷谓上曰：“古言寿比南山，或称万岁，殆近儿言如臣所怀，实愿陛下极寿百年，亦足矣！”

　　【宫词】清风自占首阳巅，塞屋何须十万钱。薇蕨惯谙贫士味，■〈魚邑〉鱼菘菜入宴筵。
　　【简释】武陵王萧晔，高帝第三王子。
　　《南史本传》载，晔惟轻财重义，有古人风。斋中钱不满万，常曰：“兄作天子，何畏弟无钱。”名后堂山为“首阳”，盖怨贫薄也。（又）载，豫章王于邸起土山，列种桐竹，号曰“桐山”。武帝幸之，饮酒为乐，顾临川王萧映曰：“邸亦有嘉名否？”映曰：“臣好栖静，因以为称。”帝又问晔，晔曰：“臣山卑，不曾栖灵昭景，唯薇蕨，直号‘首阳山’”。（又）载，尚书令王俭，诣晔。晔留俭设食，盘中菘菜、■〈魚邑〉鱼而已。俭重其率真，为饱食尽欢而去。

　　【宫词】恩歇菱花并照时，玉床扶起病腰肢。怜他一裹神明药，不出医师出画师。
　　【简释】鄱阳王萧锵，高宗第七子。
　　《南史·刘瑱传》载，瑱妹为齐鄱阳王妃，伉俪甚笃。王为齐明帝所诛，妃追伤，遂成痼疾，医所不疗。有殷倩者，善画人面。瑱令倩画王形像，并图王平日所宠姬，共照镜，状如欲偶寝。乃密使媪妳示妃，妃视画乃唾之，因骂曰：“故宜其早死！”于是，恩情既歇，病亦除矣。

　　【宫词】身游紫闼意青云：数卷巾箱手迹存。再拜阿姨开旧箧，败厨残锦陨啼痕。
　　【简释】衡阳王萧钧，高帝第十一子，出继元王萧道度。
　　《南史本传》载，钧游孔圭家园，圭曰：“殿下处朱门游紫闼，讵得与山人交也？”钧答曰：“身处朱门，而情游江海，形入紫闼，而意在青云！”圭悦，大美之。（又）载，钧常手自细书，写五经，置巾箱中，以备遗妄。诸王效之。巾箱五经自此始。（又）载，钧年五岁，生母区贵人病，便加惨悴，左右依常以五色■〈飠半〉饴之，不食。曰：“须待姨病愈。”（又）载，先是，贵人以华钗厨子并剪刻锦绣中倒炬凤凰莲芰星月之属，赐钧，以为玩弄。贵人亡后，每岁时及朔望，辄开视再拜，哽咽。见者皆为之悲。

　　【宫词】鸡笼山畔邸新开，紫袖青绡笑语陪。刻烛深宵方几寸，满堂学士斗诗才。
　　【简释】竟陵王萧子良，武帝第二子。
　　《南史本传》载，马良移居鸡笼山西邸，集学士抄五经百家，依皇览列为“四部要略”。（又）载，马良尝夜集学士，刻烛为诗，四韵者则刻一寸，以此为率。《钗小志》载，竟陵王青绡执拂，紫袖吹箫。

　　【宫词】文酒风流七步才，古阡开宴倒尊。违和不用芦茹药，才向樊姬祷祀来。
　　【简释】随郡王萧子隆，武帝第八子。
　　《南史本纪》载，武帝以子隆能属文，谓王俭曰：“我家东阿也！”（又）载，子隆体过充壮，常合芦茹丸以服，自销损。《渚宫故事》载，齐随王尝率佐使，上樊姬墓酣宴。其夕，梦樊姬怒曰：“独不念封崇之义，奈何溷我？！”诘旦，王病。延巫觋引过、设祀。积日方愈。

　　○梁

　　梁，高祖武皇帝，姓萧名衍。南兰陵人，与齐同族。明帝末年，为雍州刺史，后尊立和帝于江陵，封梁王。寻受齐禅，都建康，在位四十八年。侯景作乱，攻陷都城，帝以馁殂，葬修陵，改元七（天监、普通、大通、中大通、大同、中大同、太清）。子太宗简文皇帝纲立，二年为侯景所废，寻遇害，葬庄陵，改元一（大宝）。景立高祖曾孙豫章王栋，改元一（天正），甫四月，景又害之。湘东王绎，高祖第七子，讨景即位于江陵，是为世祖孝元皇帝，在位三年，西魏攻拔江陵，帝出降，见杀，改元一（承圣）。子敬帝方智，初封晋安王，大臣王曾辨、陈霸先等迎至建康，立之。三年禅于陈，封江阴王，寻遇害，改元二（绍泰、太平）。永嘉王庄世祖孙王綝自齐迎立于郢州，三平伐陈兵败，奔齐，卒，改元一（天启）。
　　梁共六主，凡五十九年。

　　【宫词】横陈经案礼花鬘，甘露浓浓殿陛间。旧事尚谈龙王色，汉滨擘絖赠金环。
　　【简释】《南史·梁后妃传》载，丁贵嫔初生，有神光之异，故以光为名。武帝镇樊城，尝登楼以望，见汉滨五彩如龙，下有女子擘絖，则贵妃也。帝赠以金环，纳之。尝于供奉经案侧，仿佛若见神人。及武帝宏佛，教贵嫔长进蔬膳，受戒日甘露降于殿前。

　　【宫词】美人赐姓拜修容，溪水于今号阮公。为感明蟾新入梦，回裾私谢幔前风。
　　【简释】《南史·梁后妃传》载，阮太后，本姓石。初，齐始安王遥光纳焉。遥光败入东眠宫，建康城平，为武帝采女。（又）载，帝母在采女次侍，始褰户幔，有风回裾，武帝意感幸之。采女梦月坠怀中，遂孕生帝，有紫胞之异，武帝奇之，因赐采女姓阮，进为修容。
　　《西吴里语》载，梁石灵宝女，有姿容，为武帝采女生元帝，为修容赐阮姓。因名其所居为“阮公溪”，溪中有大青石，曰“美人石”。

　　【宫词】佩钱枉说与男宜，宠亚潘余望幸迟。谁道仓庚能疗妒，金瓶犹祀毒龙祠。
　　【简释】《南史·豫章王综传》载，综母吴淑媛，在齐东眠宫，宠在潘余之亚，及得幸于武帝，七月生综。
　　《钱谱》载，布钱谓之“男钱”。
　　《梁书》载，布钱重四铢半，妇人佩之，即生男也。
　　《渊鉴类函》载，梁武帝平齐，获侍儿十余辈，颇娱于目。为郗后所察，动止皆隔拗，愤恚成疾。左右识其情者进曰：“臣读山海经，以仓庚为膳，可以疗其病。使不忌陛下，盖试诸。”帝从之。郗茹膳，妒减半。
　　《南史·梁后妃传》载，郗后酷妒，及终化为龙，入于后宫，通梦于帝。帝体将不安，龙辄激水，腾涌于露井。上为殿衣服委积，常置银鹿庐，金饼灌百味以祀之。故帝卒不置后。

　　【宫词】珠裙掩映覆莲绳，抱被孤眠对晓窗。啼鸟一声惊好梦，单情何日得成双。
　　【简释】《事始》载，梁武帝作五色绿裙，以朱绳真珠为饰。
　　《升庵诗话》载，梁宫人前溪歌曰：“当曙与未曙，百鸟啼前窗，独眠抱被叹，忆我怀中侬，单情何时双。”用韵甚古。

　　【宫词】自舍重云殿里身，御容入梦幻耶真。女官奏进红鸾席，共颂中华有圣人。
　　【简释】《南史·梁武帝纪》载，帝舍身“光严重云殿”。（又）载，海中浮鹄山，去余姚千余里，上有女人，年三百岁，有女官道士，四五百人，年并出百，但在山学道。遣使献红席，帝方舍身。其使适至云：“此草常有红鸟居，下故以为名观，其图状则鸾鸟也。”《南史·夷貊传》载，千拖利国，在海南洲上，天监元年，其王瞿昙修跋拖罗，梦一僧，谓之曰：“中国有圣主，十年后佛法大兴。汝宜遣贡敬礼。”乃于梦中至中国，拜见天子。既觉，心异之。拖罗工画，乃写梦中所见容质，遣使并画工，奉表献玉盘等物，摸写帝容以还。此本画则符同焉。

　　【宫词】方自无遮大会还，佛天欢喜到红颜。道林贵主寻妖梦，秾李夭桃落满山。
　　【简释】《南史·梁武帝纪》载，帝幸同泰寺，设无遮大会。
　　《合肥县浮槎山福严寺碑》载，梁武帝第五女，夜梦一山，为尼诘。朝奏帝，乃取“名山图”，展看得此山，恍如梦境。以天监三年，敕本山造道林寺，寺成，遂入山祝发，号“总持大师”，嫔从悉听为尼。

　　【宫词】降表何时定计成，日逢乙卯记新正。善言别殿经声歇，梦里分明报太平。
　　【简释】《南史·侯景传》载，景以太清元年二月，遣其行台郎中丁和，上表求降，群臣皆议纳景非便，景帝不从。初，景帝以是岁正月乙卯，于善言殿诵佛经，因谓左右黄慧弼曰：“吾昨梦天下太平，尔其识之？”及和至校，景实以乙卯日定计，由是纳入。

　　【宫词】鹿娘圣观郁崔嵬，萧寺千层宝刹开。那似云光能说法，天香纷坠雨花台。
　　【简释】《太平广记》载，江阴有鹿，产一女。及长出家为道士，时人谓之“鹿娘”。梁武帝为置观，名曰“圣观”。
　　《唐史补》载，梁武帝造佛寺，令萧子云：飞白大书一“萧”字，号曰“萧寺”。
　　《六朝事迹》载，梁武帝与云光法师讲经，感天降雨花，因筑“雨花台”。

　　【宫词】昭阳同拜女中师，元圃谈经佐睿思。宫体数篇初脱稿，看教嫔御念新诗。
　　【简释】《南史·梁后妃传》载，简文王皇后，讳灵宾，幼而柔明。叔父暕见之，曰：“吾家女师也！”（又）载，简文帝尝于元圃述武帝所制五经讲疏，听者倾朝野。雅好诗赋，然伤于轻靡，时人称之“宫体”。

　　【宫词】飞轮无辙镜无台，冷月凄凉照殿隈。膎绝连朝艰一肉，御厨甘露进干苔。
　　【简释】《南史·侯景传》载，初简文寒夕诗云“雪花无有蒂，水镜不安台”。又咏月诗云“飞轮了无辙，明镜不安台”。后人以为诗谶谓：“无蒂者是无帝，不安台者，台城不安，轮无辙者以邵陵名纶，空有赴援名也。”（又）载，城中围逼既久，膎味顿绝，简文上厨，仅有一肉之膳。（又）载，御甘露厨，有干苔，膎味酸咸，分给战士，

　　【宫词】雉尾烧残未解围，敕书空见纸鸦飞。溧阳公主同南面，丝竹声中泣淑妃。
　　【简释】《南史·侯景传》载，景百道攻城，柳津命作地道，毁外山，掷雉尾炬烧其橹，城外山崩，压城且尽。（又）载，城中援绝，有羊车儿献计，作纸鸦系以长绳，藏敕于中。简文出太极殿前，因西北风而放，冀得书达，贼射下之。（又）载，大宝元年，三月甲申，景请简文禊宴于乐游苑。帐饮三日，简文还宫。景即与溧阳公主共据御床，南面并坐。群臣文武列坐侍宴。四月辛卯，景又诏简文幸西州。景与其伪仪同陈庆、索超世等西向坐。溧阳公主与其母范淑妃东向坐。上闻丝竹凄然下泣。景起谢曰：“陛下何不乐？”上乃命景起舞，景即下席，应弦而歌。上顾命淑妃起舞，淑妃固辞，乃止。

　　【宫词】传到台城信未真，刻檀宝殿暗生尘。群王欲学丁兰孝，定省朝朝拜偶人。
　　【简释】《南史·梁元帝纪》载，始居，文宣太后尤依丁兰作木母。及武帝崩，秘葬逾年，乃发凶问，方刻檀为像，置于“百福殿”事之甚谨。其虚矫如此。

　　【宫词】花钿宫锦赐妖姬，珍重挥毫作启时。说到西归添别恨，旧人常忆李桃儿。
　　【简释】《侍儿小名录》载，梁元帝为妾宏夜姝、谢东宫、赍合心花钗。启曰：“夜姝昔往阳台，虽逢四照，曾游沣浦，惯识九衢未有仍我爵钗，还胜翠羽饰以南金，装兹丽土。”（又）载，为妾夏玉丰、谢东宫赍锦，启曰：“舒将并石，堪来暮雨，萦持结缆，剩可荡舟。”
　　《南史·庐陵王续传》载，元帝之临荆州，有宫人李桃儿者，以才慧得进。及还，以李氏行时行宫，户禁重续，具状以闻。元帝泣对使述于简文，简文和之不得。元帝犹惧，送李氏还荆州。世所谓：西归内人。

　　【宫词】角枕诗成赠贺郎，多情常觅醉为乡。群王空制金楼子，羞杀徐妃半面妆。
　　【简释】《南史·梁后妃传》载，元帝徐妃，以帝眇一目，每知帝将至，必为半面妆以侍。帝见则大怒以出，妃嗜酒多洪醉，帝左右暨季江有姿容，与淫通。季江每叹曰：“柏直狗，虽老犹能猎萧溧阳。马虽老犹骏，徐娘虽老，犹尚多情。”时有贺徽者，美色。妃要之于普贤尼寺，书白角枕为诗，相赠答。后逼令自杀。帝制“金楼子”词，纪其淫行。

　　附：后梁

　　后梁，中宗宣皇帝名祭，高祖孙昭明太子统子。初封岳阳王，为雍州刺史。后与元帝构隙，以雍州归附西魏，引魏兵攻拔江陵。魏因取雍州割江陵地三百里，立为帝。在位八年殂，葬平陵，改元一（大定）。子明帝巍立，二十四年殂，葬显陵，庙号世宗，改元一（天保）。子琮立，二年隋征入朝，废为莒公，国除，改元一（广运）。
　　后梁共三主，凡三十三年。

　　【宫词】长门深锁拥宵寒，树隔昭阳望幸难。花下担舆齐罩发，细裁莲叶制新冠。
　　【简释】《南史·萧祭传》载，祭不好声色，尤恶见妇人。（又）载，恶见人发，担舆者冬月必须裹头，夏月则加莲叶帽。

　　附：诸王

　　【宫词】宝履轻盈蹴软钩，百千佳丽贮琼楼。承恩独有江无畏，翠毦珠羁控紫骝。
　　【简释】临川王萧宏，文帝第六子。
　　《南史本传》载，宏后庭数百千人，皆极天下之选，所幸江无畏服玩侔于齐东眠潘妃宝履，值千万。
　　《女红余志》载，临川王宏妾江无畏，善骑马，翠毦珠羁，玉珂金镫。

　　【宫词】青溪宫外水潾潾，旧苑亭台尽鼎新。好士宏开游客省，笼炉饮扇款佳宾。
　　【简释】南王平萧伟，文帝第八子。
　　《南史本传》载，齐世青溪宫，改为芳林苑，天监年初，赐伟为第。又加穿筑果木珍奇，穷极雕靡，令游客省寒暑得宜，冬有笼炉，夏设饮扇。每与宾客游其中，命从事中郎萧子范为之记。梁藩邸之盛，无过焉。

　　【宫词】雕文舸子荡池心，无圃禽鱼寄兴深。丝竹不须宣女伎，自来山水有清音。
　　【简释】昭明太子萧统，武帝长子。
　　《南史·本传》载，统游后池，乘雕文舸，以摘芙蓉。（又）载，统性爱山水，于元圃穿筑更立亭馆，与朝士名素者游其中，尝泛舟于后池。番禺、侯轨称此中宜奏女乐。太子不答，吟左思《招隐诗》云：“何必丝与竹，山水有清音。”

　　附：伪汉

　　伪汉，侯景，朔方人，篡立。五月为羊鵾所杀。改元一（太始）。

　　【宫词】昭阳高坐御公卿，济济朝班位号更。立朝枉称天子七，先人唯记阿爷名。
　　【简释】《梁书·侯景传》载，先是丹阳陶宏景，尝为诗曰：“夷甫任散诞，平叔坐谈空，不意昭阳殿，化作单于宫。”大同末人士竞谈元理，不习武事。至是，景果居昭阳殿。（又）载，景改左民尚书为殿中尚书，五兵尚书为七兵尚书，直殿主帅为直寝。景三公之官，动置十数，仪同尤多。其左仆射王伟，请立七庙。景曰：“何谓七庙？”伟曰：“天子祭七世祖考，故置七庙。并请七世之讳，敕太常具祭祀之礼。”景曰：“前世吾不复忆，唯阿爷名标。”众闻咸窃笑之。景党有知景祖名周者，自外悉是，王伟制其名位。

　　【宫词】永吉传呼宝殿开，轜车鼓呼下层台。华林晓日飞鸟散，纱帽青袍挟弹来。
　　【简释】《梁书·侯景传》载，景以轜车，床载鼓呼。（又）载，伪有司改警跸为永吉，避景之名讳。（又）载，景自篡立后，时著白纱帽，披青袍，或匹马戏于宫内。及华林苑，弹射乌鸦。

　　○陈

　　陈，高祖武皇帝姓陈名霸先，吴兴人。梁太平二年封陈公，进爵为王。寻受梁禅，都建康，在位三年殂，葬万安陵，改元一（永定）。世祖文皇帝蒨祖兄始兴王道谈子，初封临川王，高祖殂，皇子在长安。大臣侯安都定策，立帝。七年殂，葬永宁陵，改元二（天嘉、天康）。子伯宗立，二年成安王顼废为临海王，寻遇害，改元一（光大）。顼，世祖弟，废伯宗自立，是为高宗宣皇帝，十四年殂，葬显宁陵，改元一（大建）。子叔宝立，七年为隋所执，封长城公，仁寿四年卒，改元二（至德、祯明）。
　　陈共五主，凡三十三年。

　　【宫词】刺闺封事夜纷披，阁外鸡人报漏移。试问银竿投几度，君王梦醒已多期。
　　【简释】《南史·陈文帝纪》载，帝起自布衣，知百姓疾苦。一夜内刺闺取外事分判者，前后相续。每鸡人伺漏，令投竿于阶石上，铿然有声，云：“吾虽得眠，亦令惊觉。

　　【宫词】甘露亭前圣驾回，云龙门外火成灰。奉盘瓦器家风俭，谁送罗纹锦被来。
　　【简释】《南史·陈宣帝纪》载，太建七年四月，陈姚根上织成罗纹锦被表各二，诏于云龙门外焚之。九年，甘露频降，乐游苑。舆驾幸苑，采甘露，宴群臣，诏于苑龙舟山立甘露寺。
　　《南史·陈武帝纪》戴，帝雅尚俭素，常膳不过数品，私飨曲宴，皆瓦器奉盘。

　　【宫词】求贤殿里秋风凉，手积图书卸艳妆。夜不留人人自去，闲翻贝叶礼空王。
　　【简释】《陈书·后妃传》载，后主陈皇后，身居俭约，衣服无锦绣之饰，左右近侍百许人，唯录阅图史及释典为事。（又）载，沈皇后素无宠，别居求贤殿。陈后主戏赠沈后云：“留人不留人，不留人也去，此处不留人，自有留人处。”

　　【宫词】宝帐珠帘护玉床，风来晓殿蹴尘香。疏条未了张妃倦，笑倚君王索隐囊。
　　【简释】《南史·张贵妃传》载，至德二年，于光照殿前，起临春结绮望仙之阁。其窗户、壁带、悬楣、栏槛之类，皆以沈檀香为之，外施珠帘，内有宝床、宝帐。每微风暂至，香闻数里。
　　《南部烟花集》载，陈宫人卧履皆以薄玉花为饰。内散以龙脑诸香屑，谓之“尘香”。
　　《南史·张贵妃传》载，后主怠于政事，百司启奏，并因宦者蔡临儿、李善度进。后主倚隐囊，置张妃于膝上，共决之。李、蔡所不能记者，贵妃并为疏条，无所遗脱。

　　【宫词】春林雨过落残红，凤佩锵锵放柘弓。最是杨花轻薄甚，点人衣袖故随风。
　　【简释】《南部烟花记》载，陈宫人喜于春林放柘弹。（又）载，陈宫人佩玉、尽画鸾凤。
　　《类记》载，后主与丽华游后园，有柳絮点衣。丽华谓后主曰：“何物能点人衣？”后主曰：“轻薄物识卿意也！”丽华笑而不答。

　　【宫词】临春结绮灿朝霞，学士分题斗藻葩。新得封书三十六，采笺还谱后庭花。
　　【简释】《南史·张贵妃传》载，后主以宫人有文学者袁大舍等为女学士，每引宾客对。贵妃游宴，使诸贵人及女学士与狎客赋诗，互相答赠。采其尤艳丽者，以为曲调。其曲有“玉树”、“后庭花”、“临春乐”等。
　　《南史·陈后主纪》载，后主常使张贵妃、孔贵人等八人夹坐，江总、孔范等十人预宴，号曰：“狎客”。先令八妇人擘采笺制五言诗，十客一时继和，迟者则罚酒。
　　《大业拾遗记》载，炀帝游鸡台，恍惚间与陈后主相遇。后主曰：“人生各图快乐，曩时，何见罪之深也！三十六封书至，今使人怏怏不乐！”

　　【宫词】掠削金钗两鬓垂，相思无那敛双眉。小窗梦醒斜阳晚，愁诵君王碧玉飞。
　　【简释】明张溥《陈后主集题词》载，世言陈后主轻薄最甚者，莫如“黄鹂留”、“玉树”、“后庭花”、“金钗两鬓垂”等曲。今曲不尽传，唯见“玉树”一篇。陈后主《长相思乐府》载，“帷中看枝影，对镜敛双眉”。（又）载，小窗诗云：“午醉醒来晚，无人梦自惊，夕阳如有意，偏傍小窗明。”（又）载，寄侍儿碧玉诗云：“离别肠应断，相思骨合销，愁魂若飞散，凭仗一相招。”

　　【宫词】神仙飘缈笑临风，岂识齐云召寇纵。密启频来桃叶渡，总堆床下未开封。
　　【简释】《南史·张贵妃传》载，尝于阁上靓妆，临于轩槛，宫中遥望若神仙。
　　《南史·陈后主纪》载，后主起齐云观。国人歌曰：“齐云观，寇来无际畔。”（又）载，先是江东谣，多唱王献之桃叶辞。辞云：“桃叶复桃叶，渡江不用揖，但渡无所苦，我自迎接汝。”及晋王广军于六合镇，其山名为桃叶，果乘陈船而渡。（又）载，当贺若弼渡京口，彼人密启告急，叔宝为饮酒，遂不省之。高熲至日，犹见启在床下，未开封。亦是可笑。

　　【宫词】玉树轻盈璧月笼，万几难旷作诗功。突来败兴韩擒虎，误却新词写砑红。
　　【简释】《南史·张贵妃传》载，后主曲云：“碧月夜夜满，琼树朝朝新。”大抵所归皆美张贵妃、孔贵嫔之容色。（又）载，隋文帝叹陈后主事，曰：“将作诗功夫，何如思安时事？！”《南部烟花记》载，每忆尔时，丽华方凭临春阁，试东都紫毫书小砑红绡，和江令碧月词。未终，见韩擒虎领数万骑直来捉，人都无去就意。

　　【宫词】山鸟争呼帝奈何，桂宫犹自戏嫦娥。胭脂井底甘同穴，才信君恩固结多。
　　【简释】《南史·陈后主纪》载，祯明二年，蒋山众鸟鼓两翼，以附膺曰：“奈何帝，奈何帝。”
　　《南部烟花记》载，陈后主为张丽华造桂宫于光昭殿，后作圆山如月，障以水晶。后庭设素粉罘罳，庭中空洞无他物，唯植一桂树，树下置药杵臼。使丽华恒驯一白兔。丽华披素袿裳，梳凌云髻，插白通草苏朵子靸。丽华飞头履，时独步于中，谓之“月宫”。帝每入宴，呼丽华为“张嫦娥”。
　　《江南通志》载，景阳井在台城中。《南史》载，隋克台城，陈后主与张丽华、孔贵嫔、俱入井。隋军出之，其井有石栏。旧传，栏有石脉，以帛试作胭脂痕。

　　附：诸王

　　【宫词】史司经厨发古香，读余高阁醉霞觞。金盘蜜浸乌梅果，借补医家醒酒方。
　　【简释】永阳王陈伯智，文帝第十二子。
　　《南史本传》载，伯智少敦厚有器局，博涉经史。
　　《云仙杂记》载，陈永阳王宿酲未解，则为蜜浸乌梅，每啖下二十八，清醒乃已。

　　【宫词】沐猴百戏晓盈庭，银烛摇光夜不扃。夺得谢家茔地后，漫夸刺血涅槃经。
　　【简释】始兴王陈叔陵，宣帝第二子。
　　《南史本传》载，叔陵为沐猴百戏。（又）载，夜常不卧，执烛达晓。（又）载，晋世王公贵人，多葬梅岭。及所生母彭氏卒，及发故大傅谢安墓，弃去安柩，以葬其母。初丧日，伪有哀毁，自称刺血写涅槃经。
※※※※※※
古典小说之家备份区　http://club.xilu.com/wave2002/
 
本帖地址：http://club.xilu.com/wave99/msgview-950484-31177.html[复制地址][楼主]  [2楼]  作者:沉思曲 发表时间: 2008/03/08 18:11 [加为好友][发送消息][个人空间]回复 修改 来源 删除《全史宫词》　中　（清）史梦兰 著

　　●全史宫词卷十二　北朝

　　○魏

　　魏，太祖道武皇帝，姓拓跋氏，名圭。其先鲜卑部人，后徙漠北。先世猗卢，晋愍帝建兴中，封代王。太祖始取大名之义，改国号曰魏，都平城。晋隆安二年，即帝位，在位十二年，为子绍所杀，葬金陵，改元四（登国、皇始、天兴、天赐）。长子明元皇帝名嗣，字木末。初封齐王，诛绍即位，十五年殂，葬金陵，庙号太宗，改元三（永兴、神瑞、泰常）。子太武皇帝焘立，二十九年为宦官宗爱所杀，葬金陵，庙号世祖，改元六（始光、神嘉、延和、太延、太平真君、正平）。孙文成皇帝睿，景穆太子晃之子，宗爱杀逆立，南安王余，寻复杀之，大臣陆丽等，讨爱诛之，奉帝即位，十四年殂，葬金陵，庙号高宗，改元四（兴安、兴光、太安、和平）。子献文皇帝弘立，六年禅位太子宏，自称太上皇。帝为太后冯氏所酖，葬金陵，庙号显祖，改元二（天安、皇兴）。宏受内禅，更姓元氏，迁洛阳，是为孝文皇帝，在位二十九年殂，葬长陵，庙号高祖，改元二（延兴、承明、太和）。子宣武皇帝恪立，十六年殂，葬景陵，庙号世宗，改元四（景明、正始、永平、延昌）。子孝明皇帝诩立，十三年为太后胡氏所酖，葬定陵，庙号肃宗，改元五（熙平、神龟、正光、孝昌、武泰）。太后立临洮王世子钊，大都督尔朱荣，自晋阳举兵入洛。沈太后及幼主于河，迎显祖孙彭城王勰之子，长乐王子攸立之，是为孝庄皇帝。在位三年，诛容，容从子兆，引兵陷洛阳，迁帝于晋阳，杀之。葬静陵，庙号敬宗，改元二（建义、永安）。节闵皇帝名恭，显祖孙，广陵王羽子。初，尔朱兆等共立长广王晔，寻废晔立帝。晋州刺史高欢起兵讨兆，明年兆等败走，欢入洛阳，遂废帝，寻遇害，改元一（普泰）。孝武皇帝名修，高祖孙，广平王怀子，初封平阳王。高欢始举兵，立章武王融子郎，寻废朗立帝。在位三年，帝密谋除欢，不克。欢自晋阳引兵逼洛阳，帝西奔长安，依宇文泰。为泰所，葬云陵，改元二（太昌、永熙）。孝静皇帝名善见，高祖曾孙，清河王子，为高欢所立，迁都邺。魏于是分东西焉。在位十七年禅于齐，封中山王。明年遇害，改元四（天平、元象、兴和、武定）。文皇帝各宝矩，高祖孙，京兆王愉子。初封南阳王，为宇文泰所立，时东魏天平二年。在位十七年殂，葬永陵，改元一（大统）。子废帝钦立，三年宇文泰废之，寻被杀。恭帝廓，文帝子。初封齐王，为宇文泰所立，改称元年。时，梁承圣三年，齐天宝五年。在位三年，禅于周，封宋公，后遇害。
　　魏共十五主，凡七十二年。

　　【宫词】定襄王气应新迁，诸部云从助祭天。皇帝舅家何处是，九霄曾见下辎軿。
　　【简释】《北史·魏记》载，神元皇帝讳力征。先是西部内，依于没鹿回部大人窦宾，宾将分国之半奉帝，帝不受。及进其爱女。及宾临终，戒其二子，使谨奉。神元三十九年迁于定襄之盛乐，四月祭天，诸部君长皆来助祭。（又）载，圣武皇帝讳诘汾，尝田于山泽，见辎軿自天而下。既至，见美妇自称“天女”，受命相遇。旦日请还，期年周时复会于此，言终而别。及期，帝至先田处，果见天女以挽幼儿，授帝曰：“此君之子也！当世为帝王。”语讫而去。即始祖神元皇帝也。故时人谚曰：“诘汾皇帝无妇家，力征皇帝无舅家。”

　　【宫词】拟铸金人愿未酬，位卑却得受恩优。秦云万里添乡思，红袖临风倚白楼。
　　【简释】《北史·魏后妃传》载，太宗姚后，姚兴女，西平长公主也。以铸金人不成，未升尊位，然帝宠礼如后。（又）载，魏故事，将立皇后，必令手铸金人，以成者为吉，否则不得立也。
　　《太平寰宇记》载，朔州“白楼郡国”志云，即后魏纳姚兴女为后，后悲思故国，造此楼登望，饰之铅粉，故名之。

　　【宫词】椒房鱼贯奉宸欢，多恐尧门做母难。偏是酬恩隆乳保，磨瓶又置守陵官。
　　【简释】《魏书》载，魏氏王业之兆，虽始于神元，至于昭成之前，世崇俭质，妃嫔嫱御率多阙焉，惟以次第为称。而章、平、思、昭、穆、惠、炀、烈八帝妃后无闻。太祖尊祖妣，皆从帝谥为皇后，始立中宫。余妾或称夫人，多少无限，然皆有品次。世祖稍增左右昭仪及贵人。椒房中式数等，后庭渐已多矣。（又）载，魏故事，后宫产子，将为储贰，其母皆死。
　　《魏书·后妃传》载，先是世祖保姆窦氏，初以夫家坐事入宫。太宗命为世祖保姆。世祖感其恩训，奉养不异所生。及即位，尊为保太后。后尊为皇太后。真君元年崩，葬崞山。从后之意也。高宗乳母常氏，太延中以事入宫，世祖选乳高宗。高宗即位，尊为保太后，寻为皇太后，谒于郊庙。和平元年崩，葬于广宁磨瓶山，太后遗愿也。别立寝庙，置守陵三百，树碑颂德。

　　【宫词】母后临朝据紫宸，邦交先贵睦强邻。星曹妙选通和使，却被人呼女国臣。
　　【简释】《北史》载，魏桓帝中，子惠帝贺辱立，以五年为元年，帝未亲政事。太后临朝，遣使与石勒通和，时人谓之“女国使”。

　　【宫词】瓜步行宫万垒屯，南邦修好到皇孙。却缘郑忽师婚戒，只许通和不许婚。
　　【简释】《北史·魏世祖太武帝纪》载，太平真君十一年十二月，车驾临江，起行宫于瓜步山。诸军同日皆临江，所过城邑莫不望尘奔溃。宋文帝使献百牢，贡其方物。又请进女于皇孙，以求和好。帝以师婚非礼，许和而不许婚。

　　【宫词】索头苗裔溯根源，洛下初迁改姓元。拓跋相传原汉种，无人敢道李陵孙。
　　【简释】《南齐书·魏虏传》载，魏虏，匈奴种也。姓拓跋氏，被发左衽，故呼为“索头”。（又）载，宏都洛阳，改姓元氏。初匈奴女名拓跋，妻李陵。胡俗以母为姓，胡虏为李陵之后。虏甚讳之。有言其是陵后者，辄见杀。至是，改姓焉。

　　【宫词】踏遍天坛绕几周，帐中百子宴初收。宫庭尽仿江南式，巧夺公输蒋少游。
　　【简释】《南齐书·魏虏传》载，宏于己巳岁，立圆丘方泽，置三夫人、九嫔。九年遣使，李道固、蒋少游报使。少游有机巧，密令观京师宫殿楷式。清河崔元祖，启世祖曰：“少游，臣之外甥，特有公输之思。宋世陷虏，处以大匠之官，今为副使，必欲模范，宫阙岂可以毡乡之鄙取象天宫。臣谓且留少游，令使主反命。”世祖以非通和，意不许。少游，安乐人。虏宫室制度，皆从其出。（又）载，宏西郊，即前相天坛处也。宏与伪公卿乘二十余骑，戎装绕坛。宏一周，公卿七匝。谓之“踏坛”。明日复戎装登坛祭天。宏又绕三匝，公卿七匝，谓之“绕天”。以绳相交，络纽木枝枨，覆以青缯，形制平圆，下容百人坐，谓之“为繖”，也称“百子帐”。于此下宴息。

　　【宫词】玉盘金杯进朝脯，帐暖流苏坐锦毹。千里明驼驮水到，当筵宣付阿真厨。
　　【简释】《南齐书·魏虏传》载，正殿施流苏帐，龙凤朱漆画屏风，织成幌坐施氍毹，前施金香炉，琉璃钵金杯，盛杂食器。设客长盘一尺，御馔圆盘广一尺。（又）载，饮食厨名“阿真厨”。
　　《魏书》载，高祖不饮洛水，尝以千里足明驼，向恒州取水，以供膳焉。

　　【宫词】义孝纷纷执绋出，中山新乐听模糊。圣心自有钟情处，殿上方悬捍虎图。
　　【简释】《魏书·恩倖王睿传》载，高祖与文明太后，率百僚临虎圈。有逸虎，睿乃执戟御之，故亲任转重，后进爵中山王。及终，诏图其捍虎状于诸殿，造新声为“中山王乐”，送葬者千余，谓之“义孝”。

　　【宫词】马上新装铠著银，风摇彩幰滚香尘。灵泉献斝排鹓鹭，胡舞翩翩拜雁臣。
　　【简释】《南齐书·魏虏传》载，魏车服有大小辇，皆五层。下施四轮，三二百人牵之，四施絙索备倾倒。轺车建龙旗尚黑。妃后则施杂彩，幰，无幢络。太后出，则妇女著铠骑马，近辇左右。
　　《北史·魏文成冯后传》载，太后与孝文幸灵泉池，宴群僚及蕃国使人诸方渠帅，各令为其方舞，孝文上寿。太后欣然作歌。遂命群臣各言其志。于是，和歌者九十人。
　　《洛阳伽兰记》载，元魏时，北边酋长遣子入侍。尝秋来春去，以避中国之热。时人谓之“雁臣”。

　　【宫词】景明寺里佛千身，阊阖宫前取次陈。等待旛幢齐到后，香花分散满重闉。
　　【简释】《洛阳伽兰记》载，景明寺，宣武帝立。四月七日京师诸像皆来此寺。至八日，以次入宣阳门，向阊阖宫前受皇帝散花。

　　【宫词】执卷闲教帝妹书，后宫同作女生徒。传经占得宣文席，不用堂前隔绛厨。
　　【简释】《魏书·李彪子志传》载，彪有女幼而聪，令彪每奇之，教之书学，诵读经传。世宗闻其名，召之婕妤，以礼迎引，在宫常教帝妹书。后宫咸师宗之。

　　【宫词】安昌内寝简嫱媛，新放宫娥出禁垣。不是古公真好色，一时怨旷尽沾颜。
　　【简释】《北史·魏高祖孝文帝纪》载，太和十五年，依古六寝，权制二室。以安昌殿为内寝，皇信堂为中寝，四下为外寝。（又）载，太和元年，以宫女赐贫人无妻者。十一年出宫人，不执机杼者。十三年出宫人，赐北镇人贫鳏者。

　　【宫词】鸿雁池边鹿苑通，一湾流水贯西东。春风鱼跃歌于牣，御驾亲渔荐寝宫。
　　【简释】《北史·魏太祖道武帝纪》载，天兴二年，起鹿苑于南台。阴凿渠引武川水注之。苑中疏为三沟，分流宫城内，外又穿鸿雁池。（又）载，天兴三年，作东西鱼池。（又）载，四年三月，帝亲渔，荐于寝庙。

　　【宫词】姊妹花明并姿丽，颛房宠独在昭仪。缘何菩萨开淫戒，贞谨应惭练行尼。
　　【简释】《北史》载，魏孝文废皇后冯氏，太师熙之女也。孝文后重引后姊昭仪，至洛有宠，后礼爱渐衰，虽性不妒嫉，时有愧恨之色。昭仪谮构百端，寻废后为庶人。后贞谨有德操，遂为练行尼。幽皇后亦冯熙女，有姿媚，偏见爱幸。当夕宫人稀得，进见拜为左昭仪，后立为皇后。帝频岁南征，后遂与中官高菩萨私通。

　　【宫词】诞降曾闻有赤光，早知贵表应储皇。椒庭尽为贪生误，不祝男祥祝女祥。
　　【简释】《北史·魏宣武灵皇后传》载，宣武灵皇后胡氏，司徒国珍之女也。母皇甫氏，产后之日赤光四照。有赵胡者善卜相，云：“有大贵之表”。宣武初，召入掖庭，为承华世妇。而椒庭之中以国旧制，相与祈祝，皆愿生诸王公主，不愿生太子。唯后每称：“夫人等言，何缘畏一身之死，而令皇家不育冢嫡也。”明帝在孕，同列犹以故事相恐，劝为诸计。后幽夜独誓：“但愿所怀是男，次弟当长子，子生身死，不辞！”既诞明帝，进为充华嫔。及明帝践祚，尊为皇太后，临朝听政，犹曰“殿下”。后改令称“诏”，群臣上书曰：“陛下”，自称曰“朕”。

　　【宫词】君王恭已敕慈英，申讼常陪凤跸行。左藏开封同赐绢，独怜公主得廉名。
　　【简释】《魏书·后妃传》载，宣武灵皇后胡氏，肃宗践作，尊为皇太后，临朝听政。与肃宗幸华林园，宴群臣于都亭曲水，令王公以下各赋七言诗。太后诗曰：“化光造物含气贞”，帝诗曰“恭已无为赖慈英”。王公以下赐帛有差。（又）载，先是太后敕造“申讼车”，时御焉，以纳冤讼。（又）载，后幸左藏，王公嫔主以下，从者百余人。皆令任力负布绢。即以赐之。多者近二百匹，少者百余匹。唯长乐公主手持绢二十匹而出，示不异众，而无劳也。世称其廉。

　　【宫词】缁衣脱却入皇家，秋去春来感岁华。恨杀窗前双燕子，歌残无处觅杨花。
　　【简释】《梁书》载，杨华少有勇力，魏太后逼通之。华惧及祸，乃率其部曲降梁。太后思之，为作杨白花歌，使宫人连臂踏足歌之，声甚凄惋。其词曰：“阳春二三月，杨柳齐作花，春风一夜入闺闼，杨花飘荡落南家。含情出户脚无力，拾得杨花泪沽臆，秋去春来双燕子，愿衔杨花入窠里。”太后姓胡，初为尼，宣武召入掖庭，立为后。

　　【宫词】六宫学道卸华妆，宝盖云幢满洛阳。佛土从来称净域，忽教夺婿到瑶光。
　　【简释】《洛阳伽兰记》载，瑶光寺，宣武皇帝所立，椒房嫔御学道之所，掖庭美人并在其中。永安三年，尔朱兆纵兵大掠，时有秀容胡骑数十人入寺，淫秽京师。谚曰：“洛阳男儿急作髻，瑶光寺尼夺女婿。”

　　【宫词】杀气冯陵朔吹凉，和亲万里靖边疆。銮仪入境皆东面，蠕蠕原来是故乡。
　　【简释】《北史·魏后妃传》载，文帝悼皇后郁久，闾氏，蠕蠕主阿那环女也。初，蠕蠕屡犯北边，文帝乃与约通婚姻，王孚受使奉迎。蠕蠕俗以东为贵，后之来营幕户席皆东向。孚请正南面，后曰：“我见魏主，故蠕蠕女也。魏仗向南，我自东面。”浮无以辞对。

　　【宫词】当筵同咏诗有意，晻晻愁云暗九女。唯向怀中取明月，狗来啮索是焦梨。
　　【简释】《北史》载，魏孝武永熙三年十月，高欢推清河王子善见为主，迁都邺，是为东魏。魏于此始为二。帝之在洛也，从妹不嫁者三，一曰平原公主明月，南阳王同产也；二曰安德公主，清河王怿女也；三曰蒺藜，亦封公主。帝内宴，令诸妇人咏诗。或咏鲍照乐府曰：“朱门九重门九闺，愿逐明月入君怀。”帝既以明月入怀，蒺藜自缢。宇文泰使元氏诸王，取明月杀之。帝不悦。君臣由此不安。始宣武、孝武时，民间谣曰：“狐非狐，貉非貉，焦梨狗子啮断索。”识者以谓索本“索发”，焦梨狗子———指宇文泰，俗谓之黑獭也。

　　【宫词】德让虞宾位不终，雅歌空有孝子风。谁怜玉体期黄发，泣念遗簪别六宫。
　　【简释】《北史》载，魏孝静皇帝，禅位高澄，口咏范蔚宗《后汉书》赞云：“献身不辰，身播国屯，终我四百，永作虞宾。”所司奏请发。帝曰：“古人念遗簪敝履，欲与六宫别，可乎？”高隆之曰：“今天下犹陛下之天下，况在后宫！”乃与夫人、嫔以下诀，莫不唏嘘掩涕。嫔赵国李氏诵陈思王诗云：“王其爱玉体，俱享黄发期。”皇后以下皆哭。遂入北门，直入南宅，遇酖而崩。（又）载，帝好文，佳辰宴会，多命群臣赋诗，从容沉雅，有孝文风。

　　附：诸王

　　【宫词】迎风馆侧麝兰芬，文柏堂前酒半醺。唱到金牌盈坐后，歌声翻妒绿朝云。
　　【简释】河间王琛，文成皇帝孙。
　　《洛阳伽兰记》载，河间王琛，造文柏堂，形如徽音殿。又造迎风馆于后园。
　　《云仙杂记》载，河间王夜饮，妓女讴歌一曲，下一金牌。席终，金牌盈坐。
　　《采兰杂志》载，河间王琛，有妓曰“朝云”，善歌。又有绿鹦鹉，善语。朝云每歌，鹦鹉和之，声若出一。琛爱之，号“绿朝云”。

　　【宫词】凤铃龙佩响叮咚，三百蛾眉锦绮丛。不道吹篪能破敌，美人声价重追风。
　　【简释】《洛阳伽兰记》载，琛窗户之上，玉凤衔铃，金龙吐佩。（又）载，妓女三百，尽皆国色。有婢朝云，善吹篪，能为团扇歌“陇上声”。琛为秦川剌史，诸羌外叛，屡讨不降。琛令朝云，假为贫妪，吹篪而乞。诸羌闻之，悉为流涕，迭相谓曰：“何为弃坟井，在山谷为寇也！”即相率归降，秦民语曰：“快马健儿，不如老妪吹篪。”（又）载，琛向西域求名马，得千里马，号曰“追风赤”。以银为槽，金为鏁，环。

　　【宫词】春风弦管醉年芳，珍木连阴竹复塘。么凤舞残双髩侧，氍愈席上整飞黄。
　　【简释】高阳元雍，献文皇帝子。
　　《洛阳伽兰记》载，雍为丞相，贵极人臣，出则鸣驺御道文物成行，入则歌姬舞女丝竹迭奏。其竹林鱼池，侔于禁苑，芳草若积，珍木连阴。（又）载，王有二姬，一名修容，一名艳姿。修容能为绿水歌，艳姿善么凤舞。
　　《女红余志》载，元雍姬艳姿，以金箔点髩，谓“飞黄髩”。

　　【宫词】罗衣瑟瑟下朱楼，白殿春深啭玉喉。制得明妃辞汉曲，月华新谱入箜篌。
　　【简释】《洛阳伽兰记》载，雍居止宅第，匹于帝宫。白殿丹楹，窈窕连亘，僮仆六千，妓女五百，随珠照日，罗衣从风，自汉晋以来，诸王豪侈未有也。（又）载，雍妓徐月华，善弹箜篌，能为明妃出塞之歌，闻者莫不动容。

　　【宫词】斜峰入户沼环堂，宾客楼台共举觞。日暮酒阑歌管歇，春风满树奏莺簧。
　　【简释】清河王元怿，孝文皇帝子。
　　《洛阳伽兰记》载，怿第宅丰大逾于高阳，西北有楼出凌云台，楼下有儒林馆。退宾堂土山钓鱼台，冠于当世。斜峰入户，曲沼环堂，树响飞嘤，阶丛花药。怿爱宾客，重文藻，海内才子莫不辐辏。至于清晨明景，骋望南台，芳醴盈罍，佳宾满席，使梁王愧兔园之游，陈思惭雀台之燕。

　　【宫词】霜露凄清夜不眠，逆谋早见象垂天。奈何玉几金床误，只付宫人唱可怜。
　　【简释】咸阳王元禧，献文帝子。
　　《北史·本传》载，初孝文观台宿有逆谋气，言于禧曰：“玄象变，汝终为逆谋，会无所成，但受恶而已。”至此，果如言。其宫人为之歌曰：“可怜咸阳王，奈何作事误，金床玉几不能眠，夜踏霜与露，洛水湛湛弥岸长，行人那得渡。”

　　○齐

　　齐，显祖文宣皇帝，姓高名洋。其先渤海人，后徙怀朔镇。东魏大丞相、渤海王欢次子。欢以节闵普泰元年，举兵平尔朱兆，尊立孝武，始专国政。欢卒，世子澄嗣，为膳奴所害，洋以母弟继立，受魏禅，都邺，在位十年殂，葬武宁陵，改元一（天保）。子废帝殷立，明年为常山王渲所废，改元一（乾明）。渲，显祖母弟废少主自立，是为肃宗孝昭皇帝。一年殂，葬久静陵，改元一（皇建）。弟湛，初封长广王，奉遗诏即位，是为世祖武成皇帝，五年禅位太子纬，自称太上皇。又四年殂，葬永平陵，改元二（太宁、河清）。纬在位十二年，改元三（天统、武平、隆化）。禅位太子恒，改元一（承光）。明年周师克邺，与恒俱出走，周人执之以归，封温公，寻遇害。
　　齐共六主，凡二十八年。

　　【宫词】青鸟飞来入邺城，可怜羽翮化为鹦。新宫蔚起团焦地，南宅犹存旧日名。
　　【简释】《北史·齐高祖神武皇帝纪》载，先是童谣曰：“可怜青雀子，飞来邺城里，羽翮垂欲成，化作鹦鹉子。”好事者窃言，“雀子”谓魏地清河王，“鹦鹉”谓神武也。（又）载，从尔朱荣徙据并州，抵扬州。邑人庞苍鹰止团焦中，苍鹰母数见团焦上赤气赫然属天，又见赤蛇蟠床上。及得志，以其宅为第号曰“南宅”。虽门巷开广，堂宇崇丽，其本所住团焦，以石灰涂之，留而不毁。至文宣时，始为宫。

　　【宫词】较射新从木井还，拟教女将并登坛。旧人漫妒新人宠，听取低声称下官。
　　【简释】《北史·齐后妃传》载，彭城太妃，尔朱荣女，魏孝庄后也。神武纳为别室，敬重逾于娄妃，见必束带称“下官”。神武迎蠕蠕公主还，尔朱氏迎于木井北，公主引角弓射翔鸱，应弦而落。妃引弓射飞鸟，亦一发而中。神武喜曰：“此二妇并堪击贼！”

　　【宫词】歌舞颠痴总不休，枉将羖■〈羊歷〉应童谣。从此莫道枢臣贵，大肚杨郎进厕筹。
　　【简释】《北史·齐文宣纪》载，帝躬自鼓舞，歌讴不息。（又）载，游行市廛，问妇人曰：“天子何如？”答曰：“颠颠痴痴，何称天子？！”（又）载，先是童谣曰：“一束藁，两头燃，河边羖■〈羊歷〉飞上天。”“藁”燃两头，是为“高”。“河边”为水边羊，指帝名也。（又）载，虽以杨愔为宰辅，使进厕筹，以其体肥，号为“杨大肚”。
　　《北史·杨愔传》载，愔尚太原长公主，乾元元年为孝昭所诛，太皇太后哭曰：“杨郎忠而获罪！”

　　【宫词】赭衣几队扈宸游，胆落舆前供御囚。唯有佳人难再得，琵琶柈上双泪流。
　　【简释】《北史·齐文宣纪》载，诏斩邺下系徒，罪至大辟者，简取随驾，号为“供御囚”。手自刃杀，持以为戏。（又）载，所幸薛嫔，无故斩首，藏之于怀，于东山宴，劝酬始合，忽探出头，投于柈上，肢解其尸，弄其髀为琵琶，一座惊怖，莫不丧胆。帝方收取，对之流泪云：“佳人难再得，甚可惜也！”

　　【宫词】三台游豫乐融融，日尽三千六百中。侍宴分排乾象殿，群官舞蹈贺新宫。
　　【简释】《北史·齐显祖文宣帝纪》载，发丁匠三十余万人，营三台于邺。因其旧基而高博之，大起宫室及游豫园。车嘉至，自晋阳登三台，御乾象殿，朝宴群臣。以新宫成，大赦内外，文武官并进一大阶。（又）载，先是谣云：“马子入石室，三千六百日。”帝以午年生，故曰“马子”。“三台”乃石季龙旧居，故曰“石室”。三千六百日，即“十年”也。

　　【宫词】国子先生品孰优，东宫监国集名流。孝经讲罢邀恩赍，白发儒臣许散愁。
　　【简释】《北史·齐文宣纪》载，废帝殷，文宣帝长子也。天保元年，立为皇太子。初诏国子博士李宝鼎傅之。宝鼎卒，复诏国子博士邢峙侍讲。九年，文宣在晋阳，太子监国。集诸儒，讲《孝经》，令杨传旨，谓国子助教许散愁曰：“先生在世，何以自资？”许散愁对曰：“散愁自少以来，不登娈童之床，不入季女之室，服膺简策，不知老之将至，平生素怀若斯而已！”太子曰：“颜子缩屋称贞，柳下妪而不乱，未若此翁白首不娶者也！”赍绢百匹。

　　【宫词】重重锦绣拥胡床，玉镜台高七宝装。一笑珠裙花下解，旨教握槊召和郎。
　　【简释】《北史·齐武成胡氏传》载，胡氏武成妃。武成崩后，胡氏数出诣佛寺，与沙门昙献通，布金钱于献席下，又挂“宝装胡床”于献壁。武成平生之所御也。乃置百僧于内殿，托以听讲，日夜与献寝处。僧徒遥指太后以弄昙献乃至，谓之为“太上者”。
　　《太平广记》载，胡太后使沙门灵通，造七宝镜台，合有三十六座。
　　《北史·齐武成胡氏传》载，武成宠幸和士开，每与胡氏握槊，因与奸通。（又）载，武成为胡氏造真珠裙袴。

　　【宫词】流杯池上绮筵开，水抱山亭曲曲回。酒到御前船自住，两边丝竹应声来。
　　【简释】《太平广记》载，北齐沙门灵昭，甚有巧思，武成帝令于山亭造流杯池，船每至帝前，引手取杯，船即自住。上有木小儿抚掌，遂与丝竹相应。

　　【宫词】琵琶声调出参军，天帝何期遇世神。劝得君王解行乐，一朝快活敌千春。
　　【简释】《北史·和士开传》载，天保初，武成封长广王辟士开，开府行参军倾巧便辟，又有弹胡琵琶，因致亲宠。谓王曰：“殿下非天人也，是天帝也。”王曰：“卿非世人也，是世神也。”其深爱重，如此。（又）载，开说武成帝云：“自古贤愚尽为灰土，尧舜桀纣竟有何异？陛下宜及少壮，恣意行乐，即是一日快活敌千年。国事分付大臣，何虑不办，无须自为勤约也！”帝闻悦之。

　　【宫词】己见萱花萎北宫，赐衣犹忆手亲缝。绯袍饮酒童谣应，浴海虚夸第九龙。
　　【简释】《北史》载，齐武明皇后娄氏，性宽厚不妒忌，神武侍姬咸加恩待，慈爱诸子，不异己出。躬自纺绩，人赐一袍一褂，手缝戎服，以帅左右。天保初，尊为皇太后。大宁二年崩于北宫。太后凡孕六男二女，皆感梦孕。孕文襄则梦一断龙。孕文宣则梦大龙，首尾属天地，张口动目，势若怀人。孕孝昭则梦龙蠕于地。孕武成则梦龙浴于海。孕魏二后，并梦月入怀。孕襄成、博陵二王梦鼠入衣下。后未崩时，有童谣曰：“九龙母死不作孝。”及后崩，武成不改服，绯袍如故。未几，登三台，置酒作乐，宫女进白袍，帝怒，投诸台下。帝于昆季次，实九。盖其微验也。

　　【宫词】提婆母子荷殊恩，宝帐装成圣女尊。姉姉同呼乾阿妳，令萱真是北堂萱。
　　【简释】《北史》载，穆提婆，本姓骆，父超，以谋叛伏法。提婆母陆令萱，配入掖宫。提婆为奴后，后主在襁褓中，令其鞠养。谓之“阿妳”，呼“沛沛”。遂为胡太后昵爱，又佞媚穆昭仪，养之为女。是以提婆改姓穆。自武平三年后，令萱母子，势倾中外。自太后以下，皆受其指麾。太后欲以胡昭仪正位，后宫力不能遂。乃卑辞厚礼，以求令萱。令萱亦以胡氏宠幸方睦，不得己而白后主立之。然意在穆昭仪。一旦，忽以皇后服御衣被穆昭仪，又先别造宝帐，爰及枕席器玩莫匪奇珍，坐昭仪于帐中，谓后主曰：“有一圣女，出将大家看之，如此人不作皇后，遣何人作皇后？”于是，立穆氏为右皇后，立胡氏为左皇后。寻复黜胡，以穆为正嫡。

　　【宫词】开奁自启粉脂囊，内苑争夸时世妆。除得女官分入品，偏■〈髟上月下〉髻子复眉长。
　　【简释】《丹铅总录》载，北齐后宫之服，女官八品，偏■〈髟上月下〉髻。■〈髟上月下〉所交切发复眉也，盖夷中少女之饰。其四垂短发，仅复眉目，而顶心长发绕为短髻。宋词所谓“鬓軃偏荷叶”。
　　《酉阳杂记》载，北齐妇人，夏至日，进扇及粉脂囊，各有诗词。

　　【宫词】谁将玺瑞应城东，七宝香车拜赐隆。拼却清觞满杯酌，黄花原不耐西风。
　　【简释】《北史·齐后妃传》载，后主穆后，小字黄花。初元正烈于邺城东水中得玺以献。文曰“天皇后”。玺盖石氏所作，诏书颁告以为穆后之瑞焉。后主为后造七宝车。先是童谣曰：“黄花势欲落，清觞满杯酌。”言黄花不久也。后主自立穆后，昏饮无度。故云“清觞满杯酌”。

　　【宫词】唱到无愁未忍闻，贫儿村市日纷纷。买官不过同鹰犬，多少仪同与郡君。
　　【简释】《北史·齐幼主纪》载，盛为无愁之曲，帝自弹胡琵琶而唱之，人谓之“无愁天子”。（又）载，于华林园立贫儿村，帝自敝衣为乞食儿。又为穷儿之市，躬自交易。（又）载，帑藏空竭，及赐诸佞倖卖官。（又）载，马及鹰犬，乃有“仪同、郡君”之号。

　　附：诸王

　　【宫词】山池重向邺城开，曾被君王劝举杯。风荡龙舟波影动，共扬幡矟水堂来。
　　【简释】河南王高孝瑜，文襄长子。
　　《北史本传》载，武成即位，礼遇特隆。帝在晋阳手敕之曰：“吾饮汾清三杯，劝汝于邺酌两杯。”其亲爱如此。（又）载，初，文襄于邺东，起山池。游观时俗眩之。孝瑜遂于第作水堂龙舟，植幡矟无数，集诸弟宴射为乐。

　　【宫词】新将入阵谱弦歌，共识兰陵贾舆多。制得舞胡工欢酒，当宴宛转客颜酡。
　　【简释】兰陵王高长恭，文襄第四子。
　　《北史本传》载，突厥入晋阳，长恭击之，大捷。武士共歌谣之，称“兰陵王入阵曲”。
　　《太平广记》载，北齐兰陵王，有巧思，为舞胡子，王意欲所劝，胡子则捧盏以揖之。人莫知其所由。

　　○周

　　周，孝闵皇帝姓宇文，名觉，武川人。西魏大冢宰、安定公泰世子。魏恭帝二年，称周公。明年受魏禅，都长安，在位九月，大冢宰宇文护废而杀之，葬静陵。世宗明皇帝毓，闵帝庶兄，为宇文护所立。四年护酖之，葬昭陵，改元一（武成）。高祖武皇帝邕，世宗弟，奉遗诏即位，十八年殂，葬孝陵，改元四（保定、天和、建德、宣政）。子宣帝赟立，一年传位太子阐，自称天元皇帝。二年殂，葬定陵，改元一（大成）。阐初名衍，受内禅，是为静帝。三年禅于隋，封介国公，寻遇害，葬恭陵，改元二（大象、大定）。
　　周共五主，凡二十六年。

　　【宫词】幞头御制皂纱巾，翚翟颁来式更新。领褾一般分鳪■〈卓鳥〉，端详肥瘦称腰身。
　　【简释】《文献通考》载，后周武帝初，服常冠以皂纱，全幅向后，发乃裁为四脚。（又）载，后周制后服，受茧则服衣，采桑则服鳪衣，见宾客、听女教则服■〈敝上鳥下〉衣，使命妇归宁则服■〈卓鳥〉衣。衣俱十有二等，以翚翟为领。

　　【宫词】黄妆翻尽黛眉青，绰约桃花隐画屏。见说君王耽象戏，布将星日演棋经。
　　【简释】《中华古今注》载，周诏宫人作桃花妆。
　　《谈荟》载，天元帝令宫人黄眉黑妆，又谓“黄妆”。
　　《丹铅录》载，象棋为周武帝制。
　　《后周书》载，天和四年，帝制象经成，殿上集百僚讲说。周武帝象经，有日月星晨之象意者。以兵机孤虚冲破，寓子局间。当时象棋，并非今之象棋“车、马、炮”之类。

　　【宫词】敕下人间粉黛捐，深宫五帐各争妍。内家且莫矜君宠，天杖朝朝设御前。
　　【简释】《北史·周宣帝纪》载，禁天下女子，皆不得施粉黛，唯宫人得加粉黛。
　　《山堂肆考》载，周主赟，立五后，造五帐使各居之。
　　《后周书·宣帝杨皇后传》载，帝自称“天元皇帝”，号后为“天元皇后”。寻又立“天皇后”及“左右皇后”，与后为“四皇后”焉。寻又立“天中大皇后”，与后为“五皇后”。
　　《北史·周宣帝纪》载，每捶人以一百二十为度，名曰“天杖”。宫人内职亦如此。

　　【宫词】殿壁辉煌五色凝，蝉冠高耸气骄横。新添忌讳皆知避，多恐君前尚误称。
　　【简释】《北史·周宣帝纪》载，每对臣下自称为天，以五色土涂所御天德殿，既自比上帝，不欲令人同己，常冠通天冠加金附蝉，见武戏上有金蝉，令去之。又不听人有高者、大者之称，官称名位，凡谓“上”及“大”者，改为“长”，有“天”者，亦改之。

　　【宫词】红袖翩■〈扁遷〉玉笏攒，蛾眉班许厕鹓鸾。殿前奏伎天颜喜，水沃胡儿竞乞寒。
　　【简释】《北史·周宣帝纪》载，诏内外妇女皆执笏。（又）载，御正武殿，聚百官及宫人、内外命妇，大奏伎乐，又纵胡人乞寒，用水浇沃，以为戏乐。

　　【宫词】尊彝取次列琼筵，妙舞轻歌选少年。台下山呼衣五色，群官斋戒共朝天。
　　【简释】《北史·周宣帝纪》载，与后宫，与皇后等列坐，用宗庙礼器，尊彝圭瓒之属，以次食焉。（又）载，令京城少年，为妇人服饰，入殿歌舞，与后宫观之，以为喜乐。（又）载，所居称“天台”，冕二十四旒。（又）载，诏天台侍卫者，皆著五色及红、紫、绿衣，以杂色缘名曰“品色衣”。有大事与公服间服之。又令群臣朝天台者，致斋二日，清身一日。

　　【宫词】春元亲受路门朝，大赦鸡竿出殿高。两陛衣冠皆汉魏，众星群拱绛纱袍。
　　【简释】《北史·周宣帝纪》载，大象元年春正月已丑，受朝于路门，帝服通天冠绛纱袍，群臣皆服汉魏衣冠，大赦，改元为“大成”。

　　【宫词】鱼龙烂熳总无休，鼓乐幡旗纵豫游。式道新增三百六，跸传马上到同州。
　　【简释】《北史·周宣帝纪》载，散乐杂戏，鱼龙烂熳之伎，常在目前。（又）载，行幸同州，增侯正前驱，式道为三百六十重，自应门至赤岸泽，数十里间，幡旗相蔽，鼓乐俱作。又令武贲执戟马上，称“跸警”，以至同州，改同州宫为“天宫”。

　　【宫词】东归几日入青门，道苑环观万众屯。莫怪天分中左右，至尊南面并天尊。
　　【简释】《北史·周宣帝纪》载，车驾至，自乐巡大陈军伍，亲披甲胄，入自青门。皇帝衍备法驾，从百官，迎于青门外。（又）载，幸道会苑大醮，以高祖武皇帝配醮，初复佛像及天尊像，帝与二像俱南面坐，大陈杂戏，令京城士庶纵观。（又）载，改“天元帝”后，朱氏为“天皇后”，立妃元氏为“天右皇后”，妃陈氏为“天左皇后”。（又）载，又置“天中大皇后”。

　　【宫词】峨峨宫殿起云端，玉户珠帘易旧观。新自中山祈雨到，九衢歌管唱迎銮。
　　【简释】《北史·周宣帝纪》载，所居宫殿帷帐，皆饰以金玉珠宝，光华炫耀。（又）载，幸中山祈雨，至咸阳宫雨降，还宫。令京城士女于衢巷，作音乐以迎侯。

　　附：诸王

　　【宫词】绨衣队里斗婵娟，身是前朝冯小怜。独抱琵琶思旧宠，几回肠断拂胶絃。
　　【简释】代王宇文达，文帝子。
　　《北史本传》载，达雅节俭，食无兼膳，侍姬不过数四，皆衣绨衣。齐淑妃冯氏，为后主所幸见获，帝以达不弥声色，特以冯氏赐之。
　　《北史·齐冯淑妃传》载，周以淑妃赐代王达，甚嬖之。淑妃弹琵琶，因絃断，作诗曰：“虽蒙今日宠，犹忆昔时怜，欲知心断绝，请看胶上絃。”

　　【宫词】舞衫歌扇可怜生，看伎堂前酒数倾。倡和新诗谁应教，北园花醉庾兰成。
　　【简释】赵王宇文招，文帝子。
　　《后周书》载，招好属文，学庾信体词，多轻艳。
　　《庾子山和赵王看伎诗》载，“绿珠歌扇薄，飞燕舞衫长”。（又）载，北园新斋成，应赵王教诗。

　　○隋

　　隋，高祖文皇帝，姓杨名坚，武川人，周宣帝后父。宣帝暴崩，自为大丞相专政。进爵随王，受周禅，改国号去“走之”作隋，都长安，在位二十四年，为太子广所杀，葬太陵，改元二（开皇、仁寿）。广一名英，小字阿■〈麻外女內〉，是为炀帝。十四年遇杀于江都，改元一（大业）。恭皇帝侑，炀帝孙，元德太子昭之子。初封代王，大业十一年，炀帝在洛阳，留镇京师。十三年，唐公李渊引兵入长安，奉帝即位，遥尊炀帝为太上皇，明年禅于唐，封酅国公，改元一（义宁）。恭皇帝侗，亦昭子，初封越王，大业十二年，炀帝幸江都，留守洛阳。十四年炀帝凶讯至，大臣元文都等奉帝即位，明年王世充篡立，被杀。改元一（皇泰）。
　　隋共四主，凡三十九年。

　　【宫词】凯歌高歌自骊山，分赐宫奴更数千。亡国音多似啼诉，秦钟越鼓一时捐。
　　【简释】《北史·隋文帝纪》载，开皇九年，陈国平。幸骊山亲劳旋师。擢陈之文武众才而用之。宫奴数千，可归者归之，其余尽以分赐将士及王公贵臣。毁所得秦汉三大钟，越二大鼓。又设亡陈女乐，谓公卿等曰：“此声似啼，朕闻之甚不喜，故与公尊一听亡国之音，俱为永鉴焉！”

　　【宫词】君王单骑返山阿，二圣交欢事已和。不道妒深同芮母，废储亦为宠人多。
　　【简释】《北史·隋文献皇后独孤氏传》载，后雅好读书，识达今古。凡言事皆与上意合，宫中称为“二圣”。然性尤妒忌，后宫莫敢进御。尉迟回女孙有美色，先在宫中。帝在仁寿宫见而悦之，因得幸。后伺帝听朝，阴杀之。帝大怒，单骑从苑中出，不由径路，入山谷间三十余里。高颎、杨素等追及，叩马谏之。帝叹息曰：“吾贵为天子，不得自由！”颎曰：“陛下岂为一妇人而轻天下！”帝意少解，驻马良久，夜方还宫。后侯帝于阁内，及帝至，流涕拜谢颎素等和解之功。后自此，意颇折。（又）载，后见诸王及朝士有妾甚多，劝帝斥之。时皇太子多内宠，妃元氏暴死，后意太子爱妾云氏害之，由是废太子，立晋王广，皆后之谋也。

　　【宫词】舍利亲颁七宝箱，梵经几卷弁宸章。鼓钟声里餐麻豆，闻道前身是法王。
　　【简释】《谈荟》载，隋文帝尝云：“朕兴崇佛法，好食麻豆，前身是从道人来，由少时在寺，至今爱闻钟鼓之声。”（又）载，隋智高等赍梵经，自西域还。敕付有司，帝亲为制序。又亲以七宝箱奉三十舍利，自内而出，置于金琉璃瓶。

　　【宫词】宫灯高照柘袍明，侍从分班到列楹。酒律笑林新进御，君王清问到侯生。
　　【简释】《唐六典》载，自隋文帝制柘黄袍以听朝，至今遂以为常。
　　《苏氏演义》载，侯白，字君素。魏郡邺人，始举秀才，隋朝颇见贵重。博闻多知，谐谑辩论，应对不穷。越公甚加礼重。文帝将侍从以备顾问。撰“酒律笑林”，人皆传录。

　　【宫词】花朵纷披五色浓，翠翘低映面芙蓉。蜀州八月黄柑进，玉指拈来启蜡封。
　　【简释】《妆台记》载，隋文帝宫中，插翠翘桃叶搔头，贴五色花子。
　　《隋史》载，文帝嗜柑，蜀州摘黄柑，皆以蜡封蒂献，日久犹鲜。

　　【宫词】容华绝代压群芳，金屋修成杏作梁。绿绮窗前横竹影。每扶清梦到潇湘。
　　【简释】《女红余志》载，隋文帝为蔡文华作“萧湘绿绮窗”，上饰黄金芙蓉，琉璃网护，文杏为梁。

　　【宫词】金合开封几断肠，仙都重理旧霞裳。可怜隔岁神伤赋，结得同心结未长。

　　【简释】《隋书·后妃传》载，宣华夫人陈氏，文帝崩时，太子遣使者赍金合子，以赐夫人。夫人见合中，有同心结数枚，恚而却坐，不肯致谢。诸宫人逼之，乃拜使者。其夜，太子焉。及炀帝嗣位，出居仙都宫，寻诏入，岁余而终。帝深悼之，为制《伤神赋》。

　　【宫词】宫中官职署琼姬，六局分兼廿四司。每遇钗冠颁赍日，也披云鹤拜丹墀。
　　【简释】《隋书·后妃传》载，炀帝时，增置女官准尚书省，以六局管二十四司。一曰“尚官局”，二曰“尚仪局”，三曰“尚服局”，四曰“尚食局”，五曰“尚寝局”，六曰“尚工局”。
　　《中华古今注》载，炀帝常以端午日，赐百僚玳瑁钗冠。（又）载，宫中有云鹤，金银披袄子。

　　【宫词】东西阁道倚云开，妙楷台连宝画台。向晚观书宸意倦，日光斜射电窗来。
　　【简释】《隋书·经籍志》载，集魏以来古迹名画，于殿后起二台，东曰“妙楷台”，藏古迹，西曰“宝画台”，藏古画。《南部烟花记》载，帝观书处，窗户玲珑相望，号“闪电窗”。

　　【宫词】万点流萤散火球，清歌夜夜出迷楼。君王欲识桃花面，诏取红妆戴幞头。
　　【简释】《隋书·炀帝纪》载，大业十二年，帝于景华宫征求萤火，得数斗。夜出，游出放之，光遍岩谷。
　　《迷楼记》载，项升自言能构宫室，召有司供具料木，经岁而成。帝幸之大喜，顾左右曰：“使真仙游其中，亦当自迷也！”自此，号曰“迷楼”。
　　《大业杂记》载，帝好以月夜，从宫人数千骑游西苑，作“请夜游曲”于马上奏之。
　　《妆台记》载，隋宫红妆，谓之“桃花面”。
　　《中华古今注》载，席帽，本古之围帽也，男女通服之。炀帝淫侈，欲见女子之容，诏去帽，戴幞头。

　　【宫词】芳草成窠玉辇迟，侯姬肠断锦囊时。君王纵杀毛延寿，争奈明妃已不知。
　　【简释】《南部烟花记》载，迷楼宫女无数，多不得进御，有侯夫人者，忽自缢于栋，下臂悬锦囊，得自感诗三首。云：“庭绝玉辇迹，芳草自成窠，隐隐闻箫鼓，君恩何处多。”又云：“毛君真可戮，不肯写昭君。”帝见其诗，感之。急召中使，赐自尽。

　　【宫词】瑟瑟珠钿插髩斜，罗裙锦袜暗笼花。夜来扶醉宫袍浣，薄澣催颁玉女沙。
　　【简释】《中华古今注》载，炀帝令宫人，插瑟瑟钿朵，皆垂珠翠。（又）载，大业中，制五色夹缬花罗裙，以赐宫人。又制单丝罗，以为花笼裙。（又）载，炀帝宫人，织成立凤朱锦袜。
　　《太平寰宇记》载，缑氏八风溪，岸有沙，细润可以澡濯。隋代常进后宫，杂以香药，以当玉屑，号曰“玉女沙”。

　　【宫词】宝帐香沉漏刻移，玉拳款款梦来时。俊蛾弃置悲团扇，赢得君王两鬓丝。
　　【简释】《南部烟花记》载，炀帝迷楼上，张四宝帐，帐各异名。一名“散香愁”，二名“醉忘归”，三名“夜酣香”，四名“延秋月”。
　　《大业拾遗记》载，帝沉湎失度，每睡须摇顿四体，方就一梦。侍儿韩俊蛾，尤得意。每寝，必召令振耸支节，然后成寝，赐名为“来梦儿”。他日，萧后诬罪去之，帝不能止。暇日登迷楼题云：“暗暗侵愁骨，绵绵病欲成，须知潘岳鬓，强半为多情。

　　【宫词】洞房曲曲辟千梦，任意车摇响碎琼。屏内含羞君莫怪，乌铜照影太分明。
　　【简释】《迷楼记》载，何稠进转关车，车周輓之可以开楼阁，如行平地。车中御女则自动摇，乃赐名“任意车”。车輓垂鲛绡网，杂缀片玉鸣铃。行摇玲珑，以混车中笑语，冀左右不闻也。
　　《南部烟花记》载，上官自江外，得“替回铸鸟铜屏”数十面，磨以成鉴，环于寝所。帝御女，纤毫皆入于鉴中。

　　【宫词】五湖春水碧迢迢，苑树苍茫隐画巧。手拨菰蒋催下种，吴中新进白鱼苗。
　　【简释】《海山记》载，于西苑凿五湖。
　　《避暑录话》载，大业中，吴郡送太湖白鱼子种，置苑内湖中。其法取鱼子著菰蒋，上者刈之。

　　【宫词】汴水南流引御楂，吹箫鸣鼓竞豪华。思元龙女翻新曲，不念劳歌穆护砂。
　　【简释】《南部烟花记》载，炀帝在扬州，每集童女鸣鼓吹箫，歌“龙女思元”之曲。
　　《升庵词品》载，乐府有“穆护砂”，皆隋开汴河时，词人所制“劳歌”也。

　　【宫词】沙鸥颜色赛芙蓉，泛泛春流细草茸。拆字恰成三品鸟，舍人碧海赐新封。
　　【简释】《清异录》载，隋宦者刘继诠，得芙蓉鸥，帝甚喜，置北海中，曰：“鸥，三品鸟，亦封碧海夫人。”

　　【宫词】神仙留客女行觞，玉脍金齑供馔忙。海错最怜龙凤蟹，制来亦作镂金装。
　　【简释】《升庵词品》载，“玉女行觞”、“神仙留客”，皆炀帝曲名。
　　《膳夫录》载，隋炀帝有镂金龙凤蟹。
　　《南部烟花记》载，吴都献“松江鲈鱼”，炀帝曰：“所谓金齑玉脍，东南之佳味也！”

　　【宫词】手握花枝傍辇旋，缘憨却得受君怜。幽香一斛裙襦满，博取佳名肉水仙。
　　【简释】《大业拾遗记》载，长安贡御车女袁宝儿，年十五，帝宠优厚。时洛阳进“合蒂花”，会帝驾适至，因名“迎辇花”。帝令宝儿持之，号“司花女”。虞世南应诏为绝句，云：“学画蛾黄半未成，垂眉掸袖太憨生，缘憨却得君王意，手握花枝傍辇行。”
　　《谈荟》载，袁宝儿每夜采水仙一斛，服其衣裙以见帝。帝谓之曰：“肉身水仙”。

　　【宫词】锦帆千里入江都，殿脚青蛾鱼贯入。漫道承恩徒在貌，文绫独赐女相如。
　　【简释】《大业拾遗记》载，帝幸江都，至汴梁，帝御龙舟，箫妃乘凤舸。每舟选妙丽女子，执雕板镂金楫，号曰“殿脚女”。锦帆过处，香闻十里。帝至广陵，有进“合欢果”者，帝令小黄门，以一双驰骑赐绛仙。绛仙私附红笺上进曰：“驿骑传双果，君王宠念深，争知辞帝里，无复合欢心。”帝叹曰：“绛仙真女相如，不独貌也！”时越溪进耀光绫，帝独赐“司花女”及绛仙，他姬莫预。

　　【宫词】自研蛾绿画长眉，一颗珠光带上垂，为感君王餐秀色，水晶帘下绽新蕊。
　　【简释】《大业拾遗记》载，绛仙善画长蛾眉，帝擢为龙舟首揖，号“崆峒夫人”。由是，殿脚女争效为长蛾眉。司官吏日给螺子黛五斛，号为“蛾绿螺子”黛出波斯国，后征赋不足，杂以铜黛给之。独绛仙得赐真螺黛不绝。帝每倚帘视绛仙，移时不去。顾内谒者曰：“古人言，秀色可餐。如绛仙，真可疗饥矣！”
　　《女红余志》载，吴绛仙有夜明珠，赤如丹砂，恒系于莲花带上，著之夜行，远望如初出月轮。

　　【宫词】别馆离宫聚万花，春兰秋菊各名家。玉钩斜畔香魂散，偏向鸡台梦丽华。
　　【简释】《渊鉴类函》载，隋炀帝自长安至江都，建离宫四十余所。
　　《大业拾遗记》载，帝尝游吴公宅鸡台，恍惚间与陈后主相遇，舞女中有一女迥美，帝屡目之，后主曰：“即丽华也！”因请丽华舞“玉树”、“后庭花”。后主问帝：“萧妃何如此人？”帝曰：“春兰、秋菊各一时之秀也！”
　　《杨州记》载，玉钩斜江都西，炀帝葬宫人处。

　　【宫词】月下飞觞笑语融，御床常与侍臣同。何来傀儡当筵舞，竟使郎当到上公。
　　【简释】《隋书》载，柳■〈巧上言下〉，字顾言，仁寿初，为东宫学士，甚见亲待。每召入卧内，与之宴谑。又嗜酒，言杂徘谐。由是，弥为太子所亲狎。炀帝嗣位，拜秘书监，封汉南县公。帝每与嫔后对酒，时逢兴会，辄遣命之至与同榻共席，恩若友朋。帝恨不能夜召，于是命匠刻木偶人，施机关，能坐起拜伏，以像于■〈巧上言下〉。帝每在月下对酒，辄令宫人置之于坐，与相酬酢为欢笑。

　　【宫词】孝烈将军荷宠褒，木兰的是女中豪。君王重色方加盼，不把戎衣换翟袍。
　　【简释】《来集之倘湖之樵书》载，孝烈将军。隋炀帝时人，姓魏氏，本处子，名木兰。亳之谯人。时，方征辽募兵，孝烈痛父老羸，弟妹皆秩，慨然代行，服甲胄跃马操戈而往。历一纪阅十有八战，人莫识之。后凯旋，天子嘉其功，除尚书不受，恳奏省视及还醮。释其戎服，衣其旧裳。同行者骇之，遂以事闻于朝。被诏赴阙。帝方恣酒色，奇之。欲纳诸宫中。木兰对曰：“臣无媲君之理，以死誓拒！”迫不己，遂自尽。帝惊悯，追赠将军，谥“孝烈”。
　　《甲乙剩言》云，完州城北有木兰庙，铭曰“孝烈将军”。土人言是木兰战处。
　　《图书集成》引《凤阳府志》云，木兰隋恭帝时人。

　　附：诸王

　　【宫词】王门珠复尽彬彬，饼果纷罗酒数巡。堂上忽闻传女妓，太妃开宴庆嘉辰。
　　【简释】蔡景王杨智积，文帝弟，杨整之子。
　　《北史本传》载，智积听政之暇，端坐读书，门无私谒，有侍读公孙尚义、山东儒士府佐杨君英、萧德言，并有文学。时延于坐，所设唯有饼果，酒才三酌。家有妓，唯年节嘉庆，奏于太妃前。

　　【宫词】白虹如练贯宫门，天上前星象已昏。堪叹阿云成祸水，后苑空筑庶人村。
　　【简释】房陵王杨勇，文帝长子。
　　《北史本传》载，勇多内宠，昭训云氏嬖幸，礼匹于嫡而妃，元氏无宠，尝遇心疾，二日而薨。献皇后意有他故，甚责望。勇又自妃死，云昭训专擅内政，后弥不平。晋王广知之，弥自矫饰皇后，由是愈薄勇，而称晋王德行。杨素入侍宴，后泣曰：“我儿大，孝顺新妇亦大，可怜我使婢去，常与同寝共食，平时与阿云相对而坐，终日酣席。”素既知意，盛言太子不才。遂遗素金，始有废立之意。勇知其谋，忧惧。计无所出，闻王辅贤能占侯，召问之。辅贤曰：“白虹贯东宫门，太白袭月。皇太子废退之象也。可于后园作‘庶人村’，屋宇卑陋，太子时于中寝息，布衣草褥，冀以当之。”杨勇小字为“睍地伐”。

　　【宫词】水殿空月镜影磨，青裙红袖弄絃歌。幕离不用姬人戴，七宝装成细马驮。
　　【简释】秦王杨俊，文帝三子。
　　《北史本传》载，俊为妃作七宝幕离，重不可戴，以马负之而行。又为“水殿”，香涂粉壁，玉砌金阶，梁柱楣栋之间，周以明镜，间以宝珠，极莹饰之美。每与宾客妓女弦歌于其上。

　　【宫词】应运虚将姓字分，成都宫外锁愁云。余风尚有琴千面，散入人间谱舜薰。
　　【简释】蜀王杨秀，文帝四子也。
　　《北史本传》载，秀既幽逼，愤闷不知所为，乃上表陈己愆。请与其爱子瓜子相见。帝乃下诏，数其罪。有曰：“重述木易之姓，更修成都之宫，妄说禾乃之名，以当八千之运。”
　　《尚书故事》载，蜀王尝造“千面琴”，散在人间。蜀王即隋文帝之子，杨秀也。

　　附：伪梁

　　梁师都，夏州朔方人。义宁元年，据朔方，僭号称梁，唐贞观二年，其从弟斩以降，改元一（永隆）。

　　【宫词】呈来宝印竞传观，狼毒门前护可汗。天子自今称解事，城南瘗玉立郊坛。
　　【简释】《新唐书·梁师都传》载，僭皇帝位，祭天于城南，坎地瘗玉得印，以为瑞。始毕可汗遗以狼头毒。号“大度毗伽可汗解事天子”。

　　附：伪魏

　　李密，长安人，义宁元年，据巩称魏公。唐武德元年降，寻复叛，总管盛颜师斩之。改元一（永平）。

　　【宫词】攻城炮赐将军号，云旝翩翩绕洛河。未得成功先作乐，清词教与雪儿歌。
　　【简释】《新唐书·李密传》载，城洛口，周四十里，居之。命护军将军田茂广，造云旝三百，具以机发石，为攻城械，号“将军炮”。
　　《钗小志》载，雪儿者，李密爱姬也。每见宾客，文章有奇丽者，付雪儿协律歌之。

　　附：伪许

　　宇文化及，代郡武川人，隋左翊卫大将军，宇文述之子。大业十四年，杀炀帝，僭立于魏县，国号许。武德二年，为窦建德所杀，改元一（天寿）。

　　【宫词】骁果西归据六宫，帐中南面醉颜红。下牙启状谁参决，舞袖歌喉斗晓风。
　　【简释】《隋书·宇文化及传》载，化及遣令狐行达，杀炀帝于宫中。唯留秦孝王浩，立以为帝。十余日，夺江都人舟楫，从水路西归，至显福宫，于是入据六宫，其自奉一，如炀帝故事。每于帐中，南面端坐，人有白事者，默然不对。下牙时方收取启状共奉义方、裕良恺等参决之。（又）载，其将陈智略，率岭南骁果万余人，张童儿率江东骁果数千人投李密。化及尚有众二万，北走魏县，兵势日蹙，兄弟不和，更无他计，但相聚酣宴、奏女乐。

　　附：伪夏

　　窦建德，贝州漳南人，义宁元年据乐寿僭号称夏，后徙都洺州。唐武德四年，以救王世充，败于虎牢，被擒，斩于长安，改元二（丁丑、五凤）。

　　【宫词】万春宫阙俯临洺，五凤征祥业欲成。可惜英雄出巾帼，空将妙策献书生。
　　【简释】《新唐书·窦建德传》载，陷洺州，虏刺史袁子干，遂迁都矣。更号“万春宫”。（又）载，始都乐寿，号“金城”。冬至，大会僚吏，有五大鸟聚其宫，群鸟从之，改元“五凤”。（又）载，凌静说建德曰：“今唐以重兵围东都、守虎牢，我若悉兵济河，取怀州、河阳以重兵戌之，然后鸣鼓建旗，越太行，入上党，传檄旁郡，进壶口，以骇蒲津，收河东地，此上策也！”建德将从之，而王琬、长孙安世，日请兵西，又阴赍金玉以贿诸将，以挠其谋。众乃曰：“凌静书生，岂知战？！”建德乃谢曰：“今士心锐，天助我也，师将大捷。方从众议，不得如公言！”凌静固争之，建德怒，命扶出静。其妻谏曰：“祭酒（凌静官称）计，甚善。王应用之！”建德曰：“此非女人所知！”
　　《唐书·地理志》载，洺州，广平郡临洺县。

　　附：伪定杨

　　刘武周，瀛州景城人。义宁元年，据马邑僭号称定杨。唐武德三年，秦王平之，走突厥，寻为所杀，改元一（天兴）。

　　【宫词】陛前大纛建狼头，马邑雄飞据上游。人去汾阳宫尽闭，楼烦国艳换骅骝。
　　【简释】《新唐书·刘武周传》载，父匡，徙马邑。母赵，尝夜坐庭中，见若雄鸡光烛地，飞投其怀，起振衣而娠，生武周。（又）载，武周因袭破楼烦，进据汾阳宫，继之贿赂突厥王始毕可汗，报以马，其众遂大攻，取定襄。突厥以狼头纛立武周为“定杨可汗”，僭称皇帝。

　　附：伪凉

　　李轨，姑臧人，唐武德元年，据武威，僭号称凉，二年安兴贵擒之。改元一（安乐）。

　　【宫词】谁言图谶李当王，西帝期同东帝强。玉女不来西宫冷，台前别酒太苍黄。
　　【简释】《新唐书·李轨传》载，曹珍曰：“我闻谶书，李氏当王。今轨贤非天启乎！”遂共降，拜以听命。（又）载，有胡巫妄曰：“上帝将遣玉女从天来。”遂招兵筑台，以侯女。多所糜损。（又）载，因间访兴贵，以自安策。兴贵对曰：“若举河西地，奉图东归，虽汉窦融，未足吾比。”轨默不答，久之曰：“昔吴王濞以江左兵，犹称己为东帝，我今举河右，不得为西帝乎？虽唐强大如我，何君勿为唐诱致我！”（又）载，轨败入城，携妻子上玉女台，属酒为别。

　　附：伪燕

　　高开道，沧州信阳人。唐武德元年，陷渔阳，自称燕王。先是怀戎浮屠高昙晟，因县令具供与其徙，袭杀之，伪号“大乘皇帝”。以尼静宣，为耶输皇后。建元法轮，遣使约开道为兄弟，封齐王。开道引众从之，居三月，杀昙晟，并其众，复称燕王。建元署、置百官，起兵。凡八年灭。

　　【宫词】帐前金树变榛荆，卫阁郎群梦里惊。夜半酒酣刀矟动，火明堂上妓无声。
　　【简释】《新唐书·高开道传》载，初开道，募乡丁数百为养子卫阁下，及刘黑闼将张君立亡归，开道命与爱将张金树分督之。金树潜令左右，伪与诸养子戏，至夕入阁，绝其刀弦，又取刀矟，聚床下。既明，金树以其徒，噪攻之。君立举火外城应之。帐下大扰，养子穷争归金树，开道顾不免擐甲挺刃，据堂上与妻妾奏乐饮酒。金树畏不敢前。天且明，开道先缢其妻妾及诸子，而后自杀。

　　附：伪郑

　　王世充，本姓支，西域人。唐武德二年，据洛阳，僭号称郑。四年，秦王讨降之。改元一（开明）。

　　【宫词】驱羊谶应堪称帝，献乌书来亦拜官。新赐大夫天禄号，辅和惟藉酒杯宽。
　　【简释】《新唐书·王世充传》载，术士恒法嗣，自言能决谶，乃上孔子闭房，记画男子持一干，驱羊状。因说世充曰：“隋，杨姓也。于干下‘一’字，为王。王处羊后，大王代隋之兆也！”又陈庄得飞鸟书，言世充有帝命。
　　《清异录》载，王世充僭号，谓群臣曰：“朕万几繁忙，所以辅朕和气者，唯酒功耳！宜封酒为天禄大夫，永赖醇德！”

　　●全史宫词卷十三　唐

　　唐，高祖神尧皇帝，姓李名渊，其先陇西人，后徙长安，周柱国虎之孙，袭祖爵为唐国公。隋大业十三年，举义兵尊立恭帝，自为大丞相，进爵为王。义宁二年受禅，都长安，在位九年，传位太子，又十年崩，葬献陵，改元一（武德）。太宗名世民，高祖次子。初封秦王，首创大业，平定天下。太子建成及齐王元吉，忌功谋害。武德九年六月，帝勒兵诛之。遂立为太子，八月受内禅，在位二十三年崩，葬昭陵，改元一（贞观）。子高宗治立，三十四年崩，葬乾陵，改元十四（永徽、显庆、龙朔、麟德、乾封、总章、咸享、上元、仪凤、调露、永隆、开耀、永淳、宏道）。子中宗显立，明年太后武氏废帝为庐陵王，迁之均州，继迁房州，立豫王旦，太后临朝称制，俄自称帝，更国号周。改元十八（文明、光宅、乘拱、永昌、载初、天授、如意、长寿、延寿、证圣、天册万岁、万岁登封、万岁通天、神功、圣历、久视、大足、长安）。神功元年，迎帝还洛阳，立为太子。神龙元年，大臣张柬之等勒兵入宫，诛张易之、张宗昌，迁太后于上阳官，帝复位，为皇后韦氏所杀，前后在位七年，葬定陵，改元三（嗣圣、神龙、景龙）。豫王旦，高宗第八子，武后立帝称制，及革命立为皇嗣，后改封相王。景龙四年，中宗遇杀，韦后立温王重茂，改元（唐隆）。俄临淄王讨平逆党，奉帝即位，是为睿宗，在位三年，传位太子，又四年崩，葬桥陵，改元四（景云、太极、延和、先天）。元宗名隆基，睿宗第三子，初封临淄王，以平内乱，功进封平王，寻立为太子。太极元年八月，受内禅，在位四十四年。安禄山陷潼关、帝出奔蜀，太子亨立于灵武，尊帝为太上皇，明年迁长安。又五年崩，葬泰陵，改元二（开元、天宝）。肃宗名亨，初名嗣升，又名玙，在位七年崩，葬建陵，改元四（至德、乾元、上元、宝应）。子太宗豫立，十七年崩，葬元陵，改元三（广德、永泰、大历）。子德宗适立，二十六年崩，葬崇陵，改元三（建中、兴元、贞元）。子顺宗诵立，八月以暗疾，传位太子，明年崩，葬丰陵，改元一（永贞）。宪宗名纯，初名淳，顺宗太子。在位十五年，为宦官陈宏志所杀，葬景陵，改元一（元和）。子穆宗恒立，四年崩，葬光陵，改元一（长庆）。子敬宗湛立，二年为军将苏佐明所杀，葬庄陵，改元一（宝历）。文帝昂，穆宗第三子，初封江王。宦官王守澄，讨平逆乱，奉帝即立。十四年崩，葬章陵，改元二（太和、开成）。武宗炎，穆宗第五子，初封颖王，文宗大渐，宦官仇世良等立为太弟，寻即位，六年崩，葬瑞陵，改元一（会昌）。宣宗忱，宪宗第十三子，初封光王，武宗大渐，诸宦官立为太叔，寻即位，十三年崩，葬贞陵，改元一（大中）。子懿宗漼立，十四年崩，葬简陵，改元一（咸通）。子僖宗儇立，十五年崩，葬清陵，改元五（乾符、广明、中和、光启、文德）。弟昭宗晔，初封寿王。僖宗大渐，宦官杨复恭，立为太弟，寻即位。十六年朱全忠劫帝迁洛阳，寻被杀，葬和陵，改元七（龙纪、大顺、景福、乾宁、光化、天复、天祐）。昭宣光烈帝，名祝。昭宗第九子，初封辉王。天祐元年八月即位，不改元，仍称天祐。在位三年，禅于梁，封济阴王，寻被杀，追加尊谥，葬温陵。唐朝二十主，并武后殇帝，共二百八十九年。

　　【宫词】孔雀屏风早肇祥，天生妃耦异寻常。阿婆一语先称贺，堂主分明主大唐。
　　【简释】《新唐书·后妃传》载，高祖太穆皇后窦氏，京兆平陵人。父毅尝谓主曰：“此女有奇相，何可妄于人！”因画二孔雀于屏间，请昏者使射二矢，阴约中目则许之。高祖最后射中各一目，遂归于帝。
　　《芝田录》载，神尧高颜皱面，炀帝目为“阿婆面”。神尧忿恚不乐，归第告窦皇后。后跃曰：“此言可以室家相贺，公封于唐。阿婆乃是堂主。堂者，唐也！”神尧涣然冰释。

　　【宫词】御府泉刀出九圜，开通元宝式新颁。摩挱爪印端详认，幕上痕留月一湾。
　　【简释】《画墁录》载，唐高祖武德初，铸开通钱，仰篆隶八分体，十文重一两，为“开通元宝”，亦曰：“开元通宝”。背有眉，乃文德窦皇后指甲痕也。进样时，误以指甲承之。高祖窦后，谥太穆。太宗长孙皇后，谥文德。太穆之崩在高祖即位前，《新旧唐书》有误。

　　【宫词】共引貔貅扫乱氛，平阳公主奏奇勋。凌烟阁上丹青手，画像应添娘子军。
　　【简释】《新唐书·太宗纪》载，贞观十七年，图功臣于凌烟阁。
　　《新唐书·平阳公主传》载，主嫁柴绍，引精兵万人，与秦王分定京师，号“娘子军”。

　　【宫词】续续清音拨四弦，罗家妙伎冠伶官。隔帷一曲番酋惧，手握琵琶不敢弹。
　　【简释】《朝野佥载》载，太宗时，西国进一胡女，善琵琶，上每不欲胡人胜中国。乃置酒高会，使罗黑黑隔帷听之，一遍而得，谓胡人曰：“此曲吾宫中能为之！”遂取大琵琶于帷下，令黑黑弹之，不遗一字。胡人谓是宫女也，惊叹辞去。西国闻之，降者数十国。

　　【宫词】挥洒屏风御墨新，筵前飞白赐群臣。登床常侍疏狂甚，不顾君王殿上嗔。
　　【简释】《尚书故事》载，贞观十四年，帝自真草书屏风，以赐群臣。尝召三品以上赐宴于元武门，帝操笔做“飞白书”，众臣乘酒，就太宗手中相竞。散骑常侍刘洎，登御床引手，然后得之。其不得者，咸称洎登床罪，当死。太宗笑曰：“昔闻婕妤辞辇，今刘常侍登床。”遂不加罪。

　　【宫词】街鼓咚咚晓漏移，昭容双引坐朝时。日高骑马陪銮出，花外红装著幕离。
　　【简释】《古今注》载，唐旧制，京城内金吾昏晓传呼马周，请置六街鼓，名“咚咚鼓”。
　　《文昌杂录》载，唐制，天子坐朝，宫人引至殿上。故杜诗云：“户外昭容紫袖垂，双瞻御坐引朝仪。”
　　《古今注》载，唐武德、贞观年，中宫人骑马，多著幕离。而全身蔽障。至永徽中，皆帷帽施裙到颈，渐为浅露。至神龙末，幕离殆绝。
　　《合璧事类》载，唐殿庭间，多种花柳，故杜诗云：“退朝花底散，归院柳边迷。”

　　【宫词】拟就离骚早负才，妆成把镜且徘徊。美人一笑千金重，莫怪君王召不来。
　　【简释】《新唐书·后妃传》载，太宗贤妃徐惠，八岁晓属文。父孝德尝使离骚为“小山篇”，太宗闻之，召为才人。
　　《全唐诗》载，太宗尝召贤妃不至，怒之。进诗曰：“朝来临镜台，妆罢且徘徊，千金始一笑，一召讵能来。”

　　【宫词】终南山翠入帘分，落雁宫前日未曛。写得金函传洛下，内家催放鹘将军。
　　【简释】《长安志》载，大明宫，北据高原，南望爽垲，每天晴日郎，南望终南山如指掌。
　　《朝野佥载》载，太宗养一白鹘，号曰：“将军取鸟”。尝驱至殿前，然后击扑，谓之“落雁殿上”。恒令送书自京至东都，与魏王。仍取报曰：“往返数回，亦陆机黄耳之徒。”

　　【宫词】旧梦依稀忆洛阳，榴裙揜泪迭空箱。纷纷朱碧情无赖，小曲亲调如意娘。
　　【简释】《全唐诗》载，“如意娘”商调曲，则天所作也。其词曰：“看竹成碧思纷纷，憔悴支离为忆君，不信此来常下泪，开箱验取石榴裙。”
　　《升庵诗话》载，武后“如意曲”云：张君房脞说。云千金公主进洛阳男子，淫毒异常，武后爱幸之，改明年为“如意”元年。是年，淫毒男子亦为情殚疾。死后思之，作此曲被于管弦。

　　【宫词】谁教酒骨醉难苏，院号回心望已无。狐媚从来情似鼠，六宫不许聘狸奴。

　　【简释】《旧唐书·高宗废后王氏传》载，武后立为昭仪，与王氏及良娣萧氏，递相谮毁，帝终不纳王氏言，而昭仪宠遇日厚。王氏惧不自安，密求巫祝厌胜。事发，帝大怒，废王氏及萧氏为庶人，囚之别院。遂立昭仪为皇后。良娣大骂曰：“愿阿武为鼠，吾为猫儿，生生扼其喉！”。武后怒，自是宫中不畜猫。初囚，高宗念之，闲行至其所，见其室封闭极密，高宗恻然呼曰：“皇后、淑妃安在？”庶人泣而对曰：“妾等得罪废弃，何得更有尊称？！”言讫悲咽，又曰：“今至尊思及畴昔，使妾等再见日，望改此院为‘回心院’。”高宗曰：“朕即有处置！”武后知之，令人杖庶人各一百，截去手足，投酒瓮中，曰：“令二妪骨醉！”

　　【宫词】莫教浪语阿婆嗔，吃酒张公惯醉人。控鹤新衔知最称，原来子晋是前身。
　　【简释】《朝野佥载》载，咸亨以后，皆云：“莫浪语，阿婆嗔，三叔闻时笑杀人。”后果则天即位，至孝和嗣之。阿婆者，则天也。三叔者，孝和为第三也。（又）载，天后时，谣言曰：“张公吃酒李公醉。”张公者，斥易之兄弟也；李公者，言李氏大盛也。
　　《唐书·则天皇后传》载，自薛怀义死，张易之、张昌宗得幸，乃制控鹤府。
　　《隋唐嘉话》载，张昌宗之贵也，武三思谓之“王子晋后身”。

　　【宫词】画衣结队出金銮，万岁高呼乌语欢。十六变成十六字，舞郎阶下整金冠。
　　【简释】《文献通考》载，武后作圣寿，舞用一百四十人。金铜冠，五色画衣。舞之行列，必成字。凡十六变而毕，有“圣超千古，道泰百王，皇帝万年，宝祚弥昌”之字。（又）载，武后时，有鸟能人言“万岁”，故造鸟歌“万岁乐。”

　　【宫词】九胜分棚占采头，今朝诗思让谁优。锦袍纵向龙门夺，争及张郎集翠裘。
　　【简释】《纪纂渊海》载，武后自置九胜局，形如双陆，令文武百官分棚为此戏。
　　《隋唐嘉话》载，则天幸龙门，令从官赋诗。东方虬诗先成，则天以锦袍赐之。及宋之问诗成，则天称诗更高，夺袍以赐之。
　　《事文类聚》载，则天时，南海贡集翠裘，后以赐张昌宗。狄仁杰奏事，命与昌宗双陆。则天曰：“赌何物？”梁公曰：“以臣紫絁袍为对，赌昌宗翠裘。”则天曰：“此裘价逾千金。”梁公曰：“臣袍乃大臣朝见之衣，翠裘乃嬖幸宠爱之服，对臣之袍，臣犹怏怏！”昌宗神沮气索，累局连北。梁公对御褫裘而出。

　　【宫词】无端苾挈满城歌，人面莲花受宠多。镜殿春深初睡起，金轮轻著赭黄罗。
　　【简释】《朝野佥载》载，周垂拱以来，京师唱“苾挈儿歌”，皆是邪曲。张易之小名“苾挈”。
　　《纲目》载，或誉张昌宗之美曰：“六郎面似莲花。”杨再思曰：“不然，乃莲花似六郎耳！”
　　《艺林伐山》载，高宗时造镜台，适武后之意也。四壁皆安镜，为白昼秘戏之需。刘仁轨入谏，立命剔去。高宗崩后，复建之。
　　《古今注》载，则天以赭黄罗上银泥袄子以燕居。

　　【宫词】十二辰车侯暗催，上林风雪翠华来。东皇亦畏明空势，满苑名花一夜开。
　　【简释】《朝野佥载》载，则天如意中，造十二辰车。
　　《事物纪原》载，武后冬月，将游后苑，敕诗曰：“明朝游后苑，火速报春知，花须连夜发，莫待晓风吹。”次早，百花俱开，牡丹独不开，遂贬洛阳。

　　【宫词】春开上节醉霞浆，内样花糕百和香。九饤寻常心易厌，牙盘先进冷修羊。
　　【简释】《全唐诗》载，武皇早春夜宴诗云：“九春开上节，千门敞夜扉。”又云：“务使霞浆兴，方乘泛洛阳。”
　　《武则天花朝游》载，则天游园，令宫人采百花和米捣碎蒸糕，以赐群臣。
　　《卢氏杂说》载，唐御厨进食用九饤食，以牙盘九枚装食味于其间，亦曰“香食”，又称“九饤饾”。
　　《清异录》载，天后好食冷修羊肠，张昌宗手札曰：“珍郎杀身以奉国。”

　　【宫词】相臣方对小延英，迭日论书御武成。真本兰亭渺难睹，宝章一集重连城。
　　【简释】《尚书故事》载，今延英殿，灵芝殿也，谓之“小延英。”苗韩公晋卿居相位，以足疾步骤微蹇，上每于此待之。宰相对于“小延英”。自此始。（又）载，武后朝，宰相王方庆，琅琊王也。武后尝御武成殿阅书画，问方庆曰：“卿家旧法书存乎？”方庆集自右军以下至僧虔智永禅师等二十五人，各书一卷，进上。后令崔融作序，谓之《宝章集》。（又）载，太宗酷爱书法，有大王真迹三千六百纸，独“兰亭”为最。奉讳之日，用玉匣贮之，藏于昭陵。

　　【宫词】区联七府各争荣，墨敕斜封满帝京。豪贵全归皇太女，定昆池更胜昆明。
　　【简释】《旧唐书》载，安乐公主，中宗最幼女，下嫁武宗训，请为皇太女。魏元忠谏不可。公主曰：“元忠，山东木强乌足论国事，阿武子尚为天子，天子女有不可乎？！”与太平等七公主皆开府。而主府官属尤滥，皆出屠贩，纳赀售官，降墨敕斜封授之，故号“斜封”。公主营第，尝请以昆明池为私沼。帝曰：“先帝未有以与人者！”公主不悦，自凿“定昆池”，延袤数里，定言可抗订之也。

　　【宫词】云光五色画衣箱，覆辙将追武媚娘。无子才醒双陆梦，御床又复点筹忙。
　　【简释】《旧唐书》载，中宗韦庶人时，昭容上官氏，常劝后行“则天故事”。帝在房州时，常谓后曰：“一朝见天日，誓不相禁忌。”及得志，受上官昭容邪说，引武三思入宫中，升御床，与后双陆。帝为点筹，以为欢笑。丑声日闻于外。景龙二年春，宫中希旨妄称后衣箱中有五色云出，帝使画工图之。出示于朝。
　　《乐苑》载，高宗永徽末，天下歌舞媚娘，未几，立为“武后舞”。
　　《国史补》载，天后常梦“双陆”不胜，狄梁公言：“宫中无子是也。”

　　【宫词】昏镜迷人意若何，桑条韦竟入新歌。伶儿惯博昭阳笑，一曲回波受赏多。
　　【简释】《新唐书·韦庶人传》载，太史迦叶志忠，表上“桑条韦歌”十二篇，言后当受命曰：“昔高祖时，天下歌桃李；太宗时，歌秦王破陈；高宗时，歌堂堂；天后时，歌武媚娘；皇帝受命，歌英王石州。”“后今受命，歌桑条韦，盖后妃之德，专蚕桑，共宗庙事也。”
　　《太平广记》载，中宗朝，御史大夫裴谈，畏妻。时中宗亦畏韦庶人。内宴唱“回波调”，一优人曰：“回波尔时栲栳怕妇也，是大好。外边只有裴谈，内里无过李老。”后大喜，以束帛赐之。
　　《朝野佥载》载，韦庶人好厌祷，并将昏镜照人，令其迷乱。

　　【宫词】满堂花烛御屏开，白发蛮婆下镜台。却扇吟成人笑语，内家争看阿■〈父上者下〉来。
　　【简释】《通鉴》载，中宗戏窦怀贞，以老乳母王氏嫁之，令怀贞诵“却扇诗”数首。唐人成婚之夕，有“催妆诗”、“却扇诗”。
　　《新唐书·窦怀贞传》载，岁除，中宗夜宴近臣，谓曰：“闻卿丧妻，今朝继室，可乎？”怀贞唯唯。俄而禁中宝扇障卫，翟衣出者，乃韦后乳媪，故蛮婢也。怀贞纳之，每谒见，辄自署皇后阿■〈父上者下〉人。时人，也谓之“国■〈父上者下〉”。

　　【宫词】员增学士馆宏开，妙手称量擅俊才。看寻华笺纷落处，几人楼下袖诗来。
　　【简释】《新唐书·后妃传》载，上官昭容，名婉儿，大被信任。劝帝侈。大书馆增学士员，引大臣名儒充造数。赐宴赋诗，君臣赓和。婉儿尝代帝及后、长宁、安乐二主，连篇并作，而采丽益新，又超过群臣所赋，赐金爵。胡朝庭靡然成风。初，婉儿母方妊，梦人畀一称曰：“持此称量天下。”婉儿生逾月，母戏曰：“称量者岂尔耶？”辄哑然应。
　　《景龙文馆记》载，中宗幸昆明池赋诗，群臣应之。时上官婉儿于结彩楼上，帝命赋诗飘下。群臣悉集楼下，须臾，纸落如飞，群臣各自争抡而怀之。

　　【宫词】玄元皇帝配穹苍，祈谷年年肃裸将。今岁南郊谁亚献，诏遴红粉作斋娘。
　　【简释】《文献通考》载，唐孟春辛日，祈谷祭南郊，以元帝配。（又）载，唐中宗亲祀南郊，以皇后为亚献，补大臣李峤等女为斋娘。

　　【宫词】玉台金阙敛寒光，圣驾迎春出御庄。满苑花开同剪采，东风还比剪刀忙。
　　【简释】《唐中宗立春日游苑迎春诗》载，“神皋福地三秦色，玉台金阙九仙家，寒光独恋甘泉树，淑景偏怜建始花。”
　　《景龙文馆记》载，中宗立春日，宴别殿内，出剪采花，令学士赋诗。宋之问云：“今年春色好，应为剪刀催。”

　　【宫词】积善坊边阁道斜，繟联王宅竞繁华。九龙舆上逍遥炙，独赐金仙道士家。
　　【简释】《唐书》载，睿宗五子，列第东都积善坊。号“五王宅”。
　　《清异录》载，睿宗闻金仙玉真公主钦素，日以九龙食舆，装逍遥炙赐之。

　　【宫词】梦中金甲气森严，为有神人护贵男。那识药炉三复后，一堂天子竟连三。
　　【简释】《次柳氏旧闻》载，元宗在东宫，为太平公主所忌，时元献皇后方娠，欲令服药除之，张说以侍读得进，怀去胎药三剂，以献。元宗尽去左右，构火殿中煮，未及熟，怠而假寐，影响之际，有神人金甲操戈，绕药三匝，药尽覆。三煮皆然。乃止。（又）载，肃宗在东宫，章敬吴皇后侍寝，魇不寤，肃宗呼问之，后以手按其右胁曰：“妾向梦中，有神人操剑，顾谓妾曰：‘帝命吾与汝为子，自左胁以剑抉而入，抉处痛不可忍’。”肃宗验之烛下，则有而赤者在焉。遂生代宗。诞三日，上幸东宫，赐金盆以浴。谓力士曰：“此殿有三天子，与太子饮乐焉！”

　　【宫词】相臣雅望系皇猷，姚宋崔卢孰与俦。赍弼方教龙入梦，天心应感覆金瓯。
　　【简释】《次柳氏旧闻》载，元宗凡命相，皆先以御笔书其名姓，置案上。会太子入侍，上举金瓯，覆其名，以告之曰：“此宰相名也！汝猜中赐卮酒。”肃宗拜而称曰：“非崔琳、卢从愿乎？”上曰：“然！”乃赐卮酒。是时，琳与从愿皆有宰相望。元宗将倚为相者数矣！后以宗族繁盛，虑附托者众，卒未用。
　　《龙城录》载，上皇初登极，梦二龙一符自红雾中来。上有隶书“姚崇宋璟”四字，贴之两大树上。梦回，上召申王圆，兆王进，曰：“两木，相也。二人名为天遣龙致于树，知崇璟当为辅相兆矣！”。遂共叹异之。

　　【宫词】翠羽飘摇陨晓风，何时吉梦叶罴熊。脱将半臂共汤饼，泣请三郎念阿忠。
　　【简释】《新唐书·后妃传》载，明皇后王氏废，当时王諲作“翠羽帐赋”，以讽。
　　《广异记》载，开元初，元宗以皇后无子，令叶净能道士奏章上玉京。天帝问后有子否？久之，章下批云：无子。
　　《摭异记》载，王皇后恩宠日衰，一日泣诉于上曰：“三郎独不念阿忠脱新紫半臂，更为一斗面为三郎生日汤饼耶！何忍不追念前时？！”上恻然改容。

　　【宫词】院里新成圣寿歌，御前进点舞婆娑。当场忽睹笼衫褪，五色光明露绣窠。
　　【简释】《教坊记》载，开元圣寿乐，令诸女著五方色衣，以歌舞之。（又）载，凡欲出戏，所司先进曲名。上以墨点者，即舞。谓之“进点”。（又）载，圣寿乐舞，衣襟皆绣一大窠，随其衣本色，制纯缦衫，下襟及带，若短汗衫者，以笼之。所谓“藏绣窠也”。乐人初出乐次，皆是缦衣舞，至第二迭，相聚场中，即于众中从领上抽去笼衫，各纳怀中。观者忽见众女，咸文绣炳焕，莫不惊异。

　　【宫词】破晓崖公召教坊，一齐蚬斗弄笙簧。金衣公子歌红树，妒煞殿前御史娘。
　　【简释】《教坊记》载，诸家散乐呼天子为“崖公”，以欢喜为“蚬斗”。
　　《开天遗事》载，明皇于禁苑中，见黄莺，呼为“金衣公子”、“红树歌童”。
　　《桂苑丛谈》载，国乐妇人有“永新妇”、“御史娘”、“柳春娘”……皆一时之妙。
　　刘禹锡诗云：“天下能歌御史娘，花前月下奉君王。”

　　【宫词】明月仙台放火蛾，传柑宴共递黄罗。上阳宫里楼千尺，不信凉州灯更多。
　　【简释】《开天遗事》载，正月十五造火蛾儿。
　　《渊鉴类函》载，唐故事，上元以黄柑遗近臣，以黄罗包之，谓“传柑宴”。
　　《明皇杂录》载，上在东都，遇正月，望夜移仗上阳宫，结缯采为灯楼二十间。
　　《太平广记》载，开元初，元夜结采楼三十余间。叶法善曰：“西凉府灯亦亚于此。”令元宗闭目，已在霄汉。降而及地，睹影灯亘数十里。

　　【宫词】上巳同颁细柳圈，踏青新履印苔班。大同殿外相投赠，贪恋家人不久还。
　　【简释】《酉阳杂俎》载，唐制三月三日，赐侍臣细柳圈，言载之免灾毒。
　　《辇下岁时记》载，唐人巳日，在曲江倾都禊饮、踏青。卢公范馈饰仪三月三日，上踏青鞋履。
　　《中朝故事》载，唐每岁上巳，许宫女于兴庆宫大同殿前，与骨肉相见，家眷更相遗赠。

　　【宫词】结队春宵戏半仙，梨花留月照婵娟。才过寒食分新火，内库还颁白打钱。
　　【简释】《开天遗事》载，宫中寒食，立秋千为乐，帝呼“半仙之戏”。
　　《辇下岁时纪》载，唐于清明，取柳榆火赐近臣。
　　《王建宫词》载，寒食，内人常白打，库中先散与金钱。

　　【宫词】蟋蟀金笼报早秋，骊山新脱碧芬裘。晓开玉盒看蛛网，昨夜曾登乞巧楼。
　　【简释】《开天遗事》载，秋时宫人，竞以小金笼捉蟋蟀，置之枕函侧，夜听其声。
　　《明皇杂录》载，元帝与贵妃，避暑兴庆宫，命进碧芬之裘。碧芬，出林氏国。
　　《开天遗事》载，帝与贵妃，每至七月七日夜，在华清宫游宴，时宫女各捉蜘蛛于小盒中，至晓开视，蛛网稠密，以为得巧之侯。

　　【宫词】秋老笼山兽正肥，赤鹰黄鹘合重回。三驱礼毕箫笳静，玉弹双开导辇归。
　　【简释】《唐六典》载，禁苑翠微宫，笼山也。禽兽蔬果，莫不毓焉。
　　《开天遗事》载，申王有赤鹰，岐王有黄鹘，上甚爱之，每猎必置于驾前，因为“决云儿”。
　　《册府元龟》载，唐元宗开元三年十月，制曰：“间者四方无事，百谷有成，因孟冬之月，临右辅之地，戒兹五校，爰备三驱，非谓获多，庶以除害。”
　　《唐书·礼乐志》载，驾至围所，皇帝鼓行入围。鼓吹令以鼓六十陈于东南西向，六十陈于西南东向，皆乘马各备箫角。
　　《同话录》载，余家旧画《杨妃上马图》，无他卫杖，但有两珰，各执弹前导。意其燕游戏具，非有谓也。后乃闻乘舆，燕游前以击弹，代鸣鞘器物———此唐制也。

　　【宫词】檐溜垂垂玉箸匀，冻云开处月光新。宫中刺绣初添线，共荐辛盘借早春。
　　【简释】《开天遗事》载，冬至大雪，至午雪霁，檐溜皆为冰条，妃子使侍儿敲下二条，看玩。帝问：“何物？”妃子笑曰：“妾所玩者，玉箸也！”
　　《唐韩偓冬至夜诗》载，“九重先觉冻云开……”《明皇杂录》载，唐宫中，以女红揆日之长短。冬至后，比常日增一线之功。
　　《天禄识余》载，唐时冬至，赐百官辛盘，谓之“借春盘”。

　　【宫词】廊下传餐水陆兼，群工朝退赐同沾。消熊栈鹿天厨供，闻道君王嗜玉尖。
　　【简释】《五代会要》载，唐室升平日，常参官。每朝退，赐食。谓之“廊餐”。
　　《清异录》载，赵宗儒在翰林时，闻中使言：“今日早馔进玉尖面，用消熊栈鹿为内馅。上甚嗜之。”宗儒问其形制，即民间尖馒头也。又问消熊栈鹿之说。答曰：“熊之极肥者，为消熊。鹿既获，以倍料精养，称栈鹿。”李宗儒，开元中进士。

　　【宫词】明珠窗外月轮高，醉卧流黄脱锦袍。连夜承恩争彩局，平明羞见桂红膏。
　　【简释】《女红余志》载，元宗武惠妃，窗上皆挂明光之珠。
　　《字典》载，会稽竹蕈供御，号“流黄蕈”。《唐诗》载，“珍蕈醉流黄”。
　　《清异录》载，开元中，后宫繁众，难以取舍，为彩局以定之。集宫嫔用骰子掷，最胜一人，乃得专夜。宦珰私号骰子为“剉角媒人”。
　　《云仙杂记》载，开元初，宫人被进御者，以绸缪记印于臂上，文曰“风月常新”。印毕，渍以桂红膏，水洗不退。

　　【宫词】蝶粉蜂黄各斗艳，朝朝唯望赌金钱。羡他手制征袍女，竟得今生了夙缘。
　　【简释】《张仲素满江红词》载，“蝶粉蜂黄都过了，枕痕一线红生玉。”蝶粉、蜂黄皆唐人宫妆。
　　《本事诗》载，开元中，颁赐边军纩衣，制于宫中。有兵士于短袍中得诗曰：“蓄意多添线，含情更著棉，今生已过也，重结后生缘。”兵士以诗白帅，帅进之元宗。元宗命以诗通示后宫，有一宫人自言“万死”。元宗遂以嫁得诗兵士。谓曰：“我与汝结今生缘。”
　　《开天遗事》载，明皇未得妃子，嫔妃投金钱赌，以侍帝寝。

　　【宫词】漫道花神种艺工，君王方自唤天翁。仙春馆里春如海，认取枝头一捻红。
　　【简释】《龙城异人录》载，宋单文，有种花艺术，可使牡丹变异千种。元宗召至宫中，委以骊山种花。内人呼为“花神”。（又）载，元宗时，有献牡丹者，诏栽于仙春馆。时贵妃匀面口脂在手，印于花上。来岁花开，瓣上有指甲痕，帝名为“一捻红”。
　　《羯鼓录》载，明皇游列殿，柳杏将吐，叹曰：“对此景物，不可不与判断！”呼高力士取羯鼓，纵击一曲，名《春光好》，回顾柳杏皆发，又叹曰：“不谓我作天公耶！

　　【宫词】钟乳分颁出禁中，江心今日铸新铜。粉团角黍高擎处，竞挽香罗握角弓。
　　【简释】《渊鉴类函》载，天宝中，以五月五日于扬子江心铸镜。
　　《大唐新语》载，端午节赐宰臣钟乳。
　　《开天遗事》载，宫中端午，造粉团角黍，贮盘中，以小角弓射之，中者得食。

　　【宫词】满院梨云淡不收，一枝紫玉笛谁偷。至尊友爱无猜忌，韡韡辉腾花萼楼。
　　【简释】《杨妃外传》载，明皇制五王帐，长枕大被，与兄弟共处。其间杨妃无何，窃宁王紫玉笛吹。
　　《新唐书·让皇帝传》载，先天后以隆庆旧邸为兴庆宫。于宫西南，置楼其西。署曰“花萼相辉”之楼。南曰“勤政务本”之楼。闻诸王作乐，必召升楼，与同榻坐。

　　【宫词】一骑红尘贡荔枝，正逢卯酒乍醒时。承欢最念旋凤舞，偷发明驼赐禄儿。
　　【简释】《新唐书·贵妃杨氏传》载，妃嗜荔枝，必欲鲜致之。乃置驿传送，走数千里，味不变已至京师。
　　《杨妃外传》载，明皇登沈香亭，召太真。时太真卯醉未醒，侍儿扶而至，明皇曰：“非是妃子醉，海棠睡未足耳！”（又）载，安禄山能为旋风舞。
　　《丹铅总录》载，唐制，驿站有明驼使，非边塞军机，不得擅发。杨妃私发明驼，使赐安禄山荔枝。

　　【宫词】露华清浸玉鱼凉，吸遍花枝肺腑香。日暮海棠初睡足，新诗闲教雪衣娘。
　　【简释】《开天遗事》载，妃每宿酒初醒，多苦脉热。尝清晨独游后苑，口吸花露润肺。（又）载，每日含一玉鱼于口中，盖借其凉津润肺也。
　　《读宾录》载，天宝中，岭南献白鹦鹉，上及贵妃皆呼为“雪衣女”。上命以近代词臣篇咏授之，数遍使可讽诵。

　　【宫词】望仙楼上开酺宴，博士分曹律吕调。二十五郎吹管逐，歌喉终让念奴娇。
　　【简释】《元稹连昌宫词》载，上皇正在望仙楼，太真同凭栏立于楼上。楼前尽珠翠炫转，荧辉照天地———“归来如梦复如痴，何暇备言宫中事。初过寒食一百六，店舍无烟宫树绿，夜半月高弦索鸣，贺老琵琶定场屋，力士传呼觅食奴。念奴潜伴诸郎宿。须臾觅得又连催，特敕街中许燃烛。春娇满眼睡红绡，掠削云鬓旋装束，飞上九天歌一声，二十五郎吹管逐。”念奴，天宝中名“倡善歌”，每岁楼下酺宴，累日之后，万众喧溢严安之。韦黄裳辈辟易不能禁。众乐为之罢奏，高力士大呼于楼上，曰：“欲遣念奴唱歌，分二十五郎吹小管逐，看人能听否？”未尝不悄然奉诏。其为当时所重如此。念奴娇，自始成曲牌名。
　　《唐书》载，开元二年。置内教坊于蓬莱宫侧。有音律第一曹，第二曹博士。

　　【宫词】月照觚棱夜色清，飘飘云外笛飞声。隔墙偷得新翻曲，恰被宫中识姓名。
　　【简释】《无稹连昌宫词》载，“李謩擪笛傍宫墙，偷得新翻数般曲”。明皇尝于上阳宫，夜按新翻一曲。明夕正月十五日，潜游灯下，忽闻酒楼上有笛奏前夕新曲，密捕笛者，诘验之。自云：“其夕于天津桥上玩月，闻宫中度曲，遂于桥柱上插谱记之。臣即长安少年善笛者李謩也！”明皇异而遣之。

　　【宫词】钟鼓楼前瑞霭环，大同宝殿十三间。云烟满壁吴生画，尽是嘉陵江上山。
　　【简释】《长安志》载，太和三年，修大同殿十三间。殿前左右有钟鼓楼。
　　《唐画记》载，元宗天宝中，忽思蜀中嘉陵江山水，遂假吴生，驿递令往写。及回日，帝问其状。奏云：“臣无粉本，并记于心。”帝遣于大同殿图之。嘉陵江三百里山水，一日而毕。时有李将军（思训），擅山水，亦画大同殿壁，数月方毕。元宗曰：“李思训数月之工，吴道元一日之迹，皆极其妙也！”

　　【宫词】雨过华清树影凉，风来前殿玉龟香。至尊浴罢金舆出，嫔御分寻十六汤。
　　【简释】《续画史》载，宋徽宗临张萱《宫骑图》，其侍从有挈金驼者，盖唐时宫人以金驼贮酒、玉龟藏香。
　　《开天遗事》载，华清宫中，除供奉两汤外，更置长汤十六所，嫔御之属浴焉。

　　【宫词】贺老琵琶听不明，围棋深院子叮叮。君王欲负妃先觉，抱取康猧上石枰。
　　【简释】《开天遗事》载，明皇与亲王棋，令贺怀智奏琵琶，妃子立于棋前观之。上欲输次，妃子将康国猧子放之，令于局上乱其输蠃。上甚悦焉。

　　【宫词】花外凭肩倚画栏，鸂■〈氵束鳥〉鸳鸯恰回看。乳柑果似知人意，也向枝头结合欢。
　　【简释】《开天遗事》载，明皇与贵妃幸华清宫，因宿酒初醒，凭妃子肩头，同看木芍药。上亲折一枝，递与妃子嗅。曰：“不唯萱草忘忧，此花亦能醒酒！”（又）载，游兴庆池，宫妃争看雌雄鸂■〈氵束鳥〉戏水中，帝时拥贵妃谓宫嫔曰：“水中鸂■〈氵束鳥〉，争如被底鸳鸯！”
　　《杨妃外传》载，江陵进乳柑种，上种于蓬莱宫，结一合欢实。上与妃子持玩曰：“此果似知人意！”

　　【宫词】解语花来蝶幸荒，画披空理旧衣裳。神妆正得君王冠，偷向帘前唤雁娘。
　　【简释】《开天遗事》载，千叶白莲盛开，帝指妃谓左右曰：“何如此解语花！”（又）载，明皇每至春时，使嫔御争插艳花，帝亲促粉蝶放之，随蝶所止而幸之。后因贵妃专庞，遂不复作此戏。
　　《中华古今注》载，女人披帛，古无其制。开元中，诏令二十七世妇及宝林御女、良人等寻常宴参侍，令披画披帛。
　　《采兰杂志》载，雁娘膏神、天轶黛神、子占粉神、与赘脂神、妙好首饰神、厌多衣服神。杨妃妆束时，每件呼之，谓之“神妆”。

　　【宫词】双凤琵琶拨绿丝，朝来帝子献仙师。阿蛮奏伎偏承宠，宣命红桃赐臂支。
　　【简释】《杨妃外传》载，妃子琵琶，罗沙檀有金缕红纹蹙成。双凤弦，乃未诃弥罗国所贡绿冰蚕丝。诸王郡主，妃之姊妹皆师妃，为琵琶第子。广有献遗。妃子谓谢阿蛮曰：“尔贫无可献师长，待我与尔！”乃命侍儿红桃娘，取红粟玉臂支，赐阿蛮。

　　【宫词】万几偷暇捉迷藏，锦帕蒙头绕曲廊。侧步回身夸便捷，手挥红汗渍香囊。
　　【简释】《致虚阁杂俎》载，元宗与玉环，恒于月下以锦帕裹目，互相捉戏。一夕，玉环于袿服，袖多结流苏香囊。上屡捉屡失。玉环故以香囊惹之，上得香囊无数，谓之“捉迷藏”。
　　《开天遗事》载，贵妃夏月，常衣轻绡，使待儿交扇鼓风，犹不解其热。每有汗出，红腻而多香，拭于巾帕，色如桃红。

　　【宫词】凤毛衣袂灿朝霞，障隔金鸡笑语哗。腹内赤心何处辨，效忠首进助情花。
　　【简释】《林下诗谈》载，凤毛金者，凤凰颈下有毛若绶，光明与金无二，而细软如丝，遇春必落，山下人取织为锦，名“凤毛金”。明皇时，国人奉贡，宫中多以饰衣。唯贵妃所赐最多，裁以为帐，灿若白日。
　　《开天遗事》载，明皇每宴，使安禄山坐于御侧，以金鸡障隔之。（又）载，安禄山进助情花香百粒，每当寝，含香一粒筋力不倦。上秘之曰：“此亦汉之慎胶也！”
　　《安禄山事迹》载，上尝指其腹曰：“此中何有其大？”禄山对曰：“只有赤心耳！”

　　【宫词】旗帜翻翻两队齐，霞披锦被荡东西。宫中自结风流阵，不问渔阳御鼓鼙。
　　【简释】《开天遗事》载，明皇每至酒酣，令妃子统宫妓百余人，上统小中贵，亦百余人，排两阵于掖庭中，自为“风流阵”。以霞披锦被为旗帜，攻击相斗，输者罚之。

　　【宫词】夹城五队绮罗香，坠舄遗钿满路旁。虢国蛾眉偏淡扫，紫骢骑上合欢堂。
　　【简释】《新唐书·贵妃杨氏传》载，帝幸华清宫，五宅车骑皆从，家别一队，队一色，俄五家队合，烂若万花，川谷成锦绣。国忠导以剑南旌节，遗钿坠舄，瑟瑟玑琲，狼藉于道，香闻数十里。
　　《明皇杂录》载，虢国夫人每入禁中，常乘紫骢马。
　　《郑嵎津阳门诗》云：“八姨新起合欢堂。”
　　《杜甫诗》云：“淡扫蛾眉朝至尊。”均言虢国夫人状。

　　【宫词】含元新曲按凌波，秦国夫人坐听歌。三百万钱供一局，缠头偏让阿姨多。
　　【简释】《杨妃外传》载，上制凌波曲，按于含元殿。宁王吹玉笛，上羯鼓，贵妃琵琶，马仙期方响，李龟年觱篥，张野狐箜篌，贺怀智扣板，秦国夫人端坐观之。上戏曰：“阿瞒，乐籍今日幸得供奉夫人，请以缠头。”夫人曰：“岂有大唐天子阿姨无钱用耶？出三百万为一局。”

　　【宫词】一斛珍珠赐却回，君王不见斗茶来。笛声犹作惊鸿舞，落尽楼东几树梅。
　　【简释】《梅妃传》载，梅妃姓江名采苹。性喜梅，所居栏槛悉植数株。上榜曰“梅亭”。以其所好，戏名曰“梅妃”。后上与妃斗茶，顾诸王戏曰：“此梅精也！赐白玉笛，作惊鸿舞，一座光辉。斗茶今又胜我矣！”会太真入侍，迁于上阳宫。妃以千金寿高力士，求词人拟司马相如为《长门赋》，欲邀上意。力士方奉太真，且畏其势，报曰：“无人解赋。”妃乃自作《楼东赋》。恰岭表使归。妃问左右：“何处驿使来，非梅使也！”对曰：“庶邦贡杨妃果实使。”妃悲咽泣下。上在花萼楼命封珍珠一斛，密赐妃。妃不受，以诗付使者曰：“柳叶双眉久不描，残妆和泪污红绡，长门自是无梳洗，何必珍珠慰寂寥。”上览诗，怅然不乐。令乐府以新声度之，号《一斛珠》。

　　【宫词】上阳宫里夜沉沉，腊去春回思不禁。耒岁休祥私自祝，戏将盏水泻黄金。
　　【简释】《梅妃传》载，妃迁于上阳宫。《琅嬛记》载，除夕，梅妃与宫人戏熔黄金，散泻水中，视巧拙，以卜来年否泰。梅妃一泻得金凤二支。

　　【宫词】料峭寒风透绮疏，砚池冰结玉蟾蜍。宫嫔领敕呵牙管，递付词臣草诏书。
　　【简释】《开天遗事》载，李白便殿草诏时，天寒笔冻，帝敕宫嫔十人，各持牙管呵之，令白递取书字。

　　【宫词】玉骢蹀躞拂三花，宫女扬鞭胡帽斜。主宴宣呼花鸟使，搊弹小队竞筝琶。
　　【简释】《名画要录》载，开元天宝间，多爱三花饰马。三花者，剪鬉为之瓣。白乐天诗曰：“舞衣裁四叶，马鬣剪三花”是也。
　　《古今注》载，开元初，宫人马上著胡帽，靓妆露面。
　　《天中记》载，天宝中，选六宫风流艳态者，名“花鸟使”，主宴。
　　《教坊记》载，平人女以容色选入内者，教习琵琶、三弦、箜篌、筝等，谓“搊弹家。”

　　【宫词】国色天香拟正当，胜人岂只在霓裳。何来佛氏衔花鹿，消受君王一尺黄。
　　【简释】《龙城异人录》载，明皇问陈正己，牡丹诗谁为称首？对曰：“李正封诗云：‘国色朝酣酒，天香夜染衣’。”因谓妃曰：“妆镜台前饮一紫金盏，则正封之诗见矣！”
　　《杨妃外传》载，上在便殿，览汉成帝内传，时妃子后至，上笑曰：“飞燕身轻，欲不胜风。帝为制避风台，恐其四肢不禁也！尔则任吹多少？”盖妃微有肌，故上有此戏。妃曰：“霓裳羽衣一曲，可拼千古。”
　　《青琐高议》载，宫中贡一尺黄。帝未及赏，为鹿所衔。佞人奏曰：“释氏有鹿衔花，以献金仙。”后应禄山事。

　　【宫词】两院歌喉内伎殊，舞台分队上红珠。筵前最怕黄旛绰，当面高呼屈突姑。
　　【简释】《教坊记》载，戏日，内伎出舞，垂手罗、回波乐、兰陵王、春鹦半、社渠、借席、鸟夜啼之属，谓之“软舞”。阿辽柘枝、黄獐拂林、大渭州达摩之属，谓之“健舞”。凡楼下两院进杂妇女，上必召内人姊妹入内，赐食。于是，纳妓与两院歌人，更代上舞台唱歌。内妓歌则“黄旛绰”赞扬之。两院人歌则“旛绰”辄訾诟之。有肥大年长者，即呼为“屈突干阿姑”。貌稍胡者，即云“康大宾阿妹”。遂类名之，标弄百端。

　　【宫词】乐进清平曲调和，沉香亭北听新歌。倚妆飞燕休相拟，旁有谗人怨鞾脱。
　　【简释】《杨妃外传》载，开元禁中重木芍药，即今牡丹也。会花方繁开，诏选梨园子弟中尤者。李龟年以歌，擅一时之名。上曰：“赏名花对妃子焉！用旧乐词为命。”龟年持金花笺，宣翰林学士李白，立进“清平乐”词三篇。白援笔赋之。上命梨园略约词调，抚丝竹，促黾年以歌。妃持玻璃七宝杯，酌西凉葡萄酒，笑领歌意甚厚，饮罢敛绣巾，再拜。上自是顾李翰林（白）异于他学士。会力士以脱靴为耻，异日妃重吟前词。力士戏曰：“始谓妃子怨白，深入骨髓。何翻拳拳如是耶？”妃子惊曰：“何学士能辱人如斯？”力士曰：“以飞燕指妃子贱之甚矣！”妃然之。上尝三欲命李白官，卒为宫人所捍乃止。

　　【宫词】勤政楼前妓乐张，应声谁咏戴竿娘。贵妃膝上施巾栉，万目争看傅粉郎。
　　【简释】《明皇杂录》载，元宗御勤政楼，大张乐。罗列百妓。时教坊有王大娘者，喜戴百尺竿，竿上施木山，状瀛州方丈。令小儿持绛节出入其间，歌舞不辍。时刘晏以神童为秘书正字，年方十岁。元宗召于楼中帘下，贵妃置于膝上，为施粉黛，与之中栉。令咏“王大娘戴竿”。晏应声曰：“楼前百戏竞争新，唯有长竿妙为神，谁得绮罗翻有力，犹自嫌轻更著人。”元帝与贵妃，及诸嫔御欢乐。移时，声闻于外，因命牙笏及黄文袍，以赐之。

　　【宫词】铁钜金毫养气雄，鸡坊也自有神童。小儿五百随銮驾，斗起胡尘入禁宫。
　　【简释】《东城老父传》载，老父，姓贾名昌，长安宣阳里人。元帝在藩邸时，乐民间清明节，斗鸡戏。及即位，治鸡坊于两宫间，索长安雄鸡金毫、铁钜、高冠、昂尾千数，养于鸡坊。选六军小儿五百人，使训扰教饲。帝出游，见昌弄木鸡于云龙门道旁，召人为鸡坊小儿。诏试殿庭，即日为五百小儿长，甚爱幸之。开元十三年，笼鸡三百从封东岳。十四年三月，衣斗鸡服，会元帝于温泉。当时天下号为“神鸡童”。上生于乙酉，鸡晨使人朝服斗鸡，兆乱于太平矣！

　　【宫词】神语频传阿马婆，东封才罢又西过。金桥图里窥天表，羽卫中间拥白骡。
　　【简释】《开天传言记》载，元宗东封，次华阴，见岳神数里迎谒，帝问左右，左右未见。独老巫阿马婆奏云：“在路左，朱鬒紫衣，迎侯陛下。”帝顾笑之，乃勒阿马婆敕神先归。帝至庙，见神厚鞬俯伏殿庭东南大柏之下，又召阿马婆问之，对如帝所见。帝加礼敬，命阿马婆致意而旋。寻诏先诸岳，封为“金天王”。（又）载，元帝封泰山，回车驾次上党，及过金桥，御路萦转。上见数千里间，旗纛鲜洁，羽卫齐整。上召吴道元、韦无忝、陈闳，令同制《金桥图》，及圣容与上所乘“照夜白马”。陈闳主之。（又）载，元宗将登泰山，益州进白骡至，上亲乘之。柔习安便，不知登降之劳也。

　　【宫词】兴庆宫中五十秋，玉环奏罢泪纷流。池龙最是通灵物，先去嘉陵侯御舟。
　　【简释】《次柳氏旧闻》载，兴庆宫，上潜龙之地。时天下无事，号“太平”者，垂五十年。及羯胡犯阙，上欲迁幸，复登楼置酒，回顾无人，乃命奏玉环。玉环者，睿宗所御琵琶也。上潸然泪出。（又）载，天宝中，兴庆池上，小龙尝出游宫垣南沟水中。及銮舆西幸，先一夕皆见龙乘云雨，自池中往西而去。上至嘉陵江，将乘舟，有龙翼舟而进，上泫然流涕，顾谓左右曰：“此吾兴庆池中龙也！”命以酒沃酹之。于是，龙振甲登天。

　　【宫词】八尺虹蜺画丽姝，马嵬人去故宫芜。艰难蜀道归来日，添得蛾眉十样图。
　　【简释】《杨妃外传》载，屏风名“虹蜺”，刻前代美人，乃隋文帝所造。
　　《妆楼记》载，明皇幸蜀，令画工作十眉图。横云、斜月……皆其名。

　　【宫词】水调歌残战鼓催，颇梨碑暗长莓苔。象床尚展珍珠被，不见当年罨飒来。
　　【简释】《郑嵎津阳门诗注》载，上止华清宫，罨飒公主，尝为上晨召，听按“新水调”。主爱起晚，遽遗珍珠被而出。及寇至，仓荒随驾出宫，及上归，再入此宫，罨飒之被宛然，而尘积矣！上犹感焉。（又）载，温泉堂碑，其石台彻见人形影，宫中号为“颇梨碑。”

　　【宫词】一曲淋铃欲断肠，月明两内衣偏长。牛女誓在蓬山渺，枉折金钗谢上皇。
　　【简释】《杨妃外传》载，上于栈道雨中，闻铃声隔山相应，上悼念贵妃，因采其声为《雨淋铃曲》，以寄恨焉。（又）载，避暑骊山宫，牛女相见之夕，上凭肩而望，因仰天感牛女事，密相盟心愿，世世为夫妻。（又）载，道士杨通幽自云：“有李少君之术，绝大海、跨蓬壶，见有洞户，署曰‘玉环太贞院’，碧衣延入，玉妃问上皇安否？取金钗钿合拆其半，授使者曰‘为我谢太上皇！’”
　　《纲目》载，上元二年，迁太上皇于西内，肃宗畏张后，不敢朝西内。

　　【宫词】灵武归来未罢兵，长安消息隔江城。一杯鸱脑君王醉，内殿唯闻打子声。
　　【简释】《酉阳杂俎》载，肃宗张皇后专权，每进酒，常置鸱脑酒，令人久醉健忘。
　　《纲鉴会纂》载，上与张良娣博“打子”，声闻于外。李泌言诸军奏报停壅，上乃潜令刻乾树鸡为子，不欲有声。良娣以是怨泌。

　　【宫词】绛囊犹裹上清珠，太上慈恩报得无。自选飞龙亲试过，望贤楼下手双扶。
　　【简释】《酉阳杂俎》载，肃宗为儿时，常为元宗所器。因命取上清珠，以绛囊裹之，系于颈。及即位，宝库中往往有神光。帝曰：“岂非上清珠也？”遂令出之。
　　《唐书》载，明皇自蜀还，御“望贤宫”南楼，肃宗望楼辟易下马趋进，再拜称贺。扶明皇升殿选飞龙厩。御马必先亲试，然后进御。

　　【宫词】籍入梨园换旧装，宜春深院斗群芳。相思暗里抛红豆，谁识韦家记曲娘。
　　【简释】《唐书》载，宫女数百，亦为梨园子弟，居宜春院。
　　《乐府杂录》载，张红红者，初，韦青纳为姬，有乐工侑歌于青。青召红红于屏后听之，以小豆数合记其拍节，乐工歌罢，即隔屏歌之，一声不失。后入宜春院。号“记曲娘”。一日吏奏青卒，一恸而绝。

　　【宫词】红锦弓鞾侍帝阍，归来深院闭黄昏。盂兰会近盘金线，自绣真容七圣旛。
　　【简释】《图画见闻记》载，唐代宗朝，令宫人侍左右者，穿红锦。
　　《旧唐书》载，代宗七月望日，内道场造盂兰盆，又设高祖以下七圣神座，各书尊号于靿上，以识之。舁出内庭，陈于寺观。是日，排仪杖，百僚序立于光顺门以侯之。靿花鼓舞迎呼道路。岁以为常，而识者嗤其不典。
　　《王建宫词》载，看得中元斋日到，自盘金线绣真容”。

　　【宫词】雅淡仙姿羽客裳，旧传鸦女字虫娘。赤绳新向苏家系，花烛分排换艳装。
　　【简释】《酉阳杂俎》载，元宗禁中，尝称阿瞒，亦称鸦寿安公主，曹野那姬所生也。以其九月而诞，遂不出降，常令衣道服，主香火。小字“虫娘”。上呼为师娘，为太上皇侍代宗起居。上曰：“汝在东宫甚有令名。”因指寿安虫娘为“鸦女”，汝后一名号。及代宗在灵武，令苏澄尚之，封寿安焉。

　　【宫词】瑞云高捧日光浮，国宝分呈应冕旒。内职应知蚕事重，上天新购采桑锄。
　　【简释】《酉阳杂俎》载，代宗即位日，庆云见黄气抱日。初，楚州献定国宝十二，乃诏上监国。初，楚州有尼真如，忽有人接去天上。天帝言，下方有灾。令此宝镇之，其数十二。楚州刺史崔先，表献焉。其第十一日，皇后采桑，钩细如著，屈其末。

　　【宫词】舞马盘回勤政楼，年年圣节祝千秋。老鸱随驾当檐舞，犹认先皇在上头。
　　【简释】《明皇杂录》载，上令教舞马四百匹。又施三层板床，乘马而上，扑转如飞。乐工数十人环立，皆衣淡黄衫，每千秋节舞于勤政殿下。《因话录》载，德宗登勤政楼，外无知者，见一绿衣乘驴至楼下，仰视久之，俯而东去。上遣京尹物色之。及至，对曰：“吾天宝教坊乐工也。上皇数登此楼，每来鸱必集楼上，号‘随驾老鸱’，今见群鸱盛集，又觉景象宛似昔时。”

　　【宫词】潼关西入巳逢牛，河水洋洋送御舟。梦里黄衣传好语，庆功宣赐九花虬。
　　【简释】《杜阳杂编》载，代宗广德元年，吐蕃犯便桥，上幸陕。及回潼关。上叹曰：“河水洋洋送我东去。”上至陕，因望铁牛，蹶然谓左右曰：“朕年十五六，宫中有尼，号‘功德山’，言事往往神验，屡抚吾背曰‘天下有灾，遇牛方回’。今见牛也，朕将回尔！”是夜，梦黄衣童子歌于帐前曰：“中午之德方峨峨，胡胡呼呼可奈何！”诘旦，上具言其梦，侍臣咸称，土德当王，胡虏破灭之兆也！是月，副元帅郭子仪，克服京师，吐蕃大溃。上还宫阙，图功臣于凌烟阁。上因谓子仪曰：“安禄山僭乱中原，是卿再安皇祚，昨朕蒙尘，卿复戮力，今日天下乃卿与我也！”因命御马九花虬，并紫玉鞭辔以赐子仪。子仪知“九花”之异，固陈让者久之。上曰：“此马高大，称卿仪质，不必让也！”

　　【宫词】銮舆西幸己回骖，御院春深花木酣。手把瑞鞭指神骏，笑称二绝已成三。
　　【简释】《杜阳杂编》载，贞观三年，中常侍自蜀使回，进瑞鞭一。其文有麟、凤、龟、龙之象，于暗中挥之，如有电光。一日，花木方春，上欲幸诸苑，内厩控马侍者，进瑞鞭。上指二骏语近臣曰：“昔朕西幸，有二骏，谓之二绝，今获此鞭，可谓三绝矣！”

　　【宫词】乐府编成示万方，每逢令节赐宸章。夜深宝殿频移烛，学士谈诗侍浴堂。
　　【简释】《全唐诗》载，贞元十四年，上御中春麟德殿，会百僚观新乐诗，令太子书示百官。中书门下谢赐诗，请颁示天下，编入乐府。（又）载，每学生言诗于浴殿堂，夜分不寐，三令节御制诗敕群臣，赓和品等优劣。

　　【宫词】共展蛮笺写丽词，联吟频召鲍文时。銮坡岂少才人笔，笑煞淮南准敕诗。
　　【简释】《负暄杂录》载，唐时，中国纸未备，多取于外。故唐诗中，多用蛮笺，字亦有为也。高丽岁贡蛮纸，书卷多用为衬。
　　《宫闺小名录》载，鲍君徽，字文姬。德宗召入禁中，与侍臣赓和。
　　《翰苑群书》载，俗称翰林学士为“坡”。盖唐德宗时，尝移学士院于金銮坡上，故亦称“銮坡”。
　　《群居解颐》载，杜佑镇淮南，进崔叔清诗百篇。德宗语使者曰：“此恶诗焉！”用进，时人呼“准敕恶诗”。

　　【宫词】群仙珥笔试神京，宣政开帘费御评。赋罢特蒙三等放，蕊珠榜下认门生。
　　【简释】《杜杨杂编》载，德宗试制科于宣政殿，有称旨者，即遍示宰臣学士曰：“此皆朕门生也！独孤授试放“驯象赋”，上甚嘉之，特书第三等。

　　【宫词】鱼藻宫前戏彩舟，液池铺锦玉泉流。煎茶自品酥椒味，散作琉璃碧眼浮。
　　【简释】《新唐书·顺宗纪》载，帝为太子时，侍宴鱼藻宫，张水戏彩舰，宫人为櫂歌，众乐间发。德宗欢甚，顾太子曰：“今日何如太子诵诗。”“好乐无荒。”以为对。
　　《开城录》载，文宗论德宗奢靡曰：“闻得禁中引水，先于池底铺锦。”
　　《事词类奇》载，德宗好煎茶，加酥椒之类。李泌戏为诗曰：“施末翻成碧玉池，添酥散作琉璃眼。”

　　【宫词】内旨新宣立五坊，连朝游猎赋长杨。鹘雕鹰犬皆邀赏，独赐云骓一品■〈米卜〉。
　　【简释】《玉海》载，五坊，唐德宗所立。内养雕、鹘、鹞、鹰、狗，称之五坊。
　　《国史补》载，德宗幸梁，唯御骓马（号曰“望云骓”）饲一品料。

　　【宫词】紫云仙子字逍遥，七卷禅经绣尺绡。不用汉宫螺子黛，眉娘生就柳眉娇。
　　【简释】《苏氏演义》载，顺宗时，南海贡奇女，名卢眉娘，能于尺绡上绣“法经”七卷。因令止于宫中，每日食胡麻二三合。至元和中，宪宗嘉其聪慧，赐金凤环，以束其腕。眉娘不愿住宫中，度为黄冠，赐号“逍遥”。及后成仙，往往乘紫云游于海上。罗浮处士李象先作“卢逍遥传”。
　　《杜阳杂编》载，眉娘生眉如线，且长，故有是名。

　　【宫词】十二层楼倚碧霄，凤台秦女正吹箫。诗成例外颁宫锦，不比鸟鸢噪鹊桥。
　　【简释】《云溪友议》载，陆畅者，云阳公主降都尉刘氏，朝士举为傧相。内人以陆吴音，才思敏捷，凡所调戏，应对如流。复以诗嘲之，陆亦酬和。六宫大喜，例外别赐宫锦十段，并楞伽瓶唾盂以赏之。内人诗云：“十二层楼倚碧空，凤鸾相对立梧桐，双成走报监门卫，莫使吴入汉宫。”或谓内学士宋若兰、宋若昭姊妹所作，陆酬曰：“粉面仙郎选圣朝，偶逢秦女正吹箫，须教翡翠闻王母，不奈鸟鸢噪鹊桥。”顺宗女，云阳公主下嫁刘士泾。

　　【宫词】藏真岛下暗香浮，换骨仙醪泛玉瓯。稳坐龙床鳞甲动，一团蝇虎舞梁州。
　　【简释】《太平广记》载，宪宗好神仙之术，宫中刻木作海上三山，号“藏真岛。”每日焚凤脑香，以祀。
　　《云仙杂记》载，宪宗采凤李花，酿换骨醪。（又）载，韩志和有道术，宪宗时献一龙床，坐则鳞甲皆动。又于御座前，以蝇虎子数十分队，舞《凉州曲》，皆中音节。

　　【宫词】遍倚屏风看御章，儒臣直阁日初长。天厨新进麒麟草，口敕先煎学士汤。
　　【简释】《旧唐书·宪宗纪》载，元和四年七月朔，御制前代君臣事迹十四篇，书于六扇屏风。是月，出书屏以示群臣。
　　《云仙散录》载，元和时，馆阁汤饮待学士者，煎麒麟草。

　　【宫词】宫花零落委边尘，石上崇徽迹尚新。黼座朗吟戎昱句，大臣应愧议和亲。
　　【简释】《买愁集》载，仆固怀恩女，年十八，能解音律，代宗册为“崇徽公主”，远嫁吐蕃。泣别时，手把石上，遗恨不消。
　　《云溪友议》载，宪宗朝，以北狄频侵边境，大臣奏议和亲。帝吟戎昱咏史诗云：“汉家青史内，计拙是和亲。”大臣遂息和戎之论。

　　【宫词】东风吹透雪花泥，帐底香云谨护庇。括取芳菲归御路，春光应为驻时余。
　　【简释】《清异录》载，穆宗喜华丽，所建殿阁，以纸膏胶水调粉饰墙，名“雪花泥”。又一等鳔青和丹砂末，谓“长庆赤”。
　　《云仙杂录》载，穆宗每宫中花开，则以重顶帐蒙蔽栏槛，置惜春御史掌之，号曰“括香。”

　　【宫词】紫箫声歇玉阶凉，寂寞青宫抱恨长。乐部偶翻金缕曲，旧人谁及杜秋娘。
　　【简释】《杜牧杜秋娘诗序》载，杜秋，金陵女也，年十五，为李锜妾。后锜叛，灭籍之，入宫有冠于景陵。穆宗即位，命秋为皇子傅母。皇子壮封漳王，郑注用事，诬丞相欲去己者，指王为根。王被罪废削，秋因归故乡。诗云：“秋持玉斝醉，与唱金缕衣。”又云：“金阶露新重，闲捻紫箫吹。”李锜长唱《金缕衣》辞。

　　【宫词】玉貌承恩新赐奇，墨书粉画认依稀。尚宫女传辉彤管，无那君王爱诨衣。
　　【简释】《云仙杂记》载，唐穆宗以元绡白书、素纱墨书为衣服，赐承幸宫人，皆淫鄙之辞，时号“诨衣”。
　　《新唐书·后妃传》载，尚宫宋若昭，贝州清阳人，父廷芬，能词章。生五女，皆警慧善属文。长若兰，次若昭、若伦、若宪、若荀。兰、昭文尤高。若兰著“女论语”十篇，大抵准论语，以韦宣文君代孔子曹大家等，为颜冉推明妇道所宜。若昭又为“传申”释之。元和末，若兰卒，穆宗以若昭拜尚书，嗣若兰所职。历宪、穆、敬三朝，皆呼“先生”。后妃与诸王、公主，率以师礼见之。

　　【宫词】千叶花开香色殊，夜深扑得玉腰奴。绛丝绊脚光生鬓，胜似滕王旧蝶图。
　　【简释】《杜阳杂编》载，穆宗殿前，种千叶牡丹。及花开，宫中每夜有黄白蛱蝶万数，飞集花间，达旦方去。上令张罗宫中，得数百于殿内，纵嫔御追捉，以为娱乐。迟明视之，则皆金玉也。内人争以绛缕绊其脚，以为首饰。其后，开宝厨覩金钱玉犀之内，有蠕蠕动，将有化为蝶者，宫中方觉焉。
　　《酉阳杂俎》载，滕王蛱蝶图有“江夏斑”、“大海眼”、“小海眼”、“村里来”、“菜花子”等蝶名。
　　《唐王建宫词》载，“宫中数日无呼唤，胜得滕王蛱蝶图”。

　　【宫词】宫花娇护醉芙蓉，歌舞归来宝帐重。香箭风流争笑接，一团龙麝著衣浓。
　　【简释】《杜阳杂编》载，宝历二年，浙东贡舞女二人，一曰“飞鸾”，二曰“轻凤”。每歌罢，上令藏之金属宝帐，恐怕被风吹之。宫中暗语曰：“宝帐香重重，一双红芙蓉。”
　　《清异录》载，宝历中，帝造纸箭，贮龙麝香末。每宫嫔群聚，帝射之。中者浓香触体，了无害处，宫中名称“风流箭”。

　　【宫词】雪晴北苑猎骢疾，裘上浮光映日迷。薄暮不须施蜡烛，腰间常佩夜明犀。
　　【简释】《杜阳杂编》载，敬宗宝历中，南粤进浮光裘。上衣之，以猎北苑。（又）载，南昌进夜明犀，上令解为腰带。每游猎，夜不施蜡烛，有如昼日。

　　【宫词】水涨虚亭放鸭天，火云赫赫搅人眠。御厨分得清风饭，半饷提缸浸冷泉。
　　【简释】《旧唐书·文宗纪》载，太和元年，毁升阳殿东放鸭亭，敬宗时所造也。
　　《清异录》载，宝历元年，内出清风饭制度，赐御庖。令造进法用水晶饭，龙精粉、龙脑末、牛酪浆，调毕入金提缸，垂下水池，待其冷透，供进。唯天大暑时，方作。

　　【宫词】马球驴鞠两棚支，罨画轻衫漾晚飔。三殿灯光明似昼，归来己是夜深时。
　　【简释】《玉海》载，宝历二年六月二十八日，御三殿观两军。教坊内园，分棚作驴鞠马球之戏，二更方罢。
　　《旧唐书·敬宗纪》载，西川节度使杜元颖，进罨画打球衣五百件。

　　【宫词】新声笛管各争能，艳艳朝霞宠独承。一自忽雷沦落后，琵琶专属郑中丞。
　　【简释】《卢氏杂说》载，文宗善吹小管。
　　《唐书》载，文宗时，朝霞以善吹笛进。上为新声雅乐，朝霞能承意辨声，颇符上旨，由是有宠。
　　《乐府杂录》载，文宗时，有内人郑中丞，善琵琶。内库有琵琶二面，号“大忽雷”、“小忽雷”，因为题头伤损，送南赵家料理。恰值训注事莫有知者。后，中丞归梁厚本。厚本赂乐器匠，赚得之。

　　【宫词】乙夜辛勤览秘书，恩将谈柄赐鸿儒。君王好学无游戏，屏却竿头石火胡。
　　【简释】《杜阳杂编》载，文宗每视朝后，即阅群书。谓左右曰：“若不甲夜视事，乙夜观书，何以为人君？！”上常延学士于内庭，讨论经义。李训讲“周易微义”，颇得上意。时方盛夏，遂命取“水玉腰带”及“辟暑犀如意”，以赐训。曰：“如意足以与卿为谈柄也！”（又）载，时有妓女石火胡，挈养女五人，才八九岁，于百尺竿上张弓弦五条，令五女各居一条之上，著五色衣，执戟持戈，舞“破阵乐曲”。俯仰来去，越节如飞。是时，观者目眩心怯。火胡立于朱画床子上，令诸女迭踏。以至半空，手中皆执五采小帜。床子大者，始一尺余。俄而，手足齐举，谓之“踏浑脱”。歌呼抑扬，若履平地。文宗即位，恶其太险伤神，遂不复作。

　　【宫词】方响声清天乐调，教坊弟子半云韶。凉州曲破无人解，花下低头拜阿翘。
　　【简释】《杜阳杂编》载，太和九年，上于内殿看牡丹时，有宫人沈阿翘，为上舞《河满子》，曲罢，上赐金臂环。问其从来？阿翘曰：“妾本吴元济之妓女。济败，因以声得为宫人，俄遂进。”白玉方响，上因令奏《凉州曲》，音韵清越，听者无不凄然。上谓之“天上乐”。乃选内人，为阿翘弟子。
　　《教坊记》载，楼下戏出队宜春院。人少则以云韶添之。云韶，谓之宫人，盖贱隶也。

　　【宫词】竹障临风蔽晓寒，上林春色已阑珊。当宴呼报君王醉，偷换神通了事盘。
　　【简释】《全唐诗》载，文宗题程修已《竹障诗》诗云：“临窗忽睹繁荫合，再盼真假殊未分。”程修己画竹障于文思殿，帝赐此诗。（又）载，太和九年，李训、郑注败后，仇士良愈专恣。上登临游幸，未尝有乐。因赋诗云：“辇路生春色，上林花发时，登临何限意，无复侍臣知。”
　　《清异录》载，文宗属宦竖专横，动即掣肘，以酣饮为娱。嫔御厌患之，赂内执事造黄金盏，以金莲荷芰为玦束盘，其实空。盏满则可潜，引入盘中。人初不知也，遂有“神通盏”、“了事盘”之号。

　　【宫词】后苑秋高纵弹丸，郁金香气袭回栏。宫袍骑马才人出，翠辇前头屡错看。
　　【简释】《新唐书·后妃传》载，武宗王才人，状纤颀，颇类帝。每畋苑中，才人必从袍而骑，校服光侈，略同至尊。相与驰出入，观者莫知孰为帝也。
　　《旧唐书·宣宗纪赞》载，旧时，人主所行黄门。先以龙脑、郁金之香藉地，上悉命去之。

　　【宫词】漫将十玩绘新图，出政须教谚逸除。夜半酒阑弦管静，紫明相伴读周书。
　　【简释】《清异录》载，武帝为款王时，邸园畜禽兽。之可玩者，以绘《十玩图》。（又）载，武宗宣内供奉赐坐，食甘露球，蜜捣山药油浴，既退侵夜，宫嫔离次。上独映琉璃灯笼观书。久之归寝殿，王才人问：“官家今日以何消遣？”上曰：“绿罗供奉已去，皂罗供奉（宫人特髻）不来，与紫明供奉（灯）相守，熟读尚书《无逸篇》数遍，朕非不能取热闹快乐，正要与弦管尊罍，暂时隔破！”

　　【宫词】不分前时忤圣心，椒房泣别泪难禁。蜀笺一幅诗成后，省却长门买赋金。
　　【简释】《摭言》载，柳公权，武宗朝在内庭。上尝怒一宫嫔，既而复召谓公权曰：“朕怪此人，然若得学士一篇，当释然矣！”御前有蜀笺数十幅，授之公权。公权略不伫思，而成一绝。曰：“不分前日忤主恩，已甘寂寞守长门，今朝却得君王顾，重入椒房拭泪痕。”上大悦，赐锦采二百匹，令宫人上前拜谢之。

　　【宫词】宝柜瑶函丽彩霞，求仙谁与到仙家。人来传得沧州语，羡煞金茎插鬓花。
　　【简释】《杜阳杂编》载，武宗会昌元年，渤海贡玛瑙柜，方三尺，用贮神仙之书，置之帐侧。（又）载，处士元藏几，自言“隋大业元年，为过海使判官，遇风浪坏船，为破木所载，经半月达洲岛间”。洲人问其从来？藏几具以告洲人。洲人曰：“此沧洲，此去中国已数万里！”乃出菖蒲酒、桃花酒饮之，顿觉神气清爽。其洲花木常如二三月。有金茎花，如蝶，每微风至，则摇荡如飞。妇人竞采之，以为首饰。语曰：“不戴金茎花，不得在仙家。”藏几淹住既久，忽思中国。洲人制“凌风舸”，以送之。不旬日，达于东。问其国，乃皇唐也。询年号则贞元也。访乡里，则榛芜也。追子孙，皆疏属也。自隋大业元年至贞元末，殆二百年矣！赵归真常与藏几弟子，九华道士叶通微相遇，得其实。备奏于上，上令谒者赍手诏急征，至半途，不知去向。

　　【宫词】上林果实正离离，异种难寻太白溪。闻道至尊方病渴，恒州表进紫花梨。
　　【简释】《许默紫花梨记》载，昔武宗御天下之五载，忽患心热之疾。名医进药，厥疾罔瘳。时有言青城山邢道士者，妙于方药。帝即召见之。道士以肘后绿囊中，取青丹两粒及取梨数枚，绞汁而进之。帝疾寻愈，问其丹为何物？先生曰：“赤城山顶有青芝两株，太白南溪有紫花梨一树，臣昔岁曾游二山，偶获两宝，合炼成丹。五十年来服食已尽，唯余两粒，幸逢陛下服之。再欲此丹，须求二物也！”经数月，刑生辞帝归山。后帝疾复作，再诏刑先生青城山下，不知何适。帝遂诏示天下，有紫花梨即时奏上。时恒州节度、太尉公王达，尚寿春公主，即会昌之女弟，闻真定（正定）李令种梨数林，其一紫花梨，即遣寺人，就加封检，围以朱栏，宝惜纤枝，如同月桂。待及秋实，公主必手选而进之。时有李遵来侍御，任恒州记室作进梨表。表送阙下，见者多笑之曰：“常山公何用进残梨于天府也！”盖以其表，有难胜口之字。

　　【宫词】日照仙台百尺高，登临酌酒谢尤劳。外臣才进烧金药，内侍频更脃玉条。
　　【简释】《孔六帖》载，唐武宗起望仙台，荐“无忧酒”。
　　《清异录》载，武帝缘金丹示孽中境躁乱，内侍童膺福希旨，进脃玉条。用锦作虚带以水条，裸腹系之，心腹俱凉。移时熔消，复别更替。

　　【宫词】歌舞深宫二十年，笙囊指点恨绵绵。一声河满肠先断，下报君王掌上怜。
　　【简释】《碧鸡漫态》载，张祐作“孟才人叹”，其序称：孟才子以笙歌有宠于武帝。武帝疾笃，目之曰：“吾当不讳，而何为哉？”才人指笙囊泣曰：“请以此就缢！”上悯然。才人复曰：“妾尝艺歌，愿对上歌一曲，以泄愤。”上许之。乃歌一声“河满子”，气极立陨。上令医侯之曰：“脉尚温，而肠已断。”其诗云：“故国三千里，深宫二十年，一声河满子，双泪落君前。”又云：“自倚能歌日，先皇掌上怜，新声何处唱，肠断李延年。”

　　【宫词】帝室中兴治道隆，先朝政写御屏中。外庭共制遵王履，素识官家重鲁风。
　　【简释】《唐书》载，宣宗书《卢观政要》于屏风，每正色拱手读之。
　　《清异录》载，宣帝儒雅。令有司，效孔子履进，名“鲁风穨”。宰相、诸王效之。而微杀其式，别呼为“遵王履”。

　　【宫词】芙蓉阙下集鹓鸾，御宴珍馐出太官。诏许怀归齐拜舞，竞将罗帕系雕鞍。
　　【简释】《金台记闻》载，廷宴，余物怀归。起于唐宣宗时，宴百官罢，拜舞。遗下果物，咸曰：“归献父母，及遗小儿。”上敕太官：“今后大宴文武官，给食两分与父母，别给果子与小儿。所食余者，听以帕子怀归。”

　　【宫词】自裁新谱教宫娥，列队分行连袂歌。舞罢鱼龙波浪静，满堂珠翠地衣拖。
　　【简释】《文献通考》载，宣宗音律特妙，每赐宴，必裁新曲。俾女伶衣珠翠缇绣，分行列队，连袂而歌。
　　《杜阳杂编》载，唐宣宗时，画八百匹官絁，作鱼龙波浪文，以为地衣。每一舞，而珠翠满地。

　　【宫词】梯航万里觐龙颜，璎络争看菩萨蛮。一曲编成宣乐部，所前抖擞整花鬘。
　　【简释】《杜阳杂编》载，大中初，女蛮国入贡，其人危髻金冠，璎络被体，故谓之《菩萨蛮》。当时优伶，遂制《菩萨蛮》曲。白乐天《蛮子朝》诗云“花鬘抖擞龙蛇动”。

　　【宫词】寒风淅沥透轻纱，芦管无声月平斜。宝鸭拨残星子炭，药炉连夜进丹砂。
　　【简释】《文献通考》载，宣宗善吹芦管。
　　《清异录》载，宣宗饵丹砂，病热。宫人以金盆置麸炭少许，进御。暖手而已。呼为“星子炭”。

　　【宫词】手谈会说胜夷酋，国手须争第一筹。花下闲寻楸玉局，披图谁解镇神头。
　　【简释】《杜阳杂编》载，大中年，日本国王子来朝，王子善围棋，上敕待诏顾师言为对手。王子出楸玉局，冷暖玉棋子，云：“本国之东三万里，有集真岛。岛上有凝霞台，台上有手谈池，池中生玉棋子。不用制作，自然黑白分焉。冬温夏凉，故谓之‘冷暖玉’。又产如楸玉状，类楸木，琢之为棋局。光洁可鉴。”及师言与之敌手，下至三十有三，胜负未决。师言惧辱君命，每汗手凝思，方敢下著，则谓之“镇神头”。乃是解两征势也。王子瞪目缩臂，已状不胜。回语鸿胪曰：“待诏第几手也？”鸿胪诡对曰：“第三手也。”师言实第一国手矣。王子曰：“愿见第一！”鸿胪对曰：“王子胜第三，方得见第二，胜第二，方得见第一。今欲躁见第一，岂可得乎！”王子掩局而叹曰：“小国之一，不如大国之三，信矣！”今好事者，尚有顾师言《三十三著镇神头图》。

　　【宫词】报道同昌下嫁来，三千鸳被竟尘埋。九鸾飞去成妖梦，不奈潘妃索玉钗。
　　【简释】《杜阳杂编》载，咸通九年，同昌公主出降，宅于广化里，赐钱五百万贯，更罄内库宝货，以实其宅。其枕以七宝合成，神丝绣被，绣三千鸳鸯，九玉钗上刻九鸾，皆九色。上有字曰“玉儿”。工巧妙丽，殆非人工所制。有金陵得者以献公主，酬之甚厚。一日昼寝，梦绛衣奴传语曰：“南齐潘淑妃取九鸾钗！”及觉，将梦中之言告于左右。后公主亡，其钗亦亡。玉儿，乃南齐潘淑妃小字也。

　　【宫词】上方弦管凤鸾鸣，乐府新翻道调清。十宅诸王同望幸，郎君一例号音声。
　　【简释】《卢氏杂说》载，懿宗一日召乐工，上方奏乐，为道调弄，上遂拍之，故乐工以其节，奏曲子，名《道调子》。十宅诸王，多解音声。倡优杂戏皆有之，以备上幸其院。迎驾作乐，禁中呼为“音声郎君。”

　　【宫词】上苑秋高万木荒，黄花脱节傲清霜。短歌御制加封号，共拜金刚不坏王。
　　【简释】《清异录》载，懿宗赏花短歌云：“长生白，久视黄，共拜金刚不坏王。”谓之菊花也。

　　【宫词】凤台人去镇凄凉，烟冷刀圭第一香。多谢至尊亲荐福，仙音宝烛施空王。
　　【简释】《清异录》载，昭宗尝赐崔允香御题曰：“刀圭第一香，酷烈清妙。”盖咸通所赐同昌公主者。（又）载，同昌公主死，帝以仙音烛，赐安国寺，冀追冥福。状如高层露台，杂宝为之。花鸟皆玲珑。台上安烛，既燃则玲珑皆动，叮当清妙，烛尽响绝。

　　【宫词】落叶流红出御沟，斗鹅池畔水悠悠。缘知礼部无尧舜，且向球场夺状头。
　　【简释】《新唐书·宦者田令孜传》载，僖宗喜斗鹅，数幸兴庆池，与诸王斗鹅。
　　《唐小说记》载，红叶题诗事有四。一说在僖宗时。
　　《通鉴》载，僖宗尝谓优人石野猪曰：“朕若应击球进仕举，须为状元！”对曰：“若尧舜作礼部侍郎，恐陛下不免驳放！”上笑而已。

　　【宫词】囚髻梳成结束牢，胭脂晕点半边娇。延英新撤昭容位，从此宫娥罢引朝。
　　【简释】《续博物志》载，僖宗内人束发甚急，号为“囚髻”。
　　《清异录》载，唐未有胭脂晕，脂所以点唇曰：“石榴娇”、“大红春”、“小红春”、“嫩吴香”、“半边娇”、“万金红”、“圣檀心”、“露珠儿”、“内家圆”、“天宫巧”、“淡红心”、“猩猩晕”、“格双唐”、“小珠龙”、“媚花奴”等名称。
　　《清波杂志》载，前代宫帏，多不肃，宫人或与廷臣相见。唐入阁图，有昭容位。
　　《见闻录》载，唐天佑二年，敕令后每遇延英坐朝日，只令小黄门侯引从，宫人不得擅出内。杜甫有诗云：“户外昭容紫袖垂，双瞻御座引朝仪。”

　　【宫词】传道功成谱乐章，保宁殿里奏笙簧。将军谁解排君难，愧见鸿门樊舞阳。
　　【简释】《长安志》载，昭宗宴李继昭等将于保宁殿，亲制《成功曲》，以褒之。仍命伶官作“樊哙排君难”杂戏，以乐之。

　　附：诸王

　　【宫词】架上牙韱万轴存，古文同异费评论。诸王友爱开家宴，玉醴香浮铜鹤樽。
　　【简释】韩王李元嘉，高祖子。
　　《新唐书本传》载，元嘉少好学，藏书至万卷，皆以古文字参定同异。与弟灵夔友爱，燕见终日如布衣礼。
　　《云仙散录》载，韩王元嘉，有一铜鹤樽，背上注酒，侧一足倚。满则正，不满则倾侧。

　　【宫词】一堂丝竹静传声，窗下挥毫晓日晴。古砚分磨红白墨，宫袍几幅字分明。
　　【简释】鲁王李灵夔，高祖子。
　　《新唐书本传》载，灵夔善草书，通音律。
　　《云仙杂录》载，鲁王灵夔，使人造红白二墨为戏，及书写衣服，黑衣用白，白衣用红，书自成一家。

　　【宫词】灯婢辉煌女乐张，气喷宝障麝兰香。眉言眼语何从见，只许歌声出画堂。
　　【简释】宁王李宪，睿宗长子。死谥让皇帝。
　　《开天遗事》载，宁王宫有乐妓宠姐者，美姿色，喜讴唱。每宴外客，诸妓尽在目前，唯宠姐容莫能见。词客李太白，恃醉戏曰：“吾闻王有宠姐善歌，今酒肴醉饱，群公宴倦，王何怜此女，不示于众？”王笑谓左右曰：“设七宝花障，召宠姐于障后唱之！”白起谢曰：“不许见面，只闻其声，亦幸矣！”（又）载，宁王宫中，每夜于帐前，罗列木雕矮婢，饰以采缯，各持华灯，自昏达旦，故谓之“灯婢”。（又）载，宁王与宾客议论，先含咀沉麝，方启口发谈，香气喷于席上。
　　《女红余志》载，宠姐每娇眼一转，宪则知其意，宫中谓之“眼语”，又作“眉言”。

　　【宫词】酒醉灯昏客散时，看花满眼泪如丝。旧恩不为新恩变，尚有佳人忆饼师。
　　【简释】《开天遗事》载，宁王好声色，有人献烛百炬，似蜡而腻，似脂而硬，每至夜宴，宾妓间坐，酒酣作狂，其烛则昏昏然，如物所，罢则复明。莫测其怪也。
　　《本事诗》载，宁王宅左，有卖饼者，妻纤白明媚，王一见注目，厚遗其夫，取之。宠惜逾等，环岁问之：“汝复忆饼师否？”妻默不对。王召饼师使见之。其妻注目，双泪重颊，若不胜情。时王坐客十余人。王命赋诗。王维诗先成，云：“莫以今时宠，难忘旧日恩，看花满眼泪，不共楚王言。”

　　【宫词】瑟毛箩衫汗渍香，深宫无事暑天长。庭前鼓子新鞔就，谱入黾兹旧乐章。
　　【简释】《酉阳杂俎》载，明皇尝伺察诸王。宁王尝夏中挥汗鞔鼓，所读乃“黾兹乐谱”也。上知之，喜曰：“天子兄弟，当极醉乐耳！”

　　【宫词】东风初报相风旌，后苑春深草色青。忽听鸣禽惊散去，谁从花下掣金铃。
　　【简释】《开天遗事》载，五王宫中，各树长竿，挂五色旌，旗之四垂缀以小金铃。有声即使侍从，视旌之所向，可以知四方之风侯也。（又）载，宁王春时，于后园中，纫红丝为绳，密缀金铃于花稍上，每有乌鹊翔集，则令园吏，掣铃索以惊之。

　　【宫词】三斗朝天醉欲狂，酒经一卷法偏详。泛春渠里春多少，面部风流属酿王。
　　【简释】汝阳王李琎，宁王李宪之子。
　　《杜诗》载，汝阳三斗始朝天。（饮三斗酒也）
　　《云仙散录》载，汝阳王琎，取云梦石甃泛春渠，以蓄酒。作金银龟、鱼浮沉其中，为酌酒具。自称“酿王兼部尚书。”
　　《清异录》载，汝阳王琎，家有酒，法号“甘露”。经四方风俗，诸家材料，莫不具备。

　　【宫词】烛奴分影上层台，蜡泪消残欲作堆。红袖两行围绣榻，夜深齐讶醉舆来。
　　【简释】申王李撝，本名成义。睿宗子。
　　《开天遗事》载，申王每夜，宫中聚宴，以龙檀木雕成童子，绿袍束带列执画烛，称为“烛奴”。（又）载，申王每至风雪共寒之际，使宫妓密围坐侧，以御寒气。呼为“妓围”。（又）载，申王每醉，即使宫妓，将锦采结一兜，舁归寝室。呼为“醉舆”。

　　【宫词】铎声清脆竹檀栾，宝马朝回卸玉鞍。自有香肌堪暖手，连朝风雪不知寒。
　　【简释】岐王李范，初名隆范，睿宗子。
　　《开天遗事》载，岐王宫中，于竹林内，悬碎玉片，夜间相击之声，即知有风。号“占风铎”。（又）载，岐王有玉鞍。冬月用之，虽天气严寒，坐如有温火之气。（又）载，岐王每至冬寒手冷，不近于火，唯于妙妓怀中揣其肌肤，称为“暖手”。

　　【宫词】一缕琴声出户频，谁分为楚与为秦。破红绡裹蟾酥沙，赠于堂前顾曲人。
　　【简释】《云仙杂录》载，李龟年至岐王宅，闻琴声曰：“此秦声。”良久又曰：“此楚声。”主人入问之，则前弹者，陇西沈妍也。后弹者，扬州薛满也。二妓大服，乃赠之破红绡蟾酥沙。龟年自负，强取妍“秦音琵琶”捍拨而去。

　　附：伪燕

　　安禄山。营州柳城，胡人。历平卢节度使。天宝十五年，陷长安，僭号称燕。至德元年，为子庆绪所杀。庆绪寻为史思明所杀，凡三年灭。禄山改元一（圣武）。庆绪改元二（载初、天和）。

　　【宫词】马衔杯盏象登场，凝碧池头乐未央。宴上刀光森似雪，梨园含泣按霓裳。
　　【简释】《新唐书·安禄山传》载，初，上皇每设宴，出宫人舞霓裳羽衣。又鼓舞马百匹衔环上寿，又引犀象入场，或拜，或舞。禄山见而悦之。至是，搜扑送洛阳，宴其群臣于凝碧池。盛奏众乐，梨园子弟往往唏嘘泣下，贼皆露刃睨之。

　　附：伪汉

　　朱泚，幽州昌平人。以凤翔节度使罢镇，居京师。建中四年，发泾原兵讨李希烈，兵乱入京师立之。僭号称秦，寻改称汉。兴元二年，李晟复长安，泚走泾州，追斩之。改元二（应天、天皇）。

　　【宫词】城上危楼百步通，赞侯图籍竞输忠。内庭珍宝如山积，留得潜龙入翠宫。
　　【简释】《新唐书·朱泚传》载，城隅率百步建一楼，候望非常。（又）载，源休与姚令言争，自比萧何。休顾令言，曰：“成秦之业，无辈我者，我为萧何，子当曹参，可矣！”即收图籍，贮库府。人笑为“火迫赞侯”。（又）载，泚号其第宅为“潜龙宫”。徙珍宝实之。

　　附：伪楚

　　李希烈，燕州辽西人。兴元元年，以淮西节度使反，陷襄城，据汴。僭号称楚。贞元二年，兵屡败，奔还蔡州。其将陈仙奇毒杀之。凡三年灭，改元一（武成）。

　　【宫词】姒媦交欢未足欢，受来恩宠转悲酸。谁知分饭含桃日，早有兵机寓蜡丸。
　　【简释】《新唐书·李希烈传》载，始闻户曹参军窦良女美，强取之。后有宠。尝称陈仙奇忠勇，而妻亦窦姓，愿如姒媦者，以固其夫。希烈许诺。及希烈死，子欲自立未决。有献含桃者，窦分遗仙奇妻。因蜡帛丸，杂果中出所谋，仙奇率兵而入。

　　附：伪齐

　　黄巢，曹州冤朐人。初举进士下第，乾符二年，长垣王仙芝陷濮州，巢起兵应之。广明元年，陷长安，僭号称齐。中和三年，李克用复长安，巢南走。四年又为克用所破，走死泰山。其甥林言斩之，凡五年灭，改元一（金统）。

　　【宫词】含元宝殿鼓声扬，刀剑如林护御床。引到金舆齐拜舞，绣袍华帻侍黄王。
　　【简释】《新唐书·黄巢传》载，巢乘黄金舆，卫者皆绣袍华帻。其党乘铜舆以从。宫女数千迎拜称黄王。巢居含元殿僭即位。求衮冕不得，绘弋绨为之，无金石乐，击大鼓数百，列长剑、大刀为卫仪。附：伪越董昌，杭州临安人，历义胜军节度使，乾宁二年，据越州僭号称越，其明年，钱镠讨斩之。改元一（天册）。

　　【宫词】金床稳坐日重生，殿外黄龙数丈明。天册楼前宣奉诏，制书亲署圣人名。
　　【简释】《新唐书·董昌传》载，山阴老人伪献谣曰：“欲知天子名，日从日上生。”昌喜，赐百缣。命方士筑坛祠天。诡言，天符夜降楮朱，文不可识。昌曰：“谶言兔上金床，我生于卯，当即位建元天册。”自称圣人。其下制诏，皆自署名。或曰帝王，无押诏。昌曰：“不亲署，何由知我为天子？！”即榜南门曰“天册。”先是州寝有虬，长尺余，金色。见思道亭。昌署寝曰：“明光殿”，亭曰“黄龙殿”。

　　●全史宫词卷十四　五代

　　○梁

　　梁，太祖朱晃，初名温，赐名全忠，砀山人。始以黄巢部将降唐。天复元年，封梁王。天祐四年，受唐禅，都洛阳，在位六年，为子友圭所杀，葬宣陵，改元二（开平、乾化）。末帝瑱，初名友真，太祖第三子，初封均王，守东都。讨友圭即位，都开封。不改元，仍称乾化三年。越二年始改元。在位十一年，唐兵入汴，为控鹤将皇甫麟所杀，改元二（贞明、龙德）。
　　梁二主，凡十七年。

　　【宫词】一掷呼卢六支红，秀才名姓惬王忠。无云有雨天方泣，献颂争夸造化功。
　　【简释】《洛阳缙绅见闻录》载，梁祖英威刚狠，视之若乳虎。进士杜荀鹤，以所业投之，且乞一见。掌客一闻，默无所报。一日，梁祖在便厅，取骰子大呼曰：“杜荀鹤掷之！”六支具赤，乃连声命屈秀才！荀鹤入，再拜讫。命坐。梁祖徐曰：“知秀才久矣！”荀鹤欲降阶拜谢，梁祖曰：“不可！”于是，再拜，复坐。梁祖顾视陛下，谓左右曰：“似有雨点。”然仰首视之，实无片云：沾陛帘有声。梁祖自起，视之，谓杜曰：“此所谓无云而雨，谓之天泣。不知是何详也？”命左右将纸笔，请杜秀才题一篇《无云雨》诗。杜立成一绝，献之。梁祖大喜，立召宾席共饮，极欢而散。杜之绝句云：“同是乾坤事不同，雨丝飞洒日轮中，若教阴郎都相近，争表梁王造化功。”由是，杜荀鹤大获见知。

　　【宫词】萧县恩深报礼加，豢龙人共说刘家。国婆最稔兴王事，草昧英雄起赤蛇。
　　【简释】《旧五代史》载，梁太祖昆仲三人，俱未冠而孤，母携养寄于萧县人刘崇之家。崇以慵惰，每加谴杖。唯崇母自幼怜之，亲为栉发。常戒家人曰：“朱三非常人也，当善侍之！”家人问其故，母曰：“我尝见其熟寐，口次化为一赤蛇。”然众未之信也。（又）载，刘鼎，萧县人，父崇。梁祖微时，尝佣力崇家，及即位，召崇用之，任殿中监、商州刺史。崇之母，抚梁祖有恩梁氏，号为“国婆”。徐宋之民，谓崇家为“拳龙刘家”。

　　【宫词】砀山崛起侈雄图，拜贺争迎一丈乌。班内尚余孙供奉，不随百辟效嵩呼。
　　【简释】《新五代史·梁臣寇彦卿传》载，梁太祖赐以所乘爱马“一丈乌”于彦卿。
　　《幕府燕间录》载，唐昭宗播迁随驾，有弄猴能随班起居。昭宗赐以绯袍。号“供奉”。又谓之“猴部头”。朱梁篡位，取猴令殿下起居。猴望见朱温，竟趋而前，跳跃奋击。

　　【宫词】先德儒酸说五经，八牛今己坐彤廷。击盆漫骂朱三暴，为念慈恩尚减刑。
　　【简释】《五代史补》载，先是民间传谶曰“五公符”。又谓之“李淳风转天歌”。其字有“八牛”之年。识者以“八牛”乃“朱”字，则太祖革命之应也。
　　《新五代史·梁家人传》载，太祖置酒太夫人前，举觞为寿，欢甚。太祖启曰：“朱五经平生读书，不登一第。有子为节度使，无忝于先人矣！”后恻然良久，曰：“汝能至此，可谓英雄，然行义未必如先人也！”（又）载，太祖刚暴多杀戮，后每诫之，多赖以全活。（又）载，太祖燕居宫中，与诸王饮博。全昱酒酣，取骰子击盆而迸之，呼太祖曰：“朱三，尔砀山一百姓，天子用汝为四镇节度使，与汝何负？而灭唐家三百年社稷！吾将见汝赤其族矣！何用博为！”太祖不悦，罢会。

　　【宫词】文面儿郎尽壮丁，火龙标下走雷霆。禁军方阅宣威殿，格斗频来教马亭。
　　【简释】《五代史补》载，健儿文面，自梁太祖始。
　　《清异录》载，梁祖自初起，每令左右持大赤旗。缓急之际，用以挥军。太祖自命为“火龙标”。
　　《旧五代史》载，梁开平四年十二月辛酉，宴文武。四品以上于宣威殿。亲阅禁军，命格斗于教马场。

　　【宫词】门启银台驻鹭鹓，皇城有禁入休阑。客星犯座天垂象，守卫新添探鹤官。
　　【简释】《五代会要》载，梁开平三年七月，敕内皇城诸门，宜各差控鹤官两人守把，其诸司使并诸色人，并敕于左右银台门外下马，不得将人带入门内。
　　《旧五代史》载，诏左银台门朝参，诸司使、库使以下，不得带从人入城阑，入者抵律。

　　【宫词】一纸书传羽骑收，蛾眉帷幄擅奇谋。佛山破后怜同姓，泣把徐州比汴州。
　　【简释】《新五代史·梁家人传》载，太祖后张氏，渠亭里富家女也。贤明精悍，动有礼法。虽太祖刚暴，亦常畏之。太祖每以外事询之，后言多中。太祖出兵，行至中途，后意以为不然，驰一介召之，如期而至。（又）载，太祖已破朱瑾，纳其妻以归。后迎太祖于封邱。太祖告之后，后遽见瑾妻。瑾妻再拜，后亦拜，凄然泪下曰：“衮郓与司空同姓之国，昆仲之间，以小故兴干戈，而使吾姒至此。若不幸汴州失守，妾亦如此矣！”言讫又泣。太祖为之感动。
　　《新五代史·太祖本纪》载，太祖攻徐州，破朱瑾于石佛山。

　　【宫词】婉婉仪容备下陈，中宫继美却无人。新台自招萧墙祸，夜半牙兵入万春。
　　【简释】《新五代史·梁家人纪》载，昭仪陈氏，少以色进。昭容李氏，亦以色进。（又）载，太祖自张后崩，无继室。诸子在镇，皆邀其妇入侍。友文妻王氏有色，尤宠之。太祖病久，王氏与友圭妻张氏，尝专房侍疾。太祖病少间，谓王氏曰：“吾知终不起，汝之东都召友文来，吾与之决。”盖心欲以后事属之。友圭大惧，其妻张氏曰：“官家以传国宝与王氏，使入东都召友文。今受祸矣！”夫妻相对而泣。左右对友圭，早自为图。友圭乃易服微行，见统军韩勍计事。清夜以牙兵五百，随友圭斩关入万春门。至寝中，侍疾者皆走。太祖惶骇起呼曰：“逆贼忍杀父乎？！”友圭亲吏冯廷谔，以剑中之，洞其腑，肠胃皆流。

　　【宫词】手拨檀槽憾不穷，当宴谁识旧伶工。采桑曲罢空流涕，身是前朝关小红。
　　【简释】《北梦琐言》载，唐昭宗供奉弹琵琶乐工，号“关别驾”，小名“小红”。梁太祖求之既至，谓曰：“尔解弹，手不采桑乎？”关俯而奏之。

　　【宫词】喜信遥来自亳州，庚宗有妇竟生牛。匆匆凤历刚周月，两脚唐巾换幞头。
　　【简释】《旧五代史》载，友圭小字遥喜，母失其姓，本亳州营妓也。唐光启中，帝巡地亳州，召而侍寝，月余将舍之去。以娠告，因留亳，以别宅贮之，及期以生男来告。帝喜，故字之曰“遥喜”。后迎归汴嫁朱温。
　　《新五代史》载，乾化二年六月，友圭于父柩前即皇帝位。三年正月，友圭祀天于洛阳南郊，改元曰“凤历”。二月，象先以禁兵入宫，友圭及妻张氏，皆自杀。
　　《清异录》载，郢王“凤历”之叛，别制幞头，都如唐中，但更双脚为“仙藤”，号为“顺裹”。

　　【宫词】宝剑锵然夜有声，何来刺客梦中惊。酬勋诏赐将军馆，云母雕成护圣名。
　　【简释】《新五代史·梁家人传》载，末帝德妃死，将葬。友孜使刺客夜入寝中，末帝方寝，闻榻下锵然有声，跃起抽剑曰：“将有变也！”乃索寝中，得刺客杀之。因诛友孜。
　　《清异录》载，贞明末帝，夜于寝间擒刺客，乃康王友孜所遗，帝自戮之。造云母匣贮所用剑，名匣曰“护圣将军之馆”。

　　【宫词】珠数初盈玺入唐，愁云低锁绿龟强。内廷批敕留遗墨，犹自风流仿二王。
　　【简释】《旧五代史》载，初，许州献绿毛龟，宫中造室以蓄之。名曰“龟堂”。帝尝市珠于市，既而曰“珠数足矣。”众皆以为不详之言。
　　《新五代史·梁末帝纪》载，德龙三年十月，盗窃传国宝，奔于唐。
　　《宣和书画谱》载，瑱无他技，喜弄翰墨，多作行字批敕。大者或近盈尺，笔势结密，有王氏羲献帖法。

　　○唐

　　唐，庄宗李存勖，其先沙陀部人，本姓朱邪，唐赐李姓。晋王克用长子，初称帝于魏州，灭梁后迁洛阳，在位四年，为伶人所杀，葬雍陵，改元一（同光）。明帝亶，初名嗣源，克用养子，同光四年，自魏州拥兵逼洛，值庄宗被杀，遂入洛称帝。八年殂，葬微陵，改元二（天成、长兴）。子愍帝从厚立，明年潞王从珂自凤翔举兵向洛，帝出奔遇害，改元一（应顺）。从珂，明宗养子，本姓王，称帝三年，石敬瑭犯阙，帝自焚，改元一（清泰）。
　　唐四主，凡十四年。

　　【宫词】共道亚军善折冲，淮南谁为写真容。臂弓拈箭留图本，圣表惊看独眼龙。
　　【简释】《旧五代史唐本纪》载，克用少骁勇，军中称“李亚儿”。中和三年二月，克用以步骑一万七千赴京师，黄巢军惊呼：“亚儿军至矣！”
　　《五代史补》载，太祖眇一目，时谓之“独眼龙”。淮南杨行密，恨不识其状貌，因使画工诈之商贾，往河东写之。人有知其谋者擒之。武皇初甚怒，既而亲谓曰：“吾素眇一目，试召使写之，观其所为如何？”及至，武皇按膝厉声曰：“淮南使汝来写吾真，必画工之尤也。写吾不及十分，即阶下便是汝死之所矣！”画工再拜下笔，时方盛暑，武皇执八角扇，因写扇角半遮其面。武皇曰：“汝谄吾也！”遂使别写之。画工又应声下笔，画其臂弓拈箭之状，乃微合一目，以观箭之曲直。武皇大喜，因厚赐金帛，遣之。

　　【宫词】赞划军谋善决机，教成侍妾助兵威。贤明更识宜男相，手挈袴褕让次妃。
　　【简释】《新五代史·唐家人传》载，太祖正室刘氏，代北人也。其次妃曹氏，太原人也。太祖封晋王，刘氏封秦国夫人，自太祖起兵代北，刘氏常从征伐。为人明敏多智略，颇习兵机。常教其侍妾骑射，以佐太祖。夫人无子，性贤不妒忌，常谓太祖曰：“曹氏当生贵子，宜善待之。”后果生子，是为庄宗。庄宗即位，册尊曹氏为皇太后，而以嫡母刘氏为皇太妃。太妃往谢太后，太后有惭色。

　　【宫词】给侍宫中十四年，长呼阿媎最娇怜。余生报主资冥福，剪发持经绣佛前。
　　【简释】《旧五代史》魏国夫人陈氏，本昭宗宫嫔也。乾守二年，武皇奉诏讨王行瑜，驻军渭北。昭宗降，朱书御札，出陈氏及内妓四人以赐武皇。陈氏素知书，有才貌，武皇深加宠重。及光化之后，时事多艰，武皇尝独居，深念嫔媵，鲜得侍谒，唯陈氏得召见。陈氏情既静退，不以宠侍自侈，武皇帝呼为“阿媎”。（羌人呼母为媎）及武皇大病之际，陈氏侍医药，垂泣言：“妾为王执扫除之役十有四年矣。王万一不幸，妾将何托？既不能以身为殉，愿落发为尼，为王读一藏佛经，以报平昔。”武皇为之流涕。及武皇死，陈氏果落发持经，法名“智愿”。

　　【宫词】万寿称觞祝至尊，长春新殿酒初温。盘呈翡翠卮鸂■〈氵束鳥〉，犹记昭宗抚背恩。
　　【简释】《新五代史唐本纪》载，存勖年十一，从克用破王行瑜，献捷于京师，昭宗异其状貌，赐以鸂■〈氵束鳥〉卮翡翠盘，而抚其背曰：“儿有奇表，后当富贵，无忘予家。”
　　《旧五代史》同光二年九月丁亥，万寿节宴群臣于长春殿。

　　【宫词】御爱眉弯笔细描，蔷薇花露腻云翘。宫纱染出争偷样，霞色裙夸拂拂娇。
　　【简释】《妆台记》载，五代宫中画眉，一曰“开元御爱眉”。
　　《香乘》载，蔷薇红色，大食国为花露。五代时，蕃使蒲河，携十五瓶效贡。
　　《清异录》载，同光中，上命染工作霞样纱，为“千褶裙”，分赐宫嫔。至此之后，传入民间，称“拂拂娇”。

　　【宫词】学得吹笙掌六宫，位逾夹寨眷弥隆。黄须未足高门望，且拜张家老秃翁。
　　【简释】《新五代史·唐家人传》载，庄宗后刘氏，成安人。晋王玫掠成安，裨将袁建丰得后纳之晋宫，贞简太后教以吹笙歌舞，及笄以赐庄宗。先时，庄宗攻梁军于夹城，得符道昭妻侯氏，宠专诸宫，谓之“夹寨夫人”。后刘氏生子，宠逾侯氏。其他诸宫嫔，莫不得见。其父闻刘氏己贵，诣魏宫，上谒庄宗。庄宗召建丰问之。建丰曰：“臣得刘氏于成安北坞，时有黄须男人护之。”乃出示刘父示建丰，建丰曰：“是也！”然刘氏方与诸夫人争宠，以门望相高，因大怒曰：“此田舍翁安得至此！”因命笞刘父于宫门。
　　《通鉴》载，帝及后入张全义第宅，后奏称：“幼失父母，见老者辄思父母，愿请父事全义。”帝许之，全义竟受皇后拜。

　　【宫词】樛木全无逮下恩，内员位号只空存。君王助聘才佯诺，己见肩舆出苑门。
　　【简释】《新五代史·唐家人传》载，庄宗有爱妾甚有色，而生子。后心患之。庄宗燕居宫中，元行钦侍侧，庄宗问曰：“尔新丧妇，其复娶乎？吾助尔聘。”后指爱妾。行钦请曰：“帝怜行钦，何不赐之！”庄宗佯诺之，后趣行钦拜谢。行钦再拜起，见爱妾肩舆已出宫矣！庄宗不乐，称疾不食数日。（又）载，自唐未丧乱，后宫之制不备。至庄宗时，后宫之数尤多。有昭仪、昭容、昭媛、御正、侍真、懿才、咸一、瑶芳、懿德、宣一等，其余名号，不可胜记。

　　【宫词】行军聒帐总歌讴，手创新声付部头。莫怪伶人分绣壤，昨朝手搏赐幽州。
　　【简释】《五代史补》载，庄宗雅好音律，凡用军皆以所撰词授之，使扬声而唱，谓之“御制”。至于入阵，不论胜负，马头才转，则众唱齐作，故人忘其死。斯用军之一奇也。
　　《齐蕉》载，宋太宗尝谓侍臣曰：“后唐庄宗湛饮，以郑声与胡部合奏，谓之‘聒帐’，自昏达旦不息！”
　　《新五代史·伶官传》载，嬖伶周匝，为梁人所得，其后灭梁入汴，周匝谒于马前，庄宗得之，喜甚。赐之金帛，劳其良苦。周匝对曰：“身陷仇人，而得不死，以生者，教坊使陈俊，内园栽接使储德源之力也！愿乞二州，以报此两人。”庄宗皆许以为州刺史。（又）载，庄宗少好角抵，尝顾李存贤曰：“能胜我，当得一镇。”存贤搏而胜之，即封为“卢龙节度使”。

　　【宫词】北风吹雪散琼瑶，内宴围炉酒半消。唱到新词冷飞白，玉楼寒透圣逍遥。
　　【简释】《清异录》载，老伶官黄世明，尝言遗事，庄宗大雪内宴，铜镜新磨，以进词，号曰“冷飞白”。（又）载，同光即位，身预俳优，尚方进御巾裹，有“圣逍遥”、“安乐巾”、“珠龙便巾”、“清凉室”、“山交龙”、“小朝天”、“自在冠”、“九叶云”等名。

　　【宫词】灵芳国里散香风，内殿春深笑语融。网得蜻蜓花下坐，自描彩翅贮金笼。
　　【简释】《清异录》载，后唐龙辉殿，安假山水一，铺沈香为山阜，蔷薇水、苏合油为江池，苓藿、丁香为树林，薰陆为城郭，黄紫檀为屋宇，白檀为人物，方圆一丈三尺，城门小牌曰“灵芳园”。（又）载，后唐宫人，网获蜻蜓，爱其翠薄，遂以描金笔涂翅，作小折枝花子，金钱笼贮养之。

　　【宫词】点筹花下集宫娥，不厌金钱破费多。主藏却逢张敕史，偏将一积靳和哥。
　　【简释】《新五代史·宦者张承业传》载，庄宗岁时，自魏归，省亲。须钱赏赐伶人。而承业主藏钱，不可得。庄宗乃置酒库中，酒酣，使子继岌为承业起舞。舞罢，承业出宝带币马以赠。庄宗指钱积，呼继岌小字，以语承业曰：“和哥（继岌小字）乏钱，可与钱一积，何用带马为也？！”承业谢曰：“国家钱，非臣所私也！”庄宗以语侵之，承业怒曰：“臣老敕使，非为子孙计，惜此库钱佐王成霸业。尔若欲用之，何必问臣？财尽兵散，岂独臣受祸也？！”

　　【宫词】粉墨登场杂笑诙，春风弦管散香埃。无端触起中宫怒，为有衙推访女来。
　　【简释】《纲目》载，庄宗尝自傅粉墨，与优人共戏于庭，以悦刘夫人。《新五代史·伶官传》载，庄宗好俳优，别为优名曰“李天下”。
　　《北梦琐言》载，庄宗暇曰，自风蓍囊药匣，令继岌破帽相随，似刘后父以医卜为业也。后方昼眠，乃入其卧内，自称‘刘衙推’访女，后大怒，笞继岌。

　　【宫词】戚城置酒乐何如，德胜城边税驾初。满路鲜花攀折尽，春风缓缓送牛车。
　　【简释】《旧五代史·唐本纪》载，同元三年三月，帝召郭崇韬，谓曰：“朕思在德胜寨时，霍彦威、段凝，皆予之劲敌，终日格斗，战车相闻，安知二年之间，在吾廊下。朕欲按德胜故寨，与卿再陈旧事。”于是，车驾发邺宫至德胜城，登城四望，指战阵之处，以谕宰臣，渡河南观废栅旧址，至杨村寨，沿河、至戚城，置酒作乐而罢。时宫苑使王允平、伶人景进，为帝广采宫人，不择良家委巷，殆千余人，车驾不给载，以牛马拉之，盈于路。

　　【宫词】婴乳难充内府财，銮舆匆遽返愁台。绛霄殿里鹰坊使，独对残廊哭灰来。
　　【简释】《旧五代史》载，同光四年，宰臣豆卢革率百官上表，以魏博兵变，请出内府金帛，以给将士。未报时，知星者上言：“客星犯天库，以散府藏。”帝召宰臣于便殿，皇后出宫中妆奁、银盆各二，并皇子满哥三人，谓宰臣曰：“外人谓内府金宝无数，往者诸侯贡献，旋供赐与，今宫中有者，妆奁、婴乳而己，可鬻之给军。”卢革见之，惶恐而退。（又）载，李嗣源入汴，帝闻诸军离散，至万胜镇，即命旋师。登路旁荒冢，置酒视诸将流涕。俄有野人进雉，因问冢名。对曰：“里人相传，为‘愁台’。”帝闻不悦，置酒而去。（又）载，郭从谦率所部，焚兴教门，缘城而入。帝为流矢所中，亭午崩于绛霄殿之廊下，时年四十三。是时，帝之左右，例皆奔散，唯五坊人善友，敛廊下乐品，簇于帝尸之上，发火焚之。唐时有五坊，鹰坊是其一。善友为鹰坊主事。

　　【宫词】兄终弟绍本无嫌，神武横冲旧共谙。口击何如手来击，一时诸将尽怀惭。
　　【简释】《北梦琐言》载，庄宗晏驾，明宗为将相推举，诸改国号。明帝谓藩邸近侍曰：“五十三事献祖，自太祖至先帝，冒刃血战，为唐室雪冤，身编宗属。武皇功业，是吾功业也，先帝天下，即吾天下也。兄亡弟绍于义何嫌？运亡兴隆，吾当身受。”于是，不改正朔，人服帝之独见也。
　　《新五代史》载，太祖以嗣源所将骑五百，号“横冲都”。由是，李横冲名垂四方。
　　《旧五代史》载，嗣源尝与诸将会，诸将自夸武勇。嗣源徐曰：“公辈以口击贼，吾以手击贼！”众惭而止。

　　【宫词】头白宫娥识旧章，九重新诏戒淫荒。朝餐只进同阿饼，旰食还供法乳汤。
　　【简释】《通鉴》载，庄宗后宫，存者犹千余人。宣徽使选其美少者，献于监国。监国曰：“宫中职掌，宜谙故事，此辈安知？！”乃悉用老旧之人补之。其少者，任其所适。
　　《清异录》载，天成中，帝令作“同阿饼”，法用碎肉与面溲和如臂，刀截，每只二寸厚，蒸之。（又）载，明宗在藩，不妄费。尝召幕属论事，各设“法乳汤”半盏。盖瓶中粟所煎。

　　【宫词】殿庭深夜透凉丝，正是焚香默祝时。昨日五坊新报罢，调鹰唯恐大臣知。
　　【简释】《新五代史·唐明宗纪赞》载，帝尝夜焚香，仰天而祝曰：“臣本蕃人，岂足治天下，世乱久焉，愿天早生圣人！”（又）载，帝命放五坊鹰隼。
　　《新五代史·唐臣安重诲传》载，夏州进白鹰，安重诲却之。明宗阴遣人取入。他日按鹰，诫左右曰：“勿使重诲得知！”

　　【宫词】春入临芳紫翠稠，六宫帘幕上银钩。玉容漫取花相拟，今日名花亦见羞。
　　【简释】《女红余志》载，明宗与王淑妃看花，一花无风摇动，众叶翻翻复之。明宗笑曰：“此淑妃明秀，花见亦为之羞！”自后宫中呼淑妃为“花见羞”。
　　《清异录》载，洛阳大内临芳殿，庄宗所建。牡丹千余本，有“小黄娇”、“卵心黄”、“御衣红”、“火焰红”、“紫龙杯”、“紫酥雪”、“夫人粉”、“奴香”、“百叶仙人”、“月宫花”、“蓬蓬相公”、“太平楼阁”诸名称。

　　【宫词】内阁朝回日未阑，诏遵旧例赐堂餐。潜龙宅里颁新米，又沛鸿恩赈百官。
　　【简释】《五代会要》载，后唐天成元年五月，诏每月望朔日，赐百官廊下餐。唐室升平日，常参官每日朝退，赐食。谓之“廊餐”。自乾符乱离之后，只遇月旦朔日入阁日赐。上初即位，命百官五日一起居。李琪以为非故事，请罢之。唯每月朔望日，命入阁赐食。至是，宣旨朔望入阁，外依旧五日起居，遂为定式。
　　《旧五代史》载，天成二年十二月，诏出潜龙宅米，以赈百官。

　　【宫词】百尔冬衣赐帛锦，御袍只进托罗毡。春回会节园中日，偏费臣工买宴钱。
　　【简释】《旧五代史》载，同光元年冬十月，诏赐文武百僚冬服，绵帛有差。
　　《清异录》载，明宗天资恭俭，尝因苦寒，左右进“蒸黄透绣托罗袄”，衣之。（又）载，二年三月壬子，幸会节园。宰相、枢密使及在京节度使，共进钱，捐请开宴。谓之“群臣买宴”。

　　【宫词】两街功德费传宣，共祝千春似铁坚。神语三珠方并一，可怜数在五楼前。
　　【简释】《五代会要》载，清泰二年三月，两街功德使奏：“每年圣诞节，诸道、州、府奏荐道士，名为‘紫衣师’。”（又）载，末帝从珂，唐光启元年正月二十三日生于镇州平山县之外舍。以其生日为“千春节”。
　　《文献通考》载，潞王时，军士谣曰：“除去菩萨，扶立生铁。”寓意闵帝仁弱，末帝刚严。
　　《旧五代史》载，先是，帝在凤翔曰：有瞽者张蒙，自言知术数，事太白仙人。帝亲校房暠酷信之。一日蒙至府，闻帝语声，骇然曰：“非人臣也！”询其事。即传神语曰：“三珠并一珠，驴马无人驱，岁月甲庚午，中兴戊已土。”至是，帝受册。册曰：“维应顺元年，岁次甲午四月。”庚午朔，帝回视房暠曰：“张蒙神言，甲庚午不亦异乎！”帝令暠共术士解“三珠一珠”事。答曰：“三珠即三帝也。驴马无人驱，即失位也。”
　　《五代史注洛中纪异录》载，先是甲子至清泰三年，丙申岁云“数在五楼前”。又云“但八九月，戎虏乱中原”。后，大军于太原南五楼村前，大战。九月晋祖（敬瑭），勾结契丹至于城下，王师败绩，至十一月契丹王遣蕃军，送晋祖洛阳。此即“戎虏乱中原”之应也。

　　【宫词】幞头高戴李家宽，拥护天王甲陛攒。内侍忽宣陪猎去，轻零衫子压雕鞍。
　　【简释】《旧五代史》载，清泰二年，邺都进天王甲。帝在藩时，有相士言“帝如毗沙天王”，帝知之甚喜。及即位，选军士之魁伟者，披以天王甲，俾居宿卫。因诏诸道造此甲，以进之。
　　《清异录》载，清泰燕服，凡两品。幞头李家宽者，漆地加金线棱，盘四角差细。（又）载，潞王从珂，出驰猎。从者皆轻雪衫、佛光袴。佛光者，以杂色横合为袴。

　　○晋

　　晋，高祖石敬瑭，沙陀部人。唐明宗婿。长兴三年为河东节度史，镇太原。清泰三年，移镇天平，不奉诏。唐主遣兵讨之，求救契丹，约为父子。契丹册以为帝，都洛阳。寻迁开封，在位七年殂。葬显陵，改元一（天福）。出帝重贵，高祖兄敬儒子。初封齐王。皇子幼，大臣景延广等立之。五年，契丹兵入开封、帝降。明年北迁，封负义侯。后没于契丹黄龙府，改元一（开运）。晋共二主，凡十一年。

　　【宫词】文明宝殿五云腾，万岁频呼记者明。御驾连镖过旧第，梦中早自祚阶升。
　　【简释】《五代会要》载，清泰三年闰十一月十二日，敬瑭筑坛即位于太原府城之南，其月二十六日，至洛阳。二十九日受朝于文明殿。
　　《通鉴》载，契丹入边，敬瑭将大军屯忻州。朝廷遣使赐军士夏衣，传诏抚谕。军士呼万岁者数四。敬瑭惧，幕僚段希尧，请诛其倡者，敬瑭命都押衙刘知远，斩三十六人以徇。唐主闻之，益疑敬瑭之反心。
　　《玉堂闲话》载，敬瑭在本部，尝从容对宾佐曰：“近因昼寝，忽梦若顷年，在洛京时，与天子连镖于路，过旧第。天子请吾入其第，吾逊谢者数四，不得己即促辔而入，至厅事，下马升自祚阶，西向而坐。天子已驰车去矣！”其梦如此，群僚莫敢有所答。是年冬，果有鼎革之事。

　　【宫词】年年圣诞贺天和，宴启长春响玉珂。殿上谈经循旧例。两街齐诵阿伽陀。
　　【简释】《五代会要》载，石敬瑭，唐景福元年二月二十八日生于太原汾阳里，以其生日为“天和节”。
　　《旧五代史》载，天福二年二月辛亥“天和节”，帝御长春殿，召左右街僧谈经“威仪殿”内。

　　【宫词】强邻徽号互相加，持节谁堪驾使车。四袄三衾邀厚赐，老臣真不愧皇华。
　　【简释】《五代史注引通鉴考异》载，虏（契丹）遗使加徽号于晋祖，晋亦献徽号于虏。高祖始命兵部尚书王权衔其命，权辞以老病。晋祖乃谓宰相冯道曰：“以此非卿不可！”道无难色。
　　《丛苑》载，契丹闻冯道有重名，名其与国相同列。戎赐臣下牙笏。及腊月，赐牛头，皆为殊礼。道均纳之，并以诗谢，云“牛头偏得赐，象笏更容持”。虏中大寒，赐道锦袄、貂袄、羊狐貂衾各一。每入谒，服四袄。宿馆中，并复三衾。诗云：“朝披四袄专藏手，夜复三衾怕露头。”及还京师，作诗五章，以述北使之意。首章云：“去年今日奉皇华，只为朝庭不为家。”

　　【宫词】崇元殿里乐声低，羽吁干戈二舞齐。回鹘随班阶下拜，贡琛同羡玉狻猊。
　　【简释】《旧五代史》载，天福五年冬至，帝御崇元殿，受朝贺。始用二舞。帝举觞奏“元同之乐”，登歌奏“文同之乐”。举食，文舞奏昭德之舞，武舞奏成功之舞。典礼久废，至是复兴。观者悦之。六年春正月辛酉朔，帝御崇元殿，受朝贺，仗卫如式。刑部员外部李象，上二舞赋，帝览而嘉之。（又）载，回鹘可汗仁美遣使，贡方物，中有玉狻猊，实奇货也。

　　【宫词】醉语传来入贺许，千春节后早回舆。皇丽枉换王姬贵，七载坤仪册命虚。
　　【简释】《新五代史·晋家人传》载，高祖后李氏，唐明宗女也。初号永宁公主。清泰二年，封魏国长公主。自废帝立，常疑高祖必反。三年，公主自太原入朝“千春节”。辞归，留之不得。废帝醉语公主曰：“尔归何速？欲与石郎反耶？”公主归，语高祖。高祖由是益不自安。高祖即位，公主当为皇后，天福二年，有司言：“皇太妃尊号己正，请上宝册。”太妃，高祖庶母刘氏也。高祖以宗庙未立，谦抑未遑。七年夏五月，高祖已病，乃诏尊太妃为皇太后，然卒不奉册，而高祖崩。故后讫高祖世无册命。

　　【宫词】六宫卫仗讶西庄，双镜葡萄焕宝光。鼓呼盈庭齐拜贺，官家今日作新郎。
　　【简释】《新五代史·晋家人传》载，出帝后冯氏，定州人也，父蒙。高祖为重允娶蒙女，重允早卒，后寡居有色，出帝悦之。高祖崩，梓宫在嫔，出帝居丧中纳之为后。是日，以六宫卫仗，太常鼓呼，命后至西御庄，见于高祖影殿，群臣皆贺。谓左右曰：“我今日做新女婿！”
　　《清异录》载，开运既私宠冯夫人，其事犹密。以高祖御器用，有“玉平脱双葡萄境”，乃高祖所爱。帝初即位，举以赐冯夫人。冯夫人讶喜，未久册为皇后。

　　【宫词】吉梦休矜兆玉盘，碧翁早已负高天。郎君真个成容易，谈笑除官问几钱。
　　【简释】《太平广记》载，开运甲辰，晋出帝问诸学士曰：“朕昨梦一玉盘，中有一玉杯，及一玉带，是何征兆？”李慎仪奏贺，以为玉者帝王之宝也。带者，有誓功之兆。盘盂者，乃守器之象，此为吉梦。不敢有他占。
　　《清异录》载，晋出帝不善诗，时为俳谐语。咏天诗云：“高平上监碧翁翁。”（又）载，晋出帝志于富贵，才进姓名，即问几钱拜官赐职。出帝谈笑倖臣，私号“容易郎君”。

　　【宫词】西北扑祭跃金垂，奏告谁知俗礼非。寒食南庄望陵处，御衣灰共纸钱飞。
　　【简释】《旧五代史·出帝纪》载，天福七年六月庚午，始听政于崇德殿门偏廊，分命廷臣以嗣位，奏告天地、宗庙社稷。遣骁卫将军石德起等，押先皇御马二匹，往相州西山扑祭，用北方之俗礼也。
　　《新五代史》载，天福八年二月庚午，寒食望祭显陵于南庄，焚御衣纸钱。谓之“焚衣野祭”。乃闾巷人家俗祭也。

　　【宫词】浅蕃军校半优伶，女乐更番侍御屏。羌笛胡琴堪欣悦，咸和虽好不须听。
　　【简释】《旧五代史》载，开运元年二月庚午，宰臣冯道等再上表，请听乐，皆不允。时帝自期年之后，于宫中闲举细声女乐。及亲征以来，日于左右召浅蕃军校，奏三弦胡琴和以羌笛，击节鸣鼓，更舞迭歌，以为娱乐。常谓侍臣曰：“此非音乐也！”故冯道等奏请举乐，诏旨未见而止。（又）载，礼仪使撰进高祖袝飨太庙，酌献乐章舞名，请以咸和之舞为名。从之。

　　【宫词】紫盖无缘障北风，调鹰犹自戏宫中。词臣应诏修降表，新妇殷勤拜阿翁。
　　【简释】《清异录》载，晋少主北迁至孟津，遗下所张紫罗伞。五层垒垛，檐仍泥金作盘花，但朱柄折矣！
　　《纲目》载，桑维翰求见言事，晋少主方在苑中调鹰，辞未见。
　　《新五代史·晋家人传》载，耶律德光遣张彦泽犯京师，以书遗太后，具道已降晋军，且曰：“吾有梳头妮子，窃一药囊奔晋，今皆在否？吾战阳城时，失奚车一乘在否？”又问契丹先为晋获者及景延广、桑维翰等所在。太后及帝闻彦泽至，欲自焚。又得德光书。乃灭火出上苑中。帝召当直学士范质，草降表。又为太后表，曰：“晋室皇太后新妇李氏，伏蒙皇帝阿翁”云云。

　　○汉

　　汉，高祖刘暠，初名智远，沙陀部人。汉明帝子，淮阳王刘昞之后。出帝开运二年，封北平王。后契丹入汴，遂即帝位于太原，入都大梁，不改元，仍称天福十二年。明年正月，始改元乾祐。是月殂，葬睿陵。子隐帝承祐立，仍称乾祐。郭威犯阙，被杀，葬颍陵。
　　汉共二主，凡四年。

　　【宫词】南指葭芦卷碧旗，河东早启帝王基。军中竞颂昭阳德，散出宫装犒军需。
　　【简释】《册库元黾》载，汉高祖为河东节度史，天福十一年，天下大雨，太原葭芦茂盛，最上一叶，如旗状，皆南指矣。明年遂即帝位。
　　《新五代史·汉家人传》载，李后，晋阳人也。高祖起兵太原，赏军士帑藏不足充，欲敛于民。后谏曰：“方今起事，号为义兵。民未得其惠，而先夺其财，殆非新天子所以救民之意也！今后宫所有，请悉出之，虽其不足，兵士亦不以为怨也！”

　　【宫词】满苑春风放纸鸢，液池新柳尽飞绵。今年破散遵唐例，南御园中过禁烟。
　　【简释】《五代史·李业传》载，帝与业等狎昵，多为瘦语相讥诮戏，放纸鸢于苑中。
　　《七修类稿》载，纸鸢本五代汉隐帝与李业所造，为宫中之戏者。纸鸢另外两种史据。一曰：韩信为陈豨造，放以量未央宫之远近。二曰：侯景攻梁台城，内外断绝，羊侃令小儿放纸鸢藏诏于中，以达援军。
　　《新五代史·汉隐帝纪》载，三年三月己酉，寒食望祭于南御园。
　　《五代会要》载，汉乾祐三年寒食，隐帝奉皇后幸南御园，家祭。昔日，君王奉先之道，无寒食野祭。自唐庄宗，每年寒食出祭，谓之“破散”，故袭而行之。

　　【宫词】连珠星早报真王，闻喜中途更兆祥。木拐漫夸来北国，衣冠方禁契丹装。
　　【简释】《玉壶清话》载，时晋势方炽，陶谷谓所亲曰：“五星数夜连珠于西南，有真主己在汉地。”
　　《册府元龟》载，汉高祖即位初，自晋赴雒，有司奏置顿厄口镇。帝曰：“地名稍恶，安可宿之？朕记此别有好路！”乃遣人寻之，果坦夷而至于闻喜县。有从骑报过厄口者，多争路坠于绝壑。从臣叹曰：“昔高皇帝避柏人之名，其智若神，我帝恶厄口而入闻喜，真千载之暗合也！”
　　《新五代史·汉本纪》载，契丹犯京师，出帝北迁。王遣牙将王峻，奉表契丹耶律德光，呼之为儿。赐以木拐一。木拐虏法贵之，如中国几杖，非优大臣不可得。峻持拐归，虏人望之皆避道。峻还为王言：契丹必不能有中国，乃议建国。二月戊辰，河东行军司马张彦威等上笺劝进。辛未，皇帝即位，称天福十二年。（又）载，帝禁造契丹服器。

　　【宫词】四载荣华过隙驹，石榴花发只须臾。骑驴未得攀龙去，空握摩尼串珠虚。
　　【简释】《五代史补》载，豫章有僧号“土兰”者，精于数术，自唐末著谶云：“石榴花发石榴开。”议者以“石榴”（石、刘）则晋汉之谓也。再言石榴者，晋汉享祚均不过二世也。
　　《旧五代史·隐帝记》载，一日，帝语郭威曰：“冥冥之中事，岂偶然哉！”
　　《清异录》载，汉隐帝之祸，手中犹持小摩尼数珠，凡一百零八枚，盖合浦珠也。

　　○周

　　周，太祖郭威，邢州人。汉乾祐三年，为邺都留守，引兵入汴。明年即位，都开封。四年殂，葬嵩陵，改元二（广顺、显德）。世宗荣，本姓柴，太祖养子。嗣位不改元，仍称显德。在位五年殂，葬庆陵。子恭帝宗训立，仍称显德，明年禅位于宋，封郑王，迁房陵殂。追加尊谥，葬顺陵。
　　周共三主，凡十年。

　　【宫词】雀儿得谷自高飞，一笑柴翁早泄来。前导暗中呈吉兆，绯衣升紫绿升绯。
　　【简释】《画墁录》载，郭祖微时，与冯晖同里。一日，有道士业彤，刺人字。因令刺之。郭以颈右作雀，左作谷粟；冯以脐作瓮，中作雁数只。戒曰：“尔曹各于项脐，自爱尔之雀衔谷，尔之雁出瓮，乃亨显之时也。”郭祖秉旄之后，雀谷稍近，登位之后，雀遂衔谷。世号郭威为“郭雀儿”。
　　《隆平集》载，柴翁者，常独居室。人以为司冥事。一日，大笑不止，妻问其故，不答。翁嗜饮，妻醉之以酒。乃曰：“上帝有命郭郎为天子！”史考，柴翁即守礼之父。史佚其名。
　　《五代史补》载，周高祖之为柩密使也，每出入，常恍然睹人前导，状若台省吏。其服色，一绯一绿。高祖以为不祥，深忧之。居无何，忽睹前导者，服色绯者改紫，绿者改绯。高祖心始安曰：“彼二人者，但见其升，不见其降，吉兆也！”未几，遂为三军所拥戴。

　　【宫词】三妃鱼贯侍彤庭，律吕精谱见性灵。孰似中宫能物色，早将天子识雕青。
　　【简释】《新五代史·周家人传》载，周太皇一后三妃。（又）载，德妃董氏，幼颖悟。始能言，通乐声，知其律吕。
　　《东都事略·张永德传》载，周太祖柴后，本唐庄宗之嫔御也。庄宗崩，明帝迁归其家，行止河上，遇风雨，止于逆旅。数日，有一丈夫，走过其门，衣敞不能自庇。后见之，惊曰：“此何人也？”逆旅主人曰：“此马步军使，郭雀儿也！”后异其人，欲嫁之。父母恚曰：“汝帝左右人，归当嫁节度史，奈何欲嫁此人？”后曰：“此贵人，不可失也！”遂成婚于逆旅。
　　《十国春秋·北汉世祖纪》载，威少贱，颈上为飞雀，世谓之“郭雀儿”。至是，见崇使者，具道所以立赟之意。因自指其颈，以示使者曰：“自古岂有雕青天子，幸无以我为疑。”

　　【宫词】凌桥稳渡荷天功，册礼新颁四庙崇。玉带戎衣皆旧物，母仪别奉太平宫。
　　【简释】《旧五代史》载，诸军拥帝南行，时河水初解，浮梁未构。是夜，北风凛冽，比旦冰坚可渡，诸军遂济。众谓之“凌桥”。济竟冰泮。时人异之。（又）载，太常卿边蔚，上“追尊四庙谥”议，冯道为四庙册礼使。
　　《旧五代史·汉高祖李后传》载，周太祖入京，凡军国大事，皆请后发教令以行之。及周太祖为六军推拥，上章具述其事。且言“愿事后为慈母”。后下诰答曰云云：仍出戎衣玉带以赐周太祖。周太祖即位，上尊号曰“德圣皇太后”，居于太平宫。

　　【宫词】小儿去髻顶团团，元首群扶上御銮。宠眷漫矜十阿父，故人偏得称心官。
　　【简释】《五代史注·洛中纪异录》载，广顺末，京师讹言，有人还魂，见冥间有数万了髻小儿。由是，无问贵贱之家，小儿有髻子者，皆剃之。识者曰：“小儿，元首者，新君之兆也。”未几，世宗嗣位，即元首也。
　　《五代史补》载，世宗在民间，尝与邺中大商，颉跌氏往江陵，贩卖茶货。见有卜者王处士，其术如神。世宗同往问焉。方布卦，忽有一蓍跃出，卓然而立。卜者大惊曰：“凡卜筮，而蓍自跃出者，其人贵不可言。况又卓立不倒，得非为天下之主乎！”遽起再拜。世宗虽佯言诘责，而私心甚喜。逆旅夜置酒，与颉跌氏半酣，戏曰：“王处士以我当为天子，若一旦到此，足下要何官？”颉跌氏曰：“某三十年作估来，未有不经京洛者，每见税官，坐而获利。一日所入，可以敌商贾数月，私心羡之。若你为天子，某愿得京洛税院，足矣！”世宗笑曰：“何望之卑也！”及承郭氏之后，践祚。颉跌氏犹在召见，竟以初言与之。
　　《新五代史·周家人传》载，太祖后柴氏，无子。养家兄守礼之子，以为子。是为世宗。世宗即位，守礼致仕，居洛阳第，以元舅礼之。而守礼亦颇恣横。是时，王溥、王晏、王彦超、韩令坤等，同为将相。皆有父在洛阳，与守礼朝夕往来，唯意所为。洛阳人多畏避。谓号“十阿父”。

　　【宫词】玉津园里酒频倾，又报江南进寿觥。广德殿开宣乐部，新伶歌舞祝天清。
　　【简释】《旧五代史》载，显德五年三月辛亥，李景遣所暑，临汝郡公徐辽，进买宴钱二百万。并遣伶官五十人，与辽俱来献寿觞。九月乙丑，赐宰臣枢密使，及近臣宴于玉津园。壬申“天清节”，群臣诣广德殿上寿。江南进奉使，商崇仪代李景，捧寿觞，以献。
　　《五代会要》载，世宗，唐天祜十八年九月二十四日，生于刑州之别墅。以其日为“天清节。”

　　【宫词】脱身兵刃掌坤仪，贵以声知术亦奇。新妇自为天下母，误他认作李家妮。
　　【简释】《新五代史·周家人传》载，世宗后符氏，初适李守贞子崇训。守贞事汉，为汉中节度使，已挟异志。有术者善听人声，以知吉凶。守贞出其家人，使听之。术者闻声后，惊曰：“此天下之母也！”守贞益自负，曰：“吾妇犹为天下母，吾取天之，复何疑哉！”于是决反。而汉遣周太祖讨之，逾年攻破其城，崇训知不免，手自杀其家人，次以及后，后走匿以帷幕自蔽。崇训惶恐，寻后不见，遂自杀。汉兵入其家，后俨然坐堂上，顾军士曰：“郭公与汝王父有旧，汝辈无犯我！”军士见之，不敢迫。太祖闻之，以谓：“一女子能使乱兵不敢犯，奇之！”为加慰勉。其母以后夫家灭亡，而独脱死于兵刃之间，以为天幸。欲使削发为尼，后不肯曰：“死生有命，天也！何必妄毁形体？！”世宗闻后如此，益奇之。及刘夫人卒，遂纳为继室。世宗继位，册为皇后。

　　【宫词】宵旰深思稼穑难，均民图法赐群官。宫庭漫进鱼龙戏，织妇耕夫最耐看。
　　【简释】《旧五代史》载，显德五年秋七月，赐诸道节度使、刺史，均田科各一面。唐同州刺史元稹在郡日，奏均户民租赋。帝览其文集，而善之。乃写其辞为图，以赐藩部。
　　《纲目》载，世宗留心农事，尝刻木为农夫、蚕妇，置之殿庭。

　　【宫词】珍贡初停御诏颁，谁将滋味悦龙颜。软钉制就笼中雪，更有莲花蕊押班。
　　【简释】《旧五代史》载，广顺元年诏曰：“天下州府旧贡滋味食馔之物，所以除减。其两浙进细酒、海味、姜瓜，湖南枕子茶、乳糖、白沙糖、橄榄子，镇州高公米、水梨，易定栗子，河东白杜梨、米粉、绿豆粉、玉屑籸子面，永兴御田红秔米、新大麦面，兴平苏栗子，华州麝香、羚羊角、熊胆、獭干、朱柿、熊、红枣、五味子、轻锡，同州石■〈釒敖〉饼，晋绛葡萄、消梨，陕府凤栖梨，襄州紫姜、新笋、橘子，安州粳米、糟味，青州水梨，河阳诸杂果子，许州御李子，郑州新笋、鹅梨，怀州寒食杏仁，申州蘘荷，毫州萆薢，沿淮州郡白鱼……今后并不许进奉。
　　《清异录》载，京洛白鳝极佳。周朝寺人杨承禄造“脱骨”，独为魁冠，文其名曰“软钉雪笼”。（又）载，郭进家能“莲花饼”馅。自云：周世宗有故婢流落，因传此法。婢言宫中人号“蕊押班”。

　　【宫词】琵琶绕殿作雷鸣，弦索嗷嘈劝举觥。一种新瓷称御制，青天云破雨初晴。
　　【简释】《五代史补》载，冯吉，瀛王道之子，能弹琵琶。世宗尝令弹于御前，深欣善之，号其琵琶为“绕殿鸣”。世传柴世宗时，烧造所司，请其色。御批云：“雨过青天云破处，这般颜色作将来。”

　　【宫词】夺真盘钉尽雕香，金格陈来迭迭黄。尚有于阗遗法在，灵前应更荐蒸羊。
　　【简释】《清异录》载，于阗法蒸羊，广顺中尚食，取法为之。（又）载，显德元年，周祖创造供荐之物。世宗以外姓继统，凡百务从崇厚灵前，看果雕香为之承以黄金，起突迭格，禁中谓之“夺真盘饤”。

　　●全史宫词卷十五　十国

　　○吴

　　吴，杨行密，庐州人，唐光启三年，以庐州刺史举兵平江东，进爵吴王，是为太祖。子渥立，称宏农王，为其将张颢所杀，是为烈祖。弟隆演立，复称吴王。改元一（武义），是为高祖。弟溥立，后唐天成二年，据扬州称帝，国号吴，是为睿帝。改元四（顺义、乾贞、太和、天祚），在位十七年，禅位于徐温养子李昪。
　　吴共四主，凡四十六年。

　　【宫词】子孙鳞次霸全吴，潭上鱼曾应帝符。共事英雄三十六，剑锋威压黑云都。
　　【简释】《十国春秋·糁潭鱼者传》载，太祖初起庐州，巡警至糁潭，有渔父鼓舟至前，馈鱼数头，曰：“此犹公，子孙鳞次而霸也！”
　　《五代史·吴世家》载，行密与起事刘威、陶雅之徒，号“三十六英雄”。
　　《十国春秋·吴太祖世家》载，孙儒降兵，多蔡人。行密择其尤勇者五千人，以皂衣蒙甲，号“黑云都”，常以为亲军。

　　【宫词】君王神勇慑扬滁，菱水蜂糖尽改呼。早起内庭传盥漱，沙锣不用侍儿扶。
　　【简释】《十国春秋·吴太祖世家》载，时滁人呼荇溪曰“菱溪”，扬州人呼蜜曰“蜂糖”，讳“行密”也。（又）载，成及抵王内室，尝遇王起盥漱，右手擎沙锣，可百余两，实水其中，以洗项。因服王“力举三百斤”不为虚也。

　　【宫词】钱眼杨头旧有谣，江南江北怨难消。如今弄玉归萧史，龙种能谐引凤箫。
　　【简释】《十国春秋·吴太祖世家》载，王遣女与钱传璙，并顾全武归钱唐。先是，王与钱氏不相容，尝命以大索为钱贯，号曰“穿钱眼”。两浙亦岁以大斧科杨，谓之“斫杨头”。至是，二姓通婚，两境渐睦矣！
　　《十国春秋·吴越钱传璙传》载，传璙指陈顺逆之理，吴王为之动容。叹曰：“此龙种也！生子当如钱郎。吾子真豚犬耳！”遂以女妻之。

　　【宫词】射场新向内营开，地室喧天落舞埃。香烛十围似明昼，麻衣深夜击球来。
　　【简释】《十国春秋·吴烈祖世家》载，初，内营有亲军数千，屯于牙城之内。王悉迁出于外，以其地为射场。
　　《江南别录》载，景王居父丧，掘地为室，以作音乐。夜燃烛击球，烛大者十围，一烛之费数万。

　　【宫词】绕柱神龙梦里蟠，谁教苍鹘上场看。浊河回棹三郎醉，竟向君王试弹丸。
　　【简释】《十国春秋·吴高祖世家》载，徐温尝夜梦入宫，见白龙绕殿柱。诘旦，见隆演穿白衣，拥柱而立，心异之。至是，得嗣立。（又）载，徐氏专权，王幼懦不能自持，而知训尤凌侮之。尝与王为优，自为参军，使王为苍鹘以从。又泛舟浊河，王先起，知训以弹丸弹之。（又）载，宋齐丘密言于知诰曰：“三郎骄纵，败在朝夕。”三郎，即知训也。

　　【宫词】黑云长剑气桓桓，共护楼船压急湍。羲驭飙驰黄道阔，白沙旧镇改迎銮。
　　【简释】《江表志》载，严球为相，王慎辞奉使北朝，球在病，请告烈祖，授以论答，凡数百事，皆中机务。更就球宅访之，球览毕称美，请更添数事：北朝问黑云长剑多少，来时及五十指挥，皆在都下，柴再用不曾赴镇。既而果首问黑云长剑并柴再用所云，慎辞依前致对。
　　《十国春秋》载，吴顺义四年冬十月，王入白沙观楼船，大学博士王谷上书，请改白沙为“迎銮”。略曰，“日月所经，星辰尽是黄道，銮舆所止，井邑皆为赤县。”王命更其名曰“迎銮镇”。

　　【宫词】衮冕新更羽客装，愁云惨淡绕丹杨。翠屏玉砚雕零尽，谁复仙宫忆让皇。
　　【简释】《十国春秋·吴睿帝纪》载，天祚三年八月，帝下诏禅位于齐。齐主表请改江都宫殿，名皆从仙经内取之。帝常服羽衣，习“辟谷术”。升元二年，帝屡请徙宫，齐主改润州牙城为丹杨宫，以李健勋充迎奉让皇使，徙丹杨宫。冬十月，帝崩。是日，有使命来徙所，帝方诵佛书于楼上，使者趋前，帝以香炉掷之，俄而报晏驾矣！（又）载，显德三年，周先锋都部署刘重进得其玉砚、玛瑙碗、翡翠瓶，以献太祖。

　　【宫词】枯杨枝叶不逢春，公主闻呼暗怆神。世世不为有情物，佛心应鉴未亡人。
　　【简释】《江表志》载，让皇既迁，数年未卒，每有枯杨生枝叶。及五岁有中使赐衫笏加官，即日而终。
　　《十国春秋》载，吴太子琏妃李氏，齐王知诰第四女也。南唐受禅，封永兴公主。妃自以为吴家冢妇而国亡，中怀忿悒，闻人呼公主，辄悲伤流涕。琏即薨，妃居迁陵宫，终身缟素，不茹荤血，自称“未亡人”，焚香对佛誓曰：“愿儿生生世世，莫作有情之物。”

　　○南唐

　　南唐，李昪，徐州人。初为徐温养子，名知诰，封齐王。吴天祚三年，受禅，国称齐。后复姓李，改号唐，都江宁，在位七年殂，庙号烈祖，改元一（升元）。子元宗璟立，惧周师迁豫章，十九年殂，改元三（保大、中兴、交泰）。子后主煜立，复居江宁，贬号称唐国主，不改元。宋开宝八年降，封违命侯。
　　南唐共三主，凡三十九年。

　　【宫词】李树呈祥玉作团，外藩朝贡集衣冠。词臣奉诏图王会，毡帽貂裘写二丹。
　　【简释】《十国春秋·南唐烈祖纪》载，升元三年，帝复姓李氏，是时江西“杨化为李”，临川李树生连理枝，人以为还宗之兆。
　　《十国春秋·吴高祖世家》载，武义元年，有童谣云：“江北杨花做雪飞，江南李树玉团枝，李花结子可怜在，不似杨花无了期。”
　　《十国春秋·南唐烈祖纪》载，契丹主遣使来聘。契丹主之弟，东丹王亦遣使以羊马入贡。于是，翰林进“二丹入贡图”。

　　【宫词】乌舅金奴影暗摇，殿环声静怒微消。鹭鸶饼餤天厨进，总赖宫中玉手调。
　　【简释】《清异录》载，江南烈祖，素俭。寝殿烛不用脂蜡，灌以乌柏子，呼之为“乌舅”。案上捧烛铁人，高尺五，是杨氏时马厩中物。一日，黄昏急需烛，唤小黄门曰：“掇过我金奴来！”
　　《陆游南唐书》载，后宫种氏，名时光，性警慧。烈祖尝怒，声如乳虎，殿门环佩震动，左右丧魂。种氏左手持食，右手进七，从容如平时，烈祖怒亦顿解。（又）载，烈祖受禅，御厨设宴，赖之其食味，内有“鹭鸶饼”之类。

　　【宫词】至尊友爱极无伦，花萼联吟睿藻新。雪满楼台开内宴，君臣同作画中人。
　　【简释】《江表志》载，元帝友爱之分备极无伦。太弟景遂、江王景遏、齐王景达，出处游宴未尝相舍。保大五年元月大雪，召太弟以上登楼展宴，咸命赋诗，夜分方散。侍臣皆有诗咏，徐铉为前后序。太弟合为一图，召名公图画，曲尽一时之妙。御容高冲古主之。太弟以下侍臣，法部丝竹，周文矩主之。楼阁殿宫，朱澄主之。雪竹寒林，董元主之。池沼禽鱼，徐崇嗣主之。图成，无非绝笔。

　　【宫词】几簇新兰碧箭抽，饮香亭外雨初收。沪溪美土勤培护，恩泽浓沾馨烈侯。
　　【简释】《清异录》载，保大二年，国主幸饮香亭，赏新兰。诏苑令取滬溪美土为“馨烈侯”护培之具。

　　【宫词】采得名香号月麟，深宫游戏斗时新。轻罗剪作梨花蕊，争学鸾儿袖里春。
　　【简释】《云仙杂记》载，元宗为太子时，爱妾号“鸾儿”，多从中贵董逍遥微行，以轻罗造梨花散蕊以裛月麟香，号“袖里春”，所至暗遗之。

　　【宫词】小殿龟头向晓张，鹅梨帐底散芬芳。搜奇更薄江南产，昨日深宫宴内香。
　　【简释】《十国春秋·南唐元宗纪》载，帝尝构一小殿，谓之“龟头居”，常处以视事。左右侦其所在，必问曰：“大家何在龟头里？”
　　《南部烟花记》载，江南李主帐中香，法以鹅梨蒸沉香用之。
　　《十国春秋·南唐元宗纪》载，保大七年，召大臣、宗室赴内香宴。凡中国、外域名香以至，和合煎饮。佩戴粉囊共九十二种，皆江南所无也。

　　【宫词】霞帔迎风望若神，承浆溶雪事逡巡。鞠场新拜银鞾赐，可是先生粪壤银。
　　【简释】《十国春秋》载，耿先生者，军大校耿谦女也。保大中入宫，元宗处之别院，号曰“先生”。常披紫霞帔，精采卓异，言词调畅，手如鸟爪。尝大雪护炉索金。盆贮雪，耿取雪削之为银锭状，投炽炉中。过食顷，乃持以出，灿然尽白铤也。又尝见宫婢持粪帚曰：“此物可惜，勿令弃去！”取置铛中烹炼，少许皆成白金。开宝中，金陵内库，犹有耿先生粪壤银。
　　《南唐近事》载，元宗尝谓冯权曰：“我当富贵日，为尔制银鞾。”及保大初，因击鞠赐银三十斤，权命工锻鞾穿之。

　　【宫词】绮窗日暖玉奁开，北苑妆成对镜台。绾得云鬟堪照样，曾经宫髻石边来。
　　【简释】《清异录》载，南唐晚季，建阳进茶油花子，大小各别。宫嫔镂金于面，皆淡妆，以此花饼施额上，时号“北苑妆。”
　　《江南余载》载，后苑有宫髻石，相传张祜旧物，以其形若宫髻，故名之。

　　【宫词】山色无缘落御觞，豫章北望恨茫茫。朝来进酒停龙脑，宣索莲华与蔗浆。
　　【简释】《陆游南唐书》载，元宗失江北，迁豫章龙州。至赵屯，举酒望皖公山曰：“好青峭数峰，不知何名？”家明对曰：“此舒州皖公山也。”固献诗曰：“皖公山纵好，不落御觞中。”元宗叹息，罢酒而去。
　　《郑文宝耿先生传》载，南海尝贡奇物，有蔷薇水龙脑浆。上实宝之，以龙脑调酒服，香气连日。
　　《十国春秋·南唐元宗纪》载，国主北望金陵，恒郁郁不乐，寝疾不复进膳。唯啜甘蔗浆、嗅藕华。

　　【宫词】立马球门引鞚低，夭桃开遍后园西。芳菲痛采嫔妃笑，争认宜春绿耳梯。
　　【简释】《清异录》载，江南后主，同宜春王从谦，春日与妃侍，游宫中后圃。妃侍睹桃花烂开，意欲折，而条高。小黄门取采梯献时，从谦乘骏马击球，乃引鞚至花底，痛采芳菲。顾谓嫔妾曰：“吾之绿耳梯何如？”

　　【宫词】驾入琳宫梵呗哗，翟衣龙衮换袈裟。乔姬入道偏承宠，金字心经出内家。
　　【简释】《十国春秋·南唐后主纪》载，开宝三年，命境内崇修佛寺，改“宝公院”为“开善道场”。国主与后，顶僧伽帽，衣袈裟，诵经拜跪。（又）载，乔氏亦后主宫人，尝出家奉佛，后主手书“金字心经”赐之。

　　【宫词】雪花满殿酒微酡，高髻纤裳坐听歌。新破翻成邀醉舞，当筵忙煞点青螺。
　　【简释】《十国春秋·南唐后主昭惠周后传》载，后小字娥皇，创为高髻纤裳及首翘鬓朵之妆。尝雪夜酣宴，举杯请后主起舞。后主曰：“汝能创为新声，则可矣！”后即命笺缀谱，喉无滞音，笔无停思，俄顷谱成。所谓“邀醉舞”也。
　　《十国春秋拾遗》载，昭惠后，善音律，能为小词。其所用笔曰“点青螺”。宣城诸葛氏所造。

　　【宫词】铺殿何须倩画工，天开锦洞聚春风。多情最是花前蝶，爱住乌云缥缈中。
　　【简释】《十国春秋·南唐徐熙传》载，熙尝于双缣幅素上，画丛艳迭石，旁出药苗，杂以禽鸟蜂蝉之妙，乃供后主宫中挂设之具，谓之“铺殿花”，又称“装堂花”。
　　《清异录》载，李后主每春盛时，梁栋窗壁柱拱阶砌，并作隔筒，密插杂花，榜曰“锦洞天”。
　　《十国春秋》载，南唐宫人秋水，喜簪异花，芳香拂鬓，常有蝶绕其上，扑之不去。

　　【宫词】金屑琵琶已断丝，梅花空发去年枝。宫中法曲都零落，唯有流珠忆旧时。
　　【简释】《十国春秋·南唐后主昭惠周后传》载，后工琵琶，元宗以“檀槽琵琶”赐之。后殂于瑶光殿，后主以后所爱“金屑檀槽琵琶”同葬之。
　　《马令南唐书》载，帝尝与后，移植梅花于瑶光殿之西。及花开，而后已殂。因成诗见意曰：“失却烟花主，东君不自知，清香更何用，犹发去年枝。”
　　《十国春秋》载，南唐宫流珠，后主嫔妃也。后主尝制“念家山破”，昭惠后制“邀醉舞恨来迟”。二曲流传既久，乐籍多忘之。后主追念昭惠后，理其旧词曲，顾谓左右无知者，流珠独能追忆无失。

　　【宫词】褰幔人亡旧宠移，校鹅纳彩故迟迟。主香夜侍柔仪殿，偷咏金鞵衩袜词。
　　【简释】《十国春秋·南唐后主昭惠周后传》载，后寝疾，小周后已入宫中。后偶褰幔见之，惊曰：“汝何日来？”小周后尚幼，未知嫌疑，对曰：“既数月矣！”后恚，至死面不外向。
　　《十国春秋·南唐后主继后周氏传》载，昭惠后殁，后未胜礼服，待年宫中。明年，后主居圣尊后葬，故中宫久虚。开宝元年，始议立后为继室。将纳彩，后主命校鹅代白雁，被以文绣，使衔书，特举亲迎之礼。后主制乐府艳其事。内有“衩袜金缕穨”之句，词甚狎昵，颇闻于外。
　　《清异录》载，周氏，居柔仪殿，有主香宫女。焚香之器有“把子连三”、“云凤折腰”、“狮子”、“小三神”、“太古”、“容华鼎”等数十种。

　　【宫词】烂漫东风鞴扇轻，一池春水皱文生。彩亭四面红罗薄，醉倩群花为解酲。
　　【简释】《清异录》载，俗以开花风为风鞴扇。
　　《十国春秋拾遗》载，李后主于清微楼上歌“春寒水四面”，学士刁衍起奏曰：“陛下来睹其大者远者尔”人疑其规讽。讯之，云“风乍起吹皱一池春水”。
　　《十国春秋·南唐后主继后周氏传》载，后主尝于群花中作亭幕，以红罗押以玳牙，雕镂华丽，而极迫小，仅容二人。每与后饮酒其间。

　　【宫词】素袜凌波月影零，金莲贴地立娉婷。玉颜持较夷光画，妒煞琉璃八尺屏。
　　【简释】《十国春秋》载，南唐杳娘纤丽善舞。后主作金莲，高六尺，命杳娘以帛缠足，令纤丽屈上作新月状，素袜舞莲花中，回旋有凌波之态。
　　《十国春秋·董源传》载，源善画，一日，后主坐碧落宫，召冯延已论事。至宫门，逡巡不敢进。后主使趣之延已。曰：“有宫娥著青红锦袍，当门而立，未敢竟进。”使随其谛视之，乃八尺琉璃屏，画夷光于上，盖董源笔也。

　　【宫词】鹤锦鸾绫万轴屯，芸香满架闭闲门。保仪入选非关貌，敕掌图书即主恩。
　　【简释】《图书见录闻》载，李后主雅尚图书，蓄聚既丰，尤精赏鉴。至今内府图轴，暨人家所得书画，有织成“大回鸾”、“云鹤练”、“雀锦”饰。
　　《十国春秋·南唐保义黄氏传》载，后主以黄氏工书札，使专掌宫中书籍。二周后相继专房，故黄氏虽见赏识，终不得幸御。元宗父子俱善书法，元宗学羊欣，后主学柳公权，皆得十九。购藏钟王以来墨帖至多，黄氏实掌之。

　　【宫词】牙韱横插皂罗厨，扇鹄灯鱼映碧疏。心识君王勤翰墨，花前偷学撮襟书。
　　【简释】《倦游录》载，李氏有江南日，中书省用皂罗糊屏风，所以养目也。
　　《李后主诗》云：“九重开扇鹄，四面炳灯鱼。”
　　《清异录》载，后主能作大字，不事笔卷帛，书之皆能如意，世谓之“撮襟书”。

　　【宫词】宝阁光分照夜珠，旧时灯月记模糊。黄罗扇上消魂句，到老风情付庆奴。
　　【简释】《默记》载，江南大将获李后主宠姬，见灯辄闭目云：“宫中本阁，至夜则悬大宝珠，光照一室，如日中也。”
　　《后主感怀诗》云：“层城无复见娇姿，佳节缠绵不自持，空有当年旧烟月，芙蓉城上哭蛾眉。”
　　《客座赘语》载，南唐宫人庆奴，后主尝于黄罗扇书词赐之。云：“风情渐老见春羞，到处魂消感旧游，多谢长条似相识，强垂烟态拂人头。”

　　【宫词】一帖升元集大观，澄日堂纸画乌阑。临池最重红丝石，歙匠新来擢砚官。
　　【简释】《十国春秋》载，南唐保大七年，命仓曹参军王文炳摹勒古今法帖后主命徐铉以所藏法帖入石，名曰“升元帖”，即此帖也。《十国春秋拾遗》载，南唐后主留意笔札，所用“澄心堂纸”、“李廷珪墨”、“龙尾砚”三物，为天下之冠。砚歙大溪产也，江南主尤重红丝砚。（又）载，歙守荐砚工李少微，后主嘉之，擢为“砚官”。
　　【宫词】销金罗幕灿朝霞，绿钿光生隔眼纱。开到红梅花落后，清香全让麝囊花。
　　【简释】《十国春秋》载，南唐后主常于宫中，制销金罗幕壁，而以白金钉瑇瑁押之。又以绿钿刷隔眼，中障以朱绡，植梅于其外。
　　《清异录》载，庐山僧舍，有麝囊花，色正紫，号“紫风流”。后主诏取数十根，植于迎风殿，赐名“蓬莱紫”。

　　【宫词】春风深夜度倡楼，醉墨琳漓壁上留。倚翠偎红传教法，鸳鸯寺主最风流。
　　【简释】《十国春秋注引诗话类编》载，后主常微行倡家，乘醉大书石壁曰：“浅斟低唱，偎红倚翠。大师鸳鸯寺主传风流。”其荡侈不羁，如此状。也有说“后主微行倡家遇僧”事。

　　【宫词】燕舞莺狂日影迟，春愁无力逐游丝。浮梁稳渡黄花水，正是樱桃落尽时。
　　【简释】《十国春秋拾遗》载，后主尝作诗云：“莺狂应有限，蝶舞已无多。”未几失国，果如诗应也。
　　《十国春秋注》载，元宗《春恨·浣溪纱》词及其《台春词》，称为绝伦，内有句云“春愁无力”。
　　《十国春秋·唐后主本纪》载，先是池州人樊若水，举进士不第，诣宋阙献策，请造浮梁，以济师。宋遣高品、石全振往荆州，造黄黑龙船数千艘，又以大舰载竹，自荆渚而下。及命曹彬等出师，乃遣入作，使郝守等率丁匠营之。议者以为古未有作浮梁渡大江者，乃先试于石牌口，移置采石，三日而成，长驱渡江，遂至金陵。每岁，大江春夏暴涨，谓之“黄花水”。及宋师至，而水皆缩小，国人异之。
　　《十国春秋注》载，后主在宋师围城时，仍作长短句，其中有“樱桃落尽”句，一阙未就，而城已破。

　　○前蜀

　　前蜀，王建，舞阳人，唐西川节度史，进爵蜀王。梁开平元年，据成都称帝，国号蜀。在位十二年，为其子衍所鸩。庙号高祖，改元五（武成、永平、通正、天汉、光天）。衍，后主，八年降于唐，封顺正公。改元二（乾德、成康）。
　　前蜀共二主，凡二十年。

　　【宫词】圣节龙兴记寿春，青城王气付真人。五行不信金炀鬼，半面先窥玉女神。
　　【简释】《十国春秋·前蜀高祖纪》载，帝以降生日为“寿春节”。
　　《十国春秋·前蜀高祖徐后传》载，徐耕有二女，皆国色。相工语耕曰，“公不久当大富贵。青城山王气彻天，不十年有真人承运，此女当作后妃。”
　　《十国春秋拾遗》载，蜀王先主时，有军校黄承贞，遇一叟曰：“郑山，古谓曰此国于五行中，少金气。有剥金之号曰‘金炀鬼’，倘行吾教以禳镇，庶几减于杀伐。”黄乃赍秘文谒蜀，三上不达，呕血而死。
　　《十国春秋·前蜀高祖纪》载，天汉六年，遣官祭盐井玉女之神，神出半面享之。初帝见裸体妇人于盐井，告曰：“若当为吾国土地，主富贵至矣！”故有是命。

　　【宫词】诏下群臣擢拜同，扶天阁上勒勋庸。猫跳栗爆传佳句，白发词臣亦进封。
　　【简释】《十国春秋·前蜀高祖纪》载，天汉六年即帝位，授唐室旧臣王进等三十二人官爵，有差。又宋玭等百余人，咸见信用。（又）载，起扶天阁，绘诸功臣象。
　　《十国春秋·卢延让传》载，初延让献高祖诗云：“栗爆烧毡破，猫跳触鼎翻。”至是，高祖与潘峭，夜论边事。旋命宫人栗，己而爆，栗烧坐间绣褥。又尝于炉间置鼎，宫猫相遂，误复其鼎。高祖良久曰，“栗爆毡破，猫跳鼎翻。忆得卢延让卷中有此语！乃知先辈裁诗，信无虚境。”明日超拜工部侍郎。

　　【宫词】堂宇新更殿阁重，金床高拱气葱茏。治兵诏检军资库，宝剑先呼夺命龙。
　　【简释】《十国春秋·前蜀高祖纪》载，天汉六年秋九月己亥，即皇帝位，国号大蜀。帝以卯年生，至是左右献“兔子上金床”之谶，帝命饰金为坐，召蜀人以金德王，以承唐运。（又）载，诏改堂宇厅舍为宫殿，改军资库为“国计库”。（又）载，中军有隐语，剑曰“夺命龙”，刀曰“小逡巡”、枪曰“肩二”、斧曰“铁糕糜”、甲曰“小斤使”、弓曰“潘尚书”、弩曰“百步王”、箭曰“飞郎”、鼓曰“圣牛儿”、锣曰“响八”、旗曰“愁眉锦”、铁蒺藜曰“冷尖”……如此许多。

　　【宫词】宝历禅林纵豫游，宫花蓦地坠僧楼。可怜龟化桥边水，每到重阳咽不流。
　　【简释】《十国春秋·前蜀高祖纪》载，永平四年九月，帝幸宝历寺，后妃皆从。是日重阳节，宫女四人为僧所匿，明日得于民家，与僧二十二人同斩于龟化桥下。

　　【宫词】乐部当筵奉酒卮，鹑衣拾麦任游嬉。大梁聘使频惊顾，殿上高歌秀两岐。
　　【简释】《太平广记》载，梁祖使封舜卿于蜀，路出全州。全帅置筵于公署。舜卿多所傲睨，及执斝，索令曰：“麦秀两岐。”伶人骇为未闻，以他曲代之。舜卿摇首曰：“不可！”又再呼“麦秀两岐”。主人惭怒，杖其乐将。次至汉州，伶人已知全州事，忧之。及饮，舜卿又曰“麦秀两岐”，如是三呼不能应。有乐将王新殿前曰：“略乞侍郎一唱！”舜卿唱未遍，已入乐工之指下矣。其乐工白帅曰：“此大梁新翻，西蜀未有。请写谱一本，飞递入蜀，具言经过二州事。”待舜卿至蜀，长吹“麦秀两岐”于殿前，施芟麦之具，引数十辈贫儿褴褛衣裳，携筐笼而拾麦，仍合声唱。其词凄楚，舜卿惭恨而退。

　　【宫词】锦障球场入紫衢，缯山千尺接宫隅。红罗饼胜红绫饼，亲试楼前当面许。
　　【简释】《十国春秋·前蜀后主纪》载，帝雅好蹴踘，引锦步障以翼之，往往击球其中，至街市而不知。（又）载，结缯为山，及宫殿楼观于其上，又别立二采亭于前，列诸金银锜釜之属，取御厨食料烹燀其间。帝乃凭采楼视之，号“当面厨”。
　　《十国春秋拾遗》载，卢延让举光化进士，唐御膳以红绫饼餤为重，昭宗令太官，特作二十八饼餤赐之。后入蜀作诗云：“莫欺零落残牙齿，曾吃红绫饼餤来。”王衍闻之，遂命供膳亦以饼餤为上品，以红罗裹之。

　　【宫词】宣华池上月华多，一段琉璃素影磨。夜半酒酣簪舄错，嘉王流涕玉箫歌。
　　【简释】《十国春秋·前蜀后妃传》载，宫人李玉箫者，后主尝宴近臣于宣华苑，命玉箫歌已所撰“月华如水”宫词，侑嘉王宗寿酒。宗寿惧祸，为之尽觞，词曰：“辉辉赫赫浮五云，宣华池上月华新，月华如水浸宫殿，有酒不醉真痴人。”
　　《十国春秋·王宗寿传》载，尝于九日侍酒宣华苑，乘间极言社稷将危，流涕不已。潘在迎、韩昭等曰：“嘉王从来酒悲！”乃与诸狎客共以谩言谑嘲之，坐上哗然。后主不能省，复命宫人李氏，歌已所撰新词，侑宗寿酒。
　　《清异录》载，王衍伶官家乐侍宴，曰：“小池水澄天”，见家乐应制云：“一段圣琉璃。”

　　【宫词】倚遍残妆醉未醒，金莲冠压鬓云轻。花间才驻流星辇，又召唐魂入上清。
　　【简释】《十国春秋·前蜀后主纪》载，帝谒永陵，还宴怡神亭，嫔妃皆戴金莲花冠，衣道士服，酒酣免冠，其髻髽然，更夹面连额，污以朱粉，号“醉妆”。
　　《清异录》载，蜀衍，荒于游幸，乃造平底大车，下设四卧轴，安五轮，凡二十轮，牵以骏马，骑去如飞，谓之“流星辇”。（又）起上清宫，塑王子晋像，尊为“圣祖圣道玉宸皇帝”。又塑高祖及帝像，侍立于左右。又于正殿，塑元元皇帝及唐诸帝，备法驾朝之。时后主躬自享，荐城中士女“游观阗咽”，谓之“召唐魂”。

　　【宫词】唱罢霓裳唱柳枝，龙舟灯火夜深时。归来细迭霞光纸，传写烟花绝妙词。
　　【简释】《十国春秋·前蜀后主纪》载，帝以上已节，宴怡神亭，自执板唱《霓裳羽衣》。又以重阳节，曲宴群臣于宣华苑，夜分不罢，帝唱韩琮《柳枝词》。
　　《五代故事》载，衍乘醉泛小龙舟于渠中，使人倒执蜡烛千余条，逆照水面，以迎其船。歌乐之声，沸于渠上。
　　《十国春秋·前蜀后主纪》载，帝尝集艳体诗二百篇，号“烟花集。”
　　《十国春秋拾遗》载，蜀王衍所造霞光笺，即“彤霞笺”。

　　【宫词】春风宫中酒帘翻，宝鼎香参皂荚烟。山下回舟催鼓橐，地衣轻荡水纹圆。
　　【简释】《十国春秋·前蜀后主纪》载，帝命大内造村坊、市肆，令宫嫔著青衫，悬帘鬻食。（又）载，帝尝爇名香，昼夜相继，久而厌之，更爇皂荚，以乱其气。
　　《十国春秋·备考》载，王衍侈荡无节，庭为山楼，以彩为之。作蓬莱山，画绿罗为水纹地衣，集锻者于山内鼓橐，以长箫引于地衣，下吹其水纹，鼓荡若波涛之起伏。以杂彩为二舟，辘轳转动，上载妓女二百二十人，周游于地衣之上。

　　【宫词】写翠传红赐镜铭，秦川西北为娉婷。宣呼驾返齐迎谒，回鹘分排七里亭。
　　【简释】《十国春秋·前蜀王承休传》载，承休妻严，有殊色，后主绝加宠爱。秦川之行，后主颇以严故，临幸焉。至则赐以妆镜，铭曰：“炼形神冶，莹质良工，当眉写翠，对脸传红，如珠出匣，如月停空，绮窗绣幌，俱涵影中。”
　　《十国春秋·前蜀后主纪》载，咸康元年，十一月帝至于成都，百官及后宫迎谒七里亭，帝杂宫人作回鹘队以入。

　　【宫词】珠冠金甲耀江滨，夹道惊看灌口神。水调新翻银汉曲，满船锦绣动歌尘。
　　【简释】《十国春秋·前蜀后主纪》载，帝披金甲冠珠帽，执戈矢而行，旌旗连亘百余里不绝，百姓望之，以为灌口妖神。后妃饯于升仙桥，遂以宫女二十人从行，舟子皆衣锦绣。帝自制《水调银汉》之曲，命乐工歌之。

　　【宫词】画裙结束称腰身，袅袅云霞耀日新。一曲甘州歌欲歇，柳眉桃脸不胜春。
　　【简释】《十国春秋·前蜀后主纪》载，帝奉太后太妃，祷青城山。宫人皆衣云霞之衣，帝自制《甘州曲》，宫人唱之，其词哀怨。辞曰：“画罗裙能称腰身，柳眉桃脸不胜春，薄媚结束足精神，可惜沦落在风尘。”

　　【宫词】丹峰翠驿快诗情，笑语江山候出行。多少风光看未足，懒驱金辇入龟城。
　　【简释】《十国春秋》载，帝又历“丈人观”、“元都观”、“丹景山”、“金华宫”、至德寺，朝“上清宫”。设醮祈福，谒高祖塑像，与太后太妃制词勒石。遂至彭州、阳平、汉州三学山，薄暮观圣灯，赋诗而还。及天苴驿，各又赋诗。太后诗云：“为寻灵境散幽情，千里江山暂得行，所恨烟光看未足，却驱金辇入龟城。”太妃诗云：“翠驿江亭近玉京，梦魂犹自有青城，此来出看江山景，却被江山看出行。

　　【宫词】竹影婆娑月满天，南轩晓启竞传笺。词臣应制多佳咏，谁及昭仪李舜弦。
　　【简释】《图绘宝鉴》载，西蜀李夫人，月夕独坐南轩，竹影婆娑可喜，即起挥毫濡墨，模写纸窗。明日视之，生意具足。
　　《十国春秋》载，昭仪李氏，名舜弦。梓州人，酷有辞藻。后主立为昭仪，世所称“李舜弦夫人”也。所著“蜀宫应制诗”、“随驾诗”、“钓鱼不得诗”，诸篇多为文人赏鉴。

　　【宫词】虎狼神鬼互惊疑，狎客陪銮尽日嬉。乐极已弃人入草，东巡诗作犹如泥。
　　【简释】《十国春秋·前蜀后主纪》载，时帝以文思殿大学士韩昭为内皇城使，潘在迎为武勇军使，顾在珣为狎客，陪侍游宴。或为艳歌，相唱和。（又）载，唐因李严来以马市珍玩锦绣，而国法禁锦绮奇珍不得入中国。其粗恶者，乃听往易，谓之“入草物”。严还，以闻唐主，怒曰：“衍岂免为入草人乎！”（又）载，咸康元年冬十月癸亥，帝发成都，武兴节度史王承捷飞驿言：“东朝兴盛，令公统兵西上。”帝疑，群臣同谋，沮己大言曰：“吾言欲耀武，遂东行，有群鸦停于旗杆，其鸣甚哀！又亲祷张恶子庙，探韱。得‘逆天者殃’四字。”帝殊不为意在道。与成都尹韩昭，翰林学士李浩弼、中书令舍人王仁裕酬答吟咏，无虚日。（又）载，帝或昼作鬼神，夜为狼虎，潜入诸宫内，惊动嫔妃，老少奔走，往往致卒。

　　○后蜀

　　后蜀，孟知祥，邢州龙岗人。初以唐主婿镇西川，进封蜀王。唐清泰元年称帝，国号蜀，改元一（明德）。是年殂。庙号高祖。子后主昶立，仍称明德元年。四年改元（广政）。宋乾德三年降，封秦国公。
　　后蜀共二主，凡四十一年。

　　【宫词】敕将匙钵赐浮屠，国戚西来礼数殊。不见琼华宫苑冷，花荫愁忆麝香騟。
　　【简释】《十国春秋·后蜀高祖李后传》载，李氏，后唐太祖弟克让女也。庄宗即位，封琼华长公主，长兴三年薨，高祖登极，追册为皇后。后唐之乱，庄宗诸儿多削发为僧，间道来成都。高祖以后故，厚待之，赐予千计，敕器用局以沉香降真为钵，木香为匙箸，其尤礼如此。后幼蓄雌雄二猫，一曰“御花朵”，一曰“麝香騟”，酷爱之。

　　【宫词】百纽屏风绕坐张，鲛绡玉枕趁温凉。幈宫日出传朝膳，首进绯衣酒骨羊。
　　【简释】《清异录》载，幈宫，孟蜀高祖晚年作。以画屏七十张，关百纽而斗之，用为寝所，称“幈宫”。（又）载，“皇明帐”不知所自，色浅红，恐是鲛绡之类，于皱纹中有十洲三岛像。昶败失所在。（又）载，左宫枕青玉为之，冬温夏凉，醉者破酲，梦者游仙，与“皇明帐”为幈宫二宝。（又）载，孟蜀尚食，掌食典一百卷，有赐绯羊。其法以红煮肉紧卷石镇，深入酒骨淹透，使如纸薄，乃进。酒骨，即酒糟也。

　　【宫词】凤城楼阁五云扶，鹤殿凌晨启画图。制得征袍皆绣斧，中官宣赐破柴都。
　　【简释】《花蕊夫人宫词》有“五云楼阁凤鼓间”句。
　　《十国春秋·后蜀主纪》载，广政七年，唐遣使来骋，副以六鹤。帝命黄筌写六鹤于便座之壁，名“六鹤殿”。（又）载，广政十八年，李延珪败周兵于威武城，是时蜀军皆绣斧形衣，号曰“破柴都”，以周主本柴姓也。

　　【宫词】罗帐风微晓上钩，至尊勤政坐龙楼。春来御制农桑诏，连日西场罢打球。
　　【简释】《十国春秋·后蜀后主纪》载，帝初袭位，颇勤政事，寝处唯紫罗帐、碧纱帷，褥无锦绣诸饰。（又）载，颁勤农桑诏曰：“刺史、县令其务出入阡陌，劳来三农，望杏敦耕，瞻蒲劝稼，春鹒始啭，便具笼筐，蟋蟀载吟，即鸣机杼。”
　　《五代史·后蜀世家》载，昶好打球走马。
　　《花蕊夫人宫词》有“西球场里打球回”句。

　　【宫词】明庆年年乞福同，散香齐入梵王宫。重帘隔绝君王面，辇上囊摇四角风。
　　【简释】《十国春秋》载，后主以诞生日为“明庆节”，帝幸佛寺散香。（又）载，出则乘步辇，蔽以重帘，环结珠香囊，垂于四角，香闻数里，人罕见其面。

　　【宫词】城上芙蓉锦绣披，浣花溪水漾涟漪。楼台花外重重见，十里龙舟看水嬉。
　　【简释】《十国春秋·后蜀后主纪》载，广政十三年九月，命城上芙蓉尽履以锦幙。是时，蜀中久安，城头尽种芙蓉，秋间盛开，蔚若锦绣。帝语群臣曰：“自古以蜀为锦城，今日观之，真锦城也！”（又）载，广政十二年八月，帝游浣花溪，御龙舟看水嬉。时百姓富饶，夹江皆创亭榭，都中士女倾城游玩，珠翠罗绮，名花异卉，馥郁十里，有若神仙之境。王廷珪赋诗曰：“十字水中分岛屿，数重花外见楼台。”帝称善久之。

　　【宫词】破晓妆奁启宝钿，梳成高髻学朝天。宫词百首追王建，细字传抄十锦笺。

　　【简释】《十国春秋拾遗》载，花蕊夫人有金装水晶唾壶、百宝钿奁。（又）载，后主末年，妇女治发为高髻，呼为“朝天髻”。（又）载，后主惠妃，姓徐，有才色，后主嬖之，别号“花蕊夫人”，仿王建作宫词百首。（又）载，孟氏在蜀，制十样锦纸。

　　【宫词】沉香久尽博山炉，梦醒鸳衾日未晡。替得红栀花样子，细描纨扇绣罗襦。
　　【简释】《花蕊夫人宫词》有“博山夜宿沉香火”句。《辍耕录》载，孟蜀主一锦被，其阔犹今三幅帛，而一梭织成。被头作二穴，若云板样，盖以扣于项下，如盘领状，两侧余锦则护复于肩，此之谓“鸳衾”也。
　　《野人闲话》载，蜀主升平日，尝理园苑。申天师进花籽两粒，曰“红栀子”。种之不觉成树，蜀主甚爱之。或令图写于团扇，或绣入衣服，或以绢素鹅毛，做首饰。

　　【宫词】春入宣华绽牡丹，深红浅紫护雕阑。花间醉酌蟠桃核，不用斋筵月一盘。
　　【简释】《牡丹谱》载，孟氏于宣华苑，广植牡丹，名“牡丹苑”。
　　《十国春秋》载，广政五年，帝宴牡丹苑，牡丹花凡双开者十，黄者白者三，红白相间者四，又有深红、浅红、深紫、浅紫。（又）载，中书舍人刘光祚，献蟠桃核酒杯，云：“得与华山陈搏”。
　　《清异录》载，孟昶月旦，必素餐，性喜薯药，左右因呼“薯药为月一盘”。

　　【宫词】天乐喧天夜未央，上元嘉节庆春长。露台灯下纤腰舞，十万金钱赐艳娘。
　　【简释】《十国春秋·后蜀后主纪》载，广政三年正月，上元节。帝观灯露台，召舞倡李艳娘入宫，赐其家钱十万。（又）载，先是岁除故事，学士为词题桃符，置寝门左右。后主以其非工，自操笔署云：“新年纳余庆，嘉节共长春。”

　　【宫词】避署摩诃池上头，夜深歌罢夏如秋。风来水殿香飞雪，玉骨冰肌汗尽收。
　　【简释】《苏轼洞仙歌序》载，仆七岁，见眉州老尼，姓朱。自言尝随其师入蜀主孟昶宫中。一日，主与花蕊夫人避暑于摩诃池上，作一词，朱具能记。今朱已死，人无知此词者，独记其首两句云：“冰肌玉骨自清凉，无汗暇日寻味常。”岂洞仙歌令乎？
　　《清异录》载，孟昶月夜，水调龙脑末，涂白扇上，以挥风。一夜，与花蕊夫人登楼望月，误坠其扇，为人所得。外有效者，名“雪香扇。”
　　【宫词】敕勒贞珉写石经，韵书新集简编青。文章洗尽齐梁艳，御制官箴赐外廷。
　　【简释】《十国春秋·后蜀后主纪》载，诏勒诸经于石。秘书郎张绍文写毛诗“仪礼礼记”，秘书省校书郎孙朋古写“周礼”，国子博士孙逢吉写“周易”，校书郎周德政写“尚书”，简州平泉令张德昭写“尔雅”，字皆精谨。（又）载，帝著官箴，颁郡县曰：“朕念赤子旰食宵衣，托之令长，抚养安绥，政在三异，道在七丝，驱鸡为理，留犊为规，宽猛得所，风俗可移，无令侵削，无使疮痍，下民易虐，上天难欺，赋舆是切，军国是资，朕之爵赏，固不逾时，尔俸尔禄，民膏民脂，为人父母，罔不仁慈，勉尔为戒，体朕深思。”令郡县戒石铭。后宋太祖摘其中四句而为之者也。（又）载，帝好学，为文皆本于理。居恒谓李浩、徐光溥曰：“昔衍，浮薄而好轻艳之词，朕不为也。”尝敕史馆集《古今韵会》五百卷。

　　【宫词】龙战元黄入宴初，满天雨雹竟何如。教坊游戏干天怒，罪已深宫下诏书。
　　【简释】《十国春秋·后蜀后主纪》载，广政十五年夏六月乙酉朔，大宴群臣。教坊优人作灌口神队、二龙战斗之像。须臾，天地皆濛，大雨雹。明日，灌口奏，岷江大涨，塞龙处，铁柱频撼。丁酉大水进成都，坏延秋门，漂没千余家，溺死五千余人，冲毁太庙四室及司天监。戊戍大赦境内，赈水灾之家。命宰相范仁恕祷青羊观。又遣使灌州，下“罪己诏。”

　　【宫词】保芳修媛暨安情，位号新颁十四名。朝省漫夸驼杖贵，六宫官职比公卿。
　　【简释】《蜀梼杌》载，宫中位号十有四品。昭仪、昭容、昭华、保香、保芳、保衣、安宸、安跸、安情、修容、修媛、修娟等，秩比公卿士大夫。
　　《十国春秋拾遗》载，蜀将亡，贵人出入宫省者，忽持骆驼杖，以为礼。

　　【宫词】花树罗圈制作鲜，内官献蜡及春前。玉霄自具神仙福，特爱忘忧独立仙。
　　【简释】《清异录》载，蜀主孟昶时，每腊日，内官各献罗体圈、金花树子。梁守贞献“忘忧花”，镂金于花上，曰“独立仙”。
　　《十国春秋·后蜀后主纪》载，帝道号“玉霄子。”

　　【宫词】吟声清绕白杨风，宠忆椒方恨万重。黄土留诗仙迹渺，帐中香冷旧芙蓉。
　　【简释】《十国春秋·蜀后主妃张氏传》载，张氏，名太华。广政初，同辇游青城山，宿“九天丈人观”，被雷震而死，以红锦龙褥裹瘗观前白杨树下。后数年，炼师李若冲于薄暮，步树侧，见女吟诗，若有所怨。问曰：“人耶，鬼耶？”女子敛衽言：“妾蜀妃张太华也。因陪驾游此，被雷震，乞赐超拔！”若冲乃于中元节修长生金简以答之。未几，梦太华谢曰：“妾已再生人世矣！”壁间，以黄土留诗而去。后主闻之，厚赉若冲。按其诗，前云：“一别龙舆今几年，白杨风起不成眠，常思往日椒房宠，泪滴衣襟损翠钿。”后云：“符吏匆匆叩夜扃，便随金简出幽冥，蒙师荐拔恩非浅，领得生神九卷经。”
　　《十国春秋·后蜀后主纪》载，帝以芙蓉花遍染缯为帐幔，名曰“芙蓉帐。

　　○南汉

　　南汉，刘岩，后名龚，后名，上蔡人。兄隐，梁封南平王。隐卒，嗣。贞明三年据岭南称帝，国号越，明年改称汉。在位三十二年殂，庙号高祖，改元三（乾亨、白龙、大有）。子殇帝玢立，改元（光天）。一年，弟晟杀而代之，是为中宗，改元二（应乾、乾和）。子后主鋹立，改元（大宝）。宋开宝四年降，封恩赦侯。
　　南汉共五主，凡六十七年。

　　【宫词】玉堂珠殿势摩空，榜字新题墨彩融。偏是外廷夸丽藻，七奇献赋颂南宫。
　　【简释】《十国春秋·南汉高祖纪》载，乾亨元年建玉堂珠殿。（又）载，大有七年，帝作殿于内宫曰“昭阳殿”。殿用金为仰阳，银为地面，檐楹榱角皆傅白金。殿下设水渠，浸以珍珠，又琢水晶琥珀为日月，列于东西玉柱之首，亲题其榜于其上。（又）载，乾亨八年，作南宫。王定保献《七奇赋》以美之。

　　【宫词】北望中原小洛州，自夸天子爱风流。日高香绕南薰殿，廿四仙人隐柱头。
　　【简释】《十国春秋·南汉高祖纪》载，帝喜夸大，自言家本咸秦，耻王蛮土，呼唐天子为“洛州刺史”。（又）载，晚年作南薰殿。柱皆通透刻镂，础石各置炉，燃香有气无形。顾左右曰：“隋炀帝论车烧沉木，却成粗俗。争似我二十四具藏用仙人，纵不及尧舜禹汤，亦不失作风流天子。”

　　【宫词】分明虹气结三清，偏假飞龙改御名。白马朱鬃缔萝茑，长和千里送增成。
　　【简释】《十国春秋·南汉高祖纪》载，乾亨九年，冬十二月，有白虹化为白龙，见于南宫三清殿。帝改“乾亨”九年，为“白龙”元年，更名曰“龚”。长和国骠信郑仁旻，遣其布燮郑昭淳，致朱鬃白马，以求婚。帝以襄帝女“增成公主”妻之。长和，即唐南诏也。《职方分纪》载：“南诏献朱鬃马，中书舍人王翃献赋。”（又）载，大有十四年，帝造“”字，并以其名。采用“周易”飞龙在天之义，读“俨”音。

　　【宫词】梅口巡游为避灾，安丰顶帽望嵬嵬。正逢文德昌明日，贡士谁称著作才。
　　【简释】《十国春秋·南汉高祖纪》载，乾亨四年，帝从兵部侍郎杨洞潜之请，始立学校，置选部贡举，放进士明经十余人，如唐故事，岁以为常。是岁，“文德殿”成。著作郎陈光义献赋，赐珠数斤。六年夏四月，帝用术者言，出巡避灾，入梅口镇。是时，帝制平顶帽冠之，国人率以安丰顶为尚。

　　【宫词】殿陛弯弓猛兽降，宴酣深夜撼银缸。更筹不用鸡人报，别有宫娥侯晓窗。
　　【简释】《十国春秋·南汉中宗纪》载，殿侧皆置宫人，以侯晓，名曰“侯窗监”。每宴会，帝独处殿庭间，侍宴群皆结彩亭，列坐殿之两隅。宴酣则有司以槛兽进，两旁翼以戈戟，帝挽弓射之。

　　【宫词】瑞日曈曈满翠宫，云华石室拜仙翁。君王新得还丹术，国事全凭女侍中。
　　【简释】《十国春秋·南汉中宗纪》载，帝作离宫游猎，益修葺南宫、大明、昌华、甘泉、玩华、秀华、玉清、太微诸宫。（又）载，乾和七年，帝入英州，受神丹于野人，随御云华石室，以藏焉。（又）载，乾和八年，以宫人卢琼仙、黄琼芝为侍中，朝服冠带，以决政事。

　　【宫词】后苑春光似海深，年年花禁重芳林。抱关细捡楼罗历，胜负先分买宴金。
　　【简释】《十国春秋·南汉后主纪》载，大宝七年三月，命宫人斗花内殿，向晨先启后苑，集众采择。俄敕扃户还宫，膳讫角胜于殿中。令宦者抱关置楼罗历以验宫人出入，法制甚严，号曰“花禁”。负者献金银买宴。
　　《禁扁》载，南汉有芳林园。

　　【宫词】大夫自署萧闲号，课户连朝供豫游。今日红云开内宴，六宫齐到荔枝洲。
　　【简释】《十国春秋·南汉后主纪》载，帝自称“萧闲大夫”。（又）载，离宫数十，帝不时游幸。率以豪民为课户，供千人馔。（又）载，帝命荔枝熟时，设“红云宴”以乐，后宫岁以为常。
　　《十国春秋拾遗》载，荔枝洲在广州府城东南，周回五十里。南汉刘氏，创“昌华苑”于其上。

　　【宫词】云雨争看大体双，波斯狐媚误君王。忽闻帐里传神语，太子殷勤叩玉皇。
　　【简释】《十国春秋·波斯女传》载，女黑腯而慧，性善淫，后主甚嬖之，赐名“媚猪”。后主荒纵无度，又选恶少年，配以宫婢，使褫衣露偶，扶波斯女循览为乐，号曰“大体双”。（又）载，陈延寿引女巫樊胡子，自言“玉皇降胡子身”，帝于内殿设帐幄，陈宝贝。胡子冠“远游冠”，衣“紫霞裾”，坐帐中宣祸福，呼帝为太子。皇帝国事，皆叩于胡子。

　　【宫词】金柱银衣费万缗，鱼英椰子极雕剜。媚川都里还催课，亲制珠龙九五鞍。
　　【简释】《十国春秋·南汉后主纪》载，立“万政殿”，饰一柱，凡用白金三十铤，又以银为殿衣，间以云母。无名之费，日有万千。（又）载，置媚川都于合浦县。定其课，令入海采珠，所居宫殿以珠、玳瑁饰之。益置鱼英托，镂椰子立壶，诸宝器藏其中。鱼英者，故鱼脑骨，治之成器，岭南人以为稀有者也。又以珠结鞍勒，为戏龙之状，名曰“珠龙九五鞍”。

　　【宫词】扇子亭边万绿涵，苏园蕉叶迹堪探。素馨花以人名贵，应更争强压小南。
　　【简释】《清异录》载，广主尝与幸姬李蟾妃微行，至苏氏园憩酌绿蕉林。广主命笔大书蕉叶曰“扇子仙”。于是，苏氏于其所，起“扇子亭”。（又）载，南汉地狭力贫，不自揣度，有欺四方，傲中国之志。每见北人，盛夸岭南之强。世宗遣使入岭馆，接者遗以茉莉，文名曰“小南强”。后面缚到洛阳，见牡丹大骇。有缙绅谓之曰：“此名‘大北胜’！”
　　《十国春秋》载，南汉时，有宫人素馨，以殊色进。性喜插白花，遂名其花曰“素馨花”。

　　【宫词】全凭宦寺作盐梅，令仆公师尽内推。进秩先从蚕室过，状头可有腐迁才。
　　【简释】《十国春秋·南汉后主纪》载，帝性愚，以群臣自有家室，顾子孙不能尽忠，唯宦者亲近，可任中官，至七千余。加三公三师者，不一而足。女官亦有师傅、令仆之目。《十国春秋·陈延寿传》载，后主信任宦者，凡群臣有才能及进士状头，或僧道可与谈者，先下蚕室，然后得进。亦有自宫以求用者，有三公三师等官，稍加“内”字以别之。因谓士人为“门外人”。

　　○楚

　　楚，马殷，许州鄢陵人。梁初封楚王。后唐天成二年，进封楚国王。长兴元年卒，谥武穆。遗教诸子兄弟相继。衡阳王希声立，三年卒。文昭王希范立，十六年卒。废王希广立，四年为庶兄恭孝王希萼所缢。希萼立一年，入于后唐，迁金陵。
　　楚共五王，凡五十七年。

　　【宫词】执棒曾闻报太平，湖湘今见九州并。词人献颂夸新制，一曲当筵唱瑞卿。
　　【简释】《十国春秋·武穆王世家》载，诸将遣姚彦章，迎殷邵州。方值夜，殷犹豫未行。比晓，忽见一人，黑色，执大棒趋报曰：“军国内外平安！”俄而不见，殷以为嘉兆。
　　《五代史补》载，欧阳彬工词赋，马氏时，将希其用。有歌人瑞卿者，延于家。瑞卿能歌，每岁武穆王生辰，必歌于筵上。时湖南旧管七郡外，又加武陵、岳阳，是为九州。彬作“九州歌”，以授瑞卿，至时使歌之。

　　【宫词】摘山算茗遍湖湘，国用从来仗八床。纳税新教绫绢代，民风从此重蚕桑。
　　【简释】《十国春秋·武穆王世家》载，开平二年秋七月，王奏梁于汴。荆襄唐郢复诸州，置四图务运茶河之南北，以易缯纩、战马。仍岁贡茶二十五万斤。梁主诏曰：“可由是属内民，皆得摘山算茗。算募户置邸阁以居。”茗号曰“八床主人”。岁收数十万，国用遂足。（又）载，湖南不事蚕桑。高郁劝王，令输税者以帛代钱，由是机杼大盛。

　　【宫词】雅事春园倒玉卮，香风黛雨入新诗。流杯池上花飞雪，已过重三禊饮时。
　　【简释】《湖南通志》载，流杯池在长沙县北。五代马希范凿，为上已祓禊宴集之所。
　　《湖南故事》载，马氏作“会春园”，开宴。徐东野作诗赋，有数联，为当时所称。云“珠玑影冷偏粘草，兰麝香浓即损花”，“山色远堆螺黛雨，草稍春戛麝香风”，“衰兰寂寞含愁绿，小杏妖娆弄色红”。

　　【宫词】银棆部署卫宫门，晓殿香烟绕柱喷。望见幞头人尽肃，八龙趋捧一龙尊。
　　【简释】《十国春秋·文昭王世家》载，王置银棆都。为长枪大槊鋈以白金。募富民年少者，充之。（又）载，作“九龙殿”，刻沉香为八龙抱柱，相向作趋捧之势，已居其中，自言“身一龙也”。头脚长丈许，以象龙角，向晨，将御殿，先焚香龙腹中，烟气郁然而出，若口喷焉。

　　【宫词】长春开宴画堂舒，日影迟迟藻共掳。学士登瀛仍旧数，诗成谁得玉蟾蜍。
　　【简释】《十国春秋·楚拓拔恒传》载，文昭王开“天策府”，乃以廖匡图、李宏皋等十八人为“天策府”学士，而恒首与其选。
　　《十国春秋·楚石文德传》载，他日会宴长春堂，王出玉杯赏赋诗者。李宏皋诗先成，得之。文德继进加美，王复赉以玉蟾蜍。

　　【宫词】天策府中钱铸锡，长沙宫里带横犀。居丧犹踵蒸豚例，日费庖人五十鸡。
　　【简释】《十国春秋·武穆王世家》载，是时，开冶铸“天策钱”，文曰“天策府宝”，乃用锡铸。
　　《通鉴》载，湖南专用锡钱。
　　《十国春秋·武穆王世家》载，天成二年秋八月，唐册礼使尚书左丞李序至于潭州。序执节奏朝廷朱书御札，许自开国立台承制，置官属，分天子之半矣！是月，王始开国，以潭州为长沙府。立宫殿，置百官，皆如天子制。而微更其名。
　　《十国春秋·衡阳王世家》载，希声居丧无戚容。尝闻梁太祖嗜食鸡，私心慕之，命庖人日烹五十鸡臛，以供膳。二年冬，武穆王将葬于衡阳，且发引矣。希声不入泣，顿食鸡臛数器而起。朝臣潘起，讥之曰：“晋代阮籍，居丧食蒸豚，世故不乏贤者。”王性恶而好货。海商有鬻犀带者，值数百万。昼夜有光，洞照一室。王杀商而取之，逾月光遂灭。

　　【宫词】内苑联吟唤小东，西堂春暖帐重重。月沉花谢禅机静，永夜愁听七宝钟。
　　【简释】《王侍儿小名录》载，小东，长沙伎人。以能诗，得幸于马氏。
　　《十国纪年》载，马希范，少爱倡伎徐降香。及嗣立，号“西堂夫人”。
　　《十国春秋·文昭王顺贤夫人彭氏传》载，彭氏累封为“秦国顺贤夫人”。天福二年崩。先是，夫人尝上香“报恩禅院”报恩。僧问曰：“夫人何家妇女？”夫人以其词之忽也，遽索檐子疾归。且以其言告文昭王。王笑曰：“此释氏禅机耳！何不答以彭家女，马家妇。则禅机立解矣！”（又）载，秦国夫人崩，天策学士各撰挽词以进。石文德亦撰十余章，其一云：“月沉湘浦冷，花谢汉宫愁。”王得诗大惊，品为挽歌第一。
　　《天中记》载，七宝钟，乃七宝所铸。孟昶以之为马希范寿，后希范以赐君山寺。

　　【宫词】十六楼高接五堂，地衣随候变温凉。四仪入洞门斜，月出云开路正长。
　　【简释】《十六国春秋·文昭王世家》载，王建“天策府”于长沙城西北。作“天策”、“光政”等十六楼及“天策”、“勤政”等五堂，极栋宇之盛，栏槛皆饰金玉，涂壁用丹砂数十万斤。地衣春夏以角簟，冬秋以木棉为之。
　　《湘湖马氏故事》载，徐雅休，长沙人。因马希范夜宴，迎四仪夫人赋云：“云路半开千里月，洞门斜一天春。”

　　【宫词】五百蛾眉望帝乡，君王病酒厌壶觞。鸡坊新进昆仑蔗，应胜贫家缠齿羊。
　　【简释】《十国春秋·文昭王世家》载，王好学善诗，颇优礼文士，然奢靡喜淫。先王媵妾多加无数，又令僧尼潜搜士庶家女。有容色者，强委擒焉。前后数百人，犹有不足之色，曰：“吾闻轩辕御五百女以升天，吾其庶几乎？！”（又）载，鸡狗坊卒长当马氏时，善种子母蔗。灌溉有法。凡三种曰“蜡蔗”，曰“荻蔗”，曰“赤昆仑”，蔗一时称绝盛焉。
　　《清异录》载，袁居道不求闻达，马希范延入府。希范病，酒厌膏腻。居道曰：“大王今日使得贫家缠齿羊。”询其故则蔬茹。

　　【宫词】长街何事不栽槐，衅启湘宫竟招灾。杨柳桥边氛甚恶，披缁唯念宝如来。
　　【简释】《十国春秋·楚废王世家》载，先是，潭州多夹道植槐。废王时，尽易其柳干。童谣曰：“湖南有长街，栽柳不栽槐。”不栽槐者，兄弟失礼怀也。（又）载，王兄希萼，自朗州来奔丧，王止之于碧湘宫，不许入见。希萼愤然而去。（又）载，王命众僧，日夜诵佛经。王自披缁衣，膜拜念宝胜如来，谓之“禳灾”。郎州步军指挥使何敬真，以蛮兵三千，陈于杨柳桥。望见韩礼，旌旗纷错。曰：“彼众己惧，易破也！

　　○吴越

　　吴越，钱镠，临安人。唐末据浙东西，昭宗授以节镇，封彭城王。梁唐之世并封吴越王，乃自帝其国。以杭州为西府，越州为东府。在位四十一年卒，谥武肃，改元三（天宝、宝大、宝正）。子文穆王元瓘立，十年卒。子忠献王宏佐立，七年卒。弟忠逊王宏倧立，是年胡进思为变，迎其弟忠懿王俶立之。倧徙居东府。宋太平兴国三年，俶纳土降，封淮海国王。
　　吴越共五王，凡八十四年。

　　【宫词】寝宫风透敝帷单，警枕欹斜到夜阑。直宿共知龙不睡，隔墙几度应铜丸。
　　【简释】《吴越备史》载，武肃王夫人，尝以王寝帐毁裂，造青练帐将易之。王曰：“作法于俭，犹恐为奢。”卒不用。（又）载，王在军中，未尝安寝。用圆木作枕，睡熟则欹，由是得寤，曰“警枕”。（又）载，每夕，弹金丸于墙楼之外，使值宿者皆应。
　　《九国志》载，晋天福中，契丹使至，朝廷以近侍李泳为监，伴使。有判官幽蓟人，谓泳曰：“吴越王尝不睡乎？”诘其故，答曰：“尝闻五台山王子大师云，浙中不睡龙。今已归矣！”

　　【宫词】壶浆夹道唤婆留，锦绣江山十四州。父老同登欢喜地，还乡一曲揭吴喉。
　　【简释】《十国春秋·武肃王世家》载，始诞之夕，镠父宽，方他适。邻人急奔告曰：“适过君家后舍，闻甲马声甚众！”宽疾驰归，而镠已生，复有红光满堂。宽怪之。将弃于邱氏之井。镠大母知非常人，固不许，因小字曰“婆留”，而井亦以为名。（又）载，天宝三年，王亲巡衣锦军。有邻媪年九十余，携壶浆迎王曰：“钱婆留宁馨富贵。”王下车拜之！王置酒，高会父老男妇。八十岁以上者，金尊，百岁以上者，玉尊。王执爵上寿，制“还乡歌”曰：“三节还乡兮，挂锦衣。碧天朗朗兮，爱日晖。功臣道上兮，列旌旗。父老远来兮，相追随。家山乡眷兮，会时稀。今朝设宴兮，觥散飞。斗牛无孛兮，民无欺。吴越一王兮，驷马归！”时父老不能解。王复高揭吴音为歌，举座赓之，叫笑振席。
　　《十国春秋拾遗》载，至今，呼其设宴处，为“欢乐地”。
　　《嘉靖临安县志》载，钱武肃王，衣锦还乡，盛宴父老。山林皆复以锦，故名临安为“十锦”。
　　《贯休投诗》云：“满堂花醉三千客，一剑双飞十四州。”

　　【宫词】马海东西绿草肥，锦将军树已成围。花开陌上春风烂，寄语香车缓缓归。
　　【简释】《梦梁录》载，吴越王牧马于钱塘门外，东西马塍号曰“马海”。
　　《十国春秋·武肃王世家》载，号其幼时所常戏大树曰“衣锦将军”。
　　《十国春秋·庄穆夫吴氏传》载，夫人每岁春必归，衣锦军以为恒。武肃王语之曰：“陌上花开可缓归”。时人用其语，以为歌曲，至今传之。

　　【宫词】射潮精选水犀军，迭雪楼前怒浪分。一纸题诗通水府，涛神真避海龙君。
　　【简释】《十国春秋·武肃王世家》载，天宝三年八月，始筑捍海石塘。先是，江涛汹涌，板筑不时就。王于迭雪楼，设强弩五百以射，涨潮为顿敛。
　　《吴越备史》载，武肃王以梁开平四年八月，筑捍海塘。怒潮急湍，板筑不就，表告于天。祷胥山寺函诗一章，置海口门，云：“传与龙王并水府，钱塘借与筑钱城。”因采山阳之竹，造箭三千只，羽以鸿鹭之羽，饰以丹珠，炼刚火之铁为镞。既成，用苇敷地，分箭六处。币用东方青九十丈，南方赤三十丈，西方白七十丈，北方黑八十丈，中央黄二十丈。鹿脯煎饼，时果清酒枣脯茅香净水各六分。香炉布置以丙夜三更子时，属丁曰“上酒”。三行祷云：“镠以此丹羽之矢，射蛟灭怪，渴海枯渊，千精百鬼勿使妄阻，唯愿神君佐我，助我，令我功行早就！”祷讫，明日募强弩五百人，以射涛头。人用六矢，每潮一至，射以一矢。射止五矢，潮乃退。
　　《宣和书谱》载，钱镠削平江浙，独有方面。浙人目之曰“海龙君”。言富盛如彼也。

　　【宫词】玉带名驹惬素襟，北方奇士更搜寻。殿廷写进银光面，鸾手虔承握发心。
　　【简释】《十国春秋·武肃王世家》载，王遗使诣大梁，陈取淮南之策。梁主问进奏吏曰：“钱王平生有所好乎？”吏曰：“好玉带、名马！”梁主笑曰：“真英雄也！”（又）载，王负知人之明，尊贤下士。唯曰不足，名其居曰“握发殿”，取周公吐哺握发之意。常使画工数十人，居淞江，号“鸾手校尉”。伺北方流移来者，咸写貌以闻，择清俊福厚者，用之。胡方岳渡江，画工以貌进，王睹而叹曰：“面有银光，奇士也！”即时召见。

　　【宫词】小阁崔巍倚设厅，蓬莱仙境入青冥。朝天门上钟初动，聚议同来八会亭。
　　【简释】《十国春秋·武肃王世家》载，天复三年，王建亭于虚白堂之基，曰“八会亭”。以平吴定越，讲武计议，凡入会于此也。未几，更名“都会堂”。又建阁于设厅之后，名曰“蓬莱”。直议门，称“设厅”。（又）载，城门，凡十一，曰“朝天门”。
　　《西湖志》载，朝天门楼台迭石，高四仞四尺，楼贮钟鼓，以司漏刻。

　　【宫词】撩浅军分四部都，太湖水接淀山湖。赤松涧米供宸膳，别有仙田五十区。
　　【简释】《十国春秋·武肃王世家》载，天宝八年，置都水营，使以主水事，募卒为都，号曰“撩浅军”，亦谓之“撩清”。命于太湖旁置撩清卒四部，凡七八千人，常为四事，治河筑堤。一路径下吴淞江，一路自急水港，下淀山湖入海。居民旱则运水种田，涝则引水出田。又开东府南湖，立法甚备。是时，婺州道士周某，献“赤松涧米”于王。米故仙种，止五十区。区，读“书”音。

　　【宫词】连番吉梦协熊罴，逮下咸歌樛木诗。闻道玉羊曾有兆，团圆更祝到旁枝。
　　【简释】《十国春秋·文穆王世家》载，王名元瓘，先是有僧人持玉羊，大有数寸，献武肃王，且曰：“得此当生贵儿！”元果于岁丁未生焉。
　　《十国春秋·钱镖传》载，镖，武肃王同母弟也。以嗜酒杀人出奔，时有子二人，长者生五年矣，次者未周晬。武肃王怜之，养于宫，令与诸子同研席。名其长曰：“可团”，次曰“可圆”，冀其父得归相聚。（又）载，恭穆夫人鄜氏，生宏僔、宏倧。许氏生宏佐。吴氏生宏俶。众妾生宏偡、宏亿、宏偓、宏仰、宏信。既长，恭穆夫人均皆养之。

　　【宫词】嬉嬉银鹿戏堂前，头角相看尽崭然。梦里阇黎才入帐，外廷宣铸洗儿钱。
　　【简释】《十国春秋·恭穆夫人马氏传》载，夫人聪慧，勤于职。武肃王常禁中外畜声伎。而文穆王年逾三十无子，夫人为之请。武肃王喜曰：“我家宗祀，幸得主之矣！”乃听文穆王纳诸姬。夫人常置银鹿于帐前坐，群儿于上而弄之，喜动颜色。
　　《十国春秋·钱俨传》载，俨生之夕，母崔夫人合瞑时，见一僧坐帐前。既寤，仿佛如睹，乃生俨。文穆王喜，命铸金银大钱，为“洗儿具”。

　　【宫词】悟主常怀泣罪心，练衣调轸德愔愔。后庭乐部归新月，独爱秋堂百衲琴。
　　【简释】《十国春秋·吴越夫人传》载，吴氏，名新月。善鼓琴，性慈惠而节俭，颇尚黄老学，居常被道士服，唯布练而已。每闻王决重刑，必颦蹙，以仁恕为言。（又）载，许氏，名新月，雅善音律。文穆王后庭乐部，悉命夫人掌焉。
　　《十国春秋拾遗》载，钱氏有雷威琴，中有题云：“峄阳孙枝，匠成雅器，一听秋堂，三月忘味。”
　　《云烟过眼录》载，吴越五百衲雷威琴，极薄而轻，异物也。

　　【宫词】大会群仙订有期，府开鹿脯兆先知。骰盘六赤谁先掷，青史楼前赌墅时。
　　【简释】《十国春秋·忠献王世家》载，初孝献世子，居监抚文穆王，治其府于城北，将俾居之。一日，世子与宏佐，戏采于青史楼，遽谓宏佐曰：“君王方为我营府署，愿与若博之！”比四掷，而宏佐得六赤。世子失色，宏佐从容曰：“五哥入府，宏佐当将符印之命！”因再拜。世子竟不怿投骰于楼下而去。俄而世子不禄。
　　《十国春秋·孝献世子宏僔传》载，先是，王治世子府，谣言曰：“何处有鹿脯？”。及将殁，又有人题所居屏障曰：“四月二十九日大会群仙。”凡署字数处。天福五年，果以病薨，年十六。

　　【宫词】东府园林久系思，深宫开宴聚连枝。酒酣自序天伦乐，七宝琵琶按拍时。
　　【简释】《十国春秋·忠逊王世家》载，广顺中，徙王东府。忠懿王命东府以官物充王取，给西寝之后，即卧龙山。为王置亭园，以栽植花木，周遍上下。遇良辰美景，王披道士服，拥妓乐日暮登赏。王常于山亭击鼓，声闻于外。守卫者遽闻忠懿王。忠懿王曰：“吾兄以闲适为怀，非鼓乐不欢。”乃命装金鱼水鼓四面，奉之。
　　《十国春秋·钱宏仪传》载，宏仪，文穆王第十一子，晓音律，尤工琵琶。忠懿王尝宴集兄弟，欲使仪弹琴，而难于面命。乃别设一榻，置七宝琵琶于上，复以黄锦。酒酣，仪果白王曰：“此非忽雷乎？愿奏一曲为王寿！”时王叔，元珰亦知音，王命之拍。曲终，王大悦，赐仪北绫五十段，元珰钱千缗。当时以为美谈。

　　【宫词】珍错纷罗秘色盘，连朝瓜战有余欢。西湖使宅鱼新到，鲜鲊还教制牡丹。
　　【简释】《高斋漫录》载，今秘色瓷器，世言钱氏有国日，越州烧进为供奉之物，不得臣庶用之。故曰“秘色”。
　　《清异录》载，吴越称上瓜。钱氏子弟避暑，取一瓜，各言子之数。言定，剖观。负者张宴，谓之“瓜战”。（又）载，吴越有一种玲珑牡丹鲊，以鱼叶斗成牡丹状。既熟，出盎中，微红，如初开牡丹。
　　《渔隐丛话》载，钱氏有国，西湖渔者，日纳鱼数斤，谓之“使宅鱼”。一日，罗隐题磻溪垂钓曰：“吕望当年展庙谟，直钩钓国更谁如，若教生得西湖上，也是须供使宅鱼。”王览诗，蠲其征。

　　【宫词】清门处士伴萧闲，沉水香逾旖旎山。为结佛缘留宝镇，一枝龙蕊入禅关。
　　【简释】《清异录》载，海舶来，有一沉香翁，剜刻若鬼工，高尺余。舶酋以上吴越王。王名为“清门处士”，发源于心清，闻妙香也。（又）载，高丽舶主王大世，选沉木近千斤，迭为旖旎山，像衡岳七十二峰。钱俶许黄金五百两，竟不售。（又）载，吴越孙妃，尝以一物施“龙兴寺”，形如朽木筋，僧不以为珍。偶出，示舶上。胡人曰：“此日本国龙蕊簪也！”遂增价至一万二千缗，易出。

　　【宫词】水族加恩旧有名，碧波仙客费量评。庖人旧识葫芦样，造出陶家学士羹。
　　【简释】《十国春秋·吴越毛胜传》载，胜以生居水国，餍享群鲜，号“天馋居士。”又以地产鱼虾海物四方所无，因造“水族加恩薄”，假以沧海龙君之命，品叙精奇文章曲瞻。
　　《十国春秋·吴越忠懿王世家》载，陶谷来使，忠懿王宴之。因食蝤蛑，询其族类。王命自蝤蛑至蟚■〈虫越〉，凡十余种以进。谷曰：“真所谓一解不如一解。”盖以讥王也。王因命进葫芦羹，曰：“此先王时，有此品味，庖人依样造者。”谷在中朝，或作诗嘲之曰：“堪笑翰林陶学士，年年依样画葫芦。”故王此戏焉。又云：“谷使于我。”王因举酒令曰：“白玉石，碧波亭上迎仙客。”谷对曰：“口耳王，圣明天子客钱塘。”

　　【宫词】古佛庄严螺髻青，浮屠七级俯禅扃。君王欲赛黄妃愿，拜手亲书塔上经。
　　【简释】《十国春秋·忠懿王妃孙氏传》载，又有黄妃者，尝于南屏山“雷峰显严院”建塔，奉藏佛，螺髻发，名“黄妃塔”。建塔时，以石刻“华严经”，鳞甃其下。
　　《吴越国王钱俶，建黄妃塔碑记》载，诸宫监，尊礼佛螺髻发，犹佛生存，不敢私秘宫禁中，恭率瑶具创窣，堵波于西湖之浒，以奉安之。宫监私愿之。始以千尺十三层为率，爰以事力未充，故从七级梯昊。初志未满为歉，塔成之日，又刻华严诸经，围绕八面真成不思议劫数，大精进幢。于是，合十指爪，以赞叹之。塔曰“黄妃”，云“吴越国王钱俶拜手谨书于经之尾。

　　○闽

　　闽，王审知，光州固始人，兄潮，唐未据福建，昭宗即命为帅。审知继之。梁开平三年，封闽王，是为太祖。子延翰立，弟鏻杀而代之。后唐长兴四年，称帝，国号闽，改元（龙启）。三年被杀，庙号惠宗。子昶立，改元（通文），是为康宗。五年遇杀，太祖子曦立，改元（永隆），是为景宗。四年遇杀。弟延政立，改国号曰殷，改元（天德）。三年为南唐李景所灭。
　　闽共六主，凡五十五年。

　　【宫词】闽疆昆季号三龙，白马三郎秀独钟。不欲闭门作天子，合沙谶已应登庸。
　　【简释】《十国春秋·闽司空世家》载，潮与弟审邽、审知，以才气知名，号曰“三龙”。
　　《十国春秋·太祖世家》载，太祖常乘白马，军中号曰“白马三郎”。天祐二年，筑南北夹城，谓之“南北月城”。南月城之门曰“登庸门”，以登庸名门者，应郭璞合沙之谶。门有桥曰“合沙桥。”时四方窃据，有劝其称帝者，太祖曰：“我宁为开门节度，不作闭门天子也！”。或曰，惠宗僭号，以御衣披于太祖之庙，太祖寓梦于惠宗，责之。不肯服其灵，爽有如此。

　　【宫词】册里罗城启壮观，还珠双阙耸云端。铸成铑■〈反力〉供支计，富户新除利市官。
　　【简释】《十国春秋·闽太祖世家》载，筑福州外罗城四十里。（又）载，西天国声明三藏来宾，筑还珠门。
　　《泉志》载，王审知铸大铁钱，以“开元通宝”为文。以五百文为贯，俗谓之“铑■〈反力〉钱”。
　　《十国春秋·闽陈岘传》载，岘，为人有心计。初事太祖，为孔目吏。时开府多事，经费不给，岘献计，请以富人补“利市官”，姿所征取，薄酬其值。岘由是得宠，迁“支计官”。

　　【宫词】城跨西湖复道开，水晶宫苑许追陪。练师独说西天法，新向禅宗问信回。
　　【简释】《十国春秋·闽嗣王世家》载，王跨城西西湖，筑室十余里，号曰“水晶宫”。每携后庭游宴，从子城复道以出。（又）载，嗣王夫人崔氏，雅信佛法。奉福州僧慧棱为师，自称曰“练师”。
　　《五灯会元》载，闽帅夫人崔氏，遣使送衣物与慧棱禅师，曰：“练师就大师请回信。”师曰：“传语练师，领取回信。”须臾，使却来师前揖便回。师明日入府。练师曰：“昨日谢大师回信。”师曰：“却请昨日回信看！”练师展两手。帅问师曰：“练师适来，呈信还惬大师意否？”师曰：“犹较些子！”

　　【宫词】美女峰前土未干，锦溪人散夜风寒。宫花落尽妆楼寂，岭上胭脂尚作团。
　　【简释】《十国春秋·闽龙启太后黄氏传》载，黄氏，泉州人。惠宗其所出也。惠宗谒黄氏家庙，田铺缇锦，木被彩缯，因名里曰“锦里”，驿曰“锦田”，居曰“锦第”，溪曰“锦溪”，墓院曰“锦溪院”。太后卒，葬灵秀山，名曰“美女峰”。（又）载，郡主失其封，号太祖女也。福州之北岭，有胭脂团，周二百余步，四时作殷红色。相传，郡主梳妆楼在焉。

　　【宫词】杯盘取次唤娉婷，夜半长春醉未醒。龙烛摇光羞顾影，凉风吹透水晶屏。
　　【简释】《十国春秋·闽惠宗后陈氏传》载，陈氏，小字金凤。开平三年，太祖召为才人。惠宗时，御紫宸门，宣见大悦，封为淑妃。龙启元年，立为后。始筑长春宫居之。惠宗数于其中，为长夜之饮。每宴辄燃金龙烛数百枝，环左右光明如昼。敕宫婢十，擎杯盘，以次递进，不设几筵。酒酣，裸逐嬉笑以为乐。
　　《金凤外传》载，延钧，张长枕大床，拥金凤与诸宫女，裸卧。又遣使于日南，造水晶屏风，周围四丈三尺，与金凤淫狎于内，令宫女隔屏观之。

　　【宫词】已过桑溪修禊天，短衣鼓棹傍龙船。乐游一曲同声和，人在青蒲紫蓼边。
　　【简释】《金凤外传》载，二月上已，延钧修禊桑溪。金凤偕后宫，杂衣文锦，列坐水次。（又）载，端阳日，造彩舫数十于西湖。每舫载宫女二十余人，衣短衣鼓棹争先，延钧御大龙舟以观。金凤作乐游曲，使宫女同声歌之。曲曰：“龙舟摇曳东复东，采莲湖上红复红。波澹澹，水溶溶，奴隔荷花路不通。”又曰：“西湖南湖斗彩舟，青蒲紫蓼满中洲。波渺渺，水悠悠，长奉君王万岁游。”

　　【宫词】君王沉病罢朝堂，乐舞宫中乐未央。谁识九龙仙帐里，夜深唯许贮归郎。
　　【简释】《十国春秋·闽惠宗后陈氏传》载，金凤善歌舞。（又）载，惠宗晚年，得风疾。后遂与幸臣归守明私通。惠宗尝命锦工，造“镂金五彩九龙帐”于长春宫，既成进之。守明日宿于内，国人歌曰：“谁谓九龙帐，唯贮一归郎。”

　　【宫词】那用茶膏献耐重，清人树独郁葱茏。堂前共作倾筐会，摘得新芽带露浓。
　　【简释】《清异录》载，有得建州茶膏，取作“耐重儿”。枚胶以金缕，献于闽王曦。（又）载，闽堂前，两株茶树，郁茂婆娑，宫人呼为“清人树”。每春初，嫔嫱戏摘新芽，堂中设“倾筐会”。

　　【宫词】双鹤翩翩下碧空，上方受录宝皇宫。大罗仙主方需次，六十年华指顾中。
　　【简释】《十国春秋·闽惠宗纪》载，长兴二年六月，作“宝皇宫”，以道士陈守元为宫主。守元称宝皇之命。语王曰：“王避位受道，当为天子六十年。”问：“六十年天子，后将安归？”守元传宝皇语：“六十年后，为大罗仙主。”
　　《闽海丛谈》载，闽王鏻，日祈太乙神册，逾年双鹤徘徊而下，遂谋僭号。

　　【宫词】千里将军骥国公，可能汗血建奇功。沙锣命中夸神武，手送江山入麂东。
　　【简释】《十国春秋·闽康宗纪》载，通文元年，诏以金钱市马。得良马五，赐号曰“金鞍使者”、“千里将军”、“致远侯”、“渥洼郎”、“骥国公”。（又）载，帝性狂躁，即位之初，常欲练兵袭吴，乃于殿庭设大沙锣，于射堂示众曰：“一发中之，当平定江南。”射棚去阶际，裁数十武，沙锣复甚宽广，果一发命中。左右同声贺曰：“此一箭定天下矣！”帝大悦，遂发兵至境上，吴人闻之，诟责第曰：“愍其有大志耳！盖实戏之也！”
　　《十国春秋·闽惠宗纪》载，龙启二年，有野麂入东门。帝曰：“朕土地虽小，不可属东麂也！”时闽语，以两浙为东麂。故及之云。后福州卒归吴越，人谓有先兆。

　　【宫词】香云浓郁漾帘波，台下朝昏动乐歌。后苑春开三昧宴，天花纷落曼陀罗。
　　【简释】《十国春秋·闽康宗纪》载，通文四年，作“三清殿”于内庭。日焚龙脑、薰陆诸香无算。作乐台下，昼夜不辍。云如此可求“大还丹”。
　　《清异录》载，闽昶，春余宴后苑，飞红满空。昶曰：“弥勒经云，雨天曼陀罗花，此景近似。今日观化工之两天三昧，宜召六宫设‘三昧宴’！”

　　【宫词】燕子飞飞入玉楼，昭阳萧瑟已先秋。国翁不解长门赋，一叶随风落御沟。
　　【简释】《十国春秋·叶翘传》载，翘，永泰人。惠宗擢为福王友，官六军判官，教福王以师傅礼待之，宫中称为“国翁”。福王既嗣位，是为康宗。进翘内宣徽院使，参政事。元妃梁国夫人者，李敏女也。贤妃李春燕被宠，夫人颇不见答。翘谏曰：“夫人先帝之甥女也，陛下聘以礼，奈何固所爱，而弃之如遗乎？！”康宗不能从，殊为不平。未几，翘复上书言事。遂署其楮尾曰：“一叶随风落御沟，放归永泰以寿终。”

　　【宫词】金柱珠帘整复斜，紫薇宫冷夜栖鸦。多情最是莲花冢，犹发鸳鸯树上花。
　　【简释】《金凤外传》载，延钧为春燕，造东华宫。以珊瑚为栌，琉璃为棂瓦，檀楠为梁栋，珍珠为帘，范金为柱础。
　　《十国春秋·闽康宗后李氏传》载，李氏，本惠宗宫人，名春燕，有色，康宗烝焉。嗣位立为贤妃。及通文改元，复立为皇后。别造紫薇宫，为皇后游幸之所，土木之盛，逾于东华。重遇之乱，康宗同后出北关至梧桐岭，为皇从子继业所杀，葬莲花山侧。冢上有树，生异花似鸳鸯交颈，时人名曰：“鸳鸯树”。

　　【宫词】银叶杯倾酌玉浆，谁来买宴又开觞。当筵莫劝如泥醉，准备君王验酒肠。
　　【简释】《十国春秋·闽景帝纪》载，帝曲宴群臣，皆醉去，独周维岳在座。帝曰：“维岳身甚小，何饮酒之多？”左右曰：“酒有别肠，不必长大！”帝欣然命推维岳下殿，剖视酒肠以验。有解之者曰：“杀维岳，无人陪陛下剧饮！”乃舍之。帝常锻银叶为杯，赐群臣饮。银叶柔软，因名为“冬瓜片”，又名曰“醉如泥。”酒既盈，即不复置他所，唯饮尽始得释手。

　　○荆南

　　荆南，高季兴，本名李昌，陕西硖石人。初为朱全忠将，赐爵渤海王。后唐同光二年，进封南平王，居江陵，在位十六年卒，谥武信。子文献王从诲立，十九年卒。子贞懿王保融立，十三年卒。弟侍中保勖立，三年卒。贞懿王长子侍中继冲立，逾年降于宋。
　　荆南共五主，凡五十七年。
　　欧阳修《五代史》称“南平”，张唐英《补九国志》称“北楚”。此称“荆南”。

　　【宫词】雄楚楼高气欲吞，金堤巩固俯荆门。绣衣旧拜中朝赐，上有唐皇指爪痕。
　　【简释】《十国春秋·武信王世家》载，梁乾化二年，季昌潜有据荆南之意，乃治城堑，设楼橹。奏筑江陵外城，复建“雄楚楼”、“望江楼”为捍敌。（又）载，梁贞明三年，王筑堤，以障襄汉之水。居民赖之，名曰“高氏堤”。
　　《江陵余志》载，高氏尝筑金堤，厥后，江势改徙，堤迁于外。（又）载，唐主尝问曰：“朕将有事于蜀？”王请以本部兵先进。唐主大悦，以手抚其背。王因命工，绣其手迹于衣，以为荣耀。

　　【宫词】西天瑞象现香台，惨淡宫花五寺开。净果更参华定水，汤神逐日献茶来。
　　【简释】《十国春秋》载，武信王五女，失其名。相传俱幼年好道，薙发为女僧，各止一处。一曰“佛华寺”，二曰“菩提寺”，三曰“庄严寺”，四曰“石佛寺”，五曰“法轮寺”。（又）载，文了，吴僧也。雅善烹茗。武信王时，来游荆南，延住紫云禅院。日试其艺，王大加欣赏，呼为“汤神”，奏授“华定水大师”，人皆目为“乳妖”。
　　《江陵余志》载，弥勒瑞像，清泰间随船至荆，高氏迎至万寿寺。

　　【宫词】稽功山下郢城开，主器群称霸业恢。犹忆梦中金甲护，执戈扶起泰山颓。
　　【简释】《十国春秋·荆南武信王世家》载，乾化二年，季昌奏筑江陵外城。是时，稽课土功于郢城北，土人因名其山曰“稽功山”。
　　《十国春秋·荆南武信王夫人张氏传》载，张氏，王爱姬，而文献王之母也。武信王隶梁戏下时，每行军，每挟夫人与俱。一夕，军败误入深涧中，恰夫人方妊文献王，宛转不能起。王惧追兵且至，见夫人熟睡，遂以剑刺两岸，期岸崩而压之，勿被敌获。既而夫人惊呼曰：“适梦泰山颓，压妾身，赖金甲执戈者抵之，获免！”王遂携以行。未几，生文献王，以富贵终。

　　【宫词】江汉朝宗此建楼，堂开杞梓众材收。君王喜怒偏无定，一笑麟儿万事休。
　　【简释】《十国春秋·荆南武信王世家》载，天成二年，筑内城以自固，名曰“子城”。建楼于内城东门上，曰“江汉楼”。
　　《十国春秋·荆南文献王世家》载，开运二年，建杞梓堂。意取《左传》楚材晋用之典。（又）载，保勖，文献王第十子，初在媬，文献王独钟爱之。或盛怒，见必释然而笑，荆人目为“万事休。”

　　【宫词】五花宾馆绮为寮，食品纷罗盌足高。宴上红装齐醉舞，朱弦轻按紫檀槽。
　　【简释】《南部新书》载，荆南旧有“五花馆”，待宾之上地也。
　　《三楚新录》载，高从诲时，荆南尚使瓷器，皆高其足，谓之“高足”。
　　《十国春秋·文献王世家》载，晋学士王仁裕来聘，王出十妓弹琴以乐之。从诲有句云“红装齐抱紫檀槽，一抹朱弦十四条”。

　　【宫词】江波常绕望沙楼，洞口桃花逐水流。怪煞白莲开遍野，清风池畔渚宫秋。
　　【简释】《十国春秋·荆南文献王世家》载，天福五年，晋翰林学士陶谷，为王生辰信使，来聘于荆南。王宴谷于望沙楼，大陈战舰于楼下。
　　《禁扁》载，望花楼下有桃源洞。（又）载，天福八年，王凿江陵城西南隅为池，立亭于上曰“渚宫”。先是，城东南旧有“渚宫”，楚顷襄王之离宫也，王特仿其名而称之。又置亭于侧曰“迎春”。
　　《江陵余志》载，清风池在城东北隅，方数百步，深清静洁，潭而不流。高氏之所凿也。
　　《天中记》载，荆文献王未死前数年，凡沟池、城隍悉开白莲花。

　　【宫词】琅玕深护海珠丛，台榭参差曲槛通。镇日垂帘看不足，巫山云雨梦魂中。
　　【简释】《十国春秋·侍中保勖世家》载，保勖颇有治事才，至是淫逸无度。日召娼妓，集府署，择士卒健壮者，令恣调谑，乃与姬妾垂帘共观，以为娱乐。又好营造亭榭，穷极土木之工。有估客自岭外来，得龙眼一枝，献于保勖，命作琅玕槛子置之，名曰“海珠丛”。

　　【宫词】手拨琵琶韵绕梁，麻姑法曲胜霓裳。云间鹤去元音渺，谁续仙人独指商。
　　【简释】《十国春秋》载，荆南仙女，平江节度史王保义女，五岁通黄庭内外经。及长，善琵琶。一夕，梦麻姑传以乐曲，自是，每夕辄梦遇之，即指授音律，岁余得百余调，都非人间所有。其尤者，名“独指商”，以一指弹一曲，更为擅奇。已而适文献王子保节，复梦麻姑至日即当相邀。明日庭中闻云鹤音乐，仙女奄然而逝。

　　○北汉

　　北汉，刘旻，初名崇汉，高祖母弟，周广顺元年，周祖代汉，因自立都太原，称乾祐四年，在位四年殂，庙号世祖。子睿宗承钧立，仍称乾祐八年，至十年始改元（天会），十四年殂，养子纪恩立，遇杀。弟继元立，仍称天会十二年，至十八年始改元（广运）。宋太平兴国四年降，封彭城郡公。
　　北汉共四主，凡二十八年。
　　欧阳修《五代史》称“东汉”。

　　【宫词】重瞳勤政坐凝旒，阁启飞鸾瑞霭浮。天厩新添三品料，将军自在属黄骝。
　　【简释】《十国春秋·北汉世祖纪》载，世祖目有重瞳子。（又）载，帝为黄骝治厩，食以三品料，号“自在将军”。《禁扁》载，北汉刘旻，有“勤政阁”、“飞鸾阁。”

　　【宫词】贾客来王集众官，殊方异果辨应难。竹青枣拜官家赐，却爱金棱略绰盘。
　　【简释】《十国春秋·郝贵超传》载，又有禁帅郝惟庆者，为人椎，无文不识物情。时，诸方物产未通，贾客自闽粤来，以橄榄子献于世祖。诘旦，分颁大僚。惟庆曰：“此果类吾乡竹青枣，食久方少得味，官家何用赐！臣所喜者，金棱略绰盘耳！”闻者大噱。

　　【宫词】骏马添都尽逸群，定王来踏五台云。三衣顶帽谈经夜，偏向禅宗假握君。
　　【简释】《十国春秋·定王继颙传》载，继颙，故燕王刘守光子也。削发为浮屠，后居五台山。睿宗嗣位，用宗姓例，拜鸿胪卿。继颙能讲“华严经”，手执香如意，紫檀镂成，芬馨满室。五台当契丹界上，继颙常得其马以献，号“添都马”，年率数百匹。
　　《十国春秋·北汉英武帝纪》载，帝美风仪，善谈论，颇通禅学。居潜邸时，常假僧继颙紫檀如意，每接僧，则顶帽具三衣，秉此挥洒，名为“握君。”

　　【宫词】佛楼突兀俯宫城，鼓呼神旗扈跸行。记向无遮修法事，大辽圣节重天清。
　　【简释】《李恽天龙寺千佛楼碑铭》载，帝宅之西，五里而遥，北自乾坎，南距申酉。往者，北齐启国，后魏兴邦，各营避暑之宫，用憩鸣銮之驾。于是乎，金人塔庙、老氏宫观，星布于岩石矣！驯岭西下，约三百步，有高寺，榜曰“天龙”。今英武皇帝，应千龄之运，居九重之尊，每屈良辰，必亲行幸至。壬申岁十二月，诏有司于殿后，正面造重楼五间，铸贤劫自拘留孙如来以降铁佛千尊，上御宇之。八年乙亥岁，天赞皇帝累飞诏示，必以备物典册，将加徽号，鸿名果降贵。近受英武皇帝兼颁龙衣、玉带、驷马雕鞍，别赐神旗、鼓呼。英武皇帝严整仪卫，亲率公卿届初禅之境，臣幸陪天仗，亲奉德音，欢心有待，谨作铭。
　　《十国春秋·北汉英武帝纪》载，广运三年，遣使于辽，言“天赞皇帝天清节，我国设‘无遮会’，饭僧祝厘。”

　　【宫词】故第宏开显圣宫，巍巍七庙尽追封。叔皇报聘颁新赐，玉带横腰饰九龙。
　　【简释】《十国春秋·北汉睿宗纪》载，天会元年七月，初立七庙于高祖旧第，号“显圣宫”。
　　《十国春秋·北汉世祖纪》载，乾祐四年夏四月，帝命宰相郑珙，以厚赂谢辽，自称侄皇帝，致书于叔天授皇帝。六月，辽主册命帝为“大汉神武皇帝”。妃为皇后。又以黄骝九龙，十二稻玉带报聘。

　　【宫词】十二州环似拱辰，无端皆唱赤真人。雪花六出霏宫树，台馆唯争一夜春。
　　【简释】《十国春秋·北汉世祖纪》载，乾祐四年，帝继位于晋阳，仍用乾祐年号。所有者，并、蔚、汾、沂、代、岚、宪、隆、沁、辽、麟、石诸州之地。
　　《十国春秋·北汉睿宗纪》载，天会二年冬，国中大雪，国人唱曰：“生怕赤真人，都来一夜春。”人以为宋受命之应。

　　●全史宫词卷十六　宋

　　宋，太祖姓赵，名匡胤，涿郡人。事周世宗，屡立战功。以殿前都检点，领归德军节度史。恭帝显德七年，引军北征，兵变还都，遂受周禅。都开封，在位十七年崩，葬永昌陵，改元三（建隆、乾德、开宝）。太宗名炅，初名光义，太祖母弟，在位二十二年崩，葬永熙陵，改元五（太平兴国、雍熙、端拱、淳化、至道）。子真宗恒立，二十五年崩，葬永定陵，改元五（咸平、景德、大中祥符、天禧、乾兴）。子仁宗祯立，四十一年崩，葬永昭陵，改元九（天圣、明道、景祐、宝元、康定、庆历、皇祐、至和、嘉祐）。英宗曙，太宗曾孙，濮王允让子。仁宗无子，立为皇子。在位四年崩，葬永厚陵，改元一（治平）。子神宗顼立，十八年崩，葬永裕陵，改元二（熙宁、元丰）。子哲宗煦立，十五年崩，葬永泰陵，改元三（元祐、绍圣、元符）。徽宗佶，神宗第十一子，初封端王。哲宗无子，帝奉向太后命即位。二十五年，金兵深入，帝传位太子，京城陷，金人执之以归，封德公，后封天水郡王，至高宗绍兴五年殂于五国城。梓宫还临安，葬永固陵。改元六（建中靖国、崇宁、大观、政和、重和、宣和）。钦宗名桓，徽宗太子，受内禅。明年金兵陷京师，帝出降，北迁，封重昬侯，至绍兴三十年遇害，改元一（靖康）。
　　以上是为北宋，共九主，凡一百六十七年。

　　【宫词】招军格子破寻常，貔虎桓桓扫八方。红日当天星光退，御楼几度纳降王。
　　【简释】《画漫录》载，太祖招军格，不全取长人，要琵琶腿、车轴身。取多力。
　　《庚溪诗话》载，太祖微时，客有“咏初日”者，上所不喜。其人请上咏之，即应声曰：“太阳初出光赫赫，千山万山如火发，一轮倾刻上天衢，逐退群星与残月。”盖本朝以“火德”王天下。及上登极，僭窃之国，以次削平，混一之志，先形于言，规模远矣！
　　《六一诗话》载，李文正公，进永昌陵，挽歌词云：“奠玉五回朝上帝，御楼三度纳降王。”所谓三降王者，广南刘鋹，西蜀孟昶，江南李后主也。

　　【宫词】猊座庄严礼宝龛，黄袍卫护仗瞿昙。君王欲荐慈闱福，宣赐神仙的乳三。
　　【简释】《清异录》载，太祖陈桥时，太后方饭僧于寺，惧不测，寺主僧誓以身蔽。上受禅，赐“的乳三神仙”。
　　《宋史·太祖纪》载，次陈桥驿，军士控弦露刃，直扣寝门，相与扶太祖出听事，被以黄袍。诸军列拜曰：“诸军无主，愿策检点为天子。”传呼万岁，声闻数十里。

　　【宫词】国家武备莫轻妄，内院频开蹴鞠场。花下一丸尘起处，至尊敌手是韩王。
　　【简释】《元王恽题宋太祖蹴鞠图诗注》云，凡六人对蹴者，赵普旁看者，太宗八王一道士与从者，普封韩王。

　　【宫词】藩臣千里贡名鹰，雨血风毛遍九坰。■〈口木〉嗽书存今东阁，君王新却海东青。
　　【简释】《五总志》载，登州海崖林中，有鹘。能自高丽，一飞渡海，号曰“海东青”。本朝夏帅赵保全得之以献太祖，太祖却之曰：“朕久罢田游，尽放鹰犬，无所事此，却以赐卿。”
　　《肎綮录》载，临安有人好养鹰，尝见其几间有书一帙。上题“■〈口木〉漱”二字。皆饲鹰之法。问所从来，则曰：“先人在北，司诸阉，往来最厚，以此见遗。”“■〈口木〉”字，沈存中《笔谈》载，养鹰鹯者，其类相语，谓之“■〈口木〉”。

　　【宫词】宣德楼前月色明，御街处处听鸣钲。深宫叶子消长夜，容易虾蟆报六更。
　　【简释】《东京梦华录》载，坊巷御街，自宣德楼一直南去，约阔二百余步。
　　《孔氏杂说》载，今之更点———击钲。
　　《农田余话》载，今之“叶子戏消夜图”，相传始于宋。太祖令宫人皆习之，以消夜。
　　《宋稗类抄》载，宋祖建隆庚申受禅，后闻陈希夷，“只怕五更头”之言，命宫人转六更，方严鼓鸣钟。殊不知“庚”与“更”同音也，宋历五“庚申”而亡。六更名“虾蟆”。

　　【宫词】王师新自锦城还，花蕊承恩剧可怜。诡托宜男酬帝问，香笺一幅画张仙。
　　【简释】《金台纪闻》载，世所传“张仙像”者，乃蜀王孟昶挟弹图也。初，花蕊夫人入宋宫，念其故主，偶携此图，遂悬于壁，且祀之谨。太祖幸而见之，致诘焉。夫人诡答之曰：“此蜀中张仙神也。祀之能令人有子。”非实有所谓“张仙”也。

　　【宫词】元舅加恩赐寿卮，君王情重渭阳诗。谁期虎节朝天日，竟是龙衣拂地时。
　　【简释】《玉壶清话》载，杜审琦，昭宪皇太后之兄也。建宁州节请觐，审琦视太祖、太宗皆甥也。一日，陈内宴于福宁宫，昭宪后临之。太祖太宗以渭阳之重，终侍宴焉。为寿之际，二帝皆捧觞列拜。乐人史金著者，粗能属文，致词于帘阶之外，其略曰：“前殿展君臣之礼，虎节朝天。后宫伸骨肉之情，龙衣拂地。”太祖太宗特爱之。

　　【宫词】庙享钦遵四孟时，牙盘别设踵唐制。太常礼毕群班退，夹室焚香读碑词。
　　【简释】《文献通考》载，宋制，太庙岁以四孟月及季冬，凡五享。开宝初，上亲享太庙，见所陈之笾豆簠簋，问曰：“此何物也？”左右以礼器对。上曰：“吾祖宗宁识亟。”命撤去，进常膳，如平生。既而曰：“古礼不可废也！”命复设之。于是，判太常寺和岘言：“按唐天宝中，享太庙礼料外每室加常食一牙盘。五代以来，遂废其礼，今请如唐故事！”乃诏别设牙盘食，袷时享皆用之。
　　《避暑漫录》载，太祖受命之三年，密刻一碑，立于太庙寝殿之夹室，谓之“誓碑”。用销金黄幔蔽之，门钥封闭甚严。因敕有司：“自后时享，及新天子即位，谒庙礼毕，奏请恭读誓词。”群臣及近侍，皆不知所誓何事。靖康之变，门皆洞开，人得纵观誓词。誓词三行。一云，柴氏子孙，有罪不得加刑，纵犯谋逆，止于狱中赐尽，不得市曹刑戮，亦不得连坐支属。一云，不得杀士大夫及上书言事人。一云，子孙有渝此誓者，天必殛之。

　　【宫词】内旨宣来半录黄，白麻传语曼声长。班齐未听牙牌报，暂进朝房厚朴汤。
　　【简释】《宋史·职官志》载，中书省大事奏禀，得旨者为画黄，小事拟进，得旨者为录黄。
　　《老学庵笔记》载，苏子容诗云：“起草才多封卷速，把麻人众引声长。”苏子由诗：“明日白麻传好语，曼声微绕殿中央。”盖昔时宣制，皆曼延其声，如歌咏之状。
　　《二老堂诗话》载，欧公诗云：“玉勒争门随仗入，牙牌当殿报班齐。”或未解其事，今朝殿争门者，往往随仗而入，及在廷排立定，驾将御殿阁门，持牙班排齐，小黄门接入。上先坐后，黄门复出，扬声曰：“入。”人齐未行门，当头者应云：“人齐。”上即出，方转照殿，卫士即鸣鞭罢，此乃是驾出时也。
　　《温公诗话》载，文德殿，百官常朝之所也。宰相奏事毕，乃来押班，常至日旰。守堂卒好以厚朴汤饮朝士，朝士有久无差遣，厌苦常朝者，戏为诗曰：“立残阶下梧桐影，吃尽街头厚朴汤。”亦朝中之实事也。

　　【宫词】棣萼情深劝举卮，阶前催唤折花枝。宁哥一箭杨妃死，绝异骊山侍宴时。
　　【简释】《闻见近录》载，金城夫人得幸太祖，颇恃宠。一日，宴设后苑。上酌臣觥，以劝太宗。太宗固辞，上复劝之。太宗顾庭下曰：“金城夫人亲折此花来，乃饮！”上遂命之。太宗引弓射而杀之，即再拜而泣，抱太祖足曰：“陛下方得天下，宜为社稷自重！”而上饮如故。

　　【宫词】紫磨金带巧雕镂，约束龙衣宝焰流。除却曹王承御赐，外闲谁识紫云楼。
　　【简释】《格古要论》载，“王佐紫云楼金带考”云，太宗得巧匠，亲督视于紫云楼下，造金带，得三十条。以一赐曹彬，一以自御，余皆贮库，号“镇库带”，封锁甚严。其金紫磨地，光艳溢目。其文作醉拂■〈艹秫〉，人皆突起，长不及寸，眉目生动。其华纹则又六七级，镂篆之精，若入鬼神。

　　【宫词】广慧夫人侍御觞，桂花满殿散秋香。挥毫妙写回文记，如见苏家织锦娘。
　　【简释】《宋太宗广慧夫人织锦回文记》载，苏惠织锦回文，及今已久，欲见其彩色，宛然如蕙之手著者，甚为难得。八月二十日，驾幸翠微殿赏桂，诏令赋诗。见御案一幅五色相宣，读之易明。因照式制之，以志不忘。至道元年十一月六日书。

　　【宫词】招箭班头列雁行，三山相对采侯张。御前绝技夸银碗，中的归来宴射堂。
　　【简释】《东京梦华录》载，驾诣射殿射弓，垛子前列招箭班二十余人。皆长脚幞头，紫绣抹额，紫宽衫黄义襴，雁翅排立。御箭去，则齐声招舞。合而复开，箭中的矣！又一人口啣一银碗，两肩两手共五支箭来，则能承之。射毕驾归宴殿。
　　《徽宗宫词》载，云：“弓矢寻常锁太清，三山相对射侯明，乘闲自习和容艺，金碗时闻中的声。”

　　【宫词】玉堂深处画帘施，犹记当窗引烛时。院外忽闻铃索动，鹊声惊下海棠枝。
　　【简释】《梦溪笔谈》载，玉堂东承旨阁子，窗格上有火燃处。太宗尝夜幸玉堂，苏易简为学士，已寝。遽起，无烛具衣冠。宫嫔自窗格中，引烛入照之。至今不易，以为玉堂盛事。
　　《苏耆次续翰林志》载，唐，学士院森严，非本院人，不可遽入。虽中使宣示，及有文书，必先动铃索，立于门外。五代以来，其制久废。公因召对言之，上可其奏。自是，院内复置铃索焉。
　　《孔氏谈苑》载，院中有双鹊，栖于玉堂海棠树，或鸣噪，必有大诏令或宣召之事。因谓之“灵鹊。”

　　【宫词】金明池上戏银瓯，竞渡争标浪影飘。三月宜秋门外路，大书黄榜许来游。
　　【简释】《宋史》载，淳化三年三月，帝幸金明池，命为竞渡之戏，掷银瓯于波间，令人泅波取之。
　　《清波别志》载，旧都，岁自元霄后，都人结伴上池，遨游之。盛当二月末，宜秋门外揭黄榜，云：“三月一日，三省同奉圣旨，开金明池，许士庶游行。”

　　【宫词】编摹古帖搨云笺，亲贵分颁墨色鲜。众体独推宸翰备，探囊闲看御书钱。
　　【简释】《考盘余事》载，宋太宗搜访古人墨迹。于淳化年中，命侍臣王著摹勒上石。用澄心堂纸，李廷珪墨拓打。亲王大臣各赐一本。
　　《玉海》载，国初，钱文曰“宋元通宝”。淳化元年，改铸“淳化元宝”钱。上亲书其文。作真、草、行三体。《孔子谈苑》载，前世钱文，未有草书者，淳化中，太宗以宸翰之。既成，以赐近臣。王元之有诗云：“还有一般胜赵壹，囊中犹贮御书钱。”

　　【宫词】绣扇纱笼引钿车，（车，读“chā”音）清明天气柳飞花。奉先寺外朝陵路，记得宫人有旧斜。
　　【简释】《东京梦华录》载，清明禁中前半月，发宫人朝陵。亦诣“奉先寺”，祀宫人坟。莫非金装绀幰，锦额珠帘，绣扇双遮，纱笼前导。

　　【宫词】槐楸满苑翠荫笼，险韵诗成昼漏终。谁似金华邀上赏，十联诗写御屏风。
　　【简释】《合璧事类》载，宋殿庭唯植槐楸。
　　《石林燕语》载，太宗留意艺文，琴棋亦造极品。王元之诗分题“宣险韵翻，势得仙棋”。盖当时事也。
　　《山堂肆考》载，杨徽之能为诗。太宗写其警句十联于御屏。梁周翰诗曰“谁似金华杨学士，十联诗在御屏风”。

　　【宫词】软绣天街半里娇，火城五夜驻鸾镖。罗江犬吠鹓班定，鹄立通明侍早朝。
　　【简释】《清异录》载，本朝以亲王尹开封，谓之“判南衙”。羽仪散从，灿如图画。京师人叹曰：“好一条软绣天街。”士大夫骑吏繁华者，亦号“半里娇。”
　　《小畜集待漏院记》载，相君至止煌煌火城。
　　《渊鉴内函》载，淳化中，和州贡罗江犬，甚小而慧，常训扰于御榻前。每坐朝，犬必掉尾先吠，人乃肃然。
　　《苏文公诗》云：“侍臣鹄立通明殿，一朵红云捧玉皇。”

　　【宫词】簇簇灯轮鹁鸽旋，鼇山凤辇下遥天。元宵大展金吾禁，吴越新输买夜钱。
　　【简释】《东京梦华录》载，驾入灯山，御辇院人员辇前喝：“随竿媚来。”御辇团转一遭，倒行观灯，谓“鹁鸽旋。”
　　《华阳集元夕诗》云：“双凤云中扶辇下，六鼇海上驾山来。”
　　《孔氏谈苑》载，京师上元放灯三夕，钱氏纳土进钱，再买两夜。即十七、十八是也。

　　【宫词】蒲中酒法本先皇，玉食批皆属禁方。佳节相逢多馈赠，最先春社辣骄羊。
　　【简释】《曲洧旧闻》载，内中酒，盖用蒲中酒法也。太祖微时，喜饮之。即位后，令蒲中进其方，至今用而不改。
　　《说郛》载，有宋玉食批一卷。
　　《清异录》载，和鲁公，尝以春社送节馔，用奁唯一新样大方碗，复以剪镂蜡春罗，碗内品物不知其几种也，物十而饭二焉。禁庭社日为之，名“辣骄羊”。

　　【宫词】妙势新图指画工，一枰花下对春风。龙膏鱼媚夸时样，却怨君王避六宫。
　　【简释】《肎綮录》载，今面油谓之“玉龙膏”。文昌杂录言，宋朝太宗始合此药，以白玉碾龙团合子贮之，因以名焉。
　　《闻见录》载，宋淳化间，京师妇女竞剪黑光纸团靥，又装缕鱼鳃首，号“鱼媚子”，乃古花钿之遗也。
　　《孔子谈苑》载，太宗善奕棋。谏臣乞窜待诏贾元于南州，言：“元每进新图妙势，悦惑明主。”上曰：“朕非不知，聊避六宫之惑耳！”

　　【宫词】犦矟龙旗夹毂回，南郊辇路净无埃。赵家天子同声应，朱崔门前勘箭来。
　　【简释】《文献通考》载，宋玉辂后，左太常绣日月星辰，右龙旗绣蛟龙。（又）载，犦矟，击声也。一云象犦牛善斗，唐金吾将军执之。宋朝制，如节有袋，上加碧油，常置朝堂。车马卤薄出则八枚，前导。
　　《画漫录》载，熙宁以前，凡郊祀，大驾还内，至朱雀门外，忽有绿衣人出道中，蹒跚潦倒，如醉状。乘舆为之少抳，谓之“天子避酒客”。及门两扇遽合，门内抗声曰：“从南来者，何人？”门外应曰：“是赵家苐几朝天子。”又曰：“是也不是？”应曰：“是。”开门乘舆乃进，谓之“勘箭”。

　　【宫词】玉阶人静漏声迟，赤脚仙人入梦时。台下坠钗心暗卜，天颜有喜近臣知。
　　【简释】《宋史》载，李宸妃有娠，从帝临砌台，玉钗坠，妃恶之。帝以卜“钗完当生男子”。左右取以进钗，果不毁。帝甚喜，巳而生仁宗。（又）载，仁宗母，梦一羽衣之士，跣足从空中而下，云：“来为汝子！”故仁宗幼年，每穿鞋襪即亟，令脱去，皆呼“赤脚仙人”。

　　【宫词】三千珠翠簇花丛，阶下迎銮唱喏同。为语销金休犯禁，杜姬已送太和宫。
　　【简释】《孔氏谈苑》载，景德中，上在拱宸殿按舞，命索新词。夏文庄进“喜迁鸾”有“三千珠翠护宸游，水殿按梁州”句。（又）载，真宗禁销金。自东封还，杜婕妤迎驾服之，上怒，送太和宫出家。由此人莫敢犯。

　　【宫词】秋水高吟满殿惊，绿衣翠髻可怜生。承恩不为闲歌舞，摘取南华作小名。
　　【简释】《贵耳录》载，真宗宴近臣，语及“庄子”，忽命秋水至，则翠鬟绿衣一小女童，诵“秋水”一篇，闻者竦立。

　　【宫词】锁院春风蕊榜黄，宴开闻喜赐宸章。十篇试卷新誊出，照例焚香告影堂。
　　【简释】《贡父诗话》载，太宗好文。每进士及第，赐“闻喜宴”，常作诗赐之，累朝以为故事。仁宗在位四十一年，赐诗尤多。
　　《归田录》载，真宗重儒学。今科场条例制，皆当时所定。至今每亲试，进士已放及第，自十人以上，御试卷子，并录本，于真宗影殿前焚烧。制举登科者，亦然。

　　【宫词】月照高楼启绮筵，上方请客撤金莲。诗成两袖珠花满，聊当宫娥润笔钱。
　　【简释】《钱氏私志》载，岐公在翰苑时，中秋有月，上命小殿对设二位，召来赐酒，夜漏下三鼓。上悦甚，令左右宫嫔，各取领巾裙带，或团扇手帕，求诗。来者应之，略不停辍。上云：“岂虚辱，须与学士润笔。”遂各取头上珠花三朵，装公幞头。簪不尽者，置公服袖中。宫人旋取针线，缝联袖口。宴罢，月将西沉。上命撤金莲烛，令内侍扶掖归院。都下盛传“天子请客”。

　　【宫词】璀灿金花十六株，仪天冠上耀名殊。垂帘不立刘家庙，谁献明空负扆图。
　　【简释】《文献通考》载，明道元年，礼官议谓皇太后，宜准皇帝衮服减二章。衣去宗彝，裳去藻，不佩剑。金龙花十六珠，前后垂珠翠，各十二旒，以衮衣为名。诏名其冠曰“仪天”。
　　《宋史·刘后世家》载，仁宗即位，尊后为皇太后。军国大事，权取皇太后处分。垂帘听政，诏书称吾。以生日为“长宁节”。出御大安辇，鸣鞭侍卫，如乘舆。于是小臣方仲弓上书，请依武后故事，立刘氏庙。而程琳亦献《武后归朝图》。后掷于地曰：“吾不作负祖宗事！”

　　【宫词】一领恩袍赐状头，圣朝文教播遐陬。桂香草色天章丽，织入獠人锦臂韝。
　　【简释】《水燕谈录》载，鲁人李廷臣，顷官琼管。一日过市，有獠子持锦臂韝，鬻于市者织成诗，取而视之：仁庙景祐五年，赐进士诗也，云：“恩袍草色动，仙籍桂香浮。”仁庙文章淡丽，足以流播。

　　【宫词】圣祖曾闻下界来，依稀鸾仗九霄排。尊崇敬仿立元例，四海同颁金宝牌。
　　【简释】《朝野类要》载，真宗皇帝尊九天司命天尊为“圣祖天尊大帝”。盖仿唐尊老君故事也，其详载于国史。又秘书有“圣祖天尊大帝降临记”。
　　《清波杂志》载，天圣初元，内出圣祖“神化金宝牌”。令景灵宫分于在京宫观寺院，及外州名山圣迹之处。文十二曰“玉清昭应宫成天尊万寿金宝”，背文五曰“永镇福地敕”。其周郭，隐应虬龙花葩之状。

　　【宫词】太平花下夕阳开，玉管银笙弄几回。五十四腔皆御定，新词何用醉蓬莱。
　　【简释】《剑南诗注》载，瑞圣花，出剑南，似桃，四出千百包并萃成朵。天圣中，献至京。仁宗赐名“太平瑞圣花”。
　　《玉海》载，仁宗晓音律，每禁中度曲，出以赐教坊，或命教坊撰进，凡五十四曲。
　　《后山诗话》载，柳三变，作新乐府，传禁中。仁宗爱其词，每对酒必使侍从歌之再三。三变闻之，作宫词，号“醉蓬莱”。因内宫达后宫，且求其助。仁宗觉之，自是不复歌其词。

　　【宫词】天气虫虫未沛霖，宫中新出范观音。含情莫念前时宠，取忌都缘受宠深。
　　【简释】《闻见近录》载，慈圣光献皇后，养女范观音，得幸仁宗，温成患之。一岁，大旱。仁宗祈雨甚切，至燃臂香以祷天意，弗答。温成养母贾婆婆，阴谋丞相，请出宫人，以弥灾变。上从之。温成乃白上：“非出所亲厚者，莫能感天意。首出其养女，以率六宫。”范氏遂被出，而雨未应。

　　【宫词】命薄何心更乞恩，宫闱须识谏官尊。绿衣奉敕图椒壁，御笔亲题右正言。
　　【简释】《东都事略·后妃世家》载，温成皇后张氏，庆历元年，封清河郡君。岁中为才人，迁修媛。三年忽被疾，曰：“妾姿薄，不胜宠名，愿为美人。”许之。皇祐初，进贵妃。后五年而薨。（又）载，唐介为御史，里行时造“龙风车”于启圣院内，出珠玉为严饰。介言，“此太宗神御所在，不可慢。况为后宫奇靡之器哉！”仁宗即令徙出。（又）载，劾宰相文彦博，知盖州日，作闲金奇锦，因中人入献宫掖，因此为执政。仁宗怒甚，急召二府以奏。示之曰：“介言，彦博因贵妃得执政。此何言也？”即贬介为春州别驾，明日改英州别驾。介自是以直闻天下。
　　《曲洧旧闻》载，唐质肃公，在谏垣日，仁宗密令图其像，置温成阁中。御题曰：“右正言唐介，时犹衣绦，外庭不知。”逮质肃薨于位。裕陵乃以此画像，赐其家人。始知之。

　　【宫词】宝毂雕轮狭路逢，恩教小宋作乘龙。鹧鸪一曲成佳偶，不信蓬山隔万重。
　　【简释】《词苑丛谈》载，宋子京尝过繁台街，逢内家车子。中有掀帘者，曰：“小宋也！”子京因作“鹧鸪天”词云：“宝毂雕车狭路逢，一声断肠绣帏中，身无彩凤双飞翼，心有灵犀一点通。金作屋，玉为笼，车如流水马如龙。刘郎已恨蓬山远，更隔蓬山几万重。”其词传达禁中，上召子京，从容语及。子京惶惧无地。上笑曰：“蓬山不远。”因以内入赐之。

　　【宫词】莅政常披瀚濯衣，九重恭俭率宫闱。定州瓷器鸡笼锦，谁背官家献贵妃。
　　【简释】《曲洧旧闻》载，仁宗好服浣濯之衣。当未明求衣之时，嫔御私易新衣，辄推去之。遇浣濯，随破随洗将遍，犹不肯易。
　　《归田录》载，仁宗性恭俭。至和二年春，不豫两府。大臣日至寝阁，问圣体。见上器服简质，用素漆唾壶，盂子素瓷器进药，御榻上衾褥皆黄，色已故暗。
　　《闻见录》载，仁宗幸张贵妃阁，见定州红瓷器，帝怪问曰：“安得此物？”妃以王拱宸所献对。帝怒，以所持柱斧碎之。妃又尝侍于端门，服所谓“鸡笼锦”者，上亦怪问。妃曰：“彦博所献。”上终不乐。或云：“潞公夫人遗妃，公不知也。”
　　《北窗炙輠》载，周正夫曰：“仁宗皇帝百事不会，只会做官家。”

　　【宫词】祸水难留戒牝晨，梳头人去六宫颦。似闻慈圣空传谕，莫劝君王拒谏臣。
　　【简释】《曲洧旧闻》载，仁宗至诚纳谏，自古无比。一日朝退，唤梳头者来，方理发。次见御怀中有文字。问曰：“是何文字？”帝曰：“乃台谏章疏也！”问所言何事？帝曰：“霖淫久，恐阴盛之罚。嫔御太多，宜应裁减。”掌梳头者曰：“两府两制，各有歌舞官职，稍如意往往增置不已。官家根底有一两人，则言阴盛？若果行请以奴，愿首出。”盖恃帝宠也。帝闻即起，呼老中贵、及夫人掌宫籍者，示梳头者以下三十人，尽放出宫。慈圣曰：“掌梳头者，是官家所嬖幸，奈何作第一名遗之？”帝曰：“此人劝我拒谏，岂宜置左右？！”慈圣由是密戒嫔侍：“勿妄言，不预外事！汝见掌梳头者乎？！”官家亦不容也！”

　　【宫词】射策彤廷日未阑，后宫寓目许凭栏。太清楼下春风暖，七宝茶汤赐考官。
　　【简释】《甲申杂记》载，仁宗朝，春试进士集英殿。后御太清楼观之。慈圣、光献（皇后）出饼角子，以赐进士，出七宝茶以赐考官。

　　【宫词】殿门深锁静无哗，御手亲封草相麻。玉笔格兼金匣砚，恩教学士带还家。
　　【简释】《愧郯录》载，凡除拜节钺以上，多由中书进熟状。唯后妃、太子、宰相则不容知。快行数十辈来宣召云：“锁小殿子”。及至便殿，上服帽带，谕以除授之意。御前列金器，如砚匣压尺笔格版水滴之属，几二百两既书除目，随以赐之。

　　【宫词】端月千门宝字张，金银幡胜赐诸王。阁虚犹敕题春帖，烟锁楼台恨正长。

　　【简释】《王沂公皇帝阁立春帖子》云：“北陆凝荫尽，千门淑气新，年年金殿里，宝字贴宜春。”
　　《孔氏谈苑》载，仁宗朝，王珪上言，请以正月为端月。为与帝名音相近也（仁宗名祯）。
　　《东京梦华录》载，立春日，自郎官、御史、司监、长贰以上，皆赐“春幡胜”，以罗为之。宰执、亲王、近臣皆赐“金银幡胜”。入贺讫，带归私第。《隐居诗话》载，温成皇后初薨，会立春进帖子。是时欧阳修、王珪，同在翰苑，以其虚阁，故不进。俄有旨令进。王珪遂口占一首，云：“昔闻海上有仙山，烟锁楼台日日闲，花下玉容常不老，只应春色胜人间。”欧阳修深叹其美丽。

　　【宫词】御手挥鞭试小乌，暂新鞍辔络珍珠。太皇慈爱孙皇孝，内殿乘凉玉辇扶。
　　【简释】《孔氏谈苑》载，神宗侍曹太后，因语“自来无人作珠子鞍辔。”太后闻此语，已密令人描样矣！数日蹙就。上作小红罗销金坐子，略可容体，甫近上已以鞍架载之，送神宗。神宗大感悦，取小乌马于福宁殿亲试之。驾幸金明池，回遂乘此鞯。（又）载，光献太皇太后，疾稍间，神宗亲制一小辇，极为轻巧。以珠玉、黄金饰之，进于太皇曰：“太皇试乘此辇，往凉殿散心。”于是，太后扶其左，神宗扶其右。太皇下辇曰：“官家、太后亲自扶辇。当时在曹家作女儿时，安知有今日之盛？！”王正仲作光献挽词曰：“珠鞯锡御恩犹在，玉辇亲扶事已空。”盖用此两事也。

　　【宫词】平明扈驾景灵宫，露面宫娃齿尚童。知有画工偷写照，故从马上整珑璁。
　　【简释】《六一诗话》载，元丰初，宦者王绅效、王建，作宫词百首献之。其太后幸景灵宫，驾前露面双童女。诗云：“平明彩仗幸珠宫，紫府仙童下九重，整顿珑璁时驻马，画工暗地貌真容。”

　　【宫词】尚余瀛玉满浮杯，寂寞椿庭竟不回。白玉栏杆双倚处，谁传天上牡丹开。
　　【简释】《曲洧旧闻》载，张次贤，名能臣。尝记天下酒名，今著于此。后妃家高太皇，香泉；向天后，天醇；张温成皇后，醽醁；朱太妃，琼酥；刘明达皇后，瑶池；郑皇后，坤仪；曹太后，瀛玉。
　　《尘史》载，慈圣光献皇后，以元丰庚申十月二十日上“仙所居”殿，曰“庆寿”，在福宁殿之东。庭中有二小亭，金书牌曰：“赏蟠桃，赏大椿，明年将奉山陵。”诏百官各进挽词二首，予以例进。曰：“春风三月暮，寂寞大椿庭。”
　　《孔氏谈苑》载，慈圣光献皇后薨，上悲甚。有姜识，自言神术可使死者复生。上试其术，数旬不验。乃曰：“臣见太皇太后，方与仁宗驾临白玉栏杆，赏牡丹。无意复来人间也！”上知诞妄，但斥于郴州。

　　【宫词】监门图画奏丹霄，共诧流民出圣朝。今日球场赌何物，徐王唯乞罢青苗。
　　【简释】《宋史·郑侠传》载，监安上门时，流民塞道，身无完衣。近城民至，身被锁械，负瓦揭木，卖以偿官。侠绘所见为图，称密急，发马递上之。
　　《魏郑公谏录》载，太宗宴群臣于丹霄殿。
　　《紫薇杂记》载，神宗与二王打球，上问：“欲赌何物？”徐王曰：“吾不赌别物，若赢时，只告罢了青苗法！”

　　【宫词】万国瞻云效贡输，绯袍毡笠列金铺。朝回扇底蕃酋退，阁使同分撒殿珠。
　　【简释】《东京梦华录》载，正旦大朝会，车驾坐大庆殿，诸国使人入贺，大辽大使顶金冠，后沿尖长，如大莲叶，服紫窄袍金蹀躞。副使展裹金带，如汉服。大使拜则立右足，跪左足，以两手着右肩，为一拜。副使拜如汉仪。夏国使、副皆金冠，短小样制，服绯窄袍，金蹀躞，吊敦皆叉手展拜。高丽及南番、交州使人，并如汉仪。回纥皆长髯高鼻，以匹帛缠头，散披其服。于阗皆小金花毡笠，金丝战袍束带。三佛齐皆瘐脊缠头，绯衣上织成佛面。又有南蛮五姓番，皆椎髻乌毡。并入，僧人礼拜。入见，旋赐汉饰锦袄之类。更有真蜡、大理、大石等国，时来朝贡。大辽使人，在都亭驿。夏国在都亭西驿。高丽在同文馆，回纥、于阗在礼宾院。诸番国在瞻云馆或怀远驿。
　　《梦溪笔谈》载，熙宁中，注辇国使人入贡，乞依本国俗，撒殿，诏从之。使人以金盘贮珠，跪捧于殿楹之间，以金莲花酌珠，向御座撒之，谓之“撒殿”，乃其国致敬之礼。朝退，有司扫殿，得珠十余两，分赐。是日，侍殿阁门使副内臣。
　　《宋史·外国传》载，注辇国，自古不通中国。水行至广州，约四十一万一千四百里。大中祥符八年，其国主罗茶罗乍，遣使奉表来贡。使回，降诏赐物甚厚。

　　【宫词】焜煌紫殿启晨霞，湛露恩深共赐花。旋鲊初来天乐动，玉纤轻拨御琵琶。
　　【简释】《铁围山丛谈》载，开宝末，吴越王钱俶，始来朝。太祖谓太官：“钱王浙人也，宜烹作南食一二，以宴之。”于是太官仓卒被命，一夕取羊为醢以献焉，因号“旋鲊”。至今大宴，首荐是味，为本朝故事。
　　《宋诗纪事》载，王仲修，王珪之子。宫词有云：“明日集英排大宴，御前先降出琵琶。”自注云：“教坊使花日新，尝为臣言，神宗见教坊琵琶制作不精，每遇大宴，前一日降出琵琶。”
　　《尘史》载，旧制，大宴百官。通籍者，人赐花两枝。正郎三枝。熙宁以来，皆给四花。郎官六枝。

　　【宫词】鱼钥初开走玉乘，迎风翠尾暗香凝。才人进御调新曲，身在瑶台第一层。
　　【简释】《研北杂志》载，故宋宫中，用鱼钥降鱼。取匙降匙取鱼，古制也。
　　《墨庄漫录》载，孔雀毛著龙脑，则相缀。禁中以翠尾作帚，每幸诸阁，掷龙脑以辟秽，过则以翠尾扫之，皆聚无遗。亦若磁石引针，琥珀拾芥物，类相感也。
　　《陈后山诗话》载，武才人，色冠后庭，裕陵得之，会教坊献新声，为诗作词，号“瑶台第一层”。

　　【宫词】千家帘幙映西池，夹道花开上巳时。翠浪影翻黄繖过，东风吹动钓鱼丝。
　　【简释】《孔氏谈苑》载，元祐中，秘阁上巳日，集西池。王仲玉有诗，张文潜和之最工。云“翠浪有声黄繖动，春风无力彩衫垂。”秦少游诗云“帘幙千家锦绣垂”，仲玉笑曰：“又待入小石调也！”
　　《温公诗话》载，先朝春日，多召两府两制三馆，于后苑赏花、钓鱼、赋诗。

　　【宫词】玉带银鞍重系亲，粉侯遴选遍朝绅。狄家丰彩留人样，合写丹青示近臣。
　　【简释】《宋史·礼志》载，初被选尚者，即拜驸马都尉，赐玉带袭衣，银鞍勒马，彩罗百匹，谓之“系亲”。———臣娶“公主”，称“尚”。（又）载，世谓驸马都尉为“粉侯”。
　　《过庭录》载，神庙（神宗）大长公主，哲宗朝，重于求配。遍士族中求之莫中圣意。带御器械狄咏，颇美丰姿。近臣曰：“不知要如何人物？”哲宗曰：“人物要如狄咏者！”至此，天下谓咏为“人样子”。———狄咏，狄青之子也。

　　【宫词】殿角彤云湿篆烟，雪花满砌进瑶编。君王好学垂帘坐，不为严寒废讲坛。
　　【简释】《晁氏客语》载，吕原明，元祐间侍讲，大雪不能讲，讲“孟子”。有感哲庙（哲宗）一笑，喜为“二绝”。其一云：“水晶宫殿玉花零，点缀宫槐卧素屏，特敕下帘延墨客，不因风雪废谈经。”

　　【宫词】糁糁鹅毛扑绮笼，玉皇盐撒遍瑶宫。宗枝新句邀天笑，谢女休夸柳絮风。
　　【简释】《七修类稿》载，“蛙翻白出阔，蚓死紫之长”二句，此宋室有滔大使者，好为此排笑诗也。初，哲宗灼艾举此一娱，故传之。又一日，雪作。哲宗问有何诗吟？又吟二句云：“谁把鹅毛空处寻，玉皇大帝卖私盐。”皆此类。

　　【宫词】一朵巫云散晓烟，精灵应合上龙天。词臣议礼裁羊酒，省却宫中暖孝钱。
　　【简释】《萤雪丛说》载，前辈尝说，北人致祭皇后文，杨大年捧读，空纸无一字。随自撰曰：“唯灵巫山一朵云，阆苑一团雪，桃源一枝花，秋空一轮月。岂期云散雪消，花残月缺，伏唯尚飨！”仁庙（仁宗）大喜其才敏捷，有壮国体。
　　《道山清话》载，绍圣改元九月，禁中为宣仁，为小祥道场，宣隆报，长老升坐。既而，有僧问话曰：“太皇今在何处？”答云：“身居佛法龙天上，心在儿孙社稷中。”
　　《师友谈记》载，东坡为礼部尚书。宣仁上仙，直宿禁中，开决诸礼仪。事至七日，忽有旨下：“光禄供羊酒若干，欲为太后、太妃、皇后暖孝。”东坡上疏言，“以暖孝之礼，由于俚俗，王后之举当化天下！固不敢奉诏。”有旨遂罢。

　　【宫词】玉清谪降旧神仙，金座朱髹忆昔年。人到瑶华装束换，宫袍犹画孟家蝉。
　　【简释】《宋史·哲宗孟后传》载，后既立，而刘婕妤宠幸，阴有夺位之意。绍圣三年，哲宗遂废后，黜居瑶华宫，赐号“华阳教主，玉清妙静仙师”，名“冲真”。初，冬至日，会朝隆祐宫，俟见于他所。后所御座，朱髹金饰。宫中之制，唯后乃得之。刘婕妤在他坐，意象颇愠。
　　《萍洲可谈》载，孟后衣服，画作双蝉，名为“孟家蝉”。识者谓“蝉”有“禅”意，久之竟废。《白石集》云：“游人总戴孟家蝉”。

　　【宫词】雪香亭北日初融，娘子承恩赐绢同。内库支来先辨色，几端白间几端红。
　　【简释】《汴故宫记》载，“纯和殿”正寝也。纯和西曰“雪香亭”。之北，后妃位也。《铁围山谈丛》载，禁中称乘舆及后妃，多因唐人故事，谓至尊为“官家”，谓后为“圣人”，嫔妃为“娘子”。（又）载，掖庭宫嫱，岁给帛多色彩。遇支赐奉绢，应生白者多，即一束十端，必间有一端为红生绢。盖忌其纯白，故也。此亦国朝太平一故事。

　　【宫词】集英深殿雁行联，御侍宣呼启玳筵。射鸟不许稽古制，御厨分肉赐飞鸢。
　　【简释】《铁围山丛谈》载，都下飞鸢至多而大，内中为最。每集英殿下，宴则飞鸢动，千百为群，翔舞庭中。百官宴食至，则多为所掠。故事遇宴设，乃于邻殿置肉，以赐鸢。周官射鸟氏宾客会同，以弓矢驱乌鸢。则鸢之善抄盗，有自来矣。今乘舆（皇帝）在御，又鸢飞既众，是弓矢有不可驱者，故赐鸢肉乃出本朝，第不知其始。窃谓，倘非仁庙（仁宗）之至仁，必由祖宗之圣智矣！（又）载，内官之贵者，则有曰“御侍”，曰“小殿直”。此率亲近供奉者也。“御侍”顶“龙儿特髻”衣。“小殿直“皂软巾裹头，紫义，窄衫金束带，而作男子拜迺，有“都知押班”、“上名长行”之号。

　　【宫词】紫宸开宴日辉辉，万寿称觞许醉归。内殿红罗谁系臂，金须轻拂衮龙衣。
　　【简释】《铁围山丛谈》载，国朝故事，天子诞节，则宰臣率文武百僚，班紫宸殿下，拜舞称庆。宰相独登殿捧觞，上天子万寿礼。礼毕，赐百官茶汤罢，于是天子还内。则宰相夫人在内，亦率执政夫人，以班“福宁殿”下拜而称贺。宰相夫人独登殿捧觞，上天子万寿礼。仍以红罗销金须帕，系天子臂，退复再拜。遂宴，坐于殿廊之左。此儒臣之至荣。

　　【宫词】院院烧灯竞管弦，重门钥起六更前。斗牌花下翻新谱，破费官家则剧钱。
　　【简释】《豹隐纪谈》载，杨诚斋诗“天上归束有六更”，盖内楼，五更绝，梆鼓交作，谓之“虾蟆更”。禁门方开，百官随入，所谓六更者也。
　　《六博谱、宣和谱》载，宋徽宗时，宫中之戏也，瞿佑有置和牌谱一卷。
　　《愧郯录》载，凡今岁时，士庶家以钱分遣家人辈，名曰“节料”。或岁正冬节，纵之呼博，名曰“则剧”。习尚已久，亦不究所由始。珂尝读蔡《铁围山丛谈》后知国初盖已有之。之言曰：“副车弟，尝得太祖赐，后诏一以藏之。”诏曰：“今七夕节在近，钱三贯与娘娘充‘则剧钱’。五千与皇后，七百与妗子充‘节料’。”娘娘即昭宪杜太后也，皇后即孝明王皇后也。

　　【宫词】玉宸宝殿太清东，四序开宴制不同。敕下两军停妓舞，教坊新进女中童。
　　【简释】《玉海》载，玉宸殿在太清楼东，即上偃息之所。明道元年，改曰“化成殿”。
　　《徽宗宫词》云：“化成金碧拱彤楹，四序开宴别有程。”
　　《宋史·礼志》载，元丰九年，閤门言，大宴不用两队妓女，只用教坊小儿之舞。王拱宸请以女童代之。
　　《宋史·乐志》载，教坊有女弟子队舞，宴会、赏花、习射、观稼，凡游幸奏乐行酒。

　　【宫词】紫云楼上奏萧韶，长寿歌成凤管调。宝殿宴开方入座，凭高微听笑声遥。
　　【简释】《宋史·乐志》载，乾德二年，教坊高班都知郭延美，作《紫云长寿曲》。
　　《玉海》载，紫云楼在广政殿之后，玉华殿之东，每大宴则宫中登而观焉。明道元年，改曰“升平楼”。

　　【宫词】鸳鸯肃肃列堂廉，执戟中郎遴选严。三卫最称宗室贵，一班勋奇进名衔。
　　【简释】《宋史·职官制》载，环卫官有中郎将，皆命宗室为之。诏祖宗诸后，自明肃至钦慈诸后，及后妃嫔御之家，各具本宗堪充。诸卫官以名衔闻。又诏三卫郎为三卫侍郎。

　　【宫词】既绎麟经北事辞，凫鹥更诵守成诗。一堂喜起明良会，崇政开宴进讲时。
　　【简释】《玉海》载，崇政殿旧曰“简贤讲武”。兴国八年改，祥符七年始建，额阅事之所也。咸平五年正月，宴侍读、侍讲于崇政殿。宝元二年十月，以春秋正说讲读毕，宴近臣。庆历二年四月，以说书彻章，宴近臣。十一月以讲诗彻，宴近臣，赐花作乐。
　　《徽宗宫词》云：“崇政西清辟讲筵，簪裾杂选尽英贤，守成当谨持盈戒，绎凫鹥大雅篇”。

　　【宫词】大安辇出警场开，夜半效坛护驾来。南壝銮回天欲曙，御街鼓吹响晴雷。
　　【简释】《东京梦华录》载，三更驾诣郊坛，行礼。坛面圆方三丈许，有四踏道。正南曰“午阶”，东曰“卯阶”，西曰“酉阶”，北曰“子阶”。亚于献毕降坛。坛上礼料，币帛玉册，由“酉阶”而下南壝门外，去坛百余步，有燎炉，高丈许。诸物上台，一人点唱，入炉焚之。驾回登大安辇。教坊奏乐，诸军队伍鼓吹皆动，声震天地。（又）载，置警场于宣德门外，谓之“武严”。兵士画鼓二百，面角称之。每奏先鸣角。
　　《宋王珪宫词》云：“金铤画角警场开，天子南郊玉辂来。”

　　【宫词】翠芳亭踞象瀛山，宝殿流杯接圣欢。赐宴正逢橙橘熟，皇恩首被讲筵官。
　　【简释】《玉海》载，祥符九年二月，诏近臣观书后苑，移幸流杯殿，登象瀛山翠芳亭。天禧四年十月，玉宸殿翠芳亭观稻，赐宴。皇祐二年辛未讲读，以翠芳亭橙实，赐讲筵官各一枚。

　　【宫词】振振麟趾尽屏藩，水木从来重本源。昨夜銮舆幸宗邸，恩荣群羡濮王孙。
　　【简释】《宋史·宗室传》载，濮王二十八子嗣，濮王者，英宗本生父也。治平三年，立濮王园庙，世世不绝封。徽宗即位，幸濮邸，迁其子孙官。

　　【宫词】资善堂中记不刊，治平有本贵先端。小王入学年方富，翊赞新增讲读官。
　　【简释】《玉海》载，资善堂，大中祥符八年，置仁宗隶学之所。九年诏以元符观南，皇子就学新堂，宜以资善为名。因制记。徽宗政和元年，定王、嘉王出就“资善堂”听读，诏许读官到堂参见。宣和元年，诏置直讲翊善赞读。

　　【宫词】绣袍银仗立金铺，垂拱门开日未晡。御扆丹青崔白笔，不同凫雁败荷图。
　　【简释】《宋史·仪卫制》载，宫中导从之制，辇头一人，衣紫绣袍，持金涂银仗，以督领之。
　　《玉海》载，垂拱殿，旧名“长春”，一曰“勤政”。常日视朝之所。
　　《佩文斋书画谱》载，崔白濠，梁人。工画花、竹、翎毛。虽以败荷、凫雁得名，然于佛道、神鬼、山林、人兽无不精绝。熙宁初，命画《垂拱殿御恩补图》，画院艺学固辞之。
　　《宋王珪宫词》云：“沉烟摇碧透金铺，密下珠帘镇玉壶，近赐赵昌花雀障，却嫌崔白芰荷图。”

　　【宫词】鸡人报漏几传籤，庭撩辉煌正卷帘。铁骑未驰銮已驾，牙牌先进奏中严。
　　【简释】《东京梦华录》载，大庆殿，庭设两楼。上有太史局保章正，测验刻漏，逐时刻执牙牌奏。每遇大礼，车驾斋宿及正朔朝会于此。（又）载，驾行，仪卫大宗伯执牌奏中严，外办铁骑前导。

　　【宫词】华东宝炬结层楼，十二门开纵燕游。夜半驾回人尽望，遥空彩索跃星球。
　　【简释】《东京梦华录》载，旧京城方圆约二十里，南壁其门有三。正南曰“朱雀门”，左曰“保康门”，右曰“新门”。东壁其门有三，从南汴河南岸曰“角门”，河北岸曰“旧宋门”，次曰“旧曹门”。西壁其门有三，从南曰“旧郑门”，次汴河北岸曰“角门”，次曰“梁门”。北壁其门有三，从东曰“旧封丘门”，次曰“景龙门”，乃大内城角“实箓宫”前也。次曰“金水门”。（又）载，正月十六日，车驾登门，乐作卷帘。御座临轩，宣万姓先到城下者，犹得瞻见天表。须臾下帘则乐作，纵万姓游赏。华灯宝炬，月色花光，霏雾融融，动烛远近。至三鼓，楼上以小红纱灯球，缘索而至半空。都人皆知车驾还内矣！

　　【宫词】龙津桥下碧盈盈，金水河流抱甕城。两岸重杨遮御路，粉墙朱户禁人行。
　　【简释】《东京梦华录》载，东都外城，方圆四十余里，城壕曰“护龙河”。阔十余丈，壕内外皆植杨柳，粉墙朱户，禁人往来。城门皆甕城三层，曲屈开门。唯南薰门、新郑门、新宋门、封丘门、皆直门两重。盖此系四正门，皆留御路。故也。（又）载，穿城河道，有四龙津桥，正对内前。（又）载，金水河从西北水门入内，灌后苑池浦。

　　【宫词】鳞鳞瓦肆玉勾栏，伎艺教成选蕊官。每到钧容轮直罢，按歌常许外人看。
　　【简释】《东京梦华录》载，崇观以来，在京瓦肆伎艺不可胜数。风雨寒暑，诸棚看人，日日如是。教坊钧容直，每遇旬休，按乐亦许人观看。每遇内宴，前一月，教坊内勾集弟子小儿，习队舞、作乐、杂剧节次。
　　《通雅》载，宋有京瓦，通谓“勾栏”。其始名则犹“栏干”也。
　　《杨太后宫词》云：“新翻歌谱甚能奇，宣索蕊官入管吹。”

　　【宫词】大辽使者宴都亭，南苑弯弓试雁翎。得捷归来如奏凯，闹装鞍马出宫庭。
　　【简释】《东京梦华录》载，大辽使人在都亭驿就馆，赐宴。辽使朝见讫，翌日诣大相国寺烧香。次日诣南御苑射弓，朝廷选能射武官伴射，就彼赐宴。例本朝伴射用弓箭，中的则赐“闹装银鞍马”，衣着金银器物，有差。伴射得捷，京师市井儿，遮路争献口号，观者如堵。

　　【宫词】延秋坊里同文馆，万国车书尽入朝。星使欲归张祖席，东门恩许赐云韶。
　　【简释】《玉海》载，同文馆在延秋坊。熙宁中，置以待高丽使。
　　《徽宗宫词》云：“高丽新贡欲还朝，再御东回一水遥，祖饯国门仍赐乐，屡传恩诏下层霄。”
　　《宋史·乐志》载，云韶部，初名“箫韶部”。

　　【宫词】南薰门外午风薰，夏至温和气候分。驾至玉津观刈麦，红云扶辂展黄云。
　　【简释】《玉海》载，玉津园在南薰门外，半以种麦。仲夏，驾幸观刈麦。
　　《范成大步虚词》云“夹道骞华笼采仗，红云扶辂展天街。”

　　【宫词】大晟新调律度精，全凭帝指协韶韺。朝廷阳教资阴教，先遣宫嫔按乐成。
　　【简释】《宋史·乐志》载，徽宗锐意制作，以文太平。于是，蔡京主魏汉津之说，破先儒累黍之非，用夏禹以身为度之文，以帝指为律度，铸帝鼎景钟。乐成，赐名“大晟”。谓之雅乐，颂之天下，播之教坊。
　　《徽宗宫词》云：“大晟重均律吕金，乐章谐协尽成编，宫中嫔御皆能按，欲显仪刑内治先。”

　　【宫词】至尊仪仗肃朝端，六局分班侍御銮。殿省从来传格式，旧图依样建新官。
　　【简释】《文献通考》载，宋制，殿中省判、省事一人，以无职事朝官充。旧有六尚之局，名别而事存。凡官随局而移，不领于本省。元丰中，欲复建此官，而度禁中未有其地，但诏御辇院不隶省寺，令专达焉。初，权太府卿林颜，因按内藏库见乘舆，服御亲行百物中，乞复殿中省六局，以严奉至尊。于是，徽宗乃出先朝《殿中省图》，命三省行之。而其法皆左正言、姚祐所裁定。岁崇宁二年也。

　　【宫词】殿开明俊集群英，试论谁堪第一名。解额新增争献颂，寺人门下亦簪缨。
　　【简释】《汴故宫记》载，明俊殿，试进士之所。《宋史·选举志》载，宣和六年，礼部试进士，一万五千人。诏特增百人额正奏，名赐第者八百余人。因上书献颂，直令赴试者殆百人有储宏第隶大阉梁师成为使臣，或小吏皆赐之第。梁师成者，于大观三年，尝中甲科。自设科以来，南宫试者，无逾此年之盛。然杂流阉臣，俱玷选举。而祖宗之法荡然矣！（又）载，徽宗崇尚老氏之学，知兖州王纯，乞于御注《道德经》。注中出论题。宣和元年，帝亲取贡士卷考定，能精通内经者，升为第一。

　　【宫词】番酋夷使集朝堂，十月同称万寿觞。圣诞居然遵俗忌，天宁节改移端阳。
　　【简释】《宋史·礼志》载，有诸国朝贡之仪。宋章淳年，表请以十月十日为“天宁节”。宋徽宗原于五月五日生。以俗忌，改为“十月十日”。

　　【宫词】水出荣光耀日明，连年符瑞贺神京。乾崇报上皇心豫，自赞黄河澈底清。
　　【简释】《宋史本纪》载，大观元年十二月，同州黄河清。二年正月，蔡京表贺。符瑞三年十二月，陕州、同州黄河清。政和六年，冀州三山共河清。七年，三山黄河清。宣和元年十二月，岚州黄河清。
　　《徽宗宫词》云：“乾崇来上新祥瑞，几度黄河澈底清。”

　　【宫词】安远门前草色浮，景龙江水抱城流。御舟过处朱旗闪，惊起沙禽入荻洲。
　　【简释】《艮岳记》载，导景龙江东出安远门，以备龙舟行幸。
　　《徽宗宫词》云：“龙头烁烁红旗动，惊起沙鸥掠岸来。”

　　【宫词】玉躞金题尽秘书，校正三馆集名儒。阁藏御集加珍重，别起徽猷继前贮。
　　【简释】《宋史·艺文志》载，徽宗时，更崇文总目之号为“秘书总目”。诏购求士民藏书。且以三馆书多遗逸，命建局以补全校正为名，设官总理。
　　《宋史本纪》载，元符元年四月，建“显谟阁”，藏神宗御集。大观二年二月，建“徽猷阁”，藏哲宗御集。

　　【宫词】分占瀛州白玉堂，晋书唐画费评量。词臣宣赐双龙笏，圆饼均盛小绛囊。
　　【简释】《宋史本纪》载，大观四年，诏书入翰林书艺局，画入翰林画图局。
　　《艺文志》有宣和书谱、宣和画谱。
　　《云烟过眼录》载，宣和双龙一笏，佑陵书八字云“政和丙申宣和睿制”。
　　《徽宗宫词》云：“御制新规宝墨香，蟠龙纹里字成行，臣邻近密方宣赐，圆饼均盛小绛囊。”

　　【宫词】两髻丫丫女弟班，经年学舞侍金銮。砌衣分得生红色，队是佳人剪牡丹。
　　【简释】《宋史·乐志》载，队舞之制，女弟子队一百五十三人。一曰“菩萨蛮”队，衣绯生色窄砌衣。二曰“感化乐”队，衣青罗生色通衣。三曰“抛球乐”队，衣四色绣罗宽衫。四曰“佳人剪牡丹”队，衣红生色砌衣。五曰“拂霓裳”队，衣红仙砌衣。六曰“采莲”队，衣红罗生色绰子。七曰“凤迎乐”队，衣红仙砌衣。八曰“菩萨献香花”队，衣生色窄砌衣。九曰“彩云仙”队，衣黄生色道衣。十曰“打球乐”队，衣四色窄绣罗襦。大抵若此，而复从宜变易。
　　《宋王珪宫词》云：“十三重髻碧螺松，学舞经年后苑中”。

　　【宫词】蓬山对座矗嵚嵚，雅玩娱情费讨寻。博古图摹秦汉器，马蹄偏爱武皇金。
　　【简释】《宋懋宣和石谱》载，有蓬瀛之号。
　　《宋史·艺文志》载，有宣和博古图。
　　《徽宗宫词》云：“几案自成清旷景，蓬山常对座隅看”。又载“笔格砚屏皆宝制，镇书唯重马蹄金。”
　　《汉书·武帝纪注》云，旧金虽以斤两为名，而官有常形。武帝欲表祥瑞，故普改铸为“麟足马蹄”之形，以易旧法。今人往往发地中得马蹄金。甚精好，形制亦巧妙。

　　【宫词】绣窗闲赌选仙图，手抱骰盘唤小姝。一掷呼卢争胜负，几人蓬岛几酆都。
　　【简释】《徽宗宫词》云：“嫔娥闲较选仙图，争到天宫意自娱，掌印碧油常占得，更无忧恐到酆都。”酆都，鬼城。
　　《王珪宫词》云：“尽日闲窗赌选仙，小娃争觅到盆钱，上筹争占蓬莱岛，一掷乘鸾出洞天。”孔平仲有“选官图”诗。选仙，亦选官之类。

　　【宫词】彩山千尺榜宣和，宣德楼前烛影罗。晴雪半栏桃蕊绽，元宵借与蜡前过。
　　【简释】《铁围山丛谈》载，国朝上元节，烧灯盛于前代，为彩山，峻极而对峙于端门。大观元年，宋乔年尹开封府，乃于彩山中间，高揭大榜，金字书曰：“大观与民同乐万寿”。彩山自是为故事，随年号而揭之。盖自宋尹始。
　　《东京梦华录》载，开封府绞缚山绷立木，正对宣德楼。
　　《宋诗纪事》载，王安中，宣和七年十二月二十一日，就睿谟殿，张灯预赏元宵曲宴，应制诗序云：“于时，腊雪新霁，风日妍暖，已作春意。御榻之前有宝槛，植千叶桃花。陛下指示群臣曰：“杪冬隆寒，花已盛开。”于是皆顿首曰：“陛下神圣，能回造化。”

　　【宫词】苑囿春深绿草肥，九重从谏圣知非。却怜白鸟思君切，放出雕笼不肯飞。
　　【简释】《宋史·江公望传》载，徽宗初，立内苑稍畜珍禽珍兽。公望言：“非初政所宜！”帝悉纵遣之。唯一白鹇，逐之不去。

　　【宫词】销金袍帔宝珠钗，青盖红装队队排。忽报宫中龙檐到，竞挥丝雨洒天街。
　　【简释】《东京梦华录》载，凡亲王、公主出街，道司兵级数十人，各执帚具、镀金银水桶，前导洒之，名曰“水路”。又有宫嫔数十，皆珍珠钗插吊朵玲珑簇罗头面，红罗销金袍帔，乘马双控双搭青盖前导谓之“短镫”前后用红罗销金掌扇遮簇，乘金铜檐子，覆以剪棕朱红梁脊，上列渗金铜铸云“凤花朵”。檐子约高五尺许，深八尺，阔四尺许，内容六人，四维垂绣额珠帘。

　　【宫词】宝津楼下看春嬉，小打班随大打齐。爆仗未鸣先致语，青春三月蓦山溪。
　　【简释】《东京梦华录》载，驾登宝津楼，诸军百戏呈于楼下。先列鼓子十数辈，一人摇双鼓子，近前进致语，多唱“青春三月蓦山溪”也。（又）载，一队过后，必有一声如霹雳，谓之“爆仗”。又设彩结小球门于殿前，有花装男子百余，分为两队，各执彩画球仗，谓之“小打”。续有黄院子引出宫监百余，亦如“小打”者，但加之珠翠装，饰玉带、红靴，各跨小马，谓之“大打”。人人乘精骑熟驰，骤如神。

　　【宫词】华堂开向曲池边，奥室春风引御船。筋斗翻空争喝彩，波中一掷水秋千。
　　【简释】《东京梦华录》载，金明池岸正北，起大屋，盛大龙船，谓之“奥室”。（又）载，驾幸池之临水殿，近殿水中横列四彩舟，上有诸军百戏。（又）载，一人上蹴秋千，将平架，筋斗掷身入水，谓之“水秋千”。

　　【宫词】集英晓启瑞烟横，御酒先绥第一觥。仙乐排空风乍动，半天吹下凤鸾声。
　　【简释】《东京梦华录》载，十二月，宰执、亲王、宗室、百官入内上寿，大起居。乐未作，集英殿山楼上，教坊乐人，效百禽鸣。内外肃然，只闻半空和鸣，若鸾凤翔集。（又）载，御酒自第一盏至第九盏，各有乐舞。名目甚多，不详载。（又）载，教坊色长二人，在栏干边看盏，斟御酒。看盏者举其袖唱引曰“绥御酒”。声绝拂双袖于栏干，而止。

　　【宫词】景龙门外走香车，复道遥通御路斜。诸邸共开蕃衍宅，繁华独属郓王家。
　　【简释】《铁围山丛谈》载，政和间，太上诸皇子日长大，迺宜就外第。于是，择景龙门外地，辟以建诸邸。时郓王，有盛爱故宦者童贯主之，视诸王所居侈大为最。中为能衢，东西列诸位则又共为一大门，赐名曰“蕃衍宅”。
　　《清波杂志》载，时赵野春帖子，有“复道密通蕃衍宅，诸王谁似郓王贤”句，亦迎合之意也。

　　【宫词】天驷名高乌护阑，霜嗁蹀躞应和天。骄嘶自请将军号，不数孙家供奉官。
　　【简释】《枫窗小牍》载，徽庙（徽宗）有平日所爱小乌马，一日宣召其马至御前，停足不肯进。圉人进曰：“此愿封官耳！”上曰：“猴子且封供奉，况使小乌白身也！”敕赐“龙骧将军”。
　　《张氏可书》载，宣和天驷中，有一马，名“乌护阑”，艰于衔勒。徽宗每乘以幸金明池，赐名“龙骥将军”。

　　【宫词】人移蒌空梦占熊，就馆喧传遍六宫。彩绮金钗分几许，露台笑语散天风。
　　【简释】《清波杂志》载，祖母太夫人，慈圣之后。宣政间，以戚里数值诞皇子，入内称贺，盛饰。群立于露台，人各许携一从婢，起居毕自殿陛上撒包子，及成束金钗金银，俾众婢争夺。或共得彩端，即裂为二。俯拾次，多遗钗珥之属，殿上观之为笑乐。
　　《肯綮录》载，今世人就馆聚徒，皆谓之“就馆”，亦语忌也。因后宫张美人，尝妊身“就馆”。王介甫尝对上曰：“是时，后宫方有二人就馆也！

　　【宫词】谁如念四五都知，曼写蛾眉压众姬。怪杀痴儿矜武略，妄希宫禁遣杨枝。
　　【简释】《清波杂志》载，蔡攸副童贯，出师北伐。既行，徽宗语其父京曰：“攸辞日，奏功成后，要问朕觅念四五都知，其英气如此！”京但谢，以小子无状。二人，乃上宠嫔。念四者，闫婕妤也。

　　【宫词】魏紫姚黄丽品夸，竹笼马上数枝斜。洛阳近又添新贡，别尚欧家碧色花。
　　【简释】《闻见录》载，洛阳至东都六驿，旧不进花。自徐州李相迪留守时，始进。不过姚黄魏紫三数朵，以菜叶实竹笼子，藉复之，使马上不动摇。以蜡封花蒂，数日不落。
　　《墨庄漫录》载，洛中花工，宣和中，以药培壅于白牡丹根下，次年花作浅碧色，号“欧家碧”。岁贡禁府，价在姚黄之上。

　　【宫词】圭裁香玉线抽银，北苑名茶品最珍。进御尚嫌春社晚，一阳生日已尝鲜。
　　【简释】《宣和北苑贡茶录》载，大观初，上亲制“茶论”二十篇，以白茶为第一，至于“水芽”则旷古未之闻也。宣和庚子岁，漕臣郑公可简，始创为“银线水芽”，盖将已拣熟芽，再剔去，只取其心一缕，用珍器贮清泉渍之。光明莹洁，若银线然，号“龙团胜雪”。
　　《铁围山丛谈》载，大观初，龙焙于岁贡色目外进御苑“玉芽”、“万寿龙芽”。政和间，且增以“长寿玉圭”。（又）载，茶于社前进御。宣和间，皆占冬至而尝新茗。是牵人力为之，反不近自然矣！

　　【宫词】香烛光摇绣阁深，海棠枝上月斜临。当窗细展三韩纸，御笔纵横搨瘦金。
　　【简释】《四朝闻见录》载，宣政盛时，宫中以河阳花蜡无香为恨。遂用龙涎沈脑屑灌蜡烛，列两行数百枝，焰明而香，钧天之所无也。
　　《云麓漫钞》载，徽庙（徽宗）内禅，幸淮浙，尝作小词，名“月上海棠”。
　　《谈荟》载，宣和书画贉卷多用三韩纸。
　　《清河书画舫》载，徽宗之书法，号为“瘦金书”。

　　【宫词】画意诗情斗绮华，紫宸游戏灿天葩。宫成选尽丹青手，独赏斜枝月季花。
　　【简释】《清河书画舫》载，徽宗建设画学，以古人诗句命题。如，“竹锁桥边卖酒家，踏花归去马蹄香”之类。
　　《云烟过眼录》载，徽宗画水墨草虫，后题“紫宸殿游戏”。
　　《画继》载，徽宗建龙德殿，图画屏壁，皆极一时之选。上一无所称。独顾“壶中殿”前柱廊拱眼“斜枝月季花”。问画者为谁？褒赐甚宠，皆莫测。上曰：“四时朝暮花蕊叶皆不同。此作春时日中者，无毫发差。故厚赏之！”

　　【宫词】鹤庄鹿砦隐丛花，一桁青帘出树斜。游宴遍开行幸局，连宵排当在谁家。
　　【简释】《纲目》载，政和四年，作“延福宫”，凿池为海，疏泉为湖。鹤庄鹿砦，文禽奇兽，孔翠诸栅蹏尾，动以数千。嘉花名木，怪石岩壑，幽胜不类尘境。又为村居、酒肆青帘于其间。
　　《宋史·曾辅传》载，政和后多微行，置行幸局。局中以帝出日，谓之“有排当”。

　　【宫词】画裙细缕麝香金，秀盼疏眉思不尽。认得贡云墙外指，前头知是翠华临。
　　【简释】《谈荟》载，宋时，宫人多以麝香为缕，金罗为衣裙。元裕之诗曰：“北去穹庐千万里，画裙休缕麝香金。
　　《买愁集》载，徽宗行至平顺州，止泊驿舍，见歌女曰：“我百王宫魏王女孙也。”张孝纯词云：“疏眉秀盼向春风，犹是宣和装束。”
　　《齐东野语》载，宣和中，艮岳初成，令近山多造油绢囊，以水湿之，晓张于危峦绝岩间。既而，云尽入焉，遂括囊以献，名曰“贡云”。每车驾所临，辄开纵之，须臾，然充塞。

　　【宫词】御沟花傍御廊开，十里春风绣作堆。清跸一声黄道静，玉拳铁棒拂云来。
　　【简释】《东京梦华录》载，坊卷御街两旁，乃御廊，旧许市人买卖于其间。自政和间，司禁止。各安黑漆杈子，路心又安朱漆杈子。杈子里有砖石甃砌御沟水雨道。宣和间，尽植莲落，近岸植桃李梨杏，杂花相间，春夏之间，望之如绣。
　　《铁围山丛谈》载，太上（指宋徽宗）以政和六七年间，始讲汉武帝期门故事。初，出侍左右宦者，必携从二物，以备不虞。其一，玉拳，其二，铁棒也。玉拳，真于阗玉，大倍常人手拳，红锦为组以系之。铁棒者，乃太祖仄微时，以至景命后所持铁棒也。

　　【宫词】四十余年梦乍醒，深宫花竹闭娉婷。长斋不御天厨味，自拨炉火诵佛经。
　　【简释】《归田录》载，仁宗周贵妃生两公主。帝崩，妃日一蔬食，屏处一室诵佛书。睏则假寝，醒则复诵，昼夜不解衣者四十年。徽宗主，诏出外，与亲戚相往来。历五朝，勤约一致。

　　【宫词】淋漓宸翰洒齐纨，续句清新惬主欢。莫怪朝来餐饭少，御厨滋味欠梅酸。
　　【简释】《话腴》载，徽庙一日幸“来夫人阁”。偶洒翰于小白团扇，书七言十四字。而天思稍倦，顾在侧珰曰：“汝有能吟之客，可令续之！”乃荐邻里太学生。既宣入，内侍省恭读宸翰，不知指意。乞为取旨。上曰：“朝来不喜餐，必恶阻也！当以此为词，续进。”上御诗曰：“选饭朝来不喜餐，御厨空费八珍盘。”生续进曰：“人间有味都尝遍，只许江梅一点酸。”

　　【宫词】昨夜宸游梦化城，凌晨天上下云骈。绣鹅帘卷春风暖，侍辇趋陪鹁鸽青。
　　【简释】《清河书画舫》载，徽宗自画《梦游化城图》。
　　《宋史·舆服志》载，芳亭辇，前后垂帘。政和之制，以红罗绣鹅为额。
　　《挥尘录》载，徽宗御驳骡，名“鹁鸽青”。

　　【宫词】玉真轩里篆烟霏，桧竹荫浓隔绮闱。午梦初醒浑似醉，金门羽客拜安妃。
　　【简释】《碧湖杂志》载，玉真轩内，有玉华阁，即安妃妆阁也。林灵素以左道得幸，谓上为“长生帝君”，妃为“九华玉真安妃”。每祀妃像，妃方寝而觉有酒容。蔡元长最承恩遇，赋诗殿壁。云：“琼瑶错落密成林，桧竹交加午有荫，恩许凡尘时纵步，不知身在五云深。”侍宴于保和殿，上令妃见京，先有诗曰：“雅兴酒酣添，逸兴玉真轩，内见安妃命，京赓补成篇。”京即题曰：“保和新殿丽秋晖，恩许尘凡到绮闱。”灵素，号“金门羽客”。京即指蔡京也。

　　【宫词】翠华深夜访娇娆，恰值银河驾鹊桥。离别漫添牛女恨，君恩有约在鲛绡。
　　【简释】《宣和遗事》载，宣和五年七夕，道君（徽宗）宿李师师家。临别约再会，乃解龙凤鲛绡直系为信。都巡官贾奕，乃师师结发之情也。深妒其事，题“南乡子”词。云：“闲步小楼前，见个佳人貌似仙，暗想圣情浑似梦，追欢，执手兰房恣意眠。一夜说盟言，满掬沈檀喷瑞烟。报道早朝归去晚，回銮，留下鲛绡当宿钱。”

　　【宫词】六宫风让韻谁高，进御争裁韵缬袍。满掬珠光嵌宝髻，玉簪斜绾一双桃。
　　【简释】《铁围山丛谈》载，宣和殿小库者，天子之私藏也。顷闻之以宠妃之侍从者，颁首饰，上喜而赐之。命内侍取北珠匣来。上开匣，御手亲掬，而酌之。凡五七酌以赉焉。
　　《清波杂志》载，王黼奉敕，撰“明节和文贵妃”墓志。云：“六宫称之曰韵，时以妇女有标致者，为韵。曾叩于故老。宣和间，衣曰‘韵缬’，果曰‘韵梅’，曲曰‘韵令’。乃梁师成为郓邸，倡此谶。”
　　《刘屏山集·汴京纪事诗》云：“笃耨清香步障遮，并桃冠子玉簪斜，一时风物堪魂断，机女犹挑韵字纱。”
　　《侯鲭录》载，宣和五六年间，上方织绫谓之“遍地挑”，又曰“急地绫漆”。冠子做“二桃”样，谓之“并桃”，天下效之。至金人犯阙，无贵贱皆逃，亦此谶也。

　　【宫词】声声鼓柝绕回廊，崇政宫前正作场。跃马弯弓夸射柳，羽林扭头愧红装。
　　【简释】《清波杂志》载，政和五年四月，宴辅臣于宣和殿。先御崇政殿，阅子弟五百余人驰射挽强锐，毕事赐坐。出宫人列于殿下，鸣鼓击柝，跃马飞射，剪柳枝，射绣球，击丸，据鞍开神臂弓，妙绝无伦，卫士皆有愧色。

　　【宫词】骖鸾天下旧仙娥，玉燕双双插碧螺。共道吟诗方有禁，后宫偏许赐诗多。
　　【简释】《宋诗纪事》载，王安中“妃嫔阁”立春帖子云：“玉燕翩翩入鬓云，花风初掠缕金裙，神霄宫里骖鸾侣，来侍长生大帝君。”
　　《幼老春秋》载，王安中以文章有时名，交结蔡攸。攸引入禁中，太上赐安，饮半酣。是时，郑妃有宠，犹未正中宫。上出之，郑妃簪玉花，上有双飞玉燕。攸谓安中曰：“岂可无诗？！”安中即作诗，进之。太上（徽宗）大喜。
　　《避暑录话》载，政和间，大臣有不能为诗者，因建言：“诗为元祐学术，不可行。”何丞相伯通，适领修敕令，因为科云：“诸士庶，传习诗赋者，杖一百”。
　　《东都事略》载，显肃皇后郑氏，初封贤妃，有异宠。徽宗多赉以词章，天下歌之。

　　【宫词】华阳门内绿荫攒，湖石亭前荔子丹。诏与庭臣分赐罢，大珰执薄奏金銮。
　　【简释】《铁围山丛谈》载，艮岳正门曰：“华阳”。自华阳门入，则夹道荔枝八十株。当前椰实一株。有太湖石曰“神运昭功”，高四十六尺。其中为亭，以复之。每召儒臣游览其间，则一珰执荔枝薄立石亭下，中使一人宣旨，人各赐若干。于是主者乃对薄按树以分赐，朱销而奏审焉。

　　【宫词】禁城东畔起嶕嶢，异兽珍禽入贡遥。纵使山名称万岁，可堪花木尽芭蕉。
　　【简释】《艮岳记》载，徽宗登极之初，有方士言：“京城东北隅，地协堪舆。但形势稍下，倘增高之，则皇嗣繁衍矣！”上遂命土培其冈阜。政和间，遂即其地，大兴工役筑山，号“寿山艮岳”。《癸辛杂志》载，蔡攸言予帝，令苑囿中聚珍禽异兽。都下每秋风静夜，禽兽之声不绝。
　　《清波杂志》载，宣和间，钧天乐部焦德者，以谐谑被遇，时借以讽谏。一日，从幸禁苑，指花竹草木，以询其名，德曰：“皆芭蕉也！”上诘之。乃曰：“禁苑花竹皆取于四方，在途之远，及至上林，则已焦矣！”上大笑。艮岳，即“万岁山”。

　　【宫词】凝晖殿外灿朝霞，黄院传呼拨食家。御用不烦中瓦市，时新花果进东华。
　　【简释】《东京梦华录》载，西廊面东，曰“凝晖殿”。相对东廊门楼，乃殿中省六尚局、御厨。近里皆近侍、中贵、黄院子，只候宣唤。及宫禁买卖，进贡皆由此人。每遇早晚进膳，及殿中省对，“凝晖殿”禁卫成列，勾栏不得过往省门。上有一人呼喝，谓之“拨食家”。（又）载，东华门外，市井最盛。盖禁中买卖在此。凡饮食、时新花果，无非天下之奇。（又）载，东角楼街巷东去，则徐家瓠羹店，街南桑家瓦子，近北则中瓦，次里瓦。其中大小勾栏五十余座。

　　【宫词】佑神珍观郁亭台，池上迎祥傍晚回。朱雀门前人散后，遥看飞骑拂云来。
　　【简释】《东京梦华录》载，朱雀门外“佑神观”，近东即“迎祥池”。夹岸垂杨，菰蒲莲荷，凫雁游泳其间。桥亭台榭，棋布相恃。每岁清明日，放百姓烧香游观一日。
　　《徽宗宫词》云：“佑神珍观五云开，高倚层霄迭玉台，笑语半空知远近，纵观飞骑拂云来。”

　　【宫词】孱颜秀色五云排，花石纲前进献来。神运独推仁智殿，太平岩自玉京开。
　　【简释】《宋常懋宣和石谱》载，有“排云”、“軃云”、“锐云”、“庆云”、“望云”、“坐龙”之名。谓之“五云”。
　　《汴故宫记》载，仁智殿有二大石。左曰“敷锡神运万岁峰”，右曰“玉京独秀太平岩。”

　　【宫词】花萦凤舸香云散，柳锁虹桥御路荫。华觜冈前人蚁聚，遥知圣驾在琼林。
　　【简释】《东京梦华录》载，驾方幸琼林苑。在顺天门大街西北，与金明池相对。大门牙道，皆古松怪柏。苑之东南隅，政和间，筑“华觜冈”，高数丈，上有横观层楼，金碧相射。下有锦石缠道、宝砌池塘、柳锁池塘、花萦凤舸。

　　【宫词】宫词三百继关睢，圣学真堪号缉熙。欲使天潢分赏遍，编摩亲付孔昭仪。
　　【简释】《徽宗宫词跋》载，自建中靖国二年，至宣和六年，“缉熙殿”收藏御宫词共三百首。命左昭仪孔祯，同嫔御章安顗等，类而成书，颁降六宫，及太子、诸王宫，与夫公主、郡主、天眷、皇族之家，永为珍袭。宣和六年八月一日，帝姬长公主书。
※※※※※※
古典小说之家备份区　http://club.xilu.com/wave2002/
 
[楼主]  [3楼]  作者:沉思曲 发表时间: 2008/03/09 16:06 [加为好友][发送消息][个人空间]回复 修改 来源 删除《全史宫词》　下　（清）史梦兰 著

　　●全史宫词卷十七　南宋

　　南宋，高宗构，徽宗第九子，初封康王，靖康二年，即帝位于南京。建炎三年，南渡。绍兴八年，定都临安，称臣于金。在位三十六年，传位太子，又二十六年崩，葬永思陵，改元二（建炎、绍兴）。孝宗昚，太祖子秦王德芳六世孙。高宗无子，立为皇嗣。受内禅。二年复与金和，始正敌国礼。在位二十七年，传位太子。又五年崩，葬永阜陵，改元三（隆兴、乾道、淳熙）。光宗名惇。孝宗太子。在位五年，传位嘉王扩，又六年崩，葬永崇陵。改元一（绍熙）。宁宗名扩，光宗第二子，在位三十年崩，葬永茂陵，改元四（庆元、嘉泰、开禧、嘉定）。理宗昀，太祖子燕王德昭九世孙，宁宗崩，史弥远矫诏立之，在位四十年崩，葬永穆陵。改元八（宝庆、绍定、端平、嘉熙、淳祐、宝祐、开庆、景定）。度宗禥，理宗弟沂王与芮子。理宗无子，立为皇嗣，在位十年崩，葬永绍陵。改元一（咸淳）。子少帝显立，二年元兵至临安，帝出降。寻北迁，封瀛国公。居燕八年，命入西域为僧，号“木波讲师”，后居甘州。元英宗时，遇害，改元一（德）。端宗昰，少帝庶兄。德祐二年，立于福州。三年崩于碙州，葬永福陵。改元一（景炎）。后少帝昺，端宗弟。景炎三年，即位于碙州，明年驻崖山。元兵击破之，诸军溃散，大臣陆秀夫负帝沉于海。改元一（祥兴）。
　　南宋共九主，凡一百五十三年。

　　【宫词】天留神器付真王，恭俭风高白木床。皂荚胭脂多尚禁，那教雕镂到檀香。
　　【简释】《梦梁录》载，敬恭仪王赵仲湜，靖康时众军欲推立之。仗剑谕诸军曰：“自有真王！”其军犹未退，遂自拔剑欲刺，六军方退。约以逾月，真王出。众喏，言若真王不出，则王当立矣！王阳许之，而阴实缓其期。未几，高庙（高宗）立于应天（南京）。
　　《老学庵笔记》载，高宗在徽宗服中，用白木椅子。钱大主入觐见之曰：“此檀香椅子也？”张婕妤掩口笑曰：“禁中用胭脂皂荚多，相公已有语，更敢用檀香作椅子也？！”时，赵鼎、张浚作相也。

　　【宫词】牡蛎滩头御艇过，欢声雷动圣颜和。玉音亲赐夫人号，恩到村姬荫袭多。
　　【简释】《辍耕录》载，金龞山枕海，属临海县章安镇。初宋高宗在潜邸日，泰州人徐神翁云：“能知前来事”，徽宗召至，以宾礼接之。一日献诗于帝曰：“牡砺滩头一艇横，夕阳西去待潮生，与君不负登临约，同上金龞背上行。”及两宫北狩，匹马南渡。建炎庚戌正月三日，帝航海次章安镇，滩浅搁舟，落帆于镇之“福济寺”前，以候潮。顾问左右曰：“此何山？”答曰：“金龞山”。又问：“此何所？”答曰：“牡砺滩。”高宗因恩神翁之诗，乃屏去警跸，徒步登岸。见此诗在寺壁题之，墨若新。始信其为异人也。时主持僧，方升坐，道祝圣之词。帝止，闻称赞语，仍无喜色。少时，千乘万骑毕集，始知为天子临幸。山下曰黄椒村，村之妇女，闻天子至，咸来瞻拜龙颜，欢声如雷。帝始喜，皆敕封“夫人”，各自随便。故至今村妇皆曰“夫人”，虽易世，其称谓尚然不改。

　　【宫词】皇族来归下诏书，朔风雁影总模糊。南班慎选皆家宝，合补仙源积庆图。
　　【简释】《经世奇谋》载，留遇僧者，砀山人也。金人见之曰：“全似赵家少帝。”遇僧窃喜。绍兴十年，三京路通，诏求宗室。遇僧自言“少帝第二子”。守臣遗赴行在，乃诏劾治，遇僧服罪。后有自北至者，曰：“渊圣小大王训，现居五国城。”
　　《朝野杂记》载，建炎五年，有自称“徐王棣”者，闻于朝。上遣使逆之，既至审验，则富顺男子李悖也，遂坐诛。有妇人自称“荣德姬”者，按验，则妇人易氏也，亦杖死。上曰：“吾宁受百欺，冀得一真。”绍兴三年，诏皇族有来归者，令州县验实以闻。
　　《愧郯录》载，尝考典故祖宗袒免亲以上备环卫官属籍，谓之“南班”。
　　《宋史》载，不■〈百上心下〉，嗣濮王宗晖曾孙也。孝宗嘉其忠谅，顾太子曰：“此贤家宝也！”
　　《通志略》载，有本朝《仙源积庆图》一卷。

　　【宫词】君臣相励诵车攻，巾帼声名达九重。大将功成缘内助，御书一轴奖张秾。
　　【简释】《中兴编年》载，绍兴五年，上书《车攻诗》以赐辅臣曰：“当于卿等勉励，以修政事。”
　　《雪履斋笔记》载，张俊有爱姬，乃钱塘妓张秾，颇涉书史。柘皋之役，俊发书嘱以家事。秾引“霍去病”、“赵云”事，以坚其心。俊以其书缴奏，上亲书奖谕。

　　【宫词】海上弯弓护御楂，国仇未复尚堪嗟。戎装笑向官家请，臣妾前驱裹皂纱。
　　【简释】《四朝闻见录》载，高宗宪圣吴后，侍高宗航海，金骑猝至，欲掠御舟。后发一矢，应弦而倒。高宗重于视师，后奏曰：“臣妾裹五尺皂纱，须一往矣！”
　　《宋史》载，吴后常以戎服侍左右。

　　【宫词】南内消闲日易曛，娱情偏爱说新闻。聧车志与夷坚志，尽是齐谐志怪文。
　　【简释】《贵耳录》载，宪圣在南内，爱神怪幻诞等书，如郭彖《聧车志》始出，洪景卢《夷坚志》继之。

　　【宫词】耕织新图进紫宸，风诗仿佛听歌。深宫披览闲题字，点画秾纤俨洛神。
　　【简释】《玉海》载，绍兴中，于潜令楼瓙画《耕织二图》。高宗召对，宣示后宫。
　　《太平清话》载，四明楼瓙画《耕织图》后，此图流传人间，见逐段下有“宪圣慈烈”皇后题字。皇后姓吴，配高宗，其书绝相似。
　　《书史会要》载，高宗自言：“学书唯视笔法精神，朕得王献之‘洛神赋’六行，日阅数十过，自觉于书有得。”

　　【宫词】又到清明改火时，攒宫满目草离离。谁知茸母烟生处，泪洒春风念赵岐。
　　【简释】《梦梁录》载，寒食第三日，即清明节。每岁禁中，命小内侍于阁门，用榆木钻火。先进者，赐金盌，绢三匹。宣赐臣僚巨烛，正所谓“钻燧取火者”，即此时也。前五日，发宫人车马，往绍兴攒宫朝陵。
　　《词品》载，徽宗在北，遇清明日，诗云：“茸母初生认禁烟，无家对景倍凄然，帝城春色谁为主，遥指乡关涕泪涟。”茸母，草名。
　　《孤臣泣血录》载，徽庙北狩，有谍者持一黄巾单来，御书云：“赵岐註孟子，付黄潜善，诸人审思之。”盖孟即瑶华太后，赵即康王。高宗由是中兴。

　　【宫词】云际瑲瑲玉佩鸣，鸽铃清脆趁天晴。北飞倘逐宾鸿去，也许传书五国城。
　　【简释】《四朝闻见录》载，东南之俗，以养鹁鸽为乐，内侍尤甚。寓金铃于尾，飞而荡空，风力振铃，铿如云间之佩。绍兴中，有赋诗者，曰：“铁勒金似锦铺，暮收朝放费工夫，争如养取南来雁，沙漠能传二帝书。”

　　【宫词】东观巍巍殿阁重，砚储百九重珪琮。点顶未必同顽石，准敕偏邀一字封。
　　【简释】《砚笺》载，秘阁砚，高宗御押郑亨仲诗“石渠东观天尺五”，右文“储砚一百九”。今所见仅存七十五耳。
　　《老学庵笔记》载，秘阁有砚“思陵”。御书一“顽”字，因谓之“准敕顽砚”。

　　【宫词】江上芙蓉并蒂姿，相欢真合谪仙诗。如何倾国名花句，竟遣君王怒净师。
　　【简释】《子素集》载，高宗《二刘妃图》诗云：“秋风落尽故宫槐，江上芙蓉并蒂开，留得君王不归去，凤皇山下起楼台。”
　　《游名山记》载，皋亭山广岩院僧净师，绍兴初，被诏作草首书“名花倾国两相欢”。宋主不悦，赐罢。
　　《朝野杂记》载，德寿刘妃，临安人。时有小刘氏者，进婕妤。皆有宠宫中号妃为“大刘娘子”，婕妤为“小刘娘子”。

　　【宫词】女教场中看点操，红装小队雁翎刀。中原未返燕云地，羞著团花旧战袍。
　　【简释】《词苑丛谈》载，杭州女教场，在凤皇山麓。宋南渡，嫔妃演武于此。
　　《玉海》载，乾道二年，命军器所造雁翎刀，以三千柄为一料。

　　【宫词】仓皇半臂南归乡，二胜交环脑后忘。江上玉孩出鱼腹，犹闻封典到厨娘。
　　【简释】《三朝北盟会编》载，徽宗自燕山，密遣曹勋至，赐帝绢半臂，书其领曰“便可即真来援父母”。
　　《宋稗类钞》载，杨存中在建康旗上，画“双胜连环”，谓之“二胜环”，取两宫北还之意。后得美玉，琢为帽环，以进。有一伶在旁，高宗指示之，曰：“此杨太尉所进二胜环！”伶人跪捧谛观，徐奏曰：“可惜二胜环却放在脑后！”高宗闻之，改容。
　　《钱塘遗事》载，高宗宴大臣，见张循玉持一扇，有玉孩儿扇坠儿。上识是十年前，往游四明，误落于水中，屡寻不获之物。乃询于张，张对曰：“臣于清河坊铺家买得。云于候潮门外，陈宅厨娘破鱼腹得之”。上大悦，以为失物复还之兆。于是，厨娘诰封为孺人。

　　【宫词】莫道钱塘胜汴梁，南屏望祭故陵荒。耳边不忍听鹦鹉，犹向承尘唤卜娘。
　　【简释】《宋会要》载，南渡后，诸陵在西洛。设“望祭殿”于南屏山绝顶。
　　《枫窗小牍》载，高宗在建康，有大赤鹦鹉，自江北来，集行在承尘上，比上膳行在草草无乐。鹦鹉大呼“卜尚”，乐起方响。久之曰：“卜娘子不敬万岁！”盖道君（徽宗）时，掌乐宫人以方响引乐者，故犹以旧格相呼。高宗为罢膳，泣下。

　　【宫词】檀板朱弦凤掖秋，仙韶深苑动歌喉。钧容旧谱无人识，宣索当年菊部头。
　　【简释】《齐东野语》载，思陵朝，有菊夫人者，善歌舞，为仙韶院之冠，号为“菊部头”。然颇以不获际幸为恨，既而称疾，告归。一日，德寿按“梁州曲”，舞不称旨，提举官奏曰：“此非菊部头不可！”遂令宣唤，再入。
　　《朝野类要》载，教坊之名，唐时属太常。本朝增东西两教坊，又别有“化成殿钧容班”，中兴后，因之。

　　【宫词】展卷临池到日阑，螺书龙画任意观。经筵讲罢多清宴，内侍承宣进小冠。
　　【简释】《玉海》载，高宗书法断鳌玄极息马论道，龙画螺书旁纷编列。又尝书“无逸图”曰：“朕一无所好，唯阅书作字，自然无倦。”
　　《播方大全文粹》载，王璧御书“无逸图”，赞绍兴改元之五年四月，皇帝陛下亲洒宸输。书《尚书·无逸篇》为图，以揭于经筵。银钩绚彩，凤辇鸾翔，而清宴之。闲于以省览研猗，此盛德事也。
　　《云麓漫钞》载，高宗时，隆祐太后，遗以小冠。曰：“此祖宗燕闲之所服也！”

　　【宫词】凤舄霞裳返朔方，龙绡收泪品诗章。迎銮自有文臣赋，独为将军换道装。
　　【简释】《三朝北盟会编》载，车驾入临平，奉迎太后。上初瞻慈容，喜深感极，泪湿龙绡。卫军欢声动天地。太后进宫，入居于慈宁殿。文武百官上表称贺，亦有献赋颂雅歌，称美圣德者。令中书舍人程敦厚，第其高下。
　　《诚斋集》载，题曹仲本出示谯国公《迎请太后图》。诗曰：“辇中似是瑶池母，凤舄霞裳剪重雾。”
　　《南宋杂事诗注》载，迎銮七殿，题分为七，实只一篇。
　　《七修类稿》载，韦太后北归至临平，因问：“何不见大小眼将军耶？”指问岳飞。人曰：“岳飞死狱矣”！遂怒帝，欲出家。故终身在宫中，道服也。

　　【宫词】芍药花开香满庭，依稀如见待康亭。临摹禊贴同宸翰，静对雕窗写六经。
　　【简释】《天中记》载，高宗吴后父尝梦至一亭，匾曰：“待康”。旁植芍药，独放一花，妍丽可爱，花下白羊一。寤而异之。及生后，年十四时，高宗为康王，被选入宫。
　　《书史会要》载，高宗吴后，博习书史，妙于翰墨。帝尝书“六经”，赐国子监刊石。稍倦，即命后续写，人莫能辨。
　　《兰亭考》载，一修城所得本，前有薛稷书两行，十八字。后高宗取石入德寿宫，宸翰题曰“禊帖”。
　　《中兴小录》载，吴后尝临“兰亭帖”，佚在人间。

　　【宫词】妙选深宫掌御书，奉华堂里碧纱厨。闭关颂酒源堪溯，宝篆亲填补衮图。

　　【简释】《书史会要》载，刘夫人宇希，建炎间掌内翰文字，及写宸翰，善画。画上用“奉华堂记印”。
　　《绘事备考》载，尚衣夫人刘氏，画有《宫衣填线图》、《枚卜图》、《补衮图》、《宫绣图》。
　　《志雅堂杂钞》载，刘娘子有“闭关颂酒之裔”一印。此刘家事，然以妇人用之，恐不类也。

　　【宫词】纱帷昼暖墨华施，宸翰淋漓玉润姿。手制御前三十帖，樗蒲锦衬紫裱制。
　　【简释】《玉海》载，紫石砚屏纱帷，昼暖墨花春。
　　《书画眼》载，思陵笔法，其源出于“玉润帖”。
　　《玉海》载，绍兴十三年，贵妃吴氏，题御书云：“机政之暇，择钟王而下三十帖，亲御豪素，并加临写。龙蟠凤翥希伟绩也。”
　　《齐东野语》载，思陵妙悟八法，访求法书名画，故绍兴内府所藏不减宣和，其装裱裁制各有紫駞尼里樗蒲锦裱。

　　【宫词】万岁藤边青蒂开，曾经拂石坐苍苔。天颜独为梅岩喜，妒杀萧洲奉敕梅。
　　【简释】《四朝闻见录》载，光尧亲祀南郊，因过“易安斋”，为赋梅岩。孝宗和云：“东君欲奉天颜喜，故遣融池放早花。”高宗尝问主僧云：“此梅，唤作甚梅？”僧对曰：“青蒂梅”。又曰：“梅边有藤，唤作甚？”对曰：“万岁藤。”称旨赐僧阶。上尝拂石而坐，至今谓之“御坐石”。
　　《已疟编》载，画梅有名者，如宋时杨补之作梅，自负清瘦。有持入德寿者，内中颇不便于逸兴，谓曰“村梅”。因自题曰“奉敕村梅”。
　　《春雨集》载，杨补之无咎，所居萧洲，有梅临之以进徽庙，戏曰“村梅”。

　　【宫词】赤岸风寒雪满天，贺正人到已明年。花饧宣赐班荆馆，先遣冰篺讶北船。
　　【简释】《武林旧事》载，北使到阙，先遣伴使赐御宴于赤岸之“班荆馆”中。使传宣抚司，赐龙茶一斤，银台二十两，并风药花饧。
　　《云麓漫钞》载，贺正多值风雪。有司作浮筏，前用巨碓捣冰，谓之“冰篺”，以迎北使。

　　【宫词】侍宴频倾金屈卮，蛮狮分列柱东西。熰鱼酒蟹盐蛇鲊，赐食青宫领御批。
　　【简释】《东京梦华录》载，御宴酒盂，皆金屈卮。如菜盌，而有手把子。
　　《二老堂杂志》载，殿上大宴，有蛮人控金狮子，对设柱间。
　　《随隐漫录》载，每日赐太子玉食，批司膳，内人所书也。如酒醋白腰子、三鲜笋、炒鹌子、烙■〈火賛〉石首鱼、土步辣羹、海盐蛇鲊、煎卧乌、熓糊、鱼糊、酒蟹、江■〈虫兆〉、青蝦辣羹、酒醋蹄酥片、生豆腐、醋脑子、清汁杂熰、湖鱼肚辣羹之类。

　　【宫词】院子非时供御羹，饔人何事拂宸情。伶官一语天颜霁，年月原推丙甲生。
　　【简释】《梦梁录》载，大内进膳，有紫衣裹卷脚幞头者，谓之“院子家”。托一合黄绣龙合衣笼罩，左手携一条红罗绣手巾进入。若非时取唤名曰“汛索”。
　　《霏雪录》载，宋高祖时，饔人煮馄饨不熟，下大理寺。优人扮两士人，各问其年。一曰“甲子生”，一曰“丙子生”。优人告曰：“此二人皆合下大理寺！”高祖问故。优人曰：“裌子、饼子皆生，与馄饨不熟者同罪！”高祖大笑，赦原饔人。

　　【宫词】乐部风流属旧京，平康人物最关情。蔡奴小影师师传，共播芳名入禁城。
　　【简释】《后村诗话》载，汴妓郜六，即蔡奴也。元丰中，命待诏崔白，图其貌，入禁中。
　　《老学庵笔记》载，潘子贱题“蔡奴传”曰：“嘉祐间，风尘中人亦如此，呜呼盛哉”！则蔡奴留影正南宋事。潘子贱，绍兴中人。《敏求记》载，“李师师小传”，一卷。临安刊于榷场中。

　　【宫词】红丝小铠破旗枪，雀舌光尝第一纲。韵果簇成龙凤样，绣茶原异蜡茶香。
　　【简释】《陆游煎茶诗》云：“红丝小铠破旗枪。”
　　《宣和北苑贡茶录》载，一旗一枪，号“拣芽”。舒王《送人官闽中》诗云“新茗斋中试一旗”。或者谓茶芽未展为枪，已展为旗。
　　《武林旧事》载，仲春上旬，福建漕司，进第一纲蜡茶。此乃“雀舌”、“水芽”所造。（又）载，禁中大庆贺，则用大镀金盆，以五色韵果簇饤龙凤，谓之“绣茶”。不过悦目而已，亦有专其工者。

　　【宫词】飞来峰对冷泉堂，聚远楼高助远望。移得西湖来禁院，兰桡常在水中央。
　　【简释】《武林旧事》载，聚远楼，高宗雅爱湖山之胜，恐数跸烦民，乃于宫内凿大池，以象西湖。冷泉迭石作飞来峰。因取坡（苏东坡）诗“赖有高楼能聚远，一时收拾与闲人”名之。孝宗御制《冷泉堂诗》以进高宗。高宗和韵，时为盛事。（又）载，御舟有“兰桡”、“荃桡”。

　　【宫词】秋千庭馆絮池塘，占断东风第一香。太上垂衣今上拜，牡丹花下进瑶觞。
　　【简释】《贵耳录》载，慈宁殿赏牡丹时，椒房受册，三殿极欢。上自制曲，名“舞杨花”。命小臣赋词，俾贵人歌以侑玉卮为寿词。有云：“正秋千庭馆，风絮池塘，占东君谁比花王。”
　　《杨万里德寿宫庆寿口号》云：“太上垂衣今上拜，百王曾有个家风。”

　　【宫词】数声龙笛逗清凉，德寿宫中秋夜长。橘子初黄新酒热，一轩风月召秦王。
　　【简释】《都城纪胜》载，淳熙间，德寿宫龙笛艺使四十名。每中秋或月夜，令独奏龙笛，声闻人间，诚清乐也。
　　《齐东野语》载，秦王以元舅之尊，德寿特亲爱之。一日，以小诗召之曰：“趁此一轩风月好，橘香酒热待君来。”

　　【宫词】画舫轻桡逐水仙，春风十里丽人天。年年湖上龙舟会，五嫂鱼羹进御前。
　　【简释】《武林旧事》载，淳熙间，寿皇每奉德寿三殿，游幸湖山，御大龙舟。凡游赏、买卖皆无所禁，或有以轻桡趁逐求售者。歌妓舞鬟严妆自炫，以待招呼，谓之“水仙子”。小舟时有宣唤，赐予。如宋五嫂鱼羹，尝经御赏，遂成富媪。一日，御舟经断桥，桥旁有酒肆。中饰素屏，书“风入松”词于上，光尧称赏久之。其词云：“一春长费买花钱，日日醉湖边。玉骢惯识西泠路，骄嘶过沽酒楼前。红杏香中歌舞，绿杨影里秋千，东风十里丽人天。花压鬓云偏，画船载取春归去，余情在湖水湖烟。明日再携残酒，来寻陌上花钿。”上笑曰：“此词甚好，但末句未免儒酸！”因改定云“明日重扶残醉”，则大不同矣。

　　【宫词】宫奴新入髻双丫，嫋嫋琼华与绿华。阮谱教成三十曲，笑将则剧纳官家。
　　【简释】《武林旧事》载，乾道三年三月，车驾与皇后、太子过宫，起居二殿讫，同至后苑看花。太后邀太皇官家，同到刘婉容位奉华堂，听摘阮奏。曲罢，婉容进茶讫，遂奏太后云：“本位近教得二女，名琼华、绿华，并能琴阮、下棋、写字、画竹、背诵古文。欲得纳于官家则剧。”遂令各呈伎艺，并进自制阮谱三十曲。

　　【宫词】当筵同祝岁千秋，玉帝嫦娥共奉瓯。殿上红裙相对舞，木犀花香满重楼。
　　【简释】《武林旧事》载，八月二十一日，寿圣皇太后生辰。上寿并同“天申节”。仪第七盏，小刘婉容进自制“十色菊千秋岁”曲，又有琼琼、柔柔对舞。又移坐“灵芝殿”，有木犀处进酒。
　　《七修类稿》载，尝得赵千里画，便面帝、后，步入宫殿。一人牵鹿，二人函进珊瑚树意，此《德寿宫庆寿图》也。伶官进词曰：“玉帝来朝玉帝，嫦娥捧献嫦娥。”珊瑚者，山呼也。寓祝意。

　　【宫词】九重清俭却馐珍，玉肺朝朝奏紫宸。还是宫厨生菜美，牡丹花片咀残春。
　　【简释】《山家清供》载，真粉、油饼、芝麻、松子、胡桃、莳萝六者为末，拌和入甑，蒸熟，切作肺样，后苑名曰“御爱玉灌肺”。以此见九重崇俭，不嗜杀之意。（又）载，宪圣太后喜清俭，令后苑进生菜。必采牡丹花片和之。
　　《群芳谱》载，亦用梅花。

　　【宫词】跃马茅滩滚鞠尘，护军八百鹳鹅陈。日斜幄殿回銮晚，共进都亭酒一巡。
　　【简释】《武林旧事》载，寿皇留意武事，在位凡五大阅，或幸白石，或幸茅滩，或幸龙山。先一日，诸军先赴教场。质明，上自祥曦殿戎服乘马太子、亲王、宰执、近臣并戎服乘马，以从。护圣马军八百骑，分执枪旗弓矢等兵器，驰入教场。上御金装甲胄，登将台幄殿。鸣角“戒严殿”，帅奏取圣旨，马步军整队成屯，以备教战教阵。讫，射生官进献群鹿。上更戎服，赐宰臣以下对御酒“五行殿”。帅奏取旨谢恩，唱喏。讫，驾出教场。是日，太上皇于都亭驿，设帘幄以观驾至，邀上入幄，宣唤管军官，赐大金盌酒于帘外。

　　【宫词】别馆春深户昼扃，丝鞵长日御彤亭。拜除姓字关宸虑，一一黄签上画屏。
　　【简释】《老学庵笔记》载，禁中旧有丝鞋局，专供御丝鞋。寿皇即位，唯临朝服丝鞋，退则以罗鞋易之。遂废此局。
　　《孝宗俭德记》载，上在禁中，凡先皇游玩之处，多扃鐍不御。
　　《方舆胜览》载，选德殿，孝宗新作。金漆大屏风，分画诸道各列监司郡守于两行，以黄签标示居官者职位、姓名。其背为“华彝图”。
　　《杨后宫词》云：“天下监司两千石，姓名都在御屏中。”

　　【宫词】白莲花开月轮明，邃阁层楼贮水晶。夜半箫韶声乍歇，小刘承敕弄瑶笙。
　　【简释】《词苑丛话》载，淳熙九年八月十五日，孝宗过德寿宫起居，上皇因留赏月，宴“香远堂”。堂东有“万岁桥”。大池十余亩，植千叶百莲花。南岸列女乐，月上箫韶稍止。上皇召小刘妃，独吹白玉笙。侍宴官开府，进百字令词。有云：“不信群仙高宴处，移下水晶宫殿。”上赐宝盏，更余还宫。是夜西兴，亦闻天乐。

　　【宫词】三世丁年应运生，汤孙禹子共升平。东宫漫进乌髭药，天意方教示老成。
　　【简释】《钱塘遗事》载，孝宗御宇，高宗在德寿，光宗在东宫，宁宗在平阳邸，本支百世。杨诚斋之贺光宗诞辰诗云：“祖尧父舜真千载，禹子汤孙共一家。”又云：“天意分明倡大德，诞辰三世总丁年。”盖高宗生丁亥，孝宗生丁未，光宗生丁卯也。
　　《四朝闻见录》载，光皇春秋已富，又自东宫尹天府入侍重华。从容启上曰：“有赠臣以乌髭药者，臣未敢用，上语。”光皇曰：“朕欲示老成于天下，何以此为？”

　　【宫词】岁岁纱绫贡禁中，抹胸裹肚制弥工。新来北紫裁衫袖，闲却当年不肯红。
　　【简释】《施宿会稽志》载，岁贡越绫十匹，轻容纱五匹。
　　《建炎以来朝野杂记》载，乾道邸报，临安府浙漕司，所进成恭后御衣，有粉红纱抹胸，正红罗裹肚。
　　《通雅》载，淳熙间，北方染紫极鲜明，中国亦效之，谓之“北紫”。
　　《老学庵笔记》载，唐有一种色，谓之“退红”。绍兴末，缣帛有一等似皂而淡者，谓之“不肯红”。

　　【宫词】阁道东西滚画球，龟兹新乐合凉州。绣旗风飐芙蓉晚，马上传呼得上筹。
　　【简释】《宋史》载，有司，除地东西为球门，加以彩缤。承旨二人守门。卫士二人持小红旗唱筹，御龙官绵绣衣，持哥舒棒，周卫球场。东西建日月旗，教坊设龟兹乐于两廊。鼓各五阁门，预定分棚状。取亲王、近臣、驸马都尉以下悉预服异色绣衣。左棚黄襴，右棚紫襴。乌皮鞾冠以华，插脚折上巾。天厩院供训习马。帝乘马出教坊，大合“凉州曲”，马背结尾，内侍发金盒，出朱漆球，掷殿前。通事舍人奏云：“御棚打东门”。帝击球，教坊作乐、奏鼓。球既度飐旗，鸣钲止鼓。帝回马，从臣奉觞，上筹贡物以贺，始命诸王、大臣驰马争击。球门两旁置绣旗二十四，而设虚架于东西阶下，每棚得筹，即插一旗架上，以识之。帝得筹，乐少止，从官呼万岁。群臣得筹，则唱好。得筹者下马称谢。又有步击者，乘驴骡击着。时令供奉看棚戏，以为乐。
　　《玉海》载，淳熙四年九月，阅蹴球于“选德殿”。
　　《周必大年谱》载，同宰执芙蓉阁，观击球，内宴“选德殿”。
　　《通鉴》载，淳熙四年阁门稽太宗朝击球典，故仍先习仪。

　　【宫词】绕殿风轮散异芬，屏间卓舞纳南薰。内家不识炎天味，金合惊看豹脚蚊。
　　【简释】《武林旧事》载，禁中避暑，置茉莉、素馨、建兰等南花数百盆于广廷。鼓以风轮，清香满殿。
　　《寓意编》载，好事者，家藏宋马远画，南薰殿浅色屏障。
　　《齐东野语》载，寿皇语崇王曰：“闻湖州多蚊，果否”？后侍宴，因以小金盒贮豹脚蚊数枚，进之。

　　【宫词】英武曾传小使君，夕阳红湿句弥新。振振公子俱麟秀，道是皇宫家里人。
　　【简释】《宋史·宗室传》载，赵不尤，有武力，尝与金人战，称雄漳河南北，盗皆避其锋，曰：“此小使君也！”
　　《贵耳集》载，赵介葊，名延瑞，宗室之秀。有赋西湖词，“波里夕阳红湿”句，甚妙。上问：“谁作？”左右曰：“延瑞。”上曰：“我家里人也会作此等语。”甚喜。
　　《鼠璞》载，今称宗寺曰“麟寺”，玉牒曰“麟牒”。宗秀曰“麟趾之秀”。

　　【宫词】内宴方酣出殿迟，绿签几度泛琼卮。墨香酒气余罗帕，檀口争吟海野词。
　　【简释】《姚氏残语》载，孝宗坐侧有牙签，凡二十，半白半绿。酒至出白签，斟止半杯，出绿签则满。泛一席之间，用绿签止二三而已。
　　《齐东野语》载，孝宗内宴酒酣，内人以帕子，向曾觌乞词。曾觌，字纯甫。有《海野词》一卷。

　　【宫词】绣龙屏外烛光斜，白发儒臣拜宠嘉。天子清歌妃劝酒，进羹忙煞满头花。
　　【简释】《经筵玉音问答》载，隆兴元年五月三日晚，侍上于后殿之内阁，蒙出示答金人书，命余坐于侧，草换书顷，予以书稿进呈。上自读数次，曰：“卿之才识学问，可谓过朕。”时将日暮，旨唤内侍厨司“满头花”办酒。上坐于中，御七宝交椅，绣龙曲屏风。旨以青玉团椅兀赐余。旨谓宦子王隆曰：“胡侍读年老，岂可无椅坐者！”乃入内取通螺钿屏风至。上用玉荷杯，予用金鸭杯。初盏，上自取酒，令潘妃唱《贺新郎》，令兰香执上所饮玉荷杯，上注酒，顾余曰：“贺新郎者，朕自贺得卿也！”酌以玉荷杯者示。“朕饮食与卿同器也！此酒当满饮！”予乃拜谢。上自以手扶。乃就坐，食两味八宝羹。上亲唱一曲，名《喜迁莺》。以酌酒。且谓予曰：“朕每在宫，不妄作此，只是侍太上宴间，被上旨令唱。今夕与卿相会，朕意甚欢，故作此乐。”次盏蒙旨，潘妃取玉龙盏至，又令兰香取明州虾脯至，特旨令妃劝予酒。予再辞不获，上旨谓妃曰：“胡侍读能饮，可满酌！”歌《聚明良》一曲。

　　【宫词】纱罗衫子间红黄，大袖长裙斗绮装。别有翠毛云雁锦，内批左藏赐亲王。
　　【简释】《文献通考》载，孝宗乾道中，中宫常服有司进深红大袖，红罗生色为领。红罗长裙，红霞帔，药玉为队，背子用红罗。衫子用水黄纱。裆袴以白衫裙，以明黄短衫，以粉红纱为之。（又）载，乾道二年，户部言：“左藏东西库，每岁所赐袍，亲王、宰执以全匹，裁裂给之。请旨照以全匹！”上从之。又赐窄锦袍。有翠毛、宜男、雪雁、细锦等七种。
　　《霏雪录》载，宋故事，禁中处分事付外，谓之“内批”，又谓之“御批”，皆内夫人代书。

　　【宫词】词臣深住玉堂中，莲烛光摇锁院红。学士新来承熟状，内封名色看屏风。
　　【简释】《玉堂杂记》载，淳熙丁酉九月，宣召侍读进少保，赐宴“澄碧殿”。抵暮赐以金莲烛，宿玉堂直庐。（又）载，凡锁院或亲被旨，或受熟状，即关阖门。阖门既报，御史赴“文德殿”听宣。（又）载，内封名色不一，直时，或未详其体，院吏必以片纸录旧作于前，谓之“屏风儿”。

　　【宫词】万朵芙蓉瞰碧澜，东园花奉北宫欢。龙舟过处红云裹，撤去栏帷待卧看。
　　【简释】《四朝闻见录》载，高宗登遐，宪圣独处北宫。春秋高，孝宗以不得日侍定省为歉，及内禅光宗，实献圣所命，孝宗始得日奉长乐宫，极天下之养，尽人子之欢。宫与东园最近，浃旬间，即恭请宪圣临幸。瞩芙蓉临池秀发，遂白献圣，请登龙舟，撤去栏幕，卧看尤佳。宪圣欣然从之。

　　【宫词】聚景门开朱柏重，春光七十二亭浓。宫车路入西湖曲，望见甘园御爱松。
　　【简释】《武林旧事》载，聚景园清波门外，孝宗致养之地。淳熙中，屡经临幸。
　　《钱塘志》载，天逸阁载聚景亭台，尚有“花醉”、“澄澜”诸名，则七十二亭。
　　《清波小志》载，甘园，宋内侍甘升园也，一名“湖曲园”。曾经临幸，至今有“御爱松”、“望湖亭”、“小蓬莱”、“西湖一曲”名。

　　【宫词】景阳钟罢日曈曈，阊阖宏开晓色融。忽听雷声绕金殿，千官舞蹈共呼嵩。
　　【简释】《梦梁志》载，元旦禁中，景阳钟罢，百官皆冠冕朝服，诸州进奏吏，各执方物之贡，诸外国正副贺使，随班入贺。上御正衙，禁卫人高声嵩呼声甚震，名为“绕殿雷”。

　　【宫词】冉冉红云簇御轮，散将春色遍群臣。景灵宫里回銮后，内殿遥呼女圣人。
　　【简释】《武林旧事》载，大礼后，择日诣景灵宫，行恭谢礼。上乘辇自后殿门出，教坊都管己于祥曦殿南迎驾。起居前守入太乙宫，参神礼毕，宣宰臣以下坐官，并簪花对御赐宴。上服幞头，不簪花。御筵毕，百官、侍卫吏卒等，并赐簪花从驾。缕翠滴金，各竞华丽。望之若锦绣。姜白石诗曰：“六军文武诰如云，花簇头冠样样新，唯有至尊浑不戴，尽将春色赐群臣。”又曰：“万数簪花满御街，圣人先自景灵回，不知后面花多少，但见红云冉冉来。”是日，皇后及内中车驾，先还宫中，呼“后”为“圣人”。

　　【宫词】丽正门前羽扇开，鹤童亲捧诏书来。太平万寿宣恩处，先抢金鸡下赦台。
　　【简释】《武林旧事》载，肆赦日，驾自文德殿诣丽正门御楼。教坊作乐，宫架奏曲，帘卷扇开。宰臣以下，分班立。中书令称有敕“立鸡杆”，鸡杆一起，门上仙鹤童子，捧敕书降下阁门。提点开拆授宣，敕舍人起居。舍人一员择句读，宰臣以下再拜。俟读至咸赦除之狱级，奏脱枷讫，罪囚应诺，三呼万岁而出。金鸡杆高五丈五尺，四面各百戏。一人缘索而上，谓之“抢金鸡”。先到者得利物，呼万岁。诸州奏进，院各有递铺，腰铃黄旗者数人。俟宣赦讫，即先发太平州、万州、寿春府。取“太平万寿”之语。楼下排列次第，有“宣赦台”。

　　【宫词】队队歌头彩帜斑，蛮奴控象舞回旋。潮沙筑路平如席，闪试城南五辂便。
　　【简释】《武林旧事》载，三岁一郊。先差官兵修筑泥路。自太庙至泰禋门，又自嘉会门至丽正门，计九里三百二十步。皆以潮沙填筑，其平如席，以便王辂之往来。每队各有歌头，以彩旗为号，又命象院，教象前导。朱旗以二金三鼓为节。各有幞头紫衣蛮奴乘之，旋转跪起，悉如人意。又以车五乘，压之以铁，多至万斤，与辂轻重适等，以观徐疾倾侧之势。至前一月进呈，谓之“闪试”。

　　【宫词】万树宫鸦静不鸣，凤山楼阁月斜明。夜阑听彻连珠诺，多少官人促那行。
　　【简释】《四朝闻见录》载，绍兴中，高宗建行阙于凤山。山中林木蓊郁，鸦以千万计，噪呜聒天。高宗在汴，未尝闻此，至则大骇，命内臣张去为领修内司诸儿聚弹射而驱之。临平、赤崖间，未几复如初。《学诗初稿》载，夜步临安内门诗：“静夜孤灯人未眠，等闲行过内门前，一声唱彻连珠诺，碧槛朱栏绿柳边。”皇城，夜间唱“连珠诺”。
　　《老学庵笔记》载，有官入殿门，羱门辄促之曰“那行”。

　　【宫词】绿袍白简拜丹墀，天子临轩策士时。殿上呼名谁第一，绫巾争乞状元诗。
　　【简释】《武林旧事》载，上御集英殿，拆号唱进士名，各赐绿袍、白简黄衬衫。赐状元等三人酒食五盏，余人各赐泡饭。前三名各进谢恩诗一首。
　　《耆旧续闻》载，夏文庄，举制科对策庭下。有老宦者，前揖曰：“吾阅人多矣！视贤良他日必贵。求一诗以志今日之事”。因以吴绫手巾展前，公乘兴题曰：“帘内衮衣明黼黻，殿中旗旆杂龙蛇，纵横落笔三千字，独对丹墀日未斜。”至今殿试唱名，宦者例求三名诗。

　　【宫词】马踏西畻雨似尘，繁华独占绍兴春。銮舆不为看花出，剪落金盘赐近臣。
　　【简释】《梦梁录》载，钱塘门外，东西马畻诸圃皆植怪松、异桧，奇花、巧果，多呈龙幡凤舞之状。每日市于都城。《天彭牡丹谱》载，牡丹有名“绍兴春”，“祥云子花”也，大者径尺，绍兴中始传。
　　《藏拙稿宫词》云：“牡丹春御正浓华，有旨今年不看花，剪落金盘三百朵，内批分赐近臣家。”

　　【宫词】江风吹老玉莲秋，迎弄戈船据上游。持较金明如儿戏，十分打扮是杭州。
　　【简释】《武林旧事》载，玉莲堂，原名“一清堂”，竞渡争标于此。
　　《都城纪胜》载，西湖春仲，浙江秋仲，皆有龙舟争标。
　　《随隐漫录》载，余少观金明池水战，为之目动心骇。比见钱塘水军戈船飞虎，迎弄江涛，出没聚散如神，以视金明池如儿戏耳！
　　《在轩集》载，竞渡棹歌云：“建云游，建云游，士风到处总相忧，朝了霍山朝岳帝，十分打扮是杭州。”

　　【宫词】日和天气日迟迟，一缕春风掩画丝。荠菜挑残人未散，生姜冷水笑多时。
　　【简释】《云麓漫录》载，绍兴末，中官以小竹编联笼，以衣画风云鹭鸶，名曰“画丝”。好事者，大其制施于酒席或野次，可以障风，易其名曰“挂罳”。罳，即罘罳，古代设在宫门或城角的屏，有孔，形似网，用于守望和防御。
　　《武林旧事》载，二月一日，为之“中和节”，宫中排办挑菜御宴。先是内苑预备朱丝花斛，上植生菜、荠花诸品。自中殿以次，各以金篦挑之。赏则珠玉金银，罚则舞唱吟诗、饮冷水、念佛、吃生姜之类。以资戏笑焉。

　　【宫词】爆竹声中岁暗除，禁园鼓吹又喧呼。年年埋祟龙池上，不似民间打夜狐。
　　【简释】《梦梁录》载，禁中除夕，以教乐所伶工，装将军、府吏、判官钟馗、六丁六甲神兵、五方鬼使，灶君、土地、门神、户尉等神。自禁中，动鼓呼，驱出东华门外龙池湾，谓之“埋祟”。（又）载，后街贫丐装钟馗、小妹等形，敲锣击鼓，沿街乞钱，谓之“打夜狐”。

　　【宫词】宸游方趁杏花天，满地香风扑绣鞯。试上艮山东麓望，一弯新绿画春烟。
　　【简释】《齐东野语》载，太皇极喜歌。木笪人者，以歌“杏花天”，补教坊都管。
　　《岁寒堂集》载，艮山东麓，南渡宸游，看新绿之处。

　　【宫词】酒泛菖蒲水浴兰，石榴花映赤栏干。进来通草天师像，竞启红纱金看盘。
　　【简释】《梦梁录》载，浴兰令节，内司以红纱彩金盘子，以通草雕刻“天师驭虎像”于中。
　　《杨后宫词》云：“酒阑昌歌泛瑶觞。”

　　【宫词】内造春盘巧思多，金鸡玉燕共纷罗。福宁殿里鞭牛后，金彩争酬直閤婆。
　　【简释】《武林旧事》载，立春前一日，临安府造进大春牛，设之福宁殿。及驾临，内官用五色彩絲杖鞭牛。余属直閤婆掌管，预造小春牛数十，分送殿阁巨珰，各随以金银钱彩为酬。是日，后苑办造春盘供进，翠缕、红丝、金鸡、玉燕，备极精巧。

　　【宫词】天乐宣天夜未休，秋晖堂上赏中秋。外边竞博江神悦，万盏灯光水面浮。
　　【简释】《武林旧事》载，中秋有赏月、延桂排当。如“倚挂阁”、“秋晖堂”、“碧岑”。皆临时取旨，夜深天乐直彻人间。此夕，浙江放“一点红”羊皮小水灯，数十万盏，浮满水面，灿如繁星。或谓此乃江神所悦，非徒事观美也。

　　【宫词】海门激浪卷秋飙，雪岭银城横玉腰。雉扇远从天际出，高台缥缈正观潮。
　　【简释】《武林旧事》载，禁中例，观潮于天开，图画高台，下瞰如在指掌。都人遥望黄繖雉扇，于九霄之上，如萧台蓬岛。浙江之潮，天下之伟观也。自既望至十八日，为最盛。方其远出海门，仅如银线，既而渐近，则玉城雪岭，际天而来，吞天沃日，势极雄豪。杨诚斋诗云：“海涌银为郭，江横玉系腰。”形象也。

　　【宫词】牡丹裀接绣球屏，万朵分排灿若星。宴到随花春已暮，赐来分插内窑瓶。
　　【简释】《武林旧事》载，禁中赏花不一。至于“钟美堂”赏大花，为极盛。堂前三面，以花石为台，各植名品。台后分植玉绣球数百株，俨如镂玉。屏堂中设牡丹红线地。自中殿妃嫔，至内宫，各赐翠叶牡丹、分枝铺翠牡丹，御书画扇、龙涎金盒之类。至伶官乐部应奉等人，亦沾恩赐，谓之“随花宴”。
　　《辍耕录》载，中兴渡江，有邵成章提举后苑，号“邵局”。袭故京遗制，置窑于修内司造青器，名“内窑”。

　　【宫词】殿前橙橘压霜条，满院黄花贴地娇。早过鳌山灯节会，菊灯又似过元宵。
　　【简释】《武林旧事》载，禁中例，于八日作重九排当，设“庆瑞殿”。分列黄菊，灿然眩目。且点菊灯，略如元宵之夜。或于清燕殿缀金亭，赏橙橘。（又）载，元夕，鳌山多于“复古”、“膺福”、“明华”等殿张挂菊灯。

　　【宫词】明远楼前驻辇时，彤云低绕万年枝。炉中添爇胡桃炭，共倚雕栏看雪狮。
　　【简释】《清波杂志》载，南渡后，有司降样下，外郡置御炉，炭胡桃纹，鹁鸽色。
　　《武林旧事》载，禁中赏雪，多御“明远楼”。后苑进大小雪狮儿，并以金铃彩缕为饰。且作雪花、雪灯、雪山之类。

　　【宫词】酬功新建府君祠，泥马巍然立殿直。天使凌晨飞骑出，正逢重六降香时。
　　【简释】《清波小志》载，聚景园前，旧有“显应观”。为高宗敕建，以祀磁州崔府君者。每年六月六日，内庭差天使，降香设醮，今为瓯脱之场矣。余友钱他石，有诗云：“玉宇金庭化成灰，西风凉露藕花开，黄罗帕子沉香盒，不见天边一骑来。”
　　《南渡录》载，高宗自金逸归，假寝于崔府君庙中，梦神人曰：“金人追及，速去之。”康王惊醒，马已在侧，跃马南驰。既渡河，马不复动，下视之，乃“泥马”也。崔府君，唐人，名珏。或作崔瑗非。

　　【宫词】银床桐叶坠秋烟，宫井葫芦甃玉砖。忽睹黄金牌上字，前驺急引六龙旋。
　　【简释】《遂昌杂录》载，宋巨珰，李太尉者，宋亡为道士。元祐童时，尝侍其游故内，指点历历如在。适过葫芦井，挥涕曰是。盖宋时，先朝位。上钉金字大牌曰：“皇帝过此，罚金百两。”

　　【宫词】彤墀济济列鹓鸾，暗赐明宣雨露宽。更有捧香恩例在，一时裙带共除官。
　　【简释】《朝野类要》载，俗谓，经由羱门，有司出给关照之物，为“明宣赐”。不经由有司，特旨赐之曰“暗宣赐”。（又）载，后妃亲属，该恩得官者，谓之“捧香恩例”。（又）载，亲王南班之婿，号曰“西官”，即所谓“郡马”也。俗谓之“裙带头官”。

　　【宫词】产阁新开方位分，老娘踏逐各殷勤。犀钱玉果纷相送，祝寿还裁净发文。
　　【简释】《武林旧事》载，宫中诞育，内司奏排办产阁，令太医宿直，供画产图方位，合用药材、催生物件、合本位踏逐老娘、伴人乳妇，抱女洗泽人等。申学士院，撰述“净胎发祝寿文”。
　　《容斋随笔》载，车驾都钱塘以来，皇子在邸生男女，则戚衙三高。浙漕、京尹皆有饷献，随即致答金帛以外，洗儿钱果，动以十数合，极其珍巧。

　　【宫词】和宁门外走钿车，报道昭阳谒母家。亲眷分颂恩礼重，金钗绣领翠冠花。
　　【简释】《武林旧事》载，皇后归谒家庙，太史局预择日降旨，命礼寺参酌礼典，所属排办。至日，皇后出宫至祥曦殿，上升龙檐，出和宁门，至皇后家庙。（又）载，赐筵，皇后坐于堂中，南向。堂前施帘，亲属并常服诣厅下，南向谢恩。俟皇后升堂，供进酒食，如家人礼。（又）载，皇后散付本府亲属，宅眷、干办使臣以下金盒、金瓶、金环、金盘盏、金锭、金钗、金钱银盘盏。细色缎匹翠领、翠花、翠冠、翠扇、翠篦环、画扇、龙涎香、刺绣领、画领生色罗。

　　【宫词】四圣祠堂湖上开，慈宁宫里进香回。金神护驾环弓剑，尽道招儿眼见来。
　　【简释】《建炎以来朝野杂记》载，延祥观，绍兴十四年建，以奉四圣真君。初，靖康末，上自康邸北使。将就马，小婢“招儿”见四金甲神，各执弓剑以卫。显仁后闻之曰：“我事四圣香火甚谨，必其阴助。”及曹勋南归后，令奏。上宜加崇奉，以答景兄云。观，今在西湖上，极壮丽。修缮之费，皆出慈宁宫”，有司不与焉。

　　【宫词】篆凫熏炉日渐长，铸铜巧式爱姜娘。红窗倦绣频添火，细品龙涎御制香。
　　【简释】《居易录》载，南宋姜娘子，善铸铜器。
　　《佩楚轩客谈》载，浩然斋，有古龙涎香。自复古、古睿、东阁、琼英、胜古、清观、清燕、阅古以下，凡数品。

　　【宫词】簇簇宫花满禁林，红霞恩并紫霞深。册仪独有中宫贵。润笔先颁二百金。
　　【简释】《留青日札》载，红霞帔，宋宫人品名。绍兴中，如张顽儿、冯十一娘、张正奴、刘翠奴之类。又有紫霞帔，王受奴。
　　《武林旧事》载，册皇后仪，先一日宣翰林学士，锁院草诏。赐学士润笔金二百两。

　　【宫词】柱史缠分紫极星，凭将言动记彤庭。绿衣执简螭顶立，班列蛾眉一点青。
　　【简释】《宋费衮梁溪漫记》载，二史立螭，旧多服绿者，谓之“一点青。”其职曰“记言，记动”。则人主起居，皆所当侍。而乘舆行幸，未尝扈从，此亦阙文。近岁始命“起居郎”，“起居舍人”从驾，乃合建官本意。柱下史，星在紫微垣左右，史之象也。

　　【宫词】朝陵昨日奉传宣，春露秋霜序易迁。记得唐园在中顿，一年两驻内家船。
　　【简释】《武林旧事》载，清明前三日，为“寒食节”。朝廷遣台臣中使宫人，车马朝飨诸陵。开炉日，遣使朝陵，如寒食仪。
　　《南宋施枢芸隐横舟稿》载，唐园诗云：“幽居已似水中仙，更有高台在屋边，拟作小图难画处，一年两驻内家船。”内入朝陵，此园供午顿。顿，即饭。
　　《宋史·吴越世家》载，上尝赐从臣，食于中路顿。

　　【宫词】玉海金柈出御庖，不名更使圣恩叨。点心吃尽笼炊百，欲请君王赋老饕。
　　【简释】《吹剑录》载，孝宗诏，每日早朝不必宣宰相名。赵雄奏：“君前臣名，礼也”。上曰：“苏洵尝言，名呼而进退之非所以礼貌，大臣丞相不必辞。”
　　《宋稗类钞》载，赵温叔丞相，孝宗素喜之。且闻其善吃，数倍常人。时史忠惠进玉海，容酒三斤。一日问曰：“朕作点心相请。”命中贵捧玉海赐酒。至六七，继以金柈捧笼炊百枚，遂食尽，上为之一笑。

　　【宫词】云头香烬曙光融，览镜秋窗志常雄。幸有小嵇能接骨，不愁骑射损皇躬。
　　【简释】《齐东野语》载，宣和时，尝造香于“睿思东阁”。南渡后，如其法制之。所谓“东阁云头香”也。
　　《庚溪诗话》载，孝宗不忘中兴之图，每形于诗词。如《新秋雨过述怀》云“平生雄武心，览镜朱颜在。”
　　《两浙名贤录》载，嵇清仁伯，由汴扈跸南渡，世传秘术。寿皇躬骑射时，有误损。应期而瘳。宫中诧曰：“小小嵇，真能接骨也！”

　　【宫词】彩云仙子郁金裳，应制更番侍画廊。影戏才过宣队戏，中官催进李端娘。
　　【简释】《文献通考》载，宋女弟子队曰“彩云仙队”。
　　《太平清话》载，御前应制，多女流也。棋为沈姑姑，演史为张氏、宋氏、陈氏。说经为陆妙慧、妙静。小说为史惠英。队戏为李端娘，影戏为王润卿。

　　【宫词】长松修朱荫方塘，积雪光凝御坑旁。三伏人来寒起粟，近臣方侍翠寒堂。
　　【简释】《武林旧事》载，禁中避暑，多御翠寒堂纳凉。长松修竹，寒瀑飞空，下注大池，可十亩，菡萏万柄。御坑两旁，积雪如山。闻洪景卢学士，尝赐对于翠寒堂，三伏中身体战粟，不可久立。上问故笑，遣中贵人，以北绫半臂赐之。则境界可想见矣！

　　【宫词】鸳鸯打散雁龟陈，嫔御当场按拍频。分判霓裳三十六，一番歌舞一番新。
　　【简释】《癸辛杂识》载，故都德寿宫舞谱，其中皆新制曲。多嫔妃诸阁所进。内有“左右垂手双拂合蝉舞”、“头舞尾打鸳鸯场”等。曲皆前所未闻。又有“五花儿”、“雁翅儿”、“龟背儿”。
　　《齐东野语》载，“混成集修”，内司所刊古今词歌之谱，靡不备具，霓裳一曲，共三十六段。太后令内人歌之，凡用三十六人，每番十人，奏音极高妙。

　　【宫词】高阁凌虚敞玉边，酴醿引蔓柳参天。水堂中路长桥亘，口敕鸾舆暂息肩。
　　【简释】《二老堂杂志》载，淳熙七年，三月十八日，车驾诣德寿宫，恭请太上皇帝与寿圣皇后。于是，乘舆至大内，于凌虚阁下。三面设酴醿、牡丹花，皆层级，高数尺。一面垂帘设乐酒三行。太上皇帝、寿圣皇后联步辇以行。今上亦步辇从，至翠寒堂，酒复数行。至水堂中路石桥上，上肩舆小憇，面对酴醿花架，高柳参天，芳菲照坐，馥郁袭人。上亦满饮，对酬者三。

　　【宫词】一部钧韶隶乐宫，新来嘌唱启天庭。喜生拍扳宜娘笛，总是勾栏弟子容。
　　【简释】《武林旧事》载，诸色伎艺人，丁未年拨入勾栏弟子。嘌唱赚色十四人，鼓板十四人。陈宜娘笛，陈喜生拍，极佳。
　　《宋史·乐志》载，钧韶九，奏度春风彩仗，焕仪容。

　　【宫词】镇殿将军主画楹，遥瞻玉座日华明。廷臣谁是朱云直，盾陛常留折槛名。
　　【简释】《梦梁录》载，禁中大朝会，驾坐大庆殿。有介胄长大武士四人，立殿陛之角，谓之“镇殿将军”。枢密臣候称寿毕，登殿立折槛侧，百僚俱鞠躬听制。
　　《徽宗宫词》云：“麟堤千尺尽涂丹，文瓦雕瓮敞殿宽，折槛尽循前朝制，当中一曲不安栏。”

　　【宫词】文德临轩日表和，三魁同赐绿襴鞾。今科喜遇龙飞榜，黄甲沾恩倍觉多。
　　【简释】《梦梁录》载，士人赴殿试，上御文德殿，临轩唱名，进呈三魁试卷。天颜亲睹三魁，排定姓名、资次，然后宣唤其三魁听宣。唤数次方敢应名而出。叩问三代、乡贯、年甲、同方，请入状元侍班处，更换所新赐绿襴鞾简。如遇龙飞年分，则三魁黄甲，及其余进士，皆倍加恩例。

　　【宫词】新凉昨夜透疏栊，未报秋来信已通。太史年年占叶落，卖楸声里进梧桐。
　　【简释】《梦梁录》载，立秋日，太史局委官吏于禁庭内，以梧桐树植于殿下，俟交立秋时，太史官奏曰：“秋来其时，梧叶应声飞落一二片。”以寓报秋意，都城内外，清晨满街叫卖楸叶。妇人女子及儿童，争买之。剪如花样，插于鬓边，以应时序。

　　【宫词】屈指残秋九月过，连宵霜信入庭柯。授衣节近开炉日，御服先催进夹罗。
　　【简释】《梦梁录》载，十月朔日，有司进暖炉炭。
　　《武林旧事》载，开炉日，御前供进夹罗御服。臣僚服锦子夹公服，授衣之意也。自此，御炉日设火，至明年二月朔止。

　　【宫词】敕下临安拨乐工，部头色长各成丛。当筵作剧天威近，艳段偏宽无过虫。
　　【简释】《梦梁录》载，教坊十三部，唯以杂剧为正色。色有色长，部有部头。绍兴年间，废教坊职名。如遇大朝会，圣节，御前排当，及驾前导引奏乐。并拨临安府衙前乐人。每一场四人，或五人，先作寻常熟事一段，名曰“艳段”。次作正杂剧通名两段。未泥色主，张引戏色分付，副净色发乔，副未色打诨。或添一人，名曰“装孤”。先吹曲“破断送”，谓之“把色”。大抵全以故事，务在滑稽。唱念应对通遍，此本是鉴戒，又隐于谏诤，故从便跣露，谓之“不过虫”。驾前承应，亦无责罚。一时取圣颜笑。

　　【宫词】赐冰来自镇江遥，清暑楼高渴尽消。昼漏方长添夏课，学庸两卷问宫僚。
　　【简释】《杨太后宫辞》云：“翰林学士知谁直，今日传宣与赐冰。”
　　《鸡肋编》载，二浙少冰雪，韩世忠在镇江，率以舟载至行在，昼夜牵挽，谓之“进冰船”。
　　《武林旧事》载，禁中有“清暑亭”。
　　《诗林韶护真德秀宫夏诗》云：“午漏迟迟滴玉壶，清荫幕幕布庭除，直教底事消长日，大学中庸两卷书。”

　　【宫词】满城灯光醉芳筵，独自巡檐看月圆。琴罢遥闻歌管沸，人间知是乐丰年。
　　【简释】《西湖志》载，元夕后三日，宣嗣秀王及其诸子宴寿皇。外间鼓呼喧天，想是民间欢乐。王曰：“连年丰稔，所以至此。”王因问寿皇：“亦领略否？”寿皇曰：“十四日嗣帝过此，排当。十五日不饮，鼓乐两曲。”遂出巡檐看月。

　　【宫词】海棠经雨蝶初醒，安石黄袍簇绣屏。闻道君王心不放，半帘花影读盘铭。
　　【简释】《海棠谱》载，光宗御制诗曰：“东风用意施颜色，艳丽偏宜著雨时，朝咏暮吟看不足，羡他逸蝶宿深枝。”
　　《松隐集》载，光宗题禁中黄石榴云“安石开花比御衣”。
　　《藤荫札记》载，光宗读朱子，编次盘铭书丹，语朱子曰：“宫中常读之，其要在求放心！”

　　【宫词】天寒屏外挽车回，且请官家进一杯。半载重华亏定省，负他仙客作良媒。
　　【简释】《四朝闻见录》载，光宗久缺问安。布衣谢岳甫伏阙奏书。上为动，降旨“翌日过宫”。上已出御屏，慈懿挽上入。曰：“天色冷，官家且进一杯酒”。百僚侍卫俱失色。（又）载，高宗时，皇甫真人出山求见。上叩其所以来，曰：“作媒来。臣为陛下寻得个好孙媳妇。”后即为太子妃。诉太子左右，于高孝两宫。高宗不悦，谓宪圣曰：“终是将种，吾为皇甫所误”！

　　【宫词】仙娥多住凤凰城，天上春来百卉荣。唯有内人谙故事，女儿花开旧时名。
　　【简释】《四朝闻见录》载，金凤花，如凤咮，飞舞中都，习宫闱娭语。谓“凤儿花”。慈懿名“凤娘”，六宫避讳，故称金凤花为“好女儿花”。《中州集》载，吴彦高遇老妪，善鼓瑟。自言梨园旧籍。因赋《春从天上来》词。

　　【宫词】雕梁风静燕飞回，红杏丝杨簇砌台。春满园亭催设宴，黄门先负小屏来。
　　【简释】《词筌》载，宋宁宗《浣溪纱·看杏花》词云：“珠萡半钩风乍暖，雕梁新语燕初飞。”
　　《梦梁录》载，聚景园，孝、光、宁常幸。陆游诗云：“水殿西头起砌台，绿杨闹处杏花开。”
　　《四朝闻见录》载，宁皇，用小黄门常揹二小屏前导，随其所至，即面之屏书戒曰：“少饮酒，怕吐；少食生冷，怕痛。”析二事为二屏。所幸后苑，有若进上以酒，及劝上以生冷者，指二屏以示之。

　　【宫词】中宫小妹擅才华，宸翰临摹妙并夸。博得香名传画院，远山一角署杨娃。
　　【简释】《弇州四部稿》载，马远画，有书“赐两府”三字，并有杨娃印章。远在光宁朝后，先待诏宁后杨氏。杨娃，即后妹也，以艺文供奉内庭。凡远画进御，及颁赐贵戚，皆命杨妹子署题。后兄石位太师，称大两府。书两府者，即石也。
　　《书史会要》载，杨妹子书似宁宗。
　　《珊瑚纲》载，世评马远画，多残山賸水，不过南渡偏安之风景也。又称为“马一角”。

　　【宫词】紫宸殿里集衣冠，榜上朝仪照例看。北使山呼丹陛肃，谁知纶綍出中官。
　　【简释】《建炎以来朝野杂记》载，北使至阙，阖门官入位，说朝见仪，投朝见榜子。明日入见，上御紫宸殿，北使见毕退，赴客省茶酒。
　　《癸辛杂识》载，宁宗不慧而讷于言，每北使入见，阴以宦者代答。

　　【宫词】曹家姊妹受封新，通籍椒房溷假真。寄语太师休怙宠，中宫方怒四夫人。
　　【简释】《白獭髓》载，宁宗恭淑后上仙，而曹氏为婕妤，平原特以为亲属。偶值真里富国进驯象至，平原语公瑾曰：“不知有真里富国。”公瑾曰：“如今有假杨国忠”！
　　《朝野遗记》载，婕妤曹氏姊妹，通籍禁中，皆为女冠，赐号“虚无自然先生”者，“左右街都道录”者，皆厚于韩侂胄，或谓亦与之。
　　《四朝闻见录》载，侂胄所幸妾，同甘苦者，为三夫人，号“满头花”。新进者曰“四夫人”。至通宫籍，慈明尝召入，赐坐以示优宠。四夫人者，即与慈明偶席。盖騃也。慈明心衔之，迨韩为郑发所刺，诸婢皆遣还其父母。慈明特旨，令京尹杖四夫人，而遣之。

　　【宫词】应候春衫拜赐归，销金花朵斗芳菲。轻罗上有金龙印，珍重琱箱御退衣。
　　【简释】《徽宗宫词》云：“销金花朵遍轻罗，剪作春衣赐下多。”
　　《癸辛杂识》载，大臣家赐与帝后衣，谓之“御退衣”，服四角皆有金龙印。

　　【宫词】群工瞻笏众星罗，不执宫牌莫谩过。遥向阖门听赞喝，声音常怪鲍鱼多。
　　【简释】《老学庵笔记》载，绍兴中，朝参止磬折，遂拜。今阖门习仪，先以笏叩额拜。拜皆然，谓之“瞻笏”。不知起于何时。
　　《癸辛杂识》载，淳熙禁中，获伪号人包四，搜出“敕入宫门”假印一面。于是，尽易敕号。内宫门号“八角样”，禁卫号“银锭样”，殿门号“四如意样”。
　　《贵耳集》载，孝庙时，取北人于阁门充赞喝，声雄如钟，有京洛气象。嘉定来多以明台，温越人声皆鲍鱼音矣！

　　【宫词】手拨琴弦倚画楼，美人常替相臣愁。停徽细向舆图看，暗识新恩是远州。
　　【简释】《南宋书·宗室传》载，镇王竑，宗室希瞿子。初为沂靖惠王，立后赐名贵和。景献薨，改为皇子。竑疾，中弥远专政。弥远觉之知其好鼓琴，买美人善琴者，纳诸御，而厚廪其家，使窥竑动息，必以告。竑嬖之壁有舆地图，竑指琼崖曰：“他日置弥远于此！”又尝呼弥远为“新恩”，以他日非，新州则恩州也！

　　【宫词】樊恼原是自取来，生菱破碎为谁灾。持笺泣阻君还泣，六部桥边去不回。
　　【简释】《四朝闻见录》载，韩（侂胄）用兵既败，须鬓皆白，莫知所为。伶优因上赐宴，设樊迟樊哙。旁一人曰樊恼，揖问：“樊迟谁与取名？”对曰：“夫子所取。”又揖问樊哙曰：“尔谁取？”对曰：“汉高祖所命”。又揖樊恼云：“谁名汝？”对曰：“樊恼自取。”又因郭倪、郭杲败，值赐宴。以生菱进于桌。上命二人移桌，忽生菱坠地，尽碎。一人云：“苦苦坏了多少生菱（生灵），只因移木桌。”（倪、杲之音）（又）载，虎符半在禁中。半在殿岩。开禧间，慈明阴赞宁皇，诛侂胄。出御批授钱象祖。象祖授殿岩夏震，震遣其帐下郑发、王斌。邀韩于六部桥，径出玉津园夹墙，韩身裹软铠，用铁鞭中韩阴乃死。地名“磨刀坑”。（又）载，宁皇时，闻韩出玉津园，亟用笺批殿司前往：“追回韩太师。”慈明执笺泣，且对上云：“若欲追回他，我请先死！”宁皇抆泪而止。

　　【宫词】玉娥遗影拜真妃，院箨宫桃事已非。敕祭文成愁更绝，五云缥缈在晴晖。
　　【简释】《七修类稿》载，闫妃像在集庆寺。
　　《仇仁近山村集》载，闫氏园池诗曰：“真妃已返凤台仙，独立池亭思怆然，海岳不传青鸟信，石房谁伴白云眠。宫桃移种难生实，院箨初翻又引鞭，凝碧荒凉弦管静，萍花浮满钓鱼船。”
　　《随隐漫录》载，姚勉述敕祭闫妃文，曰：“五云缥缈，谁叩玉扃。”上曰：“朕虽不德，未如明皇之盛也！”

　　【宫词】香肌疹退玉生光，又遇金篦刮膜方。假后争如真后福，灯山灵鹊兆嘉祥。
　　【简释】《宋史》载，理宗谢皇后，讳道清，天台人。父渠伯，祖深甫。后生而黧黑，瞖一目。初，深甫为相，有援立杨太后功，太后德之。理宗即位，议择中宫，太后遂选谢氏诸女。后独在室，诸女攑伯不可，曰：“即奉诏纳女，异时不过一老宫婢。”奚益会元夕，县有鹊来朝灯山，众以为后妃之祥，乃供进就道。后旋病疹肤蜕，莹白如玉，医又药去目瞖。时贾涉女，有殊色，同在选中。理宗意欲立贾。太后曰：“谢女端重有福，宜正中宫。”左右亦窃语曰：“不立真皇后，乃立贾皇后耶？”帝不能夺。

　　【宫词】定一名亭义若何，彤庭方试状元科。天门造榜机先泄，蓉镜光生墨一螺。
　　【简释】《三朝政要》载，嘉熙二年，廷对。有邵泽携京墨，甚佳。有中贵欲之，邵无吝色。中贵曰：“主上御苑中，方建一亭，名曰“定一”，上曰‘有士人用此立说，取为状元’！”邵得其秘，挥毫如飞。上得此卷，欲加榜首。时已取周坦，乃以泽为榜眼。
　　《墨史》载，南宋称墨为“螺”。

　　【宫词】病思恹恹掩绣帷，连宵寒热互相摧。禁中自有当差扇，不用轻罗唤医回。
　　【简释】《神仙通鉴》载，皇甫坦先生，善布气，韶位有甄娘娘病躄累年，经布气而后能步。太后命先生亦为布气，即释踊而行。及将还山，留一扇于禁中，曰：“有发寒热者，以此扇当差。”未几，宫中多患疟，用之皆验。
　　《万历杭州府志》载，陈沂，其先汴人，护跸而南，遂为钱塘人。尝治康王妃疾，有奇效，赐御前罗扇。凡宫人有疾，欲不时召之者，听执扇入禁中，金吾阉宦，皆不得阻。

　　【宫词】御园新赐相臣家，葛岭遥通跸路斜。金榜璇题高挂处，历朝宸翰走龙蛇。（蛇，读“chā”音）

　　【简释】《梦梁录》载，西湖有集芳御园，理宗赐与贾秋壑为宅第。
　　《武林旧事》载，葛岭集芳御园，后赐贾平章。内有假山石洞，通出湖滨，名曰“后乐园”。有蟠翠、雪香、翠岭、倚秀、挹露、玉蕊、清胜。以上皆高宗御题，集芳旧物也。理宗御书“秋壑”，亦有“容堂”，度宗书。

　　【宫词】潋艳波光水际楼，百花十锦几轻舟。小湖园里香楠楫，只听传宣贵主游。
　　【简释】《梦梁录》载，杭州湖船百花十样锦，其名甚多。又有御舟安顿小湖园水次，其船精巧，俱用香楠木为之。只是周汉国公主游玩之用。

　　【宫词】燕游仪仗入丹青，后苑频看步辇停。几日荷亭花满尽，又将移作赏梅亭。
　　【简释】《志雅堂杂钞》载，理宗有《燕游图》一卷。
　　《天中记》载，理宗时，禁苑渐頺。赏荷池宴，但张盖设屏于烈日中。董宋臣默会意，不日而成一亭，上大喜。冬月赏梅园，又见一亭，上意不乐。宋臣曰：“此梅亭即前荷亭也。”上问故，对曰：“此乃折卸摺迭之亭。”上愈称赏之。

　　【宫词】灵鹊声声应晓签，梳妆楼上镜开奁。盘龙高髻留偏顶，上马香鞵蹙软尖。
　　【简释】《谈荟》载，宋穆陵宫中，有灵鹊石。石中有鹊，每天将旦，咸闻噪声。
　　《宋史·五行志》载，理宗朝，宫妃系前后掩裙，而长也，名“赶上裙”。梳高髻于顶，名曰“不走落”。束足纤直，名“快上马”。粉点眼角，名“泪妆”。剃削童发，必留大钱许于顶左，名“偏顶”，或留之顶，前束以彩缯，若博焦之状，或曰“鹁角”。
　　《西湖志》载，报国寺有“梳妆楼”遗迹。

　　【宫词】玉笛瑶笙送盏同，天基节里寿筵丰。乍从黄繖窥龙表，尚觉萧斋写未工。
　　【简释】《宋史》载，高宗天申节，五月二十一日。孝宗会庆节，十月二十二日。光宗重明节，九月四日。宁宗瑞庆节，十月十九日。理宗天基节，正月五日。度宗乾会节四月九日。
　　《武林旧事》载，今偶得理宗朝禁中，寿筵乐次，因列于此。天茎盛节排当乐次，上寿第一盏觱栗起，第二盏笛起，第三盏笙起，第四盏方响起。
　　《太平清话》载，宋理宗御像，郭萧斋所写。
　　《宋季三朝政要》载，理宗资貌庞厚，号为“乌太保”。

　　【宫词】南楼风月作清冷，望断江淮入幻冥。暗拭龙巾两行泪，芙蓉阁上酒初醒。
　　【简释】《元诗选注》载，宋理宗南楼风月横披，自题绝句其上，有“并作南楼一夜凉”之句。
　　《吴渊颖集》载，理宗在宫中，尝被酒上芙蓉阁，见淮上有黑祲，十余年不散。南望江，凄然泪下。【宫词】珠冠翠领各添房，勋宾纷来助宝妆。明日帝姬催下嫁，承宣同看殿西廊。

　　【简释】《癸辛杂识》载，周汉国公主下嫁，诸阃及权贵各献添房之物。
　　《武林旧事》载，南渡以来，公主无及嫁者，唯理宗朝，周汉国公主出降杨镇，礼文颇盛。先一日宣宰执，诣北殿西廊看公主房，奁有珍珠九四凤冠，北珠冠、花篦环、珍珠翠领、四时衣服等物。
　　《却帚篇》载，政和间，采周之王姬之称，而改公主曰“帝姬”，郡主曰“宗姬”，县主曰“族姬”。公主之号，建炎初，复之。

　　【宫词】楼台高接凤城隅，路草林花入画图。宫婢何须愁道远，主家今不住清湖。
　　【简释】《柳待制集》载，右开元宫图一卷本曰：“宋理宗女，周汉国长公主，第在杭州清湖桥西。第成于景定辛酉，公主实以是年，下嫁驸马都尉杨镇。”初，理宗无子，度宗自福邸入正储贰。而谢后女独有公主，两宫最所钟爱。有司希旨，为治第帷帐，供御下乘舆，一等。居半岁，又以远掖庭，更卜和宁门内，东穿垣为直道内宫。宫婢朝夕通馈向。于是，赐第在清湖者，唯居杨氏母。《句曲外史集》载，题周汉国公主甲第图诗云：“主家楼观蔚参差，想是当年全盛时，宫草细分乘舆道，林花深隐泛舟池。”

　　【宫词】倖臣希旨进妖姿，召入香兰奏妓时。偏是春风善嘘拂，倡条移作上林枝。
　　【简释】《梦梁录》载，官妓如金赛兰、范都宜、唐安安等，后辈虽有歌唱者，比之前辈，终不如也。
　　《野获集》载，理宗暮年，眷杭妓唐安安，不时召幸。
　　《宋史新编》载，理宗在位久，董宋臣、卢允升作“芙蓉阁”、“香兰亭”，宫中进倡优、傀儡，以奉帝游宴。

　　【宫词】殿阁斋钱拜赐隆，御前宫观独从丰。翔龙旧是潜龙邸，唯有宗阳祀典同。
　　【简释】《梦梁录》载，御前宫观，在杭州城者六，湖边者三。多是潜邸改建琳宫，以奉元命，或奉感生。帝属内侍提举宫事，设立官司守卫兵士，凡宫中事务，出纳金谷、日膳、道众、修崇醮款，凡有修整宫宇，及朝家给赐银帛，殿阁贴斋钱帛，并皆主计给散羽士，俱沾恩甚隆。外官皆不及也。龙翔宫在后市街，理庙潜邸升为上祀。宗阳宫在三圣庙桥东，以德寿宫地一半建宫赐名。规制、祀典、并视龙翔宫行。

　　【宫词】大节刚逢浴佛天，德生堂外放生还。群班共祝无疆寿，昨日今朝尽赐筵。
　　【简释】《梦梁录》载，四月初八日，寿和福圣皇太后圣节。文武官于广化寺，起“祝圣道场”。出西湖德生堂放生，然后回府治赐宴簪花。
　　《三朝野史》载，四月初八日，谢太后寿崇节。初九日，度宗乾会节。贾似道命司封郎中黄蜕作祝语。内中一联云：“寿母神子万寿无疆亦万寿无疆；昨日今朝一佛出世又一佛出世。”满朝缙绅皆喜之。

　　【宫词】万顷玻璃浸曲房，湖山争护百花堂。清歌快活声声慢，宫里船亭正歇凉。
　　【简释】《陈盼儿传》载，庚申八月，太子请两殿幸本宫“清斋亭”，赏芙蓉、木樨。昭部头陈盼儿捧牙板歌“寻寻觅觅”一句。上曰：“愁闷之词，非所宜听，可令陈盛一撰。”一即景撰《快活声声慢》。
　　《霏雪录》载，元帅夏谨斋，若水居钱塘西湖之“昭庆湾”。第宅百余间，乃故宋谢太后歇凉厅。如眉寿堂、百花堂、一碧万顷堂、湖山清观等，皆宏丽特甚。又架船亭水中，每元夕，诸堂皆施五色帘，放华灯，上下辉映。

　　【宫词】宫扇亲书祝嘏辞，满堂宾客喜若痴。珠衣戏效莱衣舞，共说长虹入梦时。
　　【简释】《吴渊颖集》载，宋度宗御书“福王庆寿宫扇”诗，云：“汉家诸侯奉大统，会稽故邸王封重。岁周甲子寿宴开，宾客满堂宫扇来。掖庭嫔御侍图史、圣笔巡逡鸾凤似。清风外扑龙阜花，明月中函镜湖水。南国为家日已微，礼官考官是耶非。前殿君臣朝玉笏，后宫父子曳珠衣。”
　　《梦窗甲稿》载，宴清都。寿荣王夫人词云：“长虹梦入仙怀，便洗日铜华碧渚。”度宗父福王与芮，理宗弟，皆荣王子。

　　【宫词】玉棋和漏报昏晨，直阁夫人入侍频。若个承恩书月日，可怜别是一家春。
　　【简释】《徐文长别记》载，度宗朝，有十二玉棋，子上有十二时，字置盆水中，逐时浮出，不差晷刻。
　　《随隐漫录》载，会宁郡夫人、昭仪王秋儿、顺安俞修容、新兴胡美人、永阳朱梅儿、资阳朱春儿、高安朱夏儿、南平朱端儿、东阳周冬儿、顺政右润儿、高平周赛儿、通化闻闰儿、浔阳陈宜儿。胡、安、化、沈、咸、宁、黄、新、平皆上所幸也。初，东宫以春、夏、秋、冬四夫人直书阁为最，亲王能属文为尤。亲王非以色事主，度宗亦悦德者也。
　　《通鉴辑略》载，度宗既立，耽于酒色。故事：嫔妾进御，晨诣阁门谢恩。主者书其月日。及帝之初一日，谢恩者三十余人。
　　《武林旧事》载，亭名“别是一家春”。度宗初立，尝谓“非佳谶也”！未几，果验。

　　●全史宫词卷十八

　　○辽

　　辽，太祖耶律忆，本名阿保机，契丹部人。梁贞明二年，称帝，都临潢，国号契丹。在位十一年殂，葬祖陵，改元三（神册、无赞、天显）。太宗德光，太祖次子。太祖殂，述律太后黜长子突欲而立。帝始改国号为辽。在位二十二年，灭晋入汴，引还殂于栾城。葬怀陵，改元二（会同、大同）。世宗阮，一名兀欲，太宗兄东丹王突欲子。太宗途殂，大臣奉帝即位。五年遇杀，葬显陵，改元一（天禄）。穆宗璟，一名述律，太宗子。十九年遇杀，袝葬怀陵。改元一（应历）。景宗贤，世宗子。十四年殂，葬乾陵，改元二（保宁、乾亨）。子圣宗隆绪立，复国号大契丹。在位四十九年殂，葬庆陵，改元三（统和、开泰、太平）。子兴宗宗贞立，二十五年殂，袝葬庆陵，改元二（景福、重熙）。子道宗洪基立，复改国号曰辽。在位四十七年殂，袝葬庆陵，改元五（靖宁、咸雍、太康、太安、寿隆）。天祚帝延禧，道宗太孙，昭怀太子濬之子。在位二十五年，金兵陷中京，天祚西走，金人执之于应州，封海滨王。改元三（统乾、天庆、保大）。
　　辽共九主，凡二百一十年。

　　【宫词】米团分掷五更时，绕帐铃声到日移。昨夜春书刚进御，和风已上碧缯旗。
　　【简释】《契丹国志》载，正旦，国主以糯米饭、白羊髓相和为团，如拳大，每帐赐四十九枚。戊夜，帐内窗中掷米团于外。数偶，动乐饮宴。数奇，令巫十二人，鸣铃执箭，绕帐歌呼。帐内爆盐炉中，烧地迫鼠，谓之“惊鬼”。居七日方出。
　　《辽史》载，立春，妇人进春书，刻青缯为帜，像龙衔之，或为“蟾蜍”书帜，为宜春。

　　【宫词】艾衣轻袭御炉香，内院缠丝祝命长。筵上题糕同九日，天厨频唤大黄汤。
　　【简释】《辽史》载，五月重五午时，采艾叶和绵著衣七事，以奉天子。北南臣僚各赐三事，君臣宴乐。渤海膳夫进艾糕，以彩丝为索，缠臂，谓之“合欢结”。又以彩丝宛转为人形，簪之，谓之“长命缕”。
　　《契丹国志》载，进艾糕各点，大黄汤下之。

　　【宫词】夏至年年进粉囊，时新花样尽涂黄。中官领得牛鱼鳔，散入诸宫作佛妆。
　　【简释】《辽史》载，夏至日，妇人进彩扇，以粉脂囊相赠遗。
　　《契丹国志》载，北妇以黄物涂面，如金，谓之“佛妆”。
　　《孔氏谈苑》载，契丹鸭绿水牛鱼鳔，制为鱼形，妇人以缀面花。

　　【宫词】都乌河畔草如烟，又届重三饮禊天。射鹿平原争上马，负棚奉酒胜棚前。
　　【简释】《契丹国志》载，境有讷都乌河。番语，山为胡都，水为乌。（又）载，三月三日，国人以木雕为鬼，分两棚，走马射之，先中者胜。其负棚，下马跪奉胜棚酒。胜棚于马上，接杯饮之。

　　【宫词】殿门新酒洒茱萸，射虎同随御马驱。鹿舌兔肝先预备，今朝一席是谁输。
　　【简释】《契丹国志》载，九月九日，国主打团斗射虎，少者输“重九”一筵席。射罢，于地高处设帐，与番汉臣登高饮菊花酒。出兔肝生切，以鹿舌酱拌食之。（又）载，以茱萸研酒，洒门户间，辟恶。

　　【宫词】告天仪节重番柴，革带毡冠拜两排。诏下千官齐鹄立，内臣马上递银牌。
　　【简释】《契丹国志》载，凡受册，积柴升楼，上大会番夷，其下燃柴告天，而汉人不得预。（又）载，国母与蕃官，皆蕃服。国主与汉官，则汉服。蕃官戴毡冠，上以金华为饰，或加珠玉翠毛。盖汉魏时，辽人步摇冠之遗像也。服紫窄袍，加义襴，紫■〈革占〉鞢带，以黄红色绦，裹革为之。（又）载，银牌形如方响，刻蕃书“宜速”二字，使者执牌驰马，日行数百里，牌所至，如国主亲临。需索更易，无敢违者，

　　【宫词】丫丫鹿角割双岐，刀把金镶骨咄犀。为是君王亲手射，大家呼引乱山西。
　　【简释】《辽史·夷蜡葛传》载，辽法，鹿岐角者，唯天子得射。
　　《续松漠纪闻》载，契丹重骨咄犀，纹如象牙，带黄色。作刀把，以为无价。
　　《云烟过眼录》载，骨咄犀，乃蛇角也。
　　《契丹国志》载，每秋，则衣毡裘，呼鹿射之。

　　【宫词】暑气将残出上径，毡裘骑马猎禽鸣。秋风长泊飞鹅鸭，扁鼓声中放海青。
　　【简释】《契丹国志》载，夏居炭山，或上径避暑。（又）载，长泊多鹅鸭，国主射猎，击扁鼓绕泊，惊鹅鸭起，乃纵海东青击之。（又）载，每入秋，则衣毡裘。

　　【宫词】行宫饮宴过中元，番乐声残汉乐喧。佳节迎来还送去，一天月色正黄昏。
　　【简释】《契丹国志》载，七月十三日夜，国主离行宫，向西三十里设帐宿。先于彼处造酒食，至十四日，动番乐设宴，日暮乃归行宫，谓之“迎节”。十五日，动汉乐，大宴。十六日，复往西方，令随行军伍，大喊三声，谓之“送节”。此节为“赛离舍”，汉人译曰：“赛离”是月，“舍”是好，谓之“月好”。

　　【宫词】明年又届再生辰，锦褓安排产宝新。自是君王多孝思，每逢一纪礼重申。
　　【简释】《辽史·礼祀》载，再生仪，凡十有二岁，皇帝本命前一年，季冬之月，择吉除地，置再生室、母后室、先帝神主舆，再生室东南侧，植三岐木。其日，以童子及产医媪置室中，一妇人执酒，一臾持矢箙。皇帝入室释服跣，以童子三过岐木之下。每过，产医媪致词，拂拭帝躬。童子过岐木七，皇帝卧木侧，臾击箙曰：“生男矣！”。太巫蒙皇帝首，群臣称贺再拜，产医媪受酒于执酒妇，以进太巫奉襁褓、彩结等物，赞祝之。

　　【宫词】香车轣辘画堂开，口敕传宣赐酒杯。门外罂縢初到后，主婚先拜奥姑来。
　　【简释】《辽史·礼志》载，皇帝纳后之仪，将至宫门，宰相传敕，赐皇后酒，遍及送者。皇后车至便殿东南七十步止。特哩衮夫人请降车，负银罂縢履黄道行，后一人张羔裘若袭之，前一妇人捧镜却行，置鞍于道，后过其上。
　　《辽史考证》载，按国语解，凡纳后，即族中选尊者一人，当奥而坐，以主其礼，谓之“奥姑”。送后者，拜而致敬，谓之“拜奥”。

　　【宫词】混同江上棹梭舟，更逐雕窠猎犬游。捺钵一年无定所，东西南北四高楼。
　　【简释】《契丹国志》载，其俗，刳木为舟，长可八尺，形如梭，曰“梭船”。用以捕鱼。（又）载，北地，雕窠中出猎犬。（又）载，太祖于木叶山置楼，谓之“南楼”。大部落东，谓之“东楼”。大部落西，谓之“北楼”。大部落内，谓之“西楼”。四季游猎，往来于此间。
　　《焚椒录》载，国语解，四时捺钵，谓“四时畋”，鱼行在所也。
　　《辽史》曰“捺钵”为“巴纳”。

　　【宫词】王族称呼世里标，尊居横帐压群僚。汉仪最数酂侯贵，恩赐椒房尽姓萧。
　　【简释】《契丹国志》载，契丹部族，本无姓氏。唯各以所居地名呼之。至阿保机变家为国，始以王族号为“横帐”。仍以所居地，名曰“世里”著姓。“世里”者，上京东二百里地名。今有“世里”、“没里”，以汉语译之，谓之“耶律氏”。复赐后族，姓萧氏。
　　《辽史·后妃传序》载，太祖慕汉高祖，故耶律俨称刘氏。以伊苏巴哩比萧相国，遂为萧氏。

　　【宫词】战胜何须猛火油，属珊曾记避青牛。先皇地下谁传语，风雨惊心断腕楼。
　　【简释】《辽史·太祖淳钦皇后传》载，吴主李昪献猛火油，以水沃之愈炽。太祖选三万骑，以攻幽州。后曰：“岂有试油，而攻人国者。万一不胜，为中国笑！”（又）载，后简重、果断，有雄略。二河之会，有女子乘青牛车，仓卒避路，忽不见。未几，童谣曰：“青牛妪，曾避路。”盖谚谓“地只为青牛妪”云。《契丹国志》载，晋末，契丹主部下兵，谓之“大帐”。有皮室兵约三万人骑，皆精兵也，为其爪牙。国母述律部下兵，谓之“属珊”，有众二万。（又）载，太祖之崩也，后屡欲以身殉。诸子泣告，唯截其右腕于柩中。上京置“节义寺”，立“断腕楼”。先是，后任智用权，立中子德光。在其国称太后，左右有桀黠者，辄谓曰：“为我达语于先帝。”至墓所即杀之！前后所杀以数百。

　　【宫词】木叶山中起佛堂，大悲形相记端详。梦中送与燕云地，天敕原非为石郎。
　　【简释】《契丹国志》载，契丹主德光，尝昼寝，梦一神人语曰：“石郎唤汝，汝当去！”醒告其母，忽之不以为异。后复梦，即前神人也，衣冠仪貌，宛然如故。曰：“石郎已使人来唤汝”。既觉而惊，复以告母。未浃旬，唐石敬瑭反于河东，许割燕云求兵为援。德光曰：“我非为石郎兴师，乃奉天帝敕使也”！遂率兵十万，直抵太原。唐师遂败，立石敬瑭为晋帝。后至幽州城中，见大悲菩萨佛像，大惊。告其母曰：“此即向来梦中神人！”因立祠木叶山，名“菩萨堂”。

　　【宫词】中原草谷半雕残，车驾南征冒暑还。帝已成羓魂尚健，射狐先到上京山。
　　【简释】《契丹国志·太宗纪》载，会同十一年，赵延寿请给上国兵食。帝曰：“吾国无此法。”乃纵辽骑，四出剽掠，谓之“打谷草”。（又）载，帝谓晋百官曰：“天时向暑，吾难久其腹，实以盐数斗，载之北去，晋人谓之“帝羓”。
　　《纪异录》曰，辽帝太宗，在栾城病时，上京西十八里，山有猎人见太宗容貌如故，乘白马追奔一白狐，因射杀之。猎人惊曰：“国主南征未回，何忽至此？”因获其死狐，并箭矢，不见国主所往。不浃旬，而凶讯至。验其日乃国主得疾之日。验其箭，则国主南征所带之箭失其一矣！国人于其地置堂，塑白狐形，并箭在矣，其名“白狐堂”。

　　【宫词】延昌宫外夜冥冥，侍宴嫔娥冷倚屏。四鼓将残齐聒帐，何曾唤得睡王醒。
　　【简释】《契丹国志》载，穆宗年少，好游猎，不亲国事。每夜酣饮达旦，日中方起，国人谓之“睡王”。（又）载，帝气体卑弱，恶见妇人。即位后，嫔御满前，并不一顾。（又）载，述律宫又称“延昌宫”。（又）载，有诨子部百人，夜以五十入番直，四鼓将尽，歌于帐前，号曰“聒帐”。

　　【宫词】唐宗事要不停披，声律篇章擅妙计。帐外分排南北面，侍臣同译白诗句。
　　【简释】《契丹国志·圣宗纪》载，帝好读书。其“贞观事要”又亲以契丹字译成。又曾译“白居易讽谏诗”，昭番臣读之。（又）载，帝律吕音声，特所精妙，又喜吟诗。（又）载，番臣谓之“北面”，以其在牙帐之北，以主番事。汉臣谓之“南面”，以其在牙帐之南，以主汉事。

　　【宫词】脱巾促席醉琵琶，玉腕擎杯舞袖斜。筵上清歌皆御制，今朝迎驾到谁家。
　　【简释】《契丹国志·圣宗纪》载，承平日久，纵酒作乐，无有虚日。与番汉臣下会饮，复尽去巾帻，促膝造席而坐。或自歌舞，或命后妃以下，弹琵琶送酒。（又）载，御制曲百余首。（又）载，幸诸臣私第为会时，谓之“迎驾”。

　　【宫词】道场钟鼓聒昏朝，哭奠兄皇率众僚。一纸更能联旧好，可敦名字到南朝。
　　【简释】《契丹国志·圣宗纪》载，宋真宗上仙（崩），集番汉大臣举哀，后妃以下皆以沾涕。因谓宰臣曰：“吾与兄皇，未结好前，征伐各有胜负。洎约兄弟二十余年，兄皇升遐，况与吾同月生，年大两岁。吾又得几多时也。”又谓后曰：“汝可先贻书与南朝太后，备述妯娌之好。”人使往来，名传南朝。又诏于燕京悯忠寺，置真宗灵，御建道场百里。
　　《焚椒录》载，国语解“可敦”，突厥皇后之称。

　　【宫词】天上神仙御九龙，满山锦绣引香风。慧心最得君王宠，殿阁形成一莛中。
　　【简释】《辽史·后妃传》载，圣宗仁德皇后，萧氏，小字菩萨格。尝以草莛为殿式，密付有司，造“清风”、“天祥”、“八方”殿。三殿即成，益宠异。所乘车，置龙首鸱尾，饰以黄金。又造九龙辂，诸子车以白金为浮图，各有巧思。夏秋，从行山谷间，花木如绣，车服相错，望若神仙。

　　【宫词】君臣团座笑藏阄，宴上分棚共几筹。日过金铺茶酒罢，天祥宝殿瑞烟浮。
　　【简释】《辽史·礼志》载，藏阄仪，至日北南臣僚，常服入朝。皇帝御天祥殿，臣僚依位赐坐。契丹南面，汉人北面，分棚行阄，或五或七筹。赐膳入食毕，皆起。顷之复坐，行阄如初。晚赐茶，三筹或五筹罢，教坊承应。若帝得阄，臣僚进酒讫，以次赐酒。

　　【宫词】贵主飘零入朔方，芳仪愁改旧时装。中宵起向星河数，只有南箕近故乡。
　　【简释】《避暑漫录》载，李芳仪，江南国主李景女也。纳土后在京师。初嫁供奉官孙某，为武疆都监。为辽圣宗所获，封芳仪。时晁补之，为北都教官，览其书而悲之。与颜复长道作《芳仪曲》，有云：“阴山射虎边风急，嘈杂琵琶酒阑泣，无言数遍天河星，只有南箕近乡邑。”

　　【宫词】羽猎云中驾未旋，守臣进宝荐名贤。四人两口先通梦，仿佛殷宗得说年。
　　【简释】《辽史》载，张俭，性端憨，举统和中进士第一。圣宗猎云中，故事行在所至，长吏当有所献。云中守臣进曰：“圣驾辱临，愧臣境无他产。幕僚张俭，真一代之宝，愿以为献！”先是，上梦四人侍侧，赐之食人二口。及是，睹俭名，悟而异之。即召见，询时务三十条，自此顾遇特异。“俭”字繁写为“俭”，乃“四人二口”也。

　　【宫词】两国休兵庆乐胥，往来星使岁无虚。丹青一卷图鹅雁，换取南朝飞白书。
　　【简释】《契丹国志》载，兴宗工书善丹青，尝以所画鹅雁，送诸宋朝。点缀精妙，宛乎逼真，仁宗做“飞白书”以答之。是时，南北无事，岁受南宋馈遗。

　　【宫词】祖州方敕起园陵，白马山前草尚青。谁劝君王迎母后，谏书不及报恩经。
　　【简释】《契丹国志》载，兴宗因猎，过祖州白马山，见齐天太后坟，只空山一孤冢，侧然而泣。因诏上京，于祖州园陵内，选吉地改葬。先是，帝于重熙二年，幽母法天太后于庆州。既改葬齐天后，群臣劝帝迎之。不从。因命僧建佛事，听讲报恩经，感悟。即遣使迎法天太后，馆置中京，母子如初。法天，帝生母；齐天，帝嫡母。齐天为法天所害，以庶人礼，葬白马山。

　　【宫词】僧道纷纷尽拜官，中宫易服亦黄冠。至尊笑入伶人队，共作当场傀儡看。
　　【简释】《契丹国志·兴宗纪》载，法天专制，不满四年，帝幽而废之。即亲政后，始自恣，尤重浮图法僧。有正拜三公三师，兼政事令者，凡二十人。贵戚望族化之，多舍男女为僧尼。（又）载，尝夜宴，与刘四端兄弟、王纲，入伶人乐队。令后妃易衣为女道士。后父萧磨只曰：“番汉百官皆在，后妃入戏，恐非所宜。”帝击磨只败面曰：“我尚为之，若女何人耶！”

　　【宫词】陆州城阙郁崔嵬，秦女萧声起凤台。内旨安排从嫁户，军中新徙万家来。
　　【简释】《契丹国志》载，承天太后，以楚国公主嫁其弟萧姑从撒。为筑城以居之，曰“陆州”，号长庆军。徙户一万实之，曰“从嫁户”。

　　【宫词】猎马骄嘶插玉锥，黄花满地弹初开。射熊卅六昭神武，选尽南京作赋才。
　　【简释】《辽史·兴宗纪》载，重熙五年九月，猎黄花山，获熊三十六。冬十月，幸南京，御元和殿，以日射三十六熊赋，试进士于庭。
　　《契丹国志》载，国主皆佩金玉锥，号“杀鹅宰鸭锥”。每初获，即拔毛插之，以鼓为坐，遂纵饮，最以此为乐。

　　【宫词】轻兜双帕下妆台，著帐郎君扈驾来。十八盘山泉正暖，浴堂留待后妃开。
　　【简释】《焚椒录》载，国语解辽后服，有“双同心帕”，络合缝。（又）载，辽有“著帐郎君”。皇太后等帐皆有，盖宦官也。
　　《涌幢小品》载，大内后苑山石，傍有所谓“梳妆台”者，相传起于辽之萧后。
　　《日下旧闻》载，出“百望”西北六十里，有陉，曰“十八盘山。”有汤泉，云是“辽后浴处”。

　　【宫词】倾来匹裂胜金卮，又是头鱼设宴时。薄暮酒酣同拜洗，外臣还得赐貔狸。
　　【简释】《契丹国志》载，刁约奉使契丹，为北语诗。云：“饯行三匹裂，密赐十貔狸。”匹裂，似小木罂，以木为之。貔狸，形似鼠而大，北朝为珍膳。（又）载，余靖使契丹，为北语诗，云“夜筵设罢臣拜洗”。拜洗，为受赐也。（又）载，岁时钓鱼，得头鱼，则张宴，名曰“头鱼宴”。

　　【宫词】西风昨日入回廊，玉砌雕阑落叶荒。唯有袖中黄菊赋，读来犹觉带余香。
　　【简释】《莼魰词话》载，辽主得其臣《黄菊赋》，题其后，云：“昨日得卿黄菊赋，细剪金英题作句，袖中犹觉有余香，冷落西风吹不去。”

　　【宫词】天书一轴落丹墀，正是观音薄命时。院号回心回未得，更教埋恨十香词。
　　【简释】《焚椒录》载，懿德皇后，萧氏，小字观音。清宁元年，册为皇后。后方出阁升坐，扇开帘卷，忽有白练一段，自空吹至后褥位前，上有“三十六”三字。后尝慕唐徐贤妃行事，每于当御之夕，进谏得失。上虽嘉纳，心颇厌远。故咸雍之末，遂稀幸御。后因作词，曰“回心院”，被之管弦以寓望幸之意。时诸伶无能奏此曲者。独伶官赵唯一能之。而宫婢单登，无与争能，怨后不知己，诬后与唯一私通。乙辛知之，欲乘此害后，更命他人作“十香淫词”，用为诬案。上怒，使乙辛穷治，后以白练自尽，春秋三十有六，正符白练之语。

　　【宫词】庆州崇奉画图张，南北交欢誓不忘。烧饭礼同天祖重，涂金亲写御容旁。
　　【简释】《契丹国志》载，清宁十年，帝遣使诣宋，求真宗、仁宗御容于庆州崇奉。每夕宫人理衣衾，朔日月半上食。食乞尽，登台燎之曰“烧饭”。唯祭天与祖宗，则然。
　　《三朝北盟会编》载，真宗、仁宗御容，所有帝衔，求得中国谥号，遂涂金字书于像旁。

　　【宫词】銮舆游畋动经旬，红袖裁诗似诤臣。丞相朝朝呜剑佩，可怜讽谏出宫人。
　　【简释】《辽史·后妃传》载，天祚文妃，小字瑟瑟，善歌诗。及边庭多事，帝游畋不恤，忠臣多被疏斥。妃作歌讽谏，其词曰：“丞相来朝佩剑呜，千官侧目寂无声，养成外患嗟何及，祸尽忠臣罚不明，亲戚并居藩屏位，私门潜畜爪牙兵，可怜往代秦天子，犹向宫中望太平。”天祚见而衔之。

　　【宫词】诏下亲征括禁军，翁翁那解戢强邻。封藩枉铸东怀印，衅起当年打女真。
　　【简释】《契丹国志》载，自天祚亲征败绩，中外归罪萧奉先，擢用耶律大悲奴萧查，敕与吴庸、马人望、柴谊等参议。数人皆昏谬，不能裁决。时国人谚曰：“五个翁翁四百岁，南面北面顿瞌睡，自己精神管不得，有甚心情杀女真。”远近传为笑柄。（又）载，天庆四年，金兵攻破宁江州。先是州有榷场，女真人以北珠、人参、生金之类为市，州人低其值，且拘辱之，谓之“打女真”。州既陷，杀之无遗类。
　　《三朝北盟会编》载，阿骨打遣人入大辽，以求封册。其事有十，天祚付南北面大臣会议，萧奉先等悉从所请，策为“东怀国至圣至明皇帝”，刻“东怀印”到其国。杨朴以策文非是，阿骨打大怒，鞭其使，却回之。

　　○金

　　金，太祖完颜旻，本名阿骨打。女真部人。宋政和四年，称帝，都会宁。在位九年殂，葬睿陵，改元二（收国、天辅）。弟太宗晟立，十三年殂，葬泰陵，改元一（天会）。熙宗亶，太祖孙。在位十四年，为迪古乃所杀。葬思陵，改元二（天眷、皇统）。海陵王亮，本名迪古乃，太祖孙。皇统九年篡立，迁燕京，又迁开封。在位十三年，引兵伐宋，遇杀于扬州。世宗追废为海陵王，谥曰炀，改元三（天德、贞元、正隆）。世宗雍，太祖孙。海陵南伐，国人奉帝即位于辽阳。遂入都燕。二十九年殂，葬兴陵，改元一（大定）。章宗璟，世宗太孙，宣孝太子允恭子。十九年殂，葬道陵，改元三（明昌、承安、泰和）。卫王允济，世宗子。章宗无子，李元妃与大臣共立之。五年为胡沙虎所杀，改元三（大安、崇庆、至宁）。宣宗珣，世宗孙。为胡沙虎所立，复南迁开封。十一年殂，葬德陵，改元三（贞祐、兴定、元光）。哀宗守绪，宣宗子，在位十一年。天兴二年，驻蔡州，明年以蒙古合宋兵围，急传位族子承麟，自缢。城破，承麟亦见杀。改元三（正大、开兴、天兴）。
　　金共九主，凡一百二十年。

　　【宫词】洞启朝门约束宽，土牛击许万人看。春风昨到乾元殿，掠地千条柳线攒。
　　【简释】《大金国志》载，其辽之上京，改作北京，城邑宫室无异于中原。州县廨宇制度极草创。自前朝门直抵后朝门，尽为往来出入之路，略无制禁。每孟春，击土牛，父老士庶无长幼，皆聚观于殿侧。（又）载，女真之初，屋舍、车马、衣服、饮食之类，与其下无异。金主所独享者，唯一殿，名“乾元殿”。所居四外，栽柳以作禁围而已。

　　【宫词】紫微宫外驻星轺，南使书来宠眷邀。百戏当筵钲鼓噪，绢花斜插帽檐飘。
　　【简释】《大金国志》载，“宋许元宗奉使行程录”云：“山棚之左曰桃源洞，右曰紫微洞，中作大牌曰紫微宫。金主御座前，施朱漆银装金几，几案果碟酒器皆金玉，酒味食品皆珍美。乐部二百人，乃契丹教坊四部也。酒行食毕，各赐袭衣袍带，谢毕归馆。次日中使赐酒果，复赐饩，以锦帛折充。次日，再谒北庭，赴花宴。酒三行，乐作鸣钲击鼓，百戏出场。酒五行，各起就帐戴色绢花各二十余枚。”许元宗，宋朝之著作郎。为贺金主登位，使金。时金太宗嗣立之次年，在宋朝为宣和六年也。

　　【宫词】玉斧金瓜仙仗环，群臣舞蹈六龙闲。地寒毡帐秋风早，豹子河边避暑还。
　　【简释】《大金国志》载，建国之初，仪卫护从，只类中州守令。至熙宗立，始设仪卫将军。寝殿中底弩手撒子。迨幸燕，始乘玉辂、服衮冕，仪从方整肃。时令翰林待制邢具瞻作引导词。曰：“五年一狩仙仗到，人间稼穑艰难。苍生洗眼秋光里，今日见天颜。歌讴道咏皆相似，天子寿南山。金瓜玉斧沉烟和，舞蹈六龙闲。”（又）载，金熙宗，夏避暑于永安山，或长岭豹子河。（又）载，官吏每日入毡帐门，谓之“上殿”。

　　【宫词】草色青黄可记年，一年一度草芊芊。君王诞日群称寿，恰值银河乞巧天。
　　【简释】《大金国志》载，女真旧绝小，正朔所不及，其民不知纪年。问之则曰：“我见草几度矣！”盖以草一青为一岁也。自兴兵以来，浸染华风，帅将生朝，皆自择佳辰。粘罕以正旦，兀室以元夕，乌曳马以上巳，国主以七夕。其他如重五、重九、中秋、中元、下元，四月八日皆然。

　　【宫词】瑶池蓬岛斗群芳，杏作山村柳作庄。宫女采莲船过处，薰风十里送花香。
　　【简释】《大金国志》载，西出玉华门曰“同乐园”，若瑶池蓬瀛，柳庄杏村尽在其中。
　　《大金国志·海陵纪》载，一日宫中宴闲，因问汉臣曰：“朕栽莲二百本，而俱死。何也？”汉臣曰：“自古河南为橘，河北为枳。非种者不能。盖地势然也！上都地寒，唯燕京地暖，可栽莲。”主曰：“依卿所请，择日而迁”。
　　《中州记》载，“史学宫词”云：“薰风十里琼花岛，一派歌声唱采莲。”（又）载，“朱澜宫词”云：“采莲宫女分花了，笑把兰篙学刺船。”

　　【宫词】九重宝殿极峥嵘，象简罗袍列两楹。筵上倾残金甕酒，醉歌还作鹧鸪声。
　　【简释】《大金国志》载，殿九重，凡三十有六，楼阁倍之。（又）载，宣宗在燕京，宫阙雄丽，为古今冠。至以银为马槽，金为酒甕。（又）载，初兴风俗，其乐唯鼓、笛，其歌为“鹧鸪曲”。第高下长短，如鹧鸪声而已。（又）载，正一品为左右丞相，左右平章事，开府仪同三司，服紫罗袍、象简玉带佩金鱼。

　　【宫词】射场秋老兽初肥，妃子君王共合围。猎罢黄昏齐纵饮，月旗低傍日旗飞。
　　【简释】《大金国志》载，金国酷喜田猎，昔都会宁，四时皆猎。海陵迁燕以都，城外皆民田，三时无地可猎，候冬月则出。一出必逾月，后妃、亲王、近臣皆随矣！每猎，则以随驾军，密布四围，名曰“围场”。饮食随处可进，或与亲王、近臣共食。（又）载，车驾出入，只用一“日”旗，与后同乘，则加“月”旗。

　　【宫词】礼尊古制式无愆，祫祭三年禘五年。吉日凌晨排九节，幡幢夹道画衣联。
　　【简释】《大金国志》载，国初，无祭祀之礼。至海陵徙燕，筑陵于西南九十余里大洪山，及太庙、元庙告成，始有尊祖之仪。多陈郊庙，配天之事。海陵耻效南朝旧制，令更讨论之，礼官再进以“三年一祫，五年一禘”乃上古之制。海陵从之。遂令太常寺，备大乐具九节，仪从待期往焉。至是，月吉日，先一夕宿于正殿，次日清晨，令导从之人，服五色画衣，执旌幢斧钺幡盖羽扇，自内城至庙，夹道并肩而去。

　　【宫词】百僚名位应星辰，谙版官尊率属分。三十姓推宗室贵，马前争拜小郎君。
　　【简释】《三朝北盟会编》载，女真官名，以九矅二十八宿为号，曰“谙版”。孛极烈大官人，孛极烈官人，其职曰“忒”。母万户，萌眼千户，毛毛可百人。长蒲里偃牌子头孛极烈者，纠官也，犹中国言“总管”云。其宗室，皆谓之郎君。虽卿相尽拜于马前，郎君不为礼。唐时，初称姓拏。至唐末，部落繁盛，共有三十首领。每首领有一姓。通有三十姓。

　　【宫词】镔铁成金国势坚，珊蛮草创共艰难。上京已见归新主，骑马先教上五銮。
　　【简释】《三朝北盟会编》载，金太祖以辽天庆五年建国，曰：“辽以镔铁为国号，镔铁虽坚，终有销坏。唯金赤色，最为奇宝。自今本国号‘大金’”（又）载，兀室奸滑而有才。自制女真法律、文字，成其一国，国人号为“珊蛮”。“珊蛮”者，女真语，巫妪也。以其通变若神，粘罕以下，皆莫能及也。（又）载，宣和二年，诏遣赵良嗣，曲登州泛海使女真，王瓌副之。议约夹攻契丹，取燕蓟云朔等，旧汉州复归于朝廷。上京城破，遂与阿骨打进上京，看契丹大内居室。相与上马，并辔过“五銮”、“宣政”诸殿，遂置酒于“廷和楼”。良嗣有诗云：“建国旧碑胡日暗，兴王故地野风干，回头笑谓王公子，骑马随军上五銮。”

　　【宫词】歌舞宴前酒似酥，契丹新妇泪模糊。红颜马上频回首，尽入琵琶出塞图。
　　【简释】《大金国志·太祖纪》载，天辅三年，春正月。赵良嗣来使，国主令从军七月回，至女真所居，留饮数日。令契丹吴王妃歌舞饮宴。妃配吴王，天祚私纳之，复以他过，囚于上京。女真破上京，得之。谓良嗣曰：“此契丹儿妇，令作奴婢，遂使人欢！”（又）载，平辽所得中原士女，艳装丽色，尽掠而北。

　　【宫词】楼台城郭变华风，玉盌犀盘出汴宫。酒匠南来皆尚醖，珍珠首荐小槽红。
　　【简释】《大金国志·太宗纪》载，其国，初无城郭。四顾茫然，皆茇舍以居。至是，方营大屋数千间。日役万人，规模亦宏侈矣！《三朝北盟会编》载，朝廷遣使，至问于金人军前，赐花犀酒盘十支，真玉酒杯十支。（又）载，尚醖绝品曰：“小槽珍珠红”。（又）载，金前军索酒匠五十人，酒三千壶悉与之。

　　【宫词】寻幢角抵彩山前，众乐初终顿改观。两镜高低随舞袖，错疑电母下云端。
　　【简释】《大金国志》载，天会二年五月，国使往宋告嗣位。宋以著作郎许元宗，为贺登位使，就以所居馆宴。悉用契丹旧礼，如结彩山作倡乐，寻幢角抵之伎，斗鸡击鞠之戏，与中国同。但于众乐后，饰舞女数人，两手持镜上下，类神祠中电母所为者，莫知其说。

　　【宫词】驰逐围场日未曛，追风争羡小将军。青宫年少夸英武，敕撰黄獐告庙文。
　　【简释】《大金国志》载，海陵以其子光瑛，年十二获獐，取而告太庙。世宗立，尤甚。有三事令臣下不谏，曰作乐，曰饭僧，曰围场。其重田猎如此。
　　《三朝北盟会编》载，小将军者，金主亮所乘小乌锥马也。

　　【宫词】橘枳原难易地生，江南文物最关情。廷臣屡奉修宫诏，方了燕京又汴京。
　　【简释】《大金国志》载，亮至江南，见士庶衣冠文物，甚羡慕。（又）载，天德二年，亮欲迁都燕。兵部侍郎何卜年曰：“燕京地广土坚，人物蕃息乃礼仪之所。上都黄沙之地，非帝居也。”梁汉臣曰：“且未可遽。待臣为郎主起诸州工役，修整内苑，然后迁都。”主从其言。（又）载，正隆三年，主坐正隆殿，召吏部李通，宣抚使敬嗣微等四人，谋欲迁都汴京，为南侵之地。通、嗣微皆言：“此正合天时！”
　　《范成大揽辔录》载，金主亮，始营燕都，规模多出于孔彦舟，役民夫八十万，兵夫四十万。
　　《三朝北盟会编》载，亮欲修汴京大内时，复巡幸。以梁汉臣充修汴京大内正使，孔彦舟为副。

　　【宫词】一路军容望欲迷，五千精甲紫茸齐。梦中方受天宫策，愁病谁怜宋小妻。
　　【简释】《大金国志》载，正隆三年五月，上坐薰风殿，命吏部尚书李通，翰林直学士萧廉召对。因言：“朕夜梦，至上帝所。有青衣持宣授天策，上将令征宋国。朕受命出，上马见鬼兵无数，朕发一矢射之，众皆诺而应。既醒，声犹在耳。即遣人至厩中，视其乘马，出汗若水。取箭数之，亦少其一。此异梦也。岂非天假手于朕，令取江南乎？！”通等皆贺。（又）载，六年，令诸处统军，择其精于射者，得五千人。皆用茸丝联甲。紫茸为上，黄茸、青茸次之，号“硬军”，亦曰“细军”。时母后方病，问曰：“闻曰广筑汴京，签民造船，聚糗粮、制兵器，可有此事？”主曰：“有之！”母曰：“吾无他病，以皇帝用兵不止，远征江南，是吾病也。若行此事，民心必离，岂能免灾乎！”主大怒曰：“非朕母，乃梁宋国王之小妻也！”遂使护军将军赤盏彦忠，即宫中杀之。

　　【宫词】壶政尤勤佐庙谟，绛囊一轴费描摹。几余戏墨夸方竹，争及田家稼穑图。
　　【简释】《图绘宝鉴》载，海陵王尝作墨戏，喜画方竹。
　　《金史·海陵纪》载，天德二年三月，帝谓侍臣曰：“昨太子生日，皇后献朕一物，卿试观之。”即出诸绛囊，中乃《田家稼穑图》。

　　【宫词】春风暖殿绣帷张，夜夜含羞侍御旁。身似罗敷难自诉，暗留金袋赠萧郎。
　　【简释】《金史·后妃传》载，昭媛察八，姓耶律氏。尝许嫁萧堂古带，海陵王纳之，封为昭媛。萧堂古带为护卫。察八使侍女，以软金鹌鹑袋遗之，事觉被杀。（又）载，凡妃主宗妇，尝私之者，皆分属诸妃出入位下，海陵使内哥召什古，先于暖位小殿置琴阮其中，然后召之。（又）载，每于卧内，遍设地衣，裸逐以为戏。常令教坊番入禁中，每幸妇人，必使奏乐，撤其帷帐。

　　【宫词】瑶池同辇压宫娥，娘子新称赐定哥。莫恨君王临幸少，乞儿深夜受恩多。
　　【简释】《金史·后妃传》载，定哥，乌带之妻，后纳宫中为娘子。每同辇游瑶池，诸妃步从之。后闫乞儿入宫，使穿妇人衣，杂诸宫婢，抵暮遣出。

　　【宫词】扈跸球场更猎场，问名早已压群芳。壁间漫诩湖山景，桂子荷花不敢香。
　　【简释】《采石瓜州毙亮记》载，海陵王完颜亮，侍寝妃“花不如”者，长安贫家女也。专亮宠，凡打球、纵猎，出入无不从。
　　《大金国志·海陵纪》载，先是，上遣臣施宜生往宋，为贺正使，隐画工于中，即敕密写临安之湖山、城郭以归。上令绘为软壁而图己像，策马于吴山绝顶。后题一诗，云，“自古车书一混同，南人何事费车工，提师百万临江上，立马吴山第一峰。”
　　《见闻后录》载，孙何帅钱塘，柳耆卿作《望海潮》词，赠之。内有“三秋桂子，十里荷花”之句。此词流播，金主亮闻之，起“投鞭渡江”之想。

　　【宫词】鹤钥晨开御睿思，猗兰乔桂簇丹墀。艰难莫忘先朝业，殿上群歌女直词。
　　【简释】《金史·世宗纪》载，大定十三年四月，上御睿思殿，命歌者唱“女直词”。顾谓皇太子、诸王曰：“朕思前朝所行之事，未尝暂忘。故时听此词。亦欲令汝辈知之。”

　　【宫词】廷前新筑拜天台，云鹤丹盘自辽开。鹓鹭排班鱼藻殿，至尊马上击球来。
　　【简释】《金史》载，金因辽旧俗，以重五、中元、重九日，行拜天礼。重五于鞠场，中元于内殿，重九于都城外。其制，刳本为盘，如舟状。赤为质，画云鹤文。为架高五六尺，置盘其上，荐食物其中。聚宗族拜之。若至尊，则于常武殿筑台，为“拜天所”。（又）载，常武殿为击球、习射之所。
　　《金史·章宗纪》载，泰和三年五月，以重五拜天、射柳。上三发三中。四品以上官，侍宴鱼藻殿。（又）载，明昌元年五月，拜天于西苑，射柳、击球。

　　【宫词】月池云馆恣穷探，午夜回銮酒半酣。小底凌晨随小马，挟丸又到雀儿庵。
　　【简释】《大金国志·章宗纪》载，主见兵革未已，心亦忧之。宸妃及诸御女，多劝以酒。尝乘小马，命宫人携酒馔鼓乐，遍趋池馆。意之所悦，必留饮至夜。（又）载，驾之后护卫，名“小底”。不计其数。
　　《帝京景物略》载，雀儿庵，在潭柘后山五里。金章宗幸此，弹雀，弹不虚发。即行幄为庵，曰“雀儿庵”。

　　【宫词】金碧楼台拱绮霞，春风随处作繁华。太和殿里朱明节，藉赏东京谷雨花。
　　【简释】《大金国志》载，章宗博学、工诗。曾于云龙川“太和殿”赏牡丹，咏诗。时五月初也。诗云：“洛阳谷雨红千叶，岭外朱明玉一枝，地力发生虽有异，天工造物本无私。”
　　《全金诗》载，章宗宫中绝句，云：“五云金碧拱朝霞，楼阁峥嵘帝子家，三十六宫帘尽卷，东风无处不扬花。”洛阳，在汉唐为东京、东都。西京、西都为长安。洛阳在宋为西京，汴梁为东京。

　　【宫词】翟车风漾竹帘开，花下弹棋傍晚回。雅谜编成珠百斛，看灯相唤斗心裁。
　　【简释】《金史·舆服志》载，皇后重翟车，有红罗明金缘，红竹帘。
　　《故宫遗录》载，万岁山，有金主围棋石台盘。
　　《帝京景物略》载，碧云寺后，有金章宗石弹棋盘。
　　《七修续稿》载，千文虎序云：“金章宗好谜。选蜀人杨圃祥为魁，有‘百斛珠’刊行”。

　　【宫词】苍凉一幅气萧疏，想见承华落墨初。御笔题签依宋样，磁兰纸写瘦金书。
　　【简释】《图绘宝鉴》载，金显宗画墨竹，自成一家。章宗每题其签。
　　《书史会要》载，章宗习作字，专师宋徽宗“瘦金书”。瘦金，或作瘦筋。
　　《癸辛杂识》载，金章宗之母，乃徽宗某公主之女也。
　　故章宗嗜好书札，悉效宣和字，画尤为逼真。
　　《装潢志》载，宋徽宗、金章宗，多用磁兰纸，泥金字，贴签珠臻壮伟之观。《宋学士集》载，题金显宗所画墨竹，右裕陵所画墨竹一枝。复自题其右云：“大定戊子十一月十三日，戏笔承华殿。”宋学士，乃宋濂。裕陵，讳允恭。兴陵嫡子，未尝入继大统，而韱题书曰“显宗皇帝”者，则其子道陵绍位，追谥十字帝号，而庙曰“显宗”。实“大定二十九年五月甲午”也。

　　【宫词】蓬颗丛丛碧血凝，和龙南望滴红冰。思乡莫慰三千女，荐福空斋五万僧。
　　【简释】《大金国志》载，章宗母，赵氏。即故降授千牛卫将军，郓王楷之幼女。承安四年，太后寝疾，主入白起居。宸妃亦至，后曰：“我有一心愿未遂，宸妃能承我意乎？我家三四百口，为炀王所杀，丛冢在和龙。我欲创一寺，以荐冥福。我不敢费公钱，我自有钱七万，可办！汝但说与皇帝，我死瞑目矣”！越旬，太后薨，宸妃以手诏下和龙府，起大明寺，建九级浮屠。遣太后殿内侍侯衍，往监。造务极壮丽，且度僧三万人，施以度牒。远近奔动，遂及五万。（又）载，宸妃嬖幸用事，军中奏报，多屏不奏。会宁陷失、平滦破坏，主皆不知。一日，谢世云、完颜世卿，奏言之，主始骇然。顾问内侍直李汝，回曰：“汝辈更不说？”汝回曰：“章疏在宸妃处，臣无由得见。”世卿曰：“太宗讨赵氏罪，凡携三千口来。今日乱国家，皆是其女孽。此天意也！”

　　【宫词】夜深宫禁绝喧豗，侍宴儒臣醉未回。劈破香橙还注酒，新词高唱软金杯。
　　【简释】《归潜志》载，章宗命翰林待制朱澜侍夜饮。诗云：“夜饮何所乐，所乐无喧哗，三杯淡醽醁，一曲冷琵琶，坐久香成穗，夜深灯欲花，陶陶复陶陶，醉乡岂有涯。”又劈橙为软金杯。词云：“纤纤白玉葱，分破黄金弹，借得洞庭春，飞上桃花面。”

　　【宫词】宫籍书声满绣帷，莫言监户出身微。加官尽沐椒庭宠，阿阁祥禽向里飞。
　　【简释】《金史·后妃传》载，章宗元妃，李氏师儿，其家有罪，没入宫籍监。大定末，以监户女子入宫。是时，宫教张建，教宫中。师儿与诸宫女，皆从之学，唯师儿易为领解。章宗纳之，遂大爱幸，兄弟皆擢显近，势倾朝廷。射利竞进之徒，争趋其门。自钦怀皇后崩，章宗意属李氏。而李氏微甚，大臣固辞不从，帝不得已，进封为“元妃”。而势位显赫，与皇后侔矣！一日，章宗宴宫中，优人瑁头者，戏于前，或问上：“国有何福瑞？”优曰：“汝不见凤凰现乎！”其人曰：“知之，而未闻其详。”优曰：“其飞有四，所应亦异。若向上飞，则风雨顺时。向下飞，则五谷丰登。向外飞，则四国来朝，向里飞，则加官进禄。”上笑而罢。

　　【宫词】集庆开筵夜未休，新添酒令助觥筹。省中黄案凭谁决，膝上宸妃唱解愁。
　　【简释】《大金国志》载，宸妃者，故南京华原郡王，郑居中之曾孙女也。世宗晚年，甚嬖之。江渊侍上宴，因言“昭仪善舞”。主见而喜，纳之集庆宫。主时酣醉，不视朝。三省黄案，委令裁决。昭仪或坐膝上批诏内降。慧黠便媚，善能诙谐。（又）载，日夕，与宸妃为长夜饮，诏择民间女子三百人，教为酒令。（又）载，自爱王之叛，师旅大丧，颇忧之。宸妃执杯劝主，遂歌“解愁曲”。

　　【宫词】琼花仙岛接蓬瀛，百尺妆台压禁城。天子恩深许并坐，月华偏向日边明。
　　【简释】《金台集》载，妆台李妃所筑，在“昭明观”后。妃尝与章宗露坐，上曰：“二人土上坐。”妃应声曰：“一月日边明。”上大悦。
　　《尧山堂外纪》载，金章宗为李宸妃建梳妆台于都城西北隅。今禁中琼花岛妆台，乃金时旧物也。

　　【宫词】苏合油香胜麝兰，溲烟亲制墨千丸。画眉不用寻蛾绿，别有张家小御团。
　　【简释】《谈荟》载，金章宗以苏合油溲烟，遂与黄金同价。
　　《艺林伐山》载，金章宗宫中，以张遇“麝香小御团”为画眉墨。

　　【宫词】岩洞弯环玉雪扶，芳华阁内极欢呼。宣和花石曾亡国，看取屏间艮岳图。
　　【简释】《大金国志》载，宸妃尝与主同辇过“御龙桥”，见石白如雪，归而爱之。白国主于苏山，筑岩洞于芳华阁。凡用工两万人，牛马七百乘，道路相望。会是冬赏菊“东明园”，见屏间画《宣和艮岳图》，问内侍于婉曰：“此底甚处？”琬曰：“赵家宣和帝，运东南花石，筑艮岳，致亡国。先帝命图以为戒。”宸妃怒曰：“宣和之亡，不缘此事。乃是用童贯、梁师成耳！”盖讥琬也。

　　【宫词】漫将家世笑头巾，成国威权拟虢秦。出入宫帷若房闼，满朝自在让夫人。
　　【简释】《归潜志》载，宣宗后妃，皆出微贱。南渡人有云“头巾王”、“过道史”、“白酒庞”，指三外戚家也。王氏有成国夫人者，宣宗皇后之姊，末帝之姨。奢侈尤甚，权势熏天。当涂者，往往纳赂取媚，积货如山。且出入宫掖，无时度，号“自在夫人”。

　　【宫词】倥偬连日罢经筵，衣袄纷纷赐软缠。叹息幽兰轩内火，只余奉御哭残烟。
　　【简释】《大金国志·义帝纪》载，尊师重道，经筵有官，劝农薄赋，黜陟有条。（又）载，国主悉出御用器皿，赏军士。复括民衣襖，以赐将士，谓之“软缠”。（又）载，斜烈将从死，遗言“奉御绛山，使焚之”。义宗自缢之所，曰“幽兰”。轩火方炽，子城陷。近侍左右皆走，独绛山留，为大军所执。问为谁？绛山曰：“吾奉御也！”大军曰：“众皆走，而若独后，何也？”绛山曰：“吾君已崩，吾欲收其骨瘗之！”

　　【宫词】羊车轧轧出东华，金谷佳人怨落花。身似微云难作雨，天风吹送到谁家。
　　【简释】《归潜志》载，元裕之权，国史院编修官。时末帝召故驸马都尉仆散阿海女子入宫，俄以人言其罪，又令放出。元因作《金谷怨·乐府诗》。有云：“小小油壁车，轧轧出东华，绣带盘凌结，云裙踏雁沙。娇云一片不成雨，被风吹去落谁家。

　　附：伪楚

　　伪楚，张邦昌，魏州冠氏人。靖康元年，金兵破京师，令别立异姓。二年三月初七日，邦昌受金册，僭位称楚。四月初十日，避位。凡三十三日，后赐死潭州。

　　【宫词】南薰已向两宫辞，延福迎居备母师。故事欲循周太后，瑶华宫里有仙慈。
　　【简释】《三朝北盟会编》载，靖康二年三月二十八日戊午，邦昌诣南薰门，遥辞二帝。（又）载，四月五日甲子，张邦昌迎奉元祐皇后入私第，居“延福宫”。太后先居瑶华池，宫号“华阳教主玉清静妙仙师”。（又）载，吴兴、陈良《靖康遗录》云，邦昌僭伪位，即遣人引孟夫人入宫。其策云：“尚念宋氏之初，首崇西宫之礼！”盖用太祖即位，迎周太后入西宫故事。

　　【宫词】漫向官家问假真，御衣红繖一时新。赭黄半臂加身日，也算陈桥护戴人。
　　【简释】《宋史·张邦昌传》载，金人持御衣红繖，设于幕次。邦昌出次，望金国拜舞，跪受玺册。（又）载，与执政、侍从以上对坐议事，遇金人至，则遽易服。卫士等曰：“伶人做杂剧，每装假官人，今太宰作假官家”。（又）载，邦昌僭居禁中，华国靖恭夫人李氏，数以果实奉邦昌。一夕，邦昌被酒，李氏拥之曰：“大家事已至此，尚何言？”因以赭色半臂，加邦昌身，掖入福宁殿。夜饰养女陈氏以进。

　　附：伪齐

　　伪齐，刘豫，景州阜成人。历知济南府，叛降金。建炎四年，受金册，僭号称齐，居大名。绍兴七年，金人执而废之，徙于临潢，封曹王，八年灭，改元一（阜昌）。

　　【宫词】子弟云从护玉床，祀鳣曾记旧庥祥。内人谁识宫帷制，玺册新封针线娘。
　　【简释】《大金国志·齐刘豫录》载，豫起四郡强壮，号“云从子弟”。（又）载，天会间，济南有渔得鳣者，豫妄称神物之应，乃祀之。（又）载，皇后钱氏，宣和间出宫，后为贼所掠，卖身于豫，为针线婢。故宫庭事，豫皆取法于钱。

　　【宫词】朝班三卫锡新名，黼座高瞻宋北京。镜里飞龙鳞甲备，却从恩府号门生。
　　【简释】《刘豫事迹》载，以境内三代有官，或本身有官人，为三卫官。名曰：“翊卫、勋卫、亲卫”。（又）载，金主遣高庆裔，衣知制诰韩昉，以玺绂立豫。豫得僭位，酬庆裔贿赂，不可胜计。子麟侄猊，皆以“恩府”、“门生”自称。（又）载，宋以“大名”为北京。
　　《秋涧集》载，陈教授言，豫未贵时，一日，顾见一白龙现妇翁家大镜中，但无鳞与角。及生二子，以鳞、角名之。或谓二子长，豫当大贵。后果然。

　　【宫词】深居一朵玉芙蓉，下嫁群欣赋彼秾。偏是云中仙子贵，不将都尉受新封。
　　【简释】《金姬传·别记》载，李嘉谟，世为章丘农家。刘豫初僭位，外示节俭，而内为淫佚。嘉谟父，惧祸。见其子年小、精敏，玉肌莹白。遂命以“四郡强壮”应募，为“云从”亲卫子弟，一时军中呼为“云中仙子”。豫妾钱氏，有女玉英，豫所钟爱，因纳为婿。常与麟，并马出入，宠幸无比。豫欲加爵都尉，嘉谟坚辞不拜。钱氏强之，嘉谟引妻屏语曰：“吾非不知都尉之荣，然视汝父母、兄弟，皆无远图，且虐割小民，斩戮忠义，其败亡可待也！吾与汝身，尚不知所托，况更思滥高位，自速夷灭乎？”由是，竟不拜官。

　　【宫词】掖庭春暖聚群花，固宠争牵系臂纱。内御漫愁恩赉少，外边新职拜淘沙。
　　【简释】《刘豫事迹》载，豫宫嫔一百零七人。其子麟，侍婢一百二十八人。父子皆外示节俭，而内存淫佚。以献女、献妻得官，献姨、献妹得差遣。如高立之、宋缉，纷纷皆是。中间尤甚者，如廉公谨，以女奉麟，以子妻伴之麟，并以二人进豫。遂以公谨监礼料库，皇子府差使。惇武郎侯湜，初为长葛令，有入己赃万余缗。事发，知不免。以侄女进豫。豫以为“使功不如使过”，升湜为金牌天使、陕西五路传宣抚问。（又）载，西京奉先指挥兵士李英，卖“玉注碗”于三路都统。豫疑非民间物，勘鞫之。知得之山陵中。遂以刘从善，为河南淘沙官，发掘古今山陵。又以谷俊为汴京淘沙官，发民间埋窖，及无主坟墓诸物。

　　●全史宫词卷十九　元

　　元，太祖姓奇渥温氏，名铁木真，鞑靼部人。都和林，称上都，号蒙古。在位二十四年殂，葬起辇谷。子太宗，窝阔台立，十二年殂，葬起辇谷。定宗贵由，太宗子。太宗殂，皇后乃马真氏，不奉立孙遗诏，自临朝称制。至十七年，乃立帝。三年殂，葬起辇谷。宪宗蒙哥，太祖孙。定宗殂，皇后海迷失临朝称制。越四年，手下大将等，奉帝即位。九年围宋合州殂。忽必烈，宪宗母弟，自鄂州引军北上，继帝位，是为世祖，国号曰元，定都燕京。在位三十五年崩，葬起辇谷。改元二（中统、至元）。成宗铁木耳，世祖孙，太子真金子，在位十三年崩，葬起辇谷，改元二（元真、大德）。武宗海山，世祖曾孙，初封怀宁王，成宗无子，大臣迎帝于北边，四年崩，葬起辇谷，改元一（至大）。仁宗爱育黎拔力八达，武宗母弟，初大臣迎武宗未至，先奉帝监国。武宗既立，以帝为太子。至大四年，武帝崩，帝即位，在位九年崩，葬起辇谷，改元二（皇庆、延祐）。子英宗，硕德八刺立，三年为铁失所杀。葬起辇谷，改元一（至治）。泰定帝，也先铁木耳，世祖曾孙，初嗣封晋王，英帝遇杀，诸王迎帝入都即位。五年崩，葬起辇谷。文宗不为立庙谥，世只称泰定帝。改元二（泰定、致和）。明宗和世■〈王束〉，武宗子，初封周王。致和二年正月，即位于和宁。未改元。八月，帝自漠北还燕京，中道暴殂，葬起辇谷。文宗图铁木耳，明宗母弟，初封怀王。泰定帝崩，大臣燕铁木耳，方迎立明宗，因道远未至，先奉帝即位，下诏称摄位。明帝即位，遣使立帝为太子。明宗崩，帝继立。在位共五年崩，葬起辇谷，改元二（天历、至顺）。宁宗懿麟质班，明宗子。奉文帝遗命即位。越两月崩，未改元，葬起辇谷。顺宗妥欢铁木耳，宋少帝子。少帝为僧西域，纳胡妇，有身孕。周王镇漠北，爱而夺之，遂生帝。文宗立，以非明宗子，诏告天下，徙之高丽海岛，再移广西。宁宗崩，文宗皇后弘吉刺氏，迎立之。在位三十六年，明兵克通州，帝遁于漠北。改元三（元统、至元、至正）。
　　元朝共十四主，凡一百六十三年。

　　【宫词】九重深处五云排，丽正门当千步街。（街，读“仄”音）独树将军桥下立，诰封新赐小金牌。
　　【简释】《宸垣识略》载，世皇建都之时，问定大内方向。刘秉忠以丽正门外桥南一树，为向，以对上制。遂封为“独树将军”，赐以金牌。（又）载，千步廊，东西接长安左右二门。

　　【宫词】玉阶吹笙万籁应，大明殿里瑞烟凝。日高鹭分班退，刻漏频移七宝灯。
　　【简释】《辍耕录》载，兴隆笙在大明殿下，凡宴会之时，此笙一鸣，众乐皆作。
　　《元文类》载，郭守敬于世祖朝，进七宝灯漏，每朝会，张设之，应时自鸣。

　　【宫词】绣幕垂垂白盖张，琐窗四面匝回廊。皇城围宿须严密，镇殿还颁大汉粮。
　　【简释】《辍耕录》载，正殿四面朱悬琐窗，文石甃地，藉以毳裀。中设扆屏，榻张白盖帘帷，皆锦绣为之。诸王、百僚、宿卫官，侍宴坐床重列左右。
　　《元史·文宗纪注》载，旧制，大朝会时，皇城外皆无墙垣，故用军环绕，名曰“围宿”。后相承用之。
　　《辍耕录》载，国朝镇殿将军，募选身躯长大异常者充。凡有所请给名曰“大汉衣粮”。年过五十，方许出官。

　　【宫词】九钧仙乐隶云和，舞女花冠锦绣拖。宫里不教忘旧俗，白翎雀语入声歌。
　　【简释】《元诗选注》载，云和署，隶仪凤司乐，掌天下乐工。（又）载，仪凤司，天下乐工隶焉。每宴，教坊美女，必花冠锦绣，以备供奉。
　　《辍耕录》载，白翎鸟，生于乌桓朔漠之地，雌雄和鸣，自得其乐。世皇命伶人，制曲以名之。

　　【宫词】左阶执板右持觞，宴上群工喝盏忙。鼓呼黄昏归去晚，只孙衣带御炉香。
　　【简释】《辍耕录》载，天子凡宴飨，一人执酒觞，立于右阶，一人执拍板，立于左阶。众乐皆作，上饮毕，众乐皆止。别奏曲，以饮陪位之官，谓之“喝盏”。（又）载，“只孙”宴服，贵臣见飨于天子，则服之。

　　【宫词】庭燎辉辉夜未阑，香烟轻绕卷云冠。红光满殿明如曙，宝石嵌空是忽兰。
　　【简释】《元史·舆服志》载，天子戴珠子卷帘冠。
　　《博物要览》载，锡兰国所产红宝石，夜有光，可代灯烛。元时，遣官采买，得大者一块，嵌于冠上，每大朝会，黑夜满殿红光如曙，名“照殿红”。
　　《十驾斋养新录》载，元人以本国语，命名。或取颜色，如察罕者，白也。哈喇者，黑也。昔刺者，黄也。忽兰者，红也。孛罗者，青也。阔阔者，亦青也。

　　【宫词】万岁山临太液池，一湾流水注蟠螭。丹墀莎草年年绿，要体先皇誓俭思。
　　【简释】《辍耕录》载，万岁山在太液池之阳。引金水河，至其后。汲水至山顶，出石龙口，注方池。
　　《丹邱生稿》载，世祖建大内，移沙漠莎草于丹墀，示子孙无忘草地也。草木子，谓之“誓俭草”。

　　【宫词】深宫纂组夜迟眠，贴地羊皮步欲穿。漫道江南绫绮好，织方练旧弓弦。
　　【简释】《元史·后妃传》载，世祖大皇后，名帖古伦宏吉刺氏。率宫人亲执女红，拘诸旧弓弦练之。缉为制衣，其韧密可比绫绮。宣徽院羊臑皮，一向置之不用。后取之合缝为地毯。曰：“天下无弃物！”其勤俭类如此。

　　【宫词】守内番僧吽语喧，连宵祏室闹桑门。组铃扇鼓诸天乐，金椅安排十六尊。
　　【简释】《元史·祭祀志》载，至元六年，命国师荐佛，事于太庙。七昼夜造木质金表牌位十六，设大榻金椅，奉“安祏室”前。为太庙荐佛事之始。
　　《元·张光弼辇下曲》云：“守内番僧日念吽，御厨酒肉按时供，组铃扇鼓诸天乐，知在龙宫第几重。”

　　【宫词】臣妾签名谢道青，赵家降表入燕京。无端龙爪爬金柱，感触君王梦里惊。
　　【简释】《水云集》载，醉歌云：“侍臣已写归降表，臣妾签名谢道青。”
　　《袁兴彻符台外记》载，宋幼主北迁元，降封为瀛国公。一夕，世祖梦金龙舒爪，缠殿柱。明日瀛国公来朝，立所梦柱下。世祖感其事，欲除之。瀛国公知惧，遂乞从释号“合尊大师”，往西天受佛法，遂获免害。
　　《宋遗民录》载，余应读“虞集”所草，庚申君，非周王已子之诏，有作云：“皇宋第十六飞龙，元朝降封瀛国公。元君诏公尚公主，时蒙赐宴明光宫。酒酣舒指爬金柱，化为龙爪惊天容。元君含笑语群臣，凤雏宁与凡禽同。侍臣献谋将见除，公主夜泣沾酥胸。瀛公晨驰见帝师，大雄门下参禅宗。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行营养为嗣，皇考崩时年甫童。”

　　【宫词】三旬钟鼓祝延祥，圣诞传宣启道场。香案迎门新结彩，群工同上万年觞。
　　【简释】《元史·世祖纪注》载，元典章云：每遇圣诞，先期一日，文武官亲诣寺观，建祝圣寿万安道场。本日质明，朝臣诣阙称贺。外官则率僚属、儒生、耆老、僧道人等，结彩香案百献夹道。只迎就寺观，叙班舞蹈，三呼毕，公宴而退。

　　【宫词】史院春深昼漏迟，鳌峰长日对吟诗。光天门外分班立，知是编成实录时。
　　【简释】《石田集》载，“视草堂深白昼迟，瀛州仙子到来时，阁铃不响文书静，相对鳌峰日赋诗。”《道园学古录》载，鳌峰者，国史院庭中石名也。
　　《元史·礼乐志》载，国史院进先朝“实录”。是日，大昕诸司官，具公服，立于光天门外，侍仪使引“实录”。以入监修国史以下，奉随至光天殿前，分班而立。

　　【宫词】剑锷椒兰班序分，五华宝殿霭香云。国书译写羊皮旨，字杂龙蛇古篆文。
　　【简释】《解酲语》载，国初序朝班，凡执政大臣谓“擎天班”。玉堂清署谓“焕璧班”。言官法司谓“剑锷班”。外戚谓“椒兰班”。亲王谓“琼枝班”。功臣、将帅谓“豹者班”。其余朝臣谓“随班”。
　　《元氏掖庭记》载，五花殿，亦名“五华殿”。东设吐霓瓶，曰“玉华”。西设七星云板，曰“金华”。南设火齐屏风，曰“珠华”。北设百蕊龙脉，曰“木华”。并中央木莲花、紫香花，琪座千钧。九朵云：盖为“五华”。
　　《丹铅总录》载，元朝主中国日，用羊皮写诏，谓之“羊皮圣旨”。其字用蒙古书，中国人亦习之。张梦浩诗云：“鸿蒙再剖一天地，书契复见科斗文。”张光弼《辇下曲》云：“和宁沙中扑遫笔，史臣以代铝椠事，百司译写高昌书，龙蛇复见古文字。”

　　【宫词】次第宫车出禁城，六龙今日幸滦京。大臣跪奏行程记，象背先驮幄殿行。
　　【简释】《庐陵集》载，《辇下曲》云：“当年大驾幸滦京，象背先驮幄殿行，国老手炉先引导，白头联骑出都城。”
　　《滦京杂咏》云：“纳宝盘营象辇来，画帘毡帐九重开，大臣奏罢行程记，万岁声传龙虎台。”

　　【宫词】层层毡帐向阳开，内宴同倾马湩杯。有旨起銮霜乍落，鴐鹅天上已先回。
　　【简释】《滦京杂咏注》载，马湩，马奶子也。每年八月，开“马奶子宴”，始奏起程。《杨铁崖宫词》云：“天上鴐鹅先有信。”每岁，鴐鹅鸟先回草原。

　　【宫词】翠屏珠阁俯澄泓，日影摇光鹿顶明。齐到流杯亭上座，白鸥朱鹭共传觥。
　　【简释】《故宫遗录》载，流杯亭有玉床如玉。刻石为水兽，潜跃其旁，涂以黄金。又皆亲制水鸟，浮杯机动，流转而行。劝罚必尽欢洽。绕河沿流金门，翠屏回阑小阁，多为鹿顶凤翅重檐。往往于此临幸。

　　【宫词】列圣真容锦织成，春秋祀典最分明。如何太祝升神座，历唤先朝帝后名。
　　【简释】《元史·阿纳噶木传》载，阿纳噶木，尼博罗国人也。善画塑，及铸金为像。凡两京寺观之像，多出其手。元庙列圣御容，织锦为之，图画弗及也。
　　《元史·成宗纪》载，大德二年正月，特祭太庙。用马一、牛一，羊鹿野豕、天鹅各七。余如旧。此为特祭之始。将奠牲盘、酹马湩。蒙古太祝升诣第一座，呼帝后神讳，致祈语，以次列室如之。

　　【宫词】野草闲花插髻螺，铁番竿下舞婆娑。踏青人睏腰肢软，自按辕条上骆驮。
　　【简释】《滦京杂咏》云：“铁番竿下草如茵、淡淡东风六月春，高柳岂堪供过客，好花留待踏青人。”斡耳朵踏青人，即指宫人。（又）云：“翎赤王侯部落多，香风簇簇锦盘陀，燕姬翠袖颜如玉，自按辕条驾骆驮。”辕条车，前有横木，按之则轻重、前后适均。
　　《明周定王元宫词》云：“春游到处景堪夸，厌戴名花插野花，笑语懒行随凤辇，内官催上骆驮车。”

　　【宫词】比甲弯弓唤打围，晾鹰台畔马如飞。上都青草今黄尽，才自和林避暑归。
　　【简释】《元史·后妃传》载，世祖后，制一衣，前有裳无衽，后长倍于前，亦无领袖，缀以两襻，名曰“比甲”，以便弓马。
　　《帝京景物略》载，南海子中，有晾鹰台，元之旧址也。
　　《元史》载，太祖七年，城和林作“万安宫”。
　　《草木子》载，元世祖每年四月，迤北，草青则驾幸上都避暑。

　　【宫词】琼鸟玲珑万石攒，天风吹动法轮竿。诸王聚会初开宴，宣放狮儿出兽栏。
　　【简释】《辍耕录》载，万岁山在大内西北，金人名“琼花岛”。中统三年，修缮之。至元八年，赐今名。其山皆迭玲珑石为之，左右皆有登山之径，萦纡万石中，洞府出入宛转相通。
　　《元史·世祖纪》载，二十一年二月，立法轮竿于大内万岁山，山高百尺。
　　《辍耕录》载，国朝每宴诸王、大臣，谓之“大聚会”。是日，尽出诸兽于万岁山。若虎豹熊象之类，一一列置讫，然后狮子至。每体短小之兽，如家畜“金毛猱狗”等，皆惧畏俯伏，不敢仰视。气之相欺者如此。

　　【宫词】玉虹金露恃西东，广殿高寒四面风。夜按凉州秋似水，笛声嘹亮月明中。
　　【简释】《辍耕录》载，广寒殿在万岁山顶，重阿藻井，文石甃地，四面琐窗板密。其里编缀金红云：而蟠龙矫蹇于丹楹之上。（又）载，金露亭在广寒殿东，玉宇亭在广寒殿西。
　　《明周定王元宫词》云：“月宫小殿赏中秋，玉宇银蟾素色浮，官里犹思旧风俗，鹧鸪长笛序梁州。”

　　【宫词】凉阁温堂梦乍苏，瞳瞳晓日上金铺。风掀银蒜帘微卷，静倚雕奁整顾姑。
　　【简释】《元氏掖庭记》载，大内有迎凉之所，曰“清林阁”。又有温室，曰“春熙堂”。
　　《天禄识余》载，银蒜，盖铸银为蒜形，以押帘也。元“经世大典”，亲王纳妃，公主下嫁，皆有银蒜帘押几百双。
　　《蒙鞑备录》载，凡诸酋之妻，则有顾姑冠。用铁丝结成如竹夫人，长三尺许，饰以红青锦绣，或珠玉。
　　《草木子》载，元朝后妃及大臣之妻，皆带顾姑。高圆二尺许，用红罗盖金步摇冠之。
　　《辍耕录》载，翰林学士承旨，阿目茄八剌带罟罟娘子十五人。
　　《聂碧窗胡妇诗》载，有“争卷珠帘看顾姑”句。顾姑，也有写作“罟罟、姑姑、固姑”实一物也。

　　【宫词】鸣鞭分明殿东西，凤盖龙旗映日低。忽报两宫升御榻，鸡人高唱众班齐。
　　【简释】《元史·礼乐志》载，元正受朝仪，大昕侍仪使，引导从、护尉，各服其服，入至寝殿前报外办。皇帝出阁升辇，鸣鞭三。侍仪使并通事舍人，分左右引擎执、护尉、劈正斧中行，导至大明殿外。劈正斧直北门北向立，导从倒卷序立，唯扇置于锜。侍仪使导驾时，引进使同内侍官，引宫人、擎执、导从至殿东门外。引进使分退押直，至垩涂之次，引导从倒卷出，俟两宫升御榻，鸣鞭三。劈正斧退立于露阶东，司晨报时鸡唱毕，尚引殿前班，皆公服分左右入“日精月华”门，就起居位。朝毕宴飨殿上。
　　《日下旧闻》载，前代未有帝后并临朝者，唯元则然。
　　周宪王《宫词》云：“大安楼阁纵云霄，列坐三宫御早朝。”大安阁在上都。然则帝巡上都，后亦从朝，必并御也。
　　《柳制待集·元日朝回书事诗》云：“雪华遥映龙旗动，日色才临凤盖闲。”

　　【宫词】连日君王御讲筵，明仁殿启晓风前。儒臣奏进黄绫本，正译虞书第二篇。
　　【简释】《玩斋集·明仁殿进讲诗》云：“黄绫写本奏经筵，正是虞书第二篇。”
　　《元史》载，亦怜直班经筵进讲，每读译文，必被嘉纳。

　　【宫词】龙盘穴底喷珠泉，绮户玲珑九室连。浴罢温汤人意懒，柳荫分坐晚凉天。
　　【简释】《故宫遗录》载，万岁山左数十步，万柳中有浴室。为室凡九，皆极明透，交为窟穴，至迷所出路。中穴有盘龙，左底邛首而吞吐一丸于上，注以温泉。九室交融，香雾从龙口中出，奇巧莫辨。

　　【宫词】春衣已向腊前催，内苑人人赐袄材。制得宫袍连夜就，明朝好著拜年来。
　　【简释】《丹丘生稿注》载，腊前分赐近臣袄材。谓之“拜年段子”。

　　【宫词】诈马宴开集百官，风摇雉尾下金鞍。阴晴六天浑难定，上起番僧止雨坛。
　　【简释】《元诗选注》载，每年六月三日，“诈马宴”席，所以喻其盛事。千官以雉尾筛马入宴。（又）载，西番种类不一，每即殊礼。燕享大会，则设止雨坛于殿隅。

　　【宫词】大安楼阁霭晴烟，忽报銮舆入御天。导至御阶歌舞在，太平天下字当前。
　　【简释】《滦京杂咏》云：“大安阁下晚风收。”大安阁在上京大内也。（又）云：“又是宫车入御天，丽姝歌舞太平年。侍臣称贺天颜喜，寿酒诸王次弟传。”千官至御天门，俱下马绕行。独至尊骑马直入，前有教坊舞女引导，且歌且舞。舞出“太平天下”字样，至玉阶乃止。内门曰“御天之门”。

　　【宫词】红门晓启旭晖明，放走群争脚力轻。急跪御前称万岁，赏银谁得占头名。
　　【简释】《故宫遗录》载，南丽正门内，千步廊。可七百步建灵星门。门建萧墙，周回可二十里，俗呼“红门”。
　　《山居新话》载，皇朝贵由赤，每岁试其脚力，名之“放走”。监临者封记其发，以一绳缆定，俟齐去绳，走之大都。自河西务起，至大内。上都自泥河儿起，至内中。越三时，行一百八十里，直至御前，称万岁，礼拜而止。额头者，赏银一锭，第二名赏缎子四表里，第三名赏二表里，余者各一表里。

　　【宫词】佛戒严森应帝符，帐房金碧焕宏殊。词臣草就西番诏，粉字光明网细珠。
　　【简释】《湛然居士集》载，每新君立，另设一帐房，极金碧之盛。
　　《辍耕录》载，累朝践祚之始，必布告天下。唯诏西番者，以粉书诏文，青缯而绣以白绒，网以珍珠。至御宝处，则用珊瑚，遗使持至彼国。（又）载，累朝皇帝，必先受戒九次，方正大宝。

　　【宫词】紫驼黄鼠大厨房，凤髓茶清乳酒香。膳毕群工齐入奏，印花小碗赐羊汤。
　　【简释】《萨天锡宫词》云：“紫驼银瓮赐诸王。”
　　《霏雪录》载，北方黄鼠味极肥美，元朝恒为玉食之献，置官守其处。
　　《滦京杂咏》云：“南土至奇夸凤髓，北陲异品是黄羊。”凤髓，乃茶名。（又）云：“皮囊乳酒罗锅肉。”御前厨常膳有曰“小厨房”、“大厨房”之别。“小厨房”则内人，八珍之奉是也。“大厨房”则宣徽所掌，汤羊是也。由内及外，外膳既毕，群臣始入奏事。每汤羊一膳，具数十六餐，余必赐左右。大臣日以为常。
　　《格古要论》载，御土窑者，体薄而润。元朝烧小足印花者，内有“枢府”字者佳。

　　【宫词】圆殿纷纷聚茜冠，君王亲自拜僧官。佛门不用慈悲法，日索羊心供戒坛。
　　【简释】《解酲语》载，国初，起圆殿于西宫中，以居西僧。僧官皆著“茜帽”。
　　《辍耕录》载，今上入戒坛，见佛前有羊心，曰：“曾闻用人心肝者，有诸刺马。”答曰：“凡人萌歹心害人，事觉则以其心肝作供耳！”上曰：“此羊害人乎？”僧官无答。

　　【宫词】弱腕纤腰麹弋工，兰苕殿启暮春中。碧鸾衫子秋云帕，萼席横斜滚落红。
　　【简释】《解酲语》载，成宗春暮，命宫人扫落花，铺兰苕，殿施金帐，诸嫔穿碧鸾朱绡半袖衫，头缠吉贝锦，臂系秋云紫绦帕，成群相逐，滚蕊翻花。帝曰：“上灿黄金，下设萼席，使美人为弋流跄之戏。”

　　【宫词】衰病侵寻损玉颜，天家内奉尚分颁。琵琶一曲曾邀宠，不以明妃出玉关。
　　【简释】《秋宜集》载，李夫人《琵琶引》序云：“鄠县亢主薄言，有李宫人者，善琵琶。至元十九年，以良家子入宫，得幸，比之王昭君。至大中，入侍兴圣宫，比以足疾，乃得赐归侍母，给内奉如故”。

　　【宫词】满苑梨花月一轮，紫斑石上见熊嫔。花亭且莫称联缟，翻恐名花逊美人。
　　【简释】《元氏掖庭记》载，熊嫔，性耐寒。尝月夜游梨花亭，坦露坐紫斑石。元帝见其身与梨花同色，因名其亭曰“联缟亭”。

　　【宫词】宝婺星明耀紫垣，六宫献寿各邀恩。腕阑自是南朝物，犹带胭脂井上痕。
　　【简释】《元氏掖庭记》载，元妃静懿皇后，诞日受贺。六宫嫔妃，以次献庆礼。时南朝宫人，有选入后宫者，亦以所珍进献。一人献柳金简翠腕阑，是景阳宫胭脂井物，疑为张丽华所坠。

　　【宫词】数百昭仪尽控鸾，巾袍轮日侍雕栏。花开禁苑频催宴，才罢浇红又泼寒。
　　【简释】《元氏掖庭记》载，后妃侍从各有定制。后二百八十人，冠步光泥金帽，衣翻鸿兽锦袍。妃二百人，冠悬梁七曜巾，衣云肩绛缯袍。嫔八十人，冠文谷巾，衣青丝缕金袍。并谓之“控鸾昭仪”。（又）载，宫中饮宴不常，名色亦异。碧桃盛开，举杯相赏，名曰“爱娇之宴”。红梅初发，携尊对酌，名曰“浇红之宴”。海棠谓之“暖妆”，瑞香谓之“泼寒”。牡丹谓之“惜香”。至于落花之饮，名为“恋春”。催花之设，名曰“夺秀”。

　　【宫词】竹风亭绕碧琅玕，暖雨初晴细笋攒。换舌羹调新玉板，盛来还点杏花酸。
　　【简释】《元氏掖庭记》载，清林阁四面植乔松修竹，旁立二亭。东名“松声”，西名“竹风”。（又）载，宫中以玉板笋及白兔胎作羹，极佳，名“换舌羹”。（又）载，酸有“杏花酸”，“脆枣酸”。

　　【宫词】一曲新凉月上时，鹤团凤队两军值。夜深战罢龙归洞，谁道瑶池胜液池。
　　【简释】《元氏掖庭记》载，中秋之夜，武宗与诸嫔妃，泛舟于禁苑太液池。舟上各设女军，左曰“凤队”，右曰“鹤团”。又彩帛结成采菱、采莲之舟。轻快便捷，往来如飞。当其月丽中天，彩云四合，帝乃开宴张乐。令宫女披罗曳縠，前为八展舞，歌《贺新凉》一曲。帝喜，谓嫔妃曰：“昔王母宴穆天子于瑶池，人以为古今未有之乐也。朕今与卿等，际此月圆，共此佳会。液池之乐不减瑶池也。惜无上元夫人在坐，不得闻步元之声耳！”由是，下令两军，水击为戏。风旋云转，戟刺戈横。既毕，军中乐作，唱“龙归洞”之歌，而还。

　　【宫词】萦缕连针夜未休，星河瞻拜动离愁。明朝斗巧齐开宴，九引台前起彩楼。
　　【简释】《元氏掖庭记》载，九引台，七夕乞巧之所。至夕，宫官登台，以五彩丝穿九尾针。先完者，为“得巧”。迟完者，谓之“输巧”。各出资以赠得巧者焉。至大中，洪妃宠于后宫，七夕诸妃不得登台。台上结彩为楼，洪妃独与宫官数人升焉。剪彩散台下，令宫嫔拾之，以色艳淡为胜负。次日设宴大会，谓之“斗巧宴”，负巧者罚一席。

　　【宫词】侍臣齐罩迭金罗，玉醴晶盐供奉多。赏到传呼昔宝赤，今朝开宴是头鹅。
　　【简释】《天禄识余》载，元仁宗宴长春殿，内臣进馔有咳病，帝恶其不洁，命为迭金罗半面围之，许露两眼，下垂至胸。后以为例。
　　《元氏掖庭记》载，酒有“琼华汁”、“玉团春”，盐有“水晶盐”、“五色盐”。
　　《辍耕录》载，“昔宝赤”，鹰房之执役者。每岁以所养“海青”，获头名者，赏黄金一锭。头鹅，即天鹅也。以首得之，且进御膳，故曰“头”。

　　【宫词】杨柳芙蓉簇御舟，人来荷叶殿西头。内家日午添妆罢，胭粉亭前更小留。
　　【简释】《日下旧闻》载，张可久，《一半儿》词云：“花边娇月静妆楼，叶底沧波冷翠沟，池上好风闲御舟。可怜秋，一半芙蓉，一半柳。”
　　《辍耕录》载，圜亭，又曰“胭粉亭”，在荷叶殿稍西。盖后妃添妆之所也。

　　【宫词】龙拨声高落楝尘，紫檀香暖醉生春。殿前一曲逢君怒，不道批鳞出弄臣。
　　【简释】《席帽山人梧溪集》载，史骡儿，燕人，善琵琶。至治间，蒙上爱幸。上使酒纵威福，无敢谏着。一日，御紫檀殿饮，命骡儿弦而歌之。骡儿以《殿前欢》曲应制，有“酒神仙”之句。上怒，命左右杀之。后问骡儿，不在。上悔曰：“骡儿以酒讽我也！”前和州同知李澄，言于蓬。蓬为赋一辞。云：“虎帖耳，豹伏首，青天白日雷电走，尚食黄羊光禄酒，史骡儿曲曲春风手。萧王马蹴滹沱冰，亚父玉碎鸿门斗，凤凰断翮蚌珠剖。赵女舍瑟，秦娥罢缶。饮中八仙方下来，御沟溅赤花飞柳。君不见龙生逆鳞海岳寒。鸣呼，史骡乃敢干。和州孤臣说旧语，梨园子弟更新谱。”
　　《玉笥集》载，白翎鸟诗句“■〈契，石代大〉然一声震龙拨”。

　　【宫词】犀山春尽牡丹娇，路入仪天隔水遥。报道銮舆将北幸，移舟先断往来桥。
　　【简释】《辍耕录》载，仪天殿，在池中圆坻上。西为木吊桥，长四百七十尺。中阙之主柱，架梁于二舟，以当其空。至车驾行幸，上都留守官，则移舟断桥，以禁往来。犀山台，在仪天殿前水中，上植木芍药。

　　【宫词】东风暖入万年枝，棕殿深沉日影迟。宫女传杯喧细乐，延香亭下暮春时。
　　【简释】《故宫遗录》载，延春堂丹墀，皆植青松，即“万年枝”也。
　　《元氏掖庭记》载，延香亭春时，宫人各折花，传杯于此。《元史·泰定帝纪》载，泰定元年十二月，新作“棕殿”成。二年闰月，作“棕毛殿”。
　　《蒲庵集·燕京杂咏》云：“阿刺声高檀板急，棕毛别殿宴春回。”
　　《周定王元宫词》云：“梭殿巍巍西内中，御宴箫鼓奏薰风。”（又）云：“内园张盖三宫宴，细乐喧天赏牡丹。”

　　【宫词】鸳鸯翡翠戏兰苕，小景林塘笔细描。御服盘龙翻旧样，彩丝绣出满池娇。
　　【简释】《丹丘生稿宫词注》载，天历间，御衣多为池塘小景，名曰“满池娇”。（又）载，御服多以大珠盘龙形，嵌以奇珍。曰“鸦忽”，曰“喇”者，出自西城。有直数十万匹者。

　　【宫词】门前插艾酒斟蒲，重午三宫拜宠殊。丝扇绒绦犹未品，御诗独制赐皇姑。
　　【简释】《丹丘生稿宫词》云：“玉碗调冰涌雪花，金丝缠扇绣红纱，彩笺御制题端午，敕送皇姑公主家。”皇姑者，指“鲁国大长公主”，皇后之母也。天历二年端午，上赐甚厚，并御诗赠之。
　　《滦京杂咏》云：“酬节凉糕犹末品，内家先散小绒绦。”端午，也称“重午”。

　　【宫词】瑶宫春暖碧云遮，球阁花亭跸路赂。一颗珠光秋月满，夜游同望五云车。
　　【简释】《元氏掖庭记》载，宫中制五云车。车有五箱，以火树为槛，式鸟棱为轮辕，顶悬明珠。中箱为帝坐，外四箱为嫔妃坐。每晦夜，游幸苑中。御此以行，不用灯烛。陈刚中《云车夜游》诗云：“金根云盖辂移玉，露花不坠瑶草绿，明珠照乘秋月悬，天风吹下箫韶曲，万年枝上青光满，八鸾导引双龙管，夜深如昼翠华来，三十六宫碧云暖。”
　　《故宫遗录》载，苑西有翠殿、花亭、球阁。

　　【宫词】琼岛花深隐绣扃，采芳馆内玉为棂。暑天博得斑虬壳，睡起凉生六角屏。
　　【简释】《元氏掖庭记》载，顺帝为“英英”，起“采芳馆”于琼华岛，内设唐人满花之席。重楼金线之衾，浮香细鳞之帐，六角雕羽之屏。（又）载，尾洒夷，得一物，如龙皮鳞。鳞攒簇玉色可爱。暑月对之，凉气自生。遣人进贡，时无识者。胡僧曰：“此斑花玉虬壳也！”

　　【宫词】殿前队仗引旍旄，夹陛花明五色袍。御座红尘飞不到，幨幨黄幔护床高。
　　【简释】《元史·舆服志》载，殿下旗杖，分左右以列。左前列，建“天下太平旗”。右前列，建“皇帝万岁旗”。每旗执者一人，护者四人。皆五色絁生色宝相花袍。
　　《乃贤宫词》云：“御床不许红尘到，黄幔长教窣地垂。”

　　【宫词】宫门晓启腰舆出，日照云屏七宝光。导至垩涂齐倒卷，紫衣小队夹成行。
　　【简释】《元史·舆服志》载，腰舆制以香木，后背作“山”字，牙嵌七宝妆，云龙屏风。
　　《元史·礼乐志》载，元正受朝仪，引进使同内侍官，引宫人、擎执、导从入至皇后宫庭。皇后出阁升辇，导至殿东门外，引进使分退押直，至涂垩之次，引导从倒卷出。
　　《元史·舆服志》载，中宫导从，宫人凡二十二人，各分左右行。冠凤翅缕金帽，销金绯罗袄、紫罗衫。
　　《山居新话》载，《萨都刺宫词》云：“深夜宫车出建章，紫衣小队两三行。”擎执宫人紫衣，大朝贺则于侍仪司法物库关用，平日则无有也。

　　【宫词】内廷视草拜恩新，翰院班中寄扫邻。八府员皆称宰相，从知勋贵异群臣。
　　【简释】《元史·百官志》载，内八府宰相，掌诸王朝觐傧介之事，遇有诏令，则与蒙古翰林院官同译写而润色之。谓之宰相云者，其中似侍中，其近似门下，故特宠之。以是名。
　　《山居新话》载，皇朝设内八府，宰相八员，悉以勋贵子弟为之。禄秩章服，并同二品。寄位于翰林院官扫邻，所职视草制词。
　　《辍耕录》载，星拱门南有御膳亭，亭东有拱宸堂。盖百官会集之所，曰“扫邻”。

　　【宫词】大成雅乐律初融，暖入长春柳色同。太上来歆应降福，箭韶新奏玉华宫。
　　【简释】《元史·礼乐志》载，中统五年，以新制雅乐，定名曰“大成”。（又）载，乐队皆奏《长春柳》之曲。（又）载，皇庆二年，秋九月，用《登歌乐》祀太上皇睿宗于真定玉华宫。自是，岁用之。

　　【宫词】有谁说法落天花，新入燕姬鬓似鸦。名註乐音王队后，纤腰稳称锦袈裟。
　　【简释】《元史·礼乐志》载，说法队、引队礼官、乐工大乐，官服并同乐音王队。次二队妇女十八人，冠僧伽帽，服紫禅衣皂条。次妇女一人，服锦袈裟。

　　【宫词】绣帽宫人口诏传，听差常过御楼边。象牙牌子腰间挂，那许金吾禁不前。
　　【简释】《贡师泰滦阳纳钵即事诗》云：“绣帽宫人传旨出。”
　　《张翥口号》云：“教坊日日听差回。”
　　《杨允孚滦京杂咏》云：“羊汤内膳曰差排，红帖呼名到玉阶，底事金吾呵不住，腰间悬得象牙牌。”

　　【宫词】教坊有旨趣兴和，凤管鸾笙宛转歌。一曲凉州翻旧谱，海东青下攫天鹅。
　　【简释】《元史·百官志》载，教坊司秩从五品，掌承应乐人，及管领“兴和”等署。
　　《滦京杂咏》云：“为爱琵琶调有情，月高不放酒杯亭，新腔翻得凉州曲，弹出天鹅避海青。”这里所云“天鹅避海青”乃曲调名也。

　　【宫词】圣驾春搜出近郊，采旗队护柘黄袍。外人指道中书令，龙种由来胜凤毛。
　　【简释】《元史·兵制》载，冬春之交，天子或亲幸近郊，纵鹰隼博击，以为游豫之度，前锋树皂纛，或施彩旗。
　　《元史·百官制》载，中书令一员，银印。太宗以相臣为之。世祖以皇太子兼之。至元十年，立皇太子行中书省令。大德十一年，以皇太子领中书令。延祐三年，复以皇太子行中书令。置属监印二员。
　　《萨天锡观驾春搜诗》云：“日奏云间紫凤箫，春随天上柘黄袍。”又云：“侍游亦有中书令，七宝雕笼看绿毛。”又云：“宫娥不识中书令，笑问谁家美少年。”

　　【宫词】一年纳宝几营盘，龙虎台前暑欲残。驾到黑围天步转，飞龙原避上枪竿。
　　【简释】《滦京杂咏》载，龙虎台，纳宝地也。凡车驾行幸，宿顿之所，谓之“纳宝”，又名“纳钵”。（又）载，黑围，地名，大驾经由之所。俗云“龙上枪竿，由是，御驾不经此处。

　　【宫词】火失毡房络绎开，车如流水滚香埃。行人竞避南坡路，駞鼓声声夹跸耒。
　　【简释】《滦京杂咏》载，“火失毡房”，乃累朝后妃之宫车也。（又）载，南坡，纳宝地也。故游人罕至焉。（又）载，文宗曾开宴于南坡。駞鼓，乃骆驼鼓也。
　　《元史·兵志》载，凡行幸，先鸣鼓于驼，以威振远迩。

　　【宫词】羽猎归来献白狼，金钗开宴绮罗香。贡余分得皆珍味，不数山阴橘绿羊。
　　【简释】《滦京杂咏》云：“羽猎山阴射白狼，太平天子狩封疆。”（又）云：“淋漓未了金钗宴，中使传宣御酒来。”凡御膳及民间者，谓之“贡余。”
　　《滦京杂咏》云：“皮囊乳酒罗锅肉，奴视山阴对羊角。”对角羊，亦“橘绿羊”。或四角、六角者，谓之“迭角羊”。以其角之相对，故曰“对角”。毛角虽奇，香味稍别，故不升之鼎俎。可见元朝之玉食不等差也。

　　【宫词】芍药生苗入馔初，东风吹暖遍穹庐。内园花发红如斗，共道扬州逊不如。
　　【简释】《滦京杂咏》载，草地芍药初生，软而美，居人多采食之。（又）载，内园芍药多植“迷望亭”。亭直上数尺许，花大如斗。俗云“扬州芍药称第一”，较之莫如上京也。

　　【宫词】望陵马酒洒遥山，连日西风催驾还。助祭人来同缟素，骏奔原是世臣班。
　　【简释】《周伯奇立秋日书事诗注》载，国朝岁以七月七日，或九日，天子与后，素服望祭北方陵园，奠马酒。执事者皆世臣子弟。是日，择路南行。

　　【宫词】七宝浮图耀日晶，重楼复道接蓬瀛。大安阁是熙春阁，谁向滦京忆汴京。
　　【简释】《周伯奇扈从上京学宫纪事诗》云：“曾甍复阁接青冥，金色浮图七宝楹，当日熙春今避暑，滦河不比汉昆明。”大安阁，故宋汴京“熙春阁”也，元时迁建上京。

　　【宫词】恩颁衣币下丹墀，试院开宴赏有资。得士庆逢麟凤榜，天颜喜动唱名时。
　　【简释】《周伯奇纪事诗》载，至正十一年，岁辛卯，二月十二日，礼帷揭榜，传宣开宴，各赐衣币。榜魁曰“李国凤”、“赵麟”，故称“凤麟榜”。又有三家兄弟联中，故称“棣萼榜”，皆前所未有也。

　　【宫词】碧眼黄须拜玉除，拂郎款塞贡龙雏。丹青奏入慈仁殿，奴视曹生九马图。
　　【简释】《周伯奇天马行应制诗序》载，至正二年，西域拂郎国，遗使献马一匹。高八尺三寸，修如其数而加半。色膝黑，后二蹏白，曲项昂首，神骏超逸。视他西域马可称者，皆在髃下。驭者，其国人，黄须碧眼，服二色窄衣，凡七渡海洋，始达中国。相臣奏进，上御慈仁殿临观，称叹。遂命育于“天闲”，敕工画者，图之。而直学士臣揭希斯，赞曰：“盖自有国以来，未尝见者。正古所称天马也！”

　　【宫词】法书名画各纷罗，妙选奎章俊彦多。群玉府中方暴直，牙牌已报未时过。
　　【简释】《元史·谢端传》载，文宗建“奎章阁”，搜罗中外才俊置其中。
　　《日下旧闻考》载，仙居柯九思，遇文宗于潜邸。及即位，置奎章阁，特授学士院鉴书博士。凡内府所藏法书名画、金石鼎彝之器，咸命鉴定。赐牙章，得通禁署。
　　《柯九思宫词注》载，凡御览法书、名画，群玉内史掌之。
　　《柯九思宫词》云：“儒臣春直奎章阁，玉陛牙牌报未时。”上御奎章阁，报未时，则还内殿矣！

　　【宫词】文石屏风锦作围，淋漓御笔壁生辉。承平曲宴留图本，漫把天章比宋徽。
　　【简释】《道园学古录》载，天子在奎章阁，有献文石者，平直如砥，厚不及寸。丹碧光彩有云气、人物、山川、屋邑之形。敕命攻材制匡廓，植以为屏焉。
　　《书史会要》载，文宗开奎章阁，自写阁记，甚有晋人法度，云汉昭回。非臣庶所能及也。
　　《研北杂志》载，奎章阁壁，有宋徽宗画《承平殿曲宴图》，并书自制“曲宴记。”

　　【宫词】天武池前地百弓，春风满苑麦芃芃。圣心最重三推典，观画时来鹿殿中。
　　【简释】《日下旧闻考》载，“析津志”云：厚载门乃禁中之苑囿也。内有水碾，引水自元武池，灌溉种花木。自有熟地八顷，内有小殿五所。上曾执耒耜以耕，拟于耤田也。
　　《元史·英宗纪》载，至治二年八月，诏画《蚕麦图》于“鹿顶殿”壁，以时观之。

　　【宫词】万元巑岏一水环，楼台掩映翠微间。金源遗迹供宸赏，望气移来绝塞山。
　　【简释】《山居新话》载，内苑万岁山太液池，非我国筑建，乃亡金之沼囿也。初圣朝，起朔庭。绝塞有一山，形势雄壮，峰峦秀异。金人望气者言：“此山有五气，当出异人，非金人之利。”因托以入贡为辞，愿求此山之土为报，众皆鄙笑而许之。金人遂掘其山，挽运至幽州城北，积垒成山。开掘海子，栽植花木，营构台殿，以为游幸之所。未几，金亡。世祖皇帝登大宝，改筑京城。山适在禁苑之中。兴衰之兆，天已点定，岂人力可能为也！

　　【宫词】贝阙珠宫镜面铺，三千歌棹驻蓬壶。玉娥笑道山如画，可及金陵粉本元。
　　【简释】《日下旧闻考》载，元陈孚“太液池”诗：“一镜拭开秋万顷，碧天倒浸琉璃影。寒飚夜卷雪波去，贝阙珠宫黛光冷。三千歌棹摇绿烟，湿环吹压黄金蝉。琪树飕飕红鲤跃，衮龙正宴瑶池仙。”香殿，在石假山上。石假山，明韩雍“赐游西苑记”称“赛蓬莱。”
　　《辍耕录》载，文宗居金陵潜邸时，命臣房大年，画京都万岁山。大年辞以未尝至其地。上索纸为运笔布画位置，令按稿图上，大年得稿，敬藏之。意匠经营，格法通整，虽积学专工，所莫能及。

　　【宫词】欲从弓匠问良弓，国匠谁能翊九重。捧到金槽休劝酒，至尊方戒进三钟。
　　【简释】《辍耕录》载，中书令，耶律文正公楚材，金亡归于我朝，从太祖征伐诸国。夏人常八斤者，以治弓见知。一日语楚材曰：“本朝尚武，而明公欲以文进，不已左乎？”楚材曰：“治弓尚须弓匠，岂治天下不用治天下匠也！”太祖闻知甚喜，自是用楚材更密益。（又）载，太宗素嗜酒，晚年尤甚，日与大臣酣饮，耶律文正公数言之，不听。一日，持酒槽之金口，以进。曰：“此乃铁耳，为酒所蚀尚致如此，况人之五赃，有不损乎！”太宗悦，赐以金帛。乃敕左右曰：“日进酒唯三钟而已”。

　　【宫词】一段千金付所司，紫绒翠羽斗新姿。琵琶更有西京物，同畀黄门送太师。
　　【简释】《山居新话》载，至元四年，天历太皇命将作院官，以紫绒金线翠毛孔雀翎织一衣段，赐伯颜太师。其值计一千三百锭金。（又）官库有昭君琵琶，天历太后以赐伯颜太师妻。

　　【宫词】句丽世子沐恩波，异卵惊看鸟是驼。香殿诗成同赐酒，春风醺及海东多。
　　【简释】《日下旧闻考》载，“高丽使列传”曰：“帝召见世子于紫檀殿，郑可臣从，帝使之坐，仍命脱笠曰：‘秀才不须编发，宜著巾。’御案前有物，大圆小锐，色洁而贞。高尺有五寸，内可受酒数斗。云摩诃钵国所献，骆驼鸟卵也。帝命世子观之，仍赐世子及从臣酒。命可臣赋诗。可臣献诗云：‘有卵大如瓮，中藏不老春，顾将千万寿，醺及海东人。’帝嘉之，辍赐御羹。”

　　【宫词】相臣鸳会乐无央，缔结宗枝聚众芳。兴圣宫西巫峡梦，错疑赐第是昭阳。
　　【简释】《元史·燕帖木耳传》载，至顺二年，为建第于兴圣宫之西南，赐鹰房百人。先是，自秉权以来，肆意无忌，娶泰定后为夫人。前后尚宗室女四十人，或有交矣，三日遽遣归者。一日，宴赵世延家，男女杂坐，名“鸳鸯会”。至是，荒淫日甚。除泰定后外，尚有亦怜真八刺皇后、忽刺皇后、也速皇后、卜颜怯里迷皇后、失烈帖木耳皇后、铁你皇后。

　　【宫词】宣文阁下图书静，端本堂前草木荣。记取东宫传口教，喧呼休溷读书声。
　　【简释】《辍耕录》载，皇太子方在端木堂读书，近侍之尝以飞放从者，辄臂鹰至廊庑间，喧呼驰逐，以惑乱之，将勾引出游为乐。太子受业毕，徐令左右戒之曰：“此读书之所，先生长者在前，汝辈安敢狎亵如此！急引去，忽召责也！”众皆惊惧而退。此乃贡尚书师泰授经，宣文阁下，日所目见之景形。

　　【宫词】上京秋莫赋车攻，千里凉亭正朔风。捷足旧夸鹰背犬，御闲飞豹更称雄。
　　【简释】《周伯奇书事诗》云：“凉亭千里内，相望列东西。”上京之东五十里，有东凉亭。西一百五十里，有西凉亭。其地饶水草，有禽、鱼、山兽，置离宫巡守至此，岁必猎校焉。
　　《辍耕录》载，北方皂鹏所在，官司必令穷巢探卵。如一巢三卵者，置卒守护。及其成鸟，取之与狗同养，进于朝。田猎之际，鹏则戾天，狗则走陆，所逐同至，名曰“鹰背狗”。
　　《湛然居士集》载，扈从东狩诗注云：“御闲有训豹，纵之以抟野兽。”

　　【宫词】别制新茗厌旗枪，进御琼芽赛雪香。陆羽茶经有遗憾，吴侬原未到滦阳。
　　【简释】《黄溍日损斋稿》载，滦阳邢君隐，以药制芍药芽代茗饮，号曰“琼芽”。先朝尝以进御。

　　【宫词】词臣滚滚侍彤廷，政要偏闻出授经。同列漫笑新妇老，献书图已播丹青。
　　【简释】《元诗选·秋宜集注》载，文宗御奎章阁日，学士虞集、博士柯九思，常侍从以讨论书画为事。授经郎揭希斯潜著一书曰《奎章政要》以进。万几之暇，每赐披览。及晏朝，有画《授经郎献书图》行于世。盖有深意存焉。虞尝谓揭诗“如三日新妇”，己诗如“汉廷老吏”。揭闻之不悦，故忆昨诗，有“学士诗成每自夸”句。虞得诗，因答以诗，并题其后云：“今日新妇老矣！”

　　【宫词】西宫巍焕并东宫，上苑莺声睍睆同。白发词臣无赋卖，谁将冷暖问春风。
　　【简释】《元史·后妃传》载，伯颜忽都皇后，宏吉刺氏。性俭节，不妒忌，动以礼法自持。第三皇后奇氏，素有宠，居兴圣西宫。帝希幸东内后无几，微怨望意。
　　《萨天锡西宫春日诗》云：“九重春色金银阙，冠带将军尽羽林，上苑春莺随柳啭，西宫午漏隔花深，天开阊阖收金锁，帘卷奎章听玉音，白发儒臣卖词赋，长门应费万黄金。”

　　【宫词】妒宠曾教犯火星，闲翻彤史问仪型。花笺细劈春膏滑，不写禅经写孝经。
　　【简释】《庚申外史》载，太师女伯牙吾氏，为后。见帝宠祁氏，心不平之，日夜捶础。一夕，又跪祁氏于前，加烙其体。翌日，司天奏：“昨夕火星犯后妃”！帝虽不言，心甚责之。祁氏，即奇氏。
　　《元史》载，顺帝后奇氏，高丽人，主供茗饮。及后遇害，立为第三后，居兴圣官。后故能矫饰，每暇则取女孝经、史书，访问历代皇后之贤行者为法。
　　《辍耕录》载，皇太子在端本堂。忽一日，帝师来启母后曰：“向者太子学佛法，顿觉开悟，今乃习孔子之教，恐坏太子真性。”后曰：“我虽居深宫，不明道德。尝闻自古至今，治天下者须用孔子之道。舍此他求，即为异端。佛法虽好，乃余事也！不可以治天下，安可使太子不读书？”帝师赧然而退。
　　《潜确类书》载，元有“春膏”、“冰玉”二笺，多写大藏经，传于世。

　　【宫词】富贵浮云过眼忙，百年歌舞乐偏长。烟霞自掌琼花洞，七贵联翩共遣光。
　　【简释】《元氏掖庭记》载，顺帝自称“玉宸馆佩琼花第一洞，烟霞小仙”。于万岁山筑垣，号“紫霓城”。建玉宸馆，迭石为琼花洞，居焉。（又）载，与诸嫔嬉戏后宫，常曰：“百岁光阴，等于驰电。日夜为乐，犹不满十万。况其间，疾病相侵年寿难，必如白云有期，富贵皆非我有矣！何为自苦，虚度一生乎！”由是，长歌大舞，自暮达旦，号曰“遣光”。（又）载，宫嫔进御，无纪佩夫人印者，不下百数，。淑妃则龙瑞娇、程一宁、戈小娥，丽嫔则张阿元、支祁氏，才人则英英、凝香儿，尤其宠爱。官中称为“七贵”。

　　【宫词】宫袍大小品阶分，针线亲操课绩勤。手内共擎三套缬，肩头先比四垂云。
　　【简释】《辍耕录》载，针线殿，在寝殿后，周庑一百七十二间。侍女直庐五所，在针线殿后。又有侍女室七十二间，在直庐后。
　　《丹铝总录》载，元时，染工有夹缬之名。别有“檀缬”、“蜀缬”、“浆水缬”、“三套缬”、“绿丝班缬”诸名。
　　《元史·顺帝本纪》载，帝有“云肩合袖天衣”。云肩制有四垂，云青丝黄罗五色嵌金为之。

　　【宫词】日上龙墀乐队开彩幢宝盖护楼台。千官鹄立天颜霁，殿下徐牵舞象来。
　　【简释】《元氏掖庭记》载，九龙墀，龙形九曲，金髯玉鳞。
　　《续文献通考》载，元乐舞，用“乐音王队”。男子三人，戴青面具舞蹈。次为“飞天夜叉队”，舞蹈而进。又以妇女二十人，执牡丹花舞唱，又以妇女摇日月金腔稍子鼓，舞唱相合。次男子五人，作五方菩萨相。一人作乐音王，相歌舞。其“寿星队”，用男子执金字牌，或执梅、竹、松椿石，或作飞鸦之像，具各歌舞而进。又有执宝盖、日月棕毛扇，或渔鼓简子、龙竹犁杖，齐唱舞而前。“礼乐队”用童子五人，执香花，妇女二十人，分为四行，鞠躬拜兴舞蹈，或执孔雀幢，舞唱。男子八人，披金甲、执金戟。一人冠平顶冠，执圭，齐唱舞而前。《闲中今古录》载，元顺帝时，有一象，宴朝臣时，拜舞为仪。

　　【宫词】凤麟宝锦出龙梭，左掖门前万段罗。绣市人来争认帖，谁家丽色得春多。
　　【简释】《元氏掖庭记》载，淑妃龙瑞娇，贪而且妒。帝尝赐金帛，比他妃有加。麒麟、凤凰、白兔、灵芝、双角五爪龙、万寿福寿字、赭黄等缎，以巨万数。娇乃开市于右掖门内，发卖诸色锦缎。如有买者，仍给一帖，令不相禁。宦官牛大，辅掌之时，呼为“绣市”，又号“丽色多春”之市。

　　【宫词】缥缈轻袍翠欲流，昆仑巾上蝴蝶稠。月宫仙子饶天巧，进御亲裁绞布裘。
　　【简释】《元氏掖庭记》载，丽嫔张阿元，性号机敏。私制一昆仑巾，上起三层，中有枢转。又制蜂蝶杂处其中，作攒蕊之状。又制飞琼流翠之袍，趋步之际，飘渺如月宫仙子。又为帝制绣丝绞布之裘，雪迭三山之履，以进御。帝服其裘，穿其履，冠“春阳一线巾”。巾乃方士所进，云是“东海长生公”所服。

　　【宫词】水上迎祥动乐歌，九龙华盖映澄波。爽心宴里群争宠，妒杀夭桃戈小娥。
　　【简释】《元氏掖庭记》载，每遇上已日，令诸嫔妃，祓于内园迎祥亭之漾碧池。上置紫云九龙华盖，四面施帏，帏皆蜀锦为之。跨池三桥，桥上结锦为亭。中匾“集鸾”，左匾“凝霞”，右匾“承霄”。三亭雁形相望。又设一横桥，接三亭之上，以通往来。祓毕，宴饮于中，谓之“爽心宴”。池旁有潭，曰“香泉”。池中置温玉狻猊、白晶鹿、红石马等物。嫔妃澡浴之余，则骑以为戏。或执兰蕙，或击球筑，谓之“水上迎祥之乐”。唯淑妃戈小娥，体白而红，著水如桃花含露。帝曰：“此夭桃也！”遂呼为“赛桃夫人”，宠爱有加焉。

　　【宫词】龙炬辉煌簇凤楼，柏香堂里为勾留。天厨已设开颜宴，玉笛还封圆聚侯。
　　【简释】《元氏掖庭记》载，程一宁未得幸时，尝于春夜登翠鸾楼，倚阑弄玉龙之笛，吹一词云：“兰径香销玉辇踪，梨花不忍负春风，绿窗深锁无人见，自碾朱砂养守宫。”帝忽于月下闻之，问宫人曰：“此何人吹也？”有知者对曰：“程才人所吹。”帝虽知之，未召也。及后夜，帝复游之，又闻歌一词云云：帝遂乘金根车至其所。宁见龙炬簇拥，遂趋出叩头俯伏，帝亲以手扶之。曰：“卿非玉笛中自道其意，朕安得至此！”携手至柏香堂，命宝光天禄厨，设“开颜宴”。笑谓宁曰：“今夕之夕，情圆意聚。然玉笛，卿之三青也！可封为‘圆聚侯’！”自是，宠爱日隆，改楼为“奉御楼”，堂为“天怡堂”。

　　【宫词】荡桨西湖月色澄，玉泉深处冷于冰。翻冠飞履香儿舞，一派歌声唱采菱。
　　【简释】《元氏掖庭记》载，凝香儿，本部下官妓也。以才艺选入宫，遂充才人。善鼓瑟，晓音律，能为“翻冠飞履”之舞。京城北，有玉泉山。帝于夏月，尝避暑于北山之下，曰：“西湖者，其中多荷蒲菱芡！”帝作采菱小船，命宫娥乘之以采菱，为水戏。时香儿亦在焉，帝命制“采菱曲”，使篙人歌之。

　　【宫词】十六天魔舞袖垂，穆青阁里斗腰肢。夜深密秘传心法，共学西僧演渫儿。
　　【简释】《元史》载，顺帝荒于游宴，以宫女三圣奴、妙乐奴、方殊奴等十六人按舞，名：“十六天魔舞”。首垂发数瓣，戴象牙佛冠，身披缨络大红销金长短裙，金杂袄，云肩合袖天衣。（又）载，重建“穆青阁”。帝行西僧秘密运气术，号“演渫儿法”。又以宫女十六人，作天魔舞。遇宫中赞佛，则按舞奏乐。宫中非受秘密戒者，不得与。

　　【宫词】鲁班天子擅奇才，宵旰亲操斧削耒。屋样描成颁匠氏，九重尺木起楼台。
　　【简释】《庚申外史》载，帝尝为近侍建宅。自画屋样，又自削木构宫。高尺余，栋、梁、楹、榱宛转皆具。付匠者，按此式为之。京师遂称“鲁班天子”。

　　【宫词】东国名姬貌似花，中宫分赏大臣家。衣衫尽仿高丽样，方领过腰半臂斜。
　　【简释】《庚申外史》载，祁后宫，多蓄高丽美人。大臣有权者，辄以此女送之。自至正以来，宫中给事使令，大半为高丽女。以故，四方衣服、靴帽、器物，皆依高丽样子。
　　《元张昱宫中词》云：“宫衣新尚高丽样，方领过腰半臂裁，连夜内家争借看，为曾著过御前来。

　　【宫词】玉女金神报漏迟，百花宫里昼长时。宰臣莫守移宫例，地道巡游未许知。
　　【简释】《元氏掖庭记》载，顺帝自制宫漏，设玉女捧时刻筹。时至，辄浮水而上。左右立二金甲神人，一悬钟，一悬钲。夜则神人自能按更而击。
　　《庚申外传》载，建“清宁殿”，外为“百花宫”环绕殿侧。帝以旧例，五日一移宫，不厌其所欲。又酷嗜天魔舞女，恐宰相以旧例为言，乃掘地道，盛饰其中。从地道数往，就天魔舞女，以昼作夜，外人初不知也。

　　附：伪周

　　伪周，张士诚，泰州白驹场人。至正十三年，陷泰州，据高邮，僭王号，称周。十六年，元兵急围之，溃围走。轻兵袭破平江，据之，分陷浙东西诸州。后降元，拜太尉。二十六年，自称吴王。二十七年，徐达讨平之，执送金陵，自缢死。改元一（天祐）。

　　【宫词】白墡阶墀似雪明，玉鳞攒簇浪花生。观风楼上开灯宴，自定新诗望太平。
　　【简释】《垄起杂事》载，四飞山产白墡，腻滑精细。士诚取之作阶面之饰，有“水云白”、“雪浪花”、“玉鳞墀”等名。（又）载，元夕张灯，士诚登“观风楼”，开赏灯宴，令从者赋诗，号“望太平”。

　　【宫词】香桐芳蕙绮罗丛，春锦园中望幸同。一曲采芳齐鼓，歌声飞入锦帆风。
　　【简释】《垄起杂事》载，丞相士信守湖州，妆二美姬以进。士诚起“香桐”、“芳蕙”二馆居之。又选三吴良家女八十余人充内使。时宫阙未备，就于府。后起重楼实用邃阁数十间，以为闺帷之所，总名之“春锦园”。（又）载，城内淤川，士诚尝以彩漆金花舟，施锦帆，载美人泛此。列妓女于上，使唱“寻香采芳”之曲。

　　【宫词】廷专心重女灵氛，手折桃花插鬓云。无那三蛆繇未协，虚教撰册命参军。
　　【简释】《金姬传》载，姬名金儿，章丘人，李素女也。父精于医卜，悉以其术授之。遂自极元妙，言人祸福，皆验应。父死从母，为金姓。张士诚陷泗州，李生一家，均被游兵所掠。金儿时年尚未及笄，分配伪太妃曹氏帐中，为侍儿。帐中以金儿言验，称为“姑姑”。（又）载，士诚追忆金儿占验之语，使人召之。时士诚见金儿于狼山，属军旅遽匆，危疑未安。又为金儿危言所恐，心窃敬畏，未敢他有所论。及金儿入舟，发容明丽，进止端庄。帏幄侍御，人人自失，不觉心动，试之曰：“我已默有所祷，汝试卜之。”金儿为卜吉卦，却得大畜之观。进曰：“卜辞不协，不敢以告！”士诚曰：“试举其词。”乃以繇进曰：“三蛆逐蝇，陷坠釜中，灌沸殪，与母长诀。”士诚曰：“吾闻神龟知吉凶，而骨植空枯，卜可尽信哉？”自起，取桃花簪其鬓，笑曰：“以此为聘！”金儿曰：“吾卜处吉凶，别然否，多中于人。昔献公贪骊姬之色，卜而兆有口象，其祸竞流五世。主公方将受命，而岂忍心以妾为骊姬乎？”士诚不听，尽出所得曹氏珠翠锦绣赐之。立命参军王敬夫，撰册金姬词。且曰：“俟他日，加妃号，位次刘氏。”金儿苦辞不可，忽轻翠已罗体矣，知不能免，乃悉召其父母所亲，各叙讫。忽就舟中，启其故匣，出香焚之。向天列拜，长跪私祝，须臾闭目，奄然无语。父母所亲惊抱齐呼，已绝气息矣！

　　附：伪汉

　　伪汉，陈友谅，沔阳渔家子。初事徐寿辉。至正二十年，陷太平，杀其主寿辉于舟中，僭号称汉，徙居武昌。二十三年，兵败于鄱阳，中流矢死。子理，奔武昌，仍僭立。二十四年，明太祖讨降之，封归德侯，后徙高丽。友谅改元一（大义）。

　　【宫词】红粉从军思不禁，苕华妆驾受恩深。无情最是猴溪水，呜咽犹如奏月琴。
　　【简释】《云蕉馆纪谈》载，友谅爱姬苕华夫人，善月琴。友谅出师，必以随，呼为“妆驾”。未几，物故，葬于右耳峰猴溪桥侧，树石月琴，以表之。至今人名“月琴冢”。

　　【宫词】鹿囿临江锦绣明，金鞍纷缀瑟珠缨。宫人花下肩舆出，剪彩春风散满城。
　　【简释】《云蕉馆纪谈》载，友谅蓄鹿数百，于南昌城章江门外，谓之“鹿囿”。尝自跨一角苍鹿，缀瑟珠为缨络，缕金为花鞍。群鹿皆锦绣，遨游江上。（又）载，友谅在江州时，尝以春暮，结彩为花树，自府邸夹道，植至匡山。又剪绣于道上，与宫人乘肩舆而行。黄信诗云：“锦绣铺张春色满，小车花下丽人行。”

　　【宫词】珍馆宏开贵客迎，镂床宝帐紫霞明。宫袍新赐金丝纽，御膳频调玉叶羹。
　　【简释】《云蕉馆纪谈》载，友谅开宝市于都。招至海商大贾，造“尊珍馆”，以待有宝者。设宾客卿使之名，得其绝色以进，则封为“奇货上宾”。得珠玉以进，则封为“珍精贵客”。又有华卿丽使，亚于宾客也。（又）载，有桑妃者，陈所至爱。海贾所进金丝纽花袄、紫霞帐、水晶楼凤箱，皆以赐之。（又）载，陈氏喜食玉叶羹，以西山罗汉菜，曲江金花鱼为之。
　　《明史》载，陈友谅造镂金床，甚精工。

　　附：伪夏

　　伪夏，明玉珍，随州玉沙村人。初为徐寿辉将。至正二十三年，据成都，僭号称夏。后徙重庆，二十六年死。子昇嗣。洪武四年，廖永忠讨降之，封归义侯，后徙高丽。玉珍改元一（大统）。改元一（开列）。

　　【宫词】捣锦亭边制锦笺，银辉馆侧贡华铝。满宫装束饶花粉，御史香分井底泉。
　　【简释】《云蕉馆纪谈》载，浣花溪，自唐薛涛后，能以溪水造笺者，绝少。珍守蜀时，有郡人陆子良，能之。珍于溪上建“捣锦亭”，置笺户十余家。笺有桃花、凤彩、云样、锦幅等名。（又）载，城西清水穴，亦名“粉水井”。巴人以为粉，则膏腻鲜明。昇建“银辉馆”于侧，置官掌之，以供公用。号为“花粉御史”。

　　【宫词】苏薰锦褥艳宫妆，四面风轮竹簟凉。碾出新茶清似雪，一杯花泛海棠香。
　　【简释】《云蕉馆纪谈》载，昇畏暑，作露帐。四面驾风轮，以花竹簟卧其中。宫庭侈甚，席地以苏薰荐铺锦褥于上。宫人不用凳兀，以此为坐。（又）在重庆，取涪江青■〈虫麻〉石，为茶磨。令宫人以武隆“雪锦茶”碾之，焙以大足悬“香霏亭”。海棠花味倍于常海棠，称为香焙茶，甚妙。

　　【宫词】瓮中琥珀吸香醪，荔劈新红助饮豪。宴罢酒酣思却醉，金罂盛进紫梨糕。
　　【简释】《云蕉馆纪谈》载，昇能饮。宴会不用杯盏，用瓮盛酒，以忠州引藤，一吸半瓮。（又）载，昇于荔枝熟时，设“荔枝宴”。有诗云：“香浮琥珀御醿酒，色重鸡冠新荔红。”（又）载，广州出紫梨，昇取其汁，和紫藤粉为糕，名“云液紫霜”，食之能却醉。

　　●全史宫词卷二十　明

　　明，太祖姓朱，名元璋，钟离人。至正十二年起兵，二十八年即帝位，都应天。在位三十一年崩，葬孝陵，改元一（洪武）。恭闵惠皇帝允炆，太祖孙，懿文太子标子。在位四年，燕王举兵犯阙，城破，帝自焚。成祖立，革除建文年号，世称建文君。后大清乾隆元年，追加尊谥。改元一（建文）。太宗棣，太祖第四子。初封燕王，永乐元年，改北平府为顺天府，号北京，以应天为南京。十八年迁顺天，二十二年崩，葬长陵，改元一（永乐）。子仁宗高炽立，一年崩，葬献陵，改元一（洪熙）。子宣宗瞻基立，十年崩，葬景陵，改元一（宣德）。子英宗祁镇立。十四年帝亲征也先，败于土木。也先执帝以北。景帝即位，遥尊为太上皇。景泰元年八月，还都居南宫。七年正月，徐有贞等，迎帝复辟。八年崩，葬裕陵，改元二（正统、天顺）。景帝祁钰，英宗弟。英宗被执入北，孙太后命帝监国。在位八年，帝寝疾，英宗复位，废为郕王。寻殂，葬西山。成化初，追加尊谥。改元一（景泰）。宪宗见深，英宗子。二十三年崩，葬茂陵，改元一（成化）。子孝宗樘立，十八年崩，葬泰陵，改元一（宏治）。子武宗厚照立，十六年崩，葬康陵，改元一（正德）。世宗厚熜，宪宗孙，兴王祐杭子。初嗣封兴王，武宗无子，张太后与大臣杨延和等，征帝立之。四十五年崩，葬永陵，改元一（嘉靖）。子穆宗载垕立，六年崩，葬昭陵，改元一（隆庆）。子神宗翊钧立。四十八年崩，葬定陵，改元一（万历）。子光宗常洛立，一月崩，葬庆陵，改元一（泰昌）。子熹宗由校立，七年崩，葬德陵，改元一（天启）。庄列愍皇帝由检，熹宗弟。初封信王，熹宗无子，遵遗诏即位。十七年，李自成陷都城，帝自缢煤山。大清顺治元年，追加尊谥，葬思陵。改元一（崇祯）。
　　明朝共十六主，凡二百七十六年。

　　【宫词】大练衣裙浅淡妆，残缯败缕赐诸王。一言更溥膠庠惠，太学新添红板仓。
　　【简释】《明史·后妃传》载，太祖马后，平居服大练浣濯之衣，虽敝，不忍易。
　　《彤史拾遗》载，高皇后马氏，缉裁余缯帛，及织工治丝有荒落者，纂集为衣帔，以赐诸王、公主。
　　《明史》载，帝幸太学还，后问：“生徒几何？”帝曰：“数千。”后曰：“人才众矣！诸生有廪食，妻子将所仰给？”于是，立“红板仓”积粮，赐其家。太学生家粮，自后始。

　　【宫词】珍重农功睿虑劳，后庭刈稻晚风高。赏丰共饮香云阁，别供皇妃引口醪。
　　【简释】《椒宫旧事》载，成穆贵妃孙氏，尝与上登“香云阁”，观后苑刈稻。上命宫人取酒来，为“赏丰饮”。令妃诵诗侑酒。妃为歌李绅《悯农诗》，上大悦，赐予有加。（又）载，皇淑妃李氏，性不爱酒。上为造“引口醪”，每宴饮，特设以供妃。

　　【宫词】方领蓝衫御手裁，曾将儒服共颁来。尚功局里新承旨，更举人间女秀才。
　　【简释】《椒宫旧事》载，孝慈见秀才巾服，与胥吏同，乃更制儒巾蓝衫，令上著之。上曰：“此真儒服也！”遂颁天下。
　　《静志居诗话》载，明初，识字妇女得举女秀才，入“尚功局”。

　　【宫词】夜静炉香绕玉阑，清茶闲品小龙团。宫中给事多才女，阁上看书召讲官。
　　【简释】《玉堂丛语》载，洪武初，凡观经史中有未明者，必诏翰林儒臣质之。虽有知书女侍能文，宫人不能近侍讲。方希直有诗云：“风暖彤庭尚薄寒，御炉香绕玉闌干，黄门呼报文渊阁，天子看书召讲官。”
　　《续文献通考》载，洪武二十四年，敕进茶，必碾而揉之，压以银板，为大小“团龙”。

　　【宫词】漫把骑牛笑阿婆，笛声吹出太平歌。马嵬青冢空埋怨，人到深宫薄命多。
　　【简释】《明诗综》载，范氏，清江人椁孙女，早寡。选入禁中，偶题画寄意，高后见之，封为夫人，遗还乡。其题《老妪骑牛吹笛图》。云：“玉环赐死马嵬坡，出塞昭君怨更多，争似阿婆牛背稳，笛中吹出太平歌。”

　　【宫词】宫车晚出地天哀，佛子诸天送雨雷。负帝犹留图画在，瓣香同祝马如来。
　　【简释】《剪胜野闻》载，马后既薨，临葬日，大风雨、雷电。太祖甚不乐，召僧宗泐至，曰：“太后将就窀穸，汝其宣偈！”泐应声曰：“雨落天垂泪，雷鸣地举哀，西方诸佛子，同送马如来。”宣己，帝大悦。顷复朗霁，遂起輀。（又）载，太祖尝为汉兵所逐，马后负之而逃，太子私绘为图。

　　【宫词】洒扫泉台待蜃车，可怜芳草葬群花。朝天女户承新命，眼望西宫泣暮霞。
　　【简释】《彤史拾遗》载，洪武三十一年七月，建文帝以张凤、李衡、赵福、张弼、汪宾、孙瑞、王斌、杨忠、林良、李成、张敏、刘政，由锦衣卫所试百户散骑带刀舍人，进为本所千户。其官皆世袭，以诸人皆西宫殉葬宫人父兄，世所称“朝天女户”是也。

　　【宫词】飞飞燕子入金川，海峤云迷月半边。闻道外廷天使出，依稀犹说访张仙。
　　【简释】《明史纪事本末》载，明谷王穗与李景隆守金川门。燕兵至，遂开门降。先是，建文中，有道士歌于途曰：“莫逐燕，逐燕日高飞，高飞上帝畿。”至是，始验其言。
　　《坚瓠集》载，建文初生，顶颅颇偏。高皇视之，心甚不悦。尝抚而名之曰“半边月儿”。
　　《震泽纪闻》载，太宗师渡江破都城，建文君阖宫自焚死。然或传，实自火逃出。或传蜀府兵来赴难，窃载以去，莫察其实。故遣胡濙，巡行天下，以访“张仙”为名，实访建文也，终莫知所往。

　　【宫词】相夫同邀听鸡鸣，柔德亲颁内训精。命妇朝回应窃语，今朝幸拜女诸生。
　　【简释】《彤史拾遗》载，徐皇后，成祖后也。尝召诸命妇，赐以冠服钞币，且谕之曰：“凡妇相夫，岂只衣服馈食云尔，必将有德行之助。明友之言，有从有违。夫妇之言，婉而易入。尔其思之。”又召翰林学士解缙、黄淮、胡广、胡俨、杨荣、杨士奇、金幼孜妻，见之“柔德殿”，各赐劝勉。后尝辑《女宪》、《女诫》诸书，采其要者，作《内训》二十篇。（又）载、后幼时，读书史，一过不忘，人称“女诸生”。

　　【宫词】中秋赏月圣宴开，惆怅嫦娥面不回。学士诗成云幔卷，始知人有夺天才。
　　【简释】《野获编》载，永乐中，上中秋开宴，月为云遮。命学士解缙赋诗。因口占《落梅风》以进。云：“嫦娥面，今夜圆，下云帘，不著臣见。拼今宵倚不去眠，看谁过广寒宫殿。”上大喜，复命以此意赋长歌《半夜月复明》。上大喜曰：“才子，可谓夺天手段也！”

　　【宫词】左右毬官判两棚，宴开东苑午风晴。太孙拜赐群工贺，一统山河日月明。
　　【简释】《野获编》载，永乐十一年五月，午节。车驾幸东苑，观击球、射柳。听文武群臣、四夷朝使，及在京耆老聚观。先是，命行在礼部议分击毬官为两棚。驸马都尉、广平侯袁容，领左棚。宁阳侯陈懋，领右棚。自皇太孙而下，诸王、大臣以次击射。皇太孙连发皆中，上大喜。射毕，进皇太孙嘉劳之。因曰：“今日华夷毕集，朕有一言，尔思对之。曰‘万方玉帛风云会。’”太孙即叩头对曰：“一统山河日月明。上喜甚，赐名马、锦绮纱罗，及番国布。因命儒臣赋诗，赐群臣宴。

　　【宫词】鹊来灵囿记休祥，翯翯跄跄拟正当。贺表尽誇官样好，切题文字属西杨。
　　【简释】《野获编》载，永乐间，北京得白鹊。时仁宗监国，令宫官撰表为贺。杨士奇以为，不著题，即贺白龟、白鹿亦可。仁宗即命士奇改作。云：“与凤同类，跄跄于帝舜之庭；如玉其翬，翯翯在文王之囿！”仁宗大喜。云：“方是帝王白鹊。”命设内膳赐之。杨士奇，号称“西杨”。

　　【宫词】王圣奸邪鉴在殷，如何开国市私恩。加封乳母诒谋误，已种茄花累后昆。
　　【简释】《野获编》载，永乐三年，追封乳母冯氏为“保圣贞顺夫人”。此封保姆之始，翊圣、卫圣二妪，遂因之。此后，因以为例。客魏用事时，有“魏鬼当头坐，茄花满地生”之谣。

　　【宫词】忽传天外魫灯过，知是君王夜听歌。贡女中宵向东望，玉箫吹处月明多。
　　【简释】《彤史拾遗》载，权妃，朝鲜人。永乐七年，朝鲜贡女充掖庭。上见妃色白而质复秾粹，问其技。出所携玉琯吹之，窈渺多远音。上大悦，遽拔妃出众女上。逾月，册贤妃。《续文献通考》载，永乐中，增定卤薄，有灯二对。

　　【宫词】秋声满院月黄昏，香尽熏炉闭殿门。欲试江南新进种，罗巾轻拭戗金盆。
　　【简释】《吕瑟小史》载，宣宗酷好促织之戏，遗取之江南，价贵至十数金。吴梅村有宣宗“戗金蟋蟀盆”歌。
　　《格致镜原》载，宣德铜器，以炉鼎为首。入赏鉴者，如“鱼耳炉”、“鳅耳炉”、“乳炉”、“百摺彝炉”、“戟耳炉”、“天鸡彝炉”、“方圆鼎”、“石榴足炉”、“橘囊炉”、“香炉”、“高足押经炉”。以上诸款，皆上品赏鉴也。

　　【宫词】仙姬新自凤阳来，诧体椒宫贤而才。一觉自知春梦短，诗词激作楚声哀。
　　【简释】《明史·后妃传》载，宣宗郭嫔，名爱，凤阳人。贤而有文，入宫二旬而卒。自知死期，书“楚声”以自哀。曰：“修短有数兮，不足较也。生而如梦兮，死则觉也。吾亲而归兮，惭予之失孝也。心凄凄而不能已兮，是则可悼也。

　　【宫词】睿藻玢璘画里诗，剡溪湘浦寄遐思。清凉无暑非关扇，自染冰纨作折枝。
　　【简释】《野获编》载，宣宗皇帝，天授奇慧。所御书画，俱非臣下可及。曾见御书一扇，上画折枝花及竹石，自题六言于端。云：“湘浦烟霞交翠，剡溪花雨生香，扫尽人间炎暑，招回天上清凉。”烘染设色，直追宋人。

　　【宫词】金貂贵客伴婵娟，赐出天恩事亦偏。不道古言遭剪舌，满宫争颂李神仙。
　　【简释】《野获编》载，内臣陈芜，交阯人。以永乐丁亥，傅太孙于潜邸。既御极，是为宣宗。以旧恩，升御马监太监，赐姓名为“王瑾范”。金印曰“心迹双清”，曰“金貂贵客”。且出宫女二人，赐之为夫人。其时，有李校尉者，极谏，谓“阉人有辱宫嫔之礼！”上大怒，命剪其舌。后不死，人戏呼为“李神仙”。

　　【宫词】乐部三千方出宫，宫人新放例从同。朝鲜佳丽齐归国，远播皇恩到海东。
　　【简释】《野获编》载，宣德十年，英宗即位，谕礼部曰：“教坊乐工数多，其择堪用者，量留。余悉发为民。”凡释教坊乐工三千八百余人。又朝鲜国妇女，自宣德初年取来，上悯其有乡土父母之恩，命中官遣还其国，令国主遗还家，勿令失所。

　　【宫词】城隍雨地满城讴，朔漠风寒入御楼。怪道胪传金殿日，廷臣先报失龙头。
　　【简释】《野获编》载，正统十四年八月，车驾陷于土木。其年三月，进士传胪，适状元彭时以假寝不至。殿庭相顾疑骇，谓“龙首所失，是何祥也！”未几，果龙驭不返。人间始有“丧元”之说。先是，正统中，京师有“雨地城隍”之谣。雨，御也，地，帝也（皆音相近）。

　　【宫词】诵到三官旧日经，教人回忆小南城。上皇玉食资针绣，尽是中宫手制成。
　　【简释】《野获编》载，南内，在禁城外巽隅，即景泰时锢英宗处，所称“小南城”者是也。闻之老中官，不特室宇湫隘，侍卫寂寥，即膳馔从窦入，亦不时具。钱后日以针绣出贸，以供御食。今所传颂“三官经”，为英宗无聊时所作。

　　【宫词】万颗珠玑洒绮扉，宫娥宫监簇成围。黄金铸豆犹难给，碎剪银壶作蝶飞。

　　【简释】《坚瓠集》载，景泰在位，颇好声色。尝以银豆、金钱洒地，令宫人、宦侍争拾，以供嬉戏。编修杨守陈，赋银豆谣。曰：“尚方承诏出九重，冶银为豆驱良工，颗颗均匀夺天巧，朱函进入蓬莱宫，御手亲将十余把，琅琅乱洒金阶下，万颗珠玑走玉盘，一天雨雹敲鸳瓦，中宫跪拾多盈袖，金珰半坠罗衣皱，赢得天颜一笑欢，拜辞归来坐清昼，闻知昨日六宫中，翠蛾红袖承春风，黄金作豆亲拾得，羊车不至愁烟空，另有银壶薄如叶，并刀剪碎盈丹匣，也随银豆洒金阶，满地春风飞玉蝶。君不见，民餐树皮和草根，梦想豆食如八珍。官仓有米无银籴，操瓢尽作沟中瘠。明主由来爱一嚬，安邦只在恤穷民。愿将银豆三千斛，活取枯骸百万人。”

　　【宫词】七年天子事成空，检点衣装出禁宫。草没金山何处望，进阑肠断玉玲珑。
　　【简释】《彤史拾遗》载，景皇后汪氏，迁外王府，斋素事佛。后英宗索玉玲珑腰系，后对以无有。即而语人曰：“是实有之，但景帝虽废，亦尝为天子七年。一腰系何不可消受？乃追取也！当上索时，吾实怒，而投之井矣！”王葬金山。

　　【宫词】十六人中硕果存，含山寿考拜新恩。亲亲并仰高皇志，博鬓冠加九翟尊。
　　【简释】《野获编》载，含山公主下嫁，驸马尹清。永乐间，进长公主。洪熙初，进大长公主。至天顺六年，方薨，年八十三。于太祖位下二十五子，十六女中，最为寿考。天顺五年七月，上致书含山大长公主，特遣太监蓝忠，赉送珠翠九翟，博鬓冠一顶。博鬓冠，唯皇后得用之。国初，王妃亦许用。永乐间，革之。亲藩曾有请，而不许。今特以赐含山公主，盖异数也。

　　【宫词】绣袍香染鹤炉烟，争拾文华殿上钱。按日轮番催进讲，禁中更有小经筵。
　　【简释】《日下旧闻》载，天顺八年，始开经筵。岁以二八月中旬始，四十月下旬止。先期于文华殿设金鹤香炉，于宝座之南，左右各一香炉。之东南设御案、讲案各一。案上置进讲书，镇以金尺。至期，知经筵官、勋臣、阁学、讲官暨九卿、鸿胪、锦衣指挥使，及四品以上写讲章官，俱绣金绯袍。展书翰林官，与侍仪御史、给事中，俱青绣服。诸臣行礼毕，讲官出班立，展书官二员，出班对立。讲官行礼与展书官膝行，诣御案，展四子书讲议。讲官进讲毕，退西。展书官展经义，仪亦如之。讲毕，乃诣左顺门，宴日讲官。凡四员，日轮二员进讲。讲毕，宴于文华门外西庑。禁中谓之“小经筵”，亦谓之“小讲”。（又）载，经筵始开。相传每讲毕，命中官散金钱于地，令讲官拾之。以为恩典。

　　【宫词】袴褶前驱导御銮，贵妃骑马万人看。宫中谁进房中术，纸尾臣名署万安。
　　【简释】《彤史拾遗》载，上游幸，必令万妃，袴褶为前导。
　　《明史·万安传》载，帝一日于宫中，得疏一匣。皆论“房中术”者，末署名，曰“臣安进”。

　　【宫词】夜来饮录候彤闱，何日前星■〈光夭〉紫微。手把啄金杯自祝，赤鹦青鸟各双飞。
　　【简释】《丹铅总录》载，周礼，掌王之阴事，阴令。阴事，群妃御见之事。汉掖庭令昼漏不尽，八刻白录所记，推当御见者。今宫中亦有之名“钦录薄”，则其来古矣。
　　《两浙■〈車曺〉轩录诗注》载，茂陵有鹦鹉啄金杯。上刻赤鹦、青鸟各二，樱桃十六颗。义取四妃十六子也。侯朝宗“壮悔堂集”，有《鹦鹉啄金杯》歌。

　　【宫词】安乐堂中泪暗吞，蛮花零落闭长门。儿来膝上忘儿母，叹息黄袍尚寡恩。
　　【简释】《彤史拾遗》载，孝穆纪太后者，宪宗妃，孝宗母也，本蛮土官女。上尝行内藏，后应对称旨悦之，一幸有孕。万贵妃知之而恚甚，乃谪居安乐堂，久之生孝宗。使门监张敏溺焉。敏惊曰：“上未有子，奈何弃之。”藏之他室。至五六岁，未敢剪胎发。上一日召张敏栉发，照镜叹曰：“老将至，而无子！”敏伏地曰：“有。但恐不能保！”上即日幸西内，遗使迎皇子。后抱孝宗泣曰：“事已觉，吾无生矣！儿去见黄袍有须者，即儿父也！”皇子衣小绯袍，乘小舆拥至阶下。发垂地，走投帝怀。帝置之膝，抚视久之。其六月，妃暴薨。

　　【宫词】第一名传作论初，内中学士职新除。绣窗日永调鹦鹉，好为君前诵尚书。
　　【简释】《静志居诗话》载，乌程女子沈莹中，初入掖庭，泰陵试以“守宫论”为题。云：“甚矣，秦之无道也！宫其必守哉？”泰陵大悦，擢居第一，给事禁中，授女学士。吴兴人至今呼为“女阁老”。莹中在大内，暇饲白鹦鹉，教之诵《尚书·无逸篇》。此宜载之彤管者也。莹中，名琼莲。

　　【宫词】院本新添弋与，教坊官里几伶伦。近来贵比朝绅列，抛却猪靴卍字巾。
　　【简释】《野获编》载，内庭诸戏剧，俱隶钟鼓司。皆习相传院本，沿金元之旧相事。多于教坊相通。至今上始设诸剧于玉熙宫，以习外戏，如弋阳、海盐、山诸家俱有之。（又）载，教坊官在前元，最为尊显，秩至三品。我朝教坊之长，虽只正九品，然而御前供役，亦得用幞头、公服，望之俨然朝士也。按祖制，乐工俱戴青卍字巾，系红绿搭膊。常服则绿头巾，以别于士庶。又有穿带毛猪皮靴之制。今进贤冠束带，竟与百官无异。

　　【宫词】正位东宫玉一枝，金莲结子总堪疑。浣衣局里谈前事。犹记红毡裹送时。
　　【简释】《野获编》载，当宏治末，孝康皇后张氏专宠，六宫不得进御。自武宗生后，正位东宫更无支子。京师遂有浮言“太子必中宫出”者。时武城尉军余郑旺，有女进内。因结内侍刘山，宣言：“其女今名郑金莲，现在太皇太后周氏宫中，实东宫生母也。”孝宗闻之大怒，殛刘山并郑旺论斩，后遇赦，得免。至正德二年，又布前言。始成狱，正法。此案倡议甚怪，如果妖言，旺乃罪魁，不即加刑，何也！然则，武宗果为郑金莲所出，而孝康攘为嫡子耳，抑更有他皇子也！至旺复理前说，时孝康及武宗母子恩深，岂有更改之理？旺不死，更何待哉！若金莲者，则编修王赞，教内侍书于司礼监。亲见其红毡裹送浣衣局，内臣皆起立迎入，侍之异常。其后日处分，则不可考矣！

　　【宫词】不谓批鳞出宦官，铜缸声震讵无端。何人自恃椒房戚，游戏宫中顶玉冠。
　　【简释】《野获编》载，太监何文鼎者，浙之余姚人。宏治间，供事内庭。时寿宁候张鹤龄，建昌侯张延龄，以椒房被思，出入禁中无恒度。文鼎心恶之。一日，二张入内观灯，孝宗与饮。偶起入厕，除御冠于执事者。二张起，戏顶之。次日，文鼎上疏极谏。上怒，发锦衣卫拷问主使者。文鼎对曰：“有。”问曰：“何人？”文鼎对曰：“孔子、孟子也！”上怒不解。为孝康张皇后，杖死于海子。寻上自闻御前铜缸有声，其声如文鼎诉冤者。会清宁宫灾，邢部主事陈凤梧，应诏陈文鼎之冤，上感悟，以礼收葬。且御制文，祭之。词林某，有诗吊之。云：“外戚擅权天下有，内臣抗疏古今无。”亦指实也。

　　【宫词】空传同日册双妃，尚寝无司六局非。陇右花毡新进御，帐房出哨锦成围。
　　【简释】《彤史拾遗》载，沈贤妃、吴贵妃，皆武宗妃也。故事选后，以二女陪选。正德改元，上大婚，三妃陪后进，慈圣太后即命封为妃。越一月，命礼部上册妃仪。
　　《武宗外纪》载，故事宫中六局，官有尚寝者，司上寝处事。而文书房内官，每记上幸宿所在，及所幸宫嫔年月，以俟备考。上悉令除却省记注，掣去尚寝诸所司事。遂遍游宫中，日率小黄门，为角抵、踏踘之戏。随所驻，辄饮宿不归。（又）载，敕陕西进上，用花毡帐房一百六十二间。凡重门、堂庑、庖廐、溷湢，及户牖、椿橛、影壁、围幕、地衣之类皆具。且有坛内游幸，出哨赶声息，诸名号，凡一年乃成。

　　【宫词】咏絮簪花并擅长，新随雕辇幸渔阳。溶溶一派温泉水，好为君王洗冷肠。
　　【简释】《彤史拾遗》载，王妃，顺天人。能诗，工笔札，以才色为武宗所幸，尝侍上幸蓟州温泉。命妃为诗，妃手自书之，刻于石。诗云：“塞外风霜冻异常，水池何事暖如汤，溶溶一派流千古，不为人间洗冷肠。”

　　【宫词】六店周回御路斜，跳猿骗马竞喧哗。宫人敕入勾栏院，廊下当垆卖酒家。
　　【简释】《武宗外纪》载，自宝和至宝延，凡六店。历与贸易，别令作市，正调和之。拥至廊下家（廊下家者，中官住永巷，卖酒家也）。筝■〈秦〉、琵琶嘈嘈然，坐当垆妇于其中。凡市戏跳猿、骗马、斗鸡、逐犬，所至环集，且实宫人于勾栏，扮演侑酒，醉即宿其处。

　　【宫词】彩灯花样四时标，殿阁胡将赤舌招。回望尚闻新宅笑，一棚烟火胜元宵。
　　【简释】《武宗外纪》载，上自即位后，每岁宫中张灯为乐，所费以数万计。至九年，宁王宸濠，献新样四时灯数百。其制不一，多著柱附壁，以取新异。上复于庭轩问，设毡幙而贮火药于其中。偶不戒，遂延烧宫殿，乾清门以内，皆灰烬矣。当火盛时，上犹在豹房。回顾光燄烘烘然，笑曰：“是一棚大烟火也！”（又）载，上称豹房为新宅。

　　【宫词】三千海户抱城雄，南苑初开骤玉骢。七十二桥同踏遍，赏功亲手赐花红。
　　【简释】《明史·武宗纪》载，正德十一年，录自宫男子三千四百余人，充海户。
　　《帝京景物略》载，南海子，方一百六十里，中有殿。殿旁晾鹰台，台临三海子，筑七十二桥以渡。元之旧物也。
　　《武宗外纪》载，上幸南海子还，赐文武群臣银牌于左顺门。一、二、三品，镂文其上曰“庆功”，四、五品曰“赏功”。各被以红簪花，次第出。

　　【宫词】中外争夸时世装，四家兵甲尽衣黄。至尊新署将军号，过锦频开内教场。
　　【简释】《武宗外纪》载，上初好武，江彬、许泰皆以边将得幸。乃立内教场。后益以神周刘晖四人，皆赐国姓，名四家兵，又名外四家兵。上乃自统一营，谓之“中军”。晨夕下操，上亲阅之，名曰“过锦”。言度眼如锦也。时诸军，悉衣黄罩甲。中外化之，号“时世装”。（又）载，武宗自称“威武大将军”。

　　【宫词】新得妖姬骑射能，龟兹番乐入深宫。教坊竟沐椒房宠，祸本男戎藉女戎。
　　【简释】《彤史拾遗》载，马氏，马昂妹，教坊供奉女也。马氏善骑射，解于阗、龟兹诸乐，能道番语。遂绝幸，封兄昂右军都督。马氏一门无大小，皆赐蟒衣。御史程启充等言：“内宠为嬖，是为女戎。外宠为幸，是为男戎。妹喜伐夏，妲巳伐商，褒姒伐周，此女戎也。莽卓伐汉，贾赵伐晋，安史伐唐，此男戎也。马昂，本骄淫横暴，而济之以奸；马姬，乖佞多能，而济之以媚。是兼内外之戎于一家，积夏、商、周、汉、晋、唐之患，于一时也！”

　　【宫词】腾禧宝殿墨云流，侍辇空闻谏豫游。密约金簪陪凤舸，绣旛名字遍扬州。
　　【简释】《金鳌退食笔记》载，“腾禧殿”复以黑琉璃瓦。明武宗幸宣府，悦乐伎刘良女，载归。居腾禧殿，俗呼为“黑老婆殿”。（又）载，武宗每纵猎，辄以刘姬谏，而止。
　　《彤史拾遗》载，上将南征，约以他舟迎美人，美人脱一簪为信。上过卢沟，驰马失簪，乃独乘舸至张家湾，亲迎美人，载而南。及上至扬州，自上方寺至南京，所临寺观，幡幢锦绣、梵贝夹册，有为上所锡赉者，悉署上与夫人刘氏名字。

　　【宫词】少年阿监俊逸装，日日承恩侍豹房。谁把羊脂蒙赐号，玉容应妬老儿当。
　　【简释】《野获编补遗》载，武宗初年，选内臣俊美者，以充宠幸，名曰“老儿当”，犹云“等辇”也。时皆用年少者，而曰“老儿”，盖反言之。其后又有“金刚老儿当”，其人皆用事大珰，如张忠辈在其中。（又）载，武宗南幸，至杨文襄一清家，有歌童侍焉。上悦其白皙，问何名？歌童曰：“杨芝。”上悦，赐名“羊脂玉”，命从驾北上。
　　《明史·武宗本纪》载，正德二年八月丙戌，作豹房居之。

　　【宫词】可怜一梦误终身，没入官奴恨正新。得侍君王仍薄命，伤心不独浣衣人。
　　【简释】《彤史拾遗》载，浣衣王满堂者，时感异梦，嫁道士段鋹。后鋹败，没入官奴。送浣衣局，既而召入侍豹房，大幸。世宗嗣位，复出浣衣局。又谓之“王浣衣”。

　　【宫词】谁占东西两院春，时闻弦索动梁尘。赵姬可许如飞燕，竟号昭阳殿里人。
　　【简释】《明诗综》载，明制，南北都各立教坊司。北有东西二院，南有十四楼。（又）载，赵丽华，字如燕，南院妓，自称“昭阳殿中人”。
　　《静志居诗话》载，如燕父，名锐。以善歌乐府，供奉康陵。如燕年十三，录籍教坊，能缀小词，被入弦索。

　　【宫词】茧馆春风手自缫，採桑台畔绿荫绕。苑中建有亲蚕殿，不用宫车出北郊。
　　【简释】《金鳌退食笔记》载，亲蚕殿在万寿宫西南。有斋宫具服殿。蚕室茧馆，皆如古制。採桑台高一尺四寸，广一丈四尺。
　　《明世宗实录》载，礼部上言：“皇后出郊亲蚕不便，议移之西苑。”上曰：“朕唯农桑重务，欲于宫前建‘土谷坛’，宫后为‘蚕坛’，以时省视。”

　　【宫词】扮演宣传钟鼓司，苑中打稻早秋时。驾来敕锡儒臣宴，进讲豳风七月诗。
　　【简释】《野获编》载，世宗初，建“无逸殿”于西苑。翼以豳风亭。盖取诗书义，以重农务，而时率大臣游宴其中。又命阁臣李时、翟銮辈，坐讲豳风七月之诗。
　　《日下旧闻录》载，打稻之戏，驾幸“无逸殿”，钟鼓司扮农夫、农妇，及田畯官吏，征租纳税等事。

　　【宫词】太极衣方进御来，春风憔悴闭楼台。玉颜空预良家选，只为延年作药材。
　　【简释】《野获编补遗》载，世宗朝，罢任府丞朱隆禧，作太极衣以献，盖“房中术”也。上大喜，进禧为侍郎。（又）载，嘉靖中叶，上饵丹药有验。至壬子冬，命京师内外选女，八岁至十四岁者三百人入宫。乙卯九月，又选十岁以下者，一百六十人。盖从陶仲文言，供炼药用也。其法名“先天丹铅”，久进之，可以长生。主用少女初潮经血。
　　《王弇州嘉靖宫饲》云：“两角鸭青双筋红，灵犀一点未曾通，只缘身作延年药，憔悴春风雨露中。”

　　【宫词】小小蓬莱别有天，君王礼斗夜迟眠。大臣暴直来西苑，分赉银孩金寿仙。
　　【简释】《宸坦识略》载，清虚殿侧，作九曲池，多立奇石，名“小蓬莱”。相传世宗礼斗于此。
　　《金鳌退食笔记》载，明世宗晚年，爱静，常居西内。勋辅大臣直宿“无逸殿”，日有赐赉，如“银孩儿”、“金寿仙”之类。

　　【宫词】蕉园松桧影交加，圆殿穹窿绿荫遮。薄暮醮坛风日暖，香烟沁入牡丹花。
　　【简释】《宸垣识略》载，蕉园松桧苍翠，中有前明“崇智殿”旧址。后圆殿穹窿，为“千圣殿”。明时，崇智殿后，有牡丹数十株，又名“椒园”。有二下马牌，是世宗建醮时所立。

　　【宫词】丹凤元龟应候来，天池钓叟碧霄回。白绫袋里雷轩药，遍赐人间寿域开。
　　【简释】《野获编》载，世宗自号“天池钓叟”。在直词臣，各赋诗。唯李文定公，最当圣意。即今所传“拱极众星为玉饵，悬空新月作银钩”是也。（又）载，世庙居西内，事斋醮。一时词臣以青词得宠眷者甚众，而最称上意者，无如袁文荣“炜董尚份”，然皆荒妄不典之言。如世所传对联云：“洛水元龟初献瑞，阳数九，阴数九，九九八十一，数数原乎道，道通元始天尊，一诚有感；岐山丹凤两呈祥，雄声六，雌声六，六六三十六，声声闻于天，天生嘉靖皇帝，万寿无疆。”
　　《暖姝由笔》载，嘉靖二十三年，施药京师。为丸凡三十五，以治百病，俱有汤引。以白绫作袋，上刻板作印，云：“凝道雷轩施袋中，贮银五分作方片。”嘉靖钱七枚雷轩。“雷轩”，朝庭道号也。

　　【宫词】万岁山阴小碣镌，狮龙变化最堪怜。持杯暗向霜眉酹，尚怪君王雨露偏。
　　【简释】《日下旧闻》载，嘉靖中，禁中有猫，微青色，唯两眉洁莹。名曰“霜眉”，善伺上意。凡有呼召，或有行幸，皆先意前导。伺上寝，株橛不移。上最怜爱之。死后，敕葬万岁山阴。碑曰“虬龙冢”。
　　《静志居诗话》载，“霜眉”死，命以金棺葬万岁山，荐以斋醮。袁文荣撰词，有“化狮为龙”语，因题碑曰“虬龙冢”。

　　【宫词】外宫冷落病何堪，红药低吟意妙含。一语宏恩留故国，不教选女到江南。
　　【简释】《彤史拾遗》载，邵贵妃者，兴献王母也。时万妃妒甚，妃托微疾，居外宫。偶夜坐，自咏所制《红药诗》。宪宗过闻之，大喜，遂召幸。（又）载，世宗继大统，进称皇太后。太后尝曰：“女子入宫无生人乐，以后选女入宫，勿下江南。此我留大恩于江南女子者也！”

　　【宫词】貂帐宵深烛影微，雏姬新入称尚美。明朝圣诞群称寿，万寿宫前册寿妃。
　　【简释】《野获编》载，万寿宫，文皇帝旧宫也。世宗初，名永寿宫。自壬寅从大内移跸此中，已二十年。至四十年冬，十一月之二十五日，夜火大作，凡乘舆一切服御，及先朝异宝，尽付一炬。相传，上是夕被酒，与新幸宫姬尚美人者，于貂帐中试“小烟花”，致延烧遂炽，未记详景。至四十五年八月，命拜未封宫御尚氏，为寿妃。封妃之日，距圣诞仅二日，上春秋恰周一甲子。盖极尊贵之，以备大庆。上觞。（又）载，世宗一日诵经，动手击磬，偶误搥他处。诸侍女皆頫首，不敢仰。唯一幼者，失声大笑。上注目顾之，咸谓命在顷刻矣！上经辍后，遂承更衣之宠。即世所称尚美人者，是也。时年仅十三岁。

　　【宫词】琉璃彩结御河水，一片光明镜面菱。西苍雪晴来往便，胡床稳坐快云腾。
　　【简释】《酌中志》载，河由北安门入，芦苇茂盛水禽上下，俨若江南风景。至冬，冰冻可拖床，以木板上加交床，一人前引绳，可拉二三人行冰如飞，积雪残云点缀如画。世庙晚年多居西内，壬寅正月，皇太子自宫中往见，绝河冰而过。时阁臣夏言，词云“胡床稳坐渡层冰”。正咏此也。

　　【宫词】品重丝窝虎眼糖，内中甜食有专房。勾栏巷里松榛饼，传入深宫亦禁方。
　　【简释】《酌中去》载，甜食房造办丝窝虎眼糖，裁松饼减煠等样。其造法、器具，皆内臣经手，不令人见。是以丝窝虎眼糖，外廷最为珍味。
　　《野获编》载，穆宗尝思食果饼，询之近侍。俄顷尚食监及甜食房，各开买办松榛粻糖等物，值数十金，以进。上笑曰：“此饼只需银五钱。便于东长安大街勾栏胡同买一大盆。何值多金！”内臣俱缩颈退。盖上在潜邸，稔知其价也。

　　【宫词】戏竹分排引乐官，庆成开宴圣恩宽。当筵屡听黄门报，天语谆谆劝饮干。
　　【简释】《续文献通考》载，明宴会“乐舞仪注”云：大乐二人执戏竹，引大乐工陈于丹陛西。
　　《天禄识余》载，明礼典中，有“庆成宴”。每宴必传旨曰“满斟酒”，官人每饮干。故李西涯诗云“酒传天语饮教干”。盖纪实也。

　　【宫词】莲步珊珊倚晓风，蛾眉分列艳装红。有缘系得金跳脱，暂住元晖小殿中。
　　【简释】《明史·庄烈周后传》载，故事宫中选大婚一，后以二贵陪升。中选则皇太后幕以青纱帕，取金玉跳脱系其臂。不中则以年月帖子，纳淑女袖，侑以银币，遣还。
　　《酌中志》载，凡诸王錧，选中淑女，候钦差某封，某位娘娘亲到元晖殿。选不中者，送出。凡选中者，或后或妃或王妃，皆先居于此，以便次第奏，举行吉礼也。

　　【宫词】乾清门外散朝回，水滴铜壶漏暗催。路遇金牌齐侧立，殿中方报午时来。
　　【简释】《酌中志》载，刻漏房铜壶滴漏，凡八刻水则交一时，直殿监门抱时辰牌，赴乾清门内换之。牌长尺余，石青地金字书某日时，途遇者必侧立让行，坐者起立。盖“敬天时”之仪。

　　【宫词】月满天街唱太平，提铃相应一声声。遥闻别殿笙歌发，未许鸡人报五更。
　　【简释】《日下旧闻》载，明宫人有罪，罚提铃。每夜自乾清门至日精门、月华门，仍还乾清宫前方止。高唱“天下太平”四字，声缓而长，与铃声相应。

　　【宫词】女官双手牵龙章，尚宝新更符玺郎。揭帖传来先告涤，项间捧挂大条黄。
　　【简释】《酌中去》载，尚宝监，掌御用宝玺，敕符将军印信。尚宝司所领者，曰“皇帝奉天之宝”，郊天斋醮用之。曰“尊亲之宝”，上尊号用之。曰“亲亲之宝”，有大小二颗，与藩府用之。诰命之宝，敕命之宝，广运之宝，则用之最多也。凡宝，皆内尚宝女官掌之。遇用宝，则尚宝司以揭帖赴尚宝监，监请旨，然后赴内司领取。岁用宝三万余颗。
　　《龙湖文集》载，国初，设符玺郎，后改曰“尚宝司”。
　　《玉光剑气集》载，每年三月二十九、九月二十九，为用宝之期。先期请出洗涤，尚宝太监用大黄绒绦，两手恭捧，挂于项。尚宝卿以金盆盛水濯之，次日乃用。

　　【宫词】宫鸦绕树晓风寒，病骨消磨兴欲阑。听得履声强坐起，经书指于主儿看。
　　【简释】《彤史拾遗》载，穆宗继后陈氏，通州人。先是，神宗在东宫时，后病居别宫。神宗生母李后，尚为贵妃。神宗每诣奉先殿，朝帝及贵妃毕，即往候后。曰“娘娘寂寞，礼不可旷！”后闻履声，即喜。强起，取经书指而问之。明宫中，呼太子曰“主儿”。

　　【宫词】龙楼弦管一时鸣，令节承欢奉辇行。初命四齐陈百戏，君王先己候乾清。
　　【简释】《彤史拾遗》载，神宗尝设四齐近侍二百人，陈百戏为两宫欢。每遇令节，先于乾清宫大殿，设两宫坐，使贵嫔请导上预。俟云台门下拱而立，北向久之。仁圣舆至景运门，慈圣舆至隆宗门。上居中，向北跪。少顷，两舆齐来前已复齐，至乾清门，上起。于是，中宫王皇后，扶仁圣舆；皇贵妃郑氏，扶慈圣舆，导而入。少憩，请升坐。自捧觞安几，以及献馔、更衣，必膝行稽首，屏顾慑息，皆从来仪注所未有者。于是，始陈戏剧，欢乃罢。

　　【宫词】密约焚香写誓词，君王溺爱贵妃痴。他年玉盒开封騐，记否高元殿里时。
　　【简释】《日下旧闻》载，万历中，皇三子生。郑贵妃即乞怜于上，欲立为太子。北上西门之西，有“大高元殿”，以祀真武。贵妃要上诣殿行香，设密誓御书誓词，缄玉盒中，存贵妃所。后廷臣敦促建储，慈圣又坚主立长。上始割爱立皇长子。既立，遗人往贵妃处索玉盒至，封识宛然，内所书已蚀尽，只存四腔素纸而已，上悚然异之。

　　【宫词】祝厘禁御启祗林，宫女含羞演梵音。佛号暗随宫漏转，自鸣钟应自鸣琴。
　　【简释】《酌中志》载，神庙在宥，孝侍两宫圣母，琳宫梵刹遍峙郊圻。皇城内旧设汉经厂，内臣若干员其僧伽帽、袈裟、缁衣与僧同，唯不落发。神庙曾选精典精熟、心行老诚者数员，教习宫女数十人，亦能于佛前做法事，行香念经若尼姑。
　　《帝京景物略》载，天主堂在宣武门内。玛窦自欧罗巴国，航海入中国，神宗命给廪赐第。此邸其俗工奇器，候钟应时自击有节，天琴铁弦，随所按音调如谱。

　　【宫词】金簪划破玉阶苔，十字纵横八面开。满屋几多银豆叶，掉城同向御前来。
　　【简释】《酌中志》载，神庙宫中，偶兴“掉城”之戏。于御前十余步外，画界一方城。于城内斜正十字，分作八城，挨写十两至三两。只令司礼监掌印，东厂秉笔。及管事牌子，递以银豆叶八宝投之，落于某城，即照数赏之。若落到城外，或压线者，即收其所掷焉。

　　【宫词】双树婆娑荫玉除，九莲遗迹认模糊。英华殿里陪銮去，采得菩提作念珠。
　　【简释】《酌中志》载，英华殿前，有菩提树二株，结子可作念珠。词臣张志范，作偈。其序文略曰：“大内西北偶，建有英华殿。殿前菩提树二株，闻系九莲菩萨、慈圣皇祖母所植。神庙以圣母上宾奉御容，于树之东北别殿。值朔望节，即亲诣行礼。每瞻仰双树，若有怀眷之思焉。”因上尊号曰“九莲菩萨”。

　　【宫词】明朝万寿启琼筵，早起忙寻一把连。帽上铎针双蝠抱，共将洪福祝齐天。
　　【简释】《西河诗话》载，铎针插宫帽巾者，其制用珍珠、珊瑚、金银方胜等，应时做彩。万寿节上有洪福齐天诸彩。所谓洪福齐天者，先做“齐天”字，以红色蝙蝠，缀两旁是也。铎针，乃内臣佩服之一。
　　《酌中志》载，宫中旧制，凡掌印、秉笔、管事牌子，在殿内直宿。其余者，候圣驾安寝，散归直房。其各家经管衣帽官人，即将官帽一顶，贴里道袍大袄，或褂，共上一条领者一付总缀两条带子，将提系绦。牌繐亦挂得停当，名曰“一把连，紧安于所歇床旁。凡猝然夜间御前有事，便立刻衣冠。此从耒贵近大臣之体，亦内臣小心敬慎，分内事也。

　　【宫词】诗图数尽尚余寒，走马东郊蜡雪残。二十四园花未放，灰池先进咬春盘。
　　【简释】《酌中志》载，冬至，司礼监刷印《九九消寒诗图》。（又）载，立春前一曰：于东直门外迎春。凡勋戚、内臣赴春场跑马，以较优劣。至次日，无贵贱者，皆咀萝卜，名曰“咬春”。
　　《宸垣识略》载，南苑设二十四园，以供花果。
　　《金鳌退食笔记》载，南花园，明时为灰池，种植瓜蔬，以备春盘荐生之用。立春进鲜萝卜，名曰“咬春”。

　　【宫词】回龙观里海棠开，六角亭边锦作堆。红粉扬鞭呼答应，官家走马看花来。
　　【简释】《日下旧闻》载，回龙观，旧多海棠。旁有六角亭，每岁花时，上临幸焉。
　　《酌中志》载，嫔妃以下，有“大小答应”诸名色。

　　【宫词】杏子微黄四月交，嘉蔬取次进天庖。一团碧玉忙收裹，宫女相呼打菜包。
　　【简释】《日下旧闻》载，司苑局进用蔬菜，俱用竹笼筐盒装盛。
　　《酌中志》载，四月，以各样精肥肉、姜蒜，如豆大，拌饭。莴苣大叶裹食之，名曰“包儿饭”，今俗名“打菜包”。

　　【宫词】云锦光明五色条，蚕池机杼响清宵。七襄乞得天孙巧，应候宫衣绣鹊桥。
　　【简释】《酌中志》载，七夕，宫眷穿鹊桥补子，设乞巧山子。兵仗局进乞巧针。《宸坦识略》载，蚕池东临西范，明宫人织绵之处。

　　【宫词】金鳌坊下水如绫，积翠堆雪列几层。秋到椒园修法事，藉花深处放河灯。
　　【简释】《日下旧闻》载，太液池有大石桥二。其一跨海子东西，曰“金鳌玉蝀”。其一跨橘花岛之南，曰“积翠堆云”。
　　《金鳌退食笔记》载，蕉园，一名“椒园”。七月十五日，西苑作法事，放河灯。

　　【宫词】连天雨雪朔风骄，金鸭香温炭饼消。帘卷玉楼人尽望，三千宝帚扫琼瑶。
　　【简释】《升弇外集》载，石炭，发香煤也。今制，宫中捣炭为末，以枣梨汁合之为饼，置于炉中以为香藉，即此物也。
　　《野获编》载，明制，大内每雪后，于京营内，拨三千名入内庭扫雪。又南京旧制，有拣花舍人，额设五百名。盖当年供奉荐薪，及玉食糖煌之用。五百拣花，三千扫雪，亦两都佳话也。

　　【宫词】曲曲黄河柳覆堤，洗妆楼下路高低。当前尽洒金银豆，耍外同过玉蝀西。
　　【简释】《李默游西内记》载，北行，松间隐隐见冈阜，至则小轩崎其前。又前甃石为九曲黄河，山上有梳妆楼遗址，旧传为辽后游处。
　　《王世贞宫词》云：“杂沓香车看不见，好登辽后梳妆楼。”
　　《日下旧闻》载，往时，宫中出游西苑，有“大耍外”，“小耍外”之名，赏赐无算。临晚，以金银豆洒地。听内竖争拾取为笑乐。此例，崇正悉罢，易以胡桃、红枣等物。

　　【宫词】葵花衫子瘦宜身，半是青霞室里人。侍辇归来香领腻，玉山纸换不嫌频。
　　【简释】《思陵典礼记》载，大明典礼，裁宫人衣，多用紫色圆领、窄袖，遍剌折枝小葵花，以金圈之。
　　《彤史拾遗》载，上自后妃诸嫔外，每有选淑可承侍者，于乾清门旁室，更名“青霞”，令杂居室中。
　　《戒庵漫笔》载，宫女衣，皆以纸为护领，一日一换。保其衣洁也。护领纸，为江西玉山县所贡。

　　【宫词】水殿荷香扑御楂，风前撒扇迭轻纱。玉纤竞采银苗菜，莫损池中并蒂花。
　　【简释】《潜确类书》载，永乐中，朝鲜进摺迭扇，上喜其舒展之便，命工如式为之，亦谓“撒扇”。
　　《酌中志》载，六月六日，咀银苗菜，即藕之嫩秧也。

　　【宫词】二月熏虫应候煎，荐来桃鲊胜花鲜。河豚鱼上芦芽短，正是春风煮酒天。
　　【简释】《酌中志》载，二月初二日，用黍面枣糕，以油煎之。或把面和稀，摊为煎饼，名曰“熏虫”。是月，食河豚，饮芦芽汤，为解其热。各家煮过夏之酒。此时，吃鲊，名曰“桃花鲊”也。

　　【宫词】日上金铺露未干，膳房承旨进朝餐。耒其旧品何时换，鸟脑新蒸玉一盘。
　　【简释】《拜经楼诗话》载，明太祖既定天下，每早晚进膳，必列豆腐，示不敢奢也。其后，不知何代，竟以百鸟脑釀成，代之。

　　【宫词】露下瑶阶殿阁凉，舞衫歌扇迭空箱。哕鸾宫里人无寐，数尽莲花漏更长。
　　【简释】《酌中志》载，“哕鸾宫”、“喈凤宫”，凡先朝有名封之嫔妃，无名封之宫眷，养老之处也。此巷自宝善门，亦可通元武门，俗称“狗儿湾”。其居中门曰“莲花门”。五更攒点后，至晓报九刻水者，刻漏房官，及“答应”、“长随”也。

　　【宫词】别敕教书选内司，双娥学画待年时。女经一卷粗能记，红袖灯前细问师。
　　【简释】《酌中志》载，宫中教书，选二十四衙门，多读书，善楷书者，任之。所教宫女读《百家姓》、《千字文》、《孝经》、《女训》、《女诫》。内则《诗经》、《大学》、《中庸》、《论语》等书，学规最严。能通者，升女秀才、女史官正司六局掌印。

　　【宫词】蜡帕龙香作束修，内书堂里课蒙求。按户拨向监司去，绣服谁先换斗牛。
　　【简释】《酌中志》载，内书堂读书，自宣德间创建，始命大学士陈山教授之，后以词臣任之。凡奉旨收入宫人，选年十岁上下者，二三百人，拨内书堂读书。择日拜圣人，每学生一名具白蜡手帕、龙挂香，以为束修。凡各衙门缺写字者，具印信本奏讨，奉旨拨若干名，即挨名给散。（又）载，自太监而上，方敢穿“斗牛补”。

　　【宫词】的的琼姬掌上珍，天心早为缔良姻。焚香默向金瓶祝，一领绯袍覆体新。
　　【简释】《思陵典礼记》载，万历中，选择尚主子弟三人入见。上以其名，呈太后。太后置金瓶中，焚香。祝天选其一，以绯袍覆之，送入春曹。其两人陪入者，赐金绮。罢出送顺天府庠。

　　【宫词】料理珠珰绾玉钗，铺宫有例宴新排。龙漦燕啄悬殷鉴，认取高皇铁字牌。
　　【简释】《思陵典礼记》载，大明典礼，裁宫人乌纱帽，饰以花髩。额缀圆珠结、珠，梳垂珠耳饰。（又）载，上初幸妃，宫内谓之“铺宫”。《明史·后妃传序》载，洪武元年，命儒臣修《女诫》。五年命礼部议宫官女职之制。命工部制红牌，镂戒谕后妃之词，悬于宫中。牌用铁字，饰以金，复著令典是以终。明代无龙漦燕啄之妖，墨敕斜封之祸。

　　【宫词】玉座遥瞻卓影临，晨光满殿集朝簪。绣刀鸾带新承赐，异数争誇武翰林。
　　【简释】《野获编》载，今主上御门，常朝黼扆之后，内臣执一有柄之物，若擎扇然，用黄帕裹之。自上升座，护蔽于后，降座则撤之。从来不曾展开，或疑为雉尾之属。后闻其名曰“卓影”，乃先朝外夷所贡，最能祓除不样。以故临朝辄举以卫御座。（又）载，锦衣卫官登大堂者，拜命日，即赐绣春刀、鸾带大红蟒衣飞鱼服，以便护大驾行大祀诸礼。其常朝亦衣吉服侍立于御坐之西，以备宣唤。其亲近非他武臣得比，以故有“武翰林”之名。

　　【宫词】吟声常绕碧宫隈，共识中涓有秀才。宸翰淋漓题额处，半天苍雪护楼台。
　　【简释】《静志居诗话》载，张监丞，以善诗悦定陵，呼为秀才，命掌兵仗局。尝于禁中退食地植竹数竿，定陵题之曰“苍雪”，因此名其集。监丞名维，隆庆中选入，伴读东宫。

　　【宫词】赐墨间磨清谨堂，临摹宸翰灿琳琅。匾联大小皆亲笔，上有东宫小印章。
　　【简释】《野获编》载，今上自髫年，即工八法。按今上谓神庙也。
　　《酌中志》载，孙太监隆，所造“清谨堂墨”，款制精巧，神庙极爱之。（又）载，光庙于讲学之暇，好挥洒大字匾额对联，以赐青宫左右，虽奇寒大暑未之少懈。或亦聆东宫亲笔图书。

　　【宫词】暖堂传呼警跸频，驾前分列尽平巾。鹦哥补取能言意，莫学张家打鹤人。
　　【简释】《酌中志》载，御前亲近内臣，曰“打卯牌子”，则随朝捧剑者也。也称“御前牌子”、“暖殿”，则朝夕在侧也。（又）都知监，凡圣驾出朝、谒庙等项，在前警跸清道者也，以监之官也。执骨朵，身穿鹤哥等补子，戴平巾或官帽。（又）载，神宗时，御药房提都张太监明，病故，人皆曰“张打鹤死了”。先是，神宗往朝慈圣老娘娘。明执藤条在前清道，值慈宁宫丹墀上设有古铜仙鹤，高五尺六寸，明误以人也，遂打而骂之。曰：“圣驾来，还不躲开！”随驾诸臣哂之。所以有“张打鹤”之名。

　　【宫词】奇兽珍禽贡异方，内廷廪禄附貂珰。等闻百鸟房前过，未见梧桐集凤凰。
　　【简释】《野获编》载，大内自畜虎豹诸奇兽，外又有百鸟房。海外珍禽，靡所不备。至于御前，则又重猫儿，其为上所怜爱。及后妃各宫所畜者，加至管家职衔内官数内，同领赏赐。

　　【宫词】月上觚棱色似银，家家瓜果竞铺陈。夜阑賸得中秋饼，留作团圆贺岁新。
　　【简释】《酌中志》载，八月宫中，十五日供月饼瓜果，候月上焚香，即大肆饮啖，竟夜始散。如有剩月饼，收至岁暮用之，曰“团圆饼”。

　　【宫词】涓吉铺陈月子房，熊罢谁早叶男祥。年年岁仲遵成例，食料先颁奶府粮。
　　【简释】《酌中志》载，礼仪房掌管，一应选婚、吉礼。每年四仲月选乳媪。生男十口，生女十口，月给食料。在奶子府居住。凡宫中有喜，铺月子房。生皇子则用生女奶口，皇女则用生男奶口。

　　【宫词】六瓣纱巾覆顶明，光圆恰称佛头青。选婚未卜先束发，屈指年方过十龄。
　　【简释】《酌中志》载，篦头房，专为皇子女请发、留发、入束、整容之事。凡诞生皇子女弥月，剪胎发。百日命名后，按期请发者，即如外之每次剃发，然一茎不留，如佛子然。皇子戴元青皱纱六瓣有顶圆帽，名曰“瓜拉帽”。至十余龄留发，约年余，又择吉总束于后。冬用元色紵，夏用元色纱作束，阔二寸许，长尺余，垂于后。至选婚有妃，始择吉行冠礼。

　　【宫词】少小皇姬未上头，斜梳扒角发油油。谣传十笑须加慎，韩姞从来重相攸。
　　【简释】《酌中志》载，皇女戴寸许阔小头箍。至十余岁留发，至年余择吉打扒角，至选婚有驸马，始择吉上头。
　　《野获编》载，嘉靖六年，永淳公主将下嫁。礼部选婚时，永清卫年余陈钊，名在第三。上亲定为驸马矣。听选官余德敏奏，剑父本勇士，家世恶疾，母又再醮庶妾，不可尚公主。上命再选，得谢诏。京师有“十好笑”之谣。其间嘲张桂骤贵暴横者居多。其末则云：“十好笑，驸马换个现世报。”盖指谢诏，发稀秃顶，几不能绾髻。故有此议。

　　【宫词】锦帕蒙头月影昏，宫庭嬉戏笑声喧。银铃触著忙开系，灯下更番谢至尊。
　　【简释】《天启宫词注》载，上夜冥时，尝于筵前，悬一银铃，命宫人数辈，以帕蒙头冥行，相触者罚，命出局。触铃，即以铃赐之。再系再触，终夕不倦。

　　【宫词】番经厂内呗音喧，夹路铜楼万火殷。看到海螺声沸处，人人眼眩九连环。
　　【简释】《日下旧闻》载，宫中各长街，设有路灯。以石为座，铜为楼，铜丝为门壁。每日晚，内府库监，灌油燃灯，以便巡行。曰“番经厂”，念习西方“梵呗经”。（又）载，番经厂内官遇万寿、元旦等节，于英华殿作佛事。卒事之日，一人扮韦驮，抱杵面北立，余披璎珞、鸣锣鼓、吹海螺诸乐器，赞唱经咒。至夜，五方设佛会，立五色，数十人鱼贯行其间，有所谓“九连环”者。其行愈疾，至九连环变，则体迅如飞鸟，观者目眩矣。天启辛酉后，奉旨以宫人为之。

　　【宫词】月帔星冠卸艳妆，连朝道厂趣祈禳。云璈声动天神出，坛上戎衣锦绣光。
　　【简释】《日下旧闻》载，天启甲子岁，吴地大水。上命道经厂内官，教宫女数十人演习禳醮。氅服云璈，与羽流无异。仍择躯体丰硕者一人，饰为天神，仗剑登坛行法，不能胜介。胄之重，结锦绣为之。

　　【宫词】夜静琼楼吐月华，弯环洞口路横斜。相邀共赌迷藏戏，捉落君王两袖花。
　　【简释】《天启宫词注》载，乾清宫丹陛下，有老虎洞。上尝于月夕，率内侍赌迷藏为戏，潜逃其内。诸花香气，上所笃爱。时采一二种贮襟袖间，故圣驾数步外辄识之，以芬芳袭人也。

　　【宫词】梵贝钟鱼作伴堪，霓裳长夜拜瞿昙。宫奴分得吴绫束，学制堆纱弥勒龛。
　　【简释】《天启宫词注》载，张后尝用白绫间新桑色绫，制衣。如鹤氅式服之礼大士，宫中称为“霓裳羽衣”。（又）载，后常用素绫作地，手剪五彩绢，迭成诸佛菩萨妙像。宫中奉释教者，恒相仿效，谓之“堆纱佛”。

　　【宫词】翩翩雉尾拂轻埃，南苑西风猎骑催。窄袖戎装谁最称，高家小姐扈銮来。
　　【简释】《酌中志》载，内臣束发，冠蟒龙蟠绕下加额子，左右插长雉尾。凡遇出游，先帝圣驾尚此冠。自王体乾起，至暖殿牌子止，皆戴之。各穿窄袖戎衣，束玉带，佩茄袋刀帨。如唱“咬脐郎打围”故事。唯涂文辅、高永寿年少相称，其年老者，便不雅观。
　　《天启官词注》载，御前牌子高永寿，丹唇鲜眸，姣好如处女，宫中以“高小姐”呼之。凡宴饮之际，高或不与合座，为之不欢。

　　【宫词】咸安宫里报移家，小样肩舆拟六珈。宴罢漫嫌人中酒，醉容偏称露行花。
　　【简释】《酌中志》载，泰昌元年，客氏迁乾西二所。先帝亲临，为之移居升座饮宴。客氏在宫中，乘小轿，拨内官、近侍抬走，俨如先帝嫔妃之礼。天启元年，改住咸安宫。凡客氏生日，先帝亲临，赏赐无限。
　　《天启宫词注》载，露行花，即牵牛花也。其色紫翠，如初出炉之银。京师称“炉银花”。宫中音伪为“露行”。秋间著花，晨开昼萎。夏月灌以酒，其萎稍徐，而色则变为殷红，不如初开之媚矣！宫中旧无此种，客氏自民间传入。宫人皆爱戴之。京师儇薄子嘲之曰“多露沾濡”。其客氏宣淫之兆哉。

　　【宫词】广袖低鬟变旧妆，各持梳具侍兰房。盛靱掠得群仙液，不羡鸡皮还少方。
　　【简释】《天启宫词注》载，奉圣夫人客氏，教宫人效江南作广袖低鬟，尤为张后所厌薄。（又）载，客氏命美女数辈，各持梳具，环立左右。偶欲饰鬓，挹诸人口中津用之。自云：此方传自岭南祁异人，名之曰“群仙液”。服之令人老无白发。

　　【宫词】内河新濬快宸游，菱叶荷花满御沟。两岸妖姬争笑指，君王鼓棹在中流。
　　【简释】《天启宫饲注》载，神宗静摄年久，紫禁城内河雍于不通。德宗复令疏浚之。春夏之交，景物尤胜，禽鱼菱藕俨若江南。（又）载，上数偕中官，泛叶舟于西宛，手操篙橹，去来便捷。

　　【宫词】金龙小斧曰丁丁，十作名材供内廷。雕到寒梅争艳处，一双冻雀上灯屏。
　　【简释】《张船山集》载，熹宗有御用戗金双龙小铁斧，天启三年造。
　　《天启宫词注》载，木作、石作、瓦作、土作、漆作、火药作、婚礼作、塔作、东行漆作、西行漆作，是为“十作”。东西行，本名油作，避御讳，改行。“十作”，内官监所辖。以给宫中营建之材料者。（又）载，上好雕镂木器，护灯小屏八幅，手刻“寒鸟争梅”戏畀诸少珰，令鬻之。

　　【宫词】窄袖宫袍菊蕊黄，兔儿山下发清商。玉娥相观双眉锁，怪煞年年唱洛阳。
　　【简释】《酌中志》载，重九登高，宫眷、内臣皆著菊花补子衣。
　　《日下旧闻》载，天启乙丑重阳，幸兔儿山。钟鼓司唱《洛阳记》云“攒眉黛锁不开一阙”。次年复如之。宫人相顾，以其近不详也。

　　【宫词】女鬼何曾习六韬，妄教宫禁弄弓刀。外连章奏休轻进，凤帜龙旗正内操。
　　【简释】《明史》载，魏忠贤劝帝，选武阉练火器，建立内操。
　　《天启宫词注》载，上欲于张后，同御内操。上将内官三百人，旗帜绘龙列左。又将宫人三百人，旗帜绘凤列右。后既至，称病先归。上命宫人之丰而硕者代后，猝难其选，乃命三宫人并将之。然非真有止齐之法，各持戏具疾趋数周而已。（又）载，东宫李娘娘，恒呼忠贤为“女鬼”。以都下有“八千女鬼乱朝纲”之谣也。

　　【宫词】指鹿何堪复辙循，悟君无术独含颦。最怜静夜开黄卷，检点新词课内人。
　　【简释】《天启宫词注》载，张后择宫人之秀慧者，口诵唐宋小词，孤灯长夜罗侍左右，课其勤惰。能习者，或微语之曰：“学生，子宜拜谢师傅矣！”
　　《明史·张后传》载，上一日幸后宫，见几上一书。问：“何书？”后曰：“赵高传也！”上默然。

　　【宫词】液泛芙蓉醖桂花，海棠开宴醉流霞。金盘蠏骨攒蝴蝶，巧样争推老太家。
　　【简释】《酌中志》载，先帝所进之酒，曰“秋露”，曰“荷花蕊”，曰“佛手汤”，曰“桂花”，曰“菊花浆”，曰“鞭蓉液”，曰“君子汤”，曰“兰花饮”，曰“金盘露”。名色可达近七十种。（又）载，先帝所进之膳，皆客氏下内官造办，名曰“老太家膳”。圣意颇甘之焉。
　　《天启宫词注》载，每岁八月，宫眷赏秋海棠，为食蠏之会。食蠏已，沏紫苏草作汤盥手。客氏复教之剔蠏胸骨，铺贮盘中，象蛱蝶形。较其似否、巧拙，以为笑乐。

　　【宫词】烂漫花棚锦绣窠，海天霞色上轻罗。斗鸡打马消长昼，一半春光戏里过。
　　【简释】《天启宫词注》载，旧制，自三月初四日始，至四月初三日止，宫眷更服罗衣。是时，牡丹方盛，用五色缯系结棚护之。相约宴赏，殆无虚日。（又）载，“海天霞”，织造局所造新色也。似白而微红，宫眷、内官皆服之。（又）载，宫中竞为“斗鸡”之戏。（又）载，“相邀走马坐花间，纤指斗分十二闲”———即打马也。（又）载，上不好女色。夜宴既毕，遽陈各种杂戏，宵分就枕。

　　【宫词】深殿移居病转加，空矜灵露出仙家。内臣别有禳灾术，共著金红寿字纱。
　　【简释】《酌中志》载，先帝自七年五月初六日，圣体不豫，至六七月间，未离御榻，逆宦魏忠贤将库中所贮金寿字大红纱，搜括出许多，给近侍作贴里，御前穿以禳祝之。又移住“懋勤殿”旬日，而不时喧传曰：“圣驾万安矣！”枢臣霍维华闻之，遂赞逆贤（魏忠贤）固位攘功之策。进献仙方“灵露饮”，并蒸法器具。自此之后，圣恙日增无减。

　　【宫词】兴龙宫里旧宫娃，入道羞称菜户家。石上无端翻白浪，洞中枉说转丹砂。
　　【简释】《西河诗话》载，明制，直房内官与司房宫人，俱有伉俪，稍紊即以淫失治之。崇祯中，有给事兴龙宫宫人，以学道乞居“象乙宫”，与其所偶者割卧具去。值中元节夜，就番经厂看法事归，过“大高元殿”，有老宫艳其色，诱至石查旁，逼淫之，致讼。时内庭有诗云：“只合龙宫食菜苔，误从鹤厂看经回，洞中枉作丹砂转，石上还翻白浪来”。凡宫人伉俪，谓之“对食”，又谓之“菜户”。若强作伉俪者，称“白浪子”。

　　【宫词】汴中家世漫搜求，谣啄无端引狱囚。金海桥西堂尚在，为谁驻辇欲重修。
　　【简释】《天启宫词注》载，客氏惮张氏严明，谤以蜚语，谓后父非张国纪，乃系狱海寇孙官哥所生也。内安乐堂在金海桥西，宫人有罪及老病者，居之。宪宗时，万妃怙宠，纪后托病驻辇于此，笃生孝宗。客氏扬言，欲奏请修筑，行纪后故事。又将遣名下宫人，前往河南访后家世。故使后闻之，后窘甚无计。适客氏归私第，其母动以危言，事及得寝。

　　【宫词】泣别长春泪暗挥，雪花满院挟风飞。乾西冷落休含怨，幸免空宫闭裕妃。
　　【简释】《彤史拾遗》载，裕妃张氏，有严性，客魏恶之。会妃有身，铺宫膺册妃礼毕，而迟失不乳，遂诬其有后矫旨闭禳道中，尽逐其内官及宫婢等，绝其饮食。经数日，天雨，妃力疾匍匐饮詹溜，死。
　　《天启宫词注》载，长春宫，即永宁宫，上改今名，以居李成妃。自张裕妃不得其死，范慧妃失爱，独李侍寝。一日，密为范妃乞怜。客魏侦知之，矫旨革李，封绝其饮食。欲如处裕妃故事。李先见张妃之死，惧，于簷端壁隙遍藏食物。至是，藉以充馁。久之，二逆（客氐、魏忠贤）怒，黜为宫人。遂自长春宫，逼迁乾西四所。迁之日，风雪寒甚，行色惨瘁，见者冤之。

　　【宫词】何来章奏渎宸聪，方与工倕斗巧工。官职姓名才诵罢，几批硃语几留中。
　　【简释】《天启宫词注》载，上好自造漆器、砚床、梳匣之类。当劳削得意之时，或有急切章疏，奏请定夺。命识字宫女，朗诵官职、姓名，及所奏事，便曰：“我都知道了！你们用心去行！”诸奸于是，徇其受赠，恣意批红执行。旧制，凡奏语文书，御笔亲批数本，其余则司礼监，监官遵阁票字样，或奉旨更改，用硃笔批之，是以谓“硃批”。（又）载，凡文书未经御览，缄以素笺，诸官职姓名年月，语于外，收至御前櫃内，是曰“留中”。

　　【宫词】钱源滚滚运维新，片语能回圣意嗔。鑑背不谙乾德号，相臣终愧读书人。
　　【简释】《天启宫词注》载，司钥库捡得天启钱数枚，古色斑驳，不知何代物。进至御前。上问：“昔年拟年号者谁？改日召来面问”。左右以阁下翰林院对，上容咈然。明日客氏入见，谀词庆贺，谓此“天降嘉祥，钱源不竭之征也！”上解颐，为改前命。钱德号，借用宋太祖时，窦仪事。

　　【宫词】是谁炀灶蔽枫宸，朝政纷纷溷假真。内苑连开龙凤宴，又传宝玺获先秦。
　　【简释】《天启宫词注》载，河南抚臣程绍，进玉玺，人知为赝物。魏厂微谓，“确系秦玺”，摇惑帝听，临朝受贺。回宫复设宴，受宫眷贺。宴毕进龙凤等物。按祖制，遇大典礼，光禄寺备烹龙炮凤之宴。然相传徒有其名耳。是日，尚膳监宰雄鸡代凤，牡羊代龙。大枣，称“安期枣”；糖桃，称“方朔桃”，俱送御前。诞幻荒唐，不啻见戏。

　　【宫词】吴绫披拂彩装真，上用红罗出惜薪。胆怯宫娥偷眼看，夹门左右立天神。
　　【简释】《酌中志》载，惜薪司，凡宫中所用红罗炭者，皆易州一带山中硬木烧成。用红土刷筐盛之，故名“红罗”。厂中旧有香匠，塑造香饼兽炭。又塑造“将军”，或“福判仙童钟馗”，各成对。高二尺许，用金彩装画如门神，黑面黑手，以存炭制，名曰“彩装”。于十一月二十四日，奉安于宫殿各门两旁。此亦岁暮，植“将军炭”于门旁之遗意也。逆贤（魏忠贤）专政，皆增而大之，所费百倍于前。穿以真正绫绢紵，备以真正弓矢，兵器，须眉直竖，猛恶如生。

　　【宫词】蹴圆堂接蹴圆亭，水戏翻新幻异形。瀑布喷珠球上下，随机宛转散流星。
　　【简释】《天启宫词注》载，宫中旧有“蹴圆亭”，上又手造“蹴圆堂”。
　　《酌中志》载，先帝好作水戏，用大木桶、大铜缸之类，凿孔创机启闭灌输，或涌泄如喷珠，或澌流如瀑布，或伏机于下，借水力冲护圆木球，如核桃大者，于水涌之，大小盘旋，宛转随高随下，久而不坠。视为戏笑。

　　【宫词】鼓乐喧天响遏云：懋勤殿里戏初陈。厂公惯听王瘸诨，作底回头避骂秦。
　　【简释】《酌中志》载，先帝最好武戏。于懋勤殿升坐，多点“宋岳武穆”。戏文至疯和尚骂秦桧处，逆贤尝避而不视，左右多笑之。自天启六年以后，凡御前插科打诨。有钟鼓司佥事王进朝，绰号“王瘸子”。抹脸诙谐，公然称赞惜薪司，怎样轸恤商人；内务府怎样米积天堆；东厂怎样釐奸剔弊；宝和殿怎样裕国通商；内修朝政，外镇边疆。或称好个魏公公，或誇好个魏太监……逆贤居之不疑，自以为美。先帝圣颜亦为喜悦。回想宪宗时，汪直擅权，尚有怀恩之流，居帝左右，所以阿丑敢谲谏也！

　　【宫词】防奸常恐祻心藏，椟食朝朝进信王。毕竞真龙天眷顾，花名早兆御袍黄。
　　【简释】《彤史拾遗》载，懿安皇后，居慈宁宫时，阉方叵测，左右窥伺者，皆其党。后预戒信王宫，勿食宫中食。及即位，犹从戚畹家，取椟食进。（又）载，东宫李妃，亦光宗选侍也。以别西宫李妃，故称东。尝奉光宗命，抚视皇五子。皇五子在宫，尝梦黑熊蟠殿柱，以告选侍。选侍私自喜，嘱勿言。又所居东宫后，有井二。皇五子随选侍过之，戏汲井，得全鱼。汲次井，亦如之。
　　《王誉昌崇祯宫词注》载，丁卯春，忠贤以牡丹二百余株，献于潜邸。署其名于长笺，首列“御袍黄”。是秋，登宝位，亦先兆也。

　　【宫词】古训由来戒色荒，九重杜渐虑方长。闻香心动传严禁，恐有巫云误楚王。
　　【简释】《明季北略》载，上御便殿，阅奏章。闻香心动，诘近臣，何来？对以宫中旧方。上叱令毁之，勿复进。因叹息曰：“皇考、皇兄皆为此误也！”（又）载，附记二事云：一夕，上与词臣论治。更余未退。上忽起，命内监秉烛绕行遍阅壁隅，寂无所见。已而，遥见殿角火星微燿，立命毁壁。入视，见一小珰，持香端坐于内。询之，乃魏逆所使也。上勤于政事，故爇此香，使欲心顿起耳。上曰：“吾方静摄，而心忽动，固疑有是。”命去之。上初立，魏逆进国色四人。欲不受，恐致疑，遂纳之。入宫遍索其体，虚无他物，只带端各佩香丸一颗，大如黍子，名曰“迷魂香”。一触之，魂即为之迷矣，上命勿进。

　　【宫词】灾异凶荒降自天，兢兢敢谓式无愆。至尊修省移居日，阑陛尘封一律免。
　　【简释】《崇祯宫词注》载，旧制，圣驾修省，中官衣素青。盖夏用纯绢，冬则元色紵也。省愆居在文华殿。后其制度，用木为通透之。基高三尺余，下不令墙壁至地，四围亦无比屋。熹宗庙，辛酉而降阑陛尘封。上遇灾异凶荒，每临幸焉。

　　【宫词】旧桃几日换新符，殿阁春联字贯珠。例用泥金书吉利，年年依样画葫芦。
　　【简释】《崇祯宫词注》载，宫中春联，例用泥金葫芦，内书吉利福寿，字旁写曰：“送瘟使者将归去，俺家也有一葫芦。”以祓除不祥。

　　【宫词】上帝昭昭监在兹，光明殿外自悲时。称儿自肃朝天礼，谢却寻常祝史辞。
　　【简释】《崇祯宫词注》载，光明殿供安玉帝像，正月九日、十二月二十五日，帝并到殿前行香。其朝礼之词，每自称“儿子”。

　　【宫词】花相花王取次芳，相邀花下醉琼浆。太禧白与金茎露，总是长春内酒香。
　　【简释】《崇祯宫词注》载，四月三日为万寿节。旧例，于四月宫眷、内臣，换穿纱衣。牡丹盛后，即开宴赏芍药花也。（又）载，御前酒，皆内臣监酿，光禄不得与。上喜饮“金茎露”、“太禧白”二种，尝名之曰“长春露”、“长春白”。盖内法酒，总名“长春”。自以二字冠之。宫中不得复称“金茎”、“太禧”矣。

　　【宫词】凌晨催进燕窝汤，佩欓鸣薑出膳房。为是酸咸要调剂，上方滋味许先。
　　【简释】《崇祯宫词注》载，帝嗜燕窝羹，膳夫煮就羹汤，先呈所司嚐，递嚐四五人，参酌咸淡方进御。

　　【宫词】轮流尚膳出黄门，别有调和属翊坤。算到十斋方戒杀，独怜■〈烏兜〉■〈烏兜〉未邀恩。
　　【简释】《酌中志》载，天启以前，凡圣驾每日所进之膳，俱司礼监掌和秉笔掌东厂者，二三人轮办。近年，改由尚膳监，亦节省意。十三年复照旧例，挨月供办。
　　《崇祯宫词注》载，翊坤宫近侍刘某，善治扁食。进御者，必其手造。（又）载，帝与后，每月持十斋，嫌膳无味。尚膳因将生鹅退毛，从后穴去肠秽，纳蔬菜于中，煮一沸取出，酒洗净，另用麻油烹煮。以进，遂甘之也。

　　【宫词】宫妆新样出姑苏，仿效终嫌态不如。缟素独邀天一笑，白衣大士降凡初。
　　【简释】《崇祯宫词注》载，皇后居苏州，田贵妃居扬州，皆习江南服饰，谓之“苏样”。（又）载，宫着暑衣，从来有用纯素者，葛亦唯帝用之，余皆不敢用。后以白纱为衫，不加修饰。上笑曰：“此真白衣大士也！”自后穿纯素暑衣，一时宫眷裙衫，俱用白纱裁制。内衬以绯交裆红袙腹，掩映而已。

　　【宫词】春来西苑报花开，宫眷连朝采艳回。插遍胆瓶供御几，共称宸赏重黄梅。
　　【简释】《崇祯宫词注》载，凡西苑花开，司苑具报。后每遣宫婢采折，以供赏。间亦行幸。（又）载，西苑黄梅最多，上所好也。花时临赏，每折小枝，簪于胆瓶。遍置“清霞轩”、“清霞居”等处几案间。

　　【宫词】不乞君恩向外家，内廷恭俭戒繁华。草棉合补豳图阙，近报江南进纺车。
　　【简释】《彤史拾遗》载，皇后家本节啬。而入典宫，政务减俭，裁宫中糜费，不为外家乞恩泽。
　　《崇祯宫词注》载，英武殿画士所画锦盆，堆名花、杂果，或货郎担百物。毕陈画围屏成架御用。监按节安设。是年，帝谕画《豳风图》，设于乾清西暖阁。（又）载，八年三月，后谕苏州织造太监，进草棉纺车二十四具，以教宫嫔。

　　【宫词】滴粉搓酥尽月娥，花球斜插鬓边螺。天颜最喜颜如玉，笑煞人间鬼脸多。
　　【简释】《崇祯宫词注》载，皇后颜如玉，不事涂泽，田贵妃亦然。余不及也。（又）载，后喜茉莉，坤宁宫有六十余株，花极繁。每晨摘花簇成球，缀于鬟鬓。（又）载，宫中收紫茉莉，实研细蒸熟，名“珍珠粉”。取白鹤花蕊，剪去其蒂，实以民间所用粉，蒸熟，名“玉簪粉”。此懿安从外传入，宫眷皆用之。故帝不喜涂泽，每见施粉稍重者，笑曰：“浑似庙中鬼脸。”

　　【宫词】史学渊源溯绛纱，久期黄阁拜黄麻。乍观除目心私喜，误赞吾家老探花。
　　【简释】《崇祯宫词注》载，陈文庄仁锡，尝舍于周皇亲家，后少时出见仁锡，奇其容貌，谓后父曰：“君女，天下贵人！使以‘通鑑’教之！”后于此书，最详贯。（又）载，一日，后与上，同看除目。后见陈文庄名，指之曰：“此吾家探花也！”上不悦。曰：“既是汝家翰林，莫想得阁老？”后因言他事，以解之。

　　【宫词】香几雕屏寄幽时，天生神技不须师。宫娥乞得先皇巧，第一梅篮人如斯。
　　【简释】《崇祯宫词注》载，熹庙手制器物，极精巧。时犹存沉香假山一座，暨灯屏、香几数种。帝见之，谕收贮。曰：“亦一时精神所寄也！”（又）载，时有宫女阿奇者，能以青梅雕剜，脱核镂成花鸟，纤细可爱。擘之玲珑如小盆，阖之依然梅也，名“梅篮”。

　　【宫词】宫绫浅碧镇相誇，瑟瑟波纹漾月华。一自御前邀奖后，衬衣不羡海天霞。
　　【简释】《崇祯宫词注》载，一夕，袁贵妃侍于月下，衣浅碧绫，即所谓“天水碧”也。帝曰：“此特雅倩！”于是，宫眷皆尚之，绫价一时昂贵。
　　《天启宫词注》载，当时用天青竹绿花纱罗，当青素衬。以海天霞色淡红里衣，内外掩映，望之如波纹木理焉。

　　【宫词】崆峒引子烂柯游，访道聊思解国愁。选侍同称琴弟子，弹将五曲谁为头。
　　【简释】《崇祯宫词注》载，帝雅好鼓琴，尝制“访道五曲”。曰“崆峒引”，曰“敲爻歌”，曰“据桐吟”，曰“参同契”，曰“烂柯游”，令田贵妃操之。（又）载，选侍，从田贵妃学琴，称为“入室弟子”。

　　【宫词】月台张幄为花忙，花与如花恰颉颃。一段蘅芜香不散，始知国色即天香。
　　【简释】《彤史拾遗》载，田贵妃宫西建一台，垒石为洞，莳花药。每张幄，坐其旁，曰“玩月台”。（又）载，贵妃体洁，有蘅芜香，虽盛暑无汗。

　　【宫词】宝冠随例缀鸦青，新换珠胎分外明。燕儿无烦钗珥饰，髲藏偏称髻云轻。
　　【简释】《彤史拾遗》载，上冠旧缀鸦青石，与珠相间。妃去珠，易以珠胎，而嵌鸦青于其中，望之有光焉。（又）载，妃擅妆拢，每以新饰，变宫中仪法。燕儿却首饰，别作副髲藏发间。

　　【宫词】大牖崇杠变曲房，新来什器尽维扬。夜深灯影群称快，金缕疏绡沏四方。

　　【简释】《彤史拾遗》载，妃常厌宫闼崇杠大牖，所居不适意。乃就廊房为低槛曲楯，蔽以敞槅。杂采扬州诸什器床簟，供设其中。（又）载，宫中灯，多缕金叵匝，虽烜丽，而炬不外达。妃乃刳灯扇。每当炬处去一方，以疏绡慕之炬影，左右沏观者称快。

　　【宫词】编梭织废覆晴空，永巷深深跸路通。风日不教侵御盖，从今来往绿云中。
　　【简释】《彤史拾遗》载，妃以永巷接宫门，御盖往来必行。风日中，妃令为废薄夹梭叶覆之。

　　【宫词】步舆安稳压香肩，细步纤纤夹路旋。恃宠频番更旧制，翻因知礼博君怜。
　　【简释】《彤史拾遗》载，贵妃用心工巧，虽变易旧制，然较便故，上亦听之。且尝去小黄门舁，已舆者而易之宫婢。上称其有礼。

　　【宫词】承乾宫里昼厌厌，画卷书束拥翠帘。写就群芳呈御览，晴窗磨墨自题籤。
　　【简释】《崇祯宫词注》载，袁田二妃同选，袁居翊坤宫，在西。田居承乾宫，在东。（又）载，田贵妃幼习锺王楷法，继得禁本，临摹遂臻能品。凡书画卷轴，帝每谕妃题签。（又）载，田贵妃工写生。尝作“群芳图”进上，帝留之御几，时展玩焉。

　　【宫词】手疏谆谆戒放淫，居然大宝备良箴。獬冠拜赐宫花补，应喻深宫补袞心。
　　【简释】《崇祯宫词注》载，苏州织造局，进女乐，帝颇惑之。田贵妃疏谏曰：“当今中外多事，非皇上燕乐之秋。”帝答批曰：“久不见卿，学问大进。但先朝有之，并非朕始，卿何虑焉！”（又）载，刘文烈（理顺），为御史时，上赐以宫花补子，精致异常，乃出自田贵妃之手。

　　【宫词】金嶶轻拨圣颜开，敕赐瑶琴号小雷。自道谱从阿母授，新声漫讶教坊来。
　　【简释】《西河诗话》载，田贵妃好鼓乐，上尝赐小雷琴，令弹。忽一日，询曰：“何师得之？”妃以“母授”对。既而，妃请召母至，伺上见幸时，无意间令母弹《广陵散》曲。上闻之，颇忆其语，大悦，赏赉甚厚。妃母多技，尝教妃。妃恐上见疑，故令母入宫，以实其语。

　　【宫词】问到西山感露霜，几回遣使奠椒浆。乾清画像新迎入，宫婢相看泣影堂。
　　【简释】《明史》载，孝纯刘太后，光宗妃，庄烈帝生母也，葬于西山。天启中，庄烈帝居朂勤宫，问近侍曰：“西山有申懿王坟乎？”答曰：“有。”帝问：“旁有刘娘娘坟乎？”答曰：“有”。每密付金钱，往祭。及即位，迁葬庆陵。帝五岁，失太后。问左右：“遗像莫能得传？”懿妃自称，习太后言，宫人中状貌有相类者。命太后母瀛国太夫人徐氏，指示画工，可意得也。图成，由正阳门，具法驾迎入。帝跪讶，于午门悬之宫中，呼老宫婢视之。或言似，或曰否。帝为雨泣，六宫亦泣。

　　【宫词】史宬集库萃芸香，乙览先呈游艺堂。微省郎官方夜直，黄门承问下回廊。
　　【简释】《日下旧闻》载，嘉靖十三年，建皇史宬于重华门殿西，藏太祖以来，御笔实录。（又）载，“古今通集库”以贮古今君臣画像、符券、典籍。（又）载，崇祯中，上设游艺堂，为涉览文史地也。有所问言“武英殿”掌殿中官，中官以问供事中书。

　　【宫词】被谴应知怙宠非，退居三月冷鸳帏。景和春到花争笑，似感昭阳召贵妃。
　　【简释】《彤史拾遗》载，田妃见后稍倨，后每抑之以礼。会岁旦朝正，妃当诣坤宁宫朝。适天寒雨雪，翟车止门外，不即入，又不令传免入之。袁淑妃车至，即传入相见，且故为好语谢之去。于是，始传妃车入，坐朝之，朝已遽下无他言。妃大恨，向上泣诉。上在交泰殿，与后语不合，推后扑地。上寻悔，令贵妃省愆退居启祥宫，三月不召。既而，后在景和门看花，请召妃。上不应。后遽令以车迎之。乃相见如初。坤宁宫，皇后所居。左曰“景和门”，右曰“隆福门”。东宫，贵妃所居。东二长街之乐，曰“永和宫”，乃田妃之宫。

　　【宫词】凤阁晨开贺岁初，特宣命妇拜丹除。中宫好学勤谘访，多少香闺习史书。
　　【简释】《钱廉益崇祯诗集注》载，元日命妇朝贺中宫。传闻中宫好学。新参夫人有延师学“通鑑”者。

　　【宫词】致身谁效古忠良，一纸新题试内珰。较艺庭前膺上选，蟾蜍眉认两斑黄。
　　【简释】《酌中志》载，郑太监（之惠），任邱人。专心经史，亦能作时艺古文。天启五年，起典籍，后升监官。时两眼上皮，各生黄斑一，如蟾蜍眉也。今上御极。元年冬，御前亲试。出“事君能致其身”题，考时艺。中选升随堂，诚古今殊遇也。

　　【宫词】薰风满殿起赓歌，琴曲抄来御制多。新入未谙皇极谱，调弦先问褚贞娥。
　　【简释】《轮庵和尚鼎湖篇序》载，丁丑戊寅间，先公受知于烈皇帝，遵旨改撰琴谱。上自制《五建皇极》、《百僚》、《师师》诸曲。命先公付尹紫芝内翰翻谱、钩剔。时司其事者，内监琴张。张奉命出宫嫔褚贞娥等，礼内翰为师，指授琴学。轮庵，名同揆。明相国文肃弟，震亨之子。少为诸生，名果，字园公。沧桑后，逃于禅。震亨以善琴，供奉思陵。

　　【宫词】玉勒金羁似锦铺，名牌纷沓控蛮奴。仗移皇极临轩看，画出周王骏马图。
　　【简释】《思陵典礼记》载，大朝后殿看马，其事始于世庙，久不举行。崇祯壬申冬至郊祀。次日，上受朝毕，更便服，于皇极殿设幄，阅视御马监马匹。每马各有名牌，壮士控之，由东过西。阅马三百三十三匹。云锦成群，真所谓“天闲上驷”也。

　　【宫词】剪彩消寒制最精，余寒未尽已新正。内人插戴纷相饷，谁识奇花号象生。
　　【简释】《崇祯宫词注》载，袁贵妃善剪彩花。每入冬节，制花朵以为妆助，宫中谓之“消寒花”。
　　《彤史拾遗》载，宫中令节，宫人以插戴相饷。偶贵妃宫婢，戴新样花，他宫皆无。上问妃。妃曰：“此象生花也！出嘉兴。有吴吏部携来京，而妾身买之！”上不悦。

　　【宫词】嬝嬝缃钩落地轻，凌波稳称绣初成。猫头竟应旄头谶，不道禳灾又召兵。
　　【简释】《崇祯宫词注》载，五六年间，宫眷每绣兽头于鞋上，以辟不祥，呼为“猫头鞋”。识者谓“猫”即“旄”也，兵象之兆。

　　【宫词】掌珠新殒圣心伤，忽报前敌陷洛阳。白发宫娥谈旧事，福王可似悼灵王。
　　【简释】《彤史拾遗》载，当妃居“启祥宫”时，皇五子有疾，两河催饷者，日三至。武清侯孽子李国正，讦其兄国瑞，藏禁物。自庄房土地外，精环宝累万万。上召见国瑞，谕以输饷。辞不能，上怒责之。既而国瑞死，皇五子疾剧。有凭之为言者曰：“吾九莲菩萨也！上待吾家薄，吾将逝去。此皇五子慧，随我行！”先是，神宗时，孝事慈圣皇太后。有言慈圣为“九莲化身”，遂以慈圣像，装九莲菩萨祀之。武清侯即慈圣家也。至是，宫中祷九莲，彻三昼夜，而皇五子终不起，谥曰“悼灵王”。后上至妃宫，思悼灵哀之。值寇乱甚，河南诸王多被害。怆念骨肉，呼老宫婢，能言宫中往事者，使言之。因言福王之国时，神庙锺爱王，出宫门召还者三，且约三岁当入朝。当大渐时，犹顾视贵妃，以河南为念，今何如矣！上唏嘘而起。

　　【宫词】懿安宫外驻銮舆，响晚朝正问起居。四拜礼完还四拜，至尊珍重托心曲。
　　【简释】《明史·懿安皇后传》载，熹宗大渐，后折逆阉谋，力与大臣传遗命，定迎立事。愍帝立，上尊号曰“懿安”，居慈宁宫。
　　《崇祯宫词注》载，田贵妃所遗二子，托懿安抚养，十六年元旦，朝懿安于仁寿殿，行四拜礼毕，复四拜，谢抚皇子也。

　　【宫词】国祚相延漫卜年，中元水殿信先传。锵然掷地声惊坐，空外飞来十七砖。
　　【简释】《崇祯宫词注》载，中元节，帝同后妃幸后园湖中，置酒水殿。内侍僧道两班，作法事施食放灯。忽于空中飞大砖至殿前，司礼大珰亲至其处騐之，连飞至十七块而止。

　　【宫词】偶像纷纷出禁城，先期佛已去乾清。中宫欲代君王忏，内苑新添梵呗声。
　　【简释】《崇祯宫词注》载，内玉皇殿，永乐时建。有旨撤像，内侍启钥而入，大声陡发，震倒像前供桌，飞尘满室。内侍相顾骇愕，莫敢执奏，像重甚，不可动摇，遂用巨曳之下座，时内殿诸像并毁。盖起于礼部尚书徐光启之疏。光启奏泰西氏教以辟“佛老”，而帝听之也。既而，后知撤像时灵异，言于帝。帝深悔。而宫眷之持斋礼诵，较盛于前矣。（又）载，乾清宫梁拱之间，遍雕佛像，以累百计。一夜，殿中忽闻乐声锵鸣，自内出往西而去。三日后，奉旨将撤像，置于外地之寺院。

　　【宫词】宵旰忧劳逐日添，寇如蔓草总难芟。何人自号盐梅将，空使君王梦传岩。
　　【简释】《崇祯宫词注》载，十一月某日，帝语辅臣曰：“朕夕梦故辅杨嗣昌，稽颡庭下曰：‘臣鞠躬尽瘁，死而后已，为诸臣不公不平，连章见诋，故归诉于皇上！’。”语毕，天颜惨恻久之。前嗣昌在蜀于顺庆公署题匾，自旌曰“盐梅大将”。

　　【宫词】连日天厨敕断荤，今朝解菜为亲恩。传来瀛国夫人梦，未食先教陨泪痕。
　　【简释】《彤史拾遗》载，上念寇祸，茹蔬断庖割。后见上体瘁，具酒馔为上解菜。上接瀛国夫人奏。（瀛国夫人者，孝纯太后母也）瀛国夜梦孝纯归，语上，瘁而哭，言动举止如平时。又云，“翌日有为解菜者，上勿却也！”上持奏，入宫见后解菜。惊询曰：“汝何以为此？岂亦有所闻也！”后曰：“无有”。因念先后慈，于冥冥中尚保惜。至此乃出奏示后再拜。举箸相向哭，泪溢盘槅。

　　【宫词】尽日瞻天不见天，承华望幸几经年。宫门未听銮舆过，夜夜红灯照例悬。
　　【简释】《崇祯宫词注》载，每日暮，各宫门挂红纱灯笼二，圣驾幸临某宫，则宫门之灯先卸。东西巡街者，即传各宫俱卸灯寝息。承华宫在徽音门边，陈妃居之。数年之间，只一幸焉。（又）载，钱守俊，初给事“承华宫”。见陈妃愁坐，曰：“娘娘何不快乐？”陈妃曰：“人生天也不见，有何快？”守俊曰：“天，举头便见！”陈妃苦笑曰：“呆子！”

　　【宫词】羽客南城设醮时，忧勤常恐外人知。玉熙漫进新番戏，昨日水嬉汴京失。
　　【简释】《日下旧闻》载，崇祯时，中外多事，每遗羽流于南城，为章醮之举。上与后妃，密往行礼，自文华殿西夹道中往来。一曰，有部行接本在会极门。忽传驾返，慌恐避入文华门直房，于窗隙中窥见。不知上亦窥见矣，使中珰问姓名。复谕之，至外勿言也。
　　《金鳌退食笔记》载，崇祯帝每宴玉熙宫，作“过锦水嬉”之戏。一曰宴次，报汴京失守，亲藩被害，遂大恸而罢。

　　【宫词】青纱零乱液池滨，殉国贞魂恨未伸。杀贼欲虑先帝愤，天心应鉴费宫人。
　　【简释】《陈其年妇人集》载，长安女尼妙音，先帝时旧宫人也。言宫中侍姬，都以青纱护发，外施钗钏。
　　《明季北略》载，自成其帅，先入宫。宫人魏氏，大呼曰：“贼入大内，我辈必遭所污，有志者早为计！”遂跳入御河死，从死者积一二百人。
　　《彤史拾遗》载，昭仁宫宫婢费氏为寇得，自称昭仁主。寇以献自成。自成令宫监试之，非是，以赐其帅罗让。费氏曰：“吾虽非主，然故名家子，必欲犯者，须以礼！”罗乃张宴，聚众将豪饮。拥入室，费氏挟刀刺罗喉，遂自刎。临刎曰：“不能杀自成，天也！

　　附：福王

　　福王，名由崧，神宗之孙，福恭王之长子也。甲申三月，京师失守。四月凶讯至南京，诸大臣议立君，未有所属。适王与潞王皆以避寇，至淮上，马士英立王监国。明年正月即帝位，五月南都陷，王走死，在位一年，改元一（宏光）。

　　【宫词】玉楼天半响歌弦，曲破新翻燕子笺。最是梨园关上虑，朝臣须避老神仙。
　　【简释】《王渔洋秦淮杂诗注》载，宏光时，阮（大成）司马，以吴绫作朱丝阑书燕子笺，进宫中。
　　《明季南略》载，除夕，上在兴宁宫，色忽不怡。韩赞周言：“新宫宜欢。”上曰：“梨园殊少佳者。”赞周泣曰：“臣以陛下令节，或思皇考，或念先帝，乃作此想也！”
　　《续幸存录》载，宏光狎近匪人，教坊乐官，出入朝房，诸大老无以目之，共呼为“老神仙”。

　　【宫词】南部烟花尽鼎新，中兴唯占秣陵春。薰风殿里教歌舞，选尽秦淮旧院人。
　　【简释】《明季南略》载，上醉后，淫死童女二人，乃旧院雏妓，马（士英）阮（大成）选进者。嗣后屡有此事。由是，曲中少女几尽，而马阮搜觅六院，亦无遗矣。

　　【宫词】烛明春殿夜眠余，连日仙方试御医。雀脑蟾酥供上用，内珰催进飐黄旗。
　　【简释】《南疆绎史》载，金陵賸事言，内竖奉旨，采合媚药，需雀脑、蟾酥。市中一夕跃贵。甚至乞儿手捉一虫一介，亦贴黄书“上用”，而人不可犯。《明季南略》载，苏州有医者郑三山，日以春方进上，多鄙亵，上宠之。
　　《明单恂金陵书事诗》云：“苑城春闭绿杨丝，江介军书醉不知，清晓内珰催进药，官蝦蟆进小黄旗”。

　　【宫词】连天峰火逼南京，狎客犹然谱后庭。明月当头杯在手，何人唤得福人醒。
　　【简释】《妇人集》载，或于台城旧内，见二绝句，词旨悽恻，类宏光时宫人语。诗云：“南朝天子一愁无，石子冈连玄武湖，草绿离宫人不到，日长唯敕阮钿夫，临春阁外渺无涯，烽火连天动妾怀，十万长围今夜合，君王犹自在秦淮。”
　　《蒪乡赘笔》载，宏光内殿，悬一对联。云：“万事不如杯在手，一年几见月当头。”旁注，东阁大学士臣王铎奉敕书。
　　《明季会纂》载，阮大成日与杨维垣谋，欲杀东林复社诸人。大狱将兴，以上游告警，始缓。有夜半书联于东西长安门柱。云：“福人沉醉未醒，全凭马上胡诌，幕府凯歌已休，犹听阮中曲变。”

　　附：唐王

　　唐王，名聿键，太祖九世孙也。乙酉五月，南都失守，镇江总兵郑鸿逵、郑彩，撤师回闽，会王从河南来，因奉至福州。闰六月十五日，即帝位，改福州为天兴府，以布政司为大内。丙戌八月，大兵奄至，王殂于福州。在位一年，改元一（隆武）。

　　【宫词】煌煌手诏降丹除，章奏纷批丙夜初。万轴缥缃随后乘，环桥宣进讲官书。
　　【简释】《南疆绎史·唐王纪略》载，王勤于政，批阅奏章，丙夜不休。陈言军国大事者，辄以手诏答之。素好读书，博通典故。撰“三诏与鲁监国书”，群臣皆莫能及。
　　《明季南略》载，命儒臣赖垓、陈燕翼进讲，易之“元亨利贞书”之圣神文武，环桥肃穆，圣德诞敷群臣表贺。

　　【宫词】节俭躬行圣德殊，那容龙凤织袍襦。中宫批答垂帘坐，诏遣黄门罢女厨。
　　【简释】《南疆绎史·唐王纪略》载，王性素俭，布衣蔬食，不御酒肉。敕司礼监，行宫不得以金玉玩好陈设，器用瓷锡，幄帏被褥，皆布帛，绝去锦绣。后宫无嫔妃，执事者三十人而已。中宫懿旨，选女厨十人。王闻之，以为扰民，不许。（又）载，章奏朝至夕发，或送后代批。（又）载，凡王批阅章奏，曾后多所参驳。每当临朝，则垂帘坐后，以共听断。《明季南略》载，初，隆武孤身南来，至是曾后至，遂大兴工作，扩构宫殿庖匜之属。皆用黄金开织造府，造龙袍。后下身衣绵织龙凤。此载与《绎史》所记有异。该以《绎史》正之。

　　【宫词】十二名姝进内家，含情随例侍官衙。君王不作羊车戏，冷落空封系臂纱。
　　【简释】《南疆绎史》载，郑氏进美女十二人，以充后宫。王意不忍拂，故留之。然卒未尝一御及也。
　　《明季南略》载，鸿逵以所掠美人十二献，随居官衙。

　　【宫词】驻跸延平避寇锋，间关常使后妃从。御门数语群士愧，匣有降书二百封。
　　【简释】《南疆绎史·唐王曾后传》载，乙酉冬十二月，王亲戎由水道，后妃亦御舟以从。丙戌元日，王在建宁不受朝贺。既而杨廷麟、何腾蛟，迎王移驻。各疏相继至，妃密言，“郑氏不可倚亟，请倚腾蛟为是。”时芝龙阴怀不测，多方阻遏，遂移居延平。（又）载，王御门内侍，捧小匣置御前，诏谕群臣曰：“朕本无利天下心，以勋辅拥戴，不得已勉徇群策。浣衣粝食，有何人君之乐？朝夕干惕，恐负重付，岂意诸臣已变初志。昨巡闽之使，得尔等出关迎降书二百余封。今俱在此。朕不欲知其姓名也！今命锦衣卫焚之午门前。尔诸臣其有名者，尚洗心涤虑否？”王长身丰颐，声如洪钟，闻者悚息。

　　附：永明王

　　永明王，名由榔。神宗之孙，桂恭王常瀛少子也。袭封，居肇庆府。丙戊八月，福京陷，两广总督丁魁楚等立王监国。十月十四日即帝位，乃称隆武二年，以明年为永历元年，改肇庆府署为行宫，后屡迁至缅甸。清朝顺治十八年十二月，大兵至缅甸，人送王至军前。明年四月殂。在位十五年，改元一（永历）。

　　【宫词】行宫朝退日将阑，骑射宣呼上玉鞍。报道至尊频命中，三宫楼上卷帘看。
　　【简释】《明季南略》载，府署与高要县学并峙，中隔一池。于是，覆土填其半日，于下午偕庞天寿等骑射其中，帝亦多命中。三宫从侧楼阅视，以为乐。三宫者，太后马氏，桂王原配也。圣后王氏，帝之生母也。中宫王氏，正宫也。

　　【宫词】月华初上系龙洲，鼓吹喧天乘舟游。饮罢群臣齐表贺，今宵水殿过中秋。
　　【简释】《行在阳秋》载，庚寅八月十五日，御舟泊系龙洲（在梧州之东）。自春至秋，王、严二相随驾逍遥。河上有民谣云：“汉宫秋也，昭阳愁也。”严起恒，字秋冶；王化澄，字昭阳。上与太后三宫，置酒楼船箫鼓，于梧州系龙洲之上下，起恒手书“水殿”二字，挂小牌于御舟前。
　　《明季南略》载，严起恒与二三同官，濯缨唱和，萧索兴味。八月十五曰，无以为金镜之献，亲书“水殿”二字，置一牌坊，鼓呼送入帝舟。再令群臣，上表称贺。情实孤舟嫠妇，形同画船箫鼓。

　　【宫词】藤醪蒟酱供吃喝，桂布賨幪当御罗。册报岁开银米数，犹称皇帝一员多。
　　【简释】《南疆绎史》载，是时，问天厨之御食，则蒟酱藤醪也；问尚方之袞服，则桂布賨幪也；问法乘之钧驷，则露犬纨牛也；问上林之春色，则犵鸟蛮花也。虎落■〈施，虫代方〉乡，苟延喘息，君为臣命，极此凌夷。（又）载，王在安龙，涂苇薄以处，日食脱粟。守将承可望意，更相凌逼。岁造开销银米册报可望。称皇帝一员，月支若干；皇后一口，月支若干。王隐忍之，苟延喘息而已。

　　【宫词】犵鸟蛮花送暮春，木城风雨最伤神。缅酋昨日供新稻，诏旨殷勤赐从臣。
　　【简释】《南疆绎史》载，永明王逃至缅甸。缅人于赭硁构台，以棲车马，置草屋十间，以居王。编木为城。每日以兵士百余人护之。从官各结茅蓬散处。蛮男蛮妇自来贸易。初至馈献颇丰，后渐薄。秋九月，缅进新稻，命给从臣之窘者。

　　附：鲁王

　　鲁王，名以海。高皇十世孙也，世封于鲁。北都之变，王南下。福王命移驻台州。乙酉五月，南都失守，尚书张国维等立王监国。清朝顺治癸巳，王自去监国号，甲午移居金门。清康熙壬寅冬，卒于东宁。浮沉海上者，共十九年。

　　【宫词】舟山鼓铸大明钱，国统唯思一线延。海上臣民谁奉朔，春王犹记鲁元年。
　　【简释】《南疆绎史·鲁王纪略》载，清顺治二年乙酉十二月，王回越城。命以王正中所进，黄宗羲造监国鲁元年丙戌大统历，颁行民间。命鼓铸“大明通宝”钱。

　　【宫词】百尺河艍作帝宫，蛎滩鲸背拜趋同。相看共拭朝衣泪，庭燎微茫鬼火中。
　　【简释】《南疆绎史》载，御舟稍大，名曰“河艍”。即其顶为朝房，诸臣议事于此。
　　《南疆绎史·鲁王纪略》载，以钱肃乐为东阁大学士。肃乐日中系艍王舟之次，票拟章奏，封进后即解维别去。每入见，即流涕不止。曰：“朝衣拭泪，昔人所讥。而臣今不能禁！”王亦潸然泪下。

　　【宫词】国戚谁教贿赂通，脱簪待罪仰贤风。可怜一掬瓷盘血，耻向胭脂井上红。
　　【简释】《南疆绎史》载，鲁监国前妃张氏，会稽人。父国俊，专揽事权，延纳货赂。妃闻之，脱簪待，监国慰之以免。及江上师溃，命保定伯毛有伦，护宫眷及世子出海。妃再拜辞曰：“勿以妾为王累！”遂手碎瓷盘，自刭死。张妃之死，或谓出被劫，北去中途，碎瓷盘，自刭死。

　　【宫词】仪容空拟副山河，浪楫风帆可奈何。一纸缄愁遥寄姊，泪痕应比墨痕多。
　　【简释】《鲒粇亭集》载，“舟山宫井”碑文云，元妃为吾宁之鄞县人，监国次于会稽，张妃主宫政，而妃以丙戌春入宫。值西陵失守，张国柱乱兵拥张妃去。妃在副舟，飘泊至舟山，监国已入闽。彷徨无所归。吏部尚书张肖堂，遗人护之，得达长垣。监国始进册为元妃。在海上者三年，风帆浪楫，莫副山河之容。已丑复入舟山，辛卯大兵抵城下，安洋将军刘世熏，议分兵先送宫眷，然后背城一战。元妃传谕，辞曰：“将军意良厚，然蛎滩鲸背之间，惧为奸人所卖，则张妃之续也。原得死净土！”乃止。城陷，元妃整簪服，北向拜谢，投井死义。阳王妃杜氏、宫娥张氏从焉。锦衣指挥王相、内臣刘朝，共掌宫事。叹曰：“真国母也！岂可使其遗骸，为乱兵所窥？”相与舁臣石填井平之，即刎其旁而死。董户部（守谕）为作“宫井篇”哭之。当妃未死，尝遣间使至中土，寄书信其女兄，历叙蛟关之掠，长垣之困，琅琦之溃，健跳之围……操尺组而待命者，不知凡几。鬼火以当庭燎，黄蘖以充葛藟，猿鸣龙啸以拟晨鸡。苟延余息，荼苦六稔，然到头终拟一死，以完皎然之躯。其节素定如此……

　　附：诸王

　　周定王橚，太祖第五子，国开封———

　　【宫词】画手新成本草图，东书堂内集琴书。白头宫女知前事，为写新词续仲初。
　　【简释】《明史本传》载，橚好学能词赋。太祖赐以元宫故妪，得闻元宫中事，作词百章。以国土夷旷庶草蕃庑，考核其可佐饥馑者，四百余种绘图疏之，名《救荒本草》。辟东书堂，以教世子。长史刘淳为之师。

　　周宪王有燉，定王长子———

　　【宫词】春风满殿管弦张，侍女从游夜未央。唱彻诚斋新乐府，片云流月度宫墙。
　　【简释】《明诗综》载，宪王勤学好古。集名迹手自临摹，勒石名《东书堂集古法帖》，历代重之。所制《诚斋乐府传奇》，音律谐美，流传内府，至令，中原弦索多用之。诗有“诚斋录”、“新录”诸集。
　　《静志居诗话》载，宪王留心翰墨，谱曲尤工。李梦阳诗曰：“齐唱宪王新乐府，金梁桥外夜如霜。”牛恒诗曰：“唱彻宪王新乐府，不知明月下樊楼。”

　　【宫词】雁池风峭敛微波，袅袅彤云压翠柯。金盒盛来誇瑞雪，琼瑶光映醉颜酡。
　　【简释】《牛恒周藩宫词》云：“液来行乐雁池头。”
　　《簪云楼杂说》载，《送雪诗》，周宪王所造也。按汴土风俗，每岁遇雪初下，则以小盒盛之送亲知，以为瑞。或举杯欢饮，尤宫中所尚。宪王《送雪诗》云：“天山一色冻云垂，罨画楼台缀玉时，准备暖金香盒子，明朝送雪与相知。”

　　【宫词】宫槐夹道绿荫成，国色园开结队行。十二亭前春烂漫，竞持斑管记花名。
　　【简释】《献徵录》载，刘淳为周王右长史，端礼门夹路槐盛，夏如盖。偶枯数干，淳历陈咎征进谏于王。王纳其言，修省枯枝复荣。王乃书一牌，悬于树，曰“摅忠槐”。
　　《已瘧编》载，周王开一园，多植牡丹。号“国色园”，品类其多，建十二亭以标目之。有“玉盂”、“紫楼”等名。仪部郎尤良曾作诗二十首，以咏牡丹。

　　【宫词】端清楼阁日微明，賸墨残香最系情。踏遍阳台峰十二，遗踪何处问云英。
　　【简释】《徐釚本事诗》载，宪王有宫女，姓夏氏，名云英。五岁暗诵《孝经》。七岁尽通《释典》。淡妆素服，色艺绝伦。年二十二，卧病求为尼，受菩萨戒，作偈示众而没。宪王哭之以诗。曰：“云英何处访遗踪，空对阳台十二峰，花院有情金锁合，兰房有路碧苔封，消愁茶煮双团凤，萦恨香盘九篆龙，肠断端清楼阁里，墨痕烛炧尚重重。”（端清阁，宫女所居也）
　　《宫闺小名录》载，夏云英，法名“悟莲”。

　　蜀献王椿，太祖第十一子，国成都———

　　【宫词】安老堂兼正学斋，西堂名士共追陪。黉宫廪饩分王奉，额手群饮蜀秀才。
　　【简释】《献徵录》载，陈南宾，洪武二十二年擢蜀府长史，献王甚敬礼之，造安车以赐。复为构第，名“安老堂”。
　　《明诗综》载，王雅尚儒素。尝奉命阅兵中都，即辟西堂，延揽名士李叔荆、苏伯衡等。既封国，即聘汉中教授方孝儒，为世子傅。待以宾师之礼。名其读书之斋曰“正学”。方正学之称，自此始。
　　《明史·本传》载，王临讲郡学，知诸博士清贫，分禄饩之月，一石著为令。（又）载，王博综典籍，容止都雅，太祖戏呼“蜀秀才”。

　　湘献王柏，太祖第十二子，国荆州———

　　【宫词】警枕欹斜梦乍醒，夜深灯影射雕屏。景元阁上晨开座，注罢儒经注道经。
　　【简释】《明史·本传》载，柏粹美，嗜学。读书至夜分，篝灯警枕，精思入微。开景元阁，招贤纳俊。日事校讐，每出入缥束载书以自随。平居于儒书外，尤善道家言，自号“紫虚子”。

　　宁献王权，太祖第十六子。国大宁。后移南昌———

　　【宫词】花香竹影抱瑶房，琴韵书声满画堂。日暮臞仙初睡起，珠帘低压放云束。
　　【简释】《明诗综》载，王恃靖难功，颇骄恣。晚年深自韬晦，构精庐一区，莳花艺竹，鼓琴著书其间。志慕冲举，自号“臞仙”。令人往庐山之巅，束云以归。结小屋曰“云斋”，障以帘幕，每日放云一束。四壁氤氲袅动，如在山洞。

　　宁庶人宸濠，献王元孙。正德间，以叛诛———

　　【宫词】翠妃娇贮绿英宫，四壁辉煌镜影空。绣罢停针诗思动，寒梅香透纸窗风。
　　【简释】《坚瓠集》载，宸濠内宠甚盛。紫妃者，居紫竹宫，衣紫。素妃者，居素英宫，素妆。翠妃者，居绿英宫，饰绿。翠妃能吟善书，被宠幸。宫四壁皆列巨鑑，光莹洁明。每与宴狎，鑑中诸影，妖媚百出。翠妃尝咏梅花。云：“绣针刺破纸糊窗，引透寒梅一线香，蝼蚁也知春色好，倒拖花片上东墙。”甚为濠所赏。

　　【宫词】垒石穿池拥绮罗，内人同学采莲歌。苍苔路滑防樵验，独有娄妃爱主多。
　　【简释】《坚瓠集》载，濠于阳春书院，垒石成山，掘地数十亩，为大池。夏时菱荷芬馥，与诸妃尽日宴乐。宫娥靓妆绡衣，浮小画艇，歌采莲曲。（又）载，宸濠妃娄氏，性贤明，善吟咏。濠尝作《秋怀诗》。有“莫向秋风问彭蠡，盘涡怒欲起蛟龙”句。妃探知其意，尝泣谏之。濠令妃题《樵图》。乃樵回首，与妇语。妃题曰：“妇唤夫兮，夫转听，采樵须是担头轻，昨宵雨过苍苔滑，莫向苍苔险处行。”妃触事讽谏，濠知其意，意不听。

　　唐成王弥鍗，庄王芝址庶长子，太祖元孙，国颕昌———

　　【宫词】广招贤俊辟精庐，插架牙韱尽赐书。手订瓮天新旧稿，藏春坞里客来初。
　　【简释】《静志居诗话》载，成王广置精庐，集国中俊秀子弟，资给之。俾肄业，又辟蔬圃一区，建“养正书院”。泰陵颁“五经子史”赉之。迨康陵游幸，王作《忧国诗》八章，以讽。暇则联句藏春之坞，开讲“保和之堂”。又精于书法绘事，皆入能品。
　　《明史·本传》载，王著“瓮天小稿”，并《家教》若干卷。

　　辽庶人宪■〈火節〉，简王植云孙。简王初国辽东广宁州，后迁荆州。宪■〈火節〉以罪废。国除———

　　【宫词】花坳药圃接西宫，莺坞春深剪碎红。珠履满堂开内宴，新歌齐唱唾窗绒。
　　【简释】《辽邸纪闻》载，辽王好营宫室，置亭院二十余区，以美人钟鼓充之。其名有“西楼西宫”、“曲密华房”、“太乙竹宫”。有月榭红房花坳、药圃、雪溪、冰室、莺坞、虎圈。又有塔桥“龙口”、“西畴”、“草湖”、“蕊珠洞”、“宫人斜”诸处。绵延包罗参差蔽亏，琪花瑶树，异兽文禽，糜不毕致。王日与诸名士赋诗觞酒其中。是时，秦中孙一元、信州宋登春、吾吴顾圣之，诸君皆为王门珠履。王雅工诗赋，尤嗜宫商。其制小词艳曲及杂剧传奇最称独步，有《春风十调》、《唾窗绒》、《误归期》、《玉阑千金儿》、《弄丸记》，皆极宛丽。

　　富春王厚焜，荆宪王瞻堈玄孙，端王厚烇弟。嘉靖中，厚烇以病辞禄不允，令厚焜摄朝谒，国建昌———

　　【宫词】调铅杀粉日微斜，鼎篆炉烟袭画叉。一院蝶蜂丛聚处，拂笺争认蜀葵花。
　　【简释】《藩宪记》载，王嗜诗，兼工画事。一日，拂素图蜀葵，移暴日中，蜂蝶丛集花上。拂之辄来，甚为奇妙。

　　赵康王厚煜，简王高燧耒孙，国彰德———

　　【宫词】琵琶恒瑟拨轻丝，百卉亭前酒醉时。一自贾姬归谢后，宫中谁唱竹枝词。
　　【简释】《静志居诗话》载，崐山郑若庸，曳裾王门。康王从若庸所，见临清谢榛竹枝。命所幸琵琶妓贾扣度而歌之。既而，榛过邺，偕庸见王，王宴之便殿。酒行乐作。王曰止，命瑟以琵琶佐之。曰：“此先生所制竹枝词也，谱其声，不识其人可乎？”命诸妓拥姬出拜。榛谢曰：“此山人鄙俚之词，请更制竹枝，以备房中之乐！”王曰：“幸甚！”榛力不胜酒，醉卧山亭下。王命姬以衽代荐承之以肱。明日，上新竹枝十四阙。姬按而谱之元夕便殿，奏伎酒阑送客，即盛礼而归贾于榛邸。王尝与榛联句“百卉亭”。潘之恒有《贾扣传》，详载其始末。

