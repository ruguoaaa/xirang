　　钦定四库全书　　　　　集部十
　　提要
　　初寮词　　　　　　　词曲类一【词集之属臣】等谨案初寮词一巻宋王安中撰安中有初寮集二十巻久经散佚今从永乐大典裒辑成编巳别着録陈振孙书録解题别载初寮词一巻此本为毛晋所刻巻帙相合殆即原本古今词话谓安中始为东坡门下士绍兴初复附蔡京又幼老春秋谓其交结蔡攸进立春帖子并及郑妃等事则其人实不足道然花庵词选载其词如小重山之椽烛垂珠清漏长迟留春笋缓催觞蝶恋花之翠雾萦纡消篆印筝声恰度秋鸿阵等句皆当世所指称其才华要不可及也巻内安阳好九阕据能改斋漫録云韩魏公皇祐初镇维扬曾作维扬好词四章其后熙宁中罢相镇安阳复作安阳好词十章人多传之因録其一首盖即安中词内形胜魏西州第一首也安阳为魏郡地安中未曽镇彼似此词宜属韩琦作不知何以入于此集疑以传疑姑存之以备考证焉
　　圣求词　　　　　　　词曲类一【词集之属臣】等谨案圣求词一巻宋吕濵老撰濵老字圣求嘉兴人陈振孙书録解题作吕渭老考嘉定壬申赵师防序亦作濵老似陈氏误也陈氏载其词一巻则与今本合濵老在北宋末颇以诗名师防称其忧国诗二聫痛伤诗二聫释愤诗一聫皆为徽钦北去而作忧国诗有尚喜山河归帝子可怜麋鹿入王宫语则南渡时尚存矣其诗在师防时巳无完帙词则至今犹传杨慎词品称其望海潮醉蓬莱扑蝴蝶近惜分钗薄幸选冠子百宜娇等阕佳处不减少游东风第一枝咏梅不减东坡之緑毛么鳯今考咏梅词集中不载仅附见毛晋跋中晋跋亦不言所据未详其故晋跋又称其惜分钗一阕尾句用二叠字较陆游钗头鳯用三叠字更有别韵不知濵老为徽宗时人游乃宁宗时人钗头鳯词实因惜分钗旧调而变平仄相间为仄韵相间耳晋似谓此调反出于钗头鳯未免偶不检也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　初寮词
　　宋　王安中　撰
　　虞美人【雁门作】
　　千山青比妆睂浅却奈睂峰逺玉人元自不禁秋更算恼伊深处月当楼　分携不见凭阑际只料无红泪万千应在锦囘纹嘱付断鸿西去问行云
　　又
　　星郎才思生雕管四海声名满尊前新唱更新妍况有玊人相劝酡顔　芙蓉幕下同时客年少重得且寻幽梦赋髙唐莫为浮名容易却相妨
　　又【赠李士美】
　　清商初入昭华琯宫叶秋声满草麻初罢月婵娟想见明朝喜色动天顔　持杯满劝龙头客荣遇时方得词源三峡泻瞿塘便是醉中宣去也无妨
　　又【和赵承之送权朝美接伴】
　　文昌郎自文无比风露行千里试寻天上使星看却见锦衣白昼过乡闗　边城落照孤鸿外聮璧人相对应吟红叶送淸秋向我旧题诗处防重游
　　浣溪沙【看雪作】
　　慵整金钗缩指尖晓霙犹自入疎帘缘窗清冷脸红添妬粉尽饶花六六回风从鬭玉纎纤不成香防也相
　　兼
　　又【栁州作】
　　宫缬悭裁翡翠轻文犀松串水晶明飐风新様称娉婷带笑缓揺春笋细障羞斜映逺山横玉肌无汗暗香
　　清
　　玉楼春
　　秋鸿只向秦筝住终寄青楼书不去手因春梦有携时眼到花开无着处　泥金小字蛮牋句泪湿残妆今在否欲寻巫峡旧时云问取阳闗西去路【花庵词选稍异】
　　又【送耿太尉赴阙】
　　尧天雨露承新诏珂马风生趋急召玉符曾将虎牙军金殿还陞龙尾道　征西镇北功成早仗钺登坛今未老樽前休更说燕然且听阳闗三疉了
　　绿头鸭【大名岳宫作】
　　魏都雄鳯皇飞观云间佩麟符荀池元老暂醉西省仙班憇甘棠池澄逺籁咏华黍河巻惊澜碧草凄迷丹毫冷落圜扉铃索镇长闲绣筵展三台星近锵玉韵金尊滟新醅方荐薄暑初残　政成时欢余客散后园朱戸休闗度秋风画阑枕水挂夜月雕槛骑山锦帐笼香鸾钗按曲琵琶双转语绵蛮劝行傍睂黄气先报衮衣还登庸际应褒旧徳喜动天顔
　　哨遍【孔徳璋作北山移文以讥周彦伦后之托隠求达指终南嵩少为仕宦防径者读而羞之是足为勇退者之鼔吹阳翟蔡侯原道恬于仕进其内吕夫人有林下风相与营归欤之计而未果则嘱予以此文度曲且朝夕使家童歌之亦可以见泉石之胜其词曰】
　　世有达人潇洒出尘招隠青霄际终始追逰览老山栖藐千金轻脱如屣彼假容江臯滥巾云岳缨情好爵欺松桂观向释谈空寻真讲道巢由何足相拟待诏书来起便形驰席次早焚裂芰荷衣敲朴喧喧牒诉怱怱抗顔自喜　嗟明月高霞石径幽絶谁囘睇空怅猿惊处凄凉孤鹤嘹唳任别壑争讥众峰竦诮林慙涧媿移星岁方浪枻神京腾装魏阙徘徊经过留憇致草堂灵怒蒋侯麾扄岫幌驱烟勒新移忍丹崖碧岭重滓鸣湍声断幽谷逋客归何计信知一逐浮荣便防素守身成俗士伯鸾家有孟光妻岂逡巡眷恋名利
　　菩萨鬘【六军阅罢犒饮兵将官】
　　中军玉帐旌旗绕吴钩锦带明霜晓铁马去追风弓声惊塞鸿　分兵闲细栁金字囘飞奏犒饮上防浓燕然思勒功
　　御街行【赐衣袄子】
　　清霜飞入蓬莱殿别进云裘软却囘宸虑念多寒诏语日边亲遣氷蚕绵厚金雕锦好永夜缝宫线　红旌绛斾迎星传喜气欢声逺庙堂勲旧使台贤领袖坐中争绚天香馥郁君恩歳岁一醉春生面
　　鹧鸪天【百官传宣】
　　蒨雾红云捧建章鸣珂星使渡银潢亲将圣主如丝语传与陪都振鹭行　香袅袅佩锵锵升平歌筦趂飞觞明时玉帐恩相续清夜钧天梦防长
　　蝶恋花
　　露桃烟杏逐年新囘首东风迹已陈顷刻开花公莫爱四时俱好是长春
　　曲径深丛枝袅袅晕粉揉绵破蕋烘清晓十二番开寒最好此花不惜春归早　靑女飞来红翠少特地芳菲絶艳惊衰草只殢东风终甚了久长欲伴姮娥老
　　右长春花
　　无穷芳草度年华尚有寒来几种花好在朱朱兼白白一天飞雪映山茶
　　巧剪明霞成片片欲笑还嚬金蕋依稀见拾翠人寒籹易浅浓香别注蜃膏点　竹雀喧喧烟岫逺晚色溟蒙六出花飞遍此际一枝红绿画工谁写银屏面
　　右山茶花
　　雪里园林玉作台侵寒错认暗香廻化工清气先谁得品格高竒是蜡梅
　　剪蜡成梅天着意黄色浓浓对萼匀装缀百和薰肌香旖旎仙裳应渍蔷薇水　雪径相逢人半醉手折低枝拥髻云争翠齅蕋撚枝无限思玉真未洒梨花泪
　　右蜡梅花
　　千林臈雪缀瑶瑰晴日南枝防独囘知有和寻鼎实未春先发看红梅
　　青玉一枝红类吐粉颊愁寒浓与胭脂傅辨杏猜桃君莫误天姿不到风尘处　云破月来花下住要伴佳人弄影参差舞只有暗香穿绣戸昭华一曲惊吹去
　　右红梅花
　　年年节物欲争新玉颊朱顔一笑频勾引东风到池馆春前花发自迎春
　　雪霁花梢春欲到饯臈迎春一夜花开早青帝廻舆云缥缈鲜鲜金雀来飞绕　绣阁纱窗人窈窕翠缕红丝鬬剪旛儿小戴在花枝争笑道愿人常共春难老
　　右迎春花
　　鸳瓦铺霜朔吹髙画堂歌筦醉香醪小春特地风光好艳粉娇红看小桃
　　秾艳夭桃春信漏弄粉飘香枫叶飞丹后酒入氷肌红欲透无言不许羣芳鬬　楼外何人揎翠袖剪落金刀揷处浓云覆肯与刘郎仙去否武陵曲路相思瘦
　　右小桃花
　　又【梁才甫席上次韵】
　　翠袖盘花金撚线晓炙银簧劝饮随深浅复幕重帘谁得见余醺防觉红浮面　别唤清商开绮宴玉管双横抹起梁州遍白苎歌前寒莫怨湘梅萼里春逺
　　又
　　千古铜台今莫问流水浮云歌舞西陵近烟栁有情开不尽东风约定年年信　天与麟符行乐分带缓毬纹雅宴催云鬓翠雾萦纡销篆印筝声恰度秋鸿阵【带缓毬纹一作缓带轻裘】
　　又
　　未帖宜春双防胜手点酥山玉筯人争莹节过日长心自准迟留碧瓦看红影　楼外尖风吹鬓冷一望平林淡荡花相映落粉筛云晴未定朝醒只凭阑干醒
　　一落索
　　梦破池塘杳杳情随春草尊前风味不胜清赋白雪幽兰调　秀句银钩争妙殷懃东道蛮牋传与翠娥歌便买断千金笑
　　又
　　欲访瑶台蓬岛烟云缥缈清游却到鳯皇池听檀板新声妙　天上除书催早人赡元老东风烟栁罩河堤防何处深春好
　　又【送王伯绍帅庆阳】
　　塞栁未传春信霜花侵鬓送君西去指秦闗看日近长安近　玉帐同时英俊合离无定路逢新雁圵飞来寄一字燕山问
　　玉瑚蝶【和梁才甫游园作】
　　御水縠纹风皱画桥横处沙路晴时曲坞藏春朱戸翠竹参差过墙花娇无限思笼槛栁低不胜垂海棠枝为东君爱未敢离披　迟迟日华融丽悠扬丝管掩冉旌旗喜入繁红坐来开尽不须吹听鸎迁还思上苑约鳯浴应展新池促归期燕飞蝶舞特地熙熙
　　水龙吟【游御河并过压沙寺作】
　　魏台长乐坊西画桥倒影烟堤逺东风与染揉蓝春水湾环清浅浴鹭翘沙戏鱼吹絮落红漂巻为游人盛踪兰舟防舫飞轻棹凌波面　乐事年来乍见趂旌旗谷鸎娇啭追随况有疎帘珠袖浓香绀幰萧寺髙亭茂林斜照且留芳宴看韶华烂向樽前放手作梨花晚
　　临江仙【和梁才甫茶词】
　　六六云从龙戏月天顔带笑尝新年年囘首建溪春香甘先玉食珍宠在枫宸　赐品暂醒歌里醉近和行对台臣宫瓯浮雪乳花匀九重清昼永宣坐议东廵
　　又【贺州刘师忠家隔帘听琵琶】
　　鳯拨鹍弦鸣夜永直疑人在浔阳轻云薄雾隔新妆但闻儿女语倐忽变轩昻　且看金泥花面指痕防印红桑几多余防与真香移船犹自可巻箔又何妨
　　小重山
　　重举金猊多炷香仙方调绛雪坐初尝醉鬟娇捧不成行顔如玉玉盌共争光　飞尽莫催忙歌檀临阅处缓何妨逺山横翠为谁长人归去余梦绕高唐
　　又
　　椽烛垂珠清漏长酒黏衫袖湿有余香红牙双捧旋排行将歌处相向更匀籹　明月映东墙海棠花径密迸流光迟留春笋缓催觞兰堂静人已候虗廊【酒黏一作醉痕】
　　又【相州荣归池上作】
　　碧藕花风入袖香涓涓清露浥玉肌凉折花无语傍横塘随折处一寸万丝长　还防擘莲房莲心真个苦似离膓凌波新恨尽难忘分携也触事着思量
　　江神子【韦城道中寄李祖武翟淳老】
　　荷花遮水水漫溪栁低垂乱蝉嘶舍辔何妨临水照征衣一扇春风揺不尽人念远意凄迷　骑鲸仙子已相知数归期赋新诗防想翟公门外雀罗稀陶令此襟尘几许聊欲向圵窗披
　　征招调中腔【天宁节】
　　红云蒨雾笼金阙圣运叶星虹佳节紫禁晓风馥天香奏九韶帝心悦　瑶堦万岁蟠桃结睿算永壶天风月日观几时六龙来金缕玉牒告功业
　　清平乐【和晁倅】
　　花时防雨未减春分数占取帘疎花密处把酒听歌金缕　斜风轻度浓香闲情正与春长向晚红灯入坐尝新靑杏随觞
　　又
　　花枝欹晚过红珠转欲共东君论缱绻繁艳休将风卷　归来凝思闲窗寒花莫【阙】防觞解慢不成幽梦燕泥惊落雕梁
　　又
　　烟云千里一抹西山翠碧瓦红楼山对起楼下飞光流水　锦堂风月依然后池莲叶田田缥缈贯珠歌里从容倒玉尊前
　　安阳好【有口号】
　　赋尽三都左太冲当年偏说邺都雄如今别唱安阳好胜日佳时一醉同
　　安阳好形胜魏西州曼衍山河环故国升平歌鼓沸髙楼和气镇飞浮　笼画陌乔朩几春秋花外轩窗排逺岫竹间门巷带长流风物防清幽
　　又
　　安阳好防户府居雄白昼锦衣清宴处雕梁丹榭画图中壁记旧三公　棠讼悄池馆圵园通夏夜泉声来枕簟春风花影透帘栊行乐兴何穷
　　又
　　安阳好物外占天平疉疉挼蓝烟岫色淙淙鸣玉晓溪声仙路驭风行　松路转丹碧照飞甍金界花开常烂漫云根石秀小峥嵘幽事不胜清
　　又
　　安阳好泮水盛儒宫金字照碑光射斗芸香书阁势凌空肃肃采芹风　来劝学鄊选首文翁岁岁青衿多振鹭人人彩笔竞腾虹九万奋飞同
　　又
　　安阳好耆旧迹依然醉白垂杨低掠水延松高桧老叅天曽映两貂蝉　王谢族兰玉秀当年画隼朱轮人继踵丹台碧落世多贤簪绂看家传
　　又
　　安阳好负郭相君园緑野移春花自老平泉醒酒石空存月馆对风轩　人选胜幽径破苔痕拥砌翠筠侵坐冷穿亭玉溜落池喧归意黯重门
　　又
　　安阳好曲水似山阴咽咽清泉岩溜细弯弯碧甃篆痕深永昼坐披襟　红袖小歌扇画泥金鸭緑波随双叶转鵞黄酒到十分斟重听绕梁音
　　又
　　安阳好【阙】　又翚飞拨垅旋栽花密密着行重接栁依依鸳瓦荡清辉　池面相望是荣归两世风流今可见一门恩数古来稀谁与赋缁衣
　　又
　　安阳好千古邺台都繐帐歌人春不见金楼鸣鳯夜相呼辇路旧萦纡　闲引望漳水绕城隅时有渔樵収故物谁将宫殿点新图平野漫烟芜
　　卜算子【徃道山道中作】
　　客舍两三花竝脸开清晓一朶涓涓韵已髙一朶纤纤袅　谁与揷斜红拥髻争春好此意遥知梦已传月落前村悄
　　又【栁州作】
　　燕尾道冠儿蝉翼生衫子欹枕看书卧圵窗簟展潇湘水　团扇弄薰风皓质添凉意谁与文君作粉真只此莲花是
　　生查子【栁州作】
　　春纱蜂赶梅宫扇鸾开翅几折聚香风一撚生秋意揺揺云母轻袅袅璚枝细莫解玉连环怕作风飞起
　　洞仙歌
　　深庭夜寂但凉蟾如昼鹊起髙槐露华透听曲楼玉管吹彻伊州金钏响轧轧朱扉暗扣　迎人巧笑道好个今宵怎不相寻暂携手见淡浄晚妆残对月偏宜多情更越饶纤瘦早促分飞霎时休便恰似阳台梦云归后

　　初寮词
　　圣求词序
　　世谓少游诗似曲子瞻曲似诗其然乎至荆公桂枝香词子瞻称之此老真野狐精也诗词各一家惟荆公备众作艳体虽乐府柔丽之语亦必工致真一代奇材后数十年当宣和末有吕圣求者以诗名讽咏中率寓爱君忧国意不但弄笔墨清新俊逸而已其忧国诗云忧国忧身到白头此生风雨一沙鸥又云尚喜山河归帝子可怜麋鹿入王宫痛伤诗云尘断征车【阙】云低【阙】帐深古今那有此天地亦何心释愤诗云未前嵇绍血谁发谏臣章赤心皆【阙】诗史气象搢绅巨贤多录藁家藏但不窥全袟未能为刋行也一日复得圣求词集一编婉媚深窈视美成耆卿伯仲耳余因念圣求诗词俱可以传后惜不见他所著述以是知世间奇才未乏也士友辈将刻圣求词求序于余故余得言其大槩圣求居嘉兴名滨老尝位周行归老于家云嘉定壬申中秋朝奉大夫成都路转运判官赵师防序
　　钦定四库全书
　　圣求词
　　宋　吕滨老　撰
　　薄幸
　　青楼春晩昼寂寂梳匀又懒乍聼得鸦啼莺弄惹起新愁无限记年时偷掷春心花间隔雾遥相见便角枕题诗寳钗贳酒共醉青苔深院　怎忘得回廊下携手处花明月满如今但暮雨蜂愁蝶恨小窓闲对芭蕉展却谁拘管尽无言闲品筝泪满参差雁腰支渐小心与杨花共逺
　　望海潮
　　侧寒斜雨微灯薄雾忽忽过了元宵帘影防风盆池见日青青栁叶柔条碧草皱裙腰正昼长烟暖蜂困莺娇望处凄迷半篙緑水浸斜桥　孙郎病酒无聊记乌丝醉语碧玉风标新燕又双兰心渐吐嘉期趂取花朝心事转迢迢但梦随人逺心与山遥悮了芳音小窓斜日对芭蕉【侧寒坊本作恻寒非详见跋中云半篙绿水浸斜桥一本作半篙绿水斜桥按谱应作七字句】
　　选冠子
　　雨湿花房风斜燕子池阁昼长春晚檀盘战象寳局铺棊筹画未分还嬾谁念少年齿怯梅酸病疎霞盏正青钱遮路緑丝明水倦寻歌扇　空记得小閤题名红牋青制灯火夜深裁剪明眸似水妙语如不觉晓霜鸡唤闻道近来筝谱慵看金铺长掩瘦一枝梅影回首江南路逺
　　又
　　风约晴云花干宿露帘幕万家清晓青帘赛酒小坞藏春冶叶艶枝相照羊驾小车笑逐游人逺迷芳草更红英飞舞绣茵连接雾台烟沼　年少日细马戎鞯红靴玉帯同指软尘西笑珍珠戏掷彩笔搜竒不觉暮春莺老谁见这廻霜防染衰事萦懐抱诉一春心事燕子周遮来了
　　念奴娇【赠希文宠姬】
　　暮云收尽霁霞明高拥一轮寒玉帘影横斜房户静小立啼红防防素鲤频传蕉心微展双蘂明红烛开门疑是故人敲撼窓竹　长记那里西楼小寒窓静尽掩风筝鸣屋泪眼灯光情未尽尽觉语长更促短短霞杯温温罗帊妙语书裙幅五湖何日小舟同泛春绿
　　情久长
　　锁窓夜永无聊尽作伤心句甚近日带红移眼梨脸挥雨春心偿未足怎忍聴啼血催归杜宇莫帆挂沉沉暝色衮衮长江流不尽来无据　防检风光岁月今如许趂此际浦花汀草一棹东去云雾阁洞天晓同作烟霞伴侣算谁见梅帘醉梦栁陌晴游应未许春知处
　　又
　　冰梁跨水沉沉霁色遮千里怎向我小舟孤楫天外飘逐夜寒侵短发睡不稳牕外寒风渐起岁华暮蟾光射雪碧瓦飘霜尘不动寒无际　鸡咽荒郊梦也无归计拥绣枕断魂残魄清吟无味想伊睡起又念逺楼阁横枝对倚待归去西窓剪烛小閤凝香深翠幙饶春睡
　　满江红
　　晩浴新凉风蒲乱松梢见月庭隂静暮蝉啼歇萤绕井阑帘入燕荷香兰气供摇箑頼晩来一雨洗游尘无些热　心下事峰重叠人甚处星明灭想行云应在凤凰城阙曾约佳期同菊蕋当时共指灯花説据眼前何日是西风凉吹叶
　　又
　　笑语移时风影乱半帘寒日鲜明是晩来妆饰共説西园携手处小桥深竹连苔色到如今梧叶染清霜封行迹　春未透梅先折人纵健时难得想明年虚过上元寒食数着佳期愁入眼雨珠零乱梨花湿任翠鬟欹侧背斜阳鸣瑶瑟
　　又
　　燕拂危樯斜日外数峰凝碧正暗潮生渚暮风飘席初过南村沽酒市连空十顷菱花白想故人轻箑障游丝闻遥笛　鱼与雁通消息心与梦空牵役到如今相见怎生休得斜把琵琶传宻意一襟新月横空碧问甚时同作醉中仙烟霞客
　　又【次杨子耕韵】
　　山绕呉城修竹外满林团碧任孤樯百丈逺牵江色政简民闲无一事同游仍是鸳鸾客到晩年遗爱续新题都堪説　修门赋今谁续痛饮士天应惜正彩霞垂帔暮风飘瑟笑疾禅痴今在否风灯石火同飘忽去醉乡深处着身心休铭栉
　　醉蓬莱
　　任落梅铺缀雁齿斜桥裙腰芳草闲伴游丝过晓园庭沼厮近清明雨晴风软称少年寻讨碧缕墙头红云水靣栁堤花岛　谁信而今怕愁憎酒对着花枝自疎歌笑莺语丁宁问甚时重到梦笔题诗帊绫封泪向凤箫人道处处伤懐年年逺念惜春人老
　　齐天乐【观竞渡】
　　香红飘没明春水寒食万家游舫整整斜斜疎疎宻宻帘缬旗红相望江波荡漾称彩舰龙舟绣衣霞桨舞楫争先歌笑箫鼓乱清唱　重来刘郎老对故园桃红春晩尽成惆怅泪雨难晴愁眉又结翻覆十年手掌如今怎向念舞板歌尘逺如天上斜日囬舟醉魂空舞飏
　　沁园春
　　复把元宵等闲过了算来告谁整二年三岁樽前笑处知他启了多少歌诗岂信如今不成些事还是无聊空皱眉争知道寃家悮我日许多时　心儿转更痴迷又疑道清明得共伊但自家晩夜多方遣免不须烦恼两月为期用破身心博些欢爱有后不成人便知从来是这风流伴侣有分双飞
　　满路花【同栁仲修在赵屯】
　　西风秋日短小雨菊花寒断云低古木暗江天星娥尺五佳约悮当年小语凭肩处犹记西园画桥斜月防干鸟啼花落春信遣谁传尚容清夜梦小留连青楼何
　　处寳镜注婵娟应念红牋事微晕春山背窻愁枕孤眠
　　蓦山溪
　　韵髙格妙不数闲花草向晚小梳妆换一套新衣始了横钗整鬂倚醉唱清词房户静酒杯深帘幙明残照扬州一梦未尽还惊觉自恁在心头拈不出何时是了呉霜防鬂春色老刘郎云路逺晩溪横谁见桃花笑
　　又
　　元宵灯火月淡游人可携手步长廊又説道倾心向我归来一梦整整十年余人似旧去无因牵惹情懐破章台杨栁闻道无关锁行客挽长条情不似当初些个而今休也摇落任东风但恣意尽留情我也知无那
　　千秋岁
　　寳香盈袖约腕金条瘦裙儿细裥如眉皱笑多簪髻侧语小丝篁奏洞房晚千金未直横波溜　缘短懽难又人去春如旧枝上月谁携手宿云迷逺梦泪枕中残酒怎奈向繁隂乱叶梅如豆
　　早梅芳近
　　画帘深妆阁小曲径明花草风声约雨暝色啼鸦暮天杳染眉山对碧匀脸霞相照渐更衣对客微坐自轻笑醉红明金叶倒恣看还新好莹注粉泪滴烁波光射
　　庭沼犀心通密语珠唱翻新调佳期定约秋了
　　醉落魄
　　明窓读易时才人地俱超轶偶然一堕槐安国説利谈功这事怎休得　何将置酒图书室挥弦目送西飞翼夜来已觉春篘溢月影三人一醉旧相识
　　又
　　纎鞋窄袜红茵自称琵琶拍明衣妆脸春梳掠好好亭亭那得恁标格　怱怱一醉霜华白归来偏记蓝桥宅五更残梦迷蝴蝶觑着花枝只被绣帘隔
　　惜分飞【元夕】
　　白玉花骢金络脑十里华灯相照帘映春窈窕雾香残腻桃花笑　一串歌珠云外袅饮罢玉楼寒悄归去城南道栁梢猎猎东风晓
　　浣溪沙
　　烟栁蒙蒙鹊做巢青青弱草带斜桥莺声多在杏花梢逐伴不知春路逺见人时着小词招阿谁有分伴吹
　　箫
　　又
　　彩选骰儿隔袖拈整钗微见玉纎纎夜寒窓外更垂帘好事灯花双作蕋照人月影入斜檐新愁日日座中
　　添
　　又
　　做得因缘不久长惊风枝上偶成双归来魂梦带幽香灯下揉花春去早竹间影月索归忙十年前事费思
　　量
　　渔家傲【作浮图语送深上人游庐山】
　　闻道庐山横广泽晴空万顷波涛白上有至人营窟宅经游客古今多是烟霞谪　一鉢上人轻六翮选场要射如来策防化黄金非妙药难堪酌三生一口都吞却
　　又
　　昨夜山空流石乳道人妙手亲拈取未欲凌云归洞府清风举大千一叶同掀舞　笑把须弥挝破鼔东山云作西山雨我欲住庵无拄斧君相许三更明月湖心午
　　又
　　潦倒瞿昙饶口悄拈花寃道头陁笑鸡足山中眠未觉谁知道至今功业犹分剖　唇口周遮何日了禅牀四靣藤萝绕有个路头君试讨梅花老南园蝴蝶飞芳草
　　又
　　髙绊袈裟挑纸帔一杯茶罢成行计路入庐山风细细轻弹指百千三昧俱游戏　法椅何曾烧两臂谁知纸上无穷意欲识普贤真实际齁齁地小炉雪夜和衣睡
　　又
　　顶上鐡轮飞火焰防身细按威神劒体用双行谁敢觇光闪闪何须更把茶林撼　衲子家风存古俭一条楖栗如天堑粥鼓未鸣灯火暗无恩念断崖古朩横藤蕈
　　又
　　落月杜鹃啼未了粥鱼忽报千山晓笠子葢头衣鉢少穿林表回头高刹空中小　官路旧多林朩绕露浓花蕋皆颠倒渡水登山排草草庐山好香炉峰下湖波渺
　　思佳客
　　江上何人一笛横倚楼吹得月华生寒风堕指倾三弄小市收灯欲二更　持蟹股破霜橙玉人水调品筝细看桃李春时靣共尽玻璃酒一觥
　　又
　　微防胭脂晕泪痕更衣整鬂立黄昏春风搅树花如雨夕霭迷空燕趂门　题往事锦回纹春心无定似行云深屏绣幌空愁独明月梨花殢一樽
　　好事近
　　别酒带愁酸千里失羣黄鹄行到小桥梯下便飞云南北　不妨垂手小徘徊日影转阑曲从此贺囊佳制有新竒题目
　　又
　　飞雪过江来船在赤栏桥侧惹报布帆无恙着两行亲札　从今日日在南楼发自此时白一咏一觞谁共负平生书册
　　又
　　年少万函书朱紫只应低拾更頼主人明眼作青云梯级　归来应是印累累笳鼔閙乡邑若访老人生计贩谢郎蓑笠
　　又
　　云影防梅枝短短未禁飞雪彩幅自题新句作催妆佳阕　西楼昨夜五更寒恐一枝先发元是素娥无寐驾半轮明月
　　又
　　小饮破清寒坐久困花頽玉两行艶衣明粉聴阿谁拘束　丽华百媚坐来生仙韵动羣目一曲凤箫同去倦人间丝竹
　　天仙子【代人送希文】
　　楼下辘轳横露井楼上婵娟开晓镜下楼难忘上楼时风未定帆不正蔌蔌珍珠挥麈柄　眉上新愁吹不醒别酒未斟歌未忍雪中梅下定重来烟暝暝肠寸寸莫放笛声吹落尽
　　燕归梁
　　楼外东风杜宇声双枕细眉颦女郎番马小山屏金笼冷梦魂惊　起来重绾双罗髻无个事泪盈盈杨花蝴蝶乱分身飞不定暮云晴
　　小重山【七夕病中】
　　半夜灯残防上檠上窓风动竹月微明梦魂偏记水西亭琅玕碧花影弄蜻蜓　千里暮云平南楼催上烛晚来晴酒防人散斗西倾天如水团扇扑流萤
　　河传
　　斜红照水似晴空万里明霞相倚逐伴笑歌小立绿槐隂里诮没些春气味　纷纷觑着闲桃李浅浅深深不满游人意幽艶一枝向晚重帘深闭是青君爱惜底
　　清平乐【上元赵仲能窓】
　　水缾石砚败壁蜗书篆窓下日舒缝衲线屋角晩风飞霰　上元灯火佳时长廊语笑追随高卧一番纸帔觉来月贯南枝
　　握金钗
　　风日困花枝晴蜂自相趂晩来红浅香尽整顿腰肢晕残粉弦上语梦中人天外信　青杏已成双新樽荐樱笋为谁一和销损数着佳期又不稳春去也怎当他清昼永
　　又
　　向晩小妆匀明窓倦裁剪见花清泪遮眼开尽繁桃又春晩心下事比年时都较懒　胡蝶入帘飞郎声似莺啭见来无计拘管心似芭蕉乍舒展归去也夕阳斜红满院
　　南歌子
　　策杖穿荒圃登临笑晩风无穷秋色蔽晴空遥见夕阳江上卷飞蓬　雁过菰蒲逺山遥梦寐通一林枫叶堕愁红归去莫烟深处聴疎钟
　　又
　　逺色连朱阁寒鸦噪夕阳小炉温手酌鹅黄掩乱一枝清影在寒牕　念逺歌声小嗔归泪眼长纎腰今属冶游郎朝暮楚宫云雨恨忙忙
　　蝶恋花
　　风洗游丝花皱影碧草初齐舞鹤闲相趂短梦乍回慵理鬓惊心忽数清明近　逐伴强除眉上恨趂蝶西园不觉鞋儿褪醉笑眼波横一寸微微酒色生红晕
　　又
　　花色撩人红入眼可是东君要得人肠断欲诉深情春不管风枝雨叶空撩乱　漫插一枝飞一醆小赏幽期破我平生愿珍约未成春又短但凭蝴蝶传深怨
　　品令
　　绣衣未整傍窓格临清镜新霜薄雾这下几日隂晴不定欲插黄花心事又还记省　去年香径共粉蝶间相趂寳香玉佩暗解付与多情荀令何日西楼重见暮帆烟艇
　　祝英台
　　寳蟾明朱阁静新燕近帘语还记元宵灯火小桥路逢迎春笋柔微凌波纎稳诮不顾斗斜三鼓　甚无据谁信一霎是春莺声留不住栁色苔痕风雨暗花圃细看罗带银钩绡巾香泪算不枉那时分付
　　水调歌头【十月初十日同周元发谒姚氏昆季多不遇因与説道小饮出其兄进道作水调歌头一韵几二十首读之殆不胜情次其韵作一篇懐其人亦以赠元发説道】
　　扁舟思独往樯影划晴烟要伴人随明月踏破水中天谁信骑鲸高逝空对笔端风雨如泛楚江船老子穷无頼端欲把降竿　白苹汀归老计似高闲平生爱我一言相置二刘间准拟何山松桂折足铛能安稳芋火对阑残何必少林语立雪问心安
　　又【明日纯中以酒见贶约郎见过徘徊江上久不至复次其韵】
　　江湖堪极目非雾亦非烟故人相见纵横高义薄云天巳具萸樽茗话怅望云中江树不见子猷船日色隐林表十里认帆竿　百年中无个事且安闲功名两字茫然都堕有无间且尽身前一醉休问古来今往及取菊花残仙事占无据竹帛笑刘安
　　又【壬寅九月谒季修题其书室壁曰秋斋梦谒复以进道韵续之】
　　秋斋多梦谒舌本欲生烟独步一庭明月雁字巳横天作个生涯不遂松竹雨荒三径却忆五湖船小阮贫尤甚犊鼻挂长竿　白鸥汀风共水一生闲横琴唳鹤要携妻子老云间灯火荧荧深夜高卧南窓折几杯到不留残莫遣江湖手遮日向长安
　　又【壬寅十月二十四日饮少酒径醉拥案而寝中夜酒醒次其韵作一篇】
　　心肝皆锦绣落笔尽云烟诗狂酒兴要骑赤鲤上青天织女回车相劳指防虗无征路翻动月明船举手谢同辈岂复念渔竿　我平生心正似白云闲衣冠汚我偶逢游戏到人间常念孤云高妙若作辘轳俯仰谁复食君残拜尘金谷辈都是卧崇安
　　又【哭进道飞桥自古双溪合柽栁如今夹岸垂么金店别业诗】
　　诗人翻水尽寂寞五侯烟醉魂何在应骑箕尾列青天记得平生谈笑夹岸手栽杨栁同泛夜深船溪水还依旧深浅半青竿　小神仙殷七七许闲闲黄粱未熟经游都在梦魂间我厌嚣尘浊味几欲凌云羽化鸡犬不留残俗事丹砂冷且抱一枝安
　　又【陈性孺不相见十年矣今在云间欲襆被访之大病遂已次其韵而寄之】
　　暮云遮逺眼叠叠入青烟十年不见醯鸡同舞瓮中天闻道山隂回棹相去都无百里李郭可同船行止皆天意端欲自操竿　功名事须早计莫安闲高才妙手不当留意市廛间俄巳山林长往尘靣时时拂镜齿发甚衰残廊庙非吾事茅屋且安安
　　又【与小饮】
　　抚牀多感慨白发困风烟出门有碍更堪寒暮雪飞天君弃一盂一衲奔走五湖清海杯度不乗船来访山中友共拟把鱼竿　看人间谁得似谪僊闲生涯不问留情多在酒杯间剪烛西风谈笑零落一樽相对不觉巳更残回首功名事牋记谢任安
　　又【送季修同希文去秀】
　　十年禅榻畔风雨飏茶烟跳丸日月未甘白髪困尧天江左风流才子要伴江湖张翰同泛洛阳船酌酒情无尽海燕绕船竿　逼人来功业事不敎闲男儿三十定当谈笑在堂间老子婆婆贫态闭户长须赤脚他日要分残禹浪桃花影归棹正轻安
　　何山道人水调歌头二十首一韵余和之计前后凡八首道人之语如谢康乐诗出水芙蓉自然可爱余诚不足以继其后呜呼道人死矣僊耶人耶皆不知俟如其数焚香烧以与之魂如有灵当淩云一笑江城子
　　晓参垂户宿酲醒坐南亭对疎星防防萤光偏向竹梢明望断长空何处是云叶乱彩霞横　西楼依旧抱重城小银屏此时情鸦阵翻丛枯栁两三声欹枕欲寻初夜梦鸡唱逺晓蟾倾
　　又
　　闻君见影巳堪怜短因缘偶同筵相见无言分散倍依然做梦杨花随去也妆閤畔绣牀前　觉来离绪意绵绵写蛮牋倩谁传鱼雁悠悠门外水如天欲上西楼还不忍难着眼望秋千
　　水龙吟【寄竹西】
　　五湖春水茫茫梦魂夜逐杨花去汀花岸草佳人微笑眼波横注借问刘郎心期则甚一成无据自春来泪满挼蓝袖口没整顿心情处　闻道相如病渴念文君白头新句相思两地光穷烟水一庭花雾锦字藏头织成机上一时分付问他年更有防云淡月重来兮未
　　减字木兰花
　　雨帘高卷芳树隂隂连别馆凉气侵楼蕉叶荷枝各自秋　前溪夜舞化作惊鸿留不住愁损腰肢一桁香销旧舞衣
　　又
　　明眸巧笑坐久更宜灯烛照小醉辞归懐抱明明只自知　琐窓重见桃李春风三月靣怎不思量折栁孤吟断杀肠
　　江城子慢
　　新枝媚斜日花径霁晩碧泛红滴近寒食蜂蝶乱防检一城春色倦游客门外昏鸦啼梦破春心似游丝飞逺碧燕子又语斜檐行云自没消息　当时乌丝夜语约桃花时同醉瑶瑟甚端的看看是榆荚杨花飞掷怎忘得斜倚红楼回泪眼天如水沉沉揺翠璧想伊不整啼妆影帘侧
　　如梦令
　　百和寳钗香佩短短同心霞带清镜照新妆巧画一双眉黛多态多态偷觑榴花窓外
　　极相思
　　拂墙花影飘红微月辨帘栊香风满袖金莲印歩狭径迎逢　笑靥乍开还敛翠正花时却恁西东别房初睡斜门未锁且更从容
　　又
　　西园鬬草归迟隔叶啭黄鹂阑干醉倚秋千背立数遍佳期　寒食清明都过了趂如今芍药蔷薇衩衣吟露归舟防月方解开眉
　　贺新郎【别竹西】
　　斜日封残雪记别时檀槽按舞霓裳初彻唱煞阳关留不住桃花靣皮似热渐防防珍珠承睫门外潮平风席正指佳期共约花同折情未忍带双结　钗金未断肠先结下扁舟更有暮山千叠别后武陵无好梦春山子规更切但孤坐一帘明月蚕共茧花同蔕甚人生要见底多离别谁念我泪如血
　　浪淘沙
　　倚枕数更筹清夜悠悠竹风荷露小窓秋往事迷人浑不省总是离愁　无頼是横眸济楚风流一时搂揽着心头调数梦魂将我去明月重楼
　　思佳客
　　深夜槐风解宿醒露荷凉气满西亭凭栏小语花梢月缓步偷拈石上萤　秋意早暑衣轻殢人索酒复同倾大家沉醉还高枕一任西楼报五更
　　二郎神
　　西池旧约燕语栁梢桃萼向紫陌秋千影下同绾双双凤索过了莺花休则问风共月一时闲却知谁去唤秋隂满眼败红药　飘泊江湖载酒十年行乐甚近日伤髙念逺不觉风前泪落橘熟橙黄堪一醉断未负晩凉池阁只愁被撩拨春心烦恼怎生安着
　　百宜娇
　　隙月垂箆乱蛩催织秋晩嫩凉房户燕拂帘旌防窥窓网寂寂飞萤来去金铺镇掩漫记得花时南浦约重阳萸糁菊英小楼遥夜歌舞　银烛暗佳期细数帘幙渐西风午窓秋雨叶底翻红水靣皱碧灯火裁缝砧杵登髙望极正雾锁官槐归路定须将寳马钿车访吹箫侣
　　醉思僊
　　断人肠正西楼独上愁倚斜阳称鸳鸯鸂防两两池塘春又老人何处怎惯不思量到如今瘦损我又还无计禁当　小院呼卢夜当时醉倒残缸被天风吹散凤翼难双南窓雨西楼月尚未散拂天香聴莺声悄记得那时舞板歌梁
　　眼儿媚
　　晓钗催鬓诘南风碧涧小桥通榆隂短短露光炯炯满地花红　天涯不见归帆影蜂蝶尽西东宿酲渐解残妆犹在晓日帘栊
　　又
　　循槛琅玕粉沾衣一片子规啼蓬壶梦短蜀衾香逺愁损腰肢　石城堂上双双燕应傍莫愁飞春江艇子雪中梅下知与谁期
　　梦玉人引
　　上危梯望画阁迥昼帘垂曲水飘香小园莺唤春归舞袖弓弯正满城烟草凄迷结伴踏青趂蝴蝶一双飞赏心欢计从别后无意到西池自捡罗囊要寻红叶
　　留诗嬾约无凭据莺花都不知怕人问强开懐细酌一酴醿
　　倾杯令
　　枫叶飘红莲房肥露枕席嫩凉先到帘外蟾华如扫枝上啼鸦催晓　秋风又送潘郎老小窓明疎萤浅照登高送逺惆怅白发至今未了
　　又
　　隔座藏钩分曹覆射烛艳渐催三鼓筝按敎坊新谱楼外月上春浦　徘徊争忍忙归去怕明朝无情风雨珍花美酒团坐且作尊前笑侣
　　生查子
　　摊钱临小窓扑蝶穿斜径醉戏晚风前吹乱连枝影别来秋夜长梦到金屏近肠断一声鸡残月悬朝镜
　　又
　　裙长步渐迟扇薄羞难掩鞋褪倚郎肩问路眉先敛踏青南陌回倚醉开娇靥今夜更同行忍笑匀妆脸
　　又
　　双鬟绿发齐多笑蔫红落穿竹过西斋问字时偷学娇慵不惯羞同倚阑干角屈指数元宵灯火堪行乐
　　扑蝴蝶近
　　分钗绾髻洞府难分手离觞短阕啼痕冰舞袖马嘶霜滑桥横路转人依古栁晓色渐分星斗　怎分剖心儿一似倾入离愁万千斗垂鞭伫立伤心还病酒十年梦里婵娟二月花中荳蔲春风为谁依旧
　　又
　　风荷露竹秋意侵疎鬓微灯曲几有帘通桂影乍凉衣着轻明微醉歌声审聴稳新愁殢人方寸　怎不闷当初欲凭燕翼西飞寄归信小窓睡起梁间都去尽夜长旅枕先知秋杪黄花渐近一成为伊销损
　　一落索
　　蝉帯残声移别树晚凉房户秋风有意染黄花下几防凄凉雨　渺渺双鸿飞去乱云深处一山红叶为谁愁供不尽相思句
　　又
　　宫锦裁书寄逺意长辞短香兰泣露雨催莲暑气昏池馆　向晩小园行遍石榴红满花花叶叶尽成双浑似我梁间燕
　　又
　　鸟散余花飞舞满地风雨长江衮衮接天流夜送征帆去　今夜行云何处断肠南浦残灯不剪五更寒独自与余香语
　　谒金门【甲子年同寅伯题于壁】
　　人已老春亦不留些少花尽叶长蚕又把子规啼未了往事不论多少且向樽前一笑白发满头愁已到路
　　长波渺渺
　　鼓笛慢
　　拍肩笑别洪崖共看紫海还清浅蓬壶旧约人间舒笑桃红千遍去岁争春今年逼腊满空飘霰渐横枝照水清丝弄日都防缀江南岸　须吸百川为夀卷恩波已倾银汉戎袍拥防万钉围帯天孙新眷十里尘香五更月未收弦管正筝续谱宫箫定拍来冬按
　　西江月慢
　　春风淡淡清昼永落英千尺桃杏散平郊晴蜂来往妙香飘掷傍畵桥煑酒青帘绿杨风外数声长笛记去年紫陌朱门花下旧相识　向寳帕裁书凭燕翼望翠阁烟林似织闻道春衣犹未整过禁烟寒食但记取角枕情题东窓休悮这些端的更莫待青子绿隂春事寂
　　思佳客【竹西从人去数年矣今得归偶以此烦全美退之】
　　曾醉扬州十里楼竹西歌吹至今愁燕衔栁絮春心逺鱼入晴江水自流　情渺渺梦悠悠重寻罗帯认银钩挂帆欲伴渔人去只恐桃花悮客舟
　　又【全美久不通偶伯禧去间録前所赋复作一首】
　　薄薄山云欲湿花双双燕子入帘斜西楼尚记垂垂雪酌酒犹残片片霞　人巳逺发成华小楼疎竹宅谁家试凭去雁通消息僊子当乗八月槎
　　夜游宫【生日代人献江宰】
　　帘外繁霜未扫楼角动玉绳横晓百和交焚瑞烟绕霁霞明畵屏深天渺　喜色连池沼荐眉夀玉儿娇小早晩除书下天表日初长莫等闲孤一笑
　　浣溪沙
　　风扫长林雪压枝纷纷冻鹊傍帘飞一樽聊作破寒威春意正愁梅漏泄客情尤怕病禁持曲防干外日初
　　迟
　　南歌子
　　片片云藏雨重重雾隐山可怜新月似眉弯今夜断肠凝望小楼寒　梦断云房逺书长蜡炬残夜妆应罢短屏闲都把一春心事付梅酸
　　如梦令
　　珠阁雨帘髙卷望断碧梧墙院短梦有幽寻晓枕一峰云乱谁见谁见风散菊英千片
　　浣溪沙
　　微绽樱桃一颗红断肠声里唱玲珑轻罗小扇掩酥胸惹鬓蛛丝新有喜窥窓月彩旧相从清宵一醉许谁
　　同
　　浪淘沙
　　凉露洗秋空菊径鸣蛩水晶帘外月玲珑烛蕋双悬似玉蔌蔌啼红　宋玉在墙东醉袖摇风心随月影入帘栊戏着锦茵天様逺一段愁浓
　　醉桃源
　　檀香新染砑红绫腰肢瘦不胜合欢小幌掩余酲芙蓉入梦频　山不尽水无情锦河隔锦茵刘郎僊骨未应轻桃花巳悮人
　　思佳客
　　梦里相逢不记时断肠多在杏花西做开笑语兜鞋急逺有灯光掠鬓迟　辞永夜失深期一枝黄菊对伤悲夜凉窓外闻裁剪应熨沉香制舞衣
　　小重山
　　雨洗檐花湿畵帘知他因甚地瘦厌厌玉人风味似冰蟾愁不见烟雾晓来添　烦恼旧时谙新来一段事未心甘满懐离绪过春蚕灯残也谁见我眉尖
　　栁梢青
　　逺帘笼月谁见南陌子规啼血萸糁菊英整冠落防一时虚説　五湖自有深期曾指定灯花细説燕子巢空秋鸿程逺音书中絶
　　卜算子
　　云破月高悬照我双双泪人在朱桥转曲西翠幕重重闭　要见索商量见了还无计心似长檠一防灯到晓清清地
　　又
　　眉为占愁多镇日长长敛试问心中有底愁泪早千千防　莫唱短因缘缘短犹伤感谁信萧郎是路人常有深深念
　　又
　　一日抵三秋半月如千岁自夏经秋到雪飞一向都无计　续续説相思不尽无穷意若写幽懐一段愁应用天为纸
　　又
　　得酒解愁烦多病还疎酒本是多情失意人此味如何受　沉醉且高歌不饮心常有守着残灯鬬着眉怎不腰肢瘦
　　如梦令
　　多谢西池桃李伴我一春沉醉能有几多香陪了一江来泪憔悴憔悴又是落花铺地
　　木兰花慢
　　石榴花谢了正荷叶葢平地试玛瑙杯深琅玕簟冷临水帘帷知他故人甚处晩霞明断浦栁枝垂唯有松风水月向人长似当时　依依望断水穷云起处是天涯奈燕子楼高江南梦断虚费相思新愁暗生旧恨更流萤弄月入纱衣除却幽花软草此情未许人知
　　又【重午】
　　对修篁万个更疎雨洗琅玕望燕外晴丝鸥边水叶胡蝶成团榴红劝人把酒泛菖蒲对客不成懽金缕新番彩索始知今岁衣寛　年年此日青楼花缺处倚阑干记小扇清歌蛮牋妙墨不觉更残可怜旧游似梦向人人未减一枝兰纵有千金莫惜大家沉醉花间
　　又【七夕】
　　桂郷云万缕更飞雨洗香车念密防经年银潢浪阻玉露期賖灵星瑞桥对展散怱怱喜色满天涯回首丁宁晓角未宜吹动梅花　家家竞赏彩茸穿桂影醉流霞渐舞袖翻鸾歌声缀凤钗影交加人间共饶宴乐算天孙怎忍遣河斜莫惜西楼剪烛大家同到啼鸦
　　恋香衾
　　记得花隂同携手指定日许我同欢唤做真成热心安打叠从来不成器待做个平地神仙又却不成些事蓦地心残　据我如今没投奔见着你泪早偷弹对月临风一味埋冤笑则人前不妨笑行笑里斗觉心烦怎分得烦恼两处匀摊
　　豆叶黄
　　芰荷香外一声蝉风撼琅玕惊昼眠刻烛题诗花满牋小神僊对倚阑干月正圆
　　又
　　晩妆新试碧衫凉金鸭犹残昨夜香栁际风来月满廊一双双人对鸳鸯浴小塘
　　又
　　轻罗团扇掩微羞酒满玻璃花满头小板齐声唱石州月如钩一寸横波入鬓流
　　又
　　林花着雨褪胭脂叶底双桃结子迟对镜凭郎略皱眉笑微微燕子羞人必懒归
　　又
　　玉箫风外一声清粉靣婵娟月对明紫府楼台夜不扃羽衣轻稳驾双鸾谒帝庭
　　千秋岁
　　寳蟾悬镜露颗倾荷柄飞萤防防明花径凝愁情不展宿酒风还醒天似晓银河半落星相趂　心事都无定才致元相称春过了秋将近小窓通竹浦野色连金井得仗个多情燕子分明问
　　好事近
　　心事已成空春尽百花零落谁见黄鹂百啭索东君评泊　晓来枝上语绵蛮应悔向来错看则绿隂青子却恓惶无托
　　南乡子
　　小雨阻行舟人在烟林古渡头欲挈一樽相就醉无由谁见横波入鬓流　百计不迟留明月他时独上楼水尽又山山又水温柔占断江南万斛愁
　　又
　　樊子唤春归梦逐杨花满院飞吹过西家人不见依依萍防荷钱又满池　屈指数佳期何日凭肩对展眉倾尽十分应不醉迟迟何惜樱桃杏子时
　　浪淘沙
　　纎指捧玻璃莫惜重持自离阆苑失回期门掩东风桃着子帘影迟迟　楼上正横箆荷气沾衣谁将名玉碾花枝不比寻常红与紫取次芳菲
　　卜算子【余毎为歌诗使李莲歌之即解人深意自去年七月亲往华亭渡口矣余为之辍笔昨夜酒醒卧不能稳试作卜算子以寄之】
　　渡口看潮生水满蒹葭浦长记扁舟载月明深入红云去　荷尽覆平池忘了归来路谁信南楼百尺髙不见如莲步
　　小重山
　　云防柔条雪压枝斜风吹绛蜡防胭脂蔷薇柔水麝分脐园林晚脉脉带斜晖　深阁绣帘低寳奁匀泪粉晚妆迟一枝屏外对依依清宵永谁伴破寒巵
　　惜分钗
　　春将半莺声乱栁丝拂马花迎面小堂风暮楼钟草色连云暝色连空重重　秋千畔何人见寳钗斜照春妆浅酒霞红与谁同试问别来近日情悰忡忡
　　又
　　重帘挂微灯下背兰同説春风话月盈楼泪盈眸觑着红裀无计迟留休休　莺花谢春残也等闲泣损香罗帕见无由恨难收梦短屏深清夜悠悠悠悠
　　如梦令
　　花趂清明争展白白红红满院莫怪泪痕多爱底不能得见凝恋凝恋门外雨飞帘卷
　　水龙吟
　　年年九月西湖绣船继日笙箫拥五云深处红帘一桁语莺歌凤羣玉峰头影娥池畔烟霞飞动认蓬瀛仙子云程路逺贪人世瑶池梦　要看黄尘清海戱真珠麻姑清纵曲门自有菊金芳砌月箆浮栋子着宫桃舞翻官栁霞杯纎捧待明年更把西风妙曲按成新弄
　　鹊桥仙
　　西风不落薄衾孤枕记起花时些个宿愁新恨两关心説道理分疎不可　别愁如絮佳期何在古屋萧萧灯火打窓风雨又何消梦未就依前惊破
　　防绛唇【圣节鼓子词】
　　扇列红鸾赭黄日色明金殿御香防茜寳仗香风暖咫尺天顔九奏朝阳筦羣臣宴醉霞凝靣午漏传宫箭
　　又
　　俊眼犀心尊前如有乗鸾便过愁传怨只许灯光见见了重休河汉明遮断深深院乱风飘霰揉了双罗燕
　　水调歌头
　　解衣同一笑聊复起厨烟醉乡何处与君舒啸入壶天长怪时情狭隘杯酒岂容我辈不上谪仙船雅志念湖海小艇一丝竿　夜迢迢灯烛下几心闲平生得处不在内外及中间防检春风欢计惟有诗情宛转余事尽疎残彩笔题桐叶佳句问平安
　　好事近
　　世事莫牵萦乐取这闲时节且恁醉来醒去免光隂虚设　有则有个泼心儿不放被利名啜却待两手分付与风花雪月
　　又
　　长记十年前彼此玉顔云发尊酒几番相对乐春花秋月　而今各自困飘零憔悴几年别説着大家烦恼且大家休説
　　青玉案
　　一尊聊对西风醉况九日明朝是曾与茱萸论子细江天虚旷暮林横逺人隔银河水　碧云渐展天无际吹不断黄昏泪若作懽期须早计如何得似鬓边新菊双结黄金蕋









　　圣求词
　　跋
　　吕圣求名渭老或云濵老檇李人有声宣和间其咏梅词寄调东风第一枝先辈与坡仙西江月并称兹集中不载不知何故其词云老树浑苔横枝未叶青春肯误芳约背隂未返氷魂阳梢已含红蕚佳人寒怯谁惊起晓来梳掠是月斜窓外栖禽霜冷竹间幽鹤○云澹澹粉防渐薄风细细冻香又落叩门喜伴金樽倚阑怕听画角依稀梦里半面浅窥珠箔甚时重写鸾牋去访旧游东阁又惜分钗其自制新谱也尾句用二叠字云重重又云忡忡较之陆放翁钗头凤尾句云错错错莫莫莫更有别韵又喜用险峭字如侧寒斜雨之类杨升庵云其用侧寒字甚新唐诗春寒侧侧掩重门韩偓诗侧侧轻寒剪剪风又无名氏词玉楼十二春寒侧与此侧寒相袭用之不知所出大意侧不正也犹云峭寒尔今坊本俱作恻寒几认壹关为壶矢矣古虞毛晋识

