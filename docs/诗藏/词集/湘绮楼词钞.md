湘绮楼词钞
王闿运

玲珑四犯
夜来花
瘦蕊浓花，漫不管人愁，香满凉夜。欲睡还休，长记玉窗灯下。冰簟梦醒惺惺，误茉莉、暗兜罗帕。想带烟幂露无语，开遍闹庭闲榭。
一年容易秋还夏。望银河、月斜星亚。玉真自许禁离别，饶晚妆娇姹。听到络纬一声，还绕向、翠藤双架。那夜西风里，湘裙拽处，散香和麝。

长亭怨
纸煤
正妆罢、搓胭掐粉，早又拈起，筋圆轻褪。巧削葱根，细吹兰气口脂晕。酒边茶后，频敲处、微红印。看似碧蕉心，不许展，春风一寸。
香尽。怎知香歇后，刚被冷茸留烬。殷勤记取，喜罗袖、暗笼低抆。问那日，细写相思，待烧了、成灰教认。莫点作孤灯，长是照人离恨。

睡鹤仙
赋得灯前细雨檐花落
别愁萋满院。正晚来、疏帘和雨都，卷。春痕背灯见。又烟丝碧润，露华红断，潇潇线线。绕回阑、寒轻夜浅。被东风、迤逗相思，刚落檐花一片。
休缱。红楼隔冷，珠箔通光，作（去）成闺怨。天涯纵远，诗共酒，尽消遣。但西窗剪烛，东阑对雪，年时几回相见。好殷勤，爱惜良宵，莫催银箭。

丑奴儿
西湖千古多情地，画舫红灯，宝钿香尘。流水年年照丽人。
休提倚翠偎红事，细数青春，瘦尽吟身。三十看花是老人。

摸鱼儿
洞庭舟望，用稼轩韵
问汀洲、几多芳草？青青远黏天去。少年儿女春闺意，又对流光重数。留不住。烟波恨、逡巡踏遍湖边路。凭阑不语。待更不伤心，此心仍似、一点未飞絮。
人间事，离合悲欢总误。无情犹有痴妒。愁来漫写登楼赋，未遇解人休诉。梁燕舞。还只恐、洞庭也化桑田土。当年战苦。谁更忆周郎，风流尽在，千古浪淘处。

芳草
水仙花，自水谷有“一笑江横”之句，以关西大汉吓十八女郎胆破矣。作此正之。
又相逢、深寒帘幙，睛光灯焰参差。素兰羞叶瘦，铜瓶香几外，占春宜。瑶姬惯嫁，甚远来、暗损腰支。看万里轻车，细驮玉蕾琼肌。
抛离。一分尘土，不须风露，自省芳时。嫩黄三四箭，暗香疏影地，摇曳烟飔。伴晨妆夜盥，却未妨、污粉凝脂。怪只怪、横江一笑，误了幽期。

八六子
藕池春泛
更无风，漫流平碧，轻舟漾到鸥边。看远浦隔回江浪，夕阴留住春烟。离情那天。
清和芳草绵绵。休道别愁难摸，一时载满湖船。忆腻水、脂红粉娇桃嫩，惹衣香沁，露沾蕖热，如今独自凭阑望眼，遥山黛色依然。早娟娟，前番明蟾又弦。

探芳信
定王台六日探梅
探梅信。看乍入新年，东风相趁。喜词人依旧，韶光艳华鬓。几年人日寻芳约，春早佳期近。更多情、逗酒迎香，斗诗催韵。
红绽北枝认。似汉月窥檐，湘烟长晕。云麓台前，游屐没苔璺。登临共道邀头好，花与人俱俊。料今年、先占一分春稳。

齐天乐
天津六月闻蝉作，用吴音叶韵。
绿槐凉雨高楼静，凄凄嫩声还咽。楚梦无凭，蜀魂乍返，不记甚时相别。寒吹玉叶，是早日听伊，弄音清切。得意初来，一庭花影送长笛。
如今素秋又接。便孤吟到夜，空伴啼蟀。南国芳华，夕阳弦索，打叠罗衣收歇。西风漫曳，斗惊起离心，玉壶冰热。细算流光，唤人愁第一。

倦寻芳
湖曲待风寄半山
小舟困懒。曲溆弯环，细雨风剪。春去宵寒，漫道柳绵烟暖。前浦燕来看似熟，暮云鸠语如相唤。但朝朝、被新潮赚去，随风吹转。
料别后红窗暗坐，计日量程，早过巫巘。肯梦相寻，梦定比人行远。自是无心随去棹，争知有恨销年箭。怕匆匆，作（去）桃源迷仙刘阮。

宴清都
和卢蒲江
春梦无拘管。人去后，粉墙花影撩乱。分明月在，阑干倚处，佩香犹暖。茶蘼似肯相伴，过夏雨、池台绿换。只刺藤、曾罥罗裙，横斜占了西苑。
窗前帕印脂冰，床偎簟汗，娇笑如见。重帘暂护，芳尘莫扫，一方空院。良缘若道真断，怎犹得欢情在眼。耐思量，惟有闲愁，依依傍晚。

长亭怨
沙头晴望，时法夷封海江，轮船自沪至宜昌，尚无讥禁也。
望潮外、层阴乍霁，又引天际，送春余困。半老江湖，怨晴愁雨没期准。沙头风色，从来是、催离恨。五渚任兴亡，莫负了，浮花融粉。
云隐。但看流水
去，谁管佳人远近。征帆似筍，指吴蜀、浪高涛愤。正渺渺、万里烟波，楚宫外、柳绵吹尽。便跨海楼船，不抵鸥夷人稳。

夜合花
和孙季蕃
眉语兜欢，颊窝添笑，教人无那凉宵。凤帷双掩，香魂暗共钗摇。爱袅娜，作去憨娇。把云衣、皱折红绡。翠鸳浓睡，防他梦醒，莫把灯挑。
前度暗咽琼箫。怨春风梦远，枕上遥遥。罗裙半幅，误翻酒污难消。香篆冷，钿云飘。好留仙、捻住纤腰。怕伊重见，眼波溜处，羞也么潮。

辘轳金井
废圃寻春，见樱桃花感赋。
玉窗长别，分今生不见，泪痕弹粉。春梦潜窥，蓦相逢傍晚，亭亭似问。背人处，倩妆谁认。朝雨香残，斜门烟琐，费他思忖。
常时上林芳讯。见玉妃侵晓，撩乱双鬓。妒杀夭桃，占东风不稳。如今瘦损，记前度、挂心提恨。又欲成阴，一时判与，早莺衔尽。

真珠帘
送灶
糕甜粥嫩催年事。年刚被、爆竹今宵催起。夜雪悄生寒，趁壶觞先醉。里巷人家争节物，早厨办一杯香水。迎岁。便猴头腊鼓，牛鞭春意。
独念。暮景团栾，自寒扉掩后，锉烟冷腻。语笑旧儿童，悔枣梨嬉戏。镜听无人重跪拜，但老去、菱花羞对。憔悴。更凭谁。说与梦华前记。

八音谐
成都寄张永州
云暗少城东，看夕阴昏处，新绿初显。惆怅独归路，送天边春眼。湘水泛舟何时，早燕子、分明樯上见。算别后、便佳期误了，垂杨如线。
七载西山看暮云，料旧梦无迹，郡斋苔暖。游屐更苕遥？独啼鹃相唤。有些残剩山川，对暮色、付教天管。客里放春归，讶道楚江潮满。
