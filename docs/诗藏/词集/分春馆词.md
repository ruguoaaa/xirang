分春馆词 近人 朱庸斋

 
　　新会 朱庸斋
　　佟序一
　　粤东文明之郁，人才之众挽近最矣。至于藻翰之士，前世诗为盛，文笔次之，词为逊。而迩来能词者，陈述叔一人而已。庸斋佛然卒起于少年，游于中原士夫，以词知名，充其所诣，群聚同好，或将以词光前世未竟之绪，而与当代事功之士，相互竞爽，则余之所望也。中原能词者，推朱强村为至，而强村又盛推述叔述叔，述叔壮而遗佚，晚始讲词于中山大学，其治词取途梦窗，而极诣于清真婉约隐秀之境。少年如曾传韶，如马庆余，如邓次卿，皆问业，而庸斋亦以年家子从述叔游。此四君者，述叔皆许之，唯余独及交庸斋，其余短命死矣。庸斋年才二十余，而遭逢变乱，其遇又或得或失，故其志微，其情惝恍，夫兴怀于绮罗芳菲之间，而发其空凉深窈之旨，亦庸斋之天性然也。述叔死矣，而庸斋春秋方富，绍述叔起而讲词，更十年或二十年，行见弦歌之声，洋洋盈耳。余虽不能词，异时海内乂治，亦愿从庸斋遨嬉于山绿湖光，歌云舞绣，以寄其击壤欣忭之情，听庸斋及其徒高歌相酬答也。甲申十一月佟绍弼序
　　佟序二
　　诚有以信于心，则纵浪自恣，而不以己徇人。君之于词，将以为寄耶，抑将与古为徒而相狎于寥邈亢浪之表耶。君处人和易，从容步趋，内外开朗，人所不足，君独有余，惟至于言词则反是，而人知与不知，大率指目君以为笑者，可慨也。余识君至七八岁，而聚合日多，知之颇悉，从丧乱以迄于今，君际遇之奇，有为众人所嗟叹骇异而蕲至弗获者矣。君乃恬然自若，无所形色，至其跋踬厄塞挫辱而为人所难堪，则又处之泰然。凡人患得患失，宠辱若惊者众矣，君得失盖皆以词致，而曾不以间其专好之心，治之弥坚，钻之弥至，日群其徒侣，声出乎沈酣，意广乎冥漠，滂沛洋溢，口吟指画，若将以此终身者然。夫唯君有以自得，然后敢骋其才，睥睨自快，而于当世无避就也。夫士可以辞天下之至荣，而不可夺其自尊，可以出众人之胯下，而不可易其素守，乃世往往谓其大言为狂，彼乌测乎君意量所在。甲申初刻，余尝为作序，故其词今不复论，而言其人，既以坚君之趣，抑亦以自发也。戊子佟绍弼
　　傅序三
　　曩者余选读近人词集，自水云楼而下，继以半塘、芸阁、大鹤、强村、蕙风、海绡凡七家，各系以词，略仿强村翁论词之作，以为百余年来词风之盛，岂特远迈元明，抑亦超乎常浙也。自述叔先生谢世以来，吾粤之能词者踵相继起，而与余相交最久，相知最深者，则新会朱君庸斋。君有夙慧，嗜词根乎天性，年甫弱冠，出语芳菲馨逸，富丽精妍，往往惊其长老。中岁以后，所作不多，而用笔臻于浑融隐秀，词境益深。君少乏师承，惟自得于古近作者。于宋根植于小晏、秦郎，而广之以周、吴、姜、史，于清规范于水云，而出入于王、朱、郑、况。于以博取诸家之长，然后时出己意，以自成其为一家之词也。若以之上继大鹤、蕙风，更以上继水云，世之君子得无以为阿其所好耶。余晚岁始肆力于词，与之函论此道者亦屡岁矣。乃知君之涉猎广，持论精辟，研讨之功与创制之美，足以相彰，自维与君以文字杯酒追欢于少年之日，忽忽垂四十年，余旅食海隅，日就衰朽，君亦届六旬矣。顾其得名也早，其旧集之流行于世者亦既有年，故港岛人士得见其词，竟有以君为清末词人年辈甚尊者，余曾以此事告之，用为笑谑。君性疏放而多病，其生平所作，又不自贵重，散佚者多，近岁始由其门人多为检拾，更从旧集选录如干首，共得百阕，由何君幼惠汇钞成编，薇庵恐其久而遗佚也，乃商请何耀光先生斥资付印，收入至乐楼丛书中，以广其传。余因述其为词途径及精诣如此。庚申六月静庵傅子余序
　　何序四
　　新会朱君庸斋，自少年以工词饮誉京华，声名籍甚，故吾粤自海绡翁以后，三十年来，言词者多爱推君。余久耳其名，而无一面之雅。近者家叔惠裒集其词百余阕，属其弟幼惠录为一卷馈余，因得遍读其所著分春馆词者。余于倚声之道，本无所解，惟爱读两宋及清名家词，乃知词有主情主格主气三种，若谓秦、晏主情，姜、张主格，辛、刘主气，则君之词，其殆兼有主情与主格之妙，又能以潜气运之者与。夫情之至者，必具有隽上之才，始足以达之，至才与情之联绵互发，畅以声音，又必在其精力弥满之日，故观君少年所作，如璞含珠媚，光彩焕然，情丰而才富。中年以后，阅世既深，抚物兴怀，工于寄托，则又多连犿要眇之思，词益精深邃密。迨至晚年，渐归平淡，雅不欲以绵丽之笔，与少年争胜毫厘也。顾余所知甚鲜，未足以测君之所至，谨识数语，藉表衷情，并亟为付梓，以分赠爱读君之词者。庚申十月何耀光序于香港之至乐楼
　　临江仙  题朱庸斋分春馆词      蕴章王西神
　　经醉湖山劳倦眼，天涯三见红桑。曝书亭子久荒凉。平分春一半，消受泪千行。
　　便作词人无一可，捣残麝墨题香。梅边花谱写刘郎。琼箫和恨咽，锦瑟比愁长。
　　醉落魄  题朱庸斋词稿          杨铁夫
　　茫茫尘世。满座筝琶喧俗耳。悠然一盘云山紫。海上牙弦，知否成连死。
　　梅词片片随风坠。洛阳声价当时纸。西江月色襟怀似。露浣薇香，熏沐珠玑字。
　　分春馆词
　　曲玉管
　　岸雨啼花，溪烟禁柳，徘徊尽日收残粉。却被东邻蜂燕，瘗此余春。黯销魂。渺渺天涯，茫茫沧海，红笺后约愁难凖。待卸银钩，隔去帘外芳尘。过黄昏。 一夜东风，又轻换、年时花讯。那知玉树歌阑，依然梦断钗分。忍殷勤。算如今憔悴，谢了蝶媒莺客，剩山残水，故国年年，目送征云。
　　临江仙  庚辰秋望
　　故国登临多少恨，惊心片霎沧桑。野旗戍鼓满空江。重寻葵麦径，犹识旧残阳。
　　信道青衫无泪湿，何堪半壁秋光。回风惊雁欲辞行。江山如梦里，无处问兴亡。
　　秋波媚
　　伤心天外夕阳过。乱离惜蹉跎。征鸿信杳，寒鸦声歇，满地干戈。
　　前朝人事惊重省，梦里旧笙歌。小楼昨夜，依然无恙，金粉山河。
　　瑶华慢  为罗孝锡丈题陈苕溪昭君倚梅图
　　胡天望绝。明灭黄尘，蔽未央宫阙。貂裘寒脆，回首处、莫为丹青愁咽。么弦倦拨，料早已、檀槽冰裂。更玉龙、尽日吹残，催起故关晴雪。春风难度阴山，甚沙外疏梅，红萼犹结。毡车过处，应暗忆、驿路幽香谁折。伤心临镜，怕重画、汉家眉月。想夜深、梦里归魂，尚佩旧时环玦。
　　甘州  登越秀楼赋示同游诸子
　　又沧江岁晚倚高秋，危旗拂残星。认旧游陈迹，离离禾黍，低接孤城。避地仍惊劫燹，风掠马蹄腥。霸气销磨尽，满地笳声。极目已非吾土，怅登楼王粲，醉魄难醒。感斜阳身世，应减鬓边青。对东墙、逞歌竞舞，是重来、名士又新亭。同载酒、向荒薹下，休更论兵。
　　齐天乐  寒夜闻歌
　　病骸中酒黄昏后，笙歌乍传别院。被冷惊霜，楼空怯月，凄绝更闻清变。重帘骤卷。正舞困离鸾，翠箫迟按。一片销魂，听来应是后庭怨。人间欢兴未了，向承平偏爱，金缕葱茜。故国繁弦，天涯倦客，消得醉时肠断。青衫泪满。尚依约声声，和将更箭。送入行云，梦痕谁为浣。
　　南楼令  冶城送客
　　风劲角声干。孤潮寂寞还。问六朝、兴废漫漫。今古石头城下路，追往事，有无间。
　　丧乱满乡关。归舟落日寒。想庾郎、重赋应难。眼底沧桑千劫过，谁认取，旧江山。
　　临江仙  别子余
　　寂寂天涯摇落处，劳身已厌登临。江山如许着狂吟。无多飘泊泪，消得别离心。
　　浊酒一杯容我醉，任他明镜霜侵。寒鸦辛苦又辞林。殊乡风雨里，憔悴是而今。
　　金缕曲  秋夕
　　漏箭侵帘寂。望中庭、银河似水，月波无色。暝想空林惊寒鹊，应是故枝重觅。莫负尽、天涯消息。冷落齐纨歌尘暗，傍西风、容易成疏隔。空检点，唾花碧。危楼罢酒销魂夕。恨如今、鸳鸯画就，锦梳难织。待把尊前行云约，分付秋来潮汐。怕依旧、蓬山未识。红腊纵余当年泪，料多情、不向人间滴。消瘦影，倩谁忆。
　　台城路
　　隔帘杜宇催人去，厌厌梦魂惊起。雁柱难调，莺歌易阕，惜别银河千里。阑干静倚。费几度徘徊，几番凝睇。枉道相思，寸心灰尽倩谁记。垂杨门巷似旧，叹天涯咫尺，重见无计。苦雨凄风，哀笳怨角，应是千红刬地。文梁燕子，料难到蓬山，画楼十二。漫想如今，舞衫和泪洗。
　　木兰花慢
　　为马宾甫题何邹崖、陈述叔诗词合卷，时去述叔归道山止一月耳
　　江山无限事，忍持恨，问新亭。纵故国繁弦，尘笺醉墨，孤抱谁倾。堪惊。夜台梦语，话兴亡、人海尚凄零。倦眼何堪乍瞑，吟魂应信难醒。僊城。休更望神京。狐兔想纵横。剩荒凉笳角，迷离宫羽，早不成声。泠泠。旧时楚些，阅沧桑、词赋已无灵。泪尽新绡故稿，天涯禾黍青青。
　　春云怨
　　十一月十五夜与咏雩、湘碧、慈博步月城西，忆去年与霜筠曾留是约，抚景追情，有不能已于言者
　　寒尊罢酌。正际空清夜，一奁银魄。病起沈腰憔悴，应叹素娥浑未觉。烛底帘垂，梅梢风动，倩影迷离渐消却。乌雀无声，楼台如水，悄把梦魂托。重来镜里颜非昨。料经时换尽，新妆眉萼。空有飞琼旧留约。谁分年年，几许人间，雾屏云幄。万里婵娟，终宵风露，往事半沈画角。
　　高阳台  西园重过，人事都非，崔护刘郎，一时同感
　　芳草延愁，闲云驻梦，画门低约花关。故榭惊鸿，何时归影雕栏。绿阴渐满天涯路，料相思、几度阑珊。奈熏风、依旧无情，与恨俱还。笙歌已误当年约，剩新蝉一曲，犹度屏山。待折垂杨，倩他重系朱颜。徘徊且问东流水，甚片红、尚隔人间。最回肠，寂寂湘帘，未觉香残。
　　台城路  白莲
　　楚江余恨消沈尽，芳心为谁凄苦。翠盖扶云，明珰照水，应是冰魂归路。苹洲漫谱。料褪酒奁边，万妆争妒。一舸重来，故陂休问闹红侣。西风铅泪似浣，叹婵娟旧约，空倩鸥鹭。太液荒凉，铜盘冷落，尚识鸳鸯眠处。霓裳罢舞。料难认当时，袜罗微步。梦到琼楼，素肌人在否。
　　扬州慢  依白石酬希颖
　　哀草埋云，乱山明野，故园归路无程。阅沧波倦眼，问更向谁青。恁飘泊、年芳易晚，天涯犹有，未老戎兵。甚奈寒乌鹊，黄昏尚绕严城。旧期胜赏，料今宵、魂梦应惊。剩看剑停杯，行歌去国，如许心情。多少鱼龙吟啸，西风里、都作潮声。算青衫无恙，年年空自尘生。
　　珍珠帘  芍药
　　万红带雨翻寒砌。忍重话、金谷当年芳事。迭损舞衣裳，念脂痕谁洗。惊断绿窗罗绮梦，早悄换、东风人世。憔悴。自谢郎去后，更无歌吹。堪叹蝶恋蜂迷，问东邻桃李，芳菲余几。凭遍玉回栏，莫抛残铅泪。二十四桥春去路，想故侣、溅裙归未。无计。料剪罢重云，寸心难寄。
　　高阳台
　　蝶梦空寻，鸳盟已冷，青衫漫惹啼痕。花事无多，绿章谁问东君。寸心未忍成灰烬，想连宵、尚托行云。奈如今，一尺江波，难载桃根。故枝犹待春风发，怕离烟恨水，偏误归人。懒卸残妆，也知鸾镜尘昏。落花不管芳菲减，料因循、燕妒莺颦。莫凭栏，衰草斜阳，容易销魂。
　　绛都春
　　蛮春未半。怅井畔露桃，红销妆浅。冷落画屏，遥夜相思应肠断。啼鹃难唤行云转。问客里、芳菲谁遣。离魂依约，经年尚傍，舞裙歌扇。别苑。欢期正好，背人处、早结东风同伴。柳絮梦轻，鸳幄盟寒缘终短。当时菱镜尘空满。想灰尽、芳心千遍。漫怜隔雨楼台，惯劳望眼。
　　三姝媚
　　癸丑春暮，客余菊庵家，时方拟作归计，适杨铁夫丈来约饯春，且出示新词索和，因次原韵，并柬黎六禾丈
　　芳菲容易度。正千红凄凄，好春谁主。燕子归来，纵画梁依旧，也应难住。数遍心期，都付与、半帘飞絮。回首天涯，雨歇云沈，东风无路。十载疏狂休诉。怕醉魄犹寻，故园歌舞。浣尽金衣，倩何人念我，酒痕曾污。泪眼徘徊，空省识、啼鹃门户。知否闲花陌上，新声又谱。
　　踏莎行  题曾希颖花桥感旧图
　　南国寻春，东风买醉，相思不到花桥水。青山曾是旧时妆，年年戎马虚芳事。
　　锦字空题，玉珰难寄。酒旗歌板销魂地。眼前红豆暗抛残，犹有丹青扶梦起。
　　月下笛
　　倚槛衣单，窥尊月淡，谢家庭户。熏风暗度。镜里千红骤流去。醉中又换人间世。更休费、哀弦倦语。奈湖山魂梦，笙歌帘幕，昨宵难据。无绪。空延伫。料门隔花深，钿车时驻。香尘绣雾，画眉今在何许。天涯纵有闲蜂蝶，问知否、行云旧处。想目断、正关情，犹有垂杨万缕。
　　瑞龙吟  陪六禾、霞公、慈博诸丈小集莲苑用清真原韵
　　横塘路。重问故苑沧波，废台烟树。残蝉声阕西风，闹红俊赏，凄凉旧处。共吟伫。庸觑淡妆图画，冷香帘户。空余万叶颦秋，倩谁省识，鸳鸯对语。 追认湖山芳事，酒边花外，怯歌愁舞。憔悴梦回天涯，才思非故。残笺蠹墨，犹写登临句。休凝念、归鸾素约，凌波微步。镜里年华去。算来惟剩，零欢坠绪。宛转成千缕。危魂断、清江沉沉宵雨。醉中未濯，一襟尘絮。
　　渡江云
　　重来吟赏地，淡烟衰草，离恨满长汀。沧桑能几日，倦眼天涯，何处问归舲。南来北去，只尘襟、依旧青青。谁复怜、未秋纨扇，寂寞对流萤。堪惊。迷离歌管，兴废江山，早风残月剩。空留得、乱蝉疏柳，一片凄清。行云纵到京华路，怕怨笳、偏落银屏。明镜里，羞人短发星星。
　　清平乐
　　碧纱轻动。似怯银钩重。几夜行云谁与共。羞对被池双凤。
　　西风铅泪抛残。垂垂花影侵阑。检点合欢罗带，他时好倩人看。
　　南浦  重九寄怀陈啸湖
　　梦里惯登临，趁秋光踏遍，剩山残水。抛却旧芳菲，人天外、休说低徊无地。萧萧黄叶，离魂应被鸦惊起。佳节已拚随分过，零落天涯行李。谁怜独自携壶，对歌沈舞歇，难消一醉。风雨满危城，凝眸处，黯黯寸心千里。清狂漫理。佩萸簪菊年时事。两鬓吴霜容易见，供得几多憔悴。
　　解语花  为人题照
　　轻笼雾縠，乍亸云鬟，一寸横波浅。蝶翘莺钿。回眸处、早是万花羞见。丹青半面。料镜里、真真难唤。谁复怜、只影娉婷，忍伴卢家燕。相去蓬山未远。羡何郎、占尽春风无限。绣幄香荐。清夜永，应识舞鸾孤怨。寻芳恨晚，更怕对、鸳鸯葱茜。空自惜、笺罢相思，和泪痕偷卷。
　　扫花游  城西秋暮拟海绡翁
　　晚风院落，悄鬓影侵阶，露华欺袖。怨题在否。想素帏未识，玉人新瘦。点缀秋容，几费当时织手。试霜后。问一奁倩妆，还共谁斗。清泪应化酒。溅罢舞罗裙，尚余红皱。画阑倦柳。料如今不似，故山眉岫。覆幕重帘，早觉行云去久。莫回首。又他乡、雁归时候。
　　东风第一枝
　　小黄山馆寒梅着花，约黄咏雩各赋此调并呈主人马武仲
　　梦冷愁云，盟寒愧雪，相逢尊酒谁荐。瘦肌先结东皇，艳质暗移旧院。琼瑰满抱，想未忘、何郎天远。等他时，凭仗春风，更与万花重见。憔悴尽、素裳待剪，相思里、翠禽乍转。已怜瑶席人稀，尚惜绣幄香浅。归鸿细雨，料知我、关山吟怨。趁如今、好傍离鸾，追省寿阳妆面。
　　凤楼梧  重九后二日
　　尊酒翠微休共载。残画沧洲，绀碧年年改。黄叶西风成一派。重阳过了人空在。
　　后约登临谁可待。故国茱萸，经乱难为佩。眼底秋光千万态。雁归正近斜阳外。
　　渡江云
　　曩者与希颖、湘碧合作挹素楼图，红树苍山，清泉白石，萧萧有重阳意。今秋无怠重为属题，因赋长调
　　危楼成独倚，吟边山色，芳讯倩谁缄。晚枫残照外，倦梦醒时，秋气满虚岩。经忧心素，对西风，尊酒难酣。空省得、故园今日，摇落似江南。恹恹。哀时词赋，逝水韶华，付幽香寒艳。浑未觉、伤高余涕，犹染青衫。前朝绀碧分明在，向天涯、忍更开帘。重阳近，一城风雨愁兼。
　　水龙吟  为无怠题叶南雪李香君小像
　　南朝艳迹无多，闲愁应满淮水。楼台烟雨，笙歌金粉，几更人世。香骨愁花，倩妆却月，芳盟空委。算如今犹剩，娇桃万点，都化作、当时泪。一曲琵琶未已，引兵尘、蓦然惊起。旧家桃叶，多时梦绝，征衫千里。宝马重来，故阶应有，玉钗潜坠。向碧城望断，前欢后约，倩行云寄。  （按：此首起韵作六六式，与惯常不同，似脱一字。）
　　烛影摇红  十月十二日赋海边落叶
　　秋尽神宫，羁魂海外归何世。西风到此却无声，空费千家泪。恨满扶桑弱水。怪冤禽、惊寒不起。顿教流散，异国残红，前朝衰翠。断梗空枝，彩幡纵有应难庇。严城暮鹊更何投，凄奏来天地。一曲旧游莫记。渺沧波、斜阳倦倚。樽前起舞，恩怨无端，湘弦弹碎。
　　甘州
　　怪东风易别断肠人，如今又天涯。似随波坠絮，窥廉客燕，共惜无家。剩得几番朝雨，和梦冷窗纱。多少凄清泪，空晕铅华。惆怅夕阳池阁，甚一时不见，鬓雾衫霞。叹今宵重觑，犹是旧菱花。且拚作、半江春恨，纵相逢、休更怨琵琶。应难奈、有垂杨处，都付啼鸦。
　　满庭芳  江上送春
　　南浦波光，天涯鬓影，多情销尽斜阳。兰桡渐歇，流水断余香。欲系春韶暂住，空更倩、千缕垂杨。东风外，残红褪粉，明日便他乡。疏狂。终付与，隔帘蛱蝶，别岸鸳鸯。怕清歌未阕，先转柔肠。多少今宵闲泪，应洒遍、故国离觞。沧江远、零襟坠绪，休寄北归樯。
　　三姝媚  过绿海楼
　　秋千墙外道。正垂杨凝妆，黛蛾匀晓。渐绿汀洲，唤旧情都是，数声啼鸟。单舸来时，问载得、落红多少。废榭荒帘，空伴离魂，送将残照。漫省相思盈抱。叹荏苒春韶，梦云应好。一镜风花，念酒醒时节，更教谁扫。纵有罗裙，终不似、故园芳草。莫惜青青双鬓，樽前年易老。  （按：三姝媚结句当为四字，此首结句衍一字，不知何故，姑且从之。）
　　寿楼春  过城南故圃有赠
　　听哀鹃啼残。纵天涯有梦，谁念家山。漫记开樽说剑，按歌低鬟。年少事，愁追攀。甚旧情、消磨都难。怪陌上闲花，江潭倦柳，终作去时看。春欲老，人初还。认神鸦社鼓，犹满乡关。
　　底事前朝余泪，酒边空弹。芳草外，斜阳间。过故阶、凄凉凭栏。算不更销魂，东风未阑吟鬓斑。
　　孤鸾
　　倦魂千缕。便樽酒天涯，几曾招去。过了重阳，故国翠微谁主。愁心未随秋远，只留得、雁行同住。空有匆匆客梦，逐一江残絮。隔帘栊，总是相思处。叹舞歇歌沈，难缓离绪。换尽芳菲，赢得夕阳如许。遥山倦眉易敛，应减却、旧时娇妩。犹剩危枝败叶，识候虫凄苦。
　　临江仙  梦与草衣小画舫斋听曲，醒而有作
　　梦落西园樽榼地，酒边谁按劳商。清歌从此换伊凉。家山仍故国，哀乐尽殊乡。
　　算有湘筝销旧泪，繁弦那更成行。回灯心事异寻常。无多霜后草，辛苦砌前螀。
　　渡江云  衡州秋夕寄怀
　　江枫渔火夜，暗潮搁恨，分梦向谁边。骤惊身是客，更为西风，寸绪坠樽前。抛残望眼，认一发、何处山川。空听得、透帘津鼓，终夕破愁眠。情牵。初捐团扇，待老垂杨，省秋容偷展。休更将、旧欢余泪，轻委霜天。如今照鬓湘波绿，料鱼龙、不碍归船。乡讯好，行程莫负啼鹃。
　　瑞鹤仙  客有以城南梅讯见告，赋此答之
　　梅边春讯彻。想垂垂江国，何人先折。屏山梦云爇。叹参横斗转，素娥终别。欢悰惯歇。甚相思、清铅未绝。只消他、几日东风，容易绿阴啼鴂。凄切。画翘簪玉，宝帐围香，旧家芳节。冰肌瘦怯。关山恨、倩谁说。怕钿车南陌，明朝重过，早有清愁暗结。待何时、消领黄昏，翠樽淡月。
　　烛影摇红  初春集饮花雨楼看梅，陈寂园见讯京华旧事，赋此奉答
　　芳草天涯，几曾遮却东皇道。年年风讯每来迟，不似如今早。人共韶光正好。莫惜把、梅阶共扫。婪杯拚醉，怕损他时，秋娘怀抱。谁分樽前，新愁那肯迟春到。伤心重认旧歌尘，偏染风檐帽。算有余情未老。应更被、闲花暗恼。吟魂欲驻，为倩疏锺，黄昏休报。
　　甘州  废柳苑花
　　怪一春飞絮似游人，经时更疏狂。记谢家池阁，依依蘸影，曾傍新妆。算有东风着力，吹梦到伊行。争奈相逢路，偏碍横塘。飘泊人天无地，信楼头陌上，一例回肠。纵年芳未减，谁耐逐空香。叹多少、征衫旧泪，向清明、检点易凄凉。斜阳候，近阑干处，都是愁乡。
　　醉太平  登衡州吴三桂点将台
　　星垂角芒。山沈黛妆。惊风狐兔苍皇。想平西故王。
　　残碑数行。孤台半荒。离离霜草侵廊。有蛟螭待藏。
　　高阳台  衡州守岁同子余
　　饯岁杯宽，偎人烛短，年年节序空惊。染柳熏梅，东风渐入邮程。谁家弦管终宵聚，伴关山、腊鼓同听。怎禁他，一夜清樽，老尽吟情。回灯试就家园梦，奈行云输与，马影鸡声。剩有新愁，待教重付平明。他时芳草江南满，叹迢迢、春路难经。最回肠，能几花前，更续余酲。
　　渡江云  过城南故圃
　　流年伤锦瑟，清樽绮梦，销向有无中。故阶行乐地，画槛依然，低护旧芳丛。凄迷碎雨，乍掩却、苔径鸳踪。空省识、晚来枝上，早作脸边红。何从。婪杯洗恨，迭锦缄书，拚狂疏一纵。空觑他、倩妆邻女，犹斗春工。如今更办相思泪，好为伊、洒遍帘栊。飞絮急，明朝又换花风。
　　烛影摇红
　　碎雨黄昏，倩谁偷唤春魂转。亚阶红白尽辞枝，向晚余寒浅。清梦人间易断。最难消、啼鹃又遍。伤心重过，绮户朱门，风花盈面。翠管银船，当时肯放韶光贱。一春心事水东西，流恨天涯远。愁里年华自换。费凭高、相思泪眼。暮云过后，未了重阴，闲帘休卷。
　　临江仙
　　九十春韶无着处，经时几换阴晴。乱枝扶叶欲成林。熏风圆蝶梦，芳讯老莺心。
　　依旧酒边花外地，是谁一任消沈。粉绵飞絮莫相寻。谢他帘幕好，端护夕阳深。
　　国香慢  题张韶石岭表群芳卷
　　绛魄冰魂。问谁牵锦缆，载得蛮春。凄凉旧家零落，合伴朝云。沧海如今何世，甚艳妆、竟斗时新。相看纵憔悴，缟袂绯衣，不上京尘。国香迟暮怨，料宸筵上苑，终许移根。彩幡深幕，天外难护温馨。漫理宣和故谱，叹年年、低掩孤颦。披图总肠断，梦落东风，雨冷烟昏。
　　烛影摇红
　　叶遐庵丈客馆小集赋此兼呈黎六禾、詹无庵、陈寂园、冯秋雪、黄咏雩、胡伯孝诸同座
　　驿馆新凉，压枝余绿当门敛。山眉空减晚来妆，一镜车尘罨。樽酒旗亭未酽。怎消他、芳时荏苒。不如终付，欹枕分茶，秋光同占。倚曲愁边，才情早谢承平艳。高楼西北几阴晴，清泪应难掩。醒眼登临自厌。近黄昏、孤悰潋潋。江湖倦鬓，接坐相看，吴霜盈点。
　　三姝媚  中秋对月和刘伯端兼柬叶遐翁
　　吟壶休自抚。对清辉无眠，相思重数。费尽秋心，占佳期终是，嫠蟾孤兔。宝扇欢丛，几曾见、先窥朱户。碧海漫漫，只有嫦娥，伴人凄苦。冷落云鬟香雾。念箫管樽前，几家如故。玉斧空磨，问而今金镜，更教谁补。桂殿高寒，料他日、天风难步。坐觉银河西转，关山梦阻。
　　（原注：佳、嫠、而三字，宋人多作仄声，只以下笔不能自克，而情景又只取于当前，一时未及改易耳。）
　　洞仙歌  春尽日有感
　　绿阴台榭，是东皇前地。百折离心付流水。廿四番风讯，总付闲过，浑未减、几点看花清泪。梦华千万态，成碧看朱，槛外芳菲更何世。故国后归人，老尽光阴，怕明日、欢盟顿委。待料理，钿筝旧歌尘，怕指冷弦哀，伤春容易。
　　洞仙歌  春暮寄白下陈寥士
　　酒边余梦，早飞红成阵。隔岸东风夜来紧。甚故园歌舞，轻付消沈，肠断处、才是清明相近。鸳盟偏误却，能几芳韶，休道阴晴未应凖。空绕旧西廊，伫苦停辛，谁更惜、强支娇俊。便招得、当年燕雏来，怕春老梁空，栖香难稳。
　　锁窗寒
　　雁来红与叶遐庵、黎六禾、詹安泰、黄咏雩、冯秋雪、胡伯孝、陈寂园、张纫诗同赋
　　瘁菊簪余，新枫醉后，晚芳谁款。西风昨夜，吹得故阶红转。待追寻、少年旧怀，镜前惯为衰颜恋。算情根未老，相思徒种，尽成幽怨。凄断。秋娘面。叹玉柱空调，锦笺难遣。残妆借酒，羞与夕阳重见。怕闲枝、蝶梦乍苏，几回错料春尚浅。向明朝、检点啼痕，一径繁霜换。
　　三姝媚  送友
　　樽前新旧泪，对西风行人，几多愁悴。照眼红桑，数去程偏在，剩山残水。百折寒潮，空洗尽、蓬莱珠翠。故国离情，分付年年，短樯吟倚。次第婪杯拚醉，念消息天涯，顿成凄异。流转经时，想梦华销与，旧家罗绮。海气溟溟，料今夜、鱼龙应睡。目断颓波东注，秋阴又起。
　　宴清都
　　绮陌东门路。斜阳候、往来风絮迎步。征衫漫浣，清樽倦试，怨歌谁诉。凌波尚隔横塘，叹望眼、低迷恁苦。算异国、多少芳菲，欢悰冷落前度。西园着意新妆，随花趁蝶，先结鸳侣。微云未接，蛮笺枉寄，梦华空阻。疏衾乍怜年事，费别泪、今宵自贮。纵旧情、触引春回，心期又误。
　　烛影摇红  庚寅冬至前一日寄廖忏庵丈
　　浊酒聊斟，引杯休道寒仍浅。篆炉重拨不成燃，袖手犹堪恋。寸腊黄昏未剪。迫疏帘、霜华又遍。层阴凝处，可有初阳，先回一线。明日江头，玉梅空报征人怨。待他百六好芳菲，佳约应还践。料有红香翠软。慰如今、情牵梦款。樽前心事，分付谁边，天长人远。
　　洞仙歌  廖忏庵丈以词见怀，赋此却寄，并柬冯秋雪
　　沧江愁卧，悄不成疏放。倦借么弦作孤赏。甚绿阴帘幕，消得还来，回睇处、禁得斜阳相向。烟波应梦老，渺渺菰蒲，可有归程双桨。枉道闹红期，明日西风，空冷落、青墩余唱。便输与、凉蟾替昏黄，又肠断流光，费人凝想。
　　渡江云
　　中秋芋园对月，咏雩先成此调索和，并次原韵。同赋者有劳墨斋、梁藕庵
　　清辉流万瓦，素蟾梦隔，旧谱散钧天。自怜风讯断，叵耐关人，一笛故依然。分明镜约，料沧江、几误婵娟。应妒他、玉楼青女，竟夕斗秋妍。何缘。芳樽重对，素手同携，话银河清浅。谁会却、情销星箔，泪搁金仙。暗尘不到高寒处，只山河、影换当年。圆缺事，未须商略吟边。  （原注：“暗尘不到高寒处”借海绡句）
　　庆春宫  水仙用碧山韵酬芋园
　　湘水珠辉，蓬山玉茜，国香初破寒雪。露泫金茎，妆成黄额，绶罗禁得重捻。枕熏仍在，好珍重、凌波旧别。清宵听、断续鹅笙，隔帘吹彻。步虚欲下还迟，路远银潢，环佩声绝。锦瑟弦情，纤葱写恨，可悔鸳盟轻结。故宫回梦，尽消与、离肠寸折。王孙老去，空补宣和，圣朝风月。
　　菩萨蛮  拟古四首次伯孝韵
　　其一
　　谢桥一霎闲风雨，回波暗里漂花去。剩有几芳菲，关心朝暮时。
　　画楼双语燕，怕向人前见。消息肯相瞒，累伊罗带宽。
　　其二
　　隔帘蜂蝶曾相识，拘红管翠劳春力。掩面怯相逢，屏山何处通。
　　旧情拚委弃，空剩还珠泪。烟水望中遥，新妆人正娇。
　　其三
　　筹花斗草原无意。红笺杠讯欢盟事。消息在重帘，金堂难免嫌。
　　垂杨千万树，只解东西舞。不敢伫春回，相思成寸灰。
　　（原注：“筹花斗草原无意”借强村句）
　　其四
　　银蟾锁断朱门路，不教彩凤频来去。郎意费猜疑，芳心难自持。
　　浣纱前日伴，邀得人回盼。此夕斗腰身，拖残金缕裙。
　　八六子  过畅秋堂话旧
　　放愁吟。乱山销碧，多时换尽秋阴。记槛外幽花媚客，酒边香烛迎云，绮怀满襟。如今佳约空寻。影事休题白练，芳悰枉托青禽。想未忘、天涯断鸿归讯，坠瓶引恨，翠钗封泪，禁他几日西风送雨，当阶黄叶辞林。纵登临。难排少年旧心。
　　婆罗门令  胡伯孝属题湖滨偕隐图
　　双鸳梦醒，画图牵恨入西风。当时一镜千红。消尽淡妆浓抹，晴雨费春工。甚故山归计，竟付匆匆。垂杨万重。试认取、小帘栊。未许鸱夷再办，共觅鸥踪。闲身转蓬。悄换了，征衫年少容。楼迟处、燕老巢空。  （按：结句似应为“栖迟处”，姑且从原本。）
　　念奴娇  寿黄子静丈
　　临流画舸，负多时绿尽，垂杨千缕。老去情怀，难料理、只有丹青分付。海国楼台，乡园花木，总是关吟绪。石湖仙调，阿谁今夜重谱。遥想客里逢辰，开樽一笑，且倩朱颜驻。珍重深杯分两地，宛又风流前度。画里红桑，酒边白发，无复黄陈侣。醉来欢事，锦屏应记新句。
　　花心动  拟古寄叶遐庵丈
　　问讯花枝，向斜阳、犹悭醉余妆面。镜掩绣尘，歌阕金衣，愁对故园归燕。自珍残岁成春困。空消领、透帘新暖。尽憔悴、东风恨缕，几曾抛断。费尽千回万转。偏欲说还休，锦笺题怨。重数旧盟，柳下莺边，何事总妨相见。酒醒时节飘灯近，恁冷落、清宵庭院。倚栏又、青衫泪痕涴遍。
　　齐天乐  春尽有怀
　　画栏欹到春归后，熏风又吹愁醒。涴地红稀，迷津绿暗，悄换芳韶一镜。疏帘昼永，费沈炷重添，葛巾闲整。尽日呢喃，画梁应是燕巢定。双鸳惆怅望断，叹蘼芜踪迹，空掩幽径。贴水荷娇，飞绵柳老，此际相思谁并。欢悰漫省。又微雨黄昏，酒边人静。桥下春波，断鸿羞照影。
　　三姝媚
　　团圞近矣，秋宵夜坐，怅触无端，聊赋一解，寄北京叶遐庵丈
　　虚窗怜独夜。任冰弦尘侵，经年长卸。着意吟秋，奈病余争似，往时陶写。絮语疏虫，早声入、相思台榭。几日西风，做冷催愁，尽将人惹。休道芳韶先谢。叹明镜清辉，正须重借。驻梦回灯，念旧游心事，自成凄诧。照坐颓蟾，又孤影、偷分兰炧。漫想来宵浊酒，伊谁共把。
　　渡江云  西园重过，被酒有赋
　　流年谁共惜，清樽绮梦，销向有无中。故阶行乐地，画槛依然，低护旧芳丛。凄迷细雨，乍掩却、苔径鸳踪。空省识、晚来枝上，先减脸边红。何从。婪杯洗恨，迭锦缄书，拚狂疏一纵。偏恼他、倩妆邻女，犹斗春工。如今更办相思泪，背孤灯、洒向帘栊。飞絮急，明朝又换花风。  （按：此首与前题作“过城南故圃”一首仅数字之别，当是改定稿。）
　　烛影摇红  夜泊东堤，窝娘以酒款客，黄明伯、李曲斋嘱纪以词
　　锦缆西风，素云羞为婵娟展。摇波柔橹大堤东，柳外飘灯乱。隔岸清歌未断。荡情怀、宵凉浪软。移船添酒，接坐围香，桃笙人倦。鬓雾衫霞，阿姨玉貌分明见。莫辞一曲客途秋，宛是浔阳怨。旧泪罗襟尚泫。恨催归、更遥漏短。料应留梦，第四桥边，兰桡妆面。
　　高阳台  早春过沥溪旧居有悼
　　柳勒残寒，梅悭晚色，翠房谁付深扃。倦客重来，瘗花愁续前铭。一樽欲荐芳魂住，奈今朝、不是清明。叹经时、索笑移灯，好梦都醒。横塘斗鸭依然在，恨山眉波镜，影绝娉婷。钿盒空留，茫茫碧落无凭。斜阳凄断蘼芜路，对昏鸦、休误啼莺。最回肠、江水如笺，难寄深情。
　　点绛唇  明伯、曲斋招饮北园席间即事
　　欢事相携，玉梅消息春寒外。鬓丝空改。应是兰情在。
　　传语桃根，莫误佳期再。教谁耐。酒余娇睐。犹为东君待。
　　烛影摇红
　　曲斋来书，极道沪滨游宴之乐，泰华楼集饮后约，恐未及归践赋此却寄
　　风雨高楼，十年佳日因循过。黄花何事惯欺人，偏弄霜前朵。芳约来朝定左。抚空樽、朱颜自破。闭门身世，梦落凇潮，沧江徒卧。百计沈冥，霎时应有春还我。从渠锦幄度清宵，索笑围香坐。闲里新词自课。尽低徊、悲秋未可。昏鸦趋暝，脱叶销红，相思谁个。
　　西子妆慢  张凤子以客中桃花词见示，次韵奉答
　　帘底曲销，酒边客散，露井愁窥春好。旧家秾李未成妆，镜奁空、负他凝笑。相逢太早。怕约后、因循误了。燕归时、料故园芳事，东风先扫。凭谁道。百绕珍丛，那计花着恼。曲尘流梦自年年，况天台、断红难到。羁情满抱。枉分付、胭脂吟稿。拚销魂、索醉刘郎未老。
　　探春慢
　　壬寅开岁九日，与陈永正拿小舟薄游城南诸村，残寒栖树，秾李待花，影事梦痕，顿呈心目。爰成一解，并拟梅溪
　　残渚回潮，芳丛禁暖，柳眼舒春先醒。迓客凫亲，援波橹瘦，暂绾东风吟艇。谁道残寒在，但怪得、花期未定。负他秾李娇桃，试妆空待临镜。往事坠瓶恨井。算廿载欢悰，忍教重证。蜀锦缄香，蛮笺检泪，浪许离愁相并。豆蔻梢头梦，早付与、雏莺消领。旧识山眉，隔江犹自窥影。
　　月下笛  秋宵孤坐悼陈应圻
　　月露高寒，故人此夕，叩阍何处。宵蛩碎语，如听孤吟夜台句。枕边心事徒商略，恁锦瑟、年华终负。叹霜花长瘦，尘笺谁扫，梦醒鸳侣。延伫。云涯路。认乔木愔愔，断魂应住。空帘泪注。玉田凄调谁谱。独弦弹折天风外，暗恨锁、清商雁柱。尽病榻、几消磨，犹待书成种树。  （原注：君年来编写岭南草本新志数十万言，病中不稍辍，垂成而竟下世，年仅五十耳。）
　　鹧鸪天  夜起
　　待曙灯窗眼欲枯。起来只影自相扶。酒能助泪休辞醉，梦到醒时始有吾。
　　花黯淡，月模糊。秋心几曾为春苏。横塘绮语知多少，只是新来记得无。
　　夜飞鹊
　　壬寅中秋酒余，为陈永正谈秣陵往事
　　碧虚更谁步，惆怅飞琼。来往素袜无声。清樽独夜几吟望，云窗雾阁重扃。相思少年路，认隔墙宫笛，蠹壁旗亭。团圞计误，甚先秋、早自关情。休问赏心淮水，法曲任抛残，瑶殿凄清。难遣旧家人老，征衫痕污，歌扇尘零。婵媛梦远，负今宵、风露分明。总输他邻女，花阴浅拜，细雨裙轻。
　　锁窗寒  秋宵念往，泫然有怀
　　密柳藏灯，柔波款月，晚风池馆。花边酒外，往事记传娇盼。最妨他、流莺妒人，寸心难似芭蕉展。叹游丝无赖，相随竟日，未教抛断。休怨。欢盟变。念绮陌芳韶，那从秋见。愁衾药裹，画里真真徒唤。几曾知、鸳枕旧香，此时一任宵泪浣。恨帘栊、不碍笙歌，只隔归来燕。
　　渡江云  秋夜
　　盈亏何限意，为谁独夜，辛苦到颓蟾。露稠如过雨，脱叶依风，着地起还黏。欹栏倦睫，料天外、雁讯犹淹。牵别怀、来年茜色，流影动虚檐。频添。新来带眼，病里霜华，任鸾尘空掩。浑未信、悲欢随分，寒燠难占。莎虫絮絮闲消息，尽秋凉、尚搁疏帘。宵又永、耐他愁梦相兼。
　　三姝媚
　　题枫园忆凤图。图为陆丹林有悼亡姬而作。姬以凤名，当弥留际，口占“何生再倚枫园月，拥髻低吟淑玉词”一绝方逝，尤为丹老所不能已于怀者
　　江枫红欲悴。点吴霜凄凄，濯妆临水。到骨西风，记病来偏怯，镜脂凝腻。小劫华鬘，情天远、相思何计。碧落依然，枉道钗盟，未教轻弃。肠断余香销被。便按彻秦箫，倩魂知未。秀句空留，怕素蟾终负，约鬟低髻。梦醒芙蓉，花纵好、酹秋无地。拚却团圆，今夜鸳衾倦起。
　　念奴娇  久不得叶遐翁起居，甲辰春月得寄示咏紫丁香词，率依原调奉和
　　黄昏过雨，恁好春闲付，消凝一晌。费尽年年珍重意，愁与芳根潜长。绿腊难书，紫云空倚，各自成惆怅。旧家栏槛，分无蜂蝶来往。曾是款梦花边，传香扇底，事去供回想。多少温馨心上语，只换檀樱低唱。盝减余脂，酒消前靥，吟绪随风扬。柔肠结后，夜来生怕笼帐。
　　鹧鸪天  马武仲下世几一月矣，偶过小黄山馆故址，悼之以词
　　宿鸟窥人去复来，沉沉山馆为谁开。携忧委地空留句，脱叶嘶风未散哀。
　　霜坏堞，月盈阶。断无归魂恋蒿莱。十年久涩交亲泪，注海倾河此一回。
　　洞仙歌  次罗雨山原韵却寄
　　年年尘梦，恋青山如旧。枉道吟肩近来瘦。恁相逢一笑，今昔樽前，宁复似、北郭斜阳疏柳。绮怀销减尽，百感黄垆，却是生涯未疏酒。随分过阴晴，明日看花，休更误、东风时候。纵双燕、呢喃破春愁，怕消息江南，画梁空守。
　　玲珑四犯
　　读韩冬郎“把酒送春惆怅在，年年三月病恹恹”句，枨触不已，倚声寄怀
　　柳陌酿晴，帘花收雨，恹恹春梦犹浅。闭门欢味少，客燕如相款。清樽自携未惯。怕行吟、故家池馆。拾翠无凭，断红难寄，空放此时眼。从教绮怀都换。误芳菲几日，烟絮零乱。酒旗寒食路，依旧悭人面。兰情蕙盼分明在，第一是、年时重见。飘灯远。谁堪共、东风夜暖。
　　甘州  题秣陵归梦图，并柬龙榆生
　　叹倚帘人易老天涯，沧溟几红桑。记移根当日，枉承娇盼，误托东皇。云雨楚天疑事，好梦换回肠。冷落秦淮水，谁蘸新妆。无分巢鸾侣凤，对临春结绮，空耐斜阳。恁莺飞草长，钗队又分行。尽辜他、蓬瀛望眼，怕褪波、从此断余香。凄迷处、掩红巾泪，愁绝冬郎。
　　鹧鸪天  读遗山词，偶拟其体
　　其一
　　蔌蔌飞红欲过墙，天回一雨浣春芳。廿年哀乐纷成梦，三月风花各自忙。
　　添掩抑，转思量。枕囊犹有未销香。凭谁解道遗山句，雌蝶雄蜂枉断肠。
　　其二
　　自起推衾坐到明，一灯重证昨年情。病蚕抱叶空成茧，弱絮经风易化萍。
　　春荏苒，梦沈冥。断无花影近帘旌。还将十斛难言泪，拟向横塘自一倾。
　　鹊桥仙  听欧淑芳琴奏有感
　　停云驻梦，催花触泪，弦底暗飘香麝。蔚蓝多瑙寂无声，荡冷月、柔波轻泻。
　　芳春何在，清歌重按，老去未堪陶写。明眸秀色异当时，剩几许、蜡灯情话。
　　烛影摇红  西塘杨柳，楚楚可人，酒外栏边，惘然兴感
　　醉眼初回，蓦然青到帘钩外。困烟梳月未成妆，犹是纤腰在。愁认临风旧态。几多时、芳华又改。晴漪浅镜，簇雪东栏，消他无赖。容易清明，陌头佳约应难再。夜来一笛正关人，不为重门碍。消息天涯枉待。梦魂牵、迢迢翠海。此时心事，欲说还休，空持罗带。
　　高阳台  九月初三悼杨生作
　　趁暝鸦翻，堆寒叶积，画楼消息重探。梦醒欢丛，家山望绝天南。灯昏罗帐沉沉夜，记年时、九月初三。更那堪、恨结垂杨，泪满青衫。闲来忍忆樽前句，甚惊秋摇落，先悼江潭。漫托春心，可怜怨宇冤衔。飙风倘逐羁魂去，怕九阍、天路难谙。渺烟岚，楚些愁招，断札谁缄。
　　高阳台  戊申上元，有客被酒见过，抚时感事，不觉长言
　　垂老吟笺，困人杯酒，相逢暂抵生平。禁暖余寒，愔愔犹滞帘旌。寻常门巷苔空满，怕前巢、客燕还惊。怎消他、一度花风，一度沈冥。无端细雨烧灯后，尽熏梅染柳，分付愁生。翠管嬉春，从教换了新声。醉来忍问闲消息，况芳时、次第阴晴。料明朝、才听雏莺，又恋残英。
　　蓦山溪  戊申初夏携浩江过陈村镇二十四湾
　　弯环廿四，恰称花风数。一碧恁销魂，漾夕照、人家几户。绮罗香散，应恨我来迟，春纵在、梦难留，只有啼鹃苦。兰桡望渺，冷落芳洲渡。向晚绿愔愔，愁更听、丛蕉过雨。扶头一醉，犹解问前朝，桥断续、树高低，错认江南路。
　　隔浦莲近  午梦
　　新荷圆绿贴水。色斗罗裙绮。晌午初过雨，谁惊破、鸳鸯睡。移棹杨柳底。清歌脆。玉笛临风起。滞人醉。微波浅盼，难传密约深意。楼台高锁，寂寞画帘孤倚。尘影分明在梦里。凝睇。山眉空减余翠。
　　荔枝香近  戊申重五索佟绍弼见和
　　骇浪冲烟，连队溪外去。绣旗指引千桡，上下随鼍鼓。玉龙怒吻飞珠，洒作端阳雨。还记、少日承平旧时序。吟望苦。问愁魄、今何许。待荐蒲樽，渺渺楚江难注。垂老逢辰，莫向葵墙觅题句。梦落菱洲藕渚。
　　塞垣春  溪亭兀坐涩调寄怀
　　素袜凌波断。望不到、荷花面。烟滋荔坞，雨沈菰浦，凉胜秋浅。向步廊、百折逡巡遍。恁景物、供凝恋。只幽怀、无多剩，一衾香泪犹泫。传与来年情，谁堪托、文杏娇燕。拚得为伊愁，似风絮难遣。问宵来、鬓翠余几，何心近、玉台教重挽。寂寞水西榭，画帘还独卷。
　　浪淘沙  与静庵不通音问二十年矣，庚戌秋日，得来书相讯起居，并以词见怀，赋此却寄
　　绮陌换斜阳。地老天荒。凭谁商略藕花塘。一语平生都说尽，只有悲凉。
　　廿载海生桑。孤抱微茫。还愁风雨近蛮乡。留得潇湘残梦在，各自回肠。
　　最高楼  送秋
　　秋尽日，篱落况黄昏。谁是荐秋人。清辉玉臂非前夜，露丛烟草换萧辰。带空持，愁再认、旧腰身。衣袂冷，来年香未爇。桑海变，有情天易缺。灯款梦，镜生尘，泪飘不为邻墙笛。雁来犹滞渡江云。怎消他、风定后，酒微醺。
　　齐天乐  寄题贺文略所作溪山红叶图卷
　　殊乡才入新霜候，萧萧顿饶秋胜。坠叶翻霞，惊鸿掠晚，谁伴濯妆留影。余醺未醒。叹借酒衰颜，尚堪临镜。换翠移红，故山还许杖藜领。重阳轻易过却，黄花虽误了，欢事犹剩。彩彻楼台，浓堆锦绣，愁向马鞍归暝。游踪漫省。记醉眼迷花，绛都春水。断句难缄，玉人天际迥。
　　忆旧游  辛亥新春感事
　　花阴结带，柳下牵衣，曾领春光。几日芳韶换，又湖萍岸蓼，顿起秋凉。画帘自垂清影，犹待燕成双。奈揽翠人稀，题红讯渺，空度斜阳。鸳鸯。定无分，任绣幄孤鸾，引镜回肠。漫想凌波去，怕盈盈弱水，难到仙乡。一樽倩谁商略，无梦夜偏长。记绮陌相逢，车尘尚逐裙袖香。  （按：此调首句当有领字，而此首则脱去，原本亦未标明，不知何故，姑从之。）
　　紫萸香慢  壬子重九前夕得门人梁占峰自长乐来书，倚声报之
　　又闲居、数将重九，空阶半霎晴阴。算溪山依旧，恁筋力、怯登临。过尽无端风雨，甚江天寥廓，雁字都沈。负黄花后约，故径罢追寻。对浊酒、与谁共斟。疏衾。只让凉侵。来日事、费凄吟。叹萸囊自裹，兰釭静掩，愁断宵砧。客途泪痕休检，料应比、去年深。待相携、翠微流水，画边人老，徒惜秋讯萧森。羁思未任。
　　水龙吟
　　林霭女弟模伫晴阁青山无恙图卷，深为李居端所激赏，谓足以乱己之作，并曾许亲为跋识。讵装池未竟，而居端遽归道山，林霭亦远游海国，死生两诀，人事迭更，癸丑初春，区季谋出此卷嘱为题词，感逝伤离，曷胜枨触
　　从知无恙青山，相看那得终如故。春教眉敛，秋将客老，伴人清苦。尺幅移来，寸心描就，只供愁聚。叹炉边后约，海涯羁旅，生死恨、应难补。赭墨偏堆成泪，况披图、尚悭题句。林昏滞雨，帘深碍燕，旧踪何许。丘壑空寻，水天无梦，未须停伫。问客中谁为，鹧鸪声里，话乡关暮。
　　玉楼春
　　少年惯爱春光好。樽酒旗亭欢共倒。而今翻觉怕春来，会少离多长着恼。
　　刺桐花落杨花老。心上闲愁谁为扫。须知百计未相逢，此恨东君能解道。
　　烛影摇红
　　区季子返里两日，凉雨潇潇，秋意满城，偶得“不雨怎成秋，随凉入小楼。问人得句未，惭愧五更头。”一绝，书以赠余，且约集饮，盖日内又当言别矣，因广其诗意，赋此报之
　　一雨成秋，换凉移燠浑无据。压阶余绿乍萧疏，天意终谁主。费尽莎虫絮语。向更兰、催人秀句。声声叶叶，好入诗题，非关情苦。破睡新茶，半园清梦留谁住。暂来还去几经时，空念闲庭宇。愁似辞枝倦羽。趁西风、归期自许。直须明白，浊酒先排，沧洲离绪。
　　三姝媚
　　西园暝步，枨触无端，归读静庵邮示三姝媚近词，希颖以为在梅溪、碧山之间者，爰拾往时风怀，并用其同部韵，倚声以报
　　清溪鸿影悄。认阑干酥痕，旧情千绕。病骨支秋，奈峭风犹送，柳梢斜照。短袂单衣，愁躞蹀、芳菲池沼。十载幽怀，除却相逢，几曾欢笑。惆怅凌波天渺。羡睡足方塘，玉莲娇小。故径依然，记堕钗声似，隔花啼鸟。费尽琴心，谁复听、文园孤调。料得今宵离泪，应弹到晓。  （按：原本结句作“应弹到晚”，韵显误，度其意，当是“应弹到晓”，故改。）
　　瑞鹤仙  题沈进思萝岗探梅图卷
　　轻寒侵晓试。叩玉岩深处，先窥春意。堆云髻螺腻。（原注：萝峰或称螺峰）似因风随月，缟衣酣醉。携春袖底，数芳游、当年第几。料山灵、不预闲愁，冷眼酒边人世。空记。繁英攀摘，小队经行，赋情多丽。悲欢画里，花万点、总成泪。怕冰魂天外，欲归无地。谁酹清杯问水。恁苍茫、独自披图，旧狂倦理。
　　洞仙歌  甲寅初春，得静庵、墨斋来书，为报熊闰同病逝青山湾，泫然赋悼
　　青山一卧，瞑看花愁眼。劝影孤杯更谁款。叹投荒送老，空耐繁霜，吟望里、几见故园春转。归期终负了，梦醒鲛宫，肯为斜阳暂时恋。幽恨海难平，待叩天阍，潮讯阻、暮云飘断。纵招引、吟魂返蓬蒿，怕寒彻东风，未成新暖。
　　惜红衣
　　甲寅残夏，小坐荷湾，追念昔游，情不自已，因依白石原韵及四声，赋寄傅静庵、香棣方
　　彩羽翻歌，筒杯送日，分无心力。自展桃笙，冥搜对丛碧。亭亭顾影，难更待、花天情客。愁寂。风定野塘，着孤鸳栖息。兰桡绮陌。前度追欢，红香乱如藉。凌波步断梦国。渺江北。忍忆舞衣初试，月榭水乡曾歴。向醉来妆面，分得隔船娇色。
　　摸鱼儿  偶检书丛，得年时追和元遗山雁邱旧稿半阕，信笔补足之，奉寄静庵
　　叹中原、无多佳气，等闲销与尘土。故陂难驻双栖梦，又被西风吹去。天已妒。况更有、人间缯缴相期汝。逡巡自顾。剩辛苦南来，伶俜只影，凄冒蓼花雨。并州路、寂寞神鸦社鼓。今宵谁共羁旅。茫茫碧落情何极，忍把旧盟轻负。空泪注。怕尚有、冤禽伴汝同终古。飘零断羽。纵一曲平沙，哀弦切切，愁向此时诉。  （按：原本首字作“欢”，显为“叹”之误，因改。）
　　齐天乐  客有以咏藕词见示，因用其原调赋此寄怀
　　情根乍断教谁续，丝丝自成千缕。搁岸萍疏，沾泥絮尽，秀色芳踪何许。秋心恁苦。怕尚有枯香，暗埋洲渚。向晚潮生，画船痕没旧游处。轻衫犹染茜色，记玲珑瘦玉，偏爱凉露。约腕环宽，堆盘雪薄，曾耐半溪残暑。沈鳞倦羽。料寸寸相思，定难抛去。往日双蕖，怨歌愁更谱。
　　朝中措  重九后三日拟遗山
　　病余无奈酒相妨。辜负菊初黄。斗室聊堪位置，瘦筇且自低昂。
　　无端天意，暄明此日，却费思量。尚有中心风雨，潇潇愁卧重阳。
　　高阳台  寄怀红豆蔻词人陈襄陵
　　红豆愁题，碧丝庸理，梨花旧苑成秋。酒醒蓬瀛，春心尚困梢头。莺围蝶绕相怜惯，奈繁英、落尽难收。况禁他、燕影江南，空待高楼。移情漫向湾头水，记垂杨折罢，还驻兰舟。几换悲欢，风华少日都休。如今久断家山梦，问伊谁、共领温柔。自消凝，寸寸鱼波，渺渺苹洲。
　　瑞鹤仙  溪塘暝坐
　　罗裙休更洗。怕洗多红淡，人情相似。凭将旧来意，向横塘送目，强宽离思。阑干自倚。扑帘衣、凉风又起。并前川、趁晚潮生，先酿四围秋味。愁记。回灯唤玉，引袖招香，步摇春绮。芳华易委。三生梦、廿年事。叹圆荷过雨，擎珠乍泻，顿化清铅泪水。待盛来、注入单杯，倩谁共醉。
　　甘州  挽陈寂园
　　奈东风不返旧家春，低垂鬓毛斑。叹刀头鱼尾，零篇剩句，欲续都难。七字曾惊四座，老去渐情悭。一瞑南园夜，杯酒生寒。谁共水楼凄调，黯空梁落月，断碧分山。问攀天何所，回睇几江关。掣长鲸、顿闲身手，任排空、骇浪自漫漫。来日又、有哀时泪，独洒花间。
　　芰荷香  静庵倚此调见怀，清夜孤坐，即以同部走笔却寄
　　护花光。引绿云十里，轻幂横塘。酒边人远，旧奁空褪残妆。裁红断碧，几耐他、天末风凉。沈醉肯换回肠。清歌彩袖，故国殊乡。老了承平赋笔，误水楼归梦，消领斜阳。柳汀莲浦，往来曾着鸳鸯。欢丛漫趁，怕钿筝、金雁移行。前事忍自思量。帘深碍月，浅渚流香。
　　玉蝴蝶
　　丁巳中秋前夜，隔院箫管，清宛撩人，展读静庵邮示此调，转增惘怅，即以同部韵赋答
　　按拍传笺人远，素蟾何意，分照愁乡。一镜秋生，应感鬓发先凉。扇初藏、衣单仗酒，风乍歇、帘薄吹香。隔红墙。怨歌尘麝，飘落文梁。休量。恨同海水，清辉来夜，谁共孤光。擫笛无心，且催闲梦覆余觞。负芳节、难酬剩句，渺海天、空引回肠。念欢场。团圆都误，休问重阳。
　　美人  何耀光翁属画至乐楼校书图，图成并系以词
　　年光终日消银蠹，珍重芸香护。校余风叶乱签声，自抚缥囊空惜旧才名。
　　沈冥一字谁商略，满砚杨花着。丹铅检点几尘埃，百宋千元都自劫中来。
　　（按：此即“虞美人”调）
　　木兰花慢  寄题梁锲斋别业听晓山房
　　晓山如拱玉，吟不断、隔江青。听一夜银涛，跳珠到枕，梦破沧溟。盈盈。故园望眼，料林泉、歌吹竞新声。袖取蓬瀛海气，伫将时序诗情。承平。别馆记曾经。湾路尚分明。羡一壑能专，幽花自媚，鹤语猿应。忘形。更招旧隐，倩西风、吹浪促秋舲。沙溆遥开霁色，闲杯未许同倾。
　　浣溪沙  何叔惠、幼惠贤昆仲见过分春馆，别后奉寄
　　晴雨分江各一天。清狂湖海早相怜。何郎词笔领春先。
　　借得光辉生草木，驱将才气领山川。几时樽酒更留连。
　　（按：此首短章两出“领”字，不知何故，恐有误，然未尽明，姑从原本。）
　　草长莺飞引客程。回车门巷笑相迎。不缘初见始心倾。
　　尘袂未销新旧泪，浩歌空遣寂寥生。一时哀乐两难平。
　　齐天乐  木棉用静庵调及同部韵却寄
　　晓阳初破千家睡，晴空绛都图展。绀雪融春，红桑换世，一顾万花容敛。熏风故苑。问夺目关山，是谁装点。向暝归鸦，蜡灯如炬引程转。层楼休纵望眼。交柯余几树，朱凤曾眷。濯锦霞轻，堆尘絮薄，客里征衫犹暖。蓉砂漫检。倩驻景神方，醉颜重见。梦落欢丛，只怜芳事短。
　　渡江云
　　别静庵二十九年，己未夏日自港旋里省亲，偕饮荔湾，越二日，竟又别去，赋此送行。垂老词笔，已趋平澹，欲如往日之绵密，不可得也
　　携来沧海泪，卅年梦阻，客燕警归心。旧家春在眼，柳外花边，踪迹暂相寻。行杯漫引，好珍重、顷刻光阴。消几番、陌头风雨，芳事久冥沈。如今。飞蓬鬓发，送老蒿莱，付蛮烟一枕。应念却、秋台雁侣，候馆霜砧。江关词赋余多少，叹庾郎、空托愁吟。明日又、离怀各自愔愔。
　　瑞鹤仙  送春
　　微茫春脚远。叹暂来还去，空教凝恋。花阴夕阳乱。向花深红透，行人妆面。相逢恁短。赚匆匆、将离泪点。料明朝、多少闲愁，分付隔帘孤燕。凄断。繁英换尽，杯酒谁同，较量深浅。垂杨倦挽。青衫上、絮尘满。算此时一任，情牵绪引，自把芳华暗检。问何从、乞与东风，更吹梦转。
　　分春馆词一卷终
　　跋
　　词乃文学之一技耳，欲期其成就，亦属匪易，非有胸襟性情，正途径，严声律者不为功。有清一代，词复极盛，然周止庵辟四家之径，王半塘倡重拙大之说，晚近学者始有所归。新会朱庸斋先生，以英年特起，即能融会周王二家之说，而造诣独深。当读其所制分春馆词，规矩法度，莫不一一与赵宋周、辛、吴、王四家相合，然能拓开境界，独抒性情，而不为古人所囿，浑厚重拙之处，正足为清季朱强村、郑大鹤、况蕙风等大家之接武也。至集中烛影摇红赋落叶、东风第一枝赋寒梅二阕，沈郁秾厚，尤臻上乘，而寄意命笔，抑又能言近指远者，殆所谓登山临水之际，绮罗香泽之间，兴感所及，而发于不自克者欤。其对于四声，则复矜矜相守，与其人之疏狂洒落，竟不相类，则尤可异耳。客腊先生自湘汉返粤，以手写分春馆词一卷以贻家兄又同，取而读之，视前刊者又略有增损，亟与王珩同学乞归校阅一过，重付手民，并略志先生为词之造境所在。戊子五月邓圻同谨跋
　　分春馆集外词
　　蝶恋花  十五岁时作
　　鹦鹉唤茶添意绪。不管春归，只解留春住。花事暗中知几许。梨英尚有销魂处。
　　楼外东风吹柳絮。倚遍阑干，明月空来去。争似旧时春草渡。桃花扇底遮人语。
　　好事近  题溪山一角
　　一抹故山云，回首渐收残雨。指点微茫笠泽，渺烟村渔渚。
　　晚风萧瑟入孤篷，不碍钓丝住。待取锦鳞沽酒，趁松涛归去。
　　浣溪沙
　　少日逢迎意气多。酒酣豪咏詟蛟鼍。今朝谁分老山阿。
　　托梦早教还彩笔，倚船空复忆青娥。城南一水怕重过。
　　庆春泽  北海景展览为广东馆题
　　翠盖留云，珍丛拱玉，翩跹彩凤来仪。百盎东风，露华浓上苔衣。堆廊绿意迎清晓，影琅玕、一寸涟漪。费经时，锦幄筠屏，低护芳菲。移根岭外欢悰满，喜玉京烟月，初照幽姿。琼岛新妆，卅年共报春晖。严霜讵抵朝阳暖，缀葱茏、不负佳期。羡如今，秀石交柯，长岁相依。
　　（以上录自《朱庸斋书法集》）
　　蝶恋花  送春
　　门掩黄昏三月暮。风风雨雨，断送闲花絮。昨夜刺桐芳草路，朝来总是相思处。
　　一寸芳韶休更误。憔悴年年，消尽温馨语。若许春光心上住，从他轻向天涯去。
　　临江仙  辛丑春节题叶少秉百花图
　　照眼千红看不断，生香喜见冰绡。雨滋烟护茁新苗。东风着力，齐放祝春朝。
　　耐尽霜寒矜尽冷，如今肯负芳韶。万年枝上竞娇娆。玉骢跃处，盈路彩霞招。
　　玉楼春  病院有怀
　　明眸秀发相依惯，不惜追欢时已晚。须知情向老来真，只恐病多心转懒。
　　一春芳事原无限，花底鸳鸯惊乍散。终朝冷雨故凄迷，似对床前抛泪眼。
　　百字令  中国健儿登上珠穆朗玛峰，喜赋
　　峥嵘绝仞，记八千尺外，未窥人迹。最后一区神秘地，举世同称三极。鸳彩翔金，狮茸灿白，胜境教谁识。怜她圣母，年年耐此孤寂。凭仗大勇豪情，蹬冰踏雪，开展英雄役。争取最高峰上去，一瞰万山如席。解冻东风，凌云壮志，绝顶今能辟。天堂咫尺，琼梯步步堪歴。
　　（原注：传说珠穆朗玛峰为“圣母之地”，上有金鸳鸯白狮子。）
　　小秦皇
　　癸丑初夏，偶作小幅，殊不惬意，方欲毁之，定国见过，以为饶有词韵，辄尔索去，爰题小秦皇一阕以归之
　　凌波何日过横塘。小立江楼思渺茫。平岸荻芽终碍目，更无秋讯寄潇湘。
　　减字木兰花  为某君嘉礼赋
　　镜奁春透，烛影梅边香欲溜。鸳侣新成，天注连鬟比翼情。
　　黔山粤海，千里同心终不碍。白首缠绵，扫黛簪花祝百年。
　　凤栖梧  为贺文略题画
　　花底枝头芳事透。相惜相怜，欲与人争秀。廿四番风虽过后，眼前依旧春长久。
　　撷得嫣红香满袖。浅笑新妆，情更浓于酒。绣幄清樽期白首，缠绵未羡鸳鸯偶。
　　菩萨蛮  七星岩即景
　　长星何世苍冥坠，环湖泻影涵空翠。云径玉屏通，振衣乘阆风。
　　出群天柱声，迎日岚风动。倚槛俯清秋，丛亭波上浮。
　　点绛唇  飞水潭
　　碎玉跳珠，雨余千斛倾亭榭。冷侵裙钗，湿翠随风洒。
　　梦里飞琼，舞练凌空卸。清歌罢、潭光罨画，掬手花盈把。
　　浣溪沙  木棉
　　娇首芳丛独出群。烛天万盏映朝昏。海涯归燕未迷津。
　　朱凤护巢花烘暖，素棉堆枕梦犹温。绛都春属岭南人。
　　（以上录自崔浩江笔记）
　　渡江云  题寂园九老图
　　沧江回短梦，旗亭丝管，容易换劳商。朅来觞咏地，露草烟丛，芳物费评量。婪杯莫惜，趁西风、好避愁乡。谁复怜、厌兵乔木，满树总斜阳。堪伤。先秋桐叶，未雪梅枝，信难凭孤赏。空结念、后期寒艳，往日幽香。画图不入兴亡局，甚年年、绀碧荒凉。休省识、故园几阅繁霜。
　　蝶恋花  次叶遐翁出都原韵
　　几日飞花红过岸。无力东风，不挽年芳转。陌上歌尘吹又散，珠鞭肯放钿车缓。
　　蝶使蜂媒看渐断。苦恨前欢，毕竟前缘短。回首高城天样远，闲愁空趁斜阳满。
　　洞仙歌  春暮
　　酒边余梦，尽飞红成阵。隔岸东风夜来紧。甚故园歌舞，早付销沈，肠断处、才是清明相近。欢盟终误了，能几芳韶，休道阴晴未应凖。空绕旧西廊，伫苦停辛，谁更惜、强支娇俊。算招得、当年双燕来，怕春老梁空，栖香难稳。
　　（按：此与正集中“春暮寄白下陈寥士”一首仅有数字之别，当是改稿。）
　　三姝媚  瑞京词长有台北之行，赋此话别，并希正和
　　尊前新旧泪，对西风行人，几多愁悴。照眼红桑，数去程偏在，剩山残水。百折寒潮，空涴尽、蓬莱珠翠。故国离情，分付年年，短樯吟倚。次第婪杯沈醉，叹消息天涯，顿成凄异。流转经时，想梦华销与，旧家罗绮。海气冥冥，料今夜、鱼龙应睡。目断颓波东注，秋阴又起。  （按：此与正集中“送友”一首数字之别，当为改稿。）
　　鹧鸪天  题马小进文晚香图
　　一掬幽花尔许香，当年几阅少年场。情牵淮水桥边月，鬓点并门路上霜。
　　身易老，日犹长。往来赢得是轻狂。不辞白袷临风立，为爱秋红傅晚妆。
　　（以上录自《岭雅》）
　　风入松
　　一庭芳草易黄昏。欢事满纹窗。从来惯道银河远，甚而今、未抵红墙。难耐春浓酒困，空消粉腻鬟香。最牵情处是斜阳。人比燕成双。桃花如会相思意，认开时、偏近罗裳。且拚今宵肠断，明朝定见新装。
　　（以上录自吕君忾笔记）
　　烛影摇红  丁酉上巳修禊市楼赋答同席诸公
　　昼雨才收，倚楼消领春如洗。百花从此各争妍，装点东风地。话到湔裙旧事。喜江山、如今信美。逢迎赓唱，报答升平，休悭文字。壮采奇思，出新原自推陈始。百年岭表号多才，应省深期意。莫负佳辰上巳。更相携、清尊共试。传杯隔座，未羡山阴，流觞曲水。
　　行香子  一九六四年迎春娱老会即席
　　开岁风光，凤柱莺簧。乐余年笔阵茶枪。朱颜白发，共赴欢场。似石嵯峨、梅挺健、柏清刚。
　　迎春杖履，盛世文章。沐东风永庆倘佯。融融嘉话，此夜偏长。是心花红、钢花灿、稻花香。
　　（以上录自《南方鼓吹》）
　　风入松  丁酉重九步述叔韵
　　故园佳节若为欢，风信待谁言。阴晴此日成何意，叹近来、天亦无端。随分闲眠浅醉，江山秋限犹宽。病余差减旧朱颜，霜菊耐人看。相携又误西城约，对茗壶、浅注都难。小坐不成清梦，虚窗缥缈云山。
　　高阳台  戊午岁末，闻应豪夫妇车祸见殒。凄然南望，赋此吊之
　　断砚脂枯，空帏影绝，情天不庇栖香。黯黯车尘，偏教蝶魄成双。可堪寒暖相怜际，奈欢缘、比梦难长。几多时、翠护红持，谱就鸳鸯。空山怨宇啼清夜，算并门雁侣，未抵凄凉。纵有连枝，他生应自茫茫。残图剩句教谁补，待招魂、重写回肠。怎禁他、老泪沧洲，白发殊乡。
　　蝶恋花  题菊湖云影
　　珍重烟滋和露溉。粲粲东篱，一片黄金霭。谁道芳华秋易改，眼前只觉春长在。
　　云影湖光花世界。锦缀珠联，瑞气盈朝彩。多谢青松常护盖，相期共把风霜耐。
　　庆春泽  题万花会
　　彩槛堆菲，雕台护玉，南熏喜入珍丛。换暖移寒，未须凭仗天公。从来惯爱花生日，向今朝、始庆相逢。各争妍，斗锦矜霞，姹紫嫣红。天香国色长兼倚，伴四时多丽，齐会东风。寄托芳根，而今不借珠宫。万年枝上崇光泛，映新妆、一片香融。对名园、酒外灯边，同放欢悰。
　　菩萨蛮
　　人人共说东风好，人人共向东风道。花胜去年红，定教年更丰。
　　彩狮腾旭日，瑞气呈阡陌。何以报春阳，稻云连社香。
　　清平乐  新会圭峰
　　轻风鸣玉，声碎连山竹。好景一年欣满目，便是橙黄橘绿。
　　圭峰真面重开，龙潭百尺萦回。多少风流人物，不虚锦绣池台。
　　浣溪沙  新会盆趣公园
　　谁缩苍虬入绮丛。移根接叶夺天工。十分培护谢东风。
　　露溉烟滋添郁律，云裁玉剪更葱茏。故园春色座中融。
　　浣溪沙  圭峰玉湖
　　谁截朝虹作护栏。长桥百尺卧溪湾。登临饱看故园山。
　　湖景花光留客住，葵风梨雨款春还。红楼高耸绿屏间。
　　虞美人  壬戌迎春茶酌喜赋
　　云笺待琢宜春字，淑气先春至。千门万户向阳开，分付前巢海燕早归来。
　　吟边景物供茶话，南国妆如画。明朝花胜去年红，喜见花枝人面醉东风。
　　（以上录自张桂光笔记）
　　江城子
　　帏孤凤去日初长。倚西窗、冷如霜。一寸春心，灰似爇余香。缕缕丝丝飘不断，空绕袅、似柔肠。夜来月色倍凄凉。对空厢、望红墙。寂寂清灯，难望影成双。荷叶离披憔悴损，无处着、旧鸳鸯。  （按：“荷叶离披”疑为“荷叶离枝”，然未擅改。）
　　阮郎归
　　荔湖秋老日迟迟。情如断藕丝。弯环遍绕费猜疑，何从得见伊。
　　风料峭，梦迷离。新寒初上衣。一日相思十二时，伊人应未知。
　　好事近
　　密约抵千金，许我明朝相见。纵使生嗔含怒，也般般情愿。
　　会心原不在多言，一语胜千万。若使时时相对，愿此身长健。
　　采桑子
　　秋来乍缺阶前月，应是难圆。倘许重圆。一夜相看胜十年。
　　自从三五分携后，泪满吟笺。欲寄吟笺。比似银河隔九天。
　　浪淘沙
　　清泪湿罗衾。旧梦难寻。添香谁与向宵深。似此回肠天不管，且付孤吟。
　　帘影自沉沉。一任尘侵。何人能为寄青禽。朝夕相逢犹恨少，何况如今。
　　浣溪沙 五首
　　其一
　　浅掠云鬟坐晚凉。绿罗衫底暗闻香。一回追忆一回肠。
　　细细湖波流乍断，依依柳带恨偏长。可怜燕子尚成双。
　　其二
　　转眼欢情冷似冰。西窗孤守自沈冥。恼人天色易阴晴。
　　怕对红炉思往事，再燃情焰待他生。两年恩怨总难明。
　　其三
　　湖水清波漾翠纹。一双清影两难分。怜伊原是似花人。
　　秋色供愁初入暝，柳条垂老未全髡。几时重拥鬓边云。
　　其四
　　夜色沉沉渐满阶。如潮往事未能排。何时重得见伊来。
　　云是薄情轻聚散，心因无主费徘徊。月华空照玉人怀。
　　其五
　　新怨偏从爱极生。掬心矢日料无凭。玉人应是未分明。
　　曾说柔情应似水，只今红泪欲成冰。华年难遣恁凄清。
　　秋波媚  己未元宵诗即席寄怀羁台旧友
　　银花火树照东溟。飘送故乡情。怀人今夜，清樽月底，未许同倾。
　　婵娟千里空相共，一水自盈盈。何当携袖，越王台上，遍数春灯。
　　（以上录自朱荔诗、李文约藏原稿）
　　菩萨蛮  丁未书事
　　茫茫谁吊中流血，怨魂凄对鹅潭月。锦缆断西风，清宵樯橹空。
　　鲛珠徒自搁，也为人间落。此夕叩阍难，天高无处攀。
　　卜算子  丁未书事
　　峥嵘百尺楼，楼上云霞热。创雁惊弦欲下难，只向人呜咽。
　　怕上最高楼，忍酹中元月。江蓼秋来瑟瑟红，谁辨花和血。
　　蝶恋花  丁未书事
　　郭北飘风平地起。陌上繁花，过眼胭成紫。年少驱车怜意气，不辞霜刃轻身试。
　　如墨战云连十里。天若有情，应惜无名死。腐肉凭谁供野祭，饥乌号客斜阳里。
　　木兰花慢  西樵白云洞
　　振衣千仞岭，沿磴道、蹑岩扃。对延客云舒，流觞水曲，翠绾红亭。泠泠。碎珠万斛，绕巃嵸、百折出山清。荡月鳌波细细，开轩墨浪盈盈。堪听。赴壑琴声。梯宛转，玉玲珑。趁种雾茶新，醅秋桂熟，跃涧鱼赪。忘形。置身入画，步逍遥、长啸破苍冥。更上倚虹高处，天湖一镜浮青。
　　清平乐  惠州西湖辛酉
　　五湖烟水，顾影怜西子。南国螺妆新点翠，肯让钱塘佳丽。
　　开奁一镜芳华，千红荡漾朝霞。三月春生万户，微波分付谁家。
　　清平乐  题广州文化公园四季名花齐放盛会
　　万千红紫，花讯能随意。南国四时春旖旎，酿得满庭芳气。
　　卅年锦绣成丛，新妆沈醉东风。自有人间雨露，未须凭仗天工。
　　蝶恋花  黄花岗七十周年祭
　　天地低昂三月暮。气壮南州，势挟风雷怒。慷慨小东营外路，不辞七尺拚强虏。
　　血洗春云开玉宇。郁郁长松，兀立迎新曙。共酹国殇倾绿醑，旌旗湿遍黄花雨。
　　浣溪沙  菊展
　　旧惜幽花擅瘦姿。今朝霜饱萼偏肥。卷帘清晓竞丰肌。
　　驻景不须凭浊酒，经风原未损繁枝。九秋犹是艳阳时。
　　虞美人  东湖春晓
　　东风一夜回新绿，影浸琉璃玉。弯环九曲赤栏桥，人在晓莺声里度花朝。
　　桃蹊柳岸深深处，画舸随歌驻。春来湖水不曾闲，尽日漂红漾翠过芳湾。
　　（以上录自《岭南当代诗词选》）
　　点绛唇  樱桃小鸟
　　数颖嫣红，宛疑南国相思子。翠禽声细，颗颗传幽意。
　　娇小樊姬，檀口教人醉。歌扇里。粉融脂腻。谁赋三株媚。
　　减字木兰花  小蝶碧桃
　　凤笙吹彻，入夜琼枝香正爇。倚镜妆慵，恰称瑶台月下逢。
　　宿云抱粉，紫蝶沈酣幽梦稳。玉屑珠霏，肯与春红斗艳姿。
　　鹊桥仙  水仙
　　明珰销梦，瑶筝传恨，望断湘云洛水。国香终古倩谁招，任飘尽、铜仙铅泪。
　　画翘簪玉，织罗舞雪，旧曲酒边犹记。待修花谱补宣和，叹绝世、孤芳能几。
　　虞美人  翠羽白楼
　　矜寒翠羽啼清晓，解道幽香早。东君缀玉上苔枝，谁向陇头游子报芳时。
　　还珠解佩人何在，清梦应难再。旧时月色恁冥蒙，惆怅安排词笔待春风。
　　小庭花  两色牡丹
　　施粉研朱未易描。镜奁初试汉宫娇。淡妆浓抹两妖娆。
　　国色天香矜绝代，锦帷绣被度春宵。不须解语亦魂消。
　　（按：此即浣溪沙调）
　　（以上录自张涛光笔记）
　　广州好  西苑盆景
　　广州好，盆景露华浓。酌影回波春入座，蟠根尺木势参空。西苑玉葱茏。
　　（按：此即望江南调）
　　（以上录自《诗词报》）
　　分春馆集外词一卷终
　　分春馆集外诗
　　落花 壬午
　　晓日千红下玉台，半随流水半尘埃。消沈六代江山梦，寂寞三春锦绣堆。
　　香国光阴曾一瞬，情天空色悟将来。杜郎未老才华尽，总为芳时带恨回。
　　杂诗七首
　　钿车何日出东门，停伫阴晴总断魂。坠絮飘花春渐老，闻声对影梦难温。
　　加餐小语徒相忆，遂愿他生且莫论。除却茶烟灯炧外，更无一计遣朝曛。
　　待人曾惯耐春寒，来日相逢各自难。凄绝落花微雨外，与谁私凭玉阑干。
　　长街躞蹀雨纵横，心力空抛约未成。输与定庵先会领，非将此骨媚公卿。
　　横塘深浅未关怀，亲采芙蓉愿尚乖。生恐入秋风物改，相逢犹隔水西涯。
　　虚杯相待酒仍斟，雨送新凉直到心。猛忆昨朝相见后，衣香云鬓几低吟。
　　白日经行卅六回，飞蓬两鬓复连腮。倘教误入南塘道，当负黄金走马才。
　　（以上录自陈永正笔记）
　　有怀
　　酒余心事万千缕，日午匆匆送别时。并立葵阴人不觉，此情唯有两家知。
　　（以上录自李文约笔记）
　　病卧经年管毫尽败乞于曲斋 二首 癸丑
　　闻道星期六，门多问字车。宁非书有价，不复食无鱼。
　　碍梦床虚设，充棚楮尚余。齐名愧夙昔，病困合穷居。
　　秃管书难就，成蝇误每多。病羸疏过肆，门静足张罗。
　　姓字今谁识，文章只自阿。老来规矩厌，丛帖任生蛾。
　　题百合花画
　　百合入夜开，人花两相俏。月色入帘时，清辉为人照。
　　自题七星岩图 己未
　　截取苍岩半段阴，竹光松影冷愔愔。孤篷染尽星湖水，世外仙源讵可寻。
　　自题浅绛山水
　　尺幅丹青一抹秋，山容清瘦似工愁。何时盖顶苍崖下，收拾云烟作卧游。
　　（以上录自崔浩江笔记）
　　悼老画家沈仲强 甲寅初春
　　沈公爱画菊，日就菊相亲。傲霜矜晚节，深会菊之神。心身如花叶，与菊合一人。众谓公善画，焉能举其真。高标竟遗世，拔脚无纤尘。却顾向东篱，依依空断魂。愿菊不须开，赭墨谁复陈。
　　夜话赠应新永正两棣 甲寅
　　吾曹出处关兴替，夺席还须仗尔才。下笔要存千载念，高林岂是十年栽。
　　主奴今日应能辨，流派干时竟孰开。若向南天论绝业，不教间气委蒿莱。
　　子畏尊兄以其先德靖侯先生遗稿属题
　　老阅沧桑眼倍明，传家一集仰豪情。故园风物归新笔，盛世文章得正声。
　　返棹有图供述德，托车何意浪知名。肄江间气分明在，斗酒无从为一倾。
　　西堂早茗读在山堂来诗次韵却寄语多浅率以病多思涩不能过自绳刻矣
　　来年髡柳尚离离，不为经寒改旧姿。入座尚怜青到眼，酿春难得雨成丝。
　　矜才讵可轻余命，怆别须拚纵一厄。惆怅极天无好梦，所思犹在水之湄。
　　（原注：“惆怅”原作“何况”，以全篇虚辞过多，遂为改易，而远不逮原意矣。）
　　江苏馆夜饮
　　少年得意在扬州，名馔初尝狮子头。最忆夜分歌席散，呼灯重上十三楼。
　　菊庵道兄以诗见讯走笔却寄
　　君来顿觉溪山美，携带春风到索居。老去情怀谁胜此，荐盘粗可办双鱼。
　　萝岗即事
　　琼枝十万簇仙台，侵晓迎阳次第开。自是萝峰春讯早，非关玉管夜相催。
　　初见早梅
　　催诗岩外拥花光，十里初梅趁艳阳。莫道岭南悭雪色，霏霏玉屑却生香。
　　（以上录自《朱庸斋书法集》）
　　夜坐三首 甲寅
　　七日方居末，何如此寂寥。灯深邀影共，门静让虫娇。
　　颓墨经三宿，清尊忍自浇。市闾看咫尺，引步总迢迢。
　　喧恬高楼会，年时我亦曾。挥毫偏惜墨，借月罢张灯。
　　似此平生趣，徒教濩落增。夜深摇兀久，冻蝠自飞腾。
　　讳疾空支拄，人云恐未真。寸心何所负，薄德本无邻。
　　蛮触难论大，蟪蛄宁有春。雕虫深自愧，屑屑未堪陈。
　　题余菊庵秋涧鸣泉图
　　无多着墨转新奇，颇与生平性分宜。掬得寒泉浣肝肺，此中容我更题诗。
　　（以上录自《南方鼓吹》）
　　别白下
　　摹杜师韩我未能，独将词笔傲金陵。一从赋罢南楼令，兀兀台城不再登。
　　（以上录自麦淦源藏原迹）
　　十友亭
　　阆苑天风接玉屏，江山文字见英灵。苍茫三百年间事，片石谁寻十友亭。
　　（以上录自张镇民藏原迹）
　　金鸡岭
　　共酌应知共此杯，尚怜巾帼奋登台。金鸡振翼催正急，湘粤雄关叩不开。
　　参观新会博物馆藏陈白沙手卷
　　辟恶芸香护宝藏，重开一卷字生香。山茅健笔今传世，遍写豪情向艳阳。
　　怡春招饮即席
　　万恨都从老去生，所哀犹有少年情。簪花侧帽无人管，晓泪宵樽只独倾。
　　踪迹每疑今异昔，相思宁计醉和醒。红妆知己今谁属，深海当年浪得名。
　　寄怀文略学长并谢惠画册
　　闻名悭一面，见画悟同门。衣钵承卢赵，钩皴逼宋元。
　　明窗堪自遣，斯道共谁论。格禁空翘跂，神交海内存。
　　岭南盆景艺术汇展口占
　　裁得虬枝汇画图，迎熏锦盖翠云铺。相看各具参天意，老干矜矜势未孤。
　　平山小学六十二周年校庆
　　老干新枝竟茁芽，春风时雨沐芳华。桃蹊李陌相矜秀，开遍乡园灿烂花。
　　（以上录自李文约藏原稿）
　　风怀简梁逸七首
　　坐阅情天鬓欲华，依然水石作生涯。何曾结习消除尽，惯爱春红且养花。
　　桔槔聊复灌闲阶，无复当年旧绮怀。了却浮生多少事，日长清课早安排。
　　桃叶桃根独有情，别来一水自盈盈。此身已分无余恨，更乞相亲到隔生。
　　年年梦落郁金堂，影事前尘几断肠。地老天荒人宛在，独无消息到王昌。
　　春朝一阕定风波，未谱箜篌已渡河。从此相思无处着，长亭南北怕经过。
　　秋丝犹未断莲根，老去风情敢复论。争似放翁身未死，卅年留梦沈家园。
　　只隔罗衣不隔心，可怜同梦不同衾。多情少小虽珍重，只是幽期未许寻。
　　（以上录自梁逸藏原稿）
　　分春馆集外诗一卷终
