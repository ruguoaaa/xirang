龙川词 宋 陈亮

提要
龙川词
龙川词跋
龙川词补遗
龙川词补遗跋
 　 
 
提要

　　《龙川词》一巻，补遗一巻，宋陈亮撰。亮有《龙川集》别着録。《宋史•艺文志》载：其词四巻，今不传。此集凡词三十首，巳具载本集。然前后不甚铨次，其本为毛晋所刋，分调类编。后有跋称：据家蔵旧刻，盖摘出别行之本。又补遗七首，则从黄升《花庵词》选采入者，词多纤丽，与今集逈殊。或疑赝作，毛晋跋称：黄升与亮俱南渡后人，何至谬误若此，或升惟选绮艳一种，而亮子沈所编今集，特表其父磊落骨干，故若出二手云云，理或然也。  

龙川词

　　水调歌头（送章徳茂大卿使金）

　　不见南师乆，谩说北羣空。当场只手，毕竟还我万夫雄。自笑堂堂汉使，得似洋洋河水，依旧只流东。且复穹庐拜，会向藳街逢。

　　尧之都，舜之壤，禹之封，于中应有，一个半个挽琱弓。万里烽烟如许，千古英灵安在，磅礴几时通。世运何湏问，赫日自当中。

　　又（癸夘九月十五日寿朱元晦）

　　人物从来少，篱菊为谁黄。去年今日，倚楼还是听行藏。未觉霜风无赖，好在月华如水，心事楚天长。讲论叅洙泗，杯酒到虞唐。

　　人未醉，歌宛转，兴悠扬，太平胸次，笑他磊磈欲成狂。且向武夷深处，坐对云烟开敛，逸思入微茫。我欲为君寿，何许得新腔。

　　又（和吴允成逰灵洞韵）

　　人爱新来景，龙认旧时湫。不论三伏，小住便觉凛生秋。我自醉眠其上，任是水流其下，湍激若为収。世事如斯去，不去为谁留。

　　本无心，随所寓。触虗舟，东山始末，且向灵洞与沈浮。料得神仙窟穴，争似提封万里，大小几琉球，但有君才具，何用问时流。

　　又（和赵周锡）

　　事业随人品，今古几麾旌。向来谋国，万事尽出汝书生。安识鹍鹏变化，九万里风在下，如许上南溟。斥鷃旁边笑，河汉一头倾。

　　叹世间，多少恨。几时平，覇图消歇，大家创见又成惊。邂逅汉家龙种，正尔乌纱白纻，驰骛觉身轻。樽酒从渠说，双眼为谁明。

　　念奴娇（至金陵）

　　江南春色，筭来是，多少胜游清赏。妖冶廉纤，只做得，飞鸟向人偎傍。地辟天开，精神朗慧，到底还京様，人家小语，一声声近清唱。

　　因念旧日山城，个人如画，已作中州想。邓禹笑人无限也，冷落不堪惆怅。秋水双明，高山一弄，着我些悲壮，南徐好住，片帆有分来往。

　　又（登多景楼）

　　危楼还望，叹此意，今古几人曾会。龟设神施，浑认作，天限南疆圵界。一水横陈，连岗三面，做出争雄势。六朝何事，只成门户私计。

　　因笑王谢诸人，登髙懐逺，也学英雄涕。凭却江山管不到，河洛祲氛无际。正好长驱，不须反顾，寻取中流誓，小儿破贼，势成宁问强对。

　　又（送戴少望叅选）

　　西风带暑，又还是，长途利牵名役。我已无心，君因甚，更把青衫为客。邂逅卑飞，几时高举，不露真消息。大家行处，到头须管行得。

　　何处寻取狂徒，可能着意，更问渠侬骨。天上人间，最好是，闹里一般岑寂。瀛海无波，玉堂有路，穏着青霄翼。归来何事，眼光依旧生碧。

　　贺新郎（同刘元实唐与正陪叶丞相饮）

　　修竹更深处，映帘栊，清阴障日，坐来无暑。水激泠泠知何许，跳碎危栏玉树。都不系，人间朝莫。东阁少年今老矣，况樽中有酒嫌推去，犹着我名流语。

　　大家绿野陪容与，筭等闲，过了薫风，又还商素。手弄柔条人健否，犹忆当时雅趣。恩未报，恐成辜负，举目江河休感涕，念有君，如此应忘阻，歌未罢，谁来舞？

　　又（寄辛幼安和见怀韵）

　　老去慿谁说，看几番，神奇臭腐，夏裘冬葛。父老长安今余几，后死无雠可雪。犹未燥，当时生髪。二十五弦多少恨，筭世间，那有平分月，羌妇弄汉宫瑟。

　　树犹如此堪重别，只使君，从来与我，话头多合，行矣置之无足问，谁换妍皮痴骨。但莫使，伯牙弦絶。九转丹砂牢拾取，管精金，只是铁，龙共虎，声应裂。

　　又（酬辛幼安再用韵见寄）

　　离乱从头说，爱吾民，金缯不爱，蔓藤累葛。壮笔尽消人脆好，冠盖阴山观雪。亏杀我，一星星髪，涕出女吴成倒转，问鲁为齐，弱何年月，丘也幸，由之瑟。

　　斩新换出旗麾别，把当时，一桩大义，拆开収合。据地一呼吾徃矣，万里摇肢动骨。这话覇，只成痴絶，天地洪炉谁扇鞲，算于中，安得长坚铁，淝水破，闗东裂。

　　又（懐辛幼安用前韵）

　　话杀浑闲说，不成教，齐民也解，为伊为葛，樽酒相逢成二老，却忆去年风雪，新着了，几茎华髪。百世寻人犹接踵，叹只今两地三人月，冩旧恨，向谁瑟。

　　男儿何用伤离别，况古来，几畨际会，风从云合。千里情亲长晤对，妙体本心次骨。卧百尺，髙楼斗絶，天下适安耕且老，看买犁卖劎平家铁，壮士泪，肺肝裂。

　　满江红（懐韩子师尚书）

　　曾洗乾坤，问何事，雄图顿屈。试着眼，阶除当下，又添英物。圵向争衡幽愤在，南来遗恨狂酋失。算凄凉部曲几人存，三之一。

　　诸老尽，郎君出，恩未报，家何恤。念横飞直上，有时还戢。笑我只知存饱煗，感君原不论阶级。休更上百尺旧家楼，尘侵帙。

　　桂枝香（观木樨有感寄吕郎中）

　　天高气肃，正月色分明，秋容新沐，桂子初収，三十六宫都足。不辞散落人间去，怕羣花，自嫌凡俗。向他秋晚，唤回春意，几曾幽独。

　　是天公，余香剩馥，怪一树香风，十里相续。坐对花旁，但见色浮金粟。芙蓉只解添愁思，况东篱，凄凉黄菊，入时太浅，背时太逺，爱寻髙躅。

　　三部乐（七月送丘宗卿使金）

　　小屈穹庐，但二满三平，共劳均佚。人中龙虎，本为明时而出。只合是，端坐王朝。看指挥整办，埽荡飘忽。也持汉节，聊过旧家宫室。

　　西风又还带暑，把征衫着上，有时披拂，休将看花泪眼，闻弦病骨。对遗民，有如皎日，行万里，依然故物，入奏几策，天下里，终定于一。

　　又（七月卄六日寿王道甫）

　　入脚西风，渐去去来来，早三之一。春花无数，毕竟何如秋实。不须待，名品如麻，试为君屈指，是谁层出。十朝半月，争看抟空霜鹘。

　　从来别真共假，任盘根错节，更饶仓卒。还他济时好手，封侯奇骨。没些儿，媻姗勃窣，也不是，峥嵘突兀。百二十岁，管做彻，元分人物。

　　瑞雪浓慢（六月十一日寿罗春伯）

　　蔗浆酪粉，玉壶氷醑，朝罢更闻宣赐。去天咫尺，下拜再三，幸今有母可遗。年年此日，共道月入怀中最贵。向暑天，正风云会遇，有恁嘉瑞。

　　鹤冲霄，鱼得水，一超便，直入神仙地。植根江表，开拓两河，做得黒头公未。骑鲸赤手，问何如，长鞭尺棰。向来王谢风流，只今管是。

　　阮郎归（重午寿外舅）

　　波光渺渺浸晴陂，有亭湖岸西。芰荷香拂栁丝垂，升堂献寿巵。

　　红约腕，緑侵衣。愿祝屇期颐。花间妙语欲无诗，一年歌一词。

　　祝英台近（六月十一日送叶正则如江陵）

　　驾扁舟，冲剧暑。千里江上去，夜宿晨兴。一一旧时路。百年忘了旬头，被人搀破，故纸里，是争雄处。

　　怎生诉，欲待细与分疏，其如有凭据。包裹生鱼，活底怎遭遇。相逢樽酒何时，征衫容易，君去也，自家须住。

　　又（九月一日寿兪德载）

　　嫩寒天，金气雨，揽断一秋事。仝様霏微，还作小晴意。世间万宝都成，些儿无欠，只待与，黄花为地。

　　好招致，对此郁郁葱葱，新篘未成醉。番手为云，造物等儿戱，也知冨贵来时，一班呈露，便做出人中祥瑞。

　　蝶恋花（甲辰寿元晦）

　　手捻黄花还自笑，笑比渊明，莫也归来早。随世功名浑草草，五湖却共繁华老。

　　冷淡家生寃得道，旖旎妖娆，春梦如今觉。管领岁华须到了，此花之后花应少。

　　卜算子（九月十八日寿徐子才）

　　悄静菊花天，洗尽梧桐雨。倍九周遭烂漫开，祝寿当头取。

　　顶戴御袍黄，疉秀金棱吐。仙种花容晚节香，人愿争先覩。

　　垂丝钓（九月七日自寿）

　　菊花细雨，萧萧红蓼汀渚。景物渐幽，风致如许。秋未莫，又值吾初度。

　　看天宇，正澄淸欲往。登髙未也，红尘当面飞舞。几人吊古，乌帽牢收取。短髪还羞觑，遐寿身，近五云深处。

　　彩鳯飞（一作彩鳯舞　七月十六日寿钱伯同）

　　人立玉，天如水，特地如何撰。海南沈烧着，欲寒犹煗。算从头，有多少，厚徳阴功，人家上，一一旧时香案，煞经惯。

　　小驻吾州纔尔，依然欢声满。莫也教，公子王孙眼见。这些儿，颕脱处，髙出书巻，经纶自入手，不了判断。

　　鹧鸪天（懐王道甫）

　　落魄行歌记昔逰，头颅如许尚何求。心肝吐尽无余事，口腹安然岂逺谋。

　　纔怕暑，又伤秋，天涯梦断有书不。大都眼孔新来浅，羡尔微官作计周。

　　谒金门（送徐子宜如新安）

　　新雨足，洗尽山城袢溽。见说好峯三十六，峯峯如立玉。

　　四海英逰追逐，事业相时伸缩。入境徳星须做福，只愁金诏趣。

　　天仙子（七月十五日寿内）

　　一夜秋光先着栁，暑力平明羞失守。西风不放入帘帏，饶永昼，沈烟透。半月十朝秋定否。

　　指点芙蕖凝伫久，髙处成莲深处藕。百年长共月团圎，女进酒，男称寿。一点浮云人似旧。

　　洞仙歌（丁未寿朱元晦）

　　秋容一洗，不受凡尘涴。许大乾坤这回大，向上头，些子是鵰鹗抟空。篱底下，只有黄花几朶。

　　骑鲸汗漫，那得人同坐。赤手丹心扑不破，问唐虞，禹汤武多少功名，犹自是，一点浮云铲过，且烧却，一瓣海南沈，任拈取，千年陆沈竒货。

　　踏莎行（懐叶八十推官）

　　书册如仇，旧逰浑讳，有懐不断人应异。千山上去梦魂轻，片帆似下蛮溪水。

　　已共酒杯，长坚海■，见君忽忘花前醉。从来解事苦无多，不知解到毫芒未。

　　南乡子（谢永嘉诸友相饯）

　　人物满东瓯，别我江心识俊逰。北尽平芜南似画，中流，谁系龙骧万斛舟。

　　去去几时休，犹是潮来更上头。醉墨淋漓人感旧，离愁，一夜西风似夏不。

　　点绛唇（咏梅月）

　　一夜相思，水边清浅横枝瘦。小窻如昼，情共香俱透。

　　清入梦魂，千里人长乆。君知否，雨僝云僽，格调还依旧。  
　 
龙川词跋

　　同甫，一名同，永康人。光宗策进士，羣臣奏其巻第三，御笔擢第一。既知为同甫，大喜。又有天留遗朕之诏，其恩遇如此。据叶水心序，其集云四十巻，今行本止三十巻。想尚多佚遗，其最著者，莫如上皇帝四书及酌古论，自赞云：人中之龙，文中之虎。真无忝矣。第本集载词选三十阕。无甚诠次。如寄辛幼安、贺新郎三首，错见前后。予家蔵《龙川词》一巻，又每调类分，未知孰是。读至巻终，不作一妖语媚语，殆所称不受人怜者欤。湖南毛晋识。  
　 
龙川词补遗

　　水龙吟（春恨）

　　闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻煗。恨芳菲世界，游人未尝，都付与，莺和燕。

　　寂莫凭髙念逺，向南楼，一声归雁。金钗斗草，青丝勒马，风流云散，罗绶分香，翠绡封泪，几多幽怨。正销魂，又是疎烟淡月，子规声断。

　　洞仙歌（雨）

　　琐窗秋莫，梦髙唐人困，独立西风万千恨。又檐花落处，滴碎空阶，芙容院，无限秋容老尽。

　　枯荷摧欲折，多少离声，锁断天涯诉幽闷。似蓬山去后，方士来时，挥粉泪，点点梨花香润。断送得，人间夜霖铃，更叶落梧桐，孤灯成晕。

　　虞美人（春愁）

　　东风荡扬轻云缕，时送萧萧雨。水边台榭燕新归，一口香泥湿带，落花飞。

　　海棠糁径铺香绣，依旧成春痩。黄昏庭院栁啼鸦，记得那人和月，折梨花。

　　眼儿媚（春愁）

　　试灯天气又春来，难说是情懐。寂寥聊似，扬州何逊，不为江梅。

　　扶头酒醒炉香灺，心绪未全灰。愁人最是，黄昏前后，烟雨楼台。

　　思佳客（春感）

　　花拂阑干栁拂空，花枝绰约栁鬟松。蝶翻淡碧低边影，莺啭浓香杪处风。

　　深院落，小帘栊，寻芳犹忆旧相逢。桥边携手归来路，踏皱残花几片红。

　　清平乐（秋晚，伯成兄徃龙兴山中，意其登山临水，不无闺房之思。作此词恼之。）

　　银屏绣阁，不道鲛绡薄。嘶骑囱囱尘漠漠，还过夕阳村落。

　　乱山千叠无情，今宵遮断愁人。两处香消梦觉，一般晓月秋声。

　　滴滴金

　　断桥雪霁闻啼鸟，对林花，弄晴晓。画角吹香客愁醒，见梢头红小。

　　团酥剪蜡知多少，向风前，压春倒。江嶂人烟画图中，有短篷香绕。

　　龙川词补遗  
　 
龙川词补遗跋

　　余正喜同甫，不作妖语媚语。偶阅中兴词选，得水龙吟，以后七阕亦未能超然。但无一调合本集者。或云：赝作。葢花庵与同甫俱南渡后人，何至误谬若此。或花庵专选绮艳一种，而同甫子沈所编本集，特表阿翁磊落骨干，故若出二手。况本集云：词选则知同甫之词，不止于三十阕，即补此花庵所选，亦安得云全豹耶。姑梓之以俟。博雅君子湖南毛晋又识。  
　
