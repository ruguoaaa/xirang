　　钦定四库全书　　　　　集部十
　　酒边词　　　　　　　　词曲类一【词集之属】提要
　　【臣】等谨案酒边词二巻宋向子諲撰子諲字伯恭临江人钦圣宪肃皇后再从侄元符初以恩泽补官髙宗朝歴徽猷阁直学士知平江府事迹具宋史本传子諲晚年以忤秦桧致仕卜筑于清江五栁坊杨遵道光禄之别墅号所居曰芗林既作七言絶句以纪其事而复广其声为鹧鸪天一阕楼钥攻媿集尝纪其事然钥仅称其诗而不及其词又子諲之号芗林居士据西江月五栁坊中烟緑一阕注当在政和年间钥亦考之未悉也马氏经籍考载子諲有酒边词一巻乐府纪闻则称四巻此本为毛晋所刋分为二巻上巻曰江南新词下巻曰江北旧词新词所载其自注皆绍兴甲子旧词所载其自注则政和宣和甲子巻首有胡寅序称退江北所作于后而进江南所作于前以枯朩之心幻出葩华酌元酒之尊弃置醇味玩其词意此集似子諲所自定然减字朩兰花斜红叠翠一阕注绍兴壬申春芗林瑞香盛开赋此词是年三月十六日公下世此词公之絶笔云云已属后人缀入而此词以后所载尚多年月先后又不以甲子为次殆后人又有所窜乱非原本也其浣溪沙咏岩桂第二阕别様清芬扑鼻来一首据注云曽端伯和盖以端伯和词附録集内而原目乃并作子諲之词题为浣溪沙十二首则非其旧次明矣乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　酒邉词原序
　　词曲者古乐府之末造也古乐府者诗之傍行也诗出于离骚楚词而离骚者变风变雅之怨而迫哀而伤者也其发乎情则同而止乎礼义则异名之曰曲以其曲尽人情耳方之曲艺犹不逮焉其去曲礼则益逺矣然文章豪放之士鲜不寄意于此者随亦自扫其迹曰谑浪游戱而已也唐人为之最工者栁耆卿后出掩众制而尽其妙好之者以为不可复加及眉山苏氏一洗绮罗香泽之态摆脱绸缪宛转之度使人登髙望逺举首髙歌而逸怀浩气超然乎尘垢之外于是花间为皁而栁氏为舆台矣芗林居士步趋苏堂而哜其胾者也观其退江北所作于后而进江南所作于前以枯木之心幻出葩华酌元酒之尊弃置醇味非染而不色安能及此余得其全集于公之外孙汶上刘荀子卿反复厌饫复以归之因题其后公宏才伟绩精忠大节在人耳目固史载之矣后之人昧其平生而聴其余韵亦犹读梅花赋而未知宋广平欤武夷胡寅题















　　钦定四库全书
　　酒边词巻上
　　宋　向子諲　撰
　　江南新词
　　满庭芳【岩桂风韵髙古平生心醉其间昔转漕淮南尝手植堂下芗林此花为多戏作是词当邀徐师川诸公同赋】
　　月窟蟠根灵岩分种絶知不是尘凡琉璃剪叶金粟缀花繁黄菊周旋避舍友兰蕙羞杀山樊清香逺秋风十里鼻观已先叅　酒阑聴我语平生半是江北江南经行处无穷绿水青山常被此花相恼思共老结屋中间不因着芗林底事游戏到人寰
　　又【岩桂芗林改张元功所作】
　　瑟瑟金风团团玉露岩花秀发秋光水边一笑十里得清香疑是蕋宫仙子新妆就娇额涂黄霜天晚妖红丽紫囘首总堪伤　中央孕正色更留明月偏照何妨便髙如兰菊也让芬芳输与芗林居士微吟罢闲据胡床须知道天教尤物相伴老江郷
　　蓦山溪【绍兴乙夘大雪行鄱阳道中】
　　瑶田银海皓色难为对琪树照人间晓然是华严境界万年松径一带旧峰峦深掩覆密遮蔵三昧光无碍金毛狮子打就休惊怪片片上红炉且不可将情作解有无不道低絶去来今明即暗暗还明只个长不昧
　　又【王明之曲芗林易置十数字歌之】
　　挂冠神武来作烟波主千里好江山都尽是君恩赐与风勾月引催上泛宅时【泛宅即公所赐舟也上批云泛宅可永充子諲乗坐因名其舟曰泛宅】酒倾玉鲙堆雪总道神仙侣　蓑衣蒻笠更着些儿雨横笛两三声晚云中惊鸥来去欲烦妙手写入散人图蜗角名蝇头利着甚来由顾
　　又【老妻生日作十一月初七日】
　　一阳才动万物生春意试説与宫梅到东阁花枝第几疎疎淡淡冷艳雪中明无俗调有真香正与人相倚怕烟怕雾瑞色门阑喜再拜引杯长看两颊红潮欲起天教难老风鬓绿如云对玉笋与芗林嵗嵗花前醉
　　水龙吟【绍兴甲子上元有懐京师】
　　华灯明月光中绮罗弦管春风路龙如骏马车如流水软红成雾太液池边葆真宫里玉楼珠树见飞琼伴侣霓裳缥缈星囘眼莲微步　笑入防云深处更冥冥一帘花雨金钿半落寳钗斜坠乗鸾归去醉失桃源梦囘蓬岛满身风露到而今江上愁山万叠鬓丝千缕又【甲子季冬丁亥冒雪与晁叔异刘子驹兄弟皆北客同上雪台登连辉观梁使君遗酒仍与北梨俱醉芗林堂上相与聨句云西北通无路东南偶共期穿林行鸟路踏雪噍鵞梨吴大年方病起不能同此乐得大年水龙吟词过之夜归月色如昼亦赋一首】
　　梦囘寒入衾裯晓惊忽堕瑶林里穿帷透隙落花飞絮难穷巧思着帽披裘挈壶呼友倚空临水望琼田不尽银涛无际浮皓色来天地　遥想吴郎病起政冷窗微吟拥鼻持牋赠我新词絶唱珠零玉碎余兴追游清芬坐对髙谈倾耳晚归来风埽停云万里月华如洗
　　八声甘州【中秋前数夕久雨方晴】
　　恨中秋多雨及晴景追赏且先探纵玉钩初上冰轮未正无数婵娟饮客不来自酌对影亦清妍任笑芗林老雪鬓霜髯　好在章江西畔有淩云玉笋空翠相连嬾﨑岖林麓则窈窕溪边自防此生休问愿愿瓮中长有酒如泉人世间是谁得似月下尊前
　　又【丙寅中秋对月】
　　埽长空万里浄无云飞镜上天东欲骑鲸与问一株丹桂几度秋风取水珠宫贝阙聊为洗尘容莫放素娥去清影方中　魄犹余半璧便笙簧万籁尊俎千峰况十分端正更鼓舞衰翁恨人生时乎不再未转头欢事已沉空多酌我嵗华好处浩意无穷
　　水调歌头【大观庚寅闰八月秋芗林老顾子美汪彦章蒲庭鉴时在诸公幕府间从游者洪驹父徐师川苏仰固及李商老兄弟是夕登临赋咏乐甚俯仰三十九年所存者余与彦章耳绍兴戊辰再闰感时抚事为之太息因取旧诗中师川一二语作是词】
　　闰余有何好一年两中秋补天修月人去千古想风流少日南昌幕下更得洪徐苏李快意作清游送日眺西岭得月上东楼　四十载两人在总白头谁知沧海成陆萍迹落南州忍问神京何在幸有芗林秋露芳气袭衣裘防送余生事唯酒可忘忧
　　又【灵隠寄云与洛滨老人及筠翁过最乐堂醉中秋月用鄙韵有妙唱得赋一首庶异时不为堂上生客耳】
　　我生六十四四度闰中秋碧天千里如水明月更如流照我洛滨诗伯携手仙卿防隠阆苑与同游人醉玉相倚不肯下琼楼　芗林老章江上几囘头賸欲控鹤瀛海聊下越王州直入白云深处细酌仙人九酝香雾尽侵裘共看一笑粲以写我心忧
　　又【再用前防答任令尹】
　　飘飘任公子爽气欲横秋向日携诗过我知不是凡流筑室清江西畔巧占一川佳处胜士日追游邀我出门去拉月上新楼　烂银盘从树杪出云头好是风流从事同醉入青州须信人生如幻七十古来稀有销得几狐裘谁似芗林老无喜亦无忧
　　洞仙歌【中秋】
　　碧天如水一洗秋容浄何处飞来大明镜谁道斫却桂应更光辉无遗照写出山河倒影　人犹苦余热肺腑生尘移我超然到三境问姮娥缘底事有盈亏烦玉斧运风重整教夜夜人世十分圆待却长年醉了还醒
　　满江红【奉酧曽端伯使君兼简赵若虚监郡】
　　雁阵横空江枫战几番风雨天有意作新秋令欲鏖残暑篱菊岩花俱秀发清芬不断来窗户共驩然一醉得黄昏仍叔度　尊前事尘中去拈花问无人语芗林顾灵照笑抚庭树试举似虎头城太守想应防得处老我来懒更作渊明闲情赋
　　虞美人【与赵正之宛丘执别俯仰十有余年忽漫相逢又尔语别作是词以送】
　　淮阳堂上曾相对笑把姚黄醉十年离乱有深忧白发萧萧同见渚江秋　履声细聴知何处欲上星辰去清寒初溢暮云收更看碧天如水月如流
　　又【明年过彭蠡遇大风行巨浪中用前韵寄赵正之及洪州李相公兼示开元栖隠二老】
　　银山堆里芦山对舟子愁如醉笑看五老了无忧大觉胸中云梦气横秋　若人到得归元处定一齐销去直须闻见泯然收始知大江东注不曾流
　　又【中秋与二三禅子方诵十谈赵正之复以长短句见寄乃用其韵语答之】
　　澄江霁月秋无对酒何须醉人怜贫病不堪忧谁识此心如月正含秋　再三涝漉方知处试向波心去迢迢空刧勿能收漫道从来天地与同流
　　又【梅花盛开走笔戏呈韩叔夏司谏】
　　江头苦被梅花恼一夜霜须老谁将冰玉比精神除是淩波却月见天真　情髙意逺仍多思只有人相似满城桃李不能春独向雪花深处露花身
　　蝶恋花【和曾端伯使君用李久善韵】
　　洲上百花如锦绣水满池塘更作溅溅溜防送风光惟有酒苦吟不怕因诗瘦　寻壑经丘长是久晚晚归来稚子柴门候万事付之醒梦后眉头不为闲愁皱又【百花洲老桂盛开张师明程徳逺携酒来醉花下有唱酧蝶恋花亦次其韵】
　　岩桂秋风南埭路墙外行人十里香随步此是芗林游戏处谁知不向根尘住　今日对花非浪语忆昨明光早荷君王顾生怕青蝇轻防汚思鲈何似思花去
　　鹧鸪天【夀太夫人】
　　戏防堂深翠幙张南飔特地作微凉葵花向日枝枝似萱草忘忧日日长　门有庆福无疆老人星共酒生光慇懃更假天吴手倾泻西江入夀觞
　　又【番禺齐安郡王席上赠故人】
　　台埭初逢两妙年瑶林玉树倚风前疎梅影里春同醉红芰香中月一船　长怅恨短姻縁空余蝴蝶梦相连谁知瘴雨蛮烟地重上襄王玳瑁筵
　　又【豫章郡王席上】
　　两个鸳鸯波上来一緺杨栁掌中回已愁共雪因风去更着繁弦急管催　含浅笑劝深杯桃花气防眼边开司空常见风流惯输与山翁醉玉摧
　　又【绍兴己未归休后赋】
　　露下风前处处幽宫黄如染翠如流谁将天上蟾宫树散作人间水国秋　香郁郁思悠悠几年魂梦绕江头今朝得到芗林醉白发相看万事休
　　又【旧史载白乐天归洛阳得杨常侍旧第有林泉之致占一都之胜芗林居士卜筑清江乃杨遵道光禄故居也昔文安先生之所可而竹木池馆亦甚似之其子孙与两苏公并从游所谓百花洲者因东坡而得名尝为絶句以纪其事复戏广其声为是词云】
　　莫问清江与洛阳山林总是一般香两家地占西南胜可是前人例姓杨　石作枕醉为郷藕花菱角满池塘虽无中岛霓裳奏独鹤随人意自长
　　又【有懐京师上元与韩叔夏司谏王夏卿侍郎曹仲声少卿同赋】
　　紫禁烟花一万重鼇山宫阙隠晴空玉皇端拱彤云上人物嬉游陆海中　星转斗驾囘龙五侯池馆醉春风而今白发三千丈愁对寒灯数防红
　　又【戏韩叔夏】
　　只有梅花似玉容云窗月户几尊同见来照眼明如水欲去愁眉淡逺峰　山万叠水千重一双蝴蝶梦能通都将泪作梅黄雨尽把情为栁絮风
　　又【老妻生日】
　　玉篆题名在九天而今且作地行仙挂冠神武归休后同醉芗林是几年　游泳鹤蹁跹疎梅修竹两清妍欲知福夀都多少草阁清江可比肩
　　又【咏红梅】
　　江北江南雪未消此花独步百花饶青枝可爱难为杏绿叶初无不是桃　多态度足风标蕋珠仙子醉红潮絶怜野外横斜处似与芗林慰寂寥
　　又【绍兴壬戌中秋前数夕与杨谨仲鲁子明刘曼容及子驹兄弟待月新桥】
　　驾月新成碧玉梁青天万里泻银潢广寒宫里无双树无热池边不尽香　承露液酿秋光直须一举累千觞不知世路风波恶何似芗林气味长
　　又【绍兴戊辰嵗闰中秋】
　　明月光中与客期一年秋半两圆时姮娥得意为长计织女欢盟可恨迟　瞻玉兔倒琼彝追懐往事记新词浩歌且入沧浪去醉里归来凝不知
　　又【曾端伯使君自防守移帅荆南作是词戏之】
　　赣上人人説故侯从来文采更风流题诗漫道三千号别酒须一百筹　乗画鹢衣轻裘又将春色过荆州合江绕防垂杨栁总学歌眉叶叶愁
　　减字朩兰花【绍兴辛未冬温臈前梅花已谢去明日立春今夕大雪程徳逺弟来自龙舒张琦言寄声相问有懐其人】
　　青松翠篠一夜欹倾如醉倒残腊能佳落尽梅花见雪花　诗涯酒岛何日登临同笑傲未老还家饱歴年华有鬓华
　　又【绍兴壬申春芗林瑞香盛开赋此词是年三月十有六日辛亥公下世此词公之絶笔也】
　　斜红叠翠何许花神来献瑞粲粲裳衣割得天孙锦一机　真香妙质不耐世间风与日着意遮围莫放春光造次归
　　阮郎归【绍兴乙夘大雪行鄱阳道中】
　　江南江北雪漫漫遥知易水寒同云深处望三闗断膓山又山　天可老海能翻消除此恨难频闻遣使问平安几时銮辂还
　　秦楼月
　　芳菲歇故园目断伤心切伤心切无边烟水无穷山色可堪更近干龙节眼中泪尽空啼血空啼血子规声
　　外晓风残月
　　少年游【别韩叔夏】
　　去年同醉酴醿下尽笔赋新词今年君去酴醿欲破谁与醉为期　旧曲重歌倾别酒风露泣花枝章水能长湘水逺流不尽两相思
　　西江月【番禺赵立之郡王席上】
　　风响蕉林似雨烛生粉艳如花客星椉兴泛仙槎误到支机石下　欢喜地中取醉温柔郷里为家防红香雾閙春华不道风波可怕
　　又【吴穆仲与法喜以禅恱为乐寄倡酧醉蓬莱示芗林居士有见处即已无心即了之句戏作是词答之】
　　见处莫教甚着无心慎勿沉空本无背面与初终説了还同説梦垂欲识芗林居士真成渔父家风收丝垂钓月明中总是神通妙用
　　又【绍兴丁已秋徧走湖东诸郡遂作天台雁宕之游政黄柑江鳐时足慰平生时拜诏书芗林之赐因成长短句寄朱子发范元长陈去非翰林三学士以资玉堂中一笑】
　　得意穿云度水及时斫玉分金兹游了却未来心怪我归迟一任　居士何如学士翰林休笑芗林个中真味少知音不是清狂太甚
　　又【政和年间卜筑宛丘手植众芗自号芗林居士建炎初解六路漕事中原俶扰故庐不得返卜居清江之五栁坊绍兴癸丑罢帅南海即弃官不仕乙夘起以九江郡得转漕江东入为户部侍郎辞荣辟谤出守姑苏到郡少日请又力焉诏可且赐舟曰泛宅送之以归已未暮春复遂旧隠时仲舅李公休亦辞舂陵郡守致仕喜赋是词】
　　五栁坊中烟绿百花洲上云红萧萧白发两衰翁不与时人同梦　抛掷麟符虎节徜徉月下林风世间万事转头空个里如如不动
　　又【山谷作酴醿诗极工所谓露湿何郎试汤饼日烘荀令炷炉香取古人语以况此花称为着题余三十年前与晁之道狄端叔诸公醉皇建院东武襄家酴醿甚盛各赋长短句独记余浣溪沙一首云翠羽衣裳白玉人不将朱粉汚天真清风为伴月为隣　枕上解随良夜梦壶中别是一家春同心小绾更尖新真成梦事此宅此花不殊而心情老嬾无复当时矣勉强作是词云】
　　红褪小园桃杏绿生芳草池塘谁教芍药殿春光兀似酴醿官样　翠盖更防珠幰熏炉賸熨沉香娟娟风露满衣裳独步瑶台月上
　　又【老妻生日因取芗林中所产异物作是词以侑觞】
　　几见芙蓉竝蒂忽生三秀灵芝千年老树出孙枝岩桂秋来满地　白鹤云间翔舞绿叶上游嬉齐眉偕老更何疑个里自非尘世
　　南郷子【大雪韩叔夏坐中】
　　梅与雪争姝试问春风管得无除却个人多样态谁如细把冰姿比玉肤　一面倒金壶既醉仍烦翠袖扶同向淩风台上看何如且与芗林作画图
　　浣溪沙【寳林山闻建兰】
　　绿玉樷中紫玉条幽花疎淡更香饶不将朱粉汚髙标空谷佳人宜结伴贵游公子不能招小窗相对诵离
　　骚
　　又【渔父词张志和之兄松岩所作也有招真子归隠之意居士为姑苏郡守浩然有归志因广其声为浣溪沙示姑苏诸友】
　　乐在烟波钓是闲草堂松桂已胜攀梢梢新月几囘湾一碧太湖三万顷屹然相对洞庭山狂风浪起且须
　　还
　　又【戏呈牧庵舅】
　　进步须于百尺竿二边休立莫中安要知露没多般花影镜中拈不起蟾光空里撮应难道人无事更叅
　　看
　　又【荆公除日诗云爆竹声中一嵗除东风送防入屠苏千门万户曈曈日争把新桃换旧符东坡诗云老去怕看新厯日退归拟学旧桃符古今絶唱也吕居仁诗有画角声中一嵗除平明更饮屠苏酒之句政用以为故事耳芗林退居之十年戏集两公诗辄以鄙意足成浣溪沙自书以遗灵照】
　　爆竹声中一嵗除东风送防入屠苏曈曈晓色上林庐老去怕看新厯日退归拟学旧桃符青春不染白髭
　　须
　　又【岩桂花开不数日谢去每恨不能挽留近得炉熏颇耐久】
　　醉里惊从月窟来睡余如梦蕋宫囘碧云时度小崔嵬疑是海山怜我老不论时节遣花开从今休数返魂
　　梅
　　又【附曾端伯和】
　　别様清芬扑鼻来秋香过后却追囘博山轻雾锁崔嵬　珍重香林一抹手不教一日不花开暗中错认是江梅【首二句或刻聴罢霓裳梦觉来天香留得袖中囘】
　　又【老妻生日】
　　星斗昭囘自一天疎梅池畔鬭清妍蟠桃正熟藕如船叶上灵来瑞世林间白鹤舞胎仙春秋不记几千
　　年
　　又【堂前岩桂犯雪开数枝色如杏黄适当老妻生朝作此以侑觞】
　　瑞气氤氲拂水来金幢玉节下瑶台江梅岩桂一时开不尽秋香凝燕寝无边春色上尊罍临风嗅蕋共徘
　　徊
　　又【和曾吉甫韵呈宋景晋待制宋有二小姬小桃小兰】
　　绿绕红围宋玉墙幽兰林下正芬芳桃花气防玉生香谁道广平心似铁艳妆髙韵两难忘苏州老矣不能
　　狂
　　又【再用韵寄曾吉甫运使】
　　霭霭停云覆短墙夭夭临水自然芳猗猗无处着清香珍重蓦山溪句好尊前频举不相忘濠梁梦蝶尽春
　　狂
　　又【简王景源元渤伯仲】
　　南国风烟深更深清江相接是庐陵甘棠两地绿成隂九日黄花兄弟防中秋明月故人心悲欢离合古犹
　　今
　　又【绍兴辛未中秋王景源使君椉流下箫滩舍舟从陆芗林老人以长短句赠行】
　　尊俎风流意气倾一杯相属忍催行离歌更作防膓声滚滚大江前后浪娟娟明月短长亭水程山驿总闗
　　情
　　生查子【绍兴戊午姑苏郡斋懐归赋】
　　天上得灵根不是凡花数清似水沉香色染蔷薇露芗林月冷时玉笋云深处归梦托秋风夜夜江头路
　　又【与客醉岩桂下落蕋忽堕酒杯中】
　　月姊倚秋风香度青林杪吹堕酒杯中笑靥撩人小芗林万事休独此情未了醉里又题诗不觉花前老临江仙【绍兴庚申老妻生日幼女灵照生于是嵗女子亦有弄璋之喜】
　　新月低垂帘额小梅半出檐牙髙堂开燕静无哗麟孙凤女学语正咿哑　寳鼎賸熏沉水琼彝烂醉流霞芗林同老此生涯一川风露总道是仙家
　　七娘子
　　山围水绕髙堂路恨密云不下阳台雨雾阁云窗风亭月户分明携手同行处　而今不见生尘步但长江无语东流去满地落花漫天飞絮谁知总是离愁做
　　减字朩兰花
　　维摩住处竟日缤纷花似雨更有难忘十里清芳扑鼻香　当年疏傅借问赐金那用许何似归艎寳墨光芒万丈长
　　又
　　年年岩桂恰恰中秋供我醉今日重阳百树犹无一树香　且倾白酒赖有茱萸枝在手可是清甘绕遍东篱摘未堪
　　清平乐【芗林之居岩桂为最比得公是先生清平乐词云小山藂桂最有留人意拂叶攀花无限思露湿秾香满袂别来过了秋光翠帘昨夜新霜多少月宫闲地姮娥与借余芳因赋一首】
　　幽花无外心与芗林防绿发相看今老矣不作浅俗气味　露叶薿薿生光风梢泛泛飘香称意中秋开了余情犹及重阳
　　又【韩叔夏】
　　秋光如水酿作鵞黄蚁散入千岩桂树里惟许脩门人醉　轻钿重上风鬟不禁月冷霜寒步障深沉归去依然愁满空山
　　又【岩桂盛开戏呈韩叔夏司谏】
　　吴头楚尾踏破芒鞵底万壑千岩秋色里不耐恼人风味　而今老我芗林世闲百不闗心独喜爱香韩夀能来同醉花隂
　　又【奉酧韩叔夏】
　　薄情风雨断送花何许一夜清香无觅处却返云窗月户　醉郷麯米为春荆州富贵中人肯入芗林浄社玉山属倒芳茵
　　又【赠韩叔夏】
　　银钩虿尾一似钟繇字吏部文章麟角起自是瑞人惊世　西垣准拟挥毫不须苦续离骚政看翻堦红药无忘藂桂香醪
　　又【答赵彦正使君】
　　人间尘外一种寒香蕋疑是月娥天上醉戏把黄云挼碎　使君坐啸清江腾芳飞誉无双兴寄小山藂桂诗成棐几明窗
　　又【郑长卿资政恵以龙焙絶品于方酿芗林春色恨不得持去戏有此赠】
　　芗林春色杯面云腴白醉里不知天地窄真是人间欢伯　风流玉友争妍酪奴可与忘年空诵少陵佳句饮中谁是俱仙
　　更漏子【雪中韩叔夏席上】
　　小窗前疎影下鸾镜弄妆初罢梅似雪雪如人都无一防尘　暮江寒人响絶更着防胧微月山似玉玉如君相看一笑温
　　防绛唇【芗林老人绍兴甲寅中秋与二三禅子对月寳林山中戏作长短句俗呼防绛唇】
　　绿水青山一轮明月林梢过有谁同坐妙徳毘卢我石女髙歌古调无人和还知麽更没别个且莫分疏破
　　又【代浄□老】
　　此夜中秋不向光影门前过披衣得坐无佛□生我【阙】皷打皮借问今几和还知麽就中两个鼻孔谁穿破
　　又【代香严荣老】
　　不昧本来太虚明月流辉过同行独坐髙下多由我玉轸无弦谁对秋风和还知麽老庞一个识得机闗破
　　又【代栖隠昙老】
　　折脚铛中二时粥饭随縁过东行西坐不识而今我壊尽田园终日且婆和还知麽锥也无个时露衣衫破
　　又【复自和】
　　不挂一裘世闲万事如风过忘縁兀坐皮袋非真我随色摩尼朱碧如何和还知麽从来只个千古扑不破
　　又【别代浄□】
　　荆棘林中浪夸好手曾穿过不起千坐逼塞虚空我问路台山婆子随声和还知麽石桥老个些子平窥破
　　又【别代香严】
　　春浪桃花禹门三尺平跳过死生不坐变化须归我山起南云北雨声相和还知麽防防真个块土何曾破
　　又【别代栖隠】
　　脱落皮肤故人南岳峰前过只知闲坐千圣难窥我明月澄潭谁唱复谁和还知麽锦鳞没个莫触清光破
　　又【别自和】
　　绿水池塘笑看野鸭双飞过正当呆坐纽鼻须还我画日张弓许久无人和还知麽难得全个不免须明破
　　又【世传水月观音词徐师川恶其鄙俗戏作一首】
　　冰雪肌肤靓妆喜作梅花面寄情髙逺不与凡情染玉立峰前闲把经珠转秋风便雾收云卷水月光中见
　　又【重九戏用东坡先生韵】
　　无热池南嵗寒亭上开新宴青山芳甸尽入真如观举首髙歌人在秋天半晴空逺寒江影乱何处飞来雁
　　又
　　病卧秋风嬾寻杯斝追欢宴梦游都甸不改当年观故旧雕零天下今无半烟尘逺泪珠零乱怕问随阳雁
　　又
　　今日重阳强挼青蕋聊开宴我家畿甸试上连辉观忆着酺池古墖烟霄半愁心逺情随云乱膓断江城雁
　　又【重阳后数日菊墩始有花与诸友再登赋第四首】
　　莫问重阳黄花满地须游宴休论夷甸且作江山观百嵗光隂屈指今过半霜天晚眼昏花乱不见书空雁
　　又【王景源使君宠示岩桂长短句拟和一首】
　　春蕙秋兰断崖空谷终难近何如逸韵十里香成阵倾盖论交白首情无尽因君问新声玉振更觉花清润
　　又【再赋示王景源使君】
　　璧月光辉万山不隔蟾宫树金风玉露水国秋无数老子情钟欲向香中住君王诉龙鸾飞舞送到归休处
　　又【再次王景源使君韵赋第三首】
　　明月山头古香吹堕青林底世情无味伴我千岩里诗老风流也向花留意歌新拟调髙难比半坐分君醉
　　采桑子【芗林为牧庵舅作】
　　霜须七十期同老云水之郷总挂冠裳闲里光隂一倍长　况逢【阙】靥篱边笑风露中香报冷秋光自有仙人九酝觞
　　一落索
　　春风吹断前山雨行云归去朝来须信本无心囘首了无寻处　欲问个中去路阿谁能语澄江霁月却深知把此意都分付
　　如梦令【予以岩桂为炉熏杂以龙麝或谓未尽其妙有一道人授取桂花真水之法乃神仙术也其香着人不减名曰芗林秋露李长吉诗亦云山头老桂吹古香戏作二阕以贻好事者】
　　欲问香林秋露来自广寒深处海上説蔷薇何似桂花风度髙古髙古不着世间尘汚
　　又
　　谁识芗林秋露胜却诸天花雨休更觅曹溪自有个中去路叅取叅取滴滴要知落处
　　卜算子
　　临镜笑春风生怕梅花妬疑是西湖处士家疎影横斜处　江静竹娟娟绿绕青无数独许幽人仔细看全胜墙东路
　　又【中秋欲雨还晴恵力寺江月亭用东坡先生韵示诸禅老寄徐师川枢密】
　　雨意挟风囘月色兼天静心与秋空一样清万象森如影　何处一声钟令我发深省独立沧浪忘却归不觉霜华冷
　　又【重阳后数日避乱行双源山间见菊花复用前韵时以九江郡恳辞未报】
　　时菊碎榛薪地僻柴门静谁道村中好客稀明月和清影　天地一蘧庐梦事慵思省若个知余嬾是真心已如灰冷
　　又【督战淝水再用前韵第三首示青草堂】
　　轇轇扰扰中本体元来静一段澄明絶防埃世事如泡影　歇即是菩提此语须三省古道无人着脚行禾黍秋风冷
　　又【复自和赋第四首】
　　千古一灵根本妙无明浄道个如如已是差莫认风旛影　枯朩夜堂深黙坐时观省月落乌鸡出户飞万里闗河冷
　　三字令
　　春日尽雨余时红簌簌绿漪漪花满地水平池烟光里云影上画船移　文鸳并白鸥飞歌韵响酒行迟将我意入新诗春欲去留且住莫教归
　　长相思【绍兴戊辰闰中秋】
　　年重月月重光万瓦千林白似霜扁舟入醉乡　山苍苍水茫茫严濑当时不是狂髙风引兴长
　　南歌子
　　栁眼风前动梅心雪后寒年光浑似雾中看报答风光无处可为欢　一曲聊收泪三杯强自寛新愁不耐上眉端怕见长安归路嬾凭栏
　　减字朩兰花
　　无穷白水无限芰荷红翠里几防青山半在云烟晻霭间　移舟横截卧看碧天流素月此意虚徐好把芗林入画图
　　南歌子
　　江左称岩桂吴中説朩犀水沉为骨郁金衣却恨疎梅恼我得春迟　叶借山光润花防水色竒年年勾引赋新诗应笑芗林冷淡独心知
　　又【绍兴辛酉病起】
　　病着连三月谁能慰老夫萧萧短发不胜梳风里支离欲倒要人扶　秋月明如水岩花忽起予旋篘白酒入盘盂报答风光不醉更何如
　　又【韩公圭近有提举广东市舶之命假道清江执别年余忽尔相逢喜甚因赋是词云】
　　我入三摩地人疑小有天君王送老白云边不用丹青图画上凌烟　喜揽澄清辔能同载酒船相逢忽漫别经年好是两身强健在尊前
　　桂殿秋
　　秋色里月明中红旌翠节下蓬宫蟠桃已结瑶池露桂子初开玉殿风
　　朝中措【王景源使君生日坐上偶作】
　　满城腊雪浄无埃触处是花开天上琼林珠树谁知夜半移来　黄堂荐夀请君着意和气潜囘化作一江春酒都将注入尊罍
　　菩萨蛮
　　天仙醉把真珠掷荷翻泻入玻璃碧雨过酒尊凉红蕖冉冉香　飞来双白鹭屡作僛僛舞山乌起清歌晚来情更多
　　好事近【绍兴辛未病起见梅】
　　多病卧江干过尽春花秋叶又见横斜疎影弄堦前明月　呼儿取酒据胡床尚喜知时节宜与老夫情厚有鬓边残雪【又云折得一枝清瘦入鬓边残雪】
　　又【用前韵答邓端友使君】
　　风劲入平林埽尽一川黄叶唯有长松千丈挂娟娟霜月　使君和气动江城疑是芳菲节忽到小园游戏见南枝如雪
　　减字朩兰花【登望韶亭】
　　两峰对起象阙端门云雾里千嶂排空虎节龙旂指顾中　箫韶妙曲我试与聴音韵足借问谁传松上清风石上泉
　　又
　　翠鬟双小绿绮朱弦心未了画防森闲玉子纹楸手共谈　不妨扶老未説他年无限笑且要忘忧莫问今朝胜几筹
　　又【梅花盛开走笔戏呈韩叔夏】
　　腊前雪里几处梅梢初破蕋年晚江边是处花开晚更妍　絶知春意不耐愁何心与醉更有难忘宋玉墙头婉婉香
　　又【韩叔夏席上戏作】
　　谁知莹彻惟有碧天云外月一见风流洗尽胸中万斛愁　賸烧蜜炬只恐夜深花睡去想得横陈全是巫山一段云
　　又
　　千山万水望极不知何处是小院回廊梦去相寻未觉长　絶怜清瘦雪里梅梢春未透常记分携雨后梨花晓尚啼
　　又
　　去年端午共结防丝长命缕今日重阳同泛黄花九酝觞　经时离缺不为莱菔髭似雪一笑逢迎休觅空青眼自明









　　酒边词巻上
　　钦定四库全书
　　酒边词巻下
　　宋　向子諲　撰
　　江北旧词
　　满庭芳【政和癸已滁阳作其年京师大雪】
　　天宇长闲飞仙狂醉挼云碎玉沉空谢家庭院争道絮因风不怕寒生寳粟深洞防犀幙重重瑶林里疎梅献笑小蕚露轻红　瑞龙香绕处云间弦管尘外帘栊须烂醉烟霞莫许千钟闻道蟠桃正好蓬瀛路消息潜通飞琼伴偷将春色分付入芳容
　　水调歌头【赵伯山席上见梅】
　　天公深蔵巧雪里放春囘不到闲花凡草都付与疎梅独立水边林下萧萧冰容孤艳清瘦玉腰肢触拨暗香动风味欲愁谁姮娥防青女过夜防时瑶冠琼佩粲然一笑亦何竒賸欲举
　　觞对饮不怕月明霜重寒气着人衣只恐邻笛起化作玉尘飞
　　梅花引【代李师明作】
　　花如颊梅如叶小时笑弄堦前月最盈盈最惺惺闲愁未识无计定深情　十年空省春风面花落花开不相见要相逢得相逢须信灵犀中自有心通
　　又【向与前阕合作一阕非】
　　同杯勺同斟酌千愁一醉都推却花隂边栁隂边几囘拟待偷怜不成怜　伤春玉瘦慵梳掠抛掷琵琶闲处着莫猜疑莫嫌迟鸳鸯翡翠终是一双飞
　　殢人娇【钱卿席上赠侍人轻轻】
　　白似雪花柔于栁絮蝴蝶儿镇长一处春风骀荡蓦然吹去争得倩游丝半空惹住　波上精神掌中态度分明是彩云团做当年飞燕从今不数只恐是高唐梦中神女
　　玉楼春【宛丘行阙之园见梅对雪】
　　记得江城春意动雨行疎梅龙脑冻佳人不用辟寒犀踏雪穿花云鬓重　眞珠旋滴留人共更爇沉香煗金凤只今梅雪可怜时都似緑窗前日梦
　　又【与何文缜倪巨济王元衷苏叔党宴张子实家侍人贺全真妙絶一时】
　　云窗雾阁春风透蝶绕蜂围花气漏恼人风味恰如梅倚醉腰肢全是栁　细传一曲情偏厚淡埽两山缘底皱归时好月已沉空只有真香犹满袖
　　鹧鸪天【与师川同过叶梦授家】
　　小院深明别有天花能笑语栁能眠雪肌得酒于中防莲步淩波分外妍　钗燕重髻荷偏两山斜叠翠联娟朝云无限飘春态暮雨情知更可怜
　　又【宣和乙亥代人赠别】
　　斗帐欢盟不计年谁知蓦地逺如天何曾一霎离心上怎得而今在眼前　鱼不防雁相连可无小字寄芳牋薄情已是抛人去更与新愁到酒边
　　又【同前】
　　説着分飞百种猜泥人细数几时囘风流可惯曾孤冷懐抱如何得好开　垂玉筯下香堦并肩小语更兜鞵再三莫遣归期误第一频教入梦来
　　又
　　浅浅妆成淡淡梅见梅忆着傍妆台书无鸿雁如何寄膓防催归作麽囘　千种恨百般猜为伊懐抱几时开可堪江上风头恶不放朝云入梦来
　　又
　　几处秋千嬾未收花梢栁外出纎柔霞衣轻举疑奔月寳髻欹倾若坠楼　争缥缈鬭风流蜂儿蛱蝶共嬉游朝朝暮暮春风里落尽梨花未肯休
　　踏莎行【政和丙申九江道中】
　　霭霭朝云飘春态度楚中梦防寻无路欲将尊酒遣新愁谁知引到愁深处　不尽江山无边细雨只疑都把愁来做西山总不解遮阑随春直过东湖去
　　鹊桥仙
　　合卺风流擘钗情态压倒痴牛騃女今年云外果深期想却笑人间离苦　萦愁叠恨青山绿水杳杳重重无数寻常犹有梦能来到此夜无寻梦处
　　虞美人【政和丁酉下琵琶沟作】
　　蒙蒙烟树无重数不碍相思路晚云分外欲增愁更那堪疎疎雨送归舟　雨来还被风吹去陨泪多如雨拟题双叶问离忧怎得水随人意肯西流
　　又【春恨】
　　去年不到琼花底蝶梦空相倚今年特地趂花来因甚不教同醉过花开　花知此恨年年有闲伴人春瘦一枝和泪寄春风应把旧愁新怨入眉峰
　　又【宣和辛丑】
　　去年雪满长安树望防扬州路今年看雪在扬州人在蓬莱深处若为愁　而今不恨伊相误自恨来何暮平山堂下旧嬉游只有舞春杨栁自风流
　　又
　　绮窗人似鸎蔵栁巧语春心透声声清切入人深一夜不知两鬓雪霜侵　何时月下歌金缕醉看行云住嬾将幽恨寄瑶琴却倩金笼鹦鹉逓芳音
　　更漏子【题赵伯山青白轩时王丰父刘长因同赋】
　　竹孤青梅酽白更着使君清絶梅似竹竹如君须知徳有隣　月同髙风同调月底风前一笑翻碎影度浮香与人风味长
　　又
　　鹊桥边牛渚上翠节红旌相向承玉露御金风年年嵗嵗同　嬾飞梭停弄杼遥想防云深处人咫尺似闗山无聊独倚阑
　　鹊桥仙【七夕】
　　澄江如练逺山横翠一段风烟如画层楼杰阁倚晴空疑便是支机石下　寳奁琼鉴淡匀轻埽纤手弄妆初罢拟将心事问天公与牛女平分今夜
　　南歌子【代张仲宗赋】
　　碧落飞明镜晴烟羃逺山扁舟夜下广陵滩照我白苹红蓼一杯残　初望同盟饮如何两处看遥知香雾湿云鬟凭防琼楼十二玉防干
　　鹊桥仙
　　飞云多态凉飔微度都到酒边歌处冰肌玉骨照人寒更做弄一帘风雨　同槃风味合欢情思不管星娥猜妬桃花溪水接银河与占防鹊桥归路
　　南歌子【郭小娘道装】
　　缥缈云间质轻盈波上身瑶林玉树出风尘不是野花凡草等闲春　翠羽双垂珥乌纱巧制巾经珠不动两眉颦须信铅华销尽见天真
　　又
　　梁苑千花乱隋堤一水长眼前风物总悲凉何况眉头心上不相忘　因梦聊携手凭书续防膓已惊蝴蝶过东墙更被风吹鸿雁不成行
　　卜算子【东坡先生尝作卜算子山谷老人见之云类不食烟火人语芗林往嵗见梅追和一首终恨有儿女子态耳】
　　竹里一枝梅雨洗娟娟静疑是佳人日暮来绰约风前影　新恨有谁知往事何堪省梦绕阳台寂莫囘沾袖余香冷
　　菩萨蛮
　　鸳鸯翡翠同心侣惊风不动双飞去春水绿西池重期相见时　长怜心共语梦里池边路相见不如新花应解笑人
　　又【政和雨中】
　　娟娟明月如霜白鼇山可是蓬山隔恨不及春风行云处处同　防香红雾里一笑谁新喜知得逺愁无春衫有泪珠
　　又
　　袜儿窄剪鞵儿小文鸳并影双双好微步巧藏人轻飞洛浦尘　前囘深处见欲近还相逺心事不能知教人直是疑
　　南歌子
　　雨过林峦静风回池阁凉窥人双燕语雕梁笑看小荷翻处戏鸳鸯　共饮菖蒲细同分防线长今朝真不负风光絶胜几年飞梦绕髙唐
　　减字朩兰花
　　几年不见蝴蝶枕中魂梦逺一日相逢鹦鹉杯深笑靥浓　欢心未已流水落花愁又起离恨如何细雨斜风晚更多
　　秦楼月
　　虫声切柔膓欲防伤离别伤离别几行清泪界残红颊玉堦白露侵罗袜下帘却望玲珑月玲珑月寒光零
　　乱照人愁絶
　　生查子【与王丰父郑曼卿兄弟嵩山道中】
　　月在两山间人在空明里山色碧于天月色光于水心闲物物幽心动尘尘起莫向动中来长愿闲如此
　　又
　　春心如杜鹃日夜思归切啼尽一川花愁落千山月遥怜白玉人翠被余香歇可惯独眠寒减动丰肌雪
　　又
　　近似月当懐逺似花蔵雾好是月明时同醉花深处看花不自持对月空相顾愿学月频圆莫化花飞去
　　又
　　春山和恨长秋水无言度脉脉复盈盈几防梨花雨深深一段愁寂寂无行路推去又还来没个遮拦处
　　又【赠陈宋邻】
　　娟娟月入眉整整云归鬓镜里弄妆迟帘外花移影斜窥秋水长软语春鸎近无计奈情何只有相思分
　　又
　　相思嬾下床春梦迷蝴蝶入栁又穿花去去轻如叶可堪岐路长不道闗山隔无赖是黄鹂唤起空愁絶
　　望江南【八月十四日为夀近有弄璋之庆】
　　微雨过庭院静无尘天上秋期明日是人间月影十分清真不负佳辰　称夀处香雾绕花身玉兔已成千嵗药桂花更与一枝新喜气满重闉
　　浣溪沙
　　冰雪肌肤不受尘脸桃眉栁已生春手搓梅子笑迎人欲语又休无限思暂来还去不胜颦梦随蝴蝶过东
　　隣
　　西江月
　　微步淩波尘起弄妆满镜花开春心掷处眼频来秀色着人无耐　旧事如风无迹新愁似水难裁相思日夜梦阳台减尽沈郎衣带
　　防绛唇【南昌送范帅】
　　丹凤飞来细传日下丝纶语使君归去已近沙堤路风叶露花秋意浓如许江天暮离歌轻举愁满西山雨
　　采桑子【宣和辛丑】
　　无双亭下琼花树玉骨云腴倾国称姝除却扬州是处无　天教红药来骖椉桃李先驱总作花奴翠拥红遮到玉都
　　如梦令
　　午夜凉生翠幔帘外行云撩乱可恨白苹风欲雨又还吹散膓防膓防楚梦惊残一半
　　好事近【中秋前一日为夀】
　　小雨度微云快乐一天新碧恰到中秋佳处是芳年华日　冰轮莫做九分看天意在今夕先占广寒风露怕姮娥偏得
　　又【懐安郡王席上】
　　初上舞裀时争看袜罗弓窄恰似晚霞零乱衬一钩新月　折旋多态小腰身分明是囘雪生怕因风飞去放真珠帘隔
　　采桑子
　　人如濯濯春杨栁彻骨风流脱体温柔牵系多情尽未休　最怜恰恰新眠起云雨初收斜倚琼楼叶叶眉心一様愁
　　清平乐【寄邵子非诸友】
　　云无天浄明月端如镜乌鹊绕枝栖未稳零露垂垂珠陨　扁舟共絶湖河秋风别去如梭今夜凄然对影与谁斟酌姮娥
　　浣溪沙
　　花想仪容栁想腰融融曳曳一团娇绮罗樷里最妖娆歌罢碧天零影乱舞时红袖雪花飘几囘相见为魂
　　消
　　又【赵总怜以扇头来乞词戏有此赠赵能棊分茶写字弹琴】
　　艳赵倾燕花里仙乌丝栏写永和年有时闲弄醒心弦茗盌分云防醉后文楸斜倚髻鬟偏风流模样总堪
　　怜
　　又【王称心效颦亦有是请】
　　曾是襄王梦里仙娇痴恰恰破瓜年芳心已解品朱弦浅浅笑时双靥媚盈盈立处绿云偏称人心事尽人
　　怜
　　又
　　一夜凉飔动碧防晓庭飞雨溅真珠玉人睡起倚金铺云髻作堆初未整栁腰如醉不胜扶天仙风调世间
　　无
　　又【政和壬辰正月豫章潭作时徐师川洪驹父汪彦章携酒来作别】
　　璧月光中玉漏清小梅疎影水边明似梅人醉月西倾梅欲黄时朝暮雨月重圆处短长亭旧愁新恨若为
　　情
　　又【连年二月二日出都门】
　　人意天公则甚知故教小雨作深悲桃花浑似泪胭脂理棹又从今日去防膓还似去年时经行处处是相
　　思
　　又【政和癸已仪真东园作】
　　花样风流栁样娇雪中微步遇溪桥心期春色到梅梢折得一枝归绿鬓冰容玉艳不相饶索人同去醉金
　　蕉
　　又
　　守得梅开着意看春风几醉玉防干去时犹自惜余欢雨后重来花埽地叶间青子已团团凭谁寄与蹙眉
　　山
　　又【酴醿和狄端叔韵赠陈宋邻】
　　翡翠衣裳白玉人不将朱粉汚天真清风为伴月为邻枕上解随良夜梦壶中别是一家春同心小绾更尖
　　新
　　又
　　两防春山入翠眉一緺杨栁作腰肢语音娇软带儿痴犹省当来求识面隔溪清唱倒琼彝真成相见説当
　　时
　　又
　　姑射肌肤雪一团掺掺玉手弄冰纨着人情思几多般水上月如天样逺眼前花似镜中看见时容易近时
　　难
　　又
　　云外遥山似翠眉风前杨栁入腰肢淩波微步袜尘飞倚醉传歌留客处佯嗔不语殢人时风流态度百般
　　宜
　　又【许南叔席上】
　　百斛明珠得翠娥风流彻骨更能歌碧云留住劝金荷取醉归来因一笑恼人深处是横波酒醒情味却知
　　麽
　　相见欢
　　亭亭秋水芙蓉翠团中又是一年风露笑相逢　天机畔云锦乱思无穷路隔银河犹解嫁西风
　　又
　　桃源深闭春风信难通流水落花余恨几时穷　水无定花有尽防相逢可是人生长在别离中
　　又
　　腰肢一缕纤长是垂杨泥泥风中衣袖冷沉香　花如颊眉如叶语如簧微笑微颦相恼过回廊


　　酒边词巻下
