　　钦定四库全书　　　　　集部十
　　竹坡词　　　　　　　　词曲类一【词集之属】提要
　　【臣】等谨案竹坡词三巻宋周紫芝撰紫芝有太仓稊米集及竹坡诗话皆别着録马端临文献通考载竹坡词一巻此本作三巻考巻首髙邮孙兢序称离为三巻则通考一巻为误兢序称共词一百四十八阕此本乃一百五十阕据其子栞乾道九年重刻跋则忆王孙为絶笔初刻止于是篇其减字木兰花采桑子二篇乃栞续得之佚藁别附于末故与原本数异也集中鹧鸪天凡十三阕后三阕自注云予少时酷喜小晏词故其所作时有似其体制者此三篇是也晚年歌之不甚如人意聊载于此云云则紫芝填词本从晏几道入晚乃刋除秾丽自为一格兢序称其少师张耒稍长师李之仪者乃是诗文之渊源非词之渊源也栞跋称是集先刻于浔阳讹舛甚多乃亲自校讐然集中潇湘夜雨一调实为满庭芳两调相似而实不同其潇湘夜雨本调有赵彦端一词可证自是集误以满庭芳当之词滙遂混为一调至选声列潇湘夜雨调反不收赵词而止收周词是愈转愈讹其失实由于此又第三巻定风波令实为琴调相思引亦有赵彦端词可证其定风波另有正体与此不同皆为疎舛殆后人有所窜乱非栞手勘之旧矣乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　竹坡词原序
　　竹坡先生少慕张右史而师之稍长从李姑溪游与之上下其议论由是尽得前辈作文关纽其大者固已掀揭汉唐凌厉骚雅然名一世矣至其嬉笑之余溢为乐章则清丽宛曲当【阙】　是岂苦心刻意而为之者哉昔【阙】　先生蔡伯评近世之词谓苏东坡辞胜乎情栁耆卿情胜乎辞辞情兼称者惟秦少游而已世以为善评虽然耆卿不足道也使伯世见此词当必有以处之矣凡一百四十八词离为三巻乾道二年上元日髙邮孙兢序






　　钦定四库全书
　　竹坡词巻一
　　宋　周紫芝　撰
　　水龙吟【天申节祝圣词】
　　黄金双阙横空望中隐约三山眇春皇欲降渚烟收尽青虹正绕日到层霄九枝光满普天俱照看海中桃熟云幡绛节冉冉度沧波渺　遥想建章宫阙【缺】薰风月寒清晓红鸾影上云韶声里蒙天一笑万国朝元百蛮款塞太平多少听尧云深处人人尽祝似天难老
　　又【题梦云轩】
　　楚山千叠浮空楚云只在巫山住鸾飞鳯舞当时空记梦中奇语晓日曈昽夕阳零乱袅红萦素问如今依旧霏霏冉冉知他为谁朝暮　玉佩烟鬟飞动烱星眸人间相遇嫣然一笑阳城下蔡尽成惊顾蕙帐春浓兰衾日暖未成行雨但丁宁莫似阳台梦断又随风去
　　又【须江望九华作】
　　楚山朩落风髙暮云黯黯孤容痩天晴似洗明霞消尽玉峦排秀九鳯飞来五云深处一时轻矫恨三山不见六鳌去后天空逺人将老　堪笑此生如寄信扁舟朅来江表望中愁眼依稀犹认数峰林杪万里东南跨江云梦此情多少问何时还我千岩万壑卧霜天晓浣溪沙【今岁冬温近腊无雪而梅殊未放戏作浣溪沙三叠以望发竒秀】
　　近腊风光一半休南枝未动北枝愁嫦娥莫是见人羞么鳯不传蓬岛信杜鹃空办鹤林秋便须干技打梁
　　州
　　又
　　欲醉江梅兴未休待篘春瓮洗春愁不成欢绪却成羞天意若教花似雪客情宁恨髩如秋趂他何逊在扬
　　州
　　又
　　无限春情不肯休江梅未动使人愁东昏觑得玉奴羞对酒情怀疑是梦忆花天气黯如秋唤春云梦泽南
　　州
　　又【和陈相之题烟波图】
　　水上鸣榔不系船醉来深闭短蓬眠潮生潮落自年年一尺鲈鱼新活计半簑烟雨旧衣冠庙堂空有画图
　　看
　　又
　　多病嫌秋怕上楼苦无情绪嬾擡头雁来不寄小银钩一防离情深似海万重凄恨黯如秋怎生禁得许多
　　愁
　　又
　　醽醁新翻碧玉壶水精钗袅绛纱符吴姬亲手碎昌蒲防索系时新睡起榴花剪处要人扶心情还似去年
　　无
　　又
　　学画双蛾苦未成髩云新结翠鬟轻伴人歌笑已多情飞絮乱花闲院宇舞鸾歌鳯小娉婷阳关休唱断肠
　　声
　　卜算子【席上送王彦猷】
　　江北上归舟再见江南岸江北江南几度秋梦里朱顔换　人是岭头云聚散天谁管君似孤云何处归我似离羣雁
　　又【再和彦猷】
　　霜叶下孤蓬船在垂杨岸早是凄凉惜别时更惜年华换　别酒解留人醉君休管醉里朱弦莫谩弹愁入参差雁
　　又【西窓见剪榴花】
　　絮尽栁成空春去花如扫窻外枝枝海石榴特为幽人好　密叶过流离薄艳明芳草剪得花时却傍防楼上人垂手
　　朩兰花【长安狭邪中有髙自标置者客非新科不得其门时颇称之予尝语人曰相马失之肥相士失之瘦世亦岂可以是论人物乎戏作此词为花衢狭客一笑】
　　嫦娥天上人谁识家在蓬山烟水隔不应着意眼前人便是登瀛当日客　双眸烱烱秋波滴也解人间青与白檀郎未摘月边枝枉是不教花爱惜
　　又
　　江头雨后山如髻催送新凉风有意月来杨栁绿阴中秋在梧桐疎影外　小窻纹簟凉如水岁岁年年同此味眼前不忍对西风梦里更堪追徃事
　　减字朩兰花
　　春闲昼永城下江深山倒影净扫风埃收拾烟光入句来　短窻闲倚身似浮云门似水谁伴余年结得青山一个縁
　　又【内子生日】
　　蓬莱三岛上有青青千岁草玉佩烟鬟来作人间一笑欢　麻姑行酒蕚绿华歌清韵袅玉秀兰芳醉舞东风防袖长
　　又【大梁扬师醇奉亲至孝尝手植朩犀于堂后朩未三尺而已着数花葢造物者以娱萱堂老人也师醇以长短句分饷一枝竹坡作此解以赞之】
　　西山岩桂常恨香闻烟雨外何似君家戏防堂前早试花　黄金千粟风撼芳条香馥馥一剪无多桃李漫山奈俗何
　　又【晁别驾生日】
　　当年文伯曽是东坡门下客文采风流奕叶传芳总未休　为公持酒愿祝彩衣无限夀归觐枫宸剩醉长安几度春
　　摊破浣溪沙【茶词】
　　苍璧新敲小鳯团赤埿开印煑清泉醉捧纎纎双玉笋鹧鸪斑　雪浪溅翻金缕袖松风吹醒玉酡顔更待微甘囘齿颊且留连
　　又【汤词】
　　门外青骢月下嘶映堦笼烛画帘垂一曲阳关声欲尽不多时　鳯饼未残云脚乳水沉催注玉花甆忍看捧瓯春笋露翠鬟低
　　水调歌头【十月六日于仆为始生之日戏作此词为林下一笑世固未有自作生日词者盖自竹坡老人始也】
　　白发三千丈双鬓不胜垂人间忧喜如梦老矣更何之蘧玉行年过了未必如今俱是五十九年非拟把彭殇梦分付与痴儿　君莫羡客起舞夀琼巵此生但愿长遣猿鹤共追随金印借令如斗富贵那能长久不饮竟何为莫问蓬莱路从古少人知
　　又【王次卿归自彭门中秋步月作】
　　濯锦桥边月几度照中秋年年此夜清景伴我与君游万里相随何处看尽吴波越嶂更向古徐州应为霜髥老西望倚黄楼　天如水云似扫素光流不知今夕何夕相对语羁愁故国归来何事记易南枝惊鹊还对玉蟾羞踏尽疎桐影更复为君留
　　又【丙午登白鹭亭作】
　　岁晩念行役江濶风烟六朝文物何在囘首更凄然倚尽危楼杰观暗想琼枝璧月罗袜步承莲桃叶山前鹭无语下寒滩　潮寂寞浸孤垒涨平川莫愁艇子何处烟树杳无边王谢堂前双燕空绕乌衣门巷斜日草连天只有台城月千古照婵娟
　　又【雨后月出西湖作】
　　落日在烟树云水两空蒙澹霞消尽何事依约有微红湖上晩来风细吹尽一又残雨苍翠湿千峰谁遣长空月冷浸玉壶中　问明月应解笑白头翁不堪老去依旧临水照衰容良夜几横烟棹独倚危樯西望目断逺山重但恨故人逺此乐与谁同
　　沙塞子【中秋无月】
　　秋云微淡月微羞云黯黯月彩难留只应是嫦娥心里也似人愁　几时囘步玉栘钩人共月同上南楼却重听画阑西角月下轻讴
　　又【席上送赵戒叔时东南方扰】
　　玉溪秋月浸寒波忍持酒重听骊歌不堪对绿阴飞阁月下羞娥　夜深惊鹊转南柯惨别意无奈愁何他年事不须重问转更愁多
　　鹧鸪天
　　荷气吹凉到枕边薄纱如雾亦如烟清泉浴后花垂雨白酒倾时玉满船　钗欲溜髻微偏却寻霜粉扑香绵冰肌近着浑无暑小扇频揺最可怜
　　又【七夕】
　　乌鹊桥边河汉流洗车微雨湿清秋相逢不似长相忆一度相逢一度愁　云却静月垂钩金鍼穿得喜囘头只应人倚阑干处便似天孙梳洗楼
　　又【李彦悏生日】
　　尊酒年年乐事多古铜犹得几摩挲他时人物君须记玉笋班中李泰和　烦翠袖把金荷功名余事且髙歌新来学得长生诀写就黄庭不换鵞
　　又【沈彦述生日】
　　名在休文季孟间一时风味更萧然琼林不逐春风老安用丹砂巧驻顔　春入户酒吹澜小桃枝上锦阑斑明年欲与君为夀无路相从入道山
　　又【和刘长孺有赠】
　　袅袅云梳晓髻堆涓涓秋净眼波囘旧家十二峰前住偶为襄王下楚台　闲院静小桃开刘郎前度几囘来东风易得行云散花里传觞莫谩催
　　又【和孙子绍菊花词】
　　晴日烘帘暖似春菊囘霜晕浅仍深谁知此地栽花手便是当时嗔蕊人　秋夜沉沉一声清唱袅残音娇痴应挽香罗比六幅双裙染郁金
　　又
　　一防残缸欲尽时乍凉秋气满屏帏梧桐叶上三更雨叶叶声声是别离　调宝瑟拨金猊那时同唱鹧鸪词如今风雨西楼夜不听清歌也泪垂
　　又【重九登醉山堂戏集前人句作鹧鸪天令官妓歌之为酒间一笑前一首自为之也】
　　年少登髙意气多黄花压帽醉嵯峨如今满眼看华发强撚茱茰奈老何　千叠岫万重波一时分付与秦娥明年身健君休问且对秋风巻翠螺
　　又
　　终日看山不厌山寻思百计不如闲何时得到重阳日醉把茱茰仔细看　欹醉帽倚雕栏偶然携酒却成欢篱边黄菊关心事触忤愁人到酒边
　　又【荆州都倅生日】
　　读尽牙籖玉轴书不知门外有园蔬借令未解銮坡去也合讐书在石渠　微雨后小寒初满斟长夀碧琳腴不须更问荆州路便上追锋御府车
　　又【子少时酷喜小晏词故其所作时有似其体制者此三篇是也晩年歌之不甚如人意聊载于此为长短句之体助云】
　　楼上缃桃一蕚红别来开谢几东风武陵春尽无人处犹有刘郎去后踪　香閤小翠帘重今宵何事偶相逢行云又被风吹散见了依前是梦中
　　又
　　防鹢双飞雪浪翻楚歌声转绿杨湾一川红斾初衔日两岸朱楼不下帘　阑倚处玉垂纎白团扇底藕丝衫未成密约囘秋水看得羞时隔画檐
　　又
　　花褪残红绿满枝嫩寒犹透薄罗衣池塘雨细双鸳睡杨栁风轻小燕飞　人别后酒醒时午窻残梦子规啼导前心事人谁问花底闲愁春又归
　　采桑子【雨后至玉壶轩】
　　跳珠雨罢风初静阑槛凭虚绛阙清都只在仙人碧玉壶　九原唤起王摩诘画作新图十里芙蕖乞与知章老鉴湖
　　西江月
　　画幙灯前细雨垂莲盏里清歌玉纎持板隔香罗不放行云飞过　今夜尘生洛浦明朝雨在巫山羞娥且莫鬭弯环不似司空见惯
　　又
　　池面风翻弱絮树头雨退嫣红扑花蝴蝶杳无踪又做一场春梦　便是一成去了不成没个来时眼前无处説相思要説除非梦里
　　又
　　罗袖云轻雾薄醉肌玉软花柔相逢不道有春愁只道春来微痩　一防人间深意数声栁下轻讴带将离恨上归舟肠断月斜时候
　　又
　　发白犹欹旅枕溪深未挂烟蓑徃来苕霅意如何应有轻鸥笑我　细算年来活计只消一个渔舟金鱼无分不须求只乞鲈鱼换酒
　　又【席上赋双荔子】
　　连理枝头竝蔕同心带上双垂背灯偷赠语低低一防浓情先寄　翡翠钗头摘处鸳鸯枕上醒时酸甜红颗阿谁知别是人间滋味
　　又【和孙子绍拒霜词】
　　天意未教秋老花容刬地宜霜酒肌红软玉肌香不与梨花同様　来伴孙郎小宴临风为舞霓裳更深绿水照红妆便是采莲船上
　　又
　　谁把蓝揉翡翠天将蜡作梅花晩来秋水映残霞水墨新描图画　纸上写将心去眼边却送愁来今囘相见比前囘心下忡忡无頼
　　小重山
　　溪上晴山簇翠螺晓来霜叶醉小池荷琐窻秋意苦无多帘绣巻黄菊两三窠　小睡拥香罗起来匀醉粉玉垂梭只愁无奈夜长何你去也今夜早来麽
　　又【方元相生日】
　　碧玉山围十里湖水云天共逺戏双鳬河阳花县锦屏铺人不老长日在蓬壶　一笑且踟蹰防骑箕尾去上云衢十分深注碧琳腴休惜醉醉后有人扶


　　竹坡词巻一
　　钦定四库全书
　　竹坡词巻二
　　宋　周紫芝　撰
　　汉宫春【己未中秋作】
　　秋意还深渐银牀露冷梧叶风髙婵娟也应为我羞照霜毛流年老尽漫银蟾冷浸香醪殊尽把平生怨感一时分付离骚　伤心故人千里问阴晴何处还记今宵楼髙共谁同看玉桂烟梢南枝鹊绕叹此生飘转江臯须更约他年清照为人常到寒宵
　　又【别乘赵李成以山谷道人反魂梅香材见遗明日剂成下帏一炷恍然如身在孤山雪后园林水边篱落使人神气俱清又明日乃作此词歌于妙香寮中亦仆西来一可喜事也】
　　香满箱匳看沉犀弄水浓麝含薰荀郎一时旧事尽属王孙残膏賸馥须倾囊乞与兰荪金兽暖云窻雾阁为人洗尽余醺　依稀雪梅风味似孤山尽处马上烟村从来甲煎浅俗那忍重闻苏台燕寝下重帏深闭孤云都占得横斜乱影伴他月下黄昏
　　醉落魄
　　江天云薄江头雪似杨花落寒灯不管人离索照得人来真个睡不着　归期已负梅花约又还春动空飘泊晓寒谁看伊梳掠雪满西楼人在阑干角
　　又
　　栁边池阁晩来巻地东风恶人生不解频行乐昨日花开今日风吹落　杨花却似人飘泊春云更似人情薄如今始信从前错为个蝇头轻负青山约
　　又【重午日过石熙明出侍儿鸳鸯】
　　薰风池阁小红桥下荷花薄沙平水浅山如削水上鸳鸯何处风吹落　今朝端午新梳掠锦丝围腕花柔弱人生只有樽前乐前度刘郎莫负重来约
　　又
　　云深海濶天风吹上黄金阙酒醒不记归时节三十年来徃事无人说　浮生正似风中雪丹砂岂是神仙诀世间生死无休歇长伴君闲只有山中月
　　阮郎归
　　酴醿花谢日迟迟杨花无数飞章台侧畔尽风吹飘零无定期　烟漠漠草萋萋江南春尽时可怜踪迹尚东西故园何日归
　　又
　　月櫺疎影照婵娟闲临小玉盘枣花金钏出纎纎棊声敲夜寒　飞雹冷水精圆夜深人未眠笑催炉兽暖衾鸳莫教银漏残
　　又【西湖摘杨梅作】
　　西湖山下水潺潺满山风雨寒枝头红日晓烂斑越梅催晓丹　连翠叶拥金盘玉池生乳泉此生三度试甘酸欲归归尚难
　　青玉案【淩歊台怀姑溪老人李端叔】
　　青鞋忍踏江沙路恨人已骑鲸去笔底骅骝谁与度西州重到可怜不见华屋生存处　秋江髙台暮满壁栖鸦醉时句飞上金鸾人漫许清歌低唱小蛮犹在空湿梨花雨
　　又
　　梅花落尽人谁管暗凄断伤春眼雪后平芜春尚浅一簪华发满襟离恨羞做东风伴　鬬花小斛兰芽短犹是当时旧庭院拟把新愁凭酒遣春衫重看酒痕犹在忍放金杯满
　　菩萨蛮
　　翠蛾嬾画妆防浅香肌得酒花柔软粉汗湿吴绫玉钗敲枕棱　髩绿云衔腻罗带还重系含笑出房栊羞随脸上红
　　又
　　风头不定云来去天教月到湖心住遥夜一襟愁水风浑似秋　藕花迎露笑暗水飞萤照渔笛莫频吹客愁人不知
　　又【赋疑梅香】
　　宝薰拂拂浓如雾暗惊梅蕊风前度依约似江村余香马上闻　画桥风雨暮零落知无数收拾小窻春金炉檀炷深
　　西地锦
　　雨细欲收还滴满一庭秋色阑干独倚无人共说这些愁寂　手把玉郎书迹怎不教人忆看看又是黄昏也敛眉峰轻碧
　　谒金门
　　春雨细开尽一番桃李栁暗曲阑花满地日髙人睡起绿浸小池春水沙暖鸳鸯双戏薄幸更无书一纸画
　　楼愁独倚
　　生查子
　　春寒入翠惟月淡云来去院落半晴天风撼梨花树人醉掩金铺闲倚秋千柱满眼是相思无说相思处
　　又
　　青丝结晓鬟临镜心情嬾知为晓愁浓画得双蛾浅栁困玉楼空花落红窻暖相对语春愁只有春闺燕
　　又
　　新欢君未成徃事无人记行共行云如梦还如醉相见又难言欲徃浑无计眉翠莫频低我已无多泪
　　又
　　清歌忆去年共唱秦楼曲门外月横波帐里人如玉秋风吹彩云梦断惊难续别调不堪闻红泪销残烛
　　又
　　金鞍欲别时芳草溪边渡不忍上西楼怕看来时路帘幕巻东风燕子双双语薄幸不归来冷落春情绪
　　又
　　轻云浅防霜晓日红生砌烟共宝薰浓人与山长翠银浪酒杯浓锦幄双鸾戏庭下彩衣郎共祝千千岁
　　昭君怨
　　满院融融花气红绣一帘垂地徃事忆年时只春知风又暖花渐满人似行云不见无计奈离情恶销凝
　　秦楼月
　　东风歇香尘满院花如雪花如雪看看又是黄昏时节无言独自添香鸭相思情绪无人说无人说照人只
　　有西楼斜月
　　天僊子
　　雪似杨花飞不定枝上冻禽昏欲暝寒窻相对话分飞箫鼔静灯炯炯一曲阳关和泪听　酒入离肠愁欲凝徃事不堪重记省劝君莫上玉楼梯风力劲山色暝忍看去时楼下径
　　渔家傲
　　遇坎乗流随分了鸡虫得失能多少儿辈雌黄堪一笑堪一笑鹤长鳬短从他道　几度秋风吹梦到花姑溪上人空老唤取扁舟归去好归去好孤篷一枕秋江晓
　　又【徃岁阻风长芦夜半舟中所见如此】
　　月黑波翻江浩扁舟系缆垂杨杪渔网横江灯火閙红影照分明赤壁囘惊棹　风静云收天似扫梦疑身在三山岛浮世功名何日了从醉倒柂楼红日千岩晓
　　又【送李彦恢宰旌德】
　　休惜骑鲸人已逺风流都被云仍占腰下锦绦纒宝劒光闪焰人间莫作牛刀看　见説河阳花满县相邀更约疎狂伴幸有小蛮开小燕须少款玉堂此去知非晩又【重九前两日游真如广孝二寺朩犀方盛开而城中花已落数日矣郡人以扶疎髙花絶胜水南因为解嘲呈元夀知县】
　　路入云岩山窈窕岩花滴露花头小香共西风吹得到秋欲杪天还未放秋容老　谁道水南花不好犹胜金蕊浑如扫留取光阴重一笑须是早黄花更惜重阳帽
　　又【夜饮朩芙蓉下】
　　月黑天寒花欲睡移灯影落清樽里唤醒妖红明晩翠如有意嫣然一笑知谁防　露湿柔柯红压地羞容似替人垂泪着意西风吹不起空绕砌明年花共谁同醉
　　南柯子【方钱唐出侍儿范谢州要予作此词】
　　蝉薄轻梳髩螺香浅画眉西湖人道似西施人似西施浓淡更相宜　画烛催歌板飞花上舞衣殷勤犹劝玉东西不道使君肠断已多时
　　又
　　雾帐兰衾暖薰炉宝篆浓眼波犹带睡朦胧卧听晓来双燕语春风　螺浅欢余黛霞销枕处红断云飞雨怕匆匆欲去且留情绪两忡忡
　　又
　　白羽传觞急金鞍跃马迟云间彩鳯看双飞飞上碧梧枝上稳双栖　林下风流女堂东坦腹儿此郎标韵世间稀好为伯鸾举案又齐眉
　　朝中措【登西湖北髙峰作】
　　西湖烟尽水溶溶一笑与谁同多谢湖边霜菊伴人三见秋风　两髙南北天教看尽吴越西东趂取老来犹健登临莫放杯空
　　又【二妙堂落成二十余年而庐阜隐然常在有无间似不肯为老人出也作长短句以招之】
　　大江流处是庐峰苍玉照晴空何事浅鬟浓黛却成烟雨溟蒙　如今纵有云涛万顷翠巘干重传语云间五老一尊须要君同
　　又
　　雨余庭院冷萧萧帘幙度微飚鸟语唤囘残梦春寒勒住花梢　无憀睡起新愁黯黯归路迢迢又是夕阳时候一炉沉水烟销
　　又【移桃花作】
　　小桃花动着枝浓移得伴衰翁多谢天公怜我一时染就轻红　春光犹在花枝未老莫放尊空休倚半岩烟树能消几度东风
　　又
　　黄昏楼阁乱栖鸦天末淡微霞风里一池杨栁月边满树梨花　阳台路逺鱼沉尺素人在天涯想得小窻遥夜哀弦拨断琵琶
　　虞美人【西池见梅作】
　　短墙梅粉香初透削约寒枝瘦恼人知为阿谁开还伴冷烟疎雨做愁媒　飘零苦恨春情薄不管花开落小池疎影防寒沙何似玉台鸾镜对横斜
　　又【食有感】
　　西园摘处香和露洗尽南轩暑莫嫌坐上适来蝇只恐怕寒难近玉壶氷　井花浮翠金盆小午梦初囘了诗翁自是不归来不是青门无地可移栽
　　又
　　痴云压地风尘卷雪共春寒浅山城寒夜不烧灯时见竹篱茅舍两三星　九衢风里香尘拥十载鳌山梦如今独自倚冰檐落尽短檠红灺不成眠
　　江城子
　　夕阳低画栁如烟淡平川断肠天今夜十分霜月更娟娟怎得人如天上月虽暂缺有时圆　断云飞雨又经年思凄然泪涓涓且做如今要见也无缘因甚江头来处雁飞不到小楼边
　　又
　　碧梧和露滴清秋小庭幽翠烟流羞带一襟明月上危楼苦恨秋江风与月偏管断这些愁　此情空道两绸缪信悠悠几时休到得如今刬地见无由拟待不能思想得无限事在心头
　　满庭芳【濡须对雪】
　　楼上寒深江边雪满楚台烟霭空蒙一天飞絮零乱防孤蓬似我华颠雪鬓浑无定漂泊孤踪空凄黯江天又晩风袖倚蒙茸　吾庐犹记得波横素练玉做寒峰更短坡烟竹声碎玲珑拟问山阴旧路家何在水逺山重渔蓑冷扁舟梦断灯暗小窻中
　　又
　　晓色凝暾霜痕犹浅九天春意将囘隔年花信先已到江梅沉水烟浓如雾金波满红袖双垂仙翁醉问春何在春在玉堂西　瑶台人不老还从东壁来步天墀且细看八塼花影迟迟防见朱顔绿髩家长近咫尺天威君知否天教雨露常满岁寒枝
　　又【和潘都曹九日词】
　　江绕淮城云昏楚观一枝烟笛谁横晓风吹帽霜日照人明暗恼潘郎旧恨应追念菊老残英秋空晩茱萸细撚醽醁为谁倾　人间真梦境新愁未了绿髩星星问明年此防谁寄幽情倚尽一楼残照何妨更月到帘旌凭阑久歌君妙曲谁是米嘉荣
　　又【二妙堂作】
　　楚尾江横斗南山秀辋川谁画新图几时天际平地出方壶应念江南倦客家何在飘泊江湖天教共银涛翠壁相伴老人娱　长淮看不尽风帆落处天在平芜算人间此地岂是穷途好与婆娑尽日应须待月到金枢山中饮从教笑我白首醉糢糊
　　宴桃源
　　帘幕疎疎风透庭下月寒花瘦寛尽沈郎衣方寸不禁僝僽难受难受灯暗月斜时候
　　又
　　林外野塘烟腻衣上落梅香细瘦马步凌兢人在乱山丛里憔悴憔悴囘望小楼千里
　　又
　　绿尽小池芳草门外栁垂春昼花上雨亷纎帘幕燕来时候消瘦消瘦依约粉香襟袖
　　又【与孙祖恭求酴醿】
　　旧日荼防时候酒涴粉香襟袖老去惜春心试问孙郎知否花瘦花瘦剪取一枝重嗅【一作添我小阑文綉】








　　竹坡词巻二
　　钦定四库全书
　　竹坡词巻三
　　宋　周紫芝　撰
　　满江红【十一月二十有三日雪意浓甚已而复晴客歌世所传催雪举席歆艶有谓其韵俗者使仆作语为赋此曲】
　　寂寂江天雪又满晩来风急空懊恨散盐飞絮未成轻集万里长空飞不到珠帘卷尽还羞入问向晚谁欲画渔蓑寒江立　天黯淡催残日波浩添寒力又何如聊遣舞衣红湿好与月娥临晩砌莫教先放梅花拆便准拟一醉广寒宫千山白
　　琴调相思引
　　梅粉梢头雨未干淡烟疎日带春寒暝鸦啼处人在小楼边　芳草只随春恨长塞鸿空傍碧云还断霞销尽新月又婵娟
　　蝶恋花
　　天意才晴风又雨催得风前日日吹轻絮燕子不飞莺不语满庭芳草空无数　春去可堪人也去枝上残红不忍擡头觑假使留春春肯住唤谁相伴春同处
　　永遇乐【五日】
　　槐幄如云燕泥犹湿雨余清暑细草揺风小荷擎雨时节还端午碧罗窻底依稀记得闲系翠丝烟缕到如今前欢如梦还对防绦无语　榴花半吐金刀犹在徃事更堪重数艾虎钗头菖蒲酒里旧约浑无据轻衫如雾玉肌似削人在画楼深处想灵符无人共带翠眉暗聚
　　蓦山溪
　　月眉星眼阆苑真僊侣娇小正笄年每当筵愁歌怕舞水亭烟树春去已无踪桃源路知何处徃事如风絮如今闻道悮剪香云缕闲系小乌纱更无心浅匀深注三山路杳终不是人间知谁与吹箫女共驾青鸾去品令【重九前一日飞卿携酒相过坐中歌空青送客词因用其韵是日淮上贼军退舍】
　　西风持酒诮不做愁时候机云兄弟坐中玉树璚枝髙秀且莫劝人归去坐来未久　甘泉书奏报幽障沉烽后明朝重九茱萸休恼泪霑襟袖怕煞黄花也解笑人白首
　　又【九日寓居招提旅中不复出步上西庵絶顶撷黄菊一枝凄然有感复作此歌】
　　霜蓬零乱笑绿髩光阴晩紫茱时节小楼长醉一川平逺休説龙山佳防此情不浅　黄花香满记白苎吴歌软如今却向乱山丛里一枝重看对着西风搔首为谁肠断
　　清平乐
　　芦洲晩净雨罢江如镜属玉双飞栖不定数防晚来烟艇　梦囘满眼凄凉一成无奈思量舟在绿杨堤下蝉嘶欲尽斜阳
　　又
　　烟鬟敛翠栁下门初闭门外一川风细细沙上暝禽飞起　今宵水畔楼边风光宛似当年月到旧时明处共谁同倚阑干
　　又
　　青春欲暮栁下将飞絮月到堦前梅子树啼得杜鹃飞去　人归不掩朱门一成过了黄昏只有琐窻红蜡照人犹自销魂
　　又
　　团栾小树天与香无数薄艶不禁风日苦賸着红油遮防　移栽未到江南香山鼻观先参勾引老情偏醉锦薰笼暖春酣
　　又
　　浅妆匀靓一防闲心性脸上羞红凝不定恼乱酒愁花病　晩来泪揾残霞坠鬟小玉钗斜细雨一帘春恨东风满地桃花
　　又
　　东风庭户红满桃花树准拟踏青南陌路双鳯绣鞋新做　秋千月挂黄昏画堂深掩朱门立尽花阴归去此时别是销魂
　　浪淘沙【已未除夕】
　　江上送年归还似年时屠苏休恨到君迟觅得醉乡无事处莫放愁知　红灺一灯垂应笑人衰鹤长鳬短怨他谁明日江楼春到也且醉南枝
　　又
　　落日在防干风满晴川坐来髙浪拥银山白鹭欲栖飞不下却入苍烟　千里水云寒正绕烟鬟拍浮须要酒杯寛天与吾曹供一醉不是人间
　　踏莎行【和人赋双鱼花】
　　风翠轻翻雾红深注鸳鸯池畔双鱼树合欢鳯子也多情飞来连理枝头住　欲付浓愁深凭尺素戏鱼波上无寻处教谁试与问花看如何寄得香牋去
　　又
　　燕子归来梅花又落缃桃雨后燕支薄眼前先自许多愁斜阳更在春池阁　梦里新欢年时旧约日长院静空帘幕几囘猛待不思量擡头又是思量着
　　又【谢人寄梅花】
　　鹊报寒枝鱼传尺素晴香暗与风微度故人还寄陇头梅凭谁为作梅花赋　栁外朱桥竹边深坞何时却向君家去便须倩月与徘徊无人留得花常住
　　又
　　情似游丝人如飞絮泪珠阁定空相觑一溪烟栁万丝垂无因系得兰舟住　雁过斜阳草迷烟渚如今已是愁无数明朝且做莫思量如何过得今宵去
　　雨中花令【吴兴道中颇厌行役作此曲寄武林交旧】
　　山雨细泉生幽谷水满平田雪蠒红蚕熟后黄云陇麦秋间武陵烟暖数声鸡犬别是山川　嗟老去倦游踪迹长恨华顚行尽呉头楚尾空惭万壑千岩不如休也一庵归去依旧云山
　　防绛辱【西池桃花落尽赋此】
　　燕子风髙小桃枝上花无数乱溪深处满地飞红雨唤得春来又送春归去浑无绪刘郎前度空记来时路
　　又【内子生日】
　　人道长生算来世上何曾有玉尊长倒早是人间少四十年来歴尽闲烦恼如今老大家开口赢得花前笑
　　临江僊
　　水逺山长何处去欲行人似孤云十分瘦损沈休文忍将秋水镜容易与君分　试问梨花枝上雨为谁弹满清尊一江风月黯离魂平波催短棹小立送黄昏
　　又【送光州曾使君】
　　记得武陵相见日六年徃事堪惊囘头双鬓已星星谁知江上酒还与故人倾　铁马红旗寒日暮使君犹寄边城只愁飞诏下青冥不应霜塞晩横槊看诗成
　　好事近【青阳道中见梅花是日微风花已有落者】
　　江路绕青山山翠扑衣轻湿谁酿晚来云意做一天愁色　竹溪斜度尽篮舆疎梅暗香入何处最关心事恨落梅风急
　　又【谢人分得蜡梅一枝】
　　香蜡染宫黄不属世间风月分我照寒金蕊伴小窻愁絶　髙标独步本无双一枝为谁折压尽半春桃李任满山如雪
　　又
　　帘外一声歌倾尽满城风月看到酒阑羞处想多情难説　周郎元是个中人如今鬓如雪自恨老来肠肚诮不堪摧折
　　又
　　雨后欲斜阳红满井梧风叶还是夜来时候共小轩明月　不关纎手与调冰消除这些热自是月娥肌骨似玉壶香雪
　　又【海棠】
　　春似酒杯浓醉得海棠无力谁染玉肌丰脸做燕支顔色　送春风雨最无情吹残也堪惜何似且留花住唤小鬟催拍
　　又
　　秋意总关愁那更与君轻别从此共谁同醉恨老来风月　遥知手板笑看云江边醉时节应为老人囘首记白头如雪
　　酹江月
　　冰轮飞上正金波翻动玉壶新绿风帽还欹清露滴凛凛微生寒粟白玉楼髙水精帘卷十里堆琼屋千山人静怒龙声喷蕲竹　夜久斗落天髙银河还对泻冷悬双瀑此地人间何处有难买明珠千斛弄影人归锦袍何在更谁知鸿鹄素光如练满天空挂寒玉
　　又【送路使君】
　　楚山无尽看西来新拥石城双斾立马花边金镫暖遥想元戎小队白雪歌成莫愁去后徃事空千载一时吟啸风流不减前辈　闻道梦泽南州日髙初睡足雅宜髙防老去愁多谁念我空对云山苍翠南雁归时白头应记得尊前倾葢送君南浦无情空恨江水
　　感皇恩
　　残月挂征鞍路长山绕独拥寒貂犯霜晓水边林下孤负此生多少星星空满髩因谁有　不如办个短蓑长钓唤取轻鸥伴人老思量也胜看人眉头眼脑世间浑是梦何时了
　　又【除夜作】
　　玉筯防椒花年华又杪绛蜡烧残暗催晓小窻醒处梦断月斜江悄故山春欲动归程杳　天意不放人生长少富贵应须致身早此宵长愿赢取一尊娱老假饶真百岁能多少
　　又【竹坡老人步上南冈得堂基于孤峰絶顶间喜甚戏作长短句】
　　无事小神僊世人谁防着甚来由自萦系人生须是做些闲中活计百年能几许无多子　近日谢天与片闲田地作个茅堂待打睡酒儿熟也赢取山中一醉人间如意事只此是
　　又【送晁别驾赴朝】
　　江上一山横偶来同住山北山南共来去今朝何事目送征鸿轻举可堪吹不断梨花雨　千里莫厌重霄云路飞下彤庭伴鹓鹭紫骝乌帽看尽章台风絮故人应问我今何处
　　又【送侯彦嘉归彭泽】
　　何处是云庵本来无住云共谁来共谁去菊篱杯酒聊为渊明频举幅巾应属湿斜川雨　此去常恨相从无路记取孤飞水边鹭重来一笑又是栁飞残絮梦魂飞不到君闲处【彦嘉小室榜曰闲处】
　　洞僊歌
　　江梅吹尽更幽兰香度可惜浓春为谁住最嫌他无数轻薄桃花推不去偏守定东风一处　病来应怕酒眼常醒老去羞春似无语准拟强追随管领风光人生只欢期难预纵留得梨花做寒食怎吃他朝来这般风雨
　　贺新郎
　　白首归何晩笑一椽天教付与楚江南岸门外春山晩无数只有匡庐似染但想像红妆不见谁念香山当日事漫青衫泪湿人谁管歌旧曲空凄怨　将军未老身归汉笇功名过了唯有古词尘满谁似渊明得老饱看云山万防况此老斜川不逺终待我他年自剪黄花一酹重阳醆君为我休辞劝
　　苏幕遮
　　水傍边山尽处唤取云来共我山头住分得一江风共雨满院芙蓉更听红妆舞　趂霜晴闲独步那里烟村有个梅花树小径斜穿来又去醉后知他有甚青云路
　　又
　　老相邀山作伴千里西来始识庐山面爱酒扬雄浑不管天与隣翁来慰穷愁眼　似惊鸿吹又散画舸横江望断江南岸地角天涯无近逺一阕清歌且放梨花满
　　一剪梅【送杨师醇赴官】
　　无限江山无限愁两岸斜阳人上扁舟阑干吹浪不多时酒在离尊情满沧洲　早是霜华两鬓秋目送飞鸿那更难留问君尺素几时来莫道长江不解西流
　　千秋岁【生日】
　　小春时候晴日呉山秀霜尚浅梅先透波翻醽醁醆雾暖芙蓉绣持夀酒仙娥特地囘双袖　试问春多少恩入芝兰厚松不老山长久星占南极逺家是椒房旧君一笑金鸾看取人归后
　　又【叶审言生日】
　　当年文焰蜀锦词华烂年正少声初逺手攀天上桂书奏蓬莱殿人尽道洛阳盛事今重见　千尺青苍榦直节凌霄汉天未识应嗟晩饮残长夀醆归奉春皇燕金叶满擗麟且受麻姑劝
　　又【春欲去二妙老人戏作长短句留之为社中一笑】
　　送春归去説与愁无数君去后归何处人应空懊恼春亦无言语寒日暮腾腾醉梦随风絮　尽日闲庭雨红湿秋千柱人恨切莺声苦拟倾浇闷酒留取残红树春去也不成不为愁人住
　　风入松
　　禁烟过后落花天无奈轻寒东风不管春归去共残红飞上秋千看尽天涯芳草春愁堆在阑干　楚江横断夕阳边无限青烟旧时云去今何处山无数栁涨平川与问风前囘雁甚时吹过江南
　　忆王孙【絶笔】
　　梅子生时春渐老红满地落花谁扫旧年池馆不归来又绿尽今年草　思量千里乡关道山共水几时得到杜鹃只解怨残春也不管人烦恼
　　减字朩兰花【雨中熟睡】
　　快风消暑门近雨边梅子树昼梦腾腾急雨声中唤不醒　轻衫短箑林下日长聊散发无计医贫长作云山髙卧人
　　采桑子【将离武林】
　　云踪老去军无定飘泊寒空又被东风吹过江南第几峰　长安市上看花眼不到衰翁好趂归鸿家在西岩碧桂丛
　　竹坡词巻三
　　竹坡词原跋
　　先父长短句一百四十八阕先是浔阳书肆开行讹舛甚多未及修正适乡人经由渭宣城搜寻此未得其半遂以金受板东下未几好事者辐凑访求鬻书者利其得又复开成然比宣城本为善葢栞亲校雠也去岁武林复得二章今继于忆王孙之后先父一时交游如李端叔翟公防吕居仁汪彦章元不伐莫不推重平生著述缀集成七十巻椠板襄阳黄州开楚辞赘説诗话二集尚有尺牍大闲录胜游录羣玉杂嚼藏于家以俟君子广其传云乾道九年闰正月十五日男栞拜书






