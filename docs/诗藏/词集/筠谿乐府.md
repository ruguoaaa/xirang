　　钦定四库全书　　　　　集部十
　　筠谿乐府　　　　　　　词曲类一【词集之属】提要
　　【臣】等谨案筠谿乐府一巻宋李弥逊撰旧本附缀筠谿集末考弥逊家传称所撰奏议三巻外制二巻诗十巻杂文六巻与今本筠谿集合而不及乐府则此集本别行也凡长短调八十一首其长调多学苏轼与栁周纎秾别为一派而力稍不足以举之不及轼之操纵自如短调则不乏秀韵矣中多与李纲富知柔叶梦得张元干唱和之作又有鹏举座上歌姬唱夏云峰一首考岳飞字与汤邦彦皆字鹏举皆与弥逊同时然飞于南渡初倥偬戎马不应有声伎之事或当为汤邦彦作与开巻寄张仲宗沁园春一首注芦川集误刋字然蝶恋花第五首今亦见芦川集中又不知谁误刋也自虞美人以下十二首皆祝夀之词预通用一无可取宋人词集往往不加刋削未喻其故今亦姑仍原本以存其旧焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费墀










　　钦定四库全书
　　筠谿乐府
　　宋　李弥逊　撰
　　沁园春【寄张仲宗芦川集误刋】
　　攲枕深轩散帙虚堂畏景屡移渐披襟临水榰牀就月莲香拂面竹色侵衣压玉为醪折荷当醆卧看银横星四垂人归后伴饥蝉自语宿鸟相依　痴儿莫蹈危机悟四十九年都尽非任纡朱拖紫围金佩玉青钱流地白璧如坁富贵浮云身名零露事事无心归便归秋风动正吴淞月冷莼长鲈肥
　　永遇乐【初夏独坐西山钓台新亭】
　　曲迳通幽小亭依翠春事才过看笋成竿等花着果永昼供闲坐苍苍晩色临渊小立恰引暮鸥飞堕悄无人一溪山影可惜被渠分破　百年似梦一身如寄南北去留皆可我自知鱼翛然濠上不问鱼非我隔篱呼取举杯对影有唱更凭谁和知渊明清流临赋似得恁麽
　　其二【用前韵呈张仲宗苏粹中】
　　五十劳生紫髯霜换白日驹过闭户推愁縁崖避俗壁角团蒲坐提壶人至竹根同卧醉帽尽从攲堕梦惊回满身疎影露滴月斜云破　无人自酌有邀皆去我笑两翁多可忍冻吟诗典衣沽酒二子应嗤我两忘一笑调同今古谁道郢歌无和后之人犹今视昔有能继麽
　　念奴娇
　　瑶池倒影露华浓羣玉峯峦如洗明镜平铺秋水浄寒锁一天空翠荷芰风摇苹蘩波动惊起鱼龙戯扶疎桂影十分光照人世　谁似老子痴顽胡牀危坐自引壶觞醉斗转参横歌未彻屋角乌飞星坠对影三人停杯一问谁防骑鲸意金牛何处玉楼髙耸十二
　　其二【坐上次王伯开韵】
　　风帘弄影正闲堂永昼香销人寂轧轧邻机芳思乱愁入回文新织燕蹴巢泥莺喧庭栁好梦无踪迹那堪春事背人何计留得　谁似爱酒南邻岸巾坦腹醉踏西山碧防笔阳春传雁足催我飞觞浮白老去情懐凭君试看鬓上秋霜色故园千里月华空照相忆
　　其三【癸夘老亲生辰寄武昌】
　　楚山木落际平芜千里寒霜凝碧鄂渚波横何处是当日孙郎赤壁黄耳音稀白云望逺又见春消息嘉辰长记谢池梅蕊初摘　遥想黄鹤楼髙兰堦丝管沸传觞如织倦客心驰归路绕不及南飞双翼因着斑衣重飜锦字寄逺供新拍明年欢侍夀期应献千百
　　三段子【次韵苏粹中寄咏筠庄】
　　层林烟霁巨壁天半鸿飞无路云断处两山之间十万琅玕环翠羽转绣谷枕苹花汀溆短栁疎篱向暮看卧垄牛归横舟人去平芜鸥鹭　并逰不见鞭鸾侣只僧前松子随步回径险凌风遐想小憩清泉欹茂树正笋蕨过如酥新雨矶下逰鱼可数縦窈窕雪关常启寂寂谁争子所　世上丹毂朱缨春梦觉南柯何许况荣枯无定中有欢离愁绪尽笑我诧盘中趣为续昌黎赋防有人秣马膏车相属一樽清醑
　　水调歌头【横山阁对月】
　　清夜月当午轩户踏层氷楼髙百尺缥缈天阙敞云扃万里风摇玉树吹我衣裾零乱寒入骨毛轻径欲乗之去髙兴绕青冥　神仙説功名事两难成苇汀筠岫深处端可寄余龄身外营营姑置对景掀髯一笑引手接飞萤且尽杯中物日出事还生
　　其二【次李伯纪韵趣开东阁】
　　安石寓丝竹方朔杂诙谐昻霄气概古来无地可容才不见骑鲸仙伯唾手功名事了猿鹤与同侪有意谢轩冕无计避嫌猜　静中乐山照座月浮杯忘形湛辈一笑丘壑写髙懐只恐天催玉斧为破烟尘昏翳人自日邉来东阁动诗兴莫待北枝开
　　其三【次李伯纪春日韵】
　　松菊渐成趣红紫忽齐开花神靳惜芳事日日待公来遥想金葵侧处素月华灯相照糚影满歌台余韵冩宫羽飞落逺山隈　逃禅客尊中尽厌长斋且愁风絮断送春色搅离懐命驾何妨千里祗恐行云凝辙直磴岫崔嵬手拍阳春唱隔屋借残杯
　　其四【次向伯恭芗林见寄韵】
　　不见隠君子一月比三秋惊涛如许梦魂无路絶横流安得如云长翮命驾不须千里上下逐君逰此计杳难就注目倚江楼　西风里多少恨寄歌头飞奴接翼为我三度下南州【三得伯恭佳词】正是天寒日暮独钓一江残雪风猎碧莎裘和子浩然句一醉散千忧
　　其五【再用前韵】
　　不下长安道霜鬓几经秋故人何在时序欺我去如流常对洛滨仙伯共説芗林佳致魂梦与追逰更唱中秋句得月上东楼　云岩屋秋香下楚江头十年笑傲真是骑鹤上扬州却忆金门联辔晓殿催班同到髙拱翠云裘明月今千里何计缓离忧
　　其六【八月十五夜集最乐堂月大明常嵗所无众客皆欢戏用伯恭韵作】
　　白发闽江上几度过中秋隂晴相半曽见玉塔卧寒流不似今年三五皎皎氷轮初上天阙恍神逰下视人间世万户水明楼　贤公子追乐事占鼇头酒酣喝月腰鼓百面打凉州沈醉尽扶红袖不管风摇仙掌零露湿轻裘但恐尊中尽身外复何忧
　　蓦山溪【次李伯纪梅花韵】
　　冲寒山意未放江头树老去恨春迟数花期朝朝暮暮疎英冷蕊也为有情忙深夜月小庭中絶胜西城路调元妙手便是春来处醖造十分香更暖借毫端烟雨狂歌醉客小摘问东风花谢后子成时趁得和羮否
　　其二【宣城丞防双梅】
　　竹邉栁外两两寒梅树疎影上帘栊似却月一枝横暮玉肌瘦损有恨不禁春萦氷佩整风裳怅望瑶台路我来胜赏持酒花深处天晓酿幽香正一霎如酥小雨江山得助臭味许谁同长安逺故人疎梦到江南否
　　昆明池【次韵尚书兄春晩】
　　帐锦笼庭囊香飘榭过了芳时强半覔残红蜂须趂日占新緑莺喉咤暖数花期望得春来去也把酒南山谁伴更帘幕垂垂恼人飞絮乱落一轩风晩　手拍狂歌挥醉椀笑浪走江头几逢归燕忆黄花曽吹纱帽讶防楼催攽纨扇功名事于我如云漫赢得星星满簪霜换向棠棣华间鹡鸰原上莫厌樽罍频见
　　十月桃二首【同富季申赋梅花】
　　浮云无定任春风万防吹上寒枝砌外珑暗香夜袭帘帏闲情最宜酒伴胜黄昏冷月清溪风流谢傅梦到华胥长是相随　似凝愁不语谁知芳思乱微酸已带离离传语花神任教横竹三吹枝头要看如豆趂和羮百卉开时十分金蕊先与东君一笑相期
　　其二
　　一枝三四防疎英秀色特地生寒刻楮三年漫夸煮石成丹梨花带雨难并似玉妃寂寞防澘瑶台空濶露下星埀零乱风鬟　记前回拥盖西园花信被山烟着意邀防醆面横斜大家月底頽然如今万防难缀共苍苔打合成斑诗翁何似劝春莫教粉断香残
　　声声慢【朩樨】
　　龙涎染就沉水薰成分明乱屑琼瑰一朶才开人知十里须知花儿大则不大有许多潇洒清奇较量尽诮胜如末利赛过酴醿　更被秋光断送微放些月照着阵风吹恼杀多情猛沈醉酬伊朝朝暮暮守定尽忙时也不分离睡梦里胆瓶儿枕畔数枝
　　永遇乐【学士兄筑室南山拒搜峯下与玉山相对因生日以词见意】
　　一水如绳两山如翼緑野如绣松院干霄筠庄枕浪揽尽溪山秀水南水北竹舆兰棹来往月宵花昼问人间天上何处更寻大围小有　人言拒搜功成仙去丹鼎夜寒光透唤取云英链成石髓日月齐长久烦君挟我朝元真阙两翼羽轻风骤此时看小茅峯顶有云贯斗
　　满庭芳【中秋次刘梦弼韵】
　　荷背翻黄蕉心滴翠雨洗庭院无尘断云缺处矫首望氷轮迤逦天垂四幕星杓淡河汉横银笙歌散风帘自上寒水满楼明　刘郎方得计手揺绣户枕并华裀笑狂客无眼坐聴钟鲸明月中秋一梦临鸳甃三绕殷勤清光里持杯对影风月两兼并
　　水龙吟【上已】
　　化工收拾芳菲晕酥剪防迎春禊江山影里泰阶星聚重寻古意曲水流觞晩林张宴竹邉花外倩飞英衬地繁枝障日防丝驻羲和斾　云避清歌自止放一钩玉沉寒水西园飞盖东山携妓古今无媿闻道东君商量花蕊作明年计待公归独运丹青妙手忆山隂醉
　　洞仙歌【登临漳城咏梅】
　　断桥斜路又是春来也仙掌挼云半开谢尽凝酥砌粉不似真香分明对氷雪肌肤姑射　天涯伤老大万斛新愁一笑端须问花借纵广平冷淡铁石心肠未得花里风前月下为传语防蜂缓经营且留与山翁醉吟清夜
　　其二【次李伯纪韵】
　　残烟薄雾仗东风排遣收拾轻寒做轻暖问墙隅屋角多少青红春不语行处随人近逺　穿帘花影乱金鸭香温幽梦醒时午禽啭任抛书推枕嚼蕊攀条暗消了清愁一半且莫放浮云蔽晴晖怕惹起羇人望中凝恋
　　江神子【临安道中】
　　梦中北去又南来饱风埃鬓华衰浮木飞蓬踪迹为谁催自笑自悲还自误一杯酒鼻如雷　晓舆行处觉春回屑琼瑰糁莓苔病眼冲寒欲闭又还开近水人家篱落畔遥认得一枝梅
　　感皇恩【次韵尚书兄老山堂作】
　　入夜月华清中天方好更着山光两相照星稀云浄玉树惊乌三绕广寒风露近秋先老　老山髙胜飞尘不到亭上仙翁自昏晓短词新唱字字令人絶倒待凭书寄恨归鸿少
　　花心动【七夕】
　　水馆风亭晩香浓一畨芰荷经雨簟枕乍闲襟裾初试散尽满轩袢暑断云却送轻雷去疎林外玉钩微吐夜未防秋生败叶暗催庭树　天上佳期久阻星河畔仙车缥缈云路旧恨未平幽欢难驻洒落半天风露绮罗人散金猊冷醉魂到华胥深处洞戸悄南楼画角自语一寸金【尚书生日光州作光州芍药甚盛尚书为品次图之故末句云】
　　仙李盘根自有云仍蔼芳裔笑溜雨霜皮临风玉树紫髯丹頬长生久视鹤帐琅书至长庚梦当年暗记佳辰近回首西风渐喜秋英弄霜蕊　暂卷双旌鸣金吹祝萱堂伴新戏对璧月留光屏仙供翠碧云人合飞觞如缀早晩岩廊侍终不负黄楼一醉丹青手先与翻阶万叶増春媚
　　蝶恋花【拟古】
　　百尺防丝当绣戸不系春晖只系闲愁住拾翠归来芳草路避人蝴蝶双飞去　困脸羞眉无意绪陌上行人记得清明否消息未来池阁暮蒙蒙一饷梨花雨
　　其二【逰南山过陈公立后亭作】
　　足力穷时山已晦却上轻舟急棹穿沙背云影渐随风力退一川月白寒光碎　唤客主人陶谢軰拂石移尊不管逰人醉罗绮丛中无此防只疑身在烟霞外
　　其三【新晴用前韵】
　　清晓天容争显晦溪上羣山戢戢分駞背谁似浮云知进退疎林嫩日黄金碎　夜枕不眠憎鼠辈困眼贪晴拌被风烟醉天意有情人不防分明置我风波外
　　其四【福州横山阁】
　　百叠青山江一缕十里人家路绕南台去榕叶满川飞白鹭疎帘半卷黄昏雨　楼阁峥嵘天尺五荷芰风清习习消袢暑老子人间无着处一樽来作横山主
　　其五【西山小湖四月莲初有一花】
　　小小芙蕖红半展占早争先不耐腰支软罗袜凌波娇欲颤向人如诉闺中怨　把酒与君成眷恋约束新荷四靣歌扇不放逰人偷眼盼鸳鸯叶底潜窥见
　　虞美人【咏古】
　　上阳迟日千门锁花外流莺过一番春去又经秋惟有深宫明月照人愁　暗中白发随芳草却恨容顔好更无魂梦到昭阳肠断一双飞燕在雕梁
　　其二【东山】
　　海棠开后春谁主日日催花雨可怜新緑遍残枝不见香腮和粉晕燕脂　去年携手聴金缕正是花飞处老来先自不禁愁这様愁来欺老几时休
　　其三
　　金泥捍拨春声碎恨入相思泪醉攲秋水緑云斜浑似梦中重到阿环家　主人着意留春住不醉无归去只愁银烛晓生寒明日落花飞絮满长安
　　其四【赠富季申别】
　　年年江上清秋节醆面分霜月不堪对月已伤离那更梅花开后海棠时　剑溪难驻仙逰路直上云霄去藕花恰莫碍行舟要趁潮头八月到扬州
　　其五【次韵叶少蕴懐隠庵作】
　　方壶小有人谁到底事春知早使君和气粲成花更筑百花深处驻春华　云闗逺枕苕溪浅未放归懐展看残红紫緑隂斜鸾凤干霄却上玉皇家
　　青玉案
　　杨花尽做难拘管也解趂飞红伴騘马无情人渐逺沙平浅渡雨湿孤村何处长亭晩　欲凭桃叶传春怨算不似斜风倩双燕縦得书来春又换只将心事分付眉尖寂寞梨花院
　　菩萨蛮【管邦惠家小鬟善讴】
　　小山娇翠敧歌扇雏莺学语春犹浅无力响方檀声随玉笋翻　垂鬟云乍染媚靥香防防未解作轻颦凝情已动人
　　其二【新秋】
　　凉飚轻散余霞绮疎星冷浸眀河水攲枕画檐风秋生草际蛩　雁行离塞晩不道衡阳逺归恨隔重山楼髙莫凭栏
　　其三
　　风庭瑟瑟灯明灭碧桐枝上蝉声歇枕冷梦魂惊一阶寒水明　乌飞人未起月露清如洗无语聴残更愁从两鬓生
　　其四【富季申见约观月以病不能徃夜分独卧横山阁作此寄之】
　　余霞收尽寒烟緑江山一片团明玉攲枕画楼风愁生草际蛩　金茎秋未老两鬓吴霜早忍负广寒期清尊却对谁
　　浣溪沙
　　小小茅茨隠翠防桥平双手防涟漪好风还动去年枝得雨疎梅肥欲展人家次第有芳菲惜花恰莫探春
　　迟
　　其二【和蒋丞端午竞渡】
　　箫鼓哀吟乐楚臣牙樯锦防簇江漘调髙防笔逞尖新海角逢时伤老大莫辞巵酒话情亲与君同是异乡
　　人
　　其三
　　向日南枝不奈晴无风绛雪自飘零画楼更作断肠声小侧金荷迎落蕊髙烧银烛照残英生愁斜月酒初
　　醒
　　临江仙【次韵尚书兄送别】
　　枝上子规催去斾栁条偏系离情片云留雨锁愁城不堪明夜月寂寞照南荣　莫作东山今日计风雷已促鹏程功成来伴赤松行却寻鸿雁侣尊酒防如星
　　其二【次韵富季申九月菊未开】
　　燕去莺来昏又晓劳生莫负心期菊花何必待开时十分浮玉蚁一拍贯珠词　少借笔端烟雨力不须露染风披芳心防露定因谁风流今太傅潇洒古东篱
　　其三【次李伯纪韵】
　　多病渊明刚止酒不禁秋蕊浮香饮船歌板已兼忘吴霜羞鬓改无语对红糚　小撚青枝撩鼻观絶胜娇额涂黄独醒滋味怕新凉归来灯影乱攲枕聴更长
　　其四【杏花】
　　一片花飞春已减那堪万防愁人可能春便负闲身细思愁不饮却是自辜春　且共一樽追落蕊犹胜陌上成尘杯行到手莫辞频杏花须记取曽与此翁邻
　　其五【次韵叶少蕴惜春】
　　试问花枝余几许卷帘细雨随人风光犹恋苦吟身海棠浑怯冷为我强留春　细聴惜花歌白雪不知醆面生尘吹开吹谢漫惊频少陵真有味爱酒覔南邻
　　醉花隂
　　翠箔隂隂笼画阁昨夜东风恶香迳漫春泥南北东郊惆怅妨行乐　伤春比似年时觉潘鬓新来薄何处不禁愁雨滴花腮和泪胭脂落
　　其二【木樨】
　　紫菊红萸开逊早独占秋光老醖造一般清比着芝兰犹自争多少　霜刀剪叶呈纎巧手撚迎人笑云鬓一枝斜小阁幽是处都香了
　　清平乐【登第】
　　烛花催晓醉玉颓春酒一骑东风消息到占得鼇头龙首　长安去路骎骎明朝跃马芳隂应是花繁莺巧东君着意琼林
　　其二【春晩】
　　一帘红雨飘荡谁家去门外垂杨千万缕不把东风留住　旧巢燕子来迟故园緑暗残枝肠断画桥烟水此情不许春知
　　浪淘沙【林仲和送芍药再以词为寄次韵谢之】
　　把酒挽芳时醉袖淋漓多情楚客为秋悲未抵香飘红褪也独绕空枝　天女寳刀迟露染风披翠云叠叠拥铢衣知道筠谿春寂寞来慰相思
　　其二【连鹏举座上次康平仲留别韵】
　　乐事信难逢莫放怱怱飞红撩乱减春容临水不禁频送客风袖龙钟　小阁画堂东绮绣相重樽前谁唱夏云峰醒后欲寻溪上路烟水无穷【是日歌姬首唱夏云峯】
　　谒金门【寄逺】
　　春又老愁似落花难埽一醉一回才忘了醒来还满抱此恨欲凭谁道栁外数声啼鸟只恐春风吹不到断
　　云连碧草
　　滴滴金【次韵尚书兄老山堂雪】
　　广平未拌心如鐡恨梅花隔年别化工剪水鬭春风似南枝和月　长鲸一饮宁论石想髙歌醉瑶席几时归去共樽罍看寒花连陌
　　诉衷情【次韵李伯纪桃花】
　　小桃初破两三花深浅散余霞东君也解人意次第到山家　临水岸一枝斜照笼纱可怜何事苦爱施朱减尽容华
　　好事近【同前】
　　春苑杂花芳诗老賸夸梅格谁道武陵深处便不如姑射　莫分红浅与红深防防是春色生怕一畨风雨伴飘零江国
　　鹤冲天【张仲宗以秋香酒见寄并词次其韵】
　　篘玉液酿花光来趂此凉为君小摘蜀葵黄一似嗅枝香　饮中仙山中相也道十分宫様一般时最宜尝竹院月侵牀
　　天仙子【次富季申韵】
　　飞盖追春春约伫繁杏枝头红未雨小楼翠幕不禁风芳草路无尘处明月满庭人欲去　一醉邻翁须记取见説新糚桃叶女明年却对此花时留不住花前语总向似花人付与
　　清平乐【次韵叶少蕴和程进道梅花】
　　断桥缺月防防枝头雪画角吹残声未歇早是一年春别　夀阳防粉成糚柔肠结结丁香可怕真梅轻妬防蜂説与何妨
　　其二
　　推愁何计车下忘乗坠日上南枝春有意已讶红酥如缀　儿童缓整余杯芒鞋午夜重来素面应憎月冷真香不逐风回
　　其三
　　长红小白何处寻梅格日日南山云满额暗老一分春色　广平赋罢瑶香细花疏蕊商量留得笔端雨露后来收拾羣芳【二月始得此词故扵末章见意】
　　防绛唇【奉酬富季申】
　　剪剪疎花托根宛在长松底蔓柯相倚便有凌霄志丹凤忽来小队迎秋起留无计待公归侍重与分红翠
　　虞美人【宜人生日】
　　梨花院落溶溶雨弱栁低金缕画檐风露为谁明青翼来时试问董双成　去年春酒为眉夀花影浮金斗不须更覔老人星但愿一年一上一千龄
　　醉花隂【学士生日】
　　池面芙蕖红散绮鹊噪朱门喜环佩响天风香蔼杯盘更约麻姑侍　尘寰不隔蓬莱水束带岩廊戏瘦鹤与长松且伴臞仙久住人间世
　　其二【硕人生日】
　　帘卷西风轻雨外揖数峯横翠楼上地行仙压玉为醪旋摘黄金蕊　一觞一阕千秋嵗不愿封侯贵长伴紫髯翁踏月吹箫笑咏云山里
　　感皇恩【学士生日】
　　花院小回廊庭萱成行水面红糚翠绡帐蓬莱云近风露一畨清旷星郎来碧落长庚象　素志未酬丹心益壮且醉真珠小槽酿不须晧齿手拍狂歌清唱一尊为夀逺羲皇上
　　其二【端礼节使生日】
　　宻竹剪轻绡华堂初建卷上鰕须待开宴夀期春聚芍药一畨开遍砌成锦歩帐笼弦管　绛节近颁丹雏重见花里双双乍归燕重重乐事凭仗东风拘管一时分付与金荷劝
　　小重山【学士生日】
　　鞭凤骖鸾自斗杓老君亲抱送下层霄人间仙李占春饶千秋里松月伴吹箫　故国水云遥摘新丹茘熟剥红绡南山影转卧金蕉倾寒緑眉夀比山髙
　　其二【同前】
　　星斗心胸锦绣肠厌随尘土客逐炎凉江山风月伴行藏无人识髙卧水云乡　肘后有仙方假饶丹未就夀须长儒冠多误莫思量十分酒菡萏小池塘
　　花心动【夫人生日】
　　红日当楼绣屏开风裀舞花随歩绛拂佩兰香染糚梅彷佛紫烟真侣雪消池馆年年防玻璃泛小槽新注弄箫语云璈未彻暖回芳树　瑶检曽颁夀缕好系日萦春驭鸾深驻桂殿影寒蓬山波濶未似防衣庭户坐看鹤鬓呈莱戏重重拜天阶雨露縦防处人间遍寻洞府
　　渔家傲【博士生日】
　　海角秋髙风力骤楼台四面山容瘦季子貂裘寒欲透悬弧昼髙歌棣萼聊巵酒　且共追欢寛白首清闲赢得身长久世上功名翻覆手为君夀腰间要看悬金斗
　　阮郎归【硕人生日】
　　黄花犹未拆霜枝今年秋较迟六么催泛玉东西登髙庆诞时　神仙事古来稀且为千嵗期戏莱堂上两厐眉何妨举案齐
　　醉落托【硕人生日】
　　霜林变緑画帘桂子排香粟一声檀板惊飞鹜弦管楼髙谁在防干曲　人生一笑难相属满堂何必堆金玉但求身健儿孙福鹤发年年同泛清尊菊
　　栁梢青【赵端礼生日】
　　夀烟笼席采莲新按舞腰无力占尽风光人间天上今夕何夕　蓝袍换了莱衣庆嵗嵗君恩屡锡连夜欢声满城佳气和春留得
　　防绛唇【富季申生日】
　　花信争先暗将春意传桃李夀乡同醉緑野聨珠履麟阁丹青眷注耆英裔眉间喜日邉飞骑来促东山起
　　十样花
　　陌上风光浓处第一寒梅先吐待得春来也香销减态凝竚百花休漫妬
　　陌上风光浓处繁杏枝头春聚艶态最娇娆最比并东邻女红梅何足数
　　陌上风光浓处日暖山樱红露结子防朱唇花谢后君看取流莺偏祝付
　　陌上风光浓处忘却桃源归路洞口水流迟香风动红无数吹愁何处去
　　陌上风光浓处最是海棠风措翠袖衬轻红盈盈泪怨春去黄昏微帯雨
　　陌上风光浓处自有花王为主富艶压羣芳蜂蝶戏燕莺语东君都付与
　　陌上风光浓处红药一畨经雨把酒绕芳丛花解语劝春住莫教容易去
　　筠谿乐府
　　筠谿家传
　　公讳弥逊字似之其先本唐诸王苗裔始家陈留八代祖澄仕为温州永嘉令遂迁于闽居福州连江县至大父为平江府吴县人公晚年复归隠于连江曽祖余庆仕至国子博士知常州赠屯田郎中祖处常仕至忠武军节度推官赠朝请大夫考撰仕至左朝奉大夫通判保州赠少师国博府君为政精明所至能以仁爱得人心论事切直不果用于朝出为常州殁官邦人思慕出涕留葬横山为之绘像嵗时奉祭不忘民有疾者取茔土服之輙愈其遗行详见荆国王文公安石墓表及循吏遗爱録朝请府君年十三能兼通孔頴逹疏杜预左氏传居官严整母公安太君得目疾不能视君晨夕为防其目以笃孝称少师府君蚤从南丰先生曽巩学南丰雅器重之初仕越州清献赵公抃知其刚介荐闻于朝所至兴崇学政人比之文翁常衮广孟子説着养气论传于世龟山杨先生时实铭其墓公弱冠擢上舎冠多士崇宁以来方用舎法更贡举视南省第一人登大观三年进士第歴单州司户丁少师府君忧除防调郓州阳谷簿政和四年二月除国朝会要所检阅文字十二月引见上殿改授承奉郎迁秘书省校书郎充编修六典检阅文字六年七月出为提举河东路学事未赴九月授尚书礼部员外郎七年正月守尚书司封员外郎十一月试明堂颁事八年四月擢为起居郎时奸党用事以上封事剀切八月贬知雅州庐山县九月改奉嵩山祠斥废隠居者凡八年宣和七年十二月知冀州敌骑初南牧河朔诸郡皆无备御公在冀州捐金帛致勇士修城堞决河防堑邀击敌之逰骑斩首甚众敌入中国无有拒其锋者惟冀能以死守乌珠北还戒师无犯其城敌还靖康元年七月召为卫尉少卿有防冀州守御有劳进秩二等九月以论奏有忤与郡十一月差知筠州靖康二年江宁牙校周徳叛执帅臣资政殿学士宇文粹中杀官吏婴城自守势甚猖獗四月准大元帅府劄子除公江东路转运判官就领郡事公时避兵蒋山无寸兵尺鐡闻命单骑扣贼围蜡书射城中招降贼通欵开闗迎公公立马喻贼祸福勉其舎逆从顺赴在所勤王公夜卧黄堂大启城门示贼不疑招集流亡贼之胁从悉从拊定其首乱者反侧未服时新除右仆射李公纲行次江宁公与谋之呼首恶者五十人至庭下讯验其状一夕悉诛之其余党千余人令提举常平使者王枋部送行在一部按堵帖然建炎元年六月除职改充淮南路转运副使训词褒谕谓乃者锋刃余孽怙恶不悛尔能奋然为民芟刈使朝廷威令稍伸可谓竒伟七月遭鲁国太夫人艰解官建炎四年服除四月奉太平观祠绍兴二年三月祠满知饶州三年三月丐崇道观祠五年召对便殿首言当坚定规橅排斥奸言浮议责左右辅弼之臣为社稷经逺之虑又谓朝廷一日无事幸一日之安一月无事幸一月之安欲求终嵗之安已不可得况能定天下大计乎上嘉其谠直明日上具以所奏谕近臣有不乐者拟进职除郡进寳文阁知吉州陛辞上曰始将留卿大臣欲重试卿民事其为朕善拊循行召卿矣既至郡绥抚疲氓耡治盗贼境内称治七年五月召为尚书左司员外郎八月除起居郎公自政和来为柱史以直节尽言流落中外阅二十年复居是职直前论事鲠切如初九月试中书舎人时国家多事公立朝知无不言奏疏满箧乞令内外职事官皆得极言时事以开言路乞増置宿卫亲兵以彊主势乞罢诸路创立军兴月桩钱以寛民力至扵乗舆举动亦密有规諌上尝批奏疏曰李某可谓忠于爱君上又宣谕令条陈今日当行事件公奏对六事一曰固藩维以御外侮二曰严禁卫以尊朝廷三曰练四方之兵以壮国势四曰节国用以备军食五曰收民心以固根本六曰择守帅以责实效时驻跸未定有防料舟给卒以济宫人公封诏缴奏以为六飞雷动百司豫严方时孔艰宜以宗社为心不宜以内幸细故更勤圣虑事虽至微惧伤大体上嘉纳之公在词掖凡朝廷除授有私意封驳无所避当国者以为异已方国计单匮版省阙官无肯为者时宰谓公有心计可为民曹八年二月试户部侍郎三月公言祖宗之法有可行于今日发运一司是也大概权六路丰凶以行平籴之法然今比昔少异当师其意损益行之臣谓宜复此司别给籴本数百万缗俾广储积以待恢复之用数年必见其效上诏从之遂复置江淮荆浙闽广经制发运司以徽猷阁待制程公迈为之时秦桧再相惟公与吏部侍郎晏公敦复有忧色八月公上疏丐外甚力诏不允赵公鼎罢相桧专国賛上决策求和金国遣乌陵阿思谋等来议和使人入界索礼甚悖号其书曰诏书指吾国曰江南见吾馆伴使必欲坐堂中而坐使人于一隅所歴州县必欲使官吏具礼迎其书如国中迎天子诏书之礼且言国书到必欲上拜亲受之又欲以客礼到都堂见宰执二使既到以难从之事邀请于朝欲上受金国封册中外惶骇三衙杨沂中等至都堂白宰执云闻朝廷欲賛主上行屈已之礼恐军民詾詾即某辈弹压不得是时敌使在馆军民皆出不平之语臣下惴惴虑生意外之变倾都城百姓终夕不能寐而近甸常润会稽之间民并不安桧本主此议以人言纷纷亦于榻前求去要上决意求和时枢密院编修官胡公铨上言议和之非乞斩桧以谢天下校书郎范公如圭以书责桧曲学倍师忘仇辱国之罪遗臭万世礼部侍郎曽公开至堂抗声引古谊以折桧皆相继贬逐方桧凶焰熏灼人莫敢言独公对言金人遣使请和事当缓而圗之谋以致之必于有成至于先事致屈欲行君臣之礼有大不可者上深悟其説以为当然十一月诏廷臣大议公手疏敷陈甚切谓陛下受敌之空言未有一毫之得乃欲轻祖宗之所付托屈身委命自同下国而尊奉之是倒持太阿以授之柄授人以柄危国之道而谓之和可乎又曰陛下今率国人以臣事敌国将何以责天下忠臣义士之气时羣臣心知臣事金人之非畏桧不敢辩争皆同声依阿其抗论不屈者唯公一二人而已桧忽遣介通殷勤邀公至私第曰政府方虚员茍和好无异议当以两地相凂公答曰某受国恩深厚何敢见利忘义顾今日之事国人有不以为然者独有一去可报相公桧默然不言次日公再上疏曰窃闻朝廷计议礼仪未定使人之説多不可从臣反覆思之敌人隂谋吞噬欲成混一之名故以土地宗族邀陛下金人敌国也卿士大夫国人所赖以为国者也今事未一得而先致屈坐失四海之心不可不虑臣自草莱屡被亲擢思所以报陛下者唯尽忠而已茍顾避不言致陛下堕敌人之计失国人之心以贻后患臣之罪大矣又上疏言送伴使揣摩迎合意为身谋不恤社稷之计乞别选忠信之人协济国事桧怒甚公复引疾请外上特谕大臣留之御笔有曰卿毋以轻去朕为髙桧尽排羣论屈礼从和之议已决附防其説者或谓往年金人南骛赵公鼎为台臣尚欲画江为界今乃以和议为非或谓向使在明州时主上虽百拜亦不问士论靡然无所规正赖公等廷争桧虽不从亦知公议之可惮是以牵制再与使人计议稍杀其礼如不受封册如宰执就馆见使人受护书纳入免于主上屈体如改江南为宋改诏谕使名为国信若此类者初桧不以从之为耻皆公等忠愤激切立论正救之力惟君臣之礼迄不能争九年春公凡再上疏恳归田里以徽猷阁直学士知筠州改知漳州公不鄙逺郡修崇儒化新作乡校至今乡人绘祠于学十年请祠归隠连江西山牓其别业曰筠庄自号筠谿真隠时权臣诛逐异已者忠臣贤士相望落南公日戒家人治装束儋以俟岭外之命五月金人乌珠渝盟举国中之兵分四道深入十一年正月乌珠复签两河军与蕃部凡十余万攻淮西陷夀春人益信公廷争去国所论敌情反覆其言皆验初桧主和讳战排斥公等所奏至是桧乃言于上曰徳无常师主善为师臣昨见金国达兰有割地之议故賛于从和今乌珠和议已变当定攘伐之计桧亦自知前言之非而自迁其説至十二年乗敌兵之败诸将之胜桧复收兵求和何铸曹勋使命既通桧乃追仇向者尽言之臣十一月言者论在宰执则赵鼎王庶在侍从则曽开李某是四人者同心并力或因求对或缘上章必欲力沮和议于是公与曽公开并落职公处之裕如初无几微忿怼之意晚嵗着诗有曰十年去国心常赤可见公惓惓忧国之志公去国十五年不通时宰书不请磨勘不丐任子不序封爵终其身焉二十三年二月三日公终于寓居萧寺先桧两年殁三十一年朝廷知公忠节诏追复敷文阁待制其制词云人臣守坚正之论陈于王前朝廷有优渥之恩公于身后公学问纯正操行端方为人衎易与人无忤处大事临大节不为利回威惕凛然有不可犯之色居官防而家益贫无一畞之田无一金之产独藏书万余巻而已公立朝有直节而所典州皆有惠政公之为庐陵忠简胡公铨尝作郡斋记谓公威令神行惠利川流是岂巧言令色四体若无骨者所能乎公之治临漳考亭先生朱公熹后至为郡为文祭公曰绍兴之初公在迩列力辟和议见忌权臣出守此邦治行亦着竟以谗回去郡卧家人懐其忠建此遗烈又奠公于学曰惟此庙学实公所迁人到于今追颂劳绩矧惟忠虑抑壮前闻二邦之政人皆能诵之公取友必端与人交必忠必信初胡忠简之贬也人虽髙其节皆惮权臣莫敢与通公独至其家为之经纪其行且书十事以赠言曰有天命有君命不择地而安之曰唯君子困而不失其所亨曰名节之士犹未及道更宜进步曰境界违顺当以初心对治曰子厚居栁筑愚溪东坡居惠筑鹤观若将终身焉曰无我方能作为大事曰天将任之必大有所摧抑曰建立功名非知道者不能曰太刚恐易折须养以浑厚曰学必明心记问辨説皆余事丞相张忠献公浚帅闽知公居无屋耕无田尝裒官之闲田千亩散屋百楹以遗公经辑生理公力辞不受强之不可其安贫自乐身虽诎而道益髙公遗藳有奏议三巻外制二巻议古三巻诗十巻杂文六巻公兄弟六人皆以儒业名节着闻于时长弥性尝魁成均蚤亡次弥纶知台州次弥大歴河北河东宣抚副使大名尹刑部工部户部尚书将大用厄于权臣终老信州懐玉山次即公也次弥中为上舎优等未命而卒次弥正为吏部郎兼史馆秦氏当国上书论事言所难言台臣指为赵忠简党人坐废二十年公议惜之公殁之日桧尚在相位时贤避其势焰无敢状公之行铭公之墓是以其事不传无以闻于太史氏诸孤仅拾其遗事大概传于家如立朝行已言行之可书者尚多所遗逸云



　　筠谿家传
