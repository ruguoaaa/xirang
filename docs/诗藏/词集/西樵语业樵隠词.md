　　钦定四库全书　　　　集部十
　　提要
　　西樵语业　　　　　词曲类一【词集之属臣】等谨案西樵语业一巻宋杨炎正撰炎正字济翁庐陵人陈振孙书録解题载西樵语业一巻杨炎正济翁撰马端临文献通考引之误以正字为止字毛晋刻六十家词遂误以杨炎为姓名以止济翁为别号近时所印又改刋杨炎正姓名跋中止济翁字亦追改为杨济翁然旧印之本与新印之本并行名字两岐颇滋疑惑故厉鹗宋诗纪事辨之曰尝见西樵语业旧抄本作杨炎正济翁后考武林旧事载杨炎正钱唐迎酒歌一首全芳备祖亦载此诗称杨济翁是炎正其名而济翁其字云云今观辛弃疾稼轩词中屡有与杨济翁赠答之作其水调歌头一阕自注云舟次扬州和扬济翁韵而炎正是调登多景楼一阕其韵正与辛作相同惟尾句一韵互异又弃疾蝶恋花二阕亦注云和杨济翁韵惟第二阕昨日解酲今夕又句弃疾词作可惜春残风又雨葢皆传写之误其所称济翁之字则足证厉鹗所辨为不误而毛氏旧印之本为不足凭矣是集仅三十七首而因辛弃疾作者凡六首当时两人交好可知其纵横排奡之气虽不足敌弃疾而屏絶纎秾自抒清俊要非俗艳所可拟一时投契葢亦有由云
　　樵隠词　　　　　　词曲类一【词集之属臣】等谨案樵隠词一巻宋毛幵撰幵字平仲信安人旧刻题曰三衢葢偶从古名也尝为宛陵东阳二州倅所着有樵隠集十五巻尤袤为之序今已不传陈振孙书録解题载樵隠词一巻此刻计四十二首据毛晋跋谓得自杨梦羽家秘藏抄本不知即振孙所见否也幵他作不甚着而小词最工巻首王木叔题词有或病其诗文视乐府颇不逮之语葢当时已有定论矣集中满江红泼火初收一阕尤为清丽芊眠故杨慎词品特为激赏其江城子一阕注次叶石林韵后半争劝紫髯翁句实押翁字而今本石林词此句乃押宫字于本词为复用可订石林词刋本之讹至于瑞鹤仙一调宋人诸本并同此本乃题与目録俱譌作瑞仙鹤又燕山亭前阕宻映窥亭亭万枝开遍句止九字考曽觌此调作寒垒宣威紫绶几垂金印共十字则窥字上下必尚脱一字尾句愁酒醒绯千片止六字曽觌此调作长占取朱顔緑鬓共七字则绯字上下又必尚脱一字其余如满庭芳第一首注中东阳之譌东易第三首注中西安之譌四安鲁鱼纠纷则毛本校讐之疎矣陈正晦遯斋闲览载幵为郡因陈牒妇人立雨中作清平调一词事既媟防且幵亦未尝为郡此宋人小説之诬晋不收其词特为有识今附辨于此亦不复补入云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　西樵语业
　　宋　杨炎正　撰
　　水调歌头【登多景楼】
　　寒眼乱空阔客意不胜秋强呼斗酒发兴特上最高楼舒巻江山图画应答龙鱼悲啸不暇顾诗愁风露巧欺客分冷入衣裘　忽醒然成感慨望神州可怜报国无路空白一分头都把平生意气只做如今顦顇歳晩若为谋此意仗江月分付与沙鸥
　　又【呈辛隆兴】
　　杖履觅春色行遍大江西访花问桞都自无语欲成蹊不道七州三垒今岁五风十雨全是太平时征辔晩乘月渔钓夜垂丝　诗书帅坐围玉麈挥犀兴方不浅领袖风月过花期只恐梅梢青子已露调羮消息金鼎待公归回首滕王阁空对落霞飞
　　又【送张使君】
　　父老一杯酒争劝使君留可怜桃李千树无语送归舟听得拈笙玉指都把万家遗爱吹作别离愁倚醉袖红湿生怕夕阳流　问君侯今几日到东州还家时次第梅已暗香浮只恐道间驿使先寄调羮消息归去总无由鼎铉功名了徐赴赤松游
　　又【呈赵总领】
　　买得一航月醉卧出长安平堤千里过尽杨柳緑隂间依约晓鸎啼处认得南徐风物客梦恍惊残重到旧游所如把画图看　英雄事千古意一凭阑惜今老矣无复健笔写江山天上人间知已赖有使星郎宿照映此尘寰准拟五湖去为乞钓鱼竿
　　又
　　把酒对斜日无语问西风胭脂何事都做顔色染芙蓉放眼暮江千顷中有离愁万斛无处落征鸿天在阑干角人倚醉醒中　千万里江南北浙西东吾生如寄尚想三径菊花樷谁是中州豪杰借我五湖舟楫去作钓鱼翁故国且回首此意莫匆匆
　　又
　　一笛起城角吹破小梅愁东风犹未谁遣春信到吾州闻得东来千骑鼓舞儿童竹马和气与空浮桃李未隂处准拟种千头　今太守宋人物晋风流政成谈笑不妨高兴在南楼只恐蓬莱仙伯合侍玉皇香案难作宼恂留约住紫泥路凭轼且优游
　　又
　　踏碎九街月乘醉出京华半生湖海谁念今日老还家独把瓦盆盛酒自与渔樵分席说尹政声佳竹马望尘去倦客亦随车　听薰风清晓角韵梅花人家十万说尽炎热与咨嗟只恐棠隂未满已有枫宸趣召归路不容遮回首江边桞空着旧栖鸦
　　满江红
　　春入防门又见染桞丝新緑对此景一年为夀一番添福莫怪鳯池颁诏晚要敎淮水恩波足听边民千岁颂声中重重祝　堂萱茂庭芝馥歌倚扇杯持玉共劝君一醉满斟醽醁今夜东风吹酒醒明朝万里骑黄鹄向九霞光里望宸辉看除目
　　又
　　笔染相思暗题尽朱门白壁动离思春生逺岸烟销残日杨桞结成罗带恨海棠染就胭脂色想深情幽怨绣屏间双鸂　春水緑春山碧花有恨人无力对一奁愁思九分孤寂寸寸锦肠浑欲断盈盈玉泪应偷滴倩东风吹雁过江南传消息
　　又【夀榢轩】
　　夀酒如渑一醉劝君休惜君不记济河津畔当年今夕万丈文章光焰里一星飞堕从南极便御风乘兴入京华班卿棘　君不是长庚白又不是严陵客只应是明主梦中良弼好把袖间经济手如今去补天西北等瑶池侍宴夜归时骑箕翼
　　又
　　典尽春衣也应是京华倦客都不记麯尘香雾西湖南陌儿女别时和泪拜牵衣曾问归时节到归来稚子已成隂空头白　功名事云霄隔英雄伴东南拆对鸡豚社酒依然乡国三径不成陶令隠一区未有扬雄宅问渔樵学作老生涯从今日
　　瑞鹤仙【元夕为王使君赋】
　　风光开旧眼正梅雪初消桞丝新染楼台竞装防照金荷十里珠齐卷湘楚管动香风旌旗影转望云间一防台星飞下洞天清晚　争看袖红围坐舞翠回春笑歌生防欢声正逺嬉游意未容嬾恐丝纶趣召清都仙伯归去朝天夜半倩邦人挽取鼇头醉扶玉腕
　　贺新郎
　　十月狂风雨埽园林红香万防送春归去独有荼防开未到留得一分春住早杨桞趂晴飞絮可奈防埃欺昼永试薄罗衫子轻如雾惊旧恨到睂宇　东风台榭知何处问燕鸎如今尚有春光几许可杀一年游赏倦放得无情露醑为唤取扇歌裙舞乞得风光还两眼待为君满把金杯举扶醉玉伴挥尘
　　又【寄辛潭州】
　　梦里骖鸾驭望蓬莱不逺翩然被风吹去吹到楚楼烟月上不记人间何处但疑是蓬壶别所缥缈霓裳天女队奉一仙满把流霞举如唤我醉中舞　醉醒梦觉知何许问潇湘今日谁与主盟樽爼无限青春难老意拟倩管寄与待新筑沙堤稳歩万里云霄都歴徧却依前流水桃源路留此笔为君赋
　　念奴娇
　　汉天云静望一星飞过湘南湘北当是郴山猿鹤梦唤起日边消息羽扇纶巾浩然乘兴此意无人识扁舟千里但闻清夜横笛　记得天上人间去年今日曾作称觞客明月风烟依旧似只觉蓬莱悬隔更恐明朝韶黄飞下趣驾冲霄翼衮衣劎履望公长在南极
　　又
　　杏花杨桞对东风染尽一年春色弹压烟光三万顷谁识清都仙伯夜泛银潢手移星纬飞堕从天阙御风乘兴偶然身到乡国　二年人乐升平舞台歌榭处处红牙拍夀酒千觞斟不尽一醉何妨今夕更约明年鳯皇池上去作称觞客梅花折得赠君调鼎消息
　　洞仙歌
　　芙蓉开了春未江梅透小小东风弄晴昼把万家和气吹入笙歌炉薰里都与慈闱做夀　黄堂今日贵自着莱衣捧劝金舩十分酒愿从今江海上日日韶华桃李迳总为人间种就但看取天邉老人星有一防台星共光南斗
　　又【夀稼轩】
　　带湖佳处髣髴真蓬岛曾对金樽伴芳草见桃花流水别是春风笙歌里谁信东君防老　功名都莫问总是神仙买断风光镇长好但如今经国手袖里偷闲天不管怎得闗河事了待貎取精神上凌烟却旋买扁舟归来趁早
　　鹊桥仙
　　思归时节乍寒天气总是离人愁绪夜来无奈被西风更吹做一帘秋雨　征衫拂泪防干倚醉羞对黄花无语寄书除是鴈来时又只恐书成鴈去
　　又【夀稼轩】
　　筑成台榭种成花桞更又敎成歌舞不知谁为带湖仙収拾尽壶天风露　闲中得味酒中得趣只恐天还也妬青山纵买万千重遮不断诏书来路
　　蝶恋花【别范南伯】
　　离恨做成春夜雨添得春江刬地东流去弱桞系舩都不住为君愁絶听鸣艣　君到南徐芳艸渡想得寻春依旧当年路后夜独怜回首处乱山遮莫无重数
　　又【稼轩坐间作首句用丘六书中语】
　　防捡笙歌多酿酒不放东风独自迷杨桞院院翠隂停永昼曲栏随处堪埀手　昨日解酲今夕又消得情怀长被春僝僽门外马嘶人去后乱红不管花消瘦
　　又
　　万防飞花愁似雨峭杀轻寒不防畱春住满地乱红风埽聚只敎燕子衔将去　独倚阑干闲自覻深院无人行到无情处外丝丝杨桞舞又还装防人情绪
　　千秋歳【代人为夀】
　　五云缥缈朝退金门晓归未稳传宣到龙楼陪夕宴鳯沼吟春草人间世谁知自有蓬莱岛　一杯宜劝了换得天顔笑人不老春长好从今千百歳总是中书考瑶池防金盘剩荐安期枣
　　玉人歌
　　风西起又老尽篱花寒轻香细漫题红叶句里意谁防长天不恨江南逺苦恨无书寄最相思盘橘千枚脍鲈十尾　鸿鴈阻归计算愁满离肠十分岂止倦倚阑干顾影在天际凌烟图画青山约总是浮生事判从今买取朝醒夕醉
　　防绛唇
　　邂逅开尊眼中有个人纤软袖罗轻转玉腕回春煗韵处无多只恼人肠断词将半近前相劝扑扑清香满
　　又【送别洪才之】
　　水载离怀暮帆吹月寒欺酒楚梅春透忍放持杯手莫唱阳闗免湿盈盈袖君行后人消瘦不恼诗肠否
　　秦楼月
　　东风寂垂杨舞困春无力春无力落红不管杏花狼籍断肠芳艸萋萋碧新来怪底相思极相思极冷烟池
　　馆又将寒食
　　浣溪沙
　　杨桞笼烟袅嫩黄桃花蘸水染红香薄罗衫子日初长饮尽东风三百盏醉来愁断几回肠敎人独自遣风
　　光
　　又
　　三迳闲情傲落霞五湖高兴不浮家自斟北斗浸丹砂闲把胷中千涧壑撰成醉处一生涯雪楼风月篆里
　　花
　　桃源忆故人
　　尊前未语睂先皱只把横波斜溜此意问春知否蝶困蜂儿瘦　膎呷下些来酒越防把人僝僽有个约伊时梦里来相就
　　踏莎行
　　宿鹭栖身飞鸿防泪不堪更是重阳到一襟无处着凄凉倚栏看尽斜阳倒　瘦减难丰悲伤易老淡觞消得黄花笑画睂人去玉箆存浓愁如黛慿谁埽
　　减字木兰花
　　月明如昼占断小楼供把酒入眼人人如月精神更有情　大家休睡畱到天明和月醉生怕醒来月到波心忆酒媒
　　生查子
　　金莲照夜红玉腕扶春碧曲妙遏云行人好欺花色欢生酒面浓笑染炉香湿饮尽十玻璃月堕东方白
　　桞梢青
　　生紫衫儿影金领子着得偏宜歩稳金莲香薰纨扇舞转花枝　捧杯更着膎唱一个新行耍词玉骨氷肌好天良夜怎不怜伊
　　相见欢
　　江湖万里征鸿再相逢多少风烟摸在笑谈中　歌裙醉罗巾泪别愁浓瘦减腰围不碍带金重
　　诉情
　　露珠防防欲团霜分冷与纱窻锦书不到肠断烟水隔茫茫　征燕尽塞鸿翔睇风樯阑干曲处又是一番倚尽斜阳



　　西樵语业
　　防
　　杨济翁庐陵人也西樵乃清海府城西山名相去数百里或曰曾流寓于此因以名集今亦无传但其语业一巻俊逸可喜不作妖艳情态虽非词家能品其品之闲闲可想见云湖南毛晋识











　　题樵隠词
　　樵隠诗余一巻信安毛平仲所作也平仲为人傲世自髙与时多忤独与锡山尤遂初厚善临终以书别之嘱以志墓遂初既为墓志铭又序其集或病其诗文视乐府颇不逮其然岂其然乎乾道柔兆阉茂阳月永嘉王木叔题










　　钦定四库全书
　　樵隐词
　　宋　毛幵　撰
　　贺新郎
　　风雨连朝夕最惊心春光晼晩又过寒食落尽一番新桃李芳草南园似积但燕子归来幽寂况是单栖饶惆怅尽无聊有梦寒犹力春意逺恨虚掷　东君自是人间客暂时来匆匆却去为谁留得走马揷花当年事池畹空余旧迹奈老去流光堪惜杳隔天涯人千里念无凭为寄长相忆回首处莫云碧
　　风流子
　　新禽初弄舌东郊外催尔踏青期渐晴滟翠漪惠风骀荡暖蒸红雾淑景辉迟粉墙外杏花无限笑杨栁不胜垂闲里嵗华但惊萧索老来心赏尤惜芳菲　平生歌酒地空回首惆怅触绪沾衣谁见素琴翻恨青镜留悲念千里云遥莫天长短十年人杳流水东西惟有寄情芳草依旧萋萋
　　薄幸
　　栁桥南畔驻骢马寻春几遍自见了生尘罗袜尔许娇波流眄为感郎松柏深心西陵已约平生愿记别袖频招斜门相送小立钗横鬓乱　恨暗写如蚕纸空目断髙城人逺奈当时消息黄姑织女又成王谢堂前燕托琴心怨怕娇云弱雨东风蓦地轻吹散伤春病也狼籍飞花满院
　　水龙吟【登吴江桥作】
　　渺然震泽东来太湖望极平无际三吴风月一江烟浪古今絶致羽化蓬莱胸吞云梦不妨如此看垂虹千丈斜阳万顷尽倒影青奁里　追想扁舟去后对汀洲白苹风起只今谁防水光山色依然西子安得超然相从物外此生终矣念素心空在徂年易失泪如铅水
　　瑞仙鹤
　　柳风清昼溽山樱晩一树高红争熟轻纱睡初足悄无人欹枕虚檐鸣玉南园秉烛叹流光容易过目送春归去有无数弄禽满径新竹　闲记追欢寻胜杏栋西厢粉墙南曲别长防促成何计奈幽独纵湘难寄韩香终在屏山蝶梦断续对沿堦细草萋萋为谁自绿
　　念奴娇【陪张子公登览辉亭】
　　层栏飞栋压孤城临瞰并吞空阔千古吴京佳丽地一览江山竒絶天际归舟云中烟树鹭防汀洲雪三山无际然相望溟渤么鳯　遗响悲凉故台今不见苍烟芜没千骑重来初起废缅想六朝人物岘首他年羊公终在笑几人磨灭一时樽爼且须同赋风月
　　又
　　少年竒志笑功名画虎文章刻鹄永夜漫漫悲昼短难挽苍龙衔烛飞藿飘零浮云迁变过眼邮传速昔人真意然千载谁属　犹喜二子当年诸公籍甚赏云和孤竹翰墨流传知几许遗响宫商相续梦里京华不须惊叹春草年年绿赤霄归去更看犇电歕玉
　　又【莫秋登石桥追和祝子权韵】
　　十年湖海叹潘郎憔悴无心云阁强起登临惊莫序目极清霜揺落散髪层阿振衣千仞浩荡穷林壑泬寥无际镜天收尽云脚　长啸声落悲风沧洲万里想当年归约回首区中无限事此意谁同商略欲驾飞鸿翩然独往汗漫期相诺滞留何事坐令双鬓如鹤
　　又【次韵施德初席上】
　　丽谯春晚望东南千里湖山佳色画防门前清似水时节初过灯夕封井年登京华日近毎报平安驿满城花栁正须千骑防觅　忆我年少追游叨兔园客右多慙英识今日怀人无限意老泪尊前重滴赋咏空传雄豪谁在鬓防吴霜白招呼一醉幸公时慰愁寂
　　又【追和张巨山牡丹词】
　　倚风含露似轻颦微笑盈盈脉脉染素匀红知费尽多少东君心力国艳酣晴天香融煗画手争传得绿窗朱戸晓妆谁见凝寂　独占三月芳菲千花百卉算难争春色欲寄朝云无限意回首京尘犹隔舞破霓裳一枝浑似醉倚香亭北旧懽如梦老怀更追惜
　　又【题曽氏溪堂】
　　王孙老去算无地倾倒胸中豪逸小筑三间便席巻多少江山风月万壑回流千峰输秀人境成三絶登临佳处鸟飞不尽空濶　追念辋水斜川有风流千载渊明摩诘何必斯人聊一笑俯仰今犹前日只恐东州催成棠防又作三年别赏心难继莫敎辜负华髪
　　又【记梦】
　　阿环家住阆风顶绛门瑶台相接翳鳯椉鸾人不见隐隐霓裳云衱秀骨贞风长眉翠浅映白咽红颊非烟深处然云浪千叠　一笑徐福扁舟春风空老尽当时童妾骨冷魂清惊梦到同看碧桃千叶寄语青童何时丹就为我留琼笈天鸡催晓却愁吹堕尘刼
　　又【中秋夕】
　　素秋新霁风露洗寥廓珠宫琼阙帘幙生寒人未定鹊羽惊飞林樾河汉无声微云收尽相映寒光发三千银界一时无此奇絶　正是老子南楼多情辜负了十分佳节起舞徘徊谁为我倾倒杯中明月欲揽姮娥扁舟沧海戯濯凌波袜漏残钟断坐愁人世超忽
　　燕山亭【勔侄求睡红亭为赋】
　　防霭辉迟雨过夜来帘外春风徐转霞散锦舒密映防窥亭亭万枝开遍一笑嫣然犹记有画图曾见无伴初睡起昭阳弄妆日晚　长是相趂佳期有寻旧流鸎贪新双燕惆怅共谁细绕花隂空怀紫箫凄怨银烛光中且更待夜深重看留恋愁酒醒绯桃千片
　　水调歌头【次韵陆务观陪太守方务德登多景楼】
　　襟带大江左平望见三州凿空遗迹千古竒胜米公楼太守中朝耆旧别驾当今豪逸人物藐应刘此地一尊酒歌吹拥貔貅　楚山晓淮月夜海门秋登临无尽须信诗眼不供愁恨我相望千里空想一时髙唱零落几人收妙赏频回首谁复继风流
　　又【上元羣集】
　　春意满南国花动雪明楼千坊万井此时灯火隘追游十里寒星相照一轮明月斜挂缥缈映红毬共嬉不禁夜光彩遍飞浮　艳神仙轰鼓吹引鳌头文章太守此时宾从敌应刘回首升平旧事未减当年风月一醉为君酬明日朝天去空复想风流
　　又【和人新堂】
　　小筑百年计雅志几人成乱山深处烟雨面面对萦青巾屦方安吾土花木仍供真赏隣有阮生歳月抛身外尘事更无营　鸟知归云出岫两忘情从渠华屋回首烟草吊頽倾何似生涯才足欹枕南窗北牖醉梦落樵声更喜濯缨处门外一江清
　　又【送周元特】
　　汉代李元礼江左管夷吾英姿雅望澟澟玉立冠中都礧磈胸中千丈不肻低回青禁引去卧江湖更学鸱夷子一舸下东吴　送公别杯酒尽少踌躇旧棠隂下几人临路拥行车归近云天尺五梦想经纶贤业谈笑取单于为问苕溪水留得此翁无
　　又【次刘若讷韵】
　　十载刘夫子名过庾兰成人人争看角犀今喜试丰盈倾耳新诗千首妙处端须击节金石破虫声此士难复得黄口閙如羮　忆年少游侠窟戏荆卿结交投分驰心千里剧摇旌我老公方豪健傥许相从晩嵗忼慨激中情洗眼功名防一箭取辽城
　　满庭芳【自宛陵易倅东阳留别诸同寮】
　　世事难穷人生无定偶然蓬转萍浮为谁敎我从宦到东州还似翩翩海燕椉春至归及凉秋回头笑浑家数口又泛五湖舟　悠悠当此去黄童白叟莫漫相留但谿山好处深负重游珍重诸公送我临岐涙欲语先流应须记从今风月相忆在南楼
　　又
　　五十年来追思畴昔佳时去若云浮依然重见感涕话西州幸喜灵光不改空自笑蒲栁先秋成何事风波末路险畏有沉舟　别愁都几许相从未斁我去公留况平生狂直谁念遨游月夕风天正好还惊怅失此诗流江南防明朝更逺回首仲宣楼
　　又【行次四安用前韵寄章叔通沈无防】
　　濩落难容崎岖堪笑一年陆走川浮又携妻子两度过神州紫蟹鲈鱼正美凉天气恰傍中秋今宵意无人伴我快泻玉双舟　功名聊尔耳千金聘楚万戸封留又争如物外闲旷优游好在东阡北陌相从有诸老风流家山近归休去也不上望京楼
　　满江红【送施德初】
　　东马严徐名籍甚西京人物谁不羡伏蒲忠鲠演纶词笔雅意中朝今小试二年东郡风迹数中兴循吏两三人公居一　温诏趣还丹阙倾睿想方前席看云台登践论思密勿超览堂中遗爱在几人同恋津亭别顾倦游云路仆登仙心如失
　　又【怀家山作】
　　回首吾庐思归去石谿樵谷临翫有门前流水乱松疎竹幽草春余荒井迳鸣禽自在窥墙屋但等闲凭几看南山云相逐　家酿美招隣曲朝饭饱随耕牧况东臯二顷嵗时都足麟阁功名身外事墙隂不驻流光促更休论一枕梦中惊黄梁熟
　　又
　　泼火初收秋千外轻烟漠漠春渐逺绿杨芳草燕飞池阁已着单衣寒食后夜来还是东风恶对空山寂寂杜鹃啼梨花落　伤别恨闲情作十载事惊如昨向花前月下共谁行乐飞葢低迷南苑路湔裙怅望东城约但老来顦顇惜春心年年觉
　　江城子【和德初灯夕词次叶石林韵】
　　神仙楼观梵王宫月当中望难穷坐听三通谯鼓报笼铜还忆当年京辇旧车马防五门东　华堂歌舞间笙钟夕香蒙度花风翠袖传杯争劝紫髯翁归去不堪春梦断烟雨晓乱山重
　　又
　　倚墙高树落惊禽小窗深夜沉沉酒醒灯昏人静更愁霖惆怅行云留不住携手处却分襟　悠悠风月两闗心拥孤衾恨难禁何况一春顦顇到如今最苦清宵无寐极相见梦也难寻
　　渔家傲
　　极目丹枫迎霁晓山明水净新霜早燕去鸿归无事了天风吹平野低寒草　渐过初冬时节好寻梅踏雪城南道追忆旧游人已老懽更少孤怀拟共谁倾倒
　　又【次丹阳忆故人】
　　杨子津头风色莫孤舟江南去忆得佳人临别处愁返顾青山几防斜阳树　可忍归期无定防天涯已听边鸿度昨夜乡心留不住无驿数梦中行了来时路
　　蝶恋花
　　罗袜匆匆曾一过乌鹊归来怨感流年度别袖空看啼粉涴相思待倩谁分付　残雪江村回马路嫋嫋春寒帘晚空凝伫人在梅花深处住梅花落尽愁无数
　　醉落魄【梅】
　　莫寒凄冽春风探绕南枝发更无人处增清絶冷蕋孤香竹外朦胧月　西洲昨梦凭谁説攀翻忆经年别新愁怅望催华发雀啅江头一树垂垂雪
　　玉楼春
　　日长澹澹光风转小尾黄蜂随早燕行寻香迳不逢人惟有落红千万片　酒成顦顇花成怨闲杀羽觞难防面可堪春事已无多新笋遮墙苔满院
　　又【来如春梦几多时去似朝云无觅处是欧阳永叔现成对子平仲向称词家能品亦肯袭人耶】
　　曲房小院匆匆过急鼓疎钟催又去来如春梦几多时去似朝云无覔处　金瓶落井翻相误可惜馨香随手故锦囊空有断肠书彩笔不传长恨句
　　浪淘沙
　　帘幙燕双飞春共人归东风恻恻雨霏霏水满西池花满地追惜芳菲　回首昔游非别梦依稀一成春痩不胜衣无限楼前伤逺意芳草斜晖
　　眼儿媚
　　小溪微月淡无痕残雪拥孤村攀条弄蕋春愁相值寂黙无言　忍寒竚立何人见应怯过黄昏朝阳梦断熏残沉水谁为招魂
　　秋蕋香
　　荡防花风满路织翠栁隂和雾曲池鬬草旧游处忆试春衫白苎　暗惊节意朱柱送春去晓来一阵埽花雨惆怅蔷薇在否
　　画堂春
　　华灯取尽雪初残踏青还尔游盘落梅强半已飞翻刬地春寒　多病故人日远几时双燕来还可怜楼上一凭栏不见长安
　　应天长令
　　曲栏十二闲亭沼履迹双沉人悄悄被池寒香烬小梦短女墙鸎唤晓　栁枝风轻嫋嫋门外落花多少日日离愁萦绕不知春过了
　　好事近【次韵叶梦杨陈天予南园作】
　　飞盖满南园想见八仙遥集几树海棠开徧正新晴天色　休辞一醉任无还衣上酒痕湿便恐嵗华催去听秋虫相泣
　　谒金门
　　春已半芳草池塘绿徧山北山南花烂漫日长蜂蝶乱闲掩屏山六扇梦好强敎惊断愁对画梁双语燕故
　　心人不见
　　又
　　伤离索犹记并肩池阁病起绿牕闲倚薄一秋天气恶玉臂都寛金约歌舞新来忘却回首故人天一角半
　　江枫又落
　　防绛唇
　　夜色侵霜萧萧络纬啼金井梦寒初警一倍铜壶永无限思量展转愁重省熏炉冷起来人静窗外梧桐影














　　樵隐词
　　樵隐词跋
　　平仲三衢人仕止州倅礼部尚书友之子负才玩世颇有毛伯成之风撰樵隠集十五巻尤延之为序惜乎不传用修云毛幵小词一巻惟余家有之极赏其泼火初収一阕今一不多见余近得杨梦羽先生秘蔵宋元名家词抄本二十七种内有樵隠诗余一巻共四十二首调名二十有三亟梓而行之庶不与集俱湮耳湖南毛晋识








