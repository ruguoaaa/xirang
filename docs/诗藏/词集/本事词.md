《本事词》 清 叶申芗 撰 

　　●自序
　　盖自玉台新咏专录艳词，乐府解题备徵故实。韩著香奁之集，青楼柳巷而言情。孟汇本事之篇，叙破镜轮袍以纪丽，词亦宜然，此本事词所由辑也。然美人香草，古来多寓意之文。而减字偷声，达者作逢场之戏。或缘情而遣兴，或对景以摅怀，或为怨以骋思，或空言而寄讽。文非一致，绪亦多端。每藉倚声，遂留佳话。是以记新腔于红豆，当时已传遍旗亭。写小字於乌丝，此日宜珍藏箧衍矣。溯夫青莲居士，忆秦苑之琼箫。红杏尚书，咏繁台之画毂。曲传暮雨，白香山恒念吴娘。被掩馀寒，张子野偏逢谢女。恋邮亭之一夕，难续鸾胶。对残月之三星，怕听鸡唱。搴帘顾语，相逢疑在梦中。抛髻啼妆，佳约频商别後。晓风杨柳，传绝调於霖铃。春雨杏花，寄新词於罗帕。亦复铜琶铁板，或豪气之未除。低唱浅斟，忍浮名之轻换。甚且花明月暗，步划袜於香阶。马滑霜浓，破新橙於锦幄。此尤传为秘事，洵足侈为艳谈也。更若萝屋静姝，兰闺秀媛，既工协律，亦擅ゼ词。瘦比黄花，寓幽情於爱菊。慧同紫竹，抒雅藻於踏莎。向金屋而剪缯，宫花簪鬓。望锦川而挥泪，山色添眉。复有逐妾辞闺，故姬去国。团扇动弃捐之感，罗裙怀沦落之嗟。念锦瑟之空尘，难吟豆蔻。恨金瓯之已缺，谁弄琵琶。燕子楼头，梦断彭城落月。鹃声马上，愁生蜀道残春。斯皆悲离恨之有天，欲埋愁而无地。但留怨什，宜播吟坛。他若记拟游仙，奇因纪梦。江亭龙女，题吴头楚之谣。月府仙姬，问五拍双鬟之授。遇钱塘之苏小，半阕歌传。访缙邑之李英，三峰阁在。情虽缥缈，意亦缠绵。又足补女史之遗闻，续虞初之新志也。然而引商刻羽，恒在当歌。促拍添声，多因顾曲。钗遗枕畔，价曾公库为偿。榴献座中，围藉髯翁以解。纟呙云梭玉，詹天游真个魂销。纨扇焦琴，刘改之几经肠断。徐臣之还思纤手，剖镜重圆。尹梅津之催唤红妆，寻芳再误。且有红楼少妇，紫曲名娃，才擅涛笺，慧工浪语。改山抹微云之韵，灵出犀心。吟花啼红雨之篇，巧偷莺舌。折来官柳，真蜀艳之可人。插满山花，羡严卿之侠气。凡兹丽制，问何事以干卿。偶辑艳闻，正钟情之在我。盥薇细读，雅宜当花天酒地之时。搦管亲裁，疑若在倚翠偎红之际。仆也颠比柘枝，痴同竹屋。辟既耽乎绮语，赋更慕乎闲情。品竹调丝，愧未能乎陶写。擘笺染翰，笑徒效乎钞胥。杨元素之遗篇，亡而莫觏。王仲言之旧话，秘已难窥。仅就耳目之所经，复惭见闻之未广。纵竭搜罗之力，终虞挂漏之讥。惟是篇因采摭而成，似应列原书之目。然其文或剪裁以出，又难仍旧帙之题。况敷藻偶繁，自必删而就简。亦传闻互异，尤宜酌以从同。缀玉编珠，细撷金荃之丽。吹花嚼蕊，闲资玉尘之谈。技本虫雕，只堪覆瓿。取同獭祭，难博解颐。但以裘非一腋所能成，念曾劳乎铅椠。寻欲千金而自享，将贻祸於枣梨云尔。三山叶申芗。



　　●卷上 唐五代北宋
　　○吴二娘善歌
　　吴二娘，江南名姬也，善歌。白香山守苏时，尝制长相思词云：“深画眉。浅画眉。蝉鬓{髟曾}云满衣。阳台行雨回。巫山高，巫山低。暮雨潇潇郎不归。空房独守时。”吴喜歌之。故香山有“吴娘暮雨潇潇曲，自别江南久不闻”之咏，盖指此也。
　　○谢秋娘
　　望江南，原名谢秋娘，李赞皇镇浙西日，为其亡姬谢秋娘作也。其词久逸。今所传者，白太传之江南好，刘宾客之春去也诸篇，至宋始加为双调。隋炀帝之湖上曲八首，盖伪作也。
　　○张曙浣溪沙
　　张衤韦侍郎丧爱姬，伤悼不已。其犹子张曙，戏作浣溪沙词，密置几上云：“枕障熏炉冷秀帏。二年终日苦相思。杏花明月尔应知。天上人间何处去，旧欢新梦觉来时。黄昏微雨画帘垂。”衤韦见之，哀恸曰：“此必阿灰作也。”阿灰，曙小字。
　　○黄损词
　　贾人女裴玉娥，善弹筝。与黄损有婚姻之约，后为吕用之劫归第中，赖胡僧神术取回。损尝为赋筝词云：“无所愿，愿作乐中筝。得近佳人纤手里，砑罗裙上放娇声。便死也为荣。”
　　○王感化善歌
　　金陵妓王感化，善歌讴，知词翰。元宗手写山花子二阕赐之云：“菡萏香消翠叶残。西风愁起绿波间。还与韶光共憔悴，不堪看。细雨梦回鸡塞远，小楼吹彻玉笙寒。多少泪珠何限恨，倚阑干。”又云：“手卷真珠上玉钩。依前春恨锁重楼。风里落花谁是主，思悠悠。青鸟不传云外信，丁香空结雨中愁。回首绿波三峡暮，接天流。”感化於后主时，上其词札，后主为之感动，因优赐之。
　　○李后主词
　　南唐李后主小周后，即昭惠后之妹也。昭惠感疾，后尝在禁中，先与后主有私。后主为赋子夜歌云：“花明月暗飞轻雾。今宵好向郎边去。划袜步香阶。手提金缕★。画堂南畔见。一晌偎人颤。奴为出来难。教君恣意怜。”又云：“铜簧韵脆锵寒竹。新声慢奏移纤玉。眼色暗相勾。娇波横欲流。雨云深秀户。来便谐衷素。宴罢又成空。梦迷春睡中。”此词既播，人皆知之。已而纳为后，大宴群臣，韩熙载以下，多诗以讽，后主亦不之罪焉。
　　○张泌江城子
　　张泌仕南唐，为内史舍人，初与邻女浣衣相善，为赋江城子云：“浣花溪上见卿卿。眼波明。黛眉轻。高绾绿云，金簇小蜻蜓。好是问他来得麽，和笑道，莫多情。”后经年不复相见，张夜梦之，因寄绝句云：“别梦依稀到谢家。小廊回合曲阑斜。多情只有春庭月，犹为离人照落花。”
　　○陶风光好
　　宋遣陶使江南，李宪以书抵韩熙载曰：“五柳公骄甚，其善待之。”陶至，果如所言。韩因谓所亲曰：“陶非端介者，其守可隳，当使诸君一笑。”乃令歌姬秦弱兰衣敝衣，伪为驿卒女，供洒扫馆舍中。陶见而悦之，遂忘慎独之戒，赠以长短句云：“好因缘。恶因缘。只得邮亭一夕眠。会神仙。琵琶拨尽相思调。知音少。再把鸾胶续断弦。是何年。”他日后主宴陶，陶凛然若不可犯。主持觥命弱兰出，歌前所赠词以侑觞，陶大惭而罢。此调名风光好，诸书皆谓陶事，而湘山野绿独谓曹翰使江南赠妓词，未悉何据耳。
　　○耿玉真词
　　南唐卢绛未仕时，尝病  ，梦白衣妇人歌词劝酒云：“玉京人去秋萧索。画檐鹊起梧桐落。欹枕悄无言。月和清梦圆。背灯惟暗泣。甚处砧声急。眉黛小山攒。芭蕉生暮寒。”因谓绛曰：“子之疾，食蔗当愈。”如言果瘥。越数夕，又梦之曰：“妾玉真也，他日富贵，相见於固子坡。”绛后仕金陵，累官柱国，归宋以龚慎仪事坐诛。临刑有白衣妇人同斩，宛如所梦者，问其姓名，则耿玉真，其地则固子坡也。
　　○玉衍词
　　前蜀主王衍好裹小巾，其尖如锥。宫妓多衣道服，簪莲花冠，施燕支夹粉，号醉妆。自制醉妆词云：“者边走。那边走。只是寻花柳。那边走。者边走。莫厌金杯酒。”末年好道愈笃，常祷青城山，随行宫人皆衣画云霞道服，自制甘州曲，亲与宫人唱之，音甚哀怨。词云：“画罗裙。能结束，称腰身。柳眉桃脸不胜春。薄春。薄媚足精神。可惜许，洽落在风尘。”衍本意，谓神仙而在凡尘耳。后降中原，其宫人多沦落民间，始应其识云。
　　○孟昶玉楼春
　　后蜀主孟昶，令罗城上尽种芙蓉，周四十里，盛开。时语左右曰：“古以蜀为锦城，今观之，真锦城也。”尝夜同花蕊夫人避暑摩诃池上，因作玉楼春云：“冰肌玉骨清无汗。水殿风来暗香满。绣帘一点月窥人，欹枕钗横云鬓乱。起来琼户启无声，时见疏星度河汉。屈指西风几时来，只恐流年暗中换。”此即苏长公因忆朱姓老尼所述，而衍为洞仙歌者。乃赵闻礼阳春白雪又载蜀帅谢元明，因浚摩诃池，得古石刻。孟主洞仙歌原词云：“冰肌玉骨，自清凉无汗。贝阙琳宫恨初远。玉兰干倚遍。怯尽朝寒。回首处，何必留连穆满。芙蓉开过也，楼阁香融，千片红英泛波面。洞房深深锁，莫放轻舟瑶台去，甘与尘寰路断。更莫遣流红到人间，怕一似当时，误他刘阮。”是盖传闻异辞，姑录之以备考云。
　　○花蕊夫人词
　　后蜀亡，花蕊夫人随孟昶北行至葭萌驿，偶题馆壁云：“初离蜀道心将碎，离恨绵绵。春日如年。马上时时闻杜鹃。”书未竟，为军骑促行，词仅半阕，真一字一泪也。后有无名子续之云：“三千宫女如花貌，妾最婵娟。此去朝天。只恐君王宠爱偏。”成何语意耶。
　　○韦庄词
　　韦庄字端己，以才名寓蜀。王建割据，遂羁留之。庄有宠人，姿质艳丽，兼擅词翰。建闻之，以教内人为辞，强夺去。庄追念悒怏，每寄之吟咏，荷叶杯、小重山、谒金门诸篇，皆为是姬作也。其词情意凄惋，人相传诵，姬后闻之，不食而卒。荷叶杯词云：“绝代佳人难得。倾国。花下见无期。一双愁黛远山眉。不忍更思惟。闲掩翠屏金凤。残梦。罗★画堂空。碧天无路信难通。惆怅旧房栊。”小重山词云：“一闭昭阳春又春。夜寒宫漏永，忆君恩。细思陈事黯销魂。罗衣湿，红袖有啼痕。歌吹隔重阍。绕阶芳草绿，倚长门。万般惆怅向谁论。凝情立，宫殿欲黄昏。”谒金门词云：“空相忆。无计得传消息。天上娥人不识。寄书何处觅。新睡觉来无力。不忍看伊书迹。满院落花春寂寂。断肠芳草碧。”
　　○太尉夫人极相思
　　仁庙时，皇族中太尉夫人，一日入内，再拜告帝曰：“臣妾有夫，不幸为婢妾所惑。”帝怒，流其婢於千里。夫人亦得罪，谪居瑶华宫。太尉夺俸不得朝请。后经岁，值春暮，夫人制词名极相思云：“柳烟霁色方晴。花露遍金茎。秋千院落，海棠渐老，才过清明。嫩玉腕托香腮脸，相传粉，更与谁情。秋波绽处，相思泪迸，天阻深诚。”词闻，帝命释之。
　　○张先碧牡丹
　　晏元献尹京兆日，辟张子野为判官。公新纳一姬，其宠之。每子野来，令出侑觞，辄歌子野词以为乐。嗣王夫人不容，遣去。他日子野至，公与之饮，子野制碧牡丹词，令营妓歌之。词云：“步障摇红绮。晓月堕，沈烟砌。缓拍香檀，唱彻伊州新制。怨入眉头，敛黛峰横翠。芭蕉寒，雨声碎。镜华医。闲照孤鸾戏。思量去时容易。钿合瑶钗，至今冷落轻弃。望极蓝桥，但暮云千里。几重山，几重水。”公怃然曰：“人生行乐耳，何自苦如此。”亟命於宅库支钱，取侍姬回。既至，夫人亦不复谁何也。
　　○宋祁鹧鸪天
　　宋子京尝过繁台街，遇内家车子数辆，不及避。忽有褰帘者曰：“小宋也。”子京惊讶不已，归赋鹧鸪天云：“画毂雕鞍狭路逢。一声肠断绣帘中。身无彩凤双飞翼，心有灵犀一点通。金作屋，玉为栊。车如流水马如龙。刘郎已恨蓬山远，更隔蓬山几万重。”词传达于禁中，仁宗知之，因问第几车子，何人呼小宋。有内人自陈云：“顷因内宴，见宣翰林学士，左右内臣皆曰小宋，时在车中，偶见之呼一声尔。”上召子京，从容语及，子京惶悚无地。上笑曰：“蓬山不远。”即以内人赐之。
　　○孙洙菩萨蛮
　　孙洙巨源，元丰中居翰苑，与李端愿太尉往来最密。会一日锁院，宣召者至其家，出数十辈踪迹之，得於李氏。时李新纳姬，善琵琶。孙饮不肯去，而逼於宣召，入院几二鼓矣。草三制罢，尚不能忘情，走笔作菩萨蛮云：“楼头尚有三通鼓。何须抵死催人去。上马苦匆匆。琵琶曲未终。回头凝望处。那更廉纤雨。漫道玉为堂。玉堂今夜长。”迟明，即驰以示李焉。
　　○刘几花发状元红慢
　　刘几伯寿，素精音律。神庙时，与范蜀公重定大乐。熙宁中，以秘监致仕。洛品曰状元红，为一时之冠。乐工范日新，能为新声。汴妓郜懿以色著。一日春暮，值牡丹盛开，伯寿携范日新就郜懿赏花欢饮，因制花发状元红慢以纪之云：“暄春向暮，万卉成阴，有嘉艳方坼。娇姿嫩质。冠群品，共赏倾城赏倾国。上苑晴画暄，千素万红尤奇特。绮筵开会，咏歌才子，压倒元白。别有芳幽苞小，步障华丝，绮轩油壁。与紫鸳鸯，素蛱蝶。自清旦、往往连夕。巧莺喧脆管，娇燕语雕梁留客。武陵人，念梦役意浓，堪遣情溺。”郜懿第六，当时人皆呼郜六。生女蔡奴，色艺尤著。李定亦其所生，时议谓定母死不服丧者，母即郜六也。
　　○韩缜芳草词
　　韩玉汝有家姬，能词。韩使北时，姬作蝶恋花送之云：“香作风光浓著露。正恁双栖，又遣分飞去。密诉东君应不许。泪波一洒奴衷素。”神宗知之，特命步军司搬家追送。时莫测中旨所出，后乃知因别曲传入内廷也。韩亦有芳草词云：“锁离愁、连绵无际，来时陌上初薰。绣帏人念远，暗垂珠露，泣送征轮。长行长在眼，更重重、流水孤村。但望极楼高，尽日目断王孙。销魂。池塘别后，曾行处，绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眼，莫负青春。”
　　○吴感折红梅
　　吴感应之，天圣中省试第一，以文章知名。有爱姬曰红梅，因以名其阁。乃制折红梅词云：“睹南翔征雁，疏林败叶，凋霜凌乱。独红梅、自守岁寒，天教最后开绽。盈盈水畔，疏影蘸、横斜清浅。化工似把，深色燕支，怪姑射仙姿，剩与红间。谁人宠眷。待金锁不开，凭阑先看。曾飞落、寿阳粉额，妆成汉宫传遍。江南风暖。春信喜、一枝清远。对酒便好，折取奇葩，清香重嗅，举杯重劝。”
　　○欧阳修临江仙
　　欧阳永叔为河南暮官时，尝眷一妓。钱文僖为留守，梅圣俞、尹师鲁，同在暮下。一日，宴於后园，客集而欧与妓俱不至。移时方来，钱诘妓何以后至。妓谢曰：“患暑，往凉堂小憩，觉后失金钗，竟未觅得，是以来迟。”钱笑曰：“若得欧推官一词，当为偿钗。”欧即席赋临江仙云：“柳外轻雷池上雨，雨声滴碎荷声。小楼西角断虹明。阑干私倚，待得月毕生。燕子飞来窥画栋，玉钩垂下帘旌。凉波不动簟纹平。水晶双枕，旁有堕钗横。”举座击节叹赏。钱命妓满酌进欧公，库为偿钗焉。
　　○欧阳修生查子
　　“去年元夜时，花市灯如昼。月在柳梢头，人约黄昏后。今年元夜时，灯月仍依旧。不见去年人，泪满春衫袖。”此六一居士词，世有传为朱秋娘作，遂疑朱为失德女子，亟为辩之。秋娘名希真，与朱敦儒之字正同。
　　○张先词
　　张子野风流潇洒，尤擅歌词，灯筵舞席赠妓之作绝多。其有名可考者，谢池春慢为谢媚卿作也。词云：“缭墙重院，时闻有流莺到。绣被掩馀寒，画阁明新晓。朱槛连空阔，飞絮无多少。迳莎平，池水渺。日长风静，花影闲相照。尘香拂马，逢谢女，城南道。秀丽过施粉，多媚生轻笑。斗色鲜衣薄，碾玉双蝉小。欢难偶，春过了。琵琶流韵，都入相思调。”又南乡子听二玉鼓胡琴也。词云：“相并细腰身。时样宫妆一样新。曲项胡琴鱼尾拨，离人。入塞弦声水上闻。天碧染衣巾。血色轻罗碎摺裙。百卉已随霜女妒，东君。暗折双花借小春。”又望江南赠龙靓也。词云：“青楼宴，靓女荐银杯。一曲白云江月满，际天拖练夜潮来。人物误瑶台。醺醺醉，拂拂上双腮。媚脸已非朱淡粉，香红全胜雪笼梅。标格外风埃。”他如赠年十二琵琶娘者，有醉垂鞭云：“朱粉不须施。花枝小。春偏好。娇妙近胜衣。轻罗红雾垂。琵琶金画凤。双绦重。倦眉低。啄木细声迟。黄蜂花上飞。”又听九人鼓胡琴者，有定西番云：“焊拨紫檀金衬，双秀萼、两回鸾。齐学汉宫妆样，竞婵娟。三十六弦弹闹，小弦峰作团。听尽昭君幽怨，莫重弹。”又舟中闻双琵琶者，有剪牡丹云：“野绿连空，天青垂水，素色深漾都净。柔柳摇摇，坠轻絮无影。汀洲日落人归，修巾薄袂，撷香拾翠相竞。如解凌波，泊烟渚春瞑。彩纟朱索新整。宿绣屏，画船风定。金凤唱双槽，弹出古今幽思，谁省。玉盘大小乱珠迸。酒上妆面，花艳媚相并。重听。尽汉妃一曲，江空月静。”而咏吹笛、咏舞、赠善歌诸作，又不胜枚举矣。
　　○沈子山词
　　宿州营妓张温卿，色艺冠时，见者无不心醉。沈子山为狱掾，最留情焉。秩满去官，不能忘情，归舟途次，为赋剔银灯两阕。其一云：“一夜隋河风劲。霜混水天如镜。古柳堤长，寒烟不起，波上月流无影。那堪频听。疏星外、离鸿相应。须信道情多是病。酒未到，愁肠还醒。数叠罗衾，馀香未减，甚时枕鸳重并。教伊须更。将兰约，见时先定。”其二云：“江上秋高霜早。云净月华如扫。候雁初飞，啼づ正苦，又是黄花衰草。等闲临照。潘郎鬓、星星渐老。那堪更酒醒孤棹。望千里，长安西笑。臂上妆痕，胸前粉泪，暗惹离愁多少。此情谁表。除非是，重相见了。”后张子野、黄子思相继为掾，亦甚赏之。偶陈求古以光禄丞来掌榷酤，温卿遂身焉。两载而殁，年仅十九。子思以诗吊之云：“人生第一莫多情。眼看仙花结不成。为报两京才子道，好将诗句哭温卿。”
　　○柳永鹤冲天
　　柳耆卿初名三变，与兄三接、三复齐名，时称柳氏三绝。偶因下第，戏赋鹤冲天云：“黄金榜上。偶失龙头望。明代暂遗贤，如何向。未遂风云便，争不恣，狂游荡。何须论得丧。才子词人，自是白衣卿相。烟花巷陌，依约丹青图障。幸有意中人，堪寻访。且恁偎红翠，风流事，平生畅。青春都一晌。忍把浮名，换了浅斟低唱。”此亦一时遣怀之作，都下盛传，至达宸听。时仁宗方深思儒雅，重斥浮华，闻之艴然。次举，柳即登第。至胪唱时，帝曰：“此人好去浅斟低唱，何要浮名，且填词去。”柳因自称奉旨填词。迨景中，始复得第。改名后，方磨勘转官焉。
　　○柳永望海潮
　　耆卿与孙相何为布衣交。孤镇杭日，门禁甚严，柳欲进谒，门吏不为通刺。乃制望海潮词，诣名妓楚楚曰：“欲见孙相不得通，若因府会，愿朱唇为歌此词。倘询谁作，但云柳七耳。”中秋夜宴，楚为宛转歌之。果询谁作，答以柳七，孙即席延柳预宴。其词云：“东南形胜，江湖都会，钱塘自古繁华。烟柳画桥，风帘翠幕，参差十万人家。云树绕堤沙。怒涛卷霜雪，天堑无涯。市列珠玑，户盈罗绮，竞豪奢。重湖叠清佳。有三秋桂子，十里荷花。羌笛弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。”然此词传播，致启金海陵立马吴峰之志，又追咎於歌咏之工也已。
　　○梅圣俞莫打鸭
　　吕士隆知宣州日，好笞妓。有杭妓至，吕喜之。他日又欲笞宣妓，妓谢曰：“笞不敢辞，但恐杭妓不安耳。”遂宥之。梅圣俞为赋长短句云：“莫打鸭，打鸭惊怨鸯。鸳鸯新向池中浴，不比孤洲老鸹。”
　　○苏轼贺新郎
　　苏子瞻ヘ杭日，府僚高会湖中，群妓毕集，惟秀兰不至。营将督之，良久乃来。诘其故，答因午浴倦眠，忽闻扣门声，起视，乃营将催督也。整妆趋命，不觉稍迟。时府僚有属意於兰者，责以有私，秀兰力辩，子瞻亦为之缓颊，终未释然。榴花盛开，秀兰以一枝献座，府僚愈怒其不恭，秀兰进退失措。子瞻欲为解围，乃赋贺新郎词授秀兰歌之。词云：“乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人梦断瑶台曲。又却是，风敲竹。石榴半吐红巾蹙。待浮花浪蕊都尽，伴君幽独。稼艳一枝细看取，芳心千重似束。又恐被、秋风惊绿。若待得君来，向此花前，对酒不忍触。共粉泪，两簌簌。”秀兰闻命欣然，即歌以侑觞。声容双妙，满座尽欢而罢。
　　○苏轼减字木兰花
　　子瞻知颖州日，正月堂前梅花大开，月色鲜霁。王夫人曰：“春月色胜於秋月色，秋月令人惨凄，春月令人和悦。何如召赵德麟辈，饮此花下。”子瞻大喜曰：“吾不知汝能诗耶，此真诗家语耳。”遂召赵饮，即用是语作小词云：“春庭月午。摇荡春醪光欲舞。步转回廊。半落梅花婉婉香。轻风薄霁。都是少年行乐处。不似秋光。只与离人照断肠。”
　　○苏轼永遇乐
　　子瞻守徐州，尝夜宿燕子楼，梦盼盼，因作永遇乐云：“明月如霜，好风如水，清景无限。曲港跳鱼，圆荷泻露，寂寞无人见。ヨ如五鼓，铮然一叶，黯黯梦魂惊断。夜茫茫、重寻无处，觉来小园行遍。天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对、南楼夜景，为余浩叹。”是词初脱稿，尚未授歌，而城中已哄传耳。子瞻究其所从来，乃谓起於逻卒。召而诘之，对云：“某颇知音，前夜宿张建封庙，闻有歌是词者，因记而传之，初不知何谓也。”子瞻笑而释之。
　　○苏轼水龙吟
　　闾邱公显守黄州日，作栖霞楼，为郡中绝胜。子瞻谪居黄州，尝梦扁舟渡江，中流回望，楼上歌乐杂作，舟人言，闾邱太守宴客也。觉而异之，作水龙吟以纪梦。时闾邱已从岭南致仕，归居苏州矣。词云：“小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌馀乡，遏云萦水。念故人老大，风流未减，独回首，烟波里。推枕惘然不见，但空江、月明千里。五湖闻道，扁舟归去，仍携西子。云梦南州，武昌南岸，昔游应记。料多情、梦里端来见我，也参差是。”闾邱，盖亦子瞻之旧交，其居苏州日，子瞻每过之，必为留连数日。且尝言过姑苏不游虎邱，不谒闾邱，是二欠事，其倾倒可知矣。子瞻又有赠其吹笛侍姬名懿卿者水龙吟云：“楚天修竹如云，异材秀出千林表。龙须半剪，凤膺微涨，玉肌匀绕。木落淮南，雨晴云梦，月明风袅。自中郎不见，桓伊去后，知孤负，愁多少。闻道岭南太守，后房深、绿珠娇小。绮窗学弄，梁州初遍，霓裳未了。嚼徵含宫，泛商流羽，一声云杪。为使君、洗尽蛮风瘴雨，作霜天晓。”
　　○毛滂惜分飞
　　子瞻守杭时，毛泽民为法曹，公以众人遇之。泽民与营妓琼芳善，届秩满去官，作惜分飞词以志别云：“泪湿兰干花着露。愁到眉峰碧聚。此恨平分取。更无言语空相觑。断雨零云无意绪。寂寞朝朝暮暮。今夜山深处。断魂分付潮归去。”子瞻宴客，琼芳辄歌此词。子瞻询为谁作，以泽民对。子瞻叹曰：“郡僚中有词人而不知，是吾过也。”折简追回，款洽数月。
　　○苏轼江神子
　　子瞻一日游孤山，与客坐竹阁前之临湖亭。忽有彩舟鼓楫而来，渐近亭前，见靓妆数人，中有一人年差长，而风韵尤胜，方鼓筝，绰有态度。二客皆目送之，曲未终，翩然而逝。公戏作江神子云：“凤凰山下雨初晴。水风清。晓霞明。一朵芙蓉，开过尚盈盈。何处飞来双白鹭，如有意，慕娉婷。忽闻江上弄哀筝。若含情。遣谁听。烟敛云收，依约似湘灵。欲待曲终寻问取，人不见，数峰青。”
　　○苏轼仲殊倡和词
　　子瞻在杭，暇日多往湖上。一日携妓访大通禅师。大通愠形于色，子瞻戏作小词，令妓歌之。词云：“师唱谁家曲，宗风嗣阿谁。借君拍板与门槌。我也逢场作戏，不须疑。溪女方偷眼，出僧莫皱眉。却嫌弥勒下生迟，不见阿婆三五，少年时。”仲殊时在苏州，闻而和寄云：“解舞清平乐，如今说合谁。红炉片雪上钳锤。打就金毛狮子，也堪疑。木女明开眼，泥人暗绉眉。蟠桃已是著花迟。不向东风一笑，侍何时。”皆可谓善谑矣。
　　○苏轼题营妓牒後词
　　林希子中知润州日，子瞻自杭内召，过郡，子中留宴。席间，营妓出牒，郑容求落籍，高莹求从良。子中命呈牒於客，子瞻即题牒后云：“郑庄好容。容我尊前时坠帻。落笔风生。藉藉声名满帝京。高山白早。莹骨冰肌那解老。从此南徐。良夜清风月满湖。”子瞻好以文为戏，虽云作谑，亦佳话也。
　　○苏轼临江仙
　　龙邱子自洛之蜀，载二侍女，戎装骏马，每至溪山佳处，辄作数日留，见者疑为异人。后十年，筑室黄冈，独居习道，自号静庵居士。子瞻因作临江仙纪之云：“细马远驮双侍女。青巾玉带红靴。溪山好处便为家。谁知巴峡路，却见洛城花。面旋落英飞玉蕊，人间春日初斜。十年不见紫云车。龙邱新洞府，铅鼎养丹砂。”龙邱子，陈季常也，即公他诗所谓“忽闻河东狮子吼，拄杖落手心茫然”是耳。想其载姬侍而远游，亦非无故欤。
　　○苏轼定风波
　　王定国自岭外归，子瞻过之，因留宴。出家姬柔奴以侍宴。公问柔奴，岭南风土应是不好。对曰：“此心安处，便是吾乡。”公喜其善於应对，为赋定风波云：“常羡人间白玉郎。天教分付点酥娘。自作清歌传皓齿。风起。雪飞炎海变清凉。万里归来年愈少。微笑。笑时犹带岭梅香。试问岭南应不好。却道。此心安处是吾乡。”
　　○苏轼西江月
　　朝云姓王氏，钱塘名妓也。子瞻守杭，纳为侍妾。朝云敏而慧，初不识字。既事子瞻，遂学书，粗有楷法。又学佛，略通大义。子瞻南迁，家姬多散去，独朝云愿侍行，子瞻愈怜之。未几，病且死，诵金刚经四句偈而绝，葬惠州栖禅寺松下。子瞻为赋西江月词以悼之云：“玉骨那愁瘴雾，冰肌自有仙风。海仙时过探芳丛。倒挂绿毛么凤。素面翻嫌粉ネ，洗妆不褪唇红。高情已逐晓云空。不与梨花同梦。”盖指梅花以况之也。
　　○苏轼蝶恋花
　　子瞻在惠州，朝云侍坐。维时青女初降，落木萧萧，凄然有宋玉之悲。因命朝云捧觞，唱花褪残红词以遣愁。朝云珠喉将转，粉泪满襟。子瞻诘其故，答曰：“奴所不能歌，是枝上柳棉吹又少，天涯何处无芳草也。”子瞻大笑曰：“我正悲秋，汝又伤春矣。”遂罢。未几，朝云殁，子瞻为之终身不复闻此词。
　　○苏轼卜算子
　　子瞻谪惠州时，有温都监者，其女颇有姿色，年及笄，而不肯字人。闻子瞻至，窃谓人曰：“是吾婿也。”居相邻，每夜闻公讽咏，则徘徊庭际窃听之，迨公觉推窗，复翩然逝矣。公从而物色之，温具言其然。公曰：“吾当呼王郎来，与尔为姻。”未几，公过海，此议遂寝。其女旋卒，葬於沙洲之侧。迨公南旋过惠，知此女已卒，怅然为赋卜算子云：“缺月挂孤桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。”此词诗时有谓公在黄州时为王氏女作，及贺新郎词有谓为侍妾榴花作者，殆皆传闻异辞欤。
　　○春梦婆
　　东坡在儋耳，自负大瓢，行歌田间，所歌皆所作哨遍也。遇一媪，谓公曰：“学士昔日宝贵，一场春梦耳。”公为之一笑，因呼此媪为春梦婆。
　　○苏轼赠妓词
　　坡公喜於吟咏，词集中亦多歌席酬赠之作。其赠楚守田待制小鬟，则有浣溪沙两阕。一云：“学画鸦儿正妙年。阳城下蔡困嫣然。凭君莫唱短因缘。雾帐吹笙香袅袅，霜庭按舞月娟娟。曲终红袖落双缠。”二云：“一梦江湖费五年。归来风物故依然。相从一醉是前缘。迁客不应常毛，使君为出小婵娟。翠鬟聊著小诗缠。”又赠黄守徐君猷三侍姬，则有减兰三阕。与妩卿云：“娇多媚煞。体柳轻盈千万态。主尤宾。敛黛含喜又嗔。徐君乐饮。笑谑从伊情意恁。脸嫩肤红。花倚朱兰里住风。”与胜之云：“双鬟绿坠。娇眼横波眉黛翠。妙舞蹁跹。掌上身轻意态妍。曲终力困。笑倚人旁香喘喷。老大逢欢。昏眼犹能仔细看。”与庆姬云：“天真雅丽。容态温柔心性慧。乡亮歌喉。遏住行云翠不收。妙诗佳曲。啭出新声能断续。重客多情。满劝金卮玉手倾。”又赠君猷家姬懿懿减兰云：“柔和性气。雅称佳名呼懿懿。解舞能讴。绝妙年中有品流。眉长眼细。淡淡梳妆新绾髻。懊恼风情。春著花枝百态生。”又赠楚守周豫舞鬟，则有南歌子两阕。一云：“绀绾双盘髻，云欹小偃巾。轻勇红脸小腰身。叠鼓忽催花拍，斗精神。空阔轻红歇，风和约柳春。蓬山才调最清新。胜似缠头千锦，共藏珍。”二云：“琥珀装腰佩，龙香入领巾。只应飞燕是前身。共看剥意葱纤手，舞凝神。柳絮风前转，梅花雪里春。鸳鸯翡翠两争新。但得周郎一顾，胜珠珍。”又赠陈公密侍姬素娘能歌此玉箫者，则有鹧鸪天云：“笑红牙翠翘。扬州十里最妖娆。夜来绮席亲曾见，撮得精神的的娇。娇后眼，舞时腰。刘郎几度欲魂销。明朝酒醒知何处，肠断云间紫玉箫。”又赠田叔通舞鬟，则有南乡子云：“绣鞅玉游。灯晃帘疏笑却收。久立香车催欲上，还留。更且檀唇点杏油。花遍六么球。面旋回风带雪流。春入腰支金缕细，轻柔。种柳应须柳柳州。”又赠王都尉晋卿侍姬，则有人娇云：“满院桃花，尽是刘郎未见。於中更一枝纤歌。仙家日月，笑人间春晚。浓睡起，惊飞乱红千片。密意难窥，羞容易现。平白地为伊肠断。问君终日，怎安排心眼。须信道，司空自来见惯。”而咏美人足之菩萨蛮，尤觉清丽。词云：“涂香莫惜莲承步。长愁罗愁凌波去。只见舞回风。都无行处踪。偷穿宫样稳。并立双趺困。纤妙说应难。须从掌上看。”似此体物绘情，曲尽其妙，又岂皆铜琶铁板之雄豪欤。
　　○秦观赠妓词
　　秦少游在蔡州，眷营妓陶心儿，别时为赋南歌子云：‘玉漏迢迢尽，银潢淡淡横。梦回宿酒未全醒。已被邻鸡催起，怕天明。臂上妆犹在，襟间泪尚盈。水边灯火渐人行。天外一钩残月，带三星。”末句盖暗藏心字。东坡见此词，笑曰：“此恐被他姬厮赖耳。”少游又有水龙吟词，乃寄营妓娄婉之作。婉小字东玉，词中亦暗藏“娄婉东玉”四字。词云：“小楼连苑横空，下窥绣毂雕鞍骤。疏帘半卷，单衣初试，清明时候。破暖轻风，弄晴细雨，欲无还有。卖花声过尽，垂杨院落，红成阵，飞鸳。玉佩丁东别后，怅佳期、参差难又。名缰利锁，天还知道，和天也瘦。花下重门，柳边深巷，不堪回首。念多情，但有当时皓月，照人依旧。”
　　○黄庭坚赠妓词
　　黄鲁直过泸州，官妓有名盼盼者，共帅甚宠之。鲁直戏赠浣溪沙云：“脚上鞋儿四寸罗。唇连朱麝一樱多。见人无语但回波。料得有心怜宋玉，只因无奈楚襄何。今年有分向伊麽。”盼盼亦能词，即席唱惜春容以侑酒云：“年少看花双鬓绿。走马章台弦管逐。而今老去惜花深，终日看花看不足。坐中美女颜如玉。为我同歌金缕曲。归时厌得帽檐欹，头上春风红簌簌。”
　　○吴城小龙女词
　　鲁直尝登荆州亭，见柱间有题词云：“帘卷曲兰独倚。山展暮云无际。泪眼不曾晴，家在吴头楚尾。数点雪花乱委。扑鹿沙鸥惊起。诗句欲成时，没入苍烟丛里。”鲁直凄然曰：“似为余发也。”笔势似女子，有“泪眼不曾晴”句，疑为鬼语。是夕梦一女子曰：“我家豫章吴城山，附客舟至此，坠水死，登江亭有感赋此，不意君能识之。”鲁直惊悟曰：“此必吴城小龙女也。”
　　○黄庭坚定风波
　　鲁直尝於客席见两新鬟善歌者，请作送汤曲，为戏赋定风波授之云：“歌舞阑珊退晚妆。主人情重更留汤。冠帽斜欹辞醉去。邀住。玉人纤手自磨香。又得尊前聊笑语。如许。短歌宜舞小红裳。宝马促归朱户闭。人睡。夜来应恨月侵床。”
　　○黄庭坚赠杨姝词
　　鲁直守当涂时，有小妓杨姝者，善弹琴。鲁直为赋好事近云：“一弄醒心弦，情任两山斜叠。弹到古人愁处，有真珠承睫。使君来去本无心，休泪界红颊。自恨老人愤酒，负十分蕉叶。”
　　○黄庭坚赠陈湘词
　　鲁直南迁，过衡阳。曾敷文为守，相留数日。营妓有陈湘，善歌舞，知学书。曾亦盼之，尝乞小楷於鲁直，为赋阮郎归云：“盈盈娇女似罗敷。湘江明月珠。起来绾髻又重梳。弄妆仍学书。歌调态，舞工夫。湖南都不如。他年未厌白髭须。同舟归五湖。”别时又赠以蓦山溪云：“鸳鸯翡翠，小小思珍偶。眉黛敛秋波，尽湖南、山明水秀。娉娉袅袅，恰近十三馀，春未透。花枝瘦。正是愁时候。寻芳载酒。肯落他人后。只恐晚归来，绿成阴、青梅如豆。心期得处，每自不由人，长亭柳，君知否。千里犹回首。”到宜州后，又寄前调云：“稠花乱蕊。到处撩人醉。林下有孤芳，不匆匆、成蹊桃李。今年风雨，莫送断肠红。斜枝倚。风尘里。不带风尘气。微嗔又喜。约略知春味。江上一帆愁，梦犹寻、歌梁舞地。如今对酒，不似那回时，书漫写，梦来空，只有相思是。”
　　○张耒少年游
　　张文潜初为许州幕官，喜营妓刘漱奴，尝为赋少年游云：“含羞倚笑不成歌。纤手掩香罗。偎花映烛，偷传深意，酒思入横波。看朱成碧心还乱，脉脉敛双蛾。相见时稀隔别多。又春尽，奈愁何。”后又赋秋蕊香以寄别意云：“帘幕疏疏风透。一线香飘金兽。朱阑倚遍黄昏后。廊上月华如昼。别离滋味浓如酒。著人瘦。此情不及墙东柳。春色年年依旧。”
　　○陈师道减兰
　　晁无咎玉山之谪，道经徐州，陈无己时居里中，往候之。无咎为置酒，出小姬招奴，舞梁州。无己赋减兰以赠云：“娉娉袅袅。芍药梢头红样小。舞袖低垂。心到郎边客已知。金尊玉酒。劝我花前千万寿。莫莫休休。白发簪花我自羞。”
　　○陈师道浣溪沙
　　世言陈无己每好作庄语，然尝有尝溪沙云：“暮叶朝花种种陈。三秋作意问诗人。安排云雨要新清。随意且须追去马，轻衫从使著行尘。晚窗谁念一枝新。”此词赠妓作，陈三，无己自谓。念一，妓名，想偶亦不作庄语耳。
　　○晁无咎下水船
　　廖明略与晁无咎，元丰中同登科，过从最密。明略所游田氏，丽姝也。一日，明略邀无咎晨过田氏。客至遽起，对镜理发，且盼且语，草草梳掠，以与客对。无咎为明略故，有意而莫传也。因赋下水船云：“上客骊驹系。惊唤银屏睡起。困倚妆台，盈盈正解螺髻。凤钗坠。缭绕金盘玉指。巫山一段云委。半窥镜，向我横秋水。斜领花枝交镜里。淡扫铅华，匆匆自整罗绮。敛眉翠。虽有密意。空作江边解佩。”
　　○秦七声度
　　潭守宴客合江亭，张才叔在座，令群妓悉歌临江仙。一妓独唱两句云：“微波浑不动，冷浸一天星。”才叔称赏，索其全篇。妓云：“妾居近商舟中，值月色清朗，即见邻舟一男子倚樯歌此词，音极凄怨，但苦乏性灵，不能尽记，愿助以同列共往记之。”太守许焉。次夕，乃与同列饮酒而待，至夜兰月静，果闻邻舟有男子三叹而歌是词。有赵琼者，倾听而堕泪曰：“此秦七声度也。”赵善讴，秦南迁时闻赵歌而甚赏之。乃遣人问讯，即少游灵舟也。其全篇云：“千里潇湘摇蓝浦，兰桡昔日曾经。月明风静露华清。微波浑不动，冷浸一天星。独倚危阑情悄悄，时闻妃瑟泠泠。仙音含尽古今情。曲终人不见，江上数峰青。”
　　○王观应制词
　　王观通叟官翰林日，应制进清平乐。宣仁太后以其词近亵狎，乃外谪，因自号逐客焉。词云：“黄金殿里。烛影双龙戏。劝得官家真个醉。进酒犹呼万岁。锦茵舞彻梁州。君恩与整搔头。一夜御前宣唤，六宫多少人愁。”时有以此词为衢人王仲甫作者，误矣。
　　○山抹微云女婿
　　范元实为人凝重，每在歌筵舞席，可终日不言。有妓谑范曰：“公亦解词曲否？”范笑曰：“吾乃山抹微云女婿也。”举座为之粲然。
　　○贺铸石州引
　　贺方回尝眷一姝，别久，姝寄诗云：“独倚危阑泪满襟，小园春色懒追寻。深恩纵似丁香结，难展芭蕉一寸心。”贺遂用其语，赋石州引答之云：“薄雨初寒，斜照弄晴，春意空阔。长亭柳色才黄，远客一枝无折。烟横水际，映带几点归鸿，东风消尽龙沙雪。还记出门来，恰而今时节。将发。画楼芳酒，红泪清歌，顿成轻别。已是经年，杳杳音尘都绝。欲知方寸，共有几许清愁，芭蕉不展丁香结。枉望断天涯，雨厌厌风月。”
　　○李清照一翦梅
　　赵明诚德甫幼时，其父挺之将为择妇。偶昼寝，梦诵一书，觉来惟记三句云：“言与司合，安上已脱，芝芙草拔。”以告其父，乃为之解曰：“汝殆得能词之妇耳，言与司合是词字，安上已脱是女字，芝芙草拔是之夫二字，非谓汝为词女之夫乎。”迨后李格非以女妻之，即易安也。果有文章。结未久，赵即负笈远游，易安殊不忍别，乃觅锦帕书一剪梅以赠别云：“红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。花自飘零水自流。一种相思，两处闲愁。此情无计可消除，才下眉头，又上心头。”
　　○李清照醉花阴
　　李易安以重阳醉花阴词寄德甫云：“薄雾浓愁永昼。瑞脑销金兽。佳节又重阳，宝枕纱厨，半夜秋初透。东篱把酒黄昏后。有暗香盈袖。莫道不销魂，帘卷西风，人比黄花瘦。”德甫得词，思欲胜之。废寝食者三日，得词五十阕，杂易安作，以示陆德夫。陆吟玩良久，曰：“只有‘莫道不销魂’三句最佳，馀不及也。”
　　○周邦彦词
　　周美成精於音律，每制新调，教坊竞相传唱。游汴，尝主李师师家，为赋洛阳春云：“眉共春山争秀。可怜长皱。莫将清泪湿花枝，恐花也、如人瘦。清润玉箫闲久。知音稀有。欲知日日倚阑愁，但问取、亭前柳。”李尝欲委身而未能也。一夕，道君幸师师家，美成仓卒不及避，匿复壁间。道君自携新橙一颗云：“江南新进者。”相与谑语。周悉闻之，因成少年游云：“并刀如水，吴盐胜雪，纤指破新橙。锦幄初温，兽香不断，相对坐调笙。低声问向谁行宿，城上已三更。马滑霜浓，不如休去，直是少人行。”他日师师为道君歌之，询是谁作，以美成对。道君大怒，即令押出国门。越日道君复幸师师家，不过，坐待初更始归。啼眉泪眼，愁态可掬。道君诘之，答以周邦彦得罪去国，略致杯酒郊饯，不知官家到来。道君问有词否，答云：“有兰陵王词。”道君云：“唱一遍看。”师师乃整袂捧觞而歌云：“柳阴直。烟里丝丝弄碧。隋堤上，曾见几番，拂水飘绵送行色。登临望故国。谁识，京华倦客。长亭路，年去岁来，应折柔条过千尺。闲寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回首迢递便数驿。望人在天北。凄恻。恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。”道君大悦，即命召还为大晟乐正。嗟乎，君人者举动若此，宜其相传为李重光后身，似不诬也。
　　○周邦彦点绛唇
　　美成在姑苏日，与营妓岳七楚云相恋，后从京师过苏，则岳已从人久矣。因宴於太守蔡峦子高座上，见其妹，遂赋点绛唇寄之云：“辽鹤归来，故人多少伤心事。短书不寄。鱼浪空千里。凭仗桃根，说与相思意。愁无际。旧时衣袂。犹有东风泪。”楚云得词，感泣者累日。
　　○周邦彦风流子
　　美成宰溧水日，主簿之姬美而慧，美成每款洽於尊席之间，因成风流子云：“新绿小池塘。风帘动，碎影舞斜阳。念金屋去来，旧时巢燕，土花缭绕，前度莓墙。绣阁凤帏深几许，听得理丝簧。欲说又休，虑乖芳讯，未歌先咽，愁转清商。暗想新妆了，开朱户，应自待月西厢。最苦梦魂，今宵不到伊行。问其时，说与佳音密耗，寄将秦镜，偷换韩香。天便教人，霎时厮见何妨。”新绿、待月，皆簿厅亭轩之名。此词虽极情致缠绵，然律以名教，恐亦有伤风雅已。
　　○周邦彦瑞鹤仙
　　美成以待制提举南京鸿庆宫，自杭徙居睦州，梦中作瑞鹤仙一阕。既觉，全记其词，初不解其所谓也。未几，方腊乱起，欲还杭州旧居，而道路干戈已遍，仅得脱免。将入钱塘门，见杭人仓皇奔避，视落日在鼓角楼檐间，恍悟词中所谓“斜阳映落。敛馀红，犹恋孤城阑角”者应矣。旧居既不可往，无处觅食，忽有呼待制何往，回视之，乃乡人侍儿所素识者。且曰：“日昃，想尚未食，能同过酒家乎。”从之，遽间连引数觥，腹枵顿解，则所谓“凌波步弱。过短亭何用素约。有流莺劝我，重解绣鞍，缓引春酌”者应矣。饮罢，觉微醉，耳目惶惑，不敢少留。径出城北江涨桥，诸寺士女已满，惟一小寺经阁，偶无人，遂宿其上。则所谓“不记归时早暮，上马谁扶，醒眠朱阁”者应矣。嗣闻两浙已为贼据，自计方领南京鸿庆宫，尚有斋厅可居，乃挈家往焉。则所谓“念西园已是花深无地，东风何事又恶。任流光过却，归来洞天自乐”者又应矣。美成生平好作乐府，晚年梦中得句而事事皆验，岂偶然哉。
　　○题赠李师师词
　　李师师汴中名妓，不独周美成为一倾倒，一时诸名士，亦多有题赠焉。晏小山则有生查子云：“远山眉黛长，细柳腰支袅。妆罢立春风，一笑千金少。归去凤城时，说与青楼道。遍看颍川花，不似师师好。”又云：“落梅亭榭香，芳草池塘绿。春眼最关情，月过阑干曲。几时花里闲，看得花枝足。醉后莫思家，借取师师宿。”秦少游则有一丛花云：“年时今但见师师。双颊酒红滋。疏帘半卷微灯外，露华上、烟袅凉ざ。簪髻乱抛，偎人不起，弹泪唱新词。佳期谁料久参差。愁绪暗萦丝。相应妙舞清歌夜，又还对、秋色嗟咨。惟有画楼，当时皓月，两处照相思。”张子野则特制新调，直题曰师师令云：“香钿宝珥。拂菱花如水。学妆皆道称时宜，粉色有、天然春意。蜀彩衣长胜未起。纵乱霞垂地。都城池苑夸桃李。问东风何似。不须回扇障清歌，唇一点、小於朱蕊。正值钱英和月堕。寄此情千里。”
　　○苏小小词
　　司马才仲在洛下时，偶昼寝，梦一丽姝搴帷而歌曰：“妾在钱塘江上住。花落花开，不管流年度。燕子衔将春色去。纱窗几阵黄梅雨。”才仲喜其词，因询曲调名，答曰：“黄金缕也。”后才仲以东坡荐，得钱塘幕官。秦观少章时为钱塘尉，才仲为少章道其事。少章即续之云：“斜插犀梳云半吐。檀板轻敲，唱彻黄金缕。梦断彩云无觅处。夜凉明月生南浦。”越数夕，才仲复梦前姝迎笑曰：“夙愿谐矣。”遂与同寝。自是每夕必来，才仲复与寮き谈之。咸曰：“公廨后有苏小墓，得无妖乎。”不逾年，才仲得疾，其所乘画舫常系湖塘。一日，柁工忽见才仲携一丽人登舟，遽前声喏，霍然火起舟尾，霎时灰烬。仓皇走报，到廨而才仲已卒已。
　　○黄元明七娘子黄元明为庐陵宰，尝赴郡，会席间巾带偶脱，太守命侍妓为缀之。既毕，俾乞元明撰词。黄即口中七娘子云：“画堂银烛明如昼。见林宗、巾垫羞蓬首。针借花枝，线赊罗袖。须臾两带还依旧。劝群倒戴休令後。也不须、更漉渊明酒。宝箧深藏，浓香熏透。为经十指如葱手。”元明，山谷之兄也。
　　○徐伸二郎神
　　徐伸臣，政和初以知音乐为太常典乐。後出守常州，尝自制转调二郎神云：“闷来弹鹊，又搅碎、一帘花影。漫试著春衫，还思纤手，熏彻金貌炉冷。动是愁端如何向，但怪得、新来多病。嗟旧日沈腰，而今潘鬓，不堪临境。重省。别时泪渍，罗襟犹凝。料为我厌厌，日高未起，长春酲未醒。雁足不来，马蹄难住，门掩一庭芳景。空伫立，尽日阑干倚遍，昼长人静。”会开封尹李孝寿，出守吴门。李以严治京兆，遐迩闻风。道出昆陵，徐大合乐以宴之。预戒群妓，竞歌此词，必待李问乃已。妓如命，歌至再三，李果询之。徐蹙曰：“某有侍婢，色艺殊绝。前以亡室不容，遣去。近闻在苏州某都监处，屡遣信欲来，而主人靳之，感而赋此。今天幸，公拥旄此地，不审能为我谋之否。”李欣然曰：“此不难，毋为虑也。”既抵郡界，宾赞者请受谒次第，李谕以郡官，当至枫桥距城十里而迎。翊日，舣舟其所。郡吏迎候，望风股票。李阅刺，忽震怒曰：“都监在法不许出城，乃亦至此。倘郡中万一有火盗之虞，岂不殆哉。”斥都监下阶，荷校送狱。越数日，取其供牍判奏字。其子震惧求援，宛转致恳。李笑曰：“且还徐典乐之妾来理会。”都监承命，即日送还，然后舍之。
　　○舒氏点绛唇
　　王彦龄齐叟，在元间，任侠有声。性滑稽，善词曲。妻舒氏，亦工文翰。其妇翁本武列。齐叟喜使酒，辄侮其翁。翁不能堪，取其女回，竟至难绝。女尚未嫁，一日行池上忆故夫，赋点绛唇云：“独自临流，闷来强把阑干凭。旧愁新恨。耗却年时兴。鹭散鱼潜，烟敛风初定。波心静。照人如镜。少个年时影。”
　　○毛滂顾曲赠词
　　毛泽民颇工乐府，惜分飞一阕，为东坡所赏，声采遂著。其顾曲之赠亦多，尝於衢守孙公素席上，侑歌者以七急拍七拜劝酒，为赋剔银灯云：“帘下风光自足。春到席间屏曲。瑶瓮酥融，羽觞蚁斗，花映酃湖寒绿。汨罗愁独。又何似、红围翠簇。聚散悲欢箭速。不易一杯相属。频剔银灯，别听牙板，尚有龙膏堪续。罗熏绣馥。锦瑟畔、低迷醉玉。”又夜集陈兴宗馆中，其爱姬侑觞，为赋踏莎行云：“天质婵娟，妆光荡漾。御酥做出娇模样。夭桃繁杏本妖妍，文鸳彩凤能偎傍。艾绿浓香，鹅黄新酿。缘云清切歌声上。夜寒不近绣芙蓉，醉中只觉春相向。”又官妓有名小者乞词，为赋虞美人云：“柳枝却学腰支袅。好似江东小。春风吹绿上眉峰。秀色欲流不断眼泪融。檐前月上灯花堕。风递馀香过。小欢云散已难收。到处冷烟寒雨为君愁。”又戏赠醉妓，为赋青玉案云：“玉人为我殷勤醉。向醉里，添姿媚。偏著冠儿钗欲坠。桃花气暖，露浓烟重，不自禁春意。绿榆阴下东行水。渐渐近，凄凉地。明月侵床愁不睡。眉儿吃皱，为谁无语，阁住阳关泪。”
　　○王安中临江仙
　　王初寮在贺州刘帅家，听隔帘琵琶，因戏赋临江仙云：“凤拨弦鸣夜永，直疑人在浔阳。轻云薄雾隔新妆。但闻儿女语，倏忽变轩昂。且看金泥花那面，指痕微印红桑。几多馀暖与真香。移船犹自可，卷箔又何妨。”
　　○李之仪赠杨姝词
　　李端叔谪居当涂，即家焉，自号姑溪居士。山谷守太平州时，偕游石洞，听杨姝弹履霜操，和山谷韵赠之云：“相见两无言，愁恨又还千叠。别有恼人深处，在瞢腾双睫。七弦虽妙不须弹，惟愿醉香颊。只恐近来情绪，似风前秋叶。”後又有清平乐、浣溪沙之赠，想此老亦不能忘情於是姬耳。
　　○李之仪满庭芳
　　姑溪有旧欢寄龙团而乞词，因赋满庭芳答之云：“花陌千条，珠帘十里，梦中还是扬州。月斜河汉，曾记醉歌楼。谁赋红绫小砑，因飞絮、天与风流。春常在，仙源路隔，空自泛渔舟。新秋。初雨过，龙团细碾，雪乳浮瓯。问殷勤何处，特地相留。应念长门赋罢，消渴甚、无物堪酬。情无尽，金扉玉榜，何日许重游。”
　　○蔡伸赠妓词
　　蔡伸友古，宣和间，奉檄燕山。道经莫闾，州守宴之筹边阁。名妓有陈文者侑席。明年归，则陈已脱籍入道矣。请於崔守，强致之，风度闲雅，愈胜初见。因赋小重山云：“流水桃花小洞天。壶中春不老，胜尘寰。霞衣鹤氅并桃冠。新妆好，风度愈飘然。功行满三千。婴儿并姹女，炼成丹。刘郎曾约共仙。十个月，养个小金坛。”又ヘ常时，有秦中妓来隶籍，举止端严，有如木偶象，皆目之为佛。因戏赠踏莎行云：“如是我闻，金仙出世。一超直入如来地。慈悲方便济群生，端严妙相谁能比。四众皈依，悉皆欢喜。有情同赴龙华会。无忧帐里结良缘，麽诃修修哩修哩。”
　　○蔡伸采桑子
　　友古有侍儿，色艺冠群。孙仲益见之，题作第一流。友古谢以采桑子云：“奇花不比寻常艳，独步南州。往事悠悠。辽鹤重来忆旧游。仙翁不改青青眼，一醉迟留。妙墨银钩。题作人间第一流。”
　　○蔡伸象戏词
　　象戏之名虽古，恐未必即今象棋。友古有临江仙咏美人象戏者，共为今象棋无疑。词云：“帘幕深深清昼永，玉人不耐春闲。镂牙棋子缕金图。象盘雅戏，相对小窗前。隔打直行尖曲路，教人费尽机关。局中胜负定谁偏。饶伊使亻幸，毕竟我赢先。”
　　○程垓赠妓词
　　眉山程垓正伯，与东坡为中表，工於乐府。与锦江妓眷恋甚笃，别时赠以酷相思云：“月挂霜林寒欲坠。正门外、催人起。奈离别如今真个是。欲住也、留无计。欲去也、来无计。马上离情衣上泪。各自个，供憔悴。问江路梅花开也未。春到也、须频寄。人到也、须频寄。”又有歌姬名一东者乞词，赠以一落索云：“小小腰身相称。更著人心性。一声歌起绣帘阴，都遏住、行云影。闻道玉郎家近。被春风勾引。从今莫怪一东看，自压尽、人间韵。”又病中，有旧欢以兰花相供，答以浣溪云：“天女殷勤著意多。散花犹记病维摩。肯来丈室问云何。腰佩摘来烦玉笋，鬓香分处想秋波。不知真个有情麽。”［案：程垓，南宋人，非东坡中表。］
　　○汪藻醉落魄
　　汪彦章舟行汴中，见岸傍画舫，有映帘而窥者，仅露其额，戏赋醉落魄云：“小舟帘隙。佳人半露梅妆额。绿云低映花如刻。恰似秋宵，一半银蟾白。髻儿捎香红勒。钿蝉隐隐摇金碧。春山秋水浑无迹。不露墙头，些子真消息。”
　　○谢赠妓词
　　谢幼，有竹友词。其赠弈妓宋瑶减兰云：“风篁度曲。倦倚银屏初睡足。清簟疏帘。金鸭香消懒去添。纤纤露玉。风雹纵横飞钿局。频敛双蛾。凝伫无言密意多。”
　　○张生雨中花慢
　　元符中，饶州张生游太学，与东曲妓杨六者甚密。张下第归，杨欲与之偕，张约以半岁再至，倘过期爽约，则听其他耳。张偶以他事愆期，抵都日即访之，则其屋已扃矣。方徘徊间，其邻僦舍者，迎谓曰：“君非饶州张生乎。杨六娘每恨君失约，常冫免我诣学舍访君消息。其母痛折之，而念愈切。近被其母强以归洛阳富人，去仅三日耳。去时泣而告我，且多与金钱，令候君来，引观故居後，再僦他人也。”张入观，则小楼奥室，几榻依然，馀香犹留，彩云已杳。睹物怀人，倍增忄妻怆。归而访其踪迹，则渺不能知矣。乃赋雨中花慢云：“事往人虽，还似暮峡归云，陇上流泉。奈强分圆镜，枉断哀弦。曾记酒阑歌罢，难忘月下花前。想携手处，层楼朱户，触目依然。从来惯向，绣帏罗帐，镇交比翼文鸳。谁念我，而今常是，清夜孤眠。入户不如飞絮，傍怀争及炉烟。者回去也，一生心事，为尔荣牵。”
　　○何虞美人
　　何卓文缜，以状头而居翰苑。襟期潇洒，群仰风标。一日，宴於贵戚家，其佐觞之侍姬惠柔者，慧黠人也，何丰采，窃解罗帕为赠，约以牡丹时再集。何归，为赋虞美人云：“分香帕子揉蓝腻。欲去殷勤惠。重来约在牡丹时。只恐花枝相妒，故开迟。别来看尽闲桃李。日日阑干倚。催花无计问东风。化作一双胡蝶，绕芳丛。”是词亦暗藏“惠柔”二字。
　　○陈袭善渔家傲
　　陈袭善游钱塘时，与营妓周子文相善。每挟之遍历湖山。後陈去为河朔掾，一夕宿奉高驿，梦子文搴帷颦蹙，若有欲言者，挽之不可，悲啼而没。久之，得故人书云“子文死矣”。验其日，即宿奉高时也。嗣陈复来杭，游鹫岭，感旧作渔家傲云：“鹫岭峰前阑独倚。愁眉促损愁肠碎。红粉佳人伤别袂。情何已。登山临水年年是。常记同来今独至。孤舟荡漾湖光里。衰草斜阳无限意。谁与寄。西湖水是相思泪。”
　　○赵德麟清平乐
　　刘伟明，丧爱妾，颇深骑省之悼。赵德麟戏赋清平乐云：“春风依旧。著意隋堤柳。搓得鹅儿黄欲就。天气清明明候。去年紫陌青门。今朝雨魄云魂。断送一生憔悴，能消几个黄昏。”
　　○范仲允妻词
　　范仲允为相州录事，久不归。其妻寄以伊州令云：“西风临夜穿帘幕。闺院添萧索。才是梧桐零落时，又迤逦、秋光过却。人情音信难。鱼雁成耽阁。教侬独自守空房，泪珠与、灯花共落。”其妻来书，伊字误作尹字，范答词，嘲以“料想伊家不要人”。妻复答以“共伊间别几多时，身边少个人儿睡。”此亦闺秀中之慧而辩者也。
　　○关注桂华明
　　方腊之乱，关注子东，由钱塘避地，寓於昆陵崇安寺院。一日，梦至水轩，主人延客，元裳紫髯，揖坐，使两女子以铜杯酌酒。告曰：“自来歌曲新声，先奏天曹，始传人间。他日东南休兵，有新乐府曰太平乐，可先听其声。”使两女子舞而歌，翁抵掌为之节，觉後犹记五拍。子东作长句纪之。乱定归杭，寓菩提寺，复梦前髯翁，腰笛，手披书册以示。白纸朱阑，行间似曲谱，有声而无词。翁笑谓曰：“将有待也。”因问：“前在梁，曾按太平乐，尚能记否。”子东梦中为歌之，髯翁援笛，复作一弄。子东亦默记其声，盖重头小令也。厥後，子东又梦至一处，榜曰广寒宫，而门钥未启。或告曰：“但曳铃索呼月姊，则门自启矣。”从之，果然。门启，有人引入堂宇，见二仙子冠霞衣，窃问为谁。引者曰：“月姊也。”相与再拜。月姊问：“梁曾令双鬟授太平乐，又遣紫髯翁传新声，皆能记否。”子东悉为歌之，月姊甚喜。复出一纸示之，曰：“此亦新声也。”自歌之，其声似乐府昆明池。子东欲强记之，姊有难色。视手中纸已化，而字亦随灭矣。揖而退，觉时仅记末句，而亦不知所谓也。子东前後三梦，多忘其声。惟紫髯翁之笛声，尚能记忆。因倚其声，作桂华明云：“缥缈神仙开洞府。遇广寒宫女。问我双鬟梁舞。还记得，当时否。碧玉词章教仙语。为按歌宫羽。皓月满窗人何处。声未断，瑶台路。”
　　○踏青游词
　　政和间，一贵人未达时，游崔念四之馆，因其行第，为赋踏青游云：“识个人人，恰止二年欢会。似赌赛、六双浑四。向巫山，重重去。如鱼得水两情美。同倚画阑十二。倚了又还重倚。两日不来，时时在人心里。拟问卜、常占归计。拚三八清斋，愿永同鸳被。到梦里、蓦然被人惊觉，梦也有头无尾。”
　　○撷芳词
　　撷芳词传自禁中，时有妓之姥，曾嫁伶官，常入内廷教歌舞，得其声，遂传於外。一时爱之，争相歌唱。其词云：“风摇动。雨茸。翠条柔弱花头重。春衫窄。香肌湿。记得年时，共伊同摘。都如梦。何曾共。可怜孤似钗头凤。关山隔。晚云碧。燕儿来也，又无消息。”此调后遂名为钗头凤，而末加叠字焉。
　　○卢氏词
　　蜀路泥溪驿，天圣中，有女郎卢氏，随父入蜀。其父汉州县令也，秩满东归，留题壁间云：“蜀道青天烟霭翳。帝里繁华，迢递何时至。回望锦川挥粉泪。凤钗斜乌云腻。钿带双重金缕细。玉佩珠，露滴寒如水。从此鸾妆添远意。画眉学得遥山翠。”
　　○紫竹词
　　方乔，乐至人也，与女郎紫竹相慕。紫竹工词，尝赠方生查子云：“晨莺不住啼，故唤愁人起。无力晓妆慵，闲弄荷钱水。欲呼女伴来，斗草花阴里。娇极不成狂，更向屏山倚。”又约方暂会望云门，候於墙阴，闲步花迳，鞋底尽湿，而方未至。俄闻人语，怅然而归，寄赠踏莎行云：“醉柳迷莺，懒风熨草。约郎暂会闲门道。粉墙阴下待郎来，藓痕印得鞋痕小。花日移阴，帘香失袅。望郎不到心如捣。避人愁入倚屏山，断魂还向墙阴绕。”後竟谐伉俪焉。
　　○窃杯女子词
　　徽庙时，上元张灯，许士女纵观。一女子窃匿所饮金杯，卫士见之，押至御前。女子口占鹧鸪天云：“月满蓬壶灿烂灯。与郎携手至端门。贪看鹤阵笙箫举，不觉鸳鸯失却群。天渐晓，感皇恩。传宣赐酒饮杯巡。归家只恐公姑责，窃取金杯作照凭。”道君大悦，遂以金杯赐之，令卫士送归。
　　○幼卿词
　　宣和间，有题於陕府驿壁云：“幼卿少与表兄同砚席，雅有文字之好。未笄时，兄欲缔姻。父母以兄未禄，难其请，遂武弁。兄旋登科，职教洮房，而良人统兵陕右，相与邂逅於此。兄鞭马，略不相顾，岂前憾未平耶。因作浪淘沙以寄意云：‘目送楚云空。前事无踪。漫留遗恨锁眉峰。自是荷花开较晚，孤负东风。客馆笑飘蓬。聚散匆匆。扬鞭那忍骤花聪。望断斜阳人不见，满袖啼红。’”
　　○吴淑姬词
　　吴淑姬，闺媛中之慧黠者，有词集名阳春白雪，其佳处不让易安。祝英台近一阕，尤为当时称赏，云：“粉痕销，芳信断，好梦久无据。病酒无聊，欹枕听春雨。断肠曲曲屏山，温温沈水，都是旧、看承人处。久离阻。应念一点芳心，闲愁都几许。偷照菱花，清瘦自羞觑。可堪梅子酸时，杨花飞絮。乱莺啼、催将春去。”
　　○飞红词
　　王通判妾名飞红者，貌美而工写染，有词云：“花低莺踏红英乱。春心重、顿成慵懒。杨花梦断楚云平，空惹起，情无限。伤心渐觉多萦绊。奈愁绪、寸心难绾。深诚无计寄天涯，几欲问，梁间燕。”
　　○美奴词
　　陆敦礼藻，有侍儿名美奴者，善缀小词，出侑尊俎，顷刻成章。卜算子云：“送我出东门，乍别长安道。两岸垂阳锁暮烟，正是秋光老。一曲古阳关，莫惜金尊倒。君向潇湘我向秦，鱼雁何时到。”如梦令云：“日暮马嘶人去。船逐清波东注。後夜最高楼，还肯思量人否。无绪。无绪。生怕黄昏疏雨。”
　　○郑义娘词
　　郑义娘者，杨思厚妻也。金人南侵时，撒八太尉攻盱眙，为所掠，不辱而死。魂常出游。後思厚奉使燕山，访其瘗处，得与相见。并留好事近云：“往事与谁论，无语暗弹清血。何处最堪肠断，是黄昏时节。倚楼凝望又徘徊，谁解此情切。何计得同归雁，趁江南春色。”
　　○蒋兴祖女词
　　靖康之乱，阳武令蒋兴祖死之。其女被掳，至雄州，题词壁间云：“朝云横度。辘辘车声如水去。白草黄沙。月照孤村三两家。飞鸿过也。百结愁肠无昼夜。渐近燕山。回首乡关归路难。”
　　○琴操改词
　　琴操者，钱塘营妓也，慧而知书。尝侍宴湖上，郡ヘ有误歌少游山抹微云词，作画角声断斜阳者。琴操云：“谯门非斜阳也。”ヘ戏谓曰：“汝能改作阳韵否。”琴操略不思索，即歌曰：“山抹微云，天粘衰草，画角声断斜阳。暂停征辔，聊共引离觞。多少蓬莱旧事，空回首、烟霭茫茫。孤村里，寒鸦万点，流水绕红墙。魂伤。当此际，轻分罗带，暗解香囊。漫赢得青楼，薄亻幸名狂。此去何时见也，襟袖上、空有馀香。伤心处，高城望断，灯火已昏黄。”东坡闻而赏之，操後竟削发为尼云。
　　○陈凤仪词
　　成都守蒋龙图内召，郡饯，时乐籍陈凤仪侍宴，辄歌自制洛阳春以侑觞云：“蜀江春色浓如雾。拥双旌归去。海棠也似别君难，一点点，啼红雨。此去马蹄何处。向沙堤新路。琼林赐宴赏花时，还忆著，西楼否。”蒋大赞赏，仍厚赐焉。
　　○尹温仪词
　　成都官妓尹温仪，本良家子，失身乐籍。尝於郭帅席上献玉楼春云：“浣花溪上风光主。宴席桃源开幕府。商本是作霖人，也使闲花沾雨露。父兄世业传儒素。何事失身非类侣。若蒙化笔一吹嘘，免使飘零飞绣户。”郭即判与落籍。
　　○苏琼词
　　姑苏官妓苏琼第九，蔡元长道过苏州，太守张宴，琼亦侍觞。元长闻琼能词，因命即席献词。请韵，即以其行第九字为韵。琼即歌曰：“韩愈文章盖世，谢安情性风流。良辰开宴在西楼。敢劝一卮芳酒。记得南宫唱第，弟兄争占鳌头。金炉玉殿瑞烟浮。名在甲科第九。”蔡大喜，盖元长与元度同榜登第，元度第十一，元长第九耳。
　　○聂胜琼词
　　长安妓聂胜琼，善词翰，後归李之问。有忆别鹧鸪天云：“玉惨花愁出凤城。莲花楼下柳青青。尊前一唱阳关曲，别个人人第五程。寻好梦，梦难成。有谁知我此时情。枕前泪共阶前雨，隔个窗儿滴到明。”盖寄外作也。
　　○惠洪词
　　僧觉范尝赋西江月赠女道士云：“十指嫩抽新笋，纤纤玉染红柔。人前欲展强娇羞。微露云衣霓袖。最好洞天春晓，黄庭卷罢清幽。凡心无计奈闲愁。试梨花频嗅。”此僧亦大通脱矣。
　　○仲殊词
　　僧仲殊一日造郡庭，方接坐间，有妇人投牒，露立雨中，郡守命殊咏之。殊即口占踏莎行云：“浓润侵衣暗香飘砌。雨中花色添憔悴。楷杷树下立多时，不言不语厌厌地。眉上新愁，手中文字。因何不倩鳞鸿寄。想伊只诉薄情人，官中谁管闲公事。”殊後自缢于枇杷树下，咸以为口孽之报云。



　　●卷下 南宋辽金元
　　○左誉词
　　左誉与言策名後，佐幕钱塘。杭籍名姝张芸者，其女名，色艺妙天下。左甚眷之，为赋眼儿媚云：“楼上黄昏杏花寒。斜月小阑干。一双燕子，两行征雁，画角声残。绮窗人在东风里，洒泪对春闲。也应似旧，盈盈秋水，淡淡春山。”又：“一段离愁堪画处，横风斜雨衰柳。”及帷云剪水、滴粉搓酥诸篇，皆为作也。後归张俊，易姓为章，疏封大国矣。绍兴中，左因觅官行都，暇日，独游西湖两山间。忽逢车舆甚盛，中有丽人，搴帷顾左而颦曰：“如今试把菱花照，犹恐相逢是梦中。”左凝睇之，乃也。左恍然若失，即拂衣东返，一意空门。花庵以此词为阮闳休作者，误矣。
　　○洪迈词
　　洪迈景卢，绍兴间，在临安试词科。出闱後，同试数人，共过抱剑街孙氏小楼。时月色如昼，相与临阑凭几，赏玩清辉。忽双烛结花，灿如联珠。孙姬慧黠，启坐中曰：“今夕桂魄耀彩，烛花呈祥，诸君较艺阑省，高掇不疑。请各赋一词，以为他日佳话。”何自明首赋浣溪沙云：“草草杯盘访玉人。灯花呈喜坐添春。邀郎觅句要清新。黛浅波娇情脉脉，云轻柳弱意真真。从今风月属闲人。”传观叹赏，皆窃讶其末句有失意语。景卢继赋江仙云：“绮席留欢欢正洽，高楼佳气重重。钗头小篆烛花红。真须将喜事，来报主人公。桂月十分光正满，广寒宫殿。娥相对曲阑东。云梯知不远，平步蹑春风。”孙姬满捧巨觥，贺景卢曰：“学士必高捷，此瑞为君设也。”已而洪果赐第，馀皆报罢。
　　○向子词
　　向子伯恭，自号芗林居士，故都贵戚，工於乐章。有酒边词，自分为江南新词、江北旧词。文采风流恒多顾曲之赠。其在宋景晋待制宴席，和曾吉甫韵，赠其侍姬小兰小桃者浣溪沙云：“绿绕红围宋玉墙。幽兰林下正芬芳。桃花气暖玉生香。谁道广平心似铁，艳妆高韵两难忘。苏州老矣不能狂。”其赠钱卿侍人轻者人娇云：“白似梨花，柔如柳絮。胡蝶儿镇长一处。春风骀荡，蓦然吹去。争得倩、柔绿半空惹住。波上精神，掌中态度。分明是彩云团做，当年飞燕，从今休数。只恐是、高唐梦中神女。”其与何文缜、倪巨济、王元衷、苏叔党，宴张子宝家，赠其侍人贺全真者玉楼春云：“云窗雾阁春风透。蝶绕蜂围花气漏。恼人风味恰如梅，倚醉腰肢全似柳。细传一曲情偏厚。淡扫两山缘底皱。归时好月已成空，只有真香犹满袖。”其赠以扇乞词赵总怜浣溪沙云：“艳赵倾燕花里仙。乌丝阑写永和年。有时闲弄醒心弦。茗碗分云微醉後，纹楸斜倚髻鬟偏。风流模样总堪怜。”赵盖能棋、分茶、写字、弹琴也。其赠道装郭小娘南歌子云：“缥缈云间质，轻盈波上身。瑶林玉树出风尘。不是野花凡草等闲春。翠羽双垂珥，乌纱巧制巾。经珠不动两眉颦。须信铅华消尽见天真。”
　　○辛弃疾赠钱钱词
　　辛稼轩有侍姬曰钱钱，甚宠之。晚有柳枝之放，只占临江仙赠之云：“一自酒情诗与懒，舞裙歌扇阑珊。好天凉夜月团乐。杜陵真好事，留得一钱看。几晚人欺程不识，怎教阿堵留连。杨花榆荚雪漫天。从今花影下，只见绿苔圆。”
　　○辛弃疾祝英台近
　　吕婆者，吕正己之室。正己尝为京漕，有女事稼轩，以微事触其怒，因遣去。辛後悔而念之，为赋祝英台近云：“宝钗分，桃叶渡。烟柳暗南浦。怕上层楼，十日九风雨。断肠点点飞红，都无人管，更谁劝、流莺声住。鬓边觑，试把花卜归期，才簪又重数。罗帐灯昏，哽咽梦中语。是他春带愁来，春归何处，却不解、带将愁去。”
　　○辛弃疾减兰
　　稼轩过长沙道中，见壁上有妇人题字，若有恨者，因用其语成减兰云：“盈盈泪眼。往日青楼天样远。秋月春花。输与寻常姊妹家。水村山驿。日暮行云无气力。锦字偷裁。立尽西风雁不来。”
　　○刘过唐多令
　　刘过改之客武昌日，尝与柳阜之、刘去非、石民瞻、周嘉仲、陈孟参、孟容弟兄同集安远楼，即南楼也。席间有侑觞黄姬乞词於改之，为赋唐多令云：“芦叶满汀洲。寒沙带浅流。二十年重过南楼。柳下系船犹未隐，能几日、又中秋。黄鹤断矶头。故人今在否。旧江山都是新愁。欲买桂花同载酒，终不似、少年游。”今此调又名南楼令者，以此也。
　　○刘过沁园春
　　昆山黄由帅蜀时，道经黄州，其室胡给事晋臣之女，工翰墨，游雪堂，亲书苏长公前後赤壁赋於壁间。改之过而见之，题沁园春於其後云：“按辔徐驱。儿童聚观，神仙画图。正芹塘雨过，泥香路软，金莲自折，小小篮舆。傍柳题诗，穿花觅句，嗅蕊攀条得自如。经行处，有苍松夹道，不用传呼。清泉怪石萦纡。信风景、江淮各异殊。想东坡赋就，纱笼素壁，西山句好，帘卷晴珠。白玉堂深，黄金印大，无此文君载後车。挥毫处，看淋漓雪壁，真草行书。”黄闻而寄厚贶云。
　　○刘过贺新郎
　　改之求牒四明日，遇乐籍旧识者，为赋贺新郎云：“老去相如倦。向文君、说似而今，怎生消遣。衣袂京尘曾染处，空有香红尚软。料彼此、魂销肠断。一枕新凉眠客舍，听梧桐疏雨秋风战。灯晕冷，记重见。楼低不放珠帘卷。晚妆残、翠蛾狼籍，泪痕流脸。人道愁多须酒，无奈愁深酒浅。但意、焦琴纨扇。莫鼓琵琶江上曲，怕荻花枫叶俱凄怨。云万叠，寸心远。”此词天下歌之，江西人有以为邓南秀作者，非也。改之尝有帖自辩之。
　　○刘过咏美人词
　　改之好作沁园春，其上辛稼轩、赠郭杲、寄孙季和诸篇，皆脍炙人口。而咏美人二阕，尤纤丽可爱。其咏美人足云：“洛浦凌波，为谁微步，轻生暗尘。记踏花芳迳，乱红不损，步苔幽砌，嫩绿无痕。衬玉罗悭，销金样窄，载不起、盈盈一段春。嬉游倦，笑教人款捻，微褪些跟。有时自度歌匀。悄不觉、微尖点拍频。忆金莲移换，文鸳得侣。绣茵催衮，舞凤轻分。懊恨深遮，牵情半露，出没风前烟缕裙。知何似，似一钩新月，浅碧笼云。”其咏美人指甲云：“销薄春冰，碾轻寒玉，渐长渐弯。见凤鞋泥污，偎人强剔，龙涎香断，拨火轻翻。学抚瑶琴，时时欲剪，更掬水、鱼鳞波底寒。纤柔处，试摘花香满，镂枣成斑。时将粉泪偷弹。记绾玉、曾教柳傅看。算恩情相著，搔便玉体，佳期暗数，划遍阑干。每到相思，沈吟静处，斜倚朱唇皓齿间。风流甚，把仙郎暗掏，莫放春闲。”世皆以龙洲好学稼轩作豪语，似此两阕，亦可谓细腻风光矣。
　　○谢希孟小词
　　谢希孟，陆象山之高弟也。少豪俊，好狎游，与妓陆氏密，象山每责之，希孟但敬谢而已。一日，复为妓造鸳鸯楼，象山又以为言。希孟谢云：“非但建楼，且为作记。”象山喜其文，不觉曰：“楼记云何。”希孟即占起句云：“自抗、逊、机、云以後，天地英灵之气，不钟於男子，而钟於妇人。”象山默然，知其侮也。越数时，希孟在妓所，恍有所悟，忽起归兴，不告而行。妓追送之江浒，悲恋不已。希孟毅然自若，取其领巾，题一小词与之云：“双桨浪花平，夹岸青山锁。汝自归家我自归，说著如何过。我断不思量，你莫思量我。将你从前与我心，付与他人可。”
　　○陆游钗头凤
　　陆放翁娶唐氏闳之女，於其母夫人为姑至，伉俪甚笃，而弗获於姑。既出，而未忍绝，为置别馆，时往焉。其姑知而掩之，虽先时挈去，然终不相安。自是恩谊遂绝。唐後改宗子士程，尝以春日出游，与陆相遇於禹迹寺南之沈园。唐语赵为致酒ゾ焉。陆怅然，感赋钗头凤云：“红酥手。黄酒。满城春色宫墙柳。东风恶。欢情薄。一怀愁绪，几年离索。错、错、错。春如旧。人空瘦。泪痕红渍鲛绡透。桃花落。闲池阁。山明虽在，锦书难。莫、莫、莫。”唐亦善词翰，见而和之云：“世情薄。人情恶。雨送黄昏花易落。晓风乾。泪痕残。欲笺心事，独语斜阑。难、难、难。人成各。今非昨。病魂常似科千索。角声寒。夜阑珊。怕人寻问，咽泪装欢。瞒、瞒、瞒。”唐寻亦以恨卒。
　　○陆游妾词
　　放翁尝於驿舍见题壁云：“玉阶蟋蟀闹清夜，金井梧桐辞故枝。一枕凄凉眠不得，呼灯起作感秋时。”询之，则驿卒女也，遂纳为妾。方馀半载，夫人不容，乃遣之。妾又赋生查子云：“只知眉上愁，不识愁来路。窗外有芭蕉，阵阵黄昏雨。晓起理残妆，整顿教愁去。不合画春山，依旧留愁住。”
　　○陆游玉蝴蝶
　　放翁在王忠州席上，赋玉蝴蝶云：“倦客平生行处，坠鞭京洛，解佩潇湘。此夕何年，初赋宋玉高唐。绣帘开、香尘怎起，莲步稳、银烛分行。暗端相。燕羞莺妒，蝶绕蜂忙。难忘。芳尊频动，峭寒新退，玉漏犹长。几许幽情，只愁歌罢月侵廊。欲归时，司空笑问，微近处、丞相嗔狂。断人肠。假饶相送，上马何妨。”其描写处，曲尽情态，令人诵之如见其声容焉。
　　○陆游风入松
　　放翁在蜀日，尝有所盼，每寄之吟咏。有云：“碧玉当年未破瓜。学成歌舞入侯家。”又云：“箧有吴笺三百个，拟将细字写春愁。”又云：“裘马清狂锦水滨。最繁华地作闲人。”及“悠然自君知否，身与浮名孰重轻。”迨归里後，复以诗意赋风入松云：“十年裘马锦江滨。酒隐红尘。黄金选胜莺花海，倚疏狂、驱使青春。弄笛鱼龙尽出，题诗风月俱新。自怜华发满纱巾。犹是官身。风楼曾记当时语，问浮名、何似身亲。欲写吴笺寄与，者回真个闲人。”亦可谓善言情矣。
　　○赵彦端赠妓词
　　赵彦端德庄，有介庵词，为宗室之秀。其“波底夕阳红湿”句，甚为阜陵所赏。居京口时，见其风轩月馆，名妓艳姬，倍於他所，人皆以君仙目之。因选其胜者十人，各赋鹧鹕天赠之。萧秀云：“有女青春正及笄。蕊宫仙子下瑶池。箫吹弄玉登楼月，弦拨昭君未嫁时。云体态，柳腰肢。绮罗活计强偎随。天教谪入群花苑，占得东风第一枝。”萧莹云：“花动仪容玉润颜。温柔袅娜趁幽闲。盈盈醉眼横秋水，淡淡蛾眉抹远山。膏雨霁，晓风寒。一枝红杏拆朱阑。天台回失刘郎路，因忆前缘到世间。”欧懿云：“月晃金波云满梳。素娥何事下天衢。翩翻舞袖穿花蝶，宛转歌喉贯索珠。帘悲翠，枕珊瑚。锦衾水簟水纹铺。春光九十羊城景，百紫千红总不如。”桑雅云：“云暗青丝玉莹冠。笑生百媚入眉端。春深芍药和烟折，秋晓芙蓉破露看。星眼俊，月眉弯。舞狂花影上阑干。醉来直驾仙鸾去，不到银河到广寒。”刘雅云：“醉花枝舞翠翘。十分春色赋妖娆。千金笑里争檀板，一搦纤围间舞腰。行也媚，坐也娇。乍离银阙下青霄。檀郎若问芳笄纪，二月和风弄柳条。”欧倩云：“梅粉新妆间玉容。寿阳人在水晶宫。浴残雨洗梨花白，舞转风摇菡萏红。云枕席，月帘栊，金炉香喷凤帏中。凡材纵有凌云格，肯学文君一旦踪。”文秀云：“绰约娇波二八春。几时飘谪下红尘。桃源寂啼春鸟，蓬岛沈沈锁暮云。丹脸嫩，黛眉新。肯将朱粉污天真。杨妃不似才卿貌，也得君王宠爱勤。”王婉云：“未有年光好破瓜。绿珠娇小翠鬟丫。清肌莹骨能香玉，艳质英姿解语花。钗插凤，鬓堆鸦。舞腰春柳受风斜。。有时马上人争看，擘破红窗新绛纱。”杨兰云：“两两青螺绾额旁。采云齐会下巫阳。俱飞蛱蝶元相逐，并蒂芙蓉本自双。翻彩袖，舞霓裳。点风飞絮姿轻狂。花神只恐留难住，早晚承恩入未央。”吴玉云：“拂拂深帷起暗尘。清歌缓响自回春。月和灯市云间堕，人对梅花雪後新。仙掌露，舞衣云。酒慵微觉翠鬟倾。洞房不厌阳台雨，乞与游人弄晚晴。”其总咏云：“一簇神仙会见奇。漫夸苏小与西施。怜轻镂月为歌扇，喜薄裁云作舞衣。牙板脆，玉音齐。落霞天外雁行低。看看各得风流侣，回首乘鸾旧路归。”按蔡友古有题北里选胜图鹧鸪天，所谓居首者，题曰东风第一枝，盖即指此欤。
　　○阮阅赠妓词
　　龙舒阮阅闳休，建炎中知袁州，致仕後即居宜春焉。赠其官妓赵佛奴洞仙歌云：“赵家姊妹，合在昭阳殿。因甚人间有飞燕。见伊底尽道，独步江南。便江北、也是几曾惯见。惜伊情性好，不解嗔人，长带桃花笑时脸。向尊前酒畔，见了须归。似恁地、能得几回细看。待不眨眼儿觑著伊，将眨眼工夫，剩看几遍。”
　　○陆淞瑞鹤仙
　　南渡後，南班宗子有居会稽者，其园亭甲於浙东，坐客皆一时之秀，陆子逸与焉。宗子侍姬名盼盼者，色艺殊绝，陆尝顾之。一日宴客，盼盼偶未在捧觞之列。陆询之，以昼眠答，旋亦呼至。枕痕在颊，媚态愈增。陆为赋瑞鹤仙云：“脸霞红印枕。睡觉时，冠儿还是不整。屏间麝煤冷。但眉峰压翠，泪珠弹粉。堂深尽永燕交飞，风帘藻井。恨无人、说与相思，近日带围宽尽。重省。残灯朱幌，淡月纱窗，那时风景。阳台路回。云雨梦、便无准。待归时，先指花梢教看，却把心期细问。问等闲、过了青春，怎生意稳。”此词一时传唱，後盼盼竟归陆氏云。子逸名淞，曾刺辰州，放翁之弟也。
　　○张元小词
　　张元仲宗，善词翰。以送胡邦衡、赠李伯纪两词除名。其刚风劲节，人所共仰。然小词每寄闲情，如为杨聪父侍儿切赋春光好云：“花恨雨，柳嫌风。客愁浓。坐久霜刀飞碎雪，一尊同。劳烦玉指春葱。未放箸，金盘已空。更与个中寻尺素，两情通。”为张子安舞姬制彩鸾归云：“珠履争围。小立春风趁拍低。态闲不管乐催伊。整朱衣。粉融香润随人动，玉困花娇越样宜。凤城灯夜旧家时。数他谁。”
　　○张孝祥多景楼赋词
　　张孝祥安国，知京口，王宣子代之。多景楼落成，请张为书楼匾。公库送润笔银二百两，张却之，但需红罗百匹。於是大宴合乐，酒酣，张援笔辄赋新词，命君妓合唱，悉以红罗百匹犒之。
　　○扬无咎赠妓词
　　宋人赠妓之词，多暗藏其小字。清江扬无咎补之赠黄琼好事近云：“花里爱姚黄，琼苑旧曾相识。不道风流种在，又一枝倾国。拟图遮断倚阑人，休教忘攀摘。其余老来情减，负十分春色。”赠李莹人娇云：“恼乱东君，满目千花百卉。偏怜处，爱他李。莹然风骨，占十分春意。休漫说，唐昌观中玉蕊。妒雪欺霜，凌红掩翠。看不足，可人情味。会须移种，向曲阑幽砌。愁绿叶成阴，道旁人指。”
　　○扬无咎赠吕倩倩词
　　吕倩倩，名姬也，善音乐。扬补之初於邓端友席上见之，赠以垂丝钓云：“玉纤半露。香檀低应鼍鼓。逸调响穿，空云不度。情几许。看两眉碧聚。为谁诉。听敲冰戛玉，恨云怨雨。声声总在愁处。放杯未举。倾坐惊相顾。应也肠千缕。人欲去。更画檐细雨。”後又闻歌，赠以夜行船云：“醉袖轻笼檀板按。听声声、晓莺初啭。花落城南，柳青客舍，多少旧愁新怨。我也寻常听见惯。浑不似，者番撩乱。调少情多，语娇声咽，曲与寸肠俱断。”又闻笛，赠以解蹀躞云：“金谷楼中人在，两点眉颦绿。叫云穿月，横吹楚山竹。怨断忧忆因谁，坐中有客，犹记在、平阳宿。泪盈目。百啭千声相续。停杯听难足。漫夸天风海涛旧时曲。夜深烟惨云愁，倩群况醉，明日看，梅梢玉。”
　　○扬无咎咏鞋词
　　鞋杯之咏，咸谓始於杨铁崖。考补之蝶恋花咏鞋词词已述之云：“端正纤柔如玉削。窄袜弓鞋，软衬吴绫薄。掌上细看才半搦。巧偷强夺尝春酌。稳称身材轻绰约。微步盈盈，未怕香尘觉。试问更谁如样脚。除非借与娥著。”
　　○高观国词
　　高竹屋在史辅之席上，有歌姬献云头香而乞词，为赋生查子云：“蓬莱一捻云，彻骨龙涎染。风味韵而芳，笑语柔而婉。花娇绿鬓寒，酒凝清歌怨。翠幄已烟浓，银烛休重剪。”又代人吊西湖歌者，赋喜迁莺云：“歌音凄怨。是几度送春，春都不管。感绿惊红，颦烟啼月，长是为春销黯。玉骨瘦无一把，粉泪愁多千点。可怜只任尘侵粉蠹，无裙歌扇。转盼尘梦断。峡里云归，空想春风面。燕子楼空，玉台妆冷，湖外翠峰眉浅。绮陌断魂名在，宝箧返魂香远。此情苦，问落花流水，何时重见。又次韵吊青楼，赋永遇乐云：“浅晕修蛾，脆痕红粉，犹记窥户，香断奁空，尘生砌冷，谁唤青鸾舞。春风花信，秋宵月约，历历此心曾许。衔芳恨、千年怨结，玉骨未应成土。木兰艇子，莫愁何在，漫系寒江烟树。事逐云沉，情随佩冷，短梦分今古。一杯遥夜，孤光难晓，多少碎人肠处。空凄黯，西风细雨，尽吹泪去。”
　　○姜夔暗香疏影
　　范石湖归老日，姜尧章尝於雪中过访，款留经月。时值湖墅梅花盛开，石湖授简索词，且徵新声。尧章为特制二曲以呈，盖自度腔也。范赏玩不已，命家妓工歌者习之，音节谐婉，命之曰暗香疏影。其暗香云：“旧时月色，算几番、照我梅连吹笛。唤起玉人，不管清寒与攀摘。何逊而今渐老，都忘却、春风词笔。但怪得、竹外疏枝，香冷入瑶席。江国。正寂寂。叹寄与路遥，夜雪初积。翠尊易竭，红萼无言耿相忆。长记曾携手处，千树压、西湖寒碧。又片片吹尽也，几时见得。”其疏影云：“苔枝缀玉，有小小翠禽，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。”范之家妓善歌者，以小红为最，姜颇顾之。姜告归，范即以小红赠之。归舟夜过垂虹，复大雪，姜令小红唱新词，自ㄓ笛以和之。乃赋诗云：“自喜新词韵最娇。小红低唱我吹箫。曲终过尽松陵路，回首烟波十四桥。”
　　○姜夔平韵满江红
　　尧章尝言，满江红旧词咸用仄韵，多不协律，当易用平韵方协。因泛巢湖，苦风，默祝云：“若得一席风，当制平韵满江红为神姥寿。”祷讫，风与帆俱驶，顷刻而济。词亦成云：“仙姥来时，正一望、千顷翠澜。旌旗与乱云俱下，依约前山。命驾群龙金作轭，相从诸娣玉为冠。向夜深、风定悄无人，闻佩环。神奇处，君试看。奠淮右，阻江南。遣六丁雷电，别守东关。应笑英雄无好手，一篙春水走曹瞒。又争知，人在小红楼，帘影间。”
　　○姜夔百宜娇
　　尧章尝寓吴兴张仲远家。仲远屡外出，其室人知书，而性颇妒。每宾客通信问，恒窃启视，以侦其踪迹。尧章乃戏作百宜娇以遣仲远云：“看垂杨苑。杜若吹沙，愁损未归眼。信马青楼去，重帘下、娉婷人妙飞燕。翠尊共款。听艳歌、郎意先感。便携手，月地云阶里，爱良夜微暖。无限风流疏散。有暗藏弓履，偷寄香翰。明日闻津鼓，湘江上、催人还解春缆。乱红万点。怅断魂烟水遥远。又争似、相携乘一舸，镇长见。”仲远归，其室人诘之，莫从置辩，竟至爪痕伤面，不能晤客云。
　　○刘克庄赠舞妓词
　　刘潜夫在扬州陈师文参议家，见其摆姬妙绝，为赋清平乐云：“宫腰束素。只恨能轻举。好筑避风台护取。莫遣惊鸿飞去。一团香玉温柔。笑颦俱有风流。贪与萧郎眉语，不知舞错伊州。”
　　○周必大赠妓词
　　周必大平园，尝奉使过池阳，赵富文太守招宴。籍中有曹盼者，洁白静默，或病其讷而少慧，周怜之，为赋梅以见意云：“踏白江梅，大都玉琢酥凝就。雨肥霜逗。痴闺房秀。莫待冬深，雪厌霜欺後。君知否。却嫌伊瘦。又怕伊亻孱亻愁。”届七夕，赵又开宴出家姬小琼以侑觞，周又赋赠云：“秋夜乘槎，客星容到天孙渚。眼波微注。将谓牵牛渡。见了还非，重理霓裳舞。虽无误。几年一遇。莫讶周郎顾。”小琼，即范石湖所谓与韩无咎、晁伯如之家姬，称为三杰者。
　　○韩元吉水龙吟
　　李英华者，开封李长卿之女也，美慧而能文。元丰中，长卿为缙云令，英华随行，旋染疾而殁，遂殡于邑之三峰阁。宣和间，青溪乱起，邑毁於兵，而三峰阁独存，乃权为县簿之廨。南渡後，济南王传庆为缙云簿挈，其亲曹颖偕来，馆于廨东。一夕，有女子扣扉而入，与谈皆出尘语。询其姓氏，曰：“前邑令李长卿女，名英华，字秀萼，辟有年矣。与子有宿缘，故相就耳。”相与唱和，殆无虚日。曹有从军之行，英华与诀曰：“妾与君之缘尽矣。然此行当有兵难，敬授灵香一瓣，如有急，可以告，当为阴护，切勿忘之。”曹後果护谴，仓卒未及香，而竟罹於难云。时以英华能先知，传为鬼仙。韩无咎为赋水龙吟云：“雨馀叠浮空，望中秀色仙都是。洞天未锁，人间春老，仙妃曾坠。锦瑟繁弦，凤箫清响，九霄歌吹。问分香旧事，刘郎去後，知谁伴，风前醉。回首瞑烟千里。但纷纷、落红如洗。多情易老，青鸾何许，诗成谁寄。斗转参横，半帘花影，一溪寒水。怅飞凫路杳，行云梦远，有三峰翠。”後居是阁者，亦复多与相见。但其来时，先闻异香。吁，亦异矣。按英华集三卷，文献通考尚列其目，今不传耳。
　　○姜夔少年游
　　张平甫纳雏姬，姜白石戏赋少年游赠之云：“双螺未合，双蛾先敛，家在碧云西。别母情怀，随郎滋味，桃叶渡江时。扁舟载了匆匆去，今夜泊前溪。杨柳津头，梨花墙外，心事两人知。”
　　○蒋捷赋雪香词
　　蒋捷胜欲尝买一妾，名之曰雪香，为赋瑞鹤仙云：“素肌原是雪。向雪里、带香更添奇绝。梅花太孤洁。问梨花何似，风标难说。长洲样楫。料鸳边、娇容乍折。对珠笼、自剪凉衣，爱把淡罗轻叠。清彻。螺心翠靥，龙吻琼涎，总成虚设。微微醉缬。窗灯晕，弄明灭。算银台高处，芳菲仙佩，步遍纤云万叶。觉来时、人在红帱，半廊界月。”
　　○蒋捷贺新郎
　　名姬有善琵琶者，胜欲为赋贺新郎云：“妾有琵琶谱。抱金槽、慢轻抛，柳梢莺炉。羽调六么弹遍了，花底灵犀暗度。奈敲断、玉钗纤股。低画屏深朱户掩，卷西风满地吹尘土。芳事往，蝶空诉。天天把妾芳心误。小楼东、隐约谁家，凤箫鼍鼓。泪点染衫双袖翠，修竹凄其又暮。背灯影，萧条情互。捐佩洲前裙步步。渺无边、一片相思苦。春去也，乱红舞。”客有谈旧娼潘姬者，因赋柳梢青云：“小饮微吟，残灯断雨，静户幽窗。几度花开，几番花谢，又到昏黄。潘娘不是潘郎。料应也、霜黏鬓旁。鹦鹉阑空，鸳鸯壶破，云渺烟茫。”
　　○蒋捷玉漏迟
　　傅岩隐在武林，纳浴堂徐氏女子於客楼。其归也，亦贮之所居。楼上四壁，悉图西湖胜景。邀竹山为赋玉漏迟云：“翠鸳双穗冷。莺声唤转，春风芳景。花涌袖香，此度徐妆偏称。水月仙人院宇，到处有、西湖如镜。烟岫暝。纤葱误指，莲峰篁岭。料想小阁初逢，正浪拍红猊，袖飞金饼。楼倚斜晖，暗把佳期重省。万种惺忪笑语，更一点、温柔心性。钗倦整。盈盈背灯娇影。”
　　○李南金贺新郎
　　李南金自号三溪冰雪翁。有良家女流落可叹者，李为感赋贺新郎云：“流落今如许。我亦三生杜牧，为秋娘著句。先自多悉多感慨，更值江南春暮。君看取。落花飞絮。也有吹来穿绣户，有因风、飘坠随尘土。人世事，总无据。佳人命薄君休诉。若说与、英雄心事，一生更苦。且尽尊前今日意，休记绿窗眉妩。但春到儿家庭户。幽恨一帘烟月晓，恐明朝、燕亦无寻处。浑欲倩，莺留住。”悲凉感叹，想南金亦自写其流落之意欤。
　　○戴复古妻词
　　戴石屏未遇时，薄游江西，有富家翁怜其才，以女妻之。居数时，石屏忽欲作归计，其妻诘之，告以己娶故。妻白之父，其父大怒，妻宛转解释，终遣戴归，悉以奁具赠行。仍饯以词云：“惜多才，怜薄命，无计可留汝。揉碎花笺，忍写断肠句。道旁杨柳依依，千丝万缕。抵不住、一分愁绪。如何诉。便教缘断今生，此身已轻许。捉月盟言，不是梦中语。後回君若重来，不相忘处，把杯酒，浇奴坟土。”戴去後，其妻即赴水死。谚云“痴心女子负心汉”，如石屏者，非真负心欤。
　　○吴文英题女冠词
　　女冠子小令，唐人多咏本意。南渡後，女冠尤以风流自赏，而题赠者亦复不少。如吴梦窗丁稿中，醉落魄题藕花洲女道士扇云：“春温红玉。纤衣学剪娇鸦绿。夜香烧短银屏烛。偷掷金钱，重把寸心卜。翠深不碍鸳鸯宿。采菱谁记当时曲。青山南畔红云北。一叶波心，明灭淡妆束。”蝶恋花题华山道女扇云：“北斗秋横云髻影。莺羽衣轻，腰减青丝剩。一曲游仙闻玉磬。月华深院人初定。十二阑干和笑凭。风露生寒，人在莲花顶。睡重不知残酒醒。碧窗几度啼鸦瞑。”朝中措题兰定道女扇云：“楚皋相遇笑盈盈。江碧远山青。露重寒香有恨，月明秋佩无声。银灯炙了，金炉烬暖，真色罗屏。病起十分清瘦，梦阑一寸春情。”诸阕皆艳词也。
　　○呈文英题女髑髅词
　　有画半面女髑髅者，梦窗戏题小词云：“钗燕拢云睡起时。隔墙折得杏花枝。青春半面妆如画，细雨三更花又飞。轻爱别，旧相知。断肠青冢几斜晖。乱红一任风吹起，结习空时不点衣。”
　　○吴文英倦寻芳
　　孙花翁在吴门，遇旧欢老妓，邀梦窗为赋倦寻芳云：“坠瓶恨井，尘镜迷楼，空闲孤燕。寄别崔徽，清瘦画图春面。不约舟移杨柳系，有缘人映桃花见。叙分携、悔香瘢漫，绿鬟轻剪。听细语、琵琶幽怨。客鬓苍华，衫袖湿遍。渐老芙蓉，犹自带霜重看。一缕情深朱户掩，两痕愁起青山远。被西风，又惊吹、梦魂分散。”
　　○吴文英高山流水
　　丁宥基仲之侧室，解吟咏，善丝桐。梦窗为制高山流水赠之云：“素弦一一起秋风。写柔情、都在春葱。徽外断肠声，霜霄暗落惊鸿。低颦处、剪绿裁红。仙郎伴，新制还赓旧曲，映月帘栊。似名花并蒂，日日醉春浓。吴中。空传有西子，应不解、换羽移宫。兰蕙满襟怀，唾碧总喷花茸。後堂深、想费春工。客愁重、时听蕉寒雨碎，泪湿琼锺。恁风流也称，金屋贮娇慵。”
　　○史达祖汉宫春
　　乐籍有星娘者，厌风尘，去从黄冠服。其旧欢尚眷而弗忘，乞史梅溪赋汉宫春寄之云：“花隔东垣。咏燕台秀句，结带谋欢。匆匆旧盟有限，飞梦重关。南塘夜月，照湘琴、别鹤孤鸾。天便遣，清愁易长，春衣常恁香寒。唐昌故宫何许，顿剪霞裁雾，摆落尘缘。一声步虚婉娩，云驻天坛。凄凉故里，想香车、不到人间。羞再见，东阳带眼，教人依旧思凡。”
　　○赵师侠赠妓词
　　赵师侠坦庵，为南宗之隽，工词章，亦多赠妓之作。其赠妙惠鹧鸪天云：“妙曲清声压楚城。蕙心兰态见柔情。叠波稳称金莲步，蘸甲从教玉笋斟。歌缓缓，笑吟吟。向人真处可怜生。仙源幸有藏春处，何事乘风逐世尘。”又於滕王阁上赠段云轻浣溪沙云：“落日沈沈坠翠微。断云轻逐晚风归。西山南浦画屏围。一瞥波光明欲溜，两眉山色翠常低。须知人与景相宜。”又同曾无玷观尤赛娘栾棋，点绛唇云：“袅袅娉娉，可人尤赛娘风韵。花娇玉润。一捻春期近。占路藏机，已向棋中进。都休问。酒旗花阵。早晚争先胜。”三国皆暗藏小字云。
　　○赵长卿寄妾词
　　赵长卿南丰宗室，自号仙源居士。尝置一妾颇慧，教之学东坡字，唱东坡词，命名曰文卿。元约三年，届期，文卿不忍去，其母不容，强索之去，嫁一农夫家。文卿不能忘情，常寄词问讯。仙源因和其韵答之云：“破靥盈盈巧笑，举杯滟滟迎逢。慧心端有谢娘风。烛花香雾，娇困面微红。别恨彩笺虽寄，清歌浅酌难同。梦回楚馆雨云空。相思春暮，愁满绿芜中。”後又寄以鹧鸪天云：“一曲清歌金缕衣。巧佼心事有谁知。自从别後难相见，空解题红寄好词。忆携手，过阶墀。月笼花影半明时。玉钗头上轻轻颤，摇落钗头豆蔻枝。”
　　○赵长卿临江仙
　　仙源有笙妓名梦云者，忽对仙源有剪发修道之语。为赋临江仙云：“蕊嫩花房无限好，东风一样春工。百年欢笑酒尊同。笙吹雏凤语，裙染石榴红。且向五云深处住，锦衾绣幌从容。如何即是出樊笼。蓬莱人少到，云雨事难穷。”
　　○赵长卿水龙吟
　　仙源尝於江楼宴席，见歌姬名盼盼者，弹琵琶，舞梁州，赠以水龙吟云：“酒潮匀颊双眸溜。美映远山横秀。风流俊雅，娇痴体态，眼前稀有。莲步弯弯，移归拍里，凌波难偶。对仙源醉眼，玉纤笼巧，新声拨，鱼纹皱。我自多情多病，对人前、只推伤酒。瞒他不得，诗情懒倦，沈腰消瘦。多谢东君，殷勤知我，曲翻红袖。扌弃来朝又是，扶头不起，江楼知否。”
　　○侯西江月
　　蔡仲常得一稚姬，名曰幼娇，风韵颇胜。侯懒窟为赋西江月云：“豆寇梢头年纪，芙蓉水上精神。幼云娇玉两眉春。京洛当时风韵。金缕深深劝客，雕梁蔌蔌飞尘。主人从得董双成。应忘瑶池宴饮。”
　　○吴文英赋舞女词
　　临安京市有舞女，梦窗为赋玉楼春云：“茸茸帽遮梅额。金蝉罗剪胡衫窄。乘肩争看小腰身，倦态强随闲鼓笛。闲称在城东陌。欲买千金应不惜。归来困顿春眠，犹梦婆娑斜趁拍。”
　　○杨妹子题马远画
　　杨妹子者，宋宁宗杨后之妹也。其书酷仿宁宗笔法，凡御府收藏诸名家画幅，多令题咏。有见其题马远松院鸣小轴云：“闲中一弄七弦琴。此曲少知音。多因淡然无味，不比郑声淫。松院静，竹楼深。夜沉沉。清风拂枕，明月当轩，谁会幽心。”其词亦娟秀可喜也。
　　○詹玉赠粉儿词
　　杨都尉震有十姬，皆丽色，而粉儿尤胜。一日，招詹天游宴，悉出佐觞，天游独属意粉儿。饮酣，口占浣溪纱赠之云：“淡淡青山两点春。娇羞一点口儿樱。一梭儿玉一窝云。白藉香中见西子，玉梅花下遇昭君。不曾真个也销魂。”杨即以粉儿赠之。且曰：“使天游真个销魂。”真风流豪爽人也。
　　○陈诜词
　　湘人陈诜，登第後，授岳州教职，与营妓江柳狎。时岳守孟之经知其事。偶公宴，江柳不侍，屡呼始至。孟怒杖之，且於眉间刺“陈诜”二字，押隶辰州。陈虽憾之，而无如之何，而柳之母怨詈无已。陈乃罄其所有，仅得千缗以赠行，始息。陈私贻以词云：“鬓连一点似飞鸦。休把翠钿遮。三年两载，千扌闰百就，今日天涯。杨花又逐东风去，随分入人家。要不思量，除非酒醒，不照菱花。”柳将行之际，陈之故人陆云西以荆湖制司官奉檄来岳，陈密往迓之，具以情告。陆即取空名制，填陈姓名，檄入制幕。抵郡，孟出郊迎。既入，即为陆开宴。席间，陆曰：“闻籍中有江柳善讴，今在否。”孟旋呼至，柳以翠钿贴眉间，侍宴歌罢，酒酣，陆戏语孟曰：“能以江柳见予否。”孟答以惟命。陆笑曰：“君尚不能容一陈教，岂能予人。”孟因叙陈之过。席罢，陆呼柳询其事，柳出陈赠行词，陆大叹赏。因再登席，举陈词示孟，且诮之曰：“君试目此作，可谓不知人矣。今制司檄陈入幕，将若之何。”孟求解於陆，即召陈同宴焉。明日登之荐剡，且除柳之籍以赠之。或有此事讹传为杨诚斋守岳时，非是。诚斋岂肯如是杀风景者乎。
　　○吕渭老赠李莲词
　　吕渭老圣求，有卜算子词赠歌者李莲云：“渡口看潮生，水满蒹葭浦。长记扁舟载月明，深入芙蕖去。荷盖覆平池，忘了归来路。谁记南楼百尺高，不见如莲步。”
　　○徐渊子词
　　徐渊子舍人，好以诗文谐谑。丁少瞻与妻有违言，乃弃家，居茶寮山，茹素诵经，日买海物放生，久而不归。其妻患之，祈徐为之譬解，徐许诺。见卖老婆牙者，买一巨筐饷丁，且侑以词云：“茶寮山上一头陀。新来学甚麽。蛑蝤螃蟹与乌螺。知他放几多。有一物，似蜂窝。姓牙名老婆。虽然无奈得他何。如何放得他。”丁见词，大笑而归。
　　○钟幅卜算子慢
　　江南士人钟辐，有妓名青箱，甚宠之。後因外出，而寄以卜算子慢云：“桃花院落，烟重露寒，寂寞禁烟晴昼。风拂朱帘，还记去年时候。惜春心、不喜闲窗绣。倚屏山，和衣睡觉，醺醺暗消残酒。独倚危阑久。把玉魏偷弹，黛蛾轻斗。一点相思，万般自家甘受。抽金钗，欲买丹青手。写别来容颜寄与，使知人消瘦。”
　　○吴潜贺新郎
　　徐清叟未遇时，尝赠建州官妓唐玉诗云：“上国新行巧样花。一枝柳插鬓边斜。娇羞未肯从郎意，爱把芳容故故遮。”吴履斋见之，亦为赋贺新郎云：“可意人如玉。小帘栊、轻匀淡抹，道家装束。长恨春归无寻处，全在波明黛绿。看冶叶倡条浑俗。比似江梅清有韵，更临风、对月斜依行。看不足，咏不足。曲屏半掩春山簇。正轻寒、夜深花睡，半欹残烛。缥缈九霞光梦里，香在衣裳馥。又只恐铜壶声促。试问送人归云海後，对一奁、花影垂金粟。肠易断，恨难续。”
　　○潘方赠妓词
　　延平乐籍中，有能墨竹草书者，潘方庭坚尝眷之，为赋长短句。其末段云：“玉带悬鱼，黄金铸印，侯封万户。待从头，缴纳君王，觅取爱卿归去。”其为之心醉可知矣。潘後复过延津，再访之，其人已为豪者挈去久矣，遂复有题壁之作云：“生怕倚阑干。阁下溪声阁外山。空有旧时山共水，依然。暮雨朝云去不还。应是蹑飞鸾。月下时时认佩环。月又渐低霜又落，更阑。折得梅花独自看。”庭坚，三山人也。
　　○张淑芳词
　　张淑芳，西湖樵家女也。理宗选宫嫔时，以色美，为贾似道所匿，宠之专房。时有讥之者云：“山上楼台湖上船。平章醉後懒朝天。羽书莫报襄樊急，新得蛾眉正妙年。”与太学生百字令所云“新塘杨柳”者，皆指此也。淑芳亦知贾必败，预营别业於五云山下。贾南迁日，削友为尼，人罕知者。张善小词，其更漏子云：“墨痕香，灯下泪。点点愁人幽思。桐叶落，蓼花残。雁声天外寒。五云岭，九溪坞。每到秋来更苦。风淅淅，水淙淙。不教蓬迳通。”浣溪沙云：“散步山前春草香。朱阑绿水绕吟廊。花飞惊坠绣衣裳。或定或摇江上柳，为鸾为凤月中篁。为谁掩抑锁云窗。”今五云山下九溪坞，尼庵尚存。
　　○朱秋娘菩萨蛮
　　朱希真小名秋娘，徐必用，工词翰，欲继美易安。徐久客未归，朱赋菩萨蛮云：“湿云不度溪桥冷。嫩寒初透东风景。桥下水声长。一枝和雪香。人怜花似旧。花比人应瘦。莫凭小阑干。夜深花正寒。”此词命意孤高，世有以六一上元词称为秋娘作者，误矣。
　　○刘鼎臣妻词
　　婺州刘鼎臣，就试行都，其妻自制彩花一枝，并侑以词饯之云：“金屋无人夜剪缯。宝钗翻过齿痕轻。临行执手殷勤送，衬与萧郎两鬓青。听嘱付，好看承。千金不此时情。明年宴罢琼林晚，酒面微红相映明。”
　　○孙氏平韵忆秦娥
　　太学生郑文，秀州人。其妻孙氏，善词章，寄郑平韵忆秦娥云：“花深深。一钩罗袜行花阴。行花阴。闲将柳带，试结同心。日边消息空沈沈。画眉楼上愁登临。愁登临。海棠开後，望到如今。”郑每为人诵之，一时歌楼妓馆，咸传唱焉。
　　○刘彤词
　　江宁章文虎，其妻刘氏，名彤，文美其字也。工诗词。尝有词寄文虎云：“千里长安名利客，轻离轻散寻常。难禁三月好风光。满阶芳草绿，一片杏花香。记得年时临上马，看人泪眼汪汪。如今不忍更思量。恨无千日酒，空断九回肠。”
　　○尹焕词
　　尹焕梅津，未第时，尝游苕溪，乐营中，偶有所盼。後十年，重到吴兴访之，则久为宗子所据。虽已育子，而尚未落籍。尹乃假於郡将以召之，久而始来，颜色悴赧，相对若不胜情。梅津为赋唐多令云：“末转清商。溪声供夕凉。缓传杯、催唤红妆。慢绾乌云新浴罢，拂拂地，水沈香。歌短旧情长。重逢惊鬓霜。怅绿阴、青子成双。说著前欢佯不采，莲子，打鸳鸯。”风流佳话，又属吴兴。梅津可谓寻芳再误耳。
　　○一士人赋玉珑璁
　　南渡初，有士人尝於钱塘江涨桥为狭邪之游，因赋玉珑璁云：“城南路。桥南树。玉钩帘卷横香雾。新相识。旧相识。浅颦低笑，嫩红轻碧。惜、惜、惜。刘郎去。阮郎住。为云为雨朝还暮。争相忆。空相忆。露荷心性，柳花踪迹。得、得、得。”後士人去为北游，陷而不返，其友人作诗寄之，附以龙涎香云：“江涨桥连花发时。故人曾此著征衣。请君莫唱桥南曲，花已飘零人不归。”士人得诗，酬寄云：“认得吴家心字香。玉窗春梦紫罗囊。馀熏未歇人何许，洗破征衣更断肠。”
　　○严蕊小词
　　天台营妓严蕊，字幼芳，色艺冠时，琴弈书画，靡不精妙。间作小词，亦复新颖可喜。唐与正守台日，尝於酒连令赋红白桃花，蕊即口占如梦令云：“道是梨花不是。道是杏花不是。白白与红红，别是东风情味。曾记。曾记。人在武陵微醉。”唐大赏之，赐以双缣。又七夕郡斋开宴，座客谢元卿，豪士也。夙慕其名，令蕊赋七夕词，以己之姓为韵。酒方行，蕊即成鹊桥仙云：“碧梧初坠，桂香才吐，池上水花微谢。穿针人在合欢楼，正月露、玉盘高泻。蛛忙鹊懒，耕慵织倦，空做古今佳话。人间刚道隔年期，笑天上、方才隔夜。”因歌以侑觞，元卿为之心醉，留其家半载方去。後朱晦庵以仓使行部至台，因陈同甫之谮，欲摭唐之短，遂指其与芯有滥。系狱月馀，蕊虽备楚之苦，终无一语及唐，然犹不免受杖。乃移籍绍兴，且复就越置狱，重鞫之，久而不得其情。令狱吏以好言诱之曰：“汝何不早承，亦不过杖罪。况前已经断，且不重科，何为枉受此苦耶。”蕊泣谢曰：“身虽贱妓，纵与太守有滥，亦知罪不至死。然是非真伪，岂可妄言，以重污士大夫，虽死不可诬也。”其辞既坚，复痛杖之，仍系乐籍焉。蕊两月之间，一再受杖，委顿几死。然其声价愈腾，至达宸听。晦翁亦因是而改除。邱商卿代为仓使，偶因贺朔之际，怜其憔悴，令作词自陈。蕊略不构思，口占卜算子云：“不是爱风尘，似被前缘误。花落花开自有时，总赖东君主。去也终须去。住也如何住。但得山花插满头，莫问奴归处。”邱大喜，即日判与从良。继而近属宗子纳为小星以终身去。呜呼，此亦妓中之侠者也。
　　○蜀妓词
　　蜀妓类能文，盖薛涛遗风也。陆放翁返自蜀，其客挟一妓偕行，归而置之别馆，率数日一往。偶以病久疏，妓颇疑之。客作词自解，妓即韵答之云：“设盟说誓。说情说意。动便春愁满纸。多应念得脱空经，是那个先生教底。不茶不饭，不言不语，一味供他憔悴。相思已自不曾闲，又那得工夫咒你。”又传一蜀妓，席上作送行词云：“欲寄意、浑无所有。折尽市桥官柳。看君著上征衫，又相将、放船楚江口。後会不知何日，又是男儿，休要镇长相守。苟富贵、毋相忘。若相忘，有如此酒。”此乃妓自度曲，今即名市桥柳云。
　　○赵才卿燕归梁赵才卿者，成都乐籍也，性慧黠，能小词。帅府开宴，饯都钤，席间帅令作词，才卿立进燕归梁云：“细柳营中有亚夫。华宴簇名姝。雅歌长许佐投壶。无一日、不欢娱。汉王拓境思名将，捧飞韶，欲登途。从前密约尽成虚。空赢得、泪如珠。”帅大喜，尽以席上饮器赐之。
　　○惠英减兰
　　洪景卢守会稽日，营妓惠英歌其自制减兰以侑觞云：“梅花似雪。刚被雪来相挫折。雪里梅花。无限精神总为他。梅花无语。只有东君来作主。寄语东君。且与梅花作主人。”
　　○僧儿满庭芳
　　广汉官妓名僧儿者，秀外慧中，善填词。时有太守戴姓，两临此郡，甚眷之。後以玉局之请，致仁归。僧儿於饯席赋满庭芳云：“团菊苞金，丛兰减翠，画成秋暮风烟。使君归去，千里倍潸然。两度朱幡雁水，全胜得、陶侃当年。如何见，一时盛世，都在送行篇。愁烦。懒梳洗，寻思陪宴，花底湖边。有多少风流，往事萦牵。闻道霓旌羽贺，看看是、玉局神仙。应相许，冲云破雾，一到洞中天。”
　　○平江妓献太守词
　　嘉定间，平江妓有於饯席献太守词云：“春色原无主。荷东君、著意看承，等闲分付。多少无情风雨恨，那更蝶欺蜂妒。算燕雀、眼前无数。纵使帘栊能爱护。到如今、已是成迟暮。芳草碧，遮归路。看看做到难言处。怕仙郎、轻旌旗，易歌襦。月满西楼弦索静，云蔽昆城阆府。便恁地、一帆轻举。独倚阑干愁拍碎，惨玉容，泪眼如红雨。去与住，两难诉。”
　　○乐婉与施酒监词
　　杭妓乐婉，与施酒监善。施秩满去，赠以词云：“相逢情便深，恨不相逢早。识尽千千万万人，终不如伊好。别尔登长道。转觉添烦恼。楼外朱楼独倚阑，满目围芳草。”婉亦能词，答赠云：“相思似海深，旧事如天远。泪滴千千万万行，使我愁肠断。要见无由见。见了终难拚。若是前生未有缘，重结来生愿。”
　　○望海潮吊杨谢词
　　绍兴庚午岁，台州黄岩营籍有谢姓妓，与杨生情好甚笃，为其妪所制，不遂其愿，乃相约投江。好事者为赋望海潮吊之云：“彩筒角黍，兰桡画舫。佳节竞吊沈湘。古意未收，新愁又起，断魂流水茫茫。堪笑又堪伤。烟水无情，揉花碎玉，空馀怨抑凄凉。杨谢旧遗芳。算世间纵有，不恁非常。但看芙蕖并蒂，他日一双双。”
　　○刘期夜月
　　乐部中诸艺，惟杖鼓鲜有能工之者。京师官妓杨素蛾，最工此技。刘酷爱之，为特制期夜月，以咏其事云：“金钩花绶素双月。腰肢软低折。揎皓腕，萦绣结。轻盈宛转，妙若凤鸾飞越。无别。香檀急叩，转清切。翻妙手飘瞥。催画鼓，追脆管，锵洋雅奏，尚与众音为节。当时妙选舞袖，慧性雅质，各为殊绝。满座倾心注目，不甚窥回雪。纤怯逡巡，一曲霓裳彻。汗透鲛绡湿。教人与传香粉，媚容秀发。宛降蕊珠宫阙。”
　　○王清惠满江红
　　丙子，元兵入杭，两宫北迁，妃嫔皆随行。有王昭仪者，名清惠，留题满江红於夷山驿壁云：“太液芙蓉，浑不是、旧时颜色。曾记得、承恩雨露，玉楼金阕。名播兰簪妃后里，晕湖莲脸君王侧。忽一朝、な鼓揭天来，繁华歇。龙虎散，风云灭。千古恨，凭谁说。对山河百二，泪沾襟血。驿馆夜惊尘土梦，宫车晓碾关山月。愿娥、相顾肯从容，随圆缺。”迨文丞相北行，过此，读至末句，叹云：“惜哉，夫人於此少商量矣。”为之代作二阙，亦题於壁。其一云：“试问琵琶，胡沙外、怎生风色。最苦是、姚黄一朵，移根瑶阙。王母欢阑宴罢，仙人泪满金盘侧。听行宫、夜半雨霖铃，声声歇。彩云散，香尘灭。铜驼恨，那堪说。想男儿慷慨，嚼穿龈皿。回首昭阳辞落日，伤心铜雀迎新月。算妾身、不愿似天家，金瓯缺。”其二云：“燕子楼中，又捱过、几番秋色。相思处、青年如梦，乘鸾仙阙。肌肉暗消衣带缓，泪珠斜透花钿侧。最无端、蕉影上窗纱，青灯歇。曲池合，高台灭。人间事，何堪说。向南阳阡上，满襟清血。世态便如翻覆雨，妾身原是分明月。笑乐昌、一段好风流，菱花缺。”考王昭仪抵上郡，即恳请为女道士，自号冲华，与丞相黄冠之志正同。其从容圆缺之语，又何必遽贬之耶。
　　○汪元量水龙吟
　　汪元量水云，随驾北迁，尝於淮河舟中，夜闻故宫人弹琴，感赋水龙吟云：“鼓な惊破霓裳，海棠亭北多风雨。洒阑歌罢，玉啼金泣，此行良苦。驼背模糊，马头を匝，朝朝暮暮。自都门宴罢，龙艘绵缆，空载得，春归去。目断东南半壁，怅长淮、已非吾土。受降城下，草如霜白，凄凉酸楚。粉阵红围，夜深人静，谁宾谁主。对渔灯一点，羁愁万斛，谱琴中语。”
　　○詹玉三姝媚
　　詹天游，南宋遗民，尝於古卫乘舟，其柁工告以此舟曾载钱塘宫人赴北者。詹为感赋三姝媚云：“一篷儿别苦。是谁家、花天月地儿女。紫曲藏娇，惯锦窠金翠，玉敖钟吕。绮席传宣，笑声里、龙楼三鼓。歌扇题诗，舞袖笼香，几曾尘土。因甚留春不住。怎知道人间，匆匆今古。金屋银屏，被西风吹换，蓼汀渚。如此江山，应悔却、西湖歌舞。载取断云何处。江南烟雨。”
　　○金德淑望江南
　　宋亡後，章邱李生在燕山旅邸，尝对月独歌曰：“万里倦行役，秋来瘦几分。因看河北月，忽忆海东云。”旋闻邻妇有似感歌而泣者，明日访之，则宋宫人金德淑也。询李曰：“客非昨夜悲歌人乎。”李曰：“歌非己作，来时同舟有杭人尝吟此，偶对月忆及，聊歌以遣怀耳。”金泣曰：“此宋黄昭仪送汪水云诗也。当时吾辈亦皆有赠。”因举其自制望江南云：“春睡起，积雪满燕山。万里长城皆缟素，六街灯火已阑珊。人立玉楼间。”金後遂委身於李焉。
　　○徐君宝妻词
　　岳州徐君宝之妻，被元兵所掠，挟而来杭。其主者屡欲犯之，皆以计脱。将强污之，哀告曰：“容妾祭先夫後，当为君妇。”许之。乃焚香再拜，题词於壁间云：“汉上繁华，江南人物，尚遗宣政风流。绿窗朱户，十里烂银钩。一旦刀兵齐举，旌旗拥、十万貔貅。长驱入，歌楼舞榭，风卷落花愁。清平三百载，曲章文物，扫地都休。念此身未北，尚客南州。破镜徐郎何在，空惆怅、相见无由。从今後，断魂千里，夜夜岳阳楼。”题毕，赴水死。
　　○张炎国香慢
　　张炎叔夏，自号玉田，循王诸孙也。知音律，工诗词，入元不仕。浪游南北，杨守斋以佳公子、穷诗客自之。尝游燕山，遇杭妓沈梅娇者，把酒相劳苦，犹能歌周清真意难忘、台城路两阕。且乞词于玉田，因为赋国香慢，书罗帕以赠云：“莺柳烟堤。记未吟青子，曾比红儿。娴娇弄春微透，鬟翠双垂。不道留仙不住，更无梦、吹到南枝。相看两流落，掩面凝羞，怕说当时。凄凉歌楚调，袅馀音不放，一朵云飞。丁香枝上，几度款语深期。拜了花梢淡月，最难忘、弄影搴衣。无端动人处，过了黄昏，犹道休归。”
　　○张炎意难忘
　　车秀卿，吴中乐部之翘楚也。歌美成曲，得其音旨。玉田尝赏之，为赋意难忘云：“风月吴娃。柳阴中、认得第一香车。春深妆减艳，波转影流花。莺语滑，透纹纱。有低唱人夸。怕误却、周郎醉眼，倚扇佯遮。底须拍碎红牙。听曲终奏雅，可是堪嗟。无人知此意，明月又谁家。尘滚滚，老年华。付情在琵琶。更叹我、青衫易湿，万里天涯。”
　　○张炎赠苏柳儿词
　　“楚腰一捻，羞剪青丝结。力未胜春娇怯怯。暗莺声细说。愁蹙眉心斗双叶。正情切。柔枝未堪折。应不解，管离别。奈如今已入东风睫。望断章台，马蹄何处，闲了黄昏淡月。”此玉田赠雏姬苏柳儿作。後重访之，苏已去，复作忆柳曲云：“修眉刷翠春痕聚。难剪愁来处。断丝无力绾韶华。也学落红流水到天涯。那回错认章台下。却是阳关也。待将新恨趁杨花。不识相思一点在谁家。”前调寄淡黄柳，後调乃虞美人耳。
　　○张炎赠卿卿词
　　苏州汾湖居士陆辅之，有家姬名卿卿，以才色称。玉田尝为赋清平乐云：“候虫凄断。人语西风岸。月落沙平流水漫。惊见芦花来雁。可怜瘦损兰成。多情应为卿卿。只有一枝梧叶，不知多少秋声。”後廿载，汾湖致仕归，则玉田、卿卿皆下世矣。汾湖乃作图，题玉田词於卷端，而和之云：“楚天云断。人隔萧湘岸。往事悠悠江水漫。怕听楼前新雁。深闺旧梦还成。梦中犹记怜卿。依约相思碎语，夜凉桐叶声声。”
　　○陈妙常小词
　　陈妙常，女冠也，美而慧，善词翰。张于湖慕之，陈作小词以拒云：“清静堂前不卷帘。景悠然。闲花野草漫连天。莫胡言。独坐洞房谁是伴，一炉烟。闲来窗下理琴弦。小神仙。”
　　○慕容卿妻词
　　平江雍熙寺，月夜，有客闻妇人歌浣溪沙云：“满目江山忆旧游。汀花汀草弄春柔。长亭舣住木兰舟。好梦易随流水去，芳心犹逐晓云愁。行人莫上望京楼。”声极凄婉。此词傅至苏州，慕容卿闻而惊曰：“此余亡妻作也。”询所由来，则其妻停殡处耳。
　　○辽萧后回心院词
　　辽萧后，小字观音，工书，能歌词，善弹筝琶。天帝初甚宠之，敕为懿德皇后。帝後荒于游畋，后讽诗切谏，帝遂疏之。后乃作回心院词，寓望幸之意也。其一云：“扫深殿。闭久金铺暗。游丝络网尘作堆，积岁青苔厚阶面。扫深殿。待君宴。”其二云：“拂象床。凭梦借高唐。敲坏半边知妾卧，恰当天处少辉光。拂象床。”他如“换香枕，铺翠被。装绣帐，叠锦茵。展瑶席，剔银灯。熏炉，张鸣筝”。凡十首，皆情致缠绵，怨而不怒焉。
　　○吴激词
　　金学士吴激彦高，宋侍郎吴┉之子，米元章之媚也。靖康末，奉使北军，以知名士为所留，仕为翰林待制。工诗文，善书画，尤精乐府，与蔡松年齐名，号吴蔡体。尝在燕山张总持家宴集，张出侍姬佐酒。中有一人，意态摧抑。诘之，乃宣和殿小宫婢也。吴为赋人月圆云：“南朝千古伤心地，曾唱後庭花。旧时王谢，堂前燕子，飞向谁家。偶然一见，仙肌胜雪，宫鬓堆鸦。江州司马，青衫泪湿，同是天涯。”时宇文叔通亦赋念奴娇，先成，及见此作，茫然自失。是後有向求乐府者，辄云：“吴郎近以乐府名天下，可往求之。”其推重如此。吴又於会宁府遇老姬，善鼓瑟，自言是梨园旧籍，亦为赋春从天上来云：“海角飘零。叹汉苑秦宫，坠露飞萤。梦回天上，金屋银屏。歌吹竞举青冥。问当时遗谱，有绝艺、鼓瑟湘灵。但哀弹、似林莺呖呖，山溜泠泠。梨园太平乐府，醉几度春风，发变星星。舞彻中原，尘飞沧海，风雪万里龙庭。写胡笳幽怨，人憔悴、不似丹青。酒微醒。一窗凉月，灯火青荧。”二词皆有故宫离黍之悲，南北无不传诵焉。
　　○蔡松年赵可词
　　蔡伯坚在翰林日，奉使高丽。东夷故事，每上国使来，馆有侍妓。伯坚于使还日，为赋石州慢云：“云海蓬莱，风雾鬓鬟，不假梳掠。仙衣卷尽霓裳，方见宫腰纤弱。心期得处，世间言语非真，海犀一点通寥廓。无物比情浓，觅无情相博。离索。晓来一枕馀香，酒病赖花医却。潋滟金尊，收拾新愁重酌。片帆云影，载将无际关山，梦魂应被杨花觉。梅子雨丝丝，满江干楼阁。”迨後，内翰赵可献之使高丽，归时亦赋望海潮以赠馆妓云：“云垂馀发，霞拖广袂，人间自有飞琼。三馆俊游，百衔高选，翩翩老阮才名。银汉会双星。尚相看脉脉，似隔盈盈。醉玉添春，梦云同夜惜卿卿。离觞草草同倾。记灵犀旧曲，晓枕馀酲。海外九州，邮亭一别，此生未卜他生。江上数峰青。怅断云残雨，不见高城。二月辽阳芳草，千里路旁情。”
　　○王特起别妾词
　　王监使特起，字正之，代州人。少工词赋，年四十馀，方登第。晚置一妾，甚宠之。世所传喜迁莺词，乃别妾作也。词云：“东楼欢宴。记遗簪绮席，题诗罗扇。月枕双欹，云窗同梦，相伴小花深院。旧欢顿成陈迹，翻作一番新怨。素秋晚。听阳关三叠，一尊相饯。留恋。情缱绻。红泪洗妆，雨湿梨花面。雁底关河，马头星月，西去一程程远。但愿此心如旧，天也不违人愿。再相见。老生涯，分付药炉经卷。”
　　○王特起喜迁莺
　　博陵县有郝仙女庙。仙女，魏青龙中人，年已及笄，姿色姝丽。采水中，忽苍烟白雾，失其所在。其母哀求水滨，顾得一见。俄闻异香袭人，隐约见於波际。曰：“儿以灵契，迹绡宫，世缘已断，无用悲悒。今後能使乡社田蚕岁宜。”後乡人立庙祀之。王正之亦为题喜迁莺云：“汀洲满。记翠笼采采，相将邻媛。苍渚烟生，金支光烂。人在雾绡鲛馆。小鬟顿成云散。罗袜凌波不见。翠鸾远。但清溪如镜，野花留钿。情眷。惊变现。身後神功，缘就吴蚕茧。汉女菱歌，湘妃瑶瑟，春动倚云层殿。彤车载花一色，醉尽碧桃清宴。故山晚。叹流年一笑，人间飞电。”
　　○李冶赋双蕖怨
　　大名民家，有男女以私情不遂，相约赴水死。後三日，两尸相携，浮于水滨。是岁陂中莲花，无不并蒂者。乐城李仁卿为赋双蕖怨云：“为多情和天也老，不应情遽如许。请君试听双蕖怨，方见此情真处。谁点注。香潋滟、银塘对抹胭脂露。藕丝几缕。绊玉骨春心，金沙晓泪，漠漠瑞红吐。连理树。一样骊山怀古。古今朝暮。云雨六郎夫妇。三生梦、幽恨从来艰阻。须念取。共翡翠鸳鸯，照影长相聚。秋风不住。怅寂寞芳魂，轻烟北渚。凉月又南浦。”仁卿名冶，金进士，後入元为学士。
　　○赵孟ぽ赠贵贵词
　　赵松雪以承平王孙，而遭世变，故其词多感慨。尝於李叔固丞相席上，赠其歌姬贵贵云：“满捧金杯低唱词。尊前再拜索新诗。老夫惭愧鬓成丝。罗袖染将修竹翠，粉香须上小梅枝。相逢不似少年时。”
　　○赵管词
　　松雪夫人管仲姬，生泖西，今其里尚名管道。善画竹，亦工诗词，尝题渔父图云：“人生贵极是王侯。浮利浮名不自由。争得似，一扁舟。弄月吟风归去休。”松雪和云：“渺渺烟波一叶舟，西风木落五湖秋。盟鸥鹭，傲王侯。管甚鲈鱼不上钩。”
　　○元好问小圣乐
　　燕都万柳堂，亦一燕游佳处也。廉野云尝於夏月置酒，邀卢疏斋、赵松雪为销暑之会，如名姬解语花以佐欢。席间刘姬左手擎荷花，右手捧玉杯，歌小圣乐以劝客词云：“绿叶阴浓，遍池亭水阁，偏趁凉多。海榴初绽，朵朵蹙红罗。乳燕雏莺弄语，对高柳鸣蝉相和。骤雨过，似琼珠乱撒，打遍新荷。人生百年有几，念良辰美景，休放虚过。富贫前定，何用苦张罗。命友邀宾宴赏，饮芳醑、浅斟低歌。且酩酊，从教二轮，来往如梭。”赵大喜，即席赠以长句焉。小圣乐，元遗山所制曲也。
　　○倪瓒赠小琼英词
　　小琼英者，杨铁崖侍姬也。倪云林尝赠以柳梢青云：“楼上玉笙吹彻。白露冷、飞琼佩。黛浅含颦，香残栖梦，子规啼月。扬州往事荒凉，有多少、愁萦思结。燕语空津，鸥盟寒渚，画阑飘雪。”
　　○罗志仁虞美人
　　净慈尼，宋旧宫人也。罗志仁为赋虞美人云：“君王曾识如花面。往事多恩怨。霓裳和泪换袈裟。又送銮舆北去听琵琶。当年未削青螺髻。知是归期未。天花交室万缘空。结绮临春何处泪痕中。”
　　○滕宾赠宋六嫂词
　　元人工于小令、套数，而词学渐衰。惟滕玉霄为故宋遗民，尚有家数。其赠宋六嫂百字令，盛为当时所称。词云：“柳颦花困。把人间恩爱，尊前倾尽。何处飞来双比翼，直是同声相应。寒玉嘶风，香云卷雪，一串骊珠引。元郎去後，有谁著意题品。谁料浊羽清商，繁弦急管，犹自馀风韵。莫是紫莺天上曲，两两玉童肩并。白发梨园，青衫老傅，试与流连听。可人何处，满庭霜月清冷。”宋六，小字同寿，姓张氏。元遗山有赠栗工张觜儿词，即其父也。後嫁宋生，亦工音律。同寿与宋生合乐，妙入神品。盖同寿善讴，宋生能传觜儿之艺也。
　　○拜住菩萨蛮
　　宣徽使孛罗家，有杏园，每春日，宅眷常戏秋千于园中。签枢帖木耳之子拜住，过墙外，窥见一女绝色，归白之父，乞委禽焉。孛罗欣然，邀拜住来，告以能赋秋千词，得佳作，即以此女妻之。拜住当成菩萨蛮，以国书写之云：“红绳画板柔荑指。东风燕子双双起。夸俊与争高。先将裙系牢。牙床和困睡。一任金钗坠。推枕觉来迟。纱窗月上时。”孛罗阅词大喜，纳为婿焉。
　　○刘鼎玉少年游
　　刘鼎玉见友人与女客对棋，戏赋少年游云：“石榴花下薄罗衣。睡起却寻棋。未省高低。被伊春笋，拈了白琉璃。钏脱钗斜浑不省，意重子声迟。对面痴心，只愁收局，肠断欲输时。”
　　○刘天迪一萼红
　　西昌刘天迪，尝於旅邸夜闻南妇哭北夫者，因赋一萼红云：“拥孤衾，正朔风凄紧，毯帐夜惊寒。春梦无凭，秋期又误，迢递烟水云山。断肠处，黄茆瘴雨，恨骢马、憔悴只空还。揉翠盟孤，啼红怨切，暗老朱颜。暗叹扬州十里，甚倡条冶叶，不省春残。蔡女哀笳，昭君怨曲，何预当日悲欢。漫赢得、西邻倦客，空惆怅，今古上眉端。梦破梅花，角声又报更阑。”
　　○邵亨贞咏眉目词
　　邵亨贞，字复孺，华亭人，工倚声。因刘改之有咏美人足及指甲之作，复咏眉与目焉。其咏眉云：“巧斗弯环，纤凝妩媚，明妆未收。似江亭晓望，遥山拂翠，宫帘暮卷，新月横钩。扫黛嫌浓，涂铅讶浅，能画张郎不自由。伤春倦，为皱多无力，翻做娇羞。填来不满横秋。料著得、人间多少愁。记鱼笺函启，背人偷敛，雁钿交并，运指轻揉。有喜先占，长颦难效，柳叶轻黄今在否。双尖锁，试临鸾一展，依旧风流。”其咏目云：“漆点填眶，凤梢侵鬓，天然俊生。记隔花瞥见，疏星耿耿，倚阑凝注，止水盈盈。端正窥帘，瞢腾并枕，睥睨檀郎长是青。端相久，待嫣然一笑，密意将成。困酣曾被莺惊。强临镜，ソ桫犹未醒。忆帐中亲见，似嫌罗密，尊前相顾，翻怕灯明。醉後看承，歌阑斗弄，几度孜孜频送情。难忘处，是鲛绡透，别泪双零。”似此体物工雅，应不让龙洲独步矣。
　　○萧淑兰词
　　张世英馆於萧公让家。其妹萧淑兰慕张俊才，尝挑之，张拒而不纳。萧乃赋菩萨蛮赠之云：“天教刘阮迷蓬岛。桃花片片依芳草。芳草惹春思。王孙知不知。妾身轻似叶。君意坚如铁。妾意为君多。君心弃妾那。”张得词，遂未辞而归。萧又赋云：“有情潮落西陵浦。无情人向西陵去。去也不教知。怕人留恋伊。忆了千千万。恨了千千万。毕竟忆时多。恨时无奈何。”後公让知之，以妹许张，备礼而婚焉。
　　○张翥题杏花春雨词卷
　　楚芳、吴兰，江南名姬也。张仲举题柯敬仲所藏虞伯生杏花雨词卷，曾述之。词云：“记兰亭旧时风景，西楼灯火如昼。严城月色依然好，无复绮罗游冶。欢意谢。向客里相逢，还有思陶写。金章翠。把锦字新声，红牙小拍，分付倦司马。繁华梦、唤起燕娇莺姹。肯教孤负元夜。楚芳玉润吴兰媚，一曲夕阳西下。沈醉罢。君试问人间，谁是无情者。先生归也。但留意江南，杏花春雨，和泪在罗帕。”盖伯生题词於罗帕，以寄敬仲，敬仲装潢作轴，故末句纪其事云。
　　○张翥赠妓词
　　张仲举擅长乐府，为元代词宗。其历宦皆东南名都，故顾曲之赠，更多于子野、玉田辈也。其听董姬双弦沁园春云：“谁唤娇娆，斜插双弦，华筵乍开。爱玉纤轻轧，半笼翠袖，歌喉缓引，暗点鸳鞋。胡部新声，乐工巧制，写出龙沙马上哀。哀何似，似离鸾惊起，白雀飞来。丁宁击节金钗。要细听、春风且慢催。正宫商分犯，拽归双调，伊州入破，扌颠遍三台。画扇香收，罗巾汗湿，愁是云兜醉後回。花间客，任莺绡缠髻，更尽馀杯。”其尝筝妓崔爱风流子云：“梨园供奉曲，卿卿解、写入十三弦。听促弹宝柱，暮催行雨，放娇银甲，春绕飞烟。可人处，凤声啼玉碎，燕尾点波圆。宜与画看，徽容妍丽，欲裁诗寄，莺思缠绵。多情曾相遇，归舟字、梦里尚记游仙。好倩床纤手，移近尊前。尽何处、教吹玉箫明月，此情追忆，锦瑟华年。多少旧愁新恨，知为谁传。”其赠歌姬房自然水龙吟云：“春风琼树香中，数声恰似流莺啭。歌尘飞下，落花起舞，骊珠脱串。豆蔻珠帘，牡丹雪岭，小桃人面。是自然绝艺，天然书谱，霓裳序，六么遍。独占二分月色，向尊前、几番曾见。赏音如此，不辞醉墨，为题纨扇。浪雨闲云，剩香残黛，莫论恩怨。看华又老，情缘未断，寄楼中燕。”其赠歌姬杨韵卿意难忘云：“高韵天成。问当时爱爱，得似卿卿。江梅风致别，楚蕙雪香清。花旎旎，月盈盈。写不尽才情。把旧游名讴试数，谁解新声。诗家只有杨琼。向吴姬丛里，转更分明。金闺春思怯，翠被暮寒生。人欲去，酒还醒。黯此际销凝。待剪将江云数尺，与染丹青。”其赠雏姬朱绣莲鹧鸪天三阕，一云：“半臂京绡稳称身。玉为颜面水为神。一痕头导分云绾，两点眉山入翠颦。丹杏小，碧桃新。雏莺恰转上林春。平生惯是听歌耳，除却莲儿只一人。”二云：“一曲吴歌酒半酣。声声字字是江南。书凭仙苑青鸾递，花助妆楼粉蝶衔。飞燕瘦，宝儿憨。已妍还慧更岩岩。无因剪得湘江水，与蘸春云作舞衫。”三云：“乍学琵琶已断肠。锦绦银甲玉悬。春风琼树声逾稳，秋水芙蓉字亦香。微敛笑，浅匀妆。何须重觅杜韦娘。休教月底清歌去，怕趁行云上凤凰。”其赠泉南琵琶妓鹧鸪天云：“玉手琵琶半醉中。从容慢复轻拢。青衫司马情偏感，翠袖红莲艺更工。花淡贮，月朦胧。归来无语立东风。汗巾红渍槟榔液，错认窗前唾绣茸。”他如声声慢之赠扬州筝工沈生，以虞学士浣溪沙求赋者云：“金銮学士，天上归来，兰舟小驻芜城。供奉新词，几度惯听鸣筝。相逢沈郎绝艺，为尊前、细写馀情。问何似，似秦关雁度，楚树蝉鸣。我亦从来多感，但登山临水，慷慨愁生。一曲哀弹，只遣髯变魂惊。行期买花载酒，趁秋高、月朗风清。须尽醉，听江头肠断数声。”又凤皇台上噫吹箫之听沈野云吹箫者云：“琼树锵鸣。春冰碎落，玉盘珠泻还停。渐一丝风袅，悠青冥。拟把红牙趁节，想有人、记豆银屏。何须数，琵琶汉女，锦瑟湘灵。追思旧时胜赏，醉几度西湖，山馆池亭。惯依歌花月，接舞娉婷。几晚相逢客里，且一尊、同慰漂零。君休惜，吴音朔调，尽与吹听。”又江城子之赠吴门善歌罗生者云：“阖闾城外绿杨枝。一丝丝。比吟髭。比似吟髭。不似少年时。雅欲同携尊酒去，青翰舫，镂金卮。故人相见减风姿。淡燕支。比红儿。比似红儿。扶醉索新时。明日片帆江水远，人去也，又相思。”盖其襟怀潇洒，每留意于舞裙歌扇间也。
　　○赠珠帘秀词
　　名妓珠帘秀者，姓朱氏，以色艺者。胡紫山宣慰甚眷之，尝为赋沈醉东风云：“锦织江连翠竹。绒穿海上明珠。月淡时，风清处。都隔断、软红尘土。一片闲情任卷舒。挂尽朝云暮雨。”此元人小令也。冯海粟待制亦赠以鹧鸪天云：“十二阑干映远眸。醉香空断梦天秋。虾须影薄微微见，龟背纹轻细细浮。香雾掩，翠云收。海霞为带月为钩。夜来卷尽西山雨，不著人间半点愁。”二词皆以珠帘寓意云。
　　○刘燕哥太常引
　　燕山妓刘燕哥，能为小词。齐参议还山东，刘赋太常引饯之云：“故人别我唱阳关。奈无计，锁雕鞍。今古别离难。倩谁画蛾眉远山。一尊别酒，一声杜宇，寂寞又春残。明日小楼间。第一夜、相思泪弹。”



 
