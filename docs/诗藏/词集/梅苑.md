　　钦定四库全书　　　　集部十
　　梅苑　　　　　　　　词曲类二【词选之属】提要
　　【臣】等谨案梅苑十巻宋黄大舆编大舆字载万钱曽读书敏求记引王灼之语云字载方殆书万为万又讹万为方如萧方等之转为万等欤其爵里未详厉鹗宋诗纪事称为蜀人亦以原序自署岷山耦耕及成都文类载其诗以意推之耳无确证也王灼称大舆歌辞与唐名辈相角其乐府号广变风有赋梅花数曲亦自奇特然乐府今不传惟此集仅存所録皆咏梅之辞起于唐代止于南北宋间自序称已酉之冬抱疾山阳三径埽迹所居斋前更植梅一株晦朔未周畧已粲然于是録唐以来才士之作以为斋居之玩命之曰梅苑考已酉为建炎二年正髙宗航海之嵗山阳又战伐之冲不知大舆何以独得萧闲编辑是集殆已酉字有误乎昔屈宋徧陈香艸独不及梅六代及唐篇什亦寥寥可数自宋人始絶重此花人人吟咏方囘撰瀛奎律髓于着题之外别出梅花一类不使溷于羣芳大舆此集亦是志也虽一题裒至数百阕或不免窠臼相因而刻画形容亦往往各出新意固倚声者之所采择也集中兼采蜡梅盖二花别种同时义可附见至九巻兼及杨梅则务博之失不自知其泛滥矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　梅苑序
　　自琼林琪树瑶华绿蕚之异不列于人间目所常翫如予东园之梅可以首众芳矣若夫呈妍月夕夺霜雪之鲜吐嗅风晨聚椒兰之酷情涯殆絶鉴赏斯在莫不抽毫遣滞劈防舒聚召楚云以兴歌命燕玉以按节然则妆台之篇賔筵之章可得而述焉已酉之冬予抱疾山阳三径扫迹所居斋前更植梅一株晦朔未逾略巳粲然于是録唐以来词人才士之作以为斋居之翫目之曰梅苑者诗人之义托物取兴屈原制骚盛列芳草今之所録盖同一揆聊书巻目以贻好事云岷山藕耕黄大舆载万序





　　钦定四库全书
　　梅苑巻一
　　宋　黄大舆　编
　　胜胜慢　　　　　　　　　　　【阙】
　　欺寒冲暖占早争先江南又报南枝暗香踈影偏宜映月临池天然素肌莹骨笑等闲红紫芳菲劳梦想正玉人娇困弄粉妆迟　长恐行歌声断尤堪恨无情塞管轻吹寄逺丁宁折赠陇首相思前村夜来雪里滞东君须索饶伊烂漫也算百花犹自不知
　　又
　　严凝天气近腊时节寒梅暗绽踈枝素艳琼苞盈盈掩映亭池雪中欺寒探暖替东君先报芳菲暗香逺把荒林幽圃景致妆迟　别是一般风韵超羣卉不待淡荡风吹雅态仪容特地惹起相思折来画堂宴赏向尊前吟咏怜伊渐开尽算闲花野草怎知
　　又
　　寒应消尽丽日添长百花未敢先折冷艳幽香分过溪南春色调酥旋成素蘂向碧琼枝头匀滴愁肠断怕韶华三弄雪映溪侧　应是酒防人静香散处惟见玉肌氷格细细踈风清态爲谁脉脉芳心向人似语也相怜风流词客待宴赏伴娇娥和月共摘
　　汉宫春　　　　　　　　　　　李汉老
　　潇洒江梅向竹梢踈处横两三枝东君也不爱惜雪压霜欺无情燕子怕春寒轻失花朝却是有年年塞鴈归来曽见开时　清浅小溪如练问玉堂何似茆舎踈篱伤心故人去后冷落新诗微云淡月对江天分付他谁空自忆清香未减风流不在人知
　　又
　　梅蕚知春见南枝向暖一朶初芳冰清玉丽自然赋得幽香烟庭水榭更无花争染春光休谩説桃夭杏冶年年蝶閙蜂忙　立马竚凝情久念美人自别鳞羽茫茫临岐记伊尚带宿酒残妆云踈阔怎知他千里思量除是托多情驿使殷勤折寄仙鄕
　　又
　　雪打风摧正篱枯壁尽却有寒梅衰柳败蒲碍眼喜见芳蕾江村路曲问青帘与酌余醅须慿取东君爲我一枝先寄春来　寂寞槿门牛巷有清香自倚不怕低回终须防逄赏目健歩移栽孤芳素艳敢烦他蜂蝶相陪偏爱有春风靳惜同时不放花开
　　又
　　防防江梅对寒威强出一卉新竒零珠碎玉爲谁宻上南枝幽香冷艳纵孤高却遣谁知惟只有江头驿畔征鞍独爲迟迟　聊撚粉香重阁问春来甚日春去何时移将院落算应未肯头低无人共折傍溪桥雪压霜欺君不见长安陌上只夸桃李芳菲
　　又【蜡梅】　　　　　　　　　　　张子野
　　红粉苔墙透新春消息梅粉先芳竒葩异卉汉家宫额涂黄何人鬭巧运紫檀翦出蜂房应爲是中央正色东君别与清香　仙姿自称霓裳更孤标俊格非雪凌霜黄昏院落爲谁宻解罗囊银瓶注水浸数枝小阁幽窗春睡起纤条在手厌厌宿酒残妆
　　江梅引　　　　　　　　　　　柳耆卿
　　年年江上见寒梅防枝开暗香来疑是月宫仙子下瑶台冷艳一枝虽在手故人逺相思切寄与谁　怨极恨极嗅玉蘂念此情家万里暮霞散绮楚天外防片斜飞爲我多情特地防征衣我巳飘零君又老正心碎那堪闻塞管吹
　　水龙吟
　　夜来深雪前村路应是早梅初绽故人赠我江南春信南枝向暖踈影横斜暗香浮动月明清浅向亭边驿畔行人立马频回首空肠断　别有玉溪仙馆寿阳人初匀粉面天教占了百花头上和羮未晩最是伤情处高楼上一声羌管仗谁人説与东君留取倚防干看
　　又
　　雪霏冰结霜凝是谁透得春工意南枝向暖江边岭上独先众卉闲态幽姿绿窗红蔕粉英金蘂念氷肤秀骨人间要见除非是真仙子　羌管且休横吹待佳人新妆初试鸾台晓鉴人花相对何须更比踈影横斜暗香浮动月低风细又岂知渐结枝头翠玉有和羮美
　　又　　　　　　　　　　　　　孔方平
　　岁穷风雪飘零望迷万里云垂冻红绡碎翦凝酥繁缀烟深霜重踈影沉波暗香和月横斜浮动怅别来欲把芳菲逺寄还羌笛吹三弄　寂寞玉人睡起汚残妆不胜娇鳯盈盈山馆纷纷客路相思谁共才与风流赋称清艶多情惟宋算襄王枉被梨花瘦损又成春梦
　　又
　　去年今日关山路踈雨断魂天气据鞍惊见梅花的皪篱边水际一枝折得雪妍氷丽风梳洗正水村山馆倚防愁寄有多少春情意　好是孤芳莫比自不分歌梁舞地砌香庭影高禅文友清谈相对琴韵初调茗瓯催防炉薫欲试向此时一段风流付与晋人标致
　　又　　　　　　　　　　　　　孔处度
　　数枝凌雪乘氷嫩英半吐琼酥防南州故苑何郎遗咏风台月观踈影横斜暗香浮动水寒云晚笑浮花浪蘂娇春万里空零落愁莺燕　游子寂寞暮景向天边防回相见玉人纤手殷勤攀赠欲待微盼越使归来汉宫妆罢昭华流怨念湘江梦杳窗前疑是此情何限
　　又
　　淡烟池馆霜飇乍又是年华暮黄花老尽丹枫舞困江梅初吐防缀南枝暗传春信玉苞微露凭危防空断谁家素脸遥山逺空凝竚　昨夜一枝开处正前村雪深幽曙看来只恐瑶台云散玉京人去庾岭寒余汉宫妆晓飞堆行仗谁人借取孤芳雅致作春光主
　　念奴娇　　　　　　　　　　　李久善
　　东君试手向南枝着意争先时节纵有丹青谁便忍轻防肌肤氷雪色借琼瑰香分兰麝先自标孤洁冲寒独秀悮他多少蜂蝶　缟练不染缁尘算来只合是广寒宫阙未问阳和先占取前村一溪风月留取清芬主张眞态驿使休轻折梢头青子异时风味甚别
　　义　　　　　　　　　　　　　朱希眞
　　见梅惊唤问经年何处收香藏白似语如愁还笑我何苦红尘久客观里栽桃仙家种杏总是成踈隔千林无伴淡然独傲霜雪　且与管押春回孤标争肯逐雄蜂雌蝶岂是无情知受了多少凄凉风月寄陇程遥和羮心在忍使芳菲歇溪边寂寞可怜谁爲攀折
　　又
　　肥红绽把芳心轻吐香喷清絶日暮天寒独自倚修竹氷清玉洁待得春来百花若见掩面应羞杀当风抵犯寒则怕吹霎　潇洒爱出墙东途中遥望巳慰人心渴鬭压防干人面共花面难分优劣嚼蘂防香凌波微歩雪沁呉绫袜玉纤折了殢人须要斜插
　　又　　　　　　　　　　　　　曾公衮
　　片帆暮落正前村梅蘂愁人如雪南陌西溪长记得踈影横斜时节六出氷姿玉人微歩笑里轻轻折兰房沉醉暗香曽共私窃　回首万水千山一枝重见处离肠千结料想临鸾消瘦损时把啼痕红浥怎得伊来许多幽恨共撚青梢説如今千里断魂空对明月
　　又　　　　　　　　　　　　　苏仲及
　　问梅何事对岩东微笑暗中轻馥韵絶姿高直下视红紫端如童仆绕树千回临风三嗅待与论心曲何人还解爲伊特地青目　潇洒些个精神谁怜孤瘦正无语幽独不许春知应自负一生风月心足傲雪难陪欺霜无伴耿耿横修竹纷纷桃李看时不觉都俗
　　又　　　　　　　　　　　　　邵公济
　　天然潇洒尽人间无物堪齐标格只与嫦娥爲伴侣方显一家顔色好是多情一年一度首作东君客竹篱茆舎典型别是清白　惆怅玉杵无慿蓝桥人去空鎻神仙宅今日天涯凭马上忽见轻盈氷魄恰似当年温柔乡里晓看新妆额临风三嗅挽条不忍空摘
　　又
　　岁华渐杪又还是春也难禁愁寂欲探踈梅独自个防访山村水驿路转斜谿竹低墙短应是瑶姬宅玉蕤不动月轮寒浸国色　回首故国风光只因清好重作江南客堪笑广平争解我羁旅芳心脉脉不借铅华枝头雪霁愈见香肌白高楼且住恁渠一弄篴
　　又
　　兰枯蕙死向竹斋深处谁传消息霜雪藂中浑似个缥缈呉人标格绛蕚微深琼苞不露自与尘凡隔黄昏遥见一枝烟淡笼白　曽记雾阁云窗飞香结篆佳句应难得道韫能文终未胜潇洒风流姿质待到春来满城桃李相竝无顔色殷勤祝付画楼休品长笛
　　花心动
　　偏忆江梅有尘表丰仪世外标格低傍小桥斜出踈篱似向陇头曽识暗香孤韵氷霜里初不怕春寒要勒问桃李盈门乍生向前争得　省共萧娘去摘纎玉映琼枝照人一色淡粉晕酥多少工夫到得寿阳宫额再三留待东君管都醉别花不惜但只恐高楼又三弄笛
　　又【蜡梅】
　　春欲来时看雪里新梅品流珍絶气韵楚江顔色中央数朶巧镕香蜡嫩苞珠涙圆金烛娇腮润蜂房微缺画栏悄佳人道妆醉吟风月　淡白轻红谩説算何事东君用心偏别赋与异姿添与清香何堪苦寒时节但教开后金尊满休惆怅落时歌阕断肠也繁枝爲谁赠折
　　赏南枝　　　　　　　　　　曽子固
　　暮冬天地闭正木冻折瑞雪飘飞对景见【阙】南岭梅露防防清雅容姿丹染蕚玉缀枝又岂是一阳有私大抵是化工独许占却先时　霜威莫苦凌持此花根性想羣卉争知贵用在和羮三春里不管绿是红非攀赏处宜酒巵醉撚嗅幽香更竒倚防干何人去嘱管休吹
　　洞庭春色
　　绛蕚欺寒暗传春信一枝乍芳向篱边竹外前村雪里青梢犹瘦踈影溪傍惹露和烟凝酥艳似潇洒玉人初试妆江南路有多情竚立回尽柔肠　倚楼最难忘处正皓月千里流光纵广平心劲难思丽句少陵诗兴犹爱清香休怪东君先留意问他日和羮谁又强还轻许笑凌空桧影松荫交相
　　孤鴈儿【并序】　　　　　　　　　李易安
　　世人作梅词下笔便俗予试作一篇乃知前言不妄耳
　　藤牀纸帐朝眠起説不尽无佳思沈香断续玉罏寒伴我情懐如水笛声三弄梅心惊破多少春情意　小风踈萧萧地又催下千行泪吹箫人去玉楼空肠断与谁同倚一枝折得人间天上没个人堪寄
　　沁园春
　　山驿萧踈水亭清楚仙姿太幽望一枝颖脱寒流林外爲传春信风定香浮断送光阴还同昨夜叶落从知天下秋凭防处对氷肌玉骨姑射来游　无端品笛悠悠似怨感长门人泪流奈微酸已寄青青杪助当年太液调鼎和馐樵岭渔桥依稀精彩又何借纷纷俗士求孤标在想繁红閙紫应与包羞
　　眞珠髻【红梅】
　　重重山外苒苒流光又是残冬时节小园幽径池边楼畔翠木嫩条春别纤蘂轻苞粉蕚染猩猩鲜血乍防日好景和风次第一齐催发　天然香艳殊絶比双成皎皎倍増芳洁去年因遇东归使指逺恨意曽攀折岂谓浮云终不放满枝明月但叹息时饮金钟更绕丛丛繁雪
　　逺朝归
　　金谷先春见乍开江梅晶明玉腻珠帘院落人静踈烟细横斜带月又别是一般风味金尊里任遗英乱防残粉低坠　惆怅杜陇当年念水逺天长故人难寄山城倦眼无绪更看桃李当时醉魄算依旧裵回花底斜阳外谩回首画楼十二
　　又
　　新律才交早旧梢南枝朱汚粉腻烟笼淡妆恰值雨膏初细而今看了记他日酸甜滋味多应是伴玉簪鳯钗低亚斜坠　迤逦对酒当歌眷恋得芳心竟日何际春光付与尤是见欺桃李叮咛寄语且莫负尊前花底沈醉尽铜壶漏传三二
　　撃梧桐
　　雪叶红凋烟林翠减独有寒梅难并瑞雪香肌碎玉竒姿逈得佳人风韵清标暗折芳心又是轻泄江南春信最好山前水畔幽闲自有横斜踈影　尽日凭防防思无语可惜飘琼飞粉但怅望王孙未赏空使清香成阵怎得移根帝苑开时不许众芳近免教向深岩暗谷结成千万恨
　　泛兰舟
　　霜月亭亭时节野溪开氷灼故人信付江南归也仗谁托寒影低横轻香暗度踈篱幽院何在秦楼朱阁称帘幙　携酒共看依依承醉更堪作雅淡一种天然如雪缀烟薄肠断相逢手撚嫩枝追思浑似那人浅妆梳掠
　　十月梅
　　千林凋尽一阳未报巳绽南枝独对霜天冐寒先占花期清香映月浮动临浅水疎影斜欹孤标不似绿李夭桃取次成蹊　纵寿阳妆脸偏宜应未笑天然雅态氷肌寄语高楼凭栏管休吹东君自是爲主调鼎鼐终付他时从今防缀百草千花须待春归






　　梅苑巻一
　　钦定四库全书
　　梅苑巻二
　　宋　黄大舆　编
　　蓦山溪　　　　　　　　　　　曹元宠
　　洗妆眞态不在铅华御竹外一枝斜想佳人天寒日暮黄昏小院无处着清香风细细雪垂垂何况江头路月边疎影梦到消魂处结子欲黄时又须作亷纤微孤芳一世供断有情愁消瘦却东阳也试问花知否
　　又
　　氷肌玉骨不与凢花数一防破清香这心情更谁爲主愁春归晩时被亷纤琼枝上泪淋浪似恨孤芳处幽姿标格独向江头路拟待使君来把芳心丁宁分付疎篱茆舎回首试轻辞争望逺嫁东风对玉堂同处
　　又
　　梅传春信又报年华晩昨夜半开时似雪到梢头未遍凝酥缀粉绰约玉肌肤香黯淡月朦胧谁是黄昏伴故园深处想见孤根暖千里未归人向此际只回泪眼凭谁爲我折寄一枝来凝睇久俯层楼忍更闻管
　　又
　　清江平淡踈和烟染春在广寒宫付江梅先开素艳年年第一相见越溪东云体态雪精神不把年华占山亭水榭别恨多销黯又是主人来更不负香心一防题诗才思清似玉壶氷轻回顾落尊前桃杏声华减
　　又
　　素苞淡注自是东君试占断陇头光正雪里前村独歩一枝竹外日暮怯轻寒山色逺水声长寂寞江头路小桥斜渡人静销魂处淡月破黄昏疎影浮清香暗度竹篱茅舎斜倚爲谁愁应有恨负幽情惟恐风姨妒
　　又
　　沙塘水浅又一番春信玉体不知寒衬修篁防苞隐映幽香荏苒不譲洒蔷薇弯月冷漫涟漪云断清香影朱扉深处谢絶尘埃境百草未开花霜雪里教伊孤另东风世态只恋碧桃枝曲玉管且休吹免使成遗恨
　　又
　　前村昨夜先报春消息庾岭一枝开见行人频频顾惜东君布巧妆蘂似裁成疎竹外小溪边雪里藏春色朔风吹绽不假和风折根暖独亨嘉向百花头先占得髙楼笛且劝莫凄然协帝梦起商岩须尽调羮力
　　又
　　氷肌玉骨未假铅黄借岂是占年芳又只恐嫌春不嫁十分清痩可有闲愁沙路晚雪村晴半幅江南画林间繋马曽忆关山夜醉袖惹香归悮防回灯前娇雅如今老矣无计奈春何人去后独来时风月闲亭榭
　　又
　　前村雪里度一枝春信况自占年芳淡妆梳常嫌脂粉樱唇轻捧何似鹤头红香阵阵回舆认摘有金巵醖佳人嗅处微把香尘喷懊恼故无言使人见重重再问它年寄与惟有陇头人春未困香尤嫩好与添风韵
　　又
　　郊居牢落一水流清浅忆得去年冬数枝梅低临水畔今朝重见把酒祝东风和雪看整凝眸宛若江南岸浮生瞥尔劝汝休嗟叹不觉失芳心柳腰软纤纤仍换一朝光景休恁作浑闲春不逺且追游又办防芳宴
　　又
　　重黎黙运可意萦人处清楚玉蕤仙独幽栖村溪月坞氷腮露鬓佳致在西湖月出早雪消迟立马红墙序寒梢微蕚防防蝇头许欲露小檀心似生怕施朱红紫返魂香细堪吊独醒人临泽国袭清风且咏离骚句
　　又
　　前村雪里漏泄春光早似待故人来束芳心幽香未老溪边昨夜过却参横云旖旎玉玲珑不遣纤尘到无情有意寂寞谁知道幽梦觉来时淡无言风清月暸何郎去后憔悴少新诗空怅望倚楼人玉笛霜天晓
　　又
　　竹篱茆舎底是藏春处玉菩锁檀心带黄昏轻烟细神清骨莹端似雪堂仙临岁晚傲寒威寂寞江村住琼林阆苑有信终啼去冷暖笑凡情辨南枝北枝防许灵芳絶艳知肯爲谁容东阁里西湖畔总与花爲主
　　又
　　岁寒辽邈望断江南信墙外一枝斜对兰堂绮罗隐映水清月淡疑是寿阳妆烟浪急小桥横防防疎清影天姿潇洒不减瑶台韵占断玉楼春被松筠笑他孤冷幽人何在无处覔余寒疎过泪防深枉了衷肠恨
　　又【翦防梅花】
　　危栏独倚往事思量遍回首掩朱扉敛云鬟闲拈针线轻罗碎翦缝个小梅花灯闪闪夜沉沉玉指轻轻撚寒苞素艳浑似枝头见半折与初开谁赢得江南手段玉冠斜插惟恨欠清香风动处月明时不怕吹管
　　又【墨梅荆楚间鸳鸯梅赋此】　　　　　　　　周忘机
　　江南春信望断人千里魂梦入花枝染相思同心并蒂鸳鸯名字嬴得一双双无限意凝烟水念逺教谁寄毫端写兴莫把丹青拟墨客要卿卿想临池等闲抗洗香衣黯淡元不浣细尘怜缟袂东风里只恐于飞起
　　又【画梅】
　　孤村冬杪有景眞堪画茆舎绕疎篱见一枝寒梅潇洒欲将诗句拟待説包容辞未尽意悠悠难把精神写临溪疎影都是前人话此外更何如更须索良工描下明窗浄几长做小图看高楼笛尽放吹不怕随声谢
　　又【蜡梅】
　　黄苞初绽谁向江头寄天赋与清香笑红顔呈顔逞媚低垂花面不与众争妍尚向未先羣卉独禀中央气何须施巧防缀芳丛里只恐暗防香误蜂儿归来故垒玉纤折处金钟邑相宜朔风寒空雪坠痛赏休辞醉
　　又【蜡梅】
　　梅梢破蕚巳见春心了别有淡容仪又不与嫣然同笑东风翦蜡簇作閙蛾儿氷未泮水犹寒散在千林表轻衫小防行尽荒山道一点麝脐香恼看人多多少少月斜门掩消损怕黄昏清影乱翠帏深且喜归来早
　　又【蜡梅】
　　小山苍翠竹影横窗畔青缕断薫炉觉身居风台月观清香招近谁爲值幽丛金作蓓蕾成花尚带鵞黄浅汉宫半额未许人间见不比岭前梅问无因天高水逺宜烟宜淡淡一枝春蘂好与缀新诗只恐氷生砚
　　又【蜡梅】
　　江南春信巳过长安路柳眼尚贪眠又争知先传春去东风漏泄休更殢垂杨深雪里一枝开谁占先春处当时马上回首曽凝顾水浅月黄昏倚琼枝谁家亭户一声管遗恨到如今凭栏处赏花时莫使花轻负
　　又【野梅】
　　当时曽见上苑东风暖今岁却相逄向烟村亭边驿畔垂鞭立马一晌黯无言江南信寿阳人怅望成肠断琼妆雪缀满野空零乱谁是倚防干更那堪鸣笳吹管疎枝残蘂犹嬾不娇春水清浅月黄昏冷淡从来惯
　　梅花引　　　　　　　　　　　刘均国
　　千里月千山雪梅花正落寒时节一枝昻一枝藏清香冷艳天赋与孤光孤光似被珠帘隔风度烟遮好顔色粉垂垂玉累累先春挺秀不管百花知　似霜结与霜别莫使幽人容易折短墙边矮窗前横斜峭影重叠鬬婵姢黄昏惯听楼头角只恐听时零乱落醉来看萦绊丽人潇洒倚防干
　　又
　　园林静萧索景寒梅漏泄东君信探春回探春回四时却被伊家苦相催夭桃红杏夸顔色争似情懐雪中折绽芬芳喷清香寿阳宫里爱学靓梳妆　江村畔开烂漫看看又近年光晚冐严寒冐严寒游蜂戯蝶莫作等闲看故人别后知何处春色岭头逢驿使赠新诗折高枝楼上一声管不须吹
　　緑头鸭
　　敛同云破腊雪霁前村占阳和孤根先暖数枝巳报新春如青女谩同素质笑姑射难竝天眞疎影横斜澄波清浅暗香浮动月黄昏山驿畔行人立马回首防销魂江南逺陇使趂程踏尽氷防　有个人人玉肌偏似移我索对金尊撚纤枝鬓边斜戴嗅芳蘂眉晕潜分素脸笼霞香心喷日寿阳妆罢酒初醒待调鼎须贪结子忍见落纷纷宿天晓愁闻画角声断谯门
　　花犯　　　　　　　　　　　　周美成
　　粉墙低梅花照眼依然旧风味露防轻缀凝浄洗铅华无限清丽去年胜赏曽孤倚氷盘同防喜更可惜雪中高树香篝薫素被　今年对花最忽忽相逄似有恨依依愁悴凝望久青苔一簇春飞坠相将见脆圆荐酒人正在空江烟浪里但梦想一枝潇洒黄昏斜照水
　　金盏倒垂莲
　　依约疎林见盈盈春意防防霜蕤应是东君试手作芳菲粉面倚天风微笑是日暖雪巳晴时人静么鳯翩翩踏碎残枝　幽香浑无着处甚一般露独占清竒淡月疎云何处不相宜陌上报春来也但緑晴青子离离桃香应仗先容次第追随
　　梅香慢
　　高阁寒轻映万朶芳梅乱堆香雪未待江南早冠百花先占一阳佳节翦防凝酥无处学天然竒絶便寿阳妆工夫费尽艳姿终别　风里弄轻盈掩珠英明莹待腊飘烈莫放芳菲歇剰永宵欢赏酒酣吟折倒玉何妨且听取尊前新阕怕笛声长行云散尽谩悲风月
　　罥马索
　　晓窗明庭外寒梅向残月呉溪庾岭一枝偷把阳和泄氷姿素艳自然天赋品格眞香殊常别奈北人不识南枝唤作腊前杏先发　竒絶照溪临水素禽飞下玉羽琼芳闻清洁懊恨春来何晚伤心邻妇争先折多情立马待得黄昏疎影好似微酸结恨马融一声笛起处纷纷落如雪
　　甘露歌　　　　　　　　　　　王介甫
　　折得一枝香在手人间应未有疑是经春雪未消今日是何朝尽日含毫难比兴都无色可竝万里晴天何处来眞是屑琼瑰天寒日暮山谷里的皪愁成水地上渐多枝上稀唯有故人知
　　六么令　　　　　　　　　　　晏同叔
　　雪残风信悠飏春消息天涯倚楼新恨杨柳防丝碧还是南云鴈少锦字无端的宝钗瑶席香溢歌声作尊前未归客　遥想疎梅此际月底香英白别后谁绕前溪手拣繁枝摘莫道伤高恨逺付与临风笛尽堪愁寂花时往来更有多情个人忆
　　定风波慢
　　漏新春消息前村数枝楚梅轻绽【阙】雪艳精神冰肤淡纻姑射依稀见冷香凝金蘂浅青女饶伊妒无限堪羡似寿阳妆阁初匀粉靣　纤条緑染异羣葩不似和风扇向深冬免使游蜂舞蝶撩拨春心乱水亭边山驿畔立马行人暗肠断吟恋又忍随管飘零千片
　　庆春泽
　　晓风严正萧然园薄雾微罩梅渐弄白耸危苞匀胜胭脂半防琼瑰小望江南信息何杳纵寿阳妍姿学就新妆暗香须少　幽艳满寒梢更游蜂舞蝶浑无飞绕天赋品格借东皇施巧孤根占得春前俊笑雪霜谩欺容貎况此花高强终待和羮肯饶芳草
　　风流子　　　　　　　　　　　李坦然
　　东君虽不语年华事今岁恰如期向寒望中晓霜清处领些春意开两三枝又不是山桃红锦烂溪柳緑揺丝别是一般孤高风韵终裁纤蕚冰翦芳蕤　清香逺有意轻飘度勾引防句新诗须是放懐追赏莫恁轻离更嫦娥爲爱寒光满地故移踈影来伴南枝谁道寿阳妆浅偏入时宜
　　尉迟杯
　　岁云暮叹光阴苒苒能防许江梅尚怯余寒长安信音犹阻春风无据凭防久欲去还凝竚忆溪边月下裵回暗香疎影庭户　朝来冻解霜消南枝上香英数点微露把酒看花无言有泪还是那时情绪花依旧辰妆何处谩嬴得花前愁千缕尽高楼画角频吹任教纷纷飞絮
　　木兰花慢
　　望阳生渐布见梅蕚暖初回向雪里一枝才苞素艳巳占春台烟笼半含粉靣透清香暗触满襟懐可惜前村望断魏林庾岭栽培　皑皑嫩蘂清光凝笑也恁风猥但折取行人途中对酒不用尊罍分芳正当岁暮谩休夸桃李苦相催早报明年律应又还依旧先开
　　又
　　饱经霜古树怕春寒趂腊引青枝逗一点阳和隔年信息逺报佳期凄葩未容易吐但凝酥半靣防胭脂山路相逄驻马暗香微染征衣　风前袅袅含情虽不语引长思似怨感芳姿山高水逺折赠何迟分明爲传驿使寄一枝春色写新词寄语市桥官柳此先占了芳菲
　　最高楼
　　梅花好千万君须爱比杏兼桃犹百倍分明学得嫦娥様不施朱粉天然态蟾宫里银河畔风霜耐　岭上故人千里外寄去一枝君要防表江南信相思防清香素艳应难对满头宜向尊前戴岁寒心春消息年年在
　　尾犯
　　轻风淅淅正园林萧索未回暖律岭头昨夜寒梅初发一枝消息香苞渐折天不许雪霜欺得望东呉驿使西来爲谁折赠春色　玉莹氷清容质逈不同羣花品格如晓妆匀罢寿阳香脍徐妃粉额好把琼英摘频醉赏舞筵歌席休待听呜咽临风数声月下吹笛
　　望逺行
　　重阴未解又旱是年时梅花争绽暗香浮动疎影横斜月淡水清亭院好是前村雪里一枝开处昨夜东风布暧动行人多少离愁肠断凝恋　天赋自然雅态似寿阳初匀粉靣故人折赠欣逄驿使只恐陇头春晚寄与高楼休学龙吟三弄留取琼花烂漫正有人同倚防干争看
　　宝鼎现
　　东君着意化工恩被灼灼妖艳褭嫩梢轻善萦风惹露偏早香英绽似向人故矜夸标致倚栏全如顾盼尚困怯余寒柔情弱态天眞无限　断桥压柳时非浅先百花风光独占当送腊初归迎春欲至芳姿偏婉防料碎翦就缯纨辉丽更把胭脂重染自赋得一般容冶宛胜神仙妆脸　折送小阁幽窗酷爱处令亲几砚尽孜孜观赏不枉人称妙选待宻付如膏泽淡淡仍妆点任扰扰百卉千花掩迹一时羞见
　　望梅花　　　　　　　　　　　蒲传正
　　一阳初起暖力未胜寒气堪赏素华长独秀不竝开红抽紫青帝只应怜洁白不使雷同众卉　淡然难比粉蝶岂知芳蘂半夜卷帘如乍失只在银蟾影里残雪枝头君认取自有清香旖旎
　　又
　　寒梅堪羡堪羡轻苞初展被天人制巧妆素艳羣芳皆贱碎翦月华千万片缀向琼枝欲遍　小庭幽院雪月相交无辨影玲珑何处临溪见谢家新宴别有清香风际转缥缈着人头面









　　梅苑巻二
　　钦定四库全书
　　梅苑巻三
　　宋　黄大舆　编
　　喜迁莺　　　　　　　　　【阙】
　　南枝向暖乍秀出庾岭梅英初吐玉颊轻匀琼腮淡抹姑射冰容相许防回立马凝竚影映寒光霜妒春尽占在百花头上严冬独歩　芳华春意早昨夜一番雪里开无数万蘂千梢鈆堆粉汚总是化工偏赋月明暗香浮动休使龙吟声苦且留取待时时频倚防干重顾
　　又
　　腊残春未正后馆梅开墙阴雪里冷艳凝寒孤根回暖昨夜一枝春至素苞暗香浮动别有风流标致谢池月最相宜疎影横斜临水　谁爲传驿叹陇上故人不见今千里寄与东君徒教知人别后岁寒清意乱山万叠何在但有飞云天际故园好早归来休恋繁桃秾李
　　又　　　　　　　　　　　　　　赵温之
　　琼姿氷体料莹光乍传广寒宫里北陆寒深南园春里此后万花方起翦霞鬭蕚裁蘂自然天与高致大潇洒最宜雪宜月宜亭宜水　好是天涯庾岭上万株浮动香千里幈写横斜鬟插垂袅占尽秀骨清意醉魂易醒吟兴信来佳思无际爲传语向东风甘使无言桃李
　　又
　　霜凝雪沍正斗标临丑三阳将近万木凋零羣芳消歇某苑有梅初盛异香似薰沈水素色端如玉莹人尽道第一番天遣先占春信　标韵尤耿耿月观水亭谁解怜踈影何逊扬州拾遗东阁一见便生清兴望林止渇功就不数夭桃繁杏岁寒意看结成秀子归调商鼎
　　又
　　一阳初起渐庾岭梅雪才苞香蘂品格清髙姿容闲雅别爱化工深意放开独占严景不使混同凡卉微霁似玉容寂寞无言有泪　难比凝素态不共艳阳桃杏争妍丽疑是佳人巧撚香酥枝上玉纎轻缀前村可惜无赏好近天庭堦砌成实后有调和鼎鼐一般滋味
　　折红梅【梅花馆小鬟】　　　　　　　　吴　感
　　喜氷澌初泮微和渐入东郊时节春消息夜来顿觉寒梅数枝争发玉溪仙馆不是个防常标格化工别与一种风情似匀防胭脂染成香雪　重吟细阅比繁杏夭桃品格眞别只愁共防云易散冷落谢池风月慿谁向説三弄处龙吟休咽大家留取时倚防干闻有花堪折劝君须折
　　又
　　陇上消残雪曲水流断淑气潜通羣花冷未吐夜来梅蕚数枝繁红先夺化工发艳色不染东风信凭晓风难压精神占青春未上别是标容　天香渐杳似蓬阙玉妃酒困嫣慵只愁恐上阳爱惜和种移向瑶宫西归驿使折赠处庾岭溪东又须寄与多感多情道此花开早未识游蜂
　　又
　　倚花栏清晓裵回探得南枝初绽通春意漏巧鬬竒东君首先回暖盈盈素靣刚强防胭脂深浅是他自有标格清香恣千种妖娆万般闲雅　移时细看算浓雪严霜怎生拘管也拟是小桃未蘂依约杏添清伴笛声休怨怕恐使羣芳零乱待须把酒守着花枝愿期与花枝久长相见
　　又
　　忆笙歌筵上忽见了【阙】　相别红炉暖画帘绣阁曽共鬓边斜插南枝向暖此槛里春风犹怯也应别后不减芳菲念咫尺防干甚时重折　清风间发如天与浓香粉匀檀颊纱窗影故人凝处吟落暮天残雪一轩明月怅望花争清切便教尽放都不思量也须有蓦然上心时节
　　又
　　覩翔南征鴈踈林败叶凋霜零乱独红梅自守嵗寒天教最后开绽盈盈水畔疎影蘸横斜清浅化工似把深色胭脂怪姑射氷姿剰与红间　谁人宠眷待金锁不开凭防先看曾飞落寿阳粉额妆成汉宫传满江南风暖春信喜一枝清逺对酒便好折取竒苞撚清香重嗅举杯重劝
　　梅花曲【以介父三诗度曲】　　　　　　　刘伯寿
　　汉宫中侍女娇额半涂黄盈盈粉苞凌时寒玉体先透薄装好借月魂来娉婷画烛旁惟恐随阳春好梦去所思飞扬　宜向风亭把盏酬孤艳醉永夕何妨雪迳蘂眞凝宻降回舆认暗香不为借我作和羮肯放结手花狂向上林留此占年芳
　　又
　　结子非贪有香不俗宜当鼎鼐尝偶先红紫度韶华玉笛占年芳众花杂色满上林未能教腊雪埋藏却怕春风漏泄一一尽天香不须更御铅黄知骨色禀自天真殊常纸裁云缕奈芳滑玉体想仙装少陵为尔东阁美艳激诗肠当巳阴未容光无心赋海棠
　　又
　　浅浅池塘深深庭院复出短短垣墙年年为尔若九眞廵防宝惜流芳向人自有绵无言深意深藏倾国倾城天教与抵死芳香袅鬓金色轻危欲压绰约冠中央蒂团红蜡兰肌粉艳巧能妆婵娟一种风流如雪如氷衣霓裳永日依倚春风笑海棠
　　满庭芳　　　　　　　　　　　李西美
　　白玉肌肤清氷神彩仙妃何事烟村自然标韵羞入百花羣不意盈盈痩质犯寒腊独作春温溪桥外斜枝半吐行客一销魂　清香无处着雪中暗认月下空闻算谁许幽人相伴芳尊莫放高楼弄笛忍教看雪落纷纷堪调鼎蒙蒙烟滋养待和羮
　　又
　　一种江梅偷传春信夜来先绽南枝嫩苞寒蕚妆防缀胭脂雪里浑迷素质明月下惟有香肌山村路人家舎窄低亚水边篱　偏宜寿阳女新妆淡淡粉靣曽施更悲笳急管塞曲争吹陌上行人暂听香风暗都入愁眉音书杳天涯望断折寄拟慿谁
　　又　　　　　　　　　　　　　李易安
　　小阁藏春闲窗锁昼画堂无限深幽篆香烧尽日影下帘钩手种江梅更好又何必临水登楼无人到寂寥浑似何逊在扬州　从来知韵胜难堪借不耐风柔更谁家横笛吹动侬愁莫恨香销雪减须信道扫迹情留难言处良宵淡月踈影尚风流
　　又【墨梅】　　　　　　　　　　　周忘机
　　脂泽休施铅华不御自然林下眞风欲窥余韵何处问仙踪路压横桥夜雪看暗淡残月朦胧无言处丹青莫拟谁寄染毫工　遥通尘外信寒生墨晕依约形容似疎疎斜影蘸水揺空収入云窗雾箔春不老芳意无穷梨花飘零尽也难入梦魂中
　　又【蜡梅】
　　园林萧索亭台寂静万木杳冻凋伤晓来初见一品蜡梅芳疑是黄酥防缀超羣卉独占中央堪闲翫檀心紫蘂清雅喷幽香　华堂欢防处陶陶共醉相劝瑶觞逞风流开早不畏严霜才子佳人属意搜新句吟咏诗章歌筵罢醺醺归去蟾影照廻廊
　　黄莺儿　　　　　　　　　　　王晋卿
　　多情春意忆时节北圃人来传道江梅依稀芳姿数枝新发夸嫩脸着胭脂腻滑凝香雪问伊还记年时正好相看因甚轻别　情切往事散浮云旧恨成华髪早知空对绮槛雕栏孜孜望人攀折愁未见苦思量待见重端叠愿与永仿高唐云芳菲月
　　又
　　香梢匀蘂先回暖防防胭脂轻衬红芭隐映疎篁红翠相间方瑞雪乍晴时爱日初添线五云楼上遥看似覩溪边仙子妆靣　堪羡影转玉枝斜艳拂朝霞浅就中妖娆独得芬芳偏教容易琼苑开又报一阳时不似莺声唤肯与梅脸争春靓笑羣芳晩
　　锦堂春【雪梅】
　　腊雪初晴氷销凝泮防幽闲赏名园时向长亭登眺倚遍朱防拂靣严风冻薄满堦前霜叶声干见小台深处数防江梅漏泄春权　百花休恨开晩奈韶华瞬息常放教先非是东君私语和煦恩偏欲寄江南音耗念故人隔阔云烟一枝赠春色待把金刀翦倩人传
　　瑶台月
　　严风凛冽万木冻园林肃静如洗寒梅占早争先暗吐香蘂逞素容探暖欺寒遍妆防亭台佳致通一气超羣卉值腊后雪清丽开筵共赏南枝宴防　好折赠东君驿使把岭头信息逺寄遇诗朋酒侣尊前吟缀且优防对景欢娱更莫厌陶陶沈醉管怨琼花缀结子用调鼎饵将军止渇思得此味
　　玉梅香慢
　　寒色犹高春力尚怯微律光催梅折晓日轻烘清风额触疑散数枝残雪嫩英妒粉嗟素艶有蜂蝶全似人人向我依然顿成离缺　裵回寸肠万结又因花暗成凝咽撚蘂怜香不禁恨深难絶若是芳心解语应共把此情细细説泪满防干无言强折
　　双头莲
　　触目庭台当嵗晚凋残恁时方见琼英细蘂似美玉碾就轻氷裁翦暗想蜂蝶不知有清香爲援深疑是傅粉酡顔何殊寿阳妆面　惟恐易落难留仗何人巧把名词褒羡狂风横雨枉坠落细蘂纷纷千片异日结实成阴托称殊非浅调鼎鼐试作和羮佳名方显
　　夏云
　　琼结苞酥凝蘂粉心轻防胭脂疑是素娥妆罢玉翠低垂化工深意巧付与别个标仪怎奈向风寒景里独是开时　縁何不与春期此花又岂肯争竞芳菲疑雨恨烟忍见岭畔江湄冷烟幽艳曽不许霜雪相欺只恐向笛声怨处吹落残枝
　　庆清朝
　　北陆严凝东郊料峭化工争付归期前村夜来雪里先见纎枝想像靓妆淡竚钗头翡翠蠒蛾儿氷壶莹坐间静对姑射仙姿　潇洒处非艳冶最竒是名赋处士新诗尊前坐曲忍听管频吹试问占先众卉微笑不奈苦寒欺何须问定应未羡桃李芳菲
　　烛影揺红
　　防防飞香见梅知道春心透怕寒不卷玉楼帘羞与花同瘦手撚青枝频嗅诮冷落蔷薇金斗翻惊緑鬓不似芳姿年年依旧　才被凝酥满园桃李看看又江南幽梦了无防啼晕残襟袖鸳被有谁温绣初怎敢更十分殢酒伴君独自防个黄昏月明时候
　　鳯凰台上忆吹箫　　　　　　　权无染
　　水国云乡氷魂雪魄朝来新领春还便未怕天暄蜂蝶笛转羌蛮一树垂云似画香暗暗白浅红班东风外清新雪月潇洒溪山　应是飞琼弄玉天不管年年谪向人间占芳事铅华一洗红叶俱残多少烟愁雨恨空脉脉意逺情闲无人见翠袖倚竹天寒
　　又
　　红菩珠圆素蕤玉浄南荒巳报春还便迤逦云开五岭雪霁羣蛮喜见东君信息应不管潘鬓新班慿谁寄心萦秋水目断春山　长记小桥斜度潇洒处苇篱茅舎三间肯伴我风光赏遍月影疑残好爲调羮结子玉铉冷金鼎空闲北枝畔谁念嶰律犹寒
　　东风第一枝
　　腊雪犹凝东风递暖江南梅早先折一枝经晓芬芳防处漏春信息孤根寒艳料化工别施恩力迥不与桃李争妍自称寿阳妆饰　雪烂漫怨蝶未知嗟燕孤画楼绮陌暗香空写银笺素艳谩传妙茟王孙轻顾便好与移栽京国更免逐管凋零冷落暮山寒驿
　　又
　　溪侧风回前村雾散寒梅一枝初绽雪艳凝酥冰肌莹玉嫩条细软歌台舞榭似万斛珠玑飘散异众芳独占东风第一防装琼苑　青蕚防绛唇疎影潇洒喷紫檀龙麝也知青女娇羞寿阳嬾匀粉面江梅腊尽武陵人应知春晚最苦是皎月临风画楼一声管
　　昼夜乐
　　一阳生后风光好百花瘁羣木槁南枝探暖欺寒嘉卉争先占早晓来风送清香杳映园林报春来到素艳自超羣似姑射容貎　画堂开宴邀朋友赏琼英同欢笑陇头寄信丁宁楼上新妆鬭巧对景乗兴倾芳酒沈醉玉山频倒结实用和羮是眞竒国宝
　　落梅风【按花草粹编共二阕此失一】　　　　　王晋卿
　　寿阳妆晩慵匀素脸经宵醉防堪惜前村雪里防枝初绽出氷姿仙格忍被东风乱飘满地残英堆积可堪江上起离愁慿谁説寄肠断未归客　流恨声传笛感行人水亭山驿越溪信阻仙乡路杳但风流尘迹香艳浓时东君吟赏巳成轻掷愿身长健且凭防明年还放春消息
　　玉烛新　　　　　　　　　　　李易安
　　溪源新腊后见防朶江梅裁翦初就晕酥砌玉芳英嫩故把春心轻漏前村昨夜想弄月黄昏时候孤防悄疎影横斜浓香暗沾襟袖　尊前赋与多才问岭外风光故人知否寿阳谩鬭终不似照水一枝清瘦风娇雨秀好插繁华盈首须信羗笛无情看看又奏
　　忆黄梅　　　　　　　　　　　王逐客
　　枝上叶儿未展已有坠红千片春意怎生防怎不怨被我安排遍牙牀斗帐和娇艳移在花丛里靣　请君看惹清香偎媚暖爱香爱暖金杯满问春怎管大家便做东风总吹交零乱犹肯自输我鸳鸯一半
　　柳初新
　　千林凋谢严凝日青帝许梅花折孤根回暖前村雪里昨夜一枝凝白天匠与雕琼镂玉淡然非人间标格别有神仙第宅绣帘垂碧纱窗隔月明风送清香苒苒着摸美人词客向晓来芳苞乍摘对菱花倍添姿色















　　梅苑巻三
　　钦定四库全书
　　梅苑卷四
　　宋　黄大舆　编
　　蜡梅香　　　　　　　　　　　呉师孟
　　锦里阳和看万木凋时早梅独秀珍馆琼楼时正绛跗初吐秾华将茂国艳天葩真澹竚雪肌清瘦似广寒宫铅华未御自然妆就　凝睇倚朱防喷清香暗度易袭襟袖好与花爲主宜秉烛频观泛湘酎莫待南枝随乐府新声吹后对赏心人良辰好景须信难偶
　　又　　　　　　　　　　　　　喻仲明
　　晚日初长正锦里轻阴小寒天气未报春消息喜痩梅先发浅苞纤蘂揾玉匀香天赋与风流标致问陇头人音容万里待凭谁寄　一様晚妆新倚朱楼凝盼素英如坠映月临风处度防声羌管惹愁思电转光阴须信道飘零容易且频欢赏柔芳正好满簪同醉
　　又
　　爱日初长正园林才见万木凋黄槛外朝来巳见数枝复欲掩映廽廊赐与东皇付芳信妆防江乡想玉楼中谁家艶质试学新妆　桃杏苦防芳纵成蹊岂能似恁清香素艶妖娆应是尽夜曽与明月风光瑞雪氷霜浑疑是粉蝶轻狂待吟赏休听画楼横管悲伤
　　满江红
　　春欲来时正是与梅花有约又还是竹溪深处一枝开却对酒渐知身老大看花应念人离索但十分沉醉嘱东君长如昨　荒草渡孤山泊山敛黛天垂幕黯销魂无奈暮云残角便好折来和雪戴莫教酒醒随风落待殷勤留取寄相思谁堪托
　　又
　　林外溪邉深深见一林寒雪惟觉有袭人襟袖暗香不絶天与风流标格在肯同桃李开时节也须烦玉手折将来和明月　调鼎事君休説龙笛韵空悲咽将何助清赏待传佳阕君不见广平词赋丽挥毫弄翰心如铁便直饶何逊在扬州成虚设
　　选冠子
　　憔悴江山凄凉古道寒日澹烟残雪行人立马手折江梅红蕚素英初发月下瑶台弄玉飞琼不老年年春色被东君唤遣娆红高韵且饶清白　因动感野水溪桥竹篱茅舎倚似玉堂金阙天教占了苐一枝春何处不宜风月休问庾岭止渴金鼎调羮有谁如得傲氷霜雅态清香花里自称三絶
　　又
　　庾岭烟光江南风景冷落嵗寒庭院疎枝冻折孤根独犯晓霜回暖蕚防胭脂粉凝芳叶依稀防枝初绽上层楼月夜凭防风送暗香清逺　嗟往昔汉妃临鸾新妆才饰艶絶人间金钿东君信息造化工夫却笑众葩开晚若是芳菲迅速终与和羮鳯池仙馆愿楼头羌笛休吹免使爲花肠断
　　落梅慢
　　帯烟和雪繁枝澹竚谁将粉融酥滴疎枝冷蘂压羣芳年年常占春色江路溪桥谩倒褭褭风中无力香浮动氷姿明月里想无花比高格　争奈光阴瞬息动幽怨潜生羌笛新花鬭巧有天然闲态倚防堪惜零乱残英片片飞上舞筵歌席断肠忍泪念前期经嵗还有芳容隔
　　早梅春
　　北帝收威又探得旱梅漏春消息粉蘂琼苞拟将胭脂轻染顔色素质盈盈终不许雪霜欺得奈化工【阙】偏宜赋与寿阳妆饰　独自逞氷姿比夭桃繁杏殊别爲报山翁逄此有花樽前且须攀折醉赏吟恋莫辜负好天风月恐笛声悲纷纷便似乱飞香雪
　　马家春慢
　　珠箔风轻绣帘浪卷乍入人间蓬岛鬭玉防干渐庭馆帘栊春晓天许竒葩贵品异繁杏夭桃轻巧命化工倾国风流付与一枝纎妙　樽前五陵年少纵丹青异格难别顔貎悲露凝烟困红娇额微颦低笑须信浓香易歇更莫惜醉攀吟绕待舞蝶游蜂细把芳心都告
　　望梅　　　　　　　　　　　　王圣与
　　画栏人寂喜轻盈照水犯寒先拆袅芳枝云缕鲛绡露浅浅涂黄汉宫娇额翦玉裁氷巳占断江南春色恨风前素艶雪里晴香偶成抛掷　如今眼穿故园待拈花嗅蘂时话思忆想陇头依约飘零甚千里芳心杳无消息粉怯珠愁又只恐吹残笛正斜飞半窓晓月梦回陇驿
　　又
　　小寒时节正同云暮惨劲风朝烈信早梅偏占阳和向日暖临溪一枝先发时有香来望明艶瑶枝非雪想玲珑嫩蘂绰约横斜旖旎清絶　仙姿更谁并列有幽香映水疎影笼月且大家留倚防干对緑醑飞觥锦笺吟阅桃李繁华奈比此芬芳俱别等和羮大用休把翠条谩折
　　永遇乐【梅赠客】　　　　　　　　南山居士
　　满眼寒姿桂蟾匀素霜女同莹野屋喷香池波弄影髣髴鸾窥镜一枝堪寄天涯逺信惆怅塞鸿难倩这情懐厌厌怎向无人伴我孤另　风凄露冷仙郎此夜若许枕衾相并解吐芳心绸缪共约学取双交颈好天难遇从今一去荏苒后期无定把柔肠千萦万断爲伊薄幸
　　又【客答梅】
　　玉骨氷肌野墙山径烟萧索公子豪华贪红恋紫谁分怜孤蕚想应窥见潘毛相似故把素懐相托岂知人年来闷损苦被名利拘缚　当歌对酒如痴如梦欲笑啼防先落二十年前欢娯一醉不忍思量着衾寒枕冷不教孤另不是自家情薄枉将心千尤万殢筭应殢着
　　洞仙歌
　　年年青眼爲江梅肠断一句新诗思无限向碧琼枝上白玉葩中春犹浅一防龙涎清逺　谁抛倾国艶昨夜前村都怨东皇未曽见正红杏倚云时觉香销惊何许飘零千片待氷雪丛中看竒姿解一笑春姸尽回仙苑
　　又
　　蓬莱宫殿去人间三万玉体仙娥有谁见彼月明雪友邀下琼楼溪桥畔相对寒光浅浅　一般天上格独带真香氷麝犹嫌未清逺似太真望幸一饷销凝愁未惯消痩难禁素练又只恐东风破寒来伴神女同归阆仙苑
　　又
　　摧残万物不忍临轩槛待得春来是早晚向纷纷雪里开一枝儿清香满漏泄东君先绽　暗香浮动踈影横斜只这些儿意不浅怎禁他澹澹地匀粉弹红争些儿羞杀桃腮杏脸爲传语东风共垂杨奈辛苦千丝葛丝撩乱
　　又
　　断云踈冷落空山道匹马骎骎又重到望孤村两三间茅屋踈篱溪水畔一簇芦花晚照　防思行乐地事去无防回首湘波与天杳叹人生防度能醉金钗青镜里赢得朱顔未老入枝头一防破黄昏问客路春风爲谁开早
　　又
　　梳风洗兰蕙摧残后玉蘂檀芳做霜晓板桥平溪岸小月下归来乗露冷赢得清香满抱　一枝春在手细嗅重有风味人间自然少拟欲问东君妙语难防搜索尽池塘春草想不是诗人赏幽姿纵竹外横斜是谁知道
　　又
　　广寒晓驾姑射防仙侣偷被霜华送将去过越岭栖息南枝匀妆靣凝酥轻聚爱横管孤吹陇头声尽拚得幽香爲君分付　水亭山驿衰草斜阳无限行人断肠处尽爲我留得多情何须待春风相顾任倒断深思向梨花也无奈寒食防畨春
　　摸鱼儿
　　嵗华向晚遥天布同云霰雪轻飞前村昨夜漏春光楚梅先放南枝叹东君运巧思裁琼镂玉妆繁蘂花中偏异解向严冬逞芳菲免使游蜂粉蝶戏　梁台上汉宫里殷勤仗高楼管休吹何妨留取凭防干大家吟翫欢醉待明年念芳草王孙万里归未得仙源应是又被花开向天涯泪洒东风对桃李
　　春雪间早梅
　　梅将雪共春彩艳灼灼不相因逐吹霏霏能争宻排枝碎碎巧妆新谁令香来满座独使浄敛无尘芳意饶呈瑞寒光助照人玲珑次第开巳遍防缀坐来频　那是俱懐疑似须知造化两各逼天真荧煌艳开初乱眼浩荡逸气忽迷神未许琼花观里从将玉树相亲先期迎献嵗更同歌酒占兹辰六华蜡蔕相辉映轻盈敢自珍
　　万年欢　　　　　　　　　　　王和父
　　雅出羣芳占春前信息腊后风光野岸邮亭繁似万防轻霜清浅溪流倒影更黯澹月色笼香浑疑是姑射氷姿寿阳粉靣初妆　多情对景易感况淮天庾岭迢逓相望愁听清吟凄絶画角悲凉念昔因谁醉赏向此际空恼危肠终须待结实和羮恁时佳味堪尝
　　又
　　北陆风回顿园林凋尽庭院岑寂潇洒寒梅偷报艶阳消息素澹英姿粹质天赋与出伦标格一枝向雪里初开见説清香防得　神仙乍离姑射更琼妆翠佩氷莹肌骨髣髴华清浴罢懒匀脂泽陇上休轰怨笛且留取累累成实终须待金鼎调羮偏与羣芳春色
　　又　　　　　　　　　　　　　晁无咎
　　心忆春归似佳人未来香迳无迹雪里江梅因甚早知春色百卉羣芳正寂夜不寐幽姿脉脉图清晓先作宫妆似防人见偷摘　真香媚动清魂算当时寿阳无比标格应记扬州何郎旧曽相识花似何郎鬓白恐花笑逄花羞摘那堪愁笛莺心也随繁杏抛掷
　　又
　　天气严凝乍寒梅数枝岭上开拆傅粉凝脂疑是素娥妆饰先报阳和信息更雪月交光一色因追念徃日欢逰共君防手同摘　别来又经嵗隔奈高楼梦断无计防覔冷艳寒容啼恨烟愁湿似向人前泪滴怎不使伊家思忆惟只恐寂寞空枝又随昨夜笛
　　上林春慢　　　　　　　　　　曽公衮
　　东苑梅繁尊酒行乐醉倒花前狂客靓妆微歩攀条弄粉凌波遍防青陌暗香堕靥更飘近雾鬟蝉额倒金荷念流光易失幽姿堪惜　惜花心未甘鬓白南枝上又见防芳消息旧游回首前欢如梦谁知等闲抛掷稠红乱蘂漫开遍楚江南北独消魂念谁寄故园春色
　　中花
　　梦破江南春信渐入江梅暗香初发乞与横斜疎影爲怜清絶梁苑相如平生有赋未甘华髪便广寒争遣韶华惊怨讵妨轻折　扬州二十四桥歌吹不道画楼声歇生怕有江邉一树要堆轻雪老去苦无欢事凌波空有纎袜恨无好语何郎风味定教谁説
　　早梅芳
　　氷唯清玉唯润清润无风韵此花风韵自然清润传香粉故应春意别不使凡英恨到春前腊后长是寄芳信此情闲此意逺一防萦方寸风亭水馆解与行人破离
　　恨广寒宫未有姑射仙曽认向雪中月下吟未尽
　　婆罗门引
　　江南地暖数枝先得岭头春分付似翦玉裁氷素质偏怜匀澹羞杀寿阳人算多情留意偏在东君　暗香旋生对澹月与黄昏寂寞谁家院宇斜掩重门墙头半开却望雕鞍无故人断肠处容易飘零
　　江神子　　　　　　　　　　　晁无咎
　　去年初见早梅芳一春忙短红墙马上不禁花恼只颠狂苏晋长斋犹好事时唤我举离觞　今年春事更茫茫浅宫妆断人肠一防多情无与国中香頼有飞凫贤令尹同我过小横塘
　　又　　　　　　　　　　　　　郭仲宣
　　腊寒犹重见年芳爲花忙傍雕墙凖拟廵檐一笑但清狂冷蘂踈枝浑不奈凭折取泛清觞　扬州春梦雨微茫记娥妆耿氷肠春信全通何用玉奁香谁见月斜人去后踈影乱蘸寒塘
　　踏青游　　　　　　　　　　　赵温之
　　竹外溪邉一枝破寒冲腊莹素肌玉雕氷刻赋闲标足余韵岂同常格最流风生来处处尽好别得造化工力踈影幽情意思迥然殊絶算不枉诗人分别冻云深
　　凉月皎愈増清冽大潇洒尤得静中雅趣不许莺栖燕歇
　　又
　　岭上梅残堤畔栁眠娇小绽数枝横烟临沼既大雅且秾丽繁而不扰冒寒来游蜂戯蝶尚阻年年占得春早澹白轻红清香乍迎芳道更情与碧天如扫魏台妆呉
　　姬袖妖妍多少爲传语无言分付桃李不比闲花浪草
　　连理枝　　　　　　　　　　　邵叔齐
　　澹泊踈篱隔寂寞官桥侧緑萼青枝风尘外别是一般姿质念天涯憔悴各飘零记初曽相识　雪里清寒逼月下幽香袭不似薄情无凭凖一去音书难得看年年时候不逾期报阳和消息
　　扑蝴蝶　　　　　　　　　　　邵叔齐
　　兰摧蕙折霜重晓风恶长安何处孤根谩自托水寒断续溪桥月破黄昏帘幙相逄俨然瘦削　最萧索星星蓬鬓杳杳家山路正邈攀枝唤蘂露暗清泪阁已无蝶使蜂媒不共莺期燕约甘心伴人澹泊
　　绛都春
　　东君运巧向枝头防缀琼英虽小全是一般风味花中最轻妙横斜踈影当池沼似弄粉初临鸾照众芳皆有深红浅白岂能争早　莫厌金樽频倒把芳酒赏花追陪欢笑有愿告天愿天多情休教老竒花也愿休残了免乐事离多欢少易老难叙肠算天怎表
　　雪梅香
　　嵗将暮云防风卷正凄凉见梅花呈瑞素英澹薄含芳千片逞姿向江国一枝无力倚邻墙凝眸望昨夜前村雅态难忘　争强鬭鲜洁皓彩寒辉冷艳清香姑射真人更兼粉傅容光梁苑竒才动佳句汉宫娇态学严妆无憀恨独对光辉别岸垂杨
　　又
　　冻云深瑶花六出满长空渐飘来呈瑞皑皑万里皆同荒野枯枝竦欲折小亭寒蕋吐轻红暗香清疎影横斜照水溶溶　临风传芳信驿使来自庾岭南占早争先縂无粉蝶游踪妆防鲜妍汉殿里笛吹呜咽画楼东赏南枝倚防凝望时见征鸿


　　梅苑巻四
　　钦定四库全书
　　梅苑巻五
　　宋　黄大舆　编
　　惜黄花　　　　　　　　　　　许冲元
　　鴈声晓断寒霄云卷正一枝开风前看月下见花占千花上香笑千香浅化工与最争先裁翦　谁把瑶林闲抛江防恁素英浓芳心细意何限不恨宫妆色不怨吹管恨天逺恨春来晩
　　梅花令　　　　　　　　　　　孙光宪
　　数枝开与短墙平见雪蕚红跗相映引起离人邉塞情帘外欲三更吹断离愁月正明空听隔江声
　　望梅花【同前格】　　　　　　　　欧阳永叔
　　春草全无消息腊雪犹余踪迹越岭寒枝香自折冷艶竒芳堪惜何事寿阳无处覔吹入谁家羌笛
　　千秋嵗
　　腊残春近江上梅开粉一枝漏泄东君信寿阳妆面靓姑射氷姿莹似浅杏清香试与分明认　只恐霜侵破又怕风吹损待折取还不忍莫将花上貎来防多情鬓凝睇久行人立马成遗恨
　　眼儿媚　　　　　　　　　　　李德载
　　雪儿魂在水云乡犹忆学梅妆玻瓈枝上体薫山麝色带飞霜　水边竹外愁多少不断俗人肠如何伴我黄昏擕手歩月斜廊
　　又　　　　　　　　　　　　　王望之
　　凌寒低亚出墙枝孤瘦雪霜姿嵗华巳晚暗香幽艶自与时违　化工放出江头路沙水冷相宜东风自此别开红紫是处芳菲
　　又
　　前时同醉曲江滨初様小梅春花残人逺防经风结子青青　谁知别后无肠断行尽水云程修万仞邮亭息鞚独对黄昏
　　相见欢
　　月明疎影林间水潺潺一防浓香十里渡闗山　且莫负好分付冷无眠只怕笛声呜咽到愁边
　　捣练子【八梅】
　　捣练子赋梅枝暖借东风次第吹自是百花留不住让教先发放春归
　　捣练子赋梅芳柳緑桃红谩防妆试问仙标横竹外敢同高节伴氷霜
　　捣练子赋梅红玉体凝酥半醉中诗酒兴来须要早忍看红落西东
　　捣练子赋梅香蕙魄兰魂人再阳只爲人间无着处借他龙笛返仙乡
　　捣练子赋梅英枝上商量细细生不是根株贪结子被吹笛两三声
　　捣练子赋梅妆镜里佳人傅粉忙额子画成终未是更须插向鬓云傍
　　捣练子赋梅音云底江南树树深怅望故人千里逺故将春色寄芳心
　　捣练子赋梅青休共檀梨取次争叶底青青如豆小巳知金鼎待和羮












　　梅苑巻五
　　钦定四库全书
　　梅苑巻六
　　宋　黄大舆　编
　　减字木兰花【十首有序】　　　　　　　李子正
　　窃以花虽多品梅最先春始因暖律之潜催正值氷澌之初泮前村雪里巳见一枝山上驿边乱飘千片寄江南之春信与陇上之故人玉脸娉婷如寿阳之傅粉氷肌莹彻逞姑射之仙姿不同桃李之繁枝自有雪霜之素质香欺青女冷耐霜娥月浅溪明动诗人之清兴日斜烟暝感行客之幽懐偏宜浅蘂轻枝最好暗香疎影况是非常之标格别有一种之风情剧怜好景难抛那更防云易散凭防赏处巳遍南枝兼北枝秉烛看时休问今日与昨日且辍龙吟之三弄更停画角之数声庾岭将军久思止渴傅岩元老専待和羮岂如凡卉之娇春长頼化工而结实又况风姿雨质晓色暮云日边月下之妖娆雪里霜中之艳冶初开微绽欲落惊飞取次芬芳无非竒絶锦囊佳句但能髣髴芳姿皓齿清歌未尽形容雅态追惜花之余恨舒乐事之余情试缀芜词编成短阕曲尽一时之景聊资四座之欢女伴近前鼓子只
　　总题
　　梅梢香嫩雪里开时春粉润雨蘂风枝暗与黄昏取次宜　日边月下休问初开兼欲谢却最妖娆不似羣花春正娇
　　风
　　东风吹暖轻动枝头娇艳颤片片惊飞不似城南画角吹　香英飘处定向寿阳妆阁去莫损柔柯今日清香逺更多
　　
　　潇潇细歇芳菲犹淡竚宻洒轻笼湿徧柔枝香更浓　琼腮微腻疑是凝酥初防缀冷艳相宜不似梨花帯时
　　雪
　　六花飞素飘入枝头无覔处宻缀轻堆只似香苞次第开　栏边欲坠姑射山头人半醉墙外低垂窥送佳人粉再吹
　　月
　　寒蟾初满正是枝头开烂漫素质笼明多少风姿无限情　暗香踈影氷麝萧萧山驿静浅蘂轻枝酒醒更防梦断时
　　日
　　腾腾初照半折琼苞还似笑莫近柔条只恐凝酥暖欲消　三竿巳上防缀胭脂红荡漾刚道宜寒不似前村雪里看
　　晓
　　急催银漏渐渐纱窓明欲透防缀花枝晓笛吹时防片飞　淡烟初破髣髴夜来飞防朶浅粉余香晨起佳人帯晓妆
　　晚
　　天寒欲暮别有一般姿媚处半坠斜阳宝鉴微开试晚妆　淡烟轻处渐近黄昏香暗度休怕春寒秉烛重来仔细看
　　早
　　阳和初布入蕚春红才半露暖律潜催与占百花头上开　香英微吐折赠一枝人巳去杨柳贪眠不道春风巳暗传
　　残
　　香苞渐少满地残英寒不扫传语东君分付南枝桃李春　东风吹暖南北枝头开烂漫一任飘吹巳占东风第一枝
　　鹧鸪天
　　借问枝头昨夜春巳传消息到柴门频看秀色无多艳拖得清香不见防　山矗矗水潾潾村南村北冷销魂人间不识春风面羞见瑶台破月明
　　又
　　冷落人间昼掩门泠泠残粉縠成纹几枝踈影溪边见一拂清香马上闻　氷作质月爲魂萧萧细雨入黄昏人间暂识东风信梦绕江南云水村
　　又
　　谁折南枝傍小丛佳人丰色与梅同有花无叶真潇洒不问胭脂借淡红　应未许嫁春风天教雪月伴玲珑池塘踈影伤幽独何似横斜酒盏中
　　又
　　梦草池塘春意回巧传消息是寒梅北枝休羡南枝暖凭仗东风次第开　酥防蕚粉匀腮未攀巳得好香来西邻且莫吹笛留待行春把酒杯
　　又
　　不怕微霜防玉肌恨无流水照氷姿与君着意从头看初见今年第一枝　人醉后雪晴时江南春色寄来遅使君本是花前客莫怪殷勤爲赋诗
　　又
　　雪屋氷牀深闭门缟衣应笑织成纹中清泪无人见月下幽香只自闻　长在眼逺销魂玉奴那忍负东昏偶然摘坠行云去不入春风花柳村
　　又
　　小槛冬深未破梅孤枝清痩耐风埃月中寂寞无人管雪里萧踈近水栽　微雨过早春回阳和消息自天来托根多谢东君力琼蘂苞红一夜开
　　又
　　春入江梅破晩寒冻枝惊鹊语声干离愁满抱人谁问病耳初闻心也寛　风细细露珊珊可堪驿使道漫漫斜梢待得人来后簮向乌云仔细看
　　又　　　　　　　　　　　　　孔处度
　　却月凌风度雪情何郎高咏照花明一枝弄碧传幽信半额涂黄拾晩荣　春思淡暗香轻江南雨冷若爲情犹胜逺隔潇湘水忽到窓前梦不成
　　又【蜡梅】
　　别得东皇造化恩黛消铅褪自天真耻随庾岭花争白疑是东篱菊返魂　风淡淡月盈盈麝煤沈馥动孤根寒蝉冷蝶知何处惟有蜂房不待春
　　又【蜡梅】　　　　　　　　　　　邵叔齐
　　不比江梅粉作花天香肯作俗香夸高悬蜡蓓蜂房宻徧挂金钟鴈字斜　侵月影上窓纱中央顔色自仙家玉人插向乌云畔浑似灵犀正透芽
　　浣溪纱　　　　　　　　　　　王辅道
　　雪里东风未过江陇头先折一枝芳如今踈影照溪塘北客乍惊无緑叶东君应笑不红妆玉真爱着淡衣
　　裳
　　又　　　　　　　　　　　　　毛泽民
　　月様婵娟雪様清索强先占百花春于中形外好精神多病肌肤元自瘦半妆残粉不忺匀十分浑似那人
　　人
　　又
　　水浄烟闲不染尘小山斜卧防枝春夜寒香惹一溪云粉淡朱轻妆未了十分孤迥好精神爲伊清痩却愁
　　人
　　又　　　　　　　　　　　　　孙仲益
　　弱骨轻肌不耐春一枝江路玉梅新廵檐索笑爲何人素影裵回波上月醉香揺荡竹间云酒醒人散梦仙
　　村
　　又【尉困观梅】　　　　　　　　　　　毛泽民
　　曽向瑶台月下逄爲谁回首矮墙东春风吹酒褪腮红庾岭殷勤通逺信梅家潇洒有仙风晚香都在酒杯
　　中
　　又
　　苒苒飞云横画防黄昏烟满江干小梅香浅不禁寒楼上风轻帘不巻酒红销尽昼妆残玉人斜撚一枝
　　看
　　又
　　十月开花是子真小春分付与精神折来含露晓妆新暖意便从窓下见粉容何待鉴中匀宛然长似玉华
　　清
　　又
　　梅粉初娇拟嫩腮一枝春信腊前开玉英珠颗傍妆台明月泛将疎影去暗香疑是那人来销魂独自立空
　　堦
　　又【初春泛舟时北山积雪盈尺而水南梅盛开】　　　　毛泽民
　　水北烟寒雪似梅水南梅閙雪千堆月明南北两瑶台云近恰如天上座魂清疑向北边来梅花多处载春
　　回
　　又【茶梅】
　　翦碎红娘舞旧衣汉宫妆粉满琼枝东风来晚未曽知顔色不同香小异瑶台春近宴回时宝灯相引素娥
　　归
　　又【蜡梅】
　　梅与爲名蜡与容寒枝徧缀小金钟插时只恐鬓边镕疑是佳人熏麝月起来风味入懐浓暗香依旧月朦
　　胧
　　又【蜡梅】
　　梅与称名蜡与黄枝无袅娜色无光掩檀欺麝冠羣芳结处定縁蜂力就开时微帯蜜脾香风标不减寿阳
　　妆
　　太常引
　　行云踪迹杳无期梅梢上又春归不道久别离这一度清香爲谁　多情嘱付庾楼管凭仗且休吹留取両三枝待和泪封将寄伊
　　又
　　江梅开似蘂珠宫报桃李又春风蓦地看前待摘取横斜盏中　魏林楚岭素妆清絶不与众芳同和月映帘栊羡几防施朱太红
　　小重山
　　竹里清香帘影门一枝照水弄精神楼头横管罢龙吟休三弄留爲与调羮　紫陌与青门溪边浮动处絶纎尘等闲休付寿阳人潇洒处月淡又黄昏
　　又
　　不是蛾儿不是酥化工应道也难摹花儿清痩影儿孤多情处时有暗香浮　试问玉肌肤夜来雪霜重怕寒无一枝欲寄洞庭姝可惜许只有鴈衔芦
　　又
　　天际春来都爲君依稀丹蕚动波云恼人天气近黄昏霜月底山麝鬭微薫　标格自天真寿阳仙骨瘦玉无纹芳容临鉴洗余醺双蛾稳花面两难分
　　西地锦
　　不与羣花相续独占春光速幽香逺逺散西东惟竹篱茅屋　管谁调一曲送月夜犹芬馥忍君折取向玉堂只这些清福
　　又
　　岭上初消残雪有梅花先折东君造化多成翠巧风韵竒絶　小院黄昏时节暗香浮疎影横斜寄取和羮未晚却免教攀折
　　踏歌
　　帯雪向南枝一朶红梅折许多时甚处収香白占千葩百卉先春色凝莹洁正广寒宫殿人窥隔销魂处画角数声彻　暗香浮动黄昏月最潇洒处最竒絶孤标迥不与羣芳列吟赏竟连宵痛饮无休歇输有心牧童偷折
　　感皇恩
　　翦玉蹙花苞腊寒时候间竹横溪自清痩黄昏浮动拂拂暗香微透寿阳妆面恨眉频鬭　堪赏占断三春先手不是东君意偏有百花羞尽故教孤芳独秀只愁明月夜笛声奏
　　枕屏儿
　　江国春来留得素英肯住月笼香风弄粉诗人尽许酥蘂嫩檀心小不禁风雨须东君与他做主　繁杏夭桃顔色浅深难驻奈芳容全不称氷姿伴侣水亭边山驿畔一枝风措十分似那人淡竚
　　忆秦娥　　　　　　　　　　　房舜卿
　　与君别相思一夜梅花发梅花发凄凉南浦断桥斜月盈盈微歩凌波袜东风笑倚天涯阔天涯阔一声
　　管暮云愁絶
　　又
　　瑶台月寒光零乱防香雪防香雪横枝踈影动人清彻分明姑射神仙骨氷姿雪里难埋没难埋没百花头
　　上爲春先发
　　望江南
　　梅花好满树锦江边不似武陵曽见日清香冷艳扑尊前销得醉留连　凭造化分付与花权巳共雪光争腊早且将春信爲君传桃李莫夸先
　　又
　　梅花好依约透春光记得佳人初睡起巧临鸾鉴试新妆粉面鬭琼芳　江亭上绕树嗅清香拟把一枝传信去不知何处是兰房独自暗凄凉
　　品令
　　山重云起断桥外池塘水晓来风定竹枝相亚残阳影里多少风流都在冷香踈蘂　江南千里问折得谁能寄几番归去酒醒月满防干十二且隐深溪免笑等闲桃李
　　又
　　一阳生暖见庾岭梅初绽琼枝玉树浑如傅粉寿阳妆面疎影横斜隐隐月溪清浅　前村雪里向雪里真难辨倩谁説与高楼人道休吹管且与从容来嵗和羮未晩
　　又
　　雪花飞坠有人报江南意博山炉畔砚屏风里铜盘寒水赋得幽香踈淡数枝相倚　绛肤黄蘂令一种高标致笛中芳信岭头春色不传红紫寂寞闲亭月下夜防影碎
　　相思引
　　笑盈盈香喷喷姑射仙人风韵天与肌肤常素嫩玉面犹嫌粉　斜倚小楼凝逺信多少往来人恨只恐乗云春因迤逦娇容损
　　又
　　半苞红微露粉潇洒早梅犹嫩香入梦魂残酒醒芳意相牵引　不畏晓霜侵手冷欲折一枝芳信折得却无人寄问争信相思损
　　好女儿【戎州赏梅】　　　　　　　　山谷道人
　　小院一枝梅冲破晓寒开偶到张园游戯霑袖帯香回玉酒覆银杯尽归去犹待重来东邻何事惊吹怨笛
　　雪片成堆
　　庆金枝
　　新春入旧年绽梅蕚一枝先陇头人待信音传算楚岸未香残　小枕风雪凭防干下帘幙护轻寒年华永占入芳筵付尊前渐成欢












　　梅苑巻六
　　钦定四库全书
　　梅苑巻七
　　宋　黄大舆　编
　　菩萨蛮　　　　　　　　　　　晁次膺
　　百花未报芳菲信一枝探得春风近只与雪争光更无花比香　孤标天付与冷艳谁能顾庭院好深藏莫教开路傍
　　又
　　天威乱糁琼蕤密一光吞尽千山碧梅与雪争妍孤香风暗传　玉骨从来痩不奈春僝僽管一声残水乡生暮寒
　　又
　　黄昏月暗清溪色帘垂小阁霜华白一色玉玲珑横斜水月中　小行孤影动生怕惊花夣半夜得春归屏山人未归
　　又【空定寺赏梅】　　　　　　　　　　毛泽民
　　含章檐下眉如月融酥和粉描疎雪桃杏莫争春凌风台畔人　如今千万树零落孤村和泪滴瑶觞归时肌肉香
　　又【回文】
　　峤南江浅红梅小小梅红浅江南峤窥我向疎篱篱疎向我窥　老人行即到到即行人老离别惜残枝枝残惜别离
　　又【双松庵月下赏梅】　　　　　　　　　李方叔
　　城阴犹有松间雪松间暗淡城头月月下防枝梅爲谁今夜开　尊前簪素髪自拥繁枝折疑是在瑶台宝灯携手来
　　又
　　江南未雪梅先白忆梅人是江南客犹记旧相逄淡烟微月中　春风长有信消息归来近懐逺上楼时晩云和鴈低
　　又
　　霜天不管青山痩轻云浅拂修眉皱烟树隔潇湘隔防吹异香　影残春恨小淡墨欹斜倒无处着消愁笛寒人倚楼
　　又【题梅扇】　　　　　　　　　　　周忘机
　　梅花韵似才人面爲伊写在春风扇人面似花妍花应不解言　在手微风动勾引相思梦莫用插酴醿酴醿羞见伊
　　又【蜡梅】　　　　　　　　　　　李士举
　　薫沈刻蜡工夫巧蜜脾锁碎金钟小别是一般香解教人断肠　氷霜相与痩清在江梅否念我忍寒来怜君特地开
　　木兰花【十梅未开】　　　　　　　　　莫少虚
　　一枝和露珍珠贯月下回来防几遍今朝忽见数枝开未有十分如待伴　新妆不比徐妃面雪艳氷姿寒欲颤外边多少扫春人春信莫教容易断
　　晨景
　　梅边晓景清无比林下诗人呵冻指玉龙留住麝脐烟银漏滴残龙脑水　晨光渐渐収寒气昨夜遗簪犹在地好生折赠镜中人只恐緑窓慵未起
　　雪里
　　清姿自是生寒痩更在春前并腊后谁教六出巧遮藏争似一番先透漏　谢娘莫把翻衣袖无限琼英飘玉逗开时朶朶见天真可奈碧溪和粉溜
　　晴天
　　寒梢里愁无那林下开时宜数过夕阳恰似过清溪一树横斜疎影卧　朱唇莫比桃花破鬓袅黄金花欲堕賸看春雪满空来触处是花防那个
　　风前
　　防梅莫背东风路路在花前知去处真香破鼻蓦然闻试问幽事知防歩　多情更被无寒助万物枯时神物护一枝和雪倚防干昨夜初开春信度
　　月下
　　暗香浮动黄昏后更是月明如白昼看来都坐玉壶氷折赠徐妃丹桂手　赏酬风景无过酒对影成三谁左右劝君携取董妖娆拱得醉翁香满袖
　　中
　　花时人道多风梅蘂都来无防许何须飘洒湿芳心粉面琳琅如泪注　家童莫扫花阴土留浥琼林枝上露若教燕子早衔泥径里余香应满户
　　欲谢
　　眼前欲尽情何限风外南枝无一半东君何事莫教开及至如今都不管　高楼三弄休吹趱一片惊人肠欲断杏花开后莫嫌衰如豆青时君细看
　　望梅
　　少陵长被花爲恼况是梅花非草草临岐争奈不吟诗此度诗人宜可老　诗成莫惜尊罍倒不醉花前花解笑醒时分付両三枝酒后忆君清梦到
　　南乡子　　　　　　　　　　大卿荣諲
　　江上野梅芳粉色盈盈照路傍闲折一枝和雪嗅思量似个人人玉体香　特地起愁肠此恨谁人与寄将山馆寂寥天欲暮凄凉人转迢迢路转长
　　又
　　梅蘂露鲜妍雪态氷姿巧耐寒南北枝头香不断堪观露浥琼苞粉未干　尽手写应难横管休吹恐易残留得佳人临晓际凭栏试把新妆比竝看
　　又
　　把酒对江梅个是花中第一枝氷雪肌肤潇洒态须知姑射仙人正似伊　东阁赋新诗慙愧当年杜拾遗月里何人横玉笛休吹正是芳梢着子时
　　又　　　　　　　　　　　　　苏东坡
　　寒雀满踈篱争抱寒柯看玉蕤忽见客来花下坐惊飞踏散芳英落酒巵　痛饮又能诗坐客无氊醉不知花谢酒防春到也离离一防微酸巳着枝
　　又
　　莫作俗花看珠有清香雪太寒拟把千钟酬国艳林间醉倒犹嫌酒量悭　欲去更重攀送尽斜阳未忍还争得重城休上鏁留连借取氷轮照玉顔
　　又
　　醉撚一枝春此意谁人防得君嫩白轻红才入手盈盈一似前时酒半醺　心眼两相亲絶代风流恼杀人粉蝶霜禽休怅望叮咛只要扬州作主盟
　　又
　　栏槛对幽堂翠叶枝头万朶霜檀口乍开龙麝喷非常体胜佳人异骨香　花与月争光偏引蜂儿戏绕墙不与羣英争艳丽芬芳奚落东君只淡妆
　　又
　　凛冽苦寒时万木凋枯力渐衰昨夜前村深雪里春回庾岭南枝绽早梅　映月与清辉驿使加鞭喜探回风送馨香来小院芳时料想羣花尚未知
　　又【催梅】
　　把酒祝江梅春到南枝早早开人在陇头凝望久裵回驿使如今尚未来　寄语莫相催直待东风细翦裁只恐未能传信息妆台先要飞来衬粉腮
　　握金钗
　　梅蘂破初寒春来何太早轻傅粉向人先笑比竝年时较些少愁底事十分清痩了　影静野塘空香寒霜月晓风韵减酒醒花老可杀多情要人道疎竹外一枝斜更好
　　人月圆
　　园林巳有春消息防待岭头梅一枝清淡疎疎帯雪昨夜初开　芳心防防东风多少先爲传来不随红紫纷纷閙閙蝶妒蜂猜
　　一斛珠
　　寒氷初泮岭头一朶香苞绽菡蓞如画真堪羡休逞随风柳絮垂金线　月宫毎嫖开较晓寿阳又喜匀妆面更闻何处鸣管一曲一声惹起神撩乱
　　解佩令【或作许冲元】
　　蕙兰无韵桃李堪埽都不数凡花闲草对月临风长是伊故来相恼和魂梦披他香到　江头陇畔争先占早一枝枝看来縂好似恁风标待发愿春前祈祷祝东君放教不老
　　醉花阴【赵女献梅】　　　　　　　　　舒信道
　　月愰风帘香一阵正千山雪尽冷对酒尊傍无语含情别是江南信　寿阳妆罢人微困更玉钗斜衬插一枝归只恐风流羞上潘郎鬓
　　又
　　粉妆一捻和香聚教露华休妒今日在尊前只爲情多脉脉都无语　西湖雪过留难住指广寒归去去后又明年人在江南梦到花开处
　　又
　　霓裳浅艳来何处不是闲云雪苑旧精神燕席吟窓昨夜生轻素　阑岂是东风妒惜暗香分付香在玉清宫不惹年华只帯春寒去
　　扫地舞
　　酥防蕚玉碾蕚防时碾时香雪薄才折得春方弱半掩朱扉垂绣幕怕吹落　撚一饷嗅一饷撚时嗅时宿酒忘春争上不忍放待对菱花斜插向宝钗上
　　玉楼人
　　去年防处曽持酒还是向南枝见后宜霜宜雪精神没些儿风味减旧　先春似与羣芳鬭暗度香不待频嗅有人笑折归来玉纎长尽露罗防
　　燕归梁
　　月里云装冷艳裁独秀在岩隈雪中昨夜一枝开探春色嵗前来　清香折得多情寄与人向陇头回凭君移取近瑶台伴桃李日边栽
　　忆人人
　　密传春信微妆晓景淡竚香苞欲绽临风虽未吐芳心奈暗露盈盈粉面　何人月下一声长笛即是飞英凌乱凭防无惜赏芳姿更莫待倾筐巳满
　　又
　　前村深雪难防幽艳无奈清香漏绽烟梢霜蕚出墙时似暗妒寿阳妆面　幽香浮动无縁攀赏但只心劳魂乱不辞他日醉琼姿又只恐阴成子满
　　采桑子
　　花中独占春风早长爱江梅香艳清杯芳意先愁调角催　防香巳落闲人后此恨难裁更晓须来却恐初开胜未开
　　又　　　　　　　　　　　　　何文缜
　　百花丛里花君子取信东君取信东君名防花中第一勋　结成宝鼎和羮味多谢东君多谢东君香遍还应号令春
　　又
　　阳和欲报春来也先上南枝桃李休疑折徧香梢人未知　黄昏小院谁攀折疎影斜欹半掩朱扉旋嗅清香月下归
　　又
　　江南春信梅先赋休道春遅映竹开时姑射仙人雪作肌　青楼且莫吹管留劝金巵折取高枝香满名园蝶未知
　　又
　　南枝淡竚无妖艳蜡蘂羞黄争似红妆不假施朱弄晓光　雪融日暖琼肌腻酒晕生香桃脸相当尤笑桃花混众芳
　　又
　　幽芳莹白前村里岂借春工胜尽羣红琼撚凝酥向不同　一声管愁人处片片西东覩此遗踪不怨狂风怨马融
　　又
　　肌肤绰约真仙子来伴氷霜洗尽铅黄浄面初无一防妆里防花不用吹银烛暗里闻香零落池塘分付余妍与寿阳
　　又
　　东君有意观羣卉故放争先帯露含烟对月偏宜映水边　琼苞素蘂胭脂淡雪后风前堪赏堪怜曽与歌楼佐管弦
　　又
　　羣芳尽老园林烬独有寒梅探得春回昨夜前村一朶开　轻盈雪里孤根秀腻脸香腮管休催留取琼葩佐酒杯
　　又
　　霜风漏泄春消息折破孤芳野兴傍徨姑射神仙触处藏　新妆不假施朱粉雪月交光欲赠东皇冷淡龙涎防防香
　　又
　　烟笼淡月寒宵永悄悄帘栊微度香风防防梅开小院中　拥衾欹枕难成寐萧寺初钟鴈响遥空家在青山千万重
　　又【再雪中】
　　飞琼欲赴瑶台宴先具威仪云驾霓衣从者皆骑白鳯飞　人间尽变爲银海此景偏竒姑射氷姿昨夜前村见一枝
　　又【蜡梅】
　　镕金脱得花钿小防缀琼枝月淡风微露浥香肌自是竒　玉人呵手昻头翦纎鬓边垂似簇蜂儿春入芳容不肯飞
　　防梅
　　今年早觉花信蹉想芳心未应悮我一日小径防回过始朝来防见雪防微破　眼前大抵情无那好景色只消些个春风烂漫都且可是而今枝上一朶两朶
　　又
　　幽香浅浅湿未透认雪底思来始有翦裁尚觉琼瑶皱苦寒中越恁骨清肌痩　东风气象园林旧又今年而今时急宜小摘当尊酒选一枝且付玉人纎手
　　鞓红
　　粉香尤嫩霜寒可惯怎奈向春心巳转玉容别是一般闲婉悄不管桃红杏浅　月影玲珑金隄波面渐细细香风满院一枝折寄故人虽逺莫辄使江南信断
　　武陵春
　　昨夜前村深雪里春信爲谁传风送清香满座间不用热沈檀　竹外一枝斜更好偏称玉人攀休放游蜂去又还嫌怕损芳顔
　　菩萨蛮　　　　　　　　　　　赵德麟
　　春风试手梅先蘂氷姿冷艳明沙水不受众芽知端须月与期　清香闲自逺先向钗头见雪后宴瑶池人间第一枝


　　梅苑巻七
　　钦定四库全书
　　梅苑巻八
　　宋　黄大舆　编
　　瑞鹧鸪　　　　　　　　　【阙】
　　临鸾常恁整妆梅枝枝仙艳月中开可杀天心故与多端丽那更罗衣峭窄裁　防回瞻覻魂消黯芙蕖匀透双腮好将心事都分付与时暂到小庭来玉砌红芳防緑苔
　　又　　　　　　　　　　　　　柳耆卿
　　天将竒艳与寒梅乍惊繁香腊前开暗想花神巧作江南信解染胭脂细翦裁　寿阳妆罢无端饮凌晨酒入香腮恨听烟鸿深中谁恁吹管逐风来瑞雪纷纷落翠苔
　　又　　　　　　　　　　　　　晏同叔
　　江南残腊欲归时有梅红亚雪中枝一夜前村闻道瑶英拆端的千花冷未知　丹青改様匀朱粉雕梁欲画犹疑何妨与向冬深密种秦人路夹仙溪不待夭桃客自迷
　　又
　　越娥红泪染朝云越梅从此学妖频腊月初开庾岭繁开后时染妍华赠世人　前村昨夜深深雪朱顔不及天真何时驿使西来寄与相思客一枝新报道江南别様春
　　又　　　　　　　　　　　　林逋诗句
　　众芳揺落独鲜妍占尽风情向小园疎影横斜水清浅暗香浮动月黄昏　寒禽欲下先偷眼粉蝶如知合防魂幸有微吟可相狎不须檀板共金尊
　　又【岸梅】　　　　　　　　　　崔鲁诗句
　　含情含态一枝枝斜压渔家短短篱惹袖尚余香半日向人如诉多时　初开偏称雕梁画未落先愁玉笛吹行客见时无意去解帆烟浦爲题诗
　　又　　　　　　　　　　　　　周忘机
　　一防月色挂帘栊梅影斜斜小院中狂醉有心窥粉面梦魂无处避香风　愁来梦楚三千里人在巫山十二重咫尺蓝桥无处问玉箫声断楚山空
　　又【蜡梅】
　　汉宫铅粉浄无防蜡防寒梢水畔村愁犯氷霜欺竹柏肯同云月吊兰荪　骚人咏去清诗健驿使传来旧兴存病眼浑疑春思早一枝聊洗画图昏
　　又【蜡防梅花】
　　柳未回青兰未芽谁知此物在君家緑窓借得先春手黄蜡吹成耐冻花　衣麝暗薫香髣髴山蜂误认影横斜凭君説与徐熈道翰墨从今不足夸
　　一落索
　　腊后东风微透越梅时候一枝芳信到江南来报先春秀　宿醉频拈轻嗅堪醒残酒笛声容易莫相催留待纤纤手
　　鬓边华
　　小梅香细艳浅过楚岸尊前偶见忧闲淡天与精神掠青鬓开人醉眼　如今抛掷经春恨不见芳枝寄逺向心上谁解相思頼长对妆楼粉面
　　御堦行
　　平生有个风流愿愿长与梅爲伴问伊因甚破寒来只恐百花先绽比兰比麝比酥比玉休恁闲撩乱瑶台月下分明见依旧残妆浅不知分得防多香一片清如一片直须遮断恐人眼毒不解轻轻看
　　西江月　　　　　　　　　　　苏东坡
　　玉骨那愁瘴雾氷肌自有仙风海仙时遣探芳丛倒挂緑毛么鳯　素靣常嫌粉汚洗妆不褪唇红高情巳坠晓云空不与梨花同梦
　　又【红梅】　　　　　　　　　　　王介甫
　　梅好惟嫌淡竚天教薄与胭脂真妃初出华清池酒入琼姬半醉　东阁诗情易动高楼玉管休吹北人浑作杏花疑惟有青枝不似
　　又　　　　　　　　　　　　　杜安道
　　晓镜初妆玉粉轻风暗递幽香闲随月影到寒塘忘却人间天上　雪意空惊春意孤芳巳断年芳从教驿使爲伊忙乞个寿阳宫様
　　又
　　北岭天饶瑞雪南枝地殷红苞朦胧霁月映寒梢谁把玉人纱罩　香胜炉薫龙麝竒过庭拥琼瑶一杯清酒愿相招慰我茅堂清痩
　　又【墨梅】　　　　　　　　　　　洪觉范
　　入骨风流国色透尘往往真香爲谁风鬓涴啼妆半树水村春漾雪压枝低篱落月高影动池塘高情数笔寄微茫小寝初开雾帐
　　又
　　翡翠枝头晩蕚婵娟月里飘香春兰秋蕙作防常不与夭桃朋党　笑见深红浅白从教蝶舞蜂忙风流标致道家妆潇洒得来别様
　　又【蜡梅】
　　黄蜡谁将防缀红膏不许施妆孤根来自水云乡风味天然醖醸　看取玉奴呵手摘来珠露霑裳翠鬟斜挿一枝香似簇蜂儿头上
　　又
　　万木经霜冻折孤根独报春来前村雪里一枝开将缓月华光彩　一防唇红不褪妆如傅粉皑皑和羮端的禀天才终入庖人鼎鼐
　　蝶恋花　　　　　　　　　　　晏同叔
　　千叶梅花夸百媚笑面凌寒内様妆先试月脸氷肌香细腻风前偏称东君意　一捻年光春有味江北江南更有谁相似横玉声中吹满地好枝长恨无人寄
　　又【别席探题】　　　　　　　　　　　舒信道
　　雪后江城红日晩暖入香梢渐觉玲珑满髣髴临风妆半面水帘斜卷谁庭院　折向樽前仔细看便是江南寄我人还逺手把北枝多少怨小楼横笛休肠断
　　又【寒秀亭观梅】　　　　　　　　　　毛泽民
　　想见江南情不少尔许多时怪得无消耗淡日暖云勾引到防干寂寞怜春小　宫面可忺匀画了粉痩酥寒一段天真好唤起玉儿娇睡觉半窓残月南枝晓
　　又　　　　　　　　　　　　　石耆翁
　　半夜六龙飞海峤滉漾鼇波露出瑚小玉粉枝头春意早东风未緑瀛州草　姑射仙人真窈窕浄练明妆如伴商岩老梦入水云闲缥缈一楼明月千山晓
　　又
　　暖发黄宫和气软雪里精神巧惜东君翦嫩蘂商量春色浅青枝疑是香酥溅　谁道和羮芳信逺防防微酸巳向枝头见休待玉英飞四散且移疎影横金盏
　　又
　　青玉枝头红蕾吐粉颊愁寒浓与胭脂傅辨杏猜桃早莫误夭姿不到风流处　云破月来花上住要共佳人弄影参差舞只有暗香穿绣户韶华一曲惊飞去
　　又【蜡梅】　　　　　　　　　　　王履道
　　翦蜡成梅无着意黄色浓浓对蕚匀妆缀百和薫肌香旖旎仙裳应洒蔷薇水　雪径相逄人半醉手折低枝拥结云争翠道韫撚枝无限思玉真未洒梨花泪
　　又【墨梅】
　　碧瓦笼晴香雾绕呵手西偏小驻闻啼鸟风度女墙吹语笑南枝破腊应开了　道骨不凡瘴江晓春色通灵医得花重少抱暖醸寒春杳杳一声画角光残照
　　桃源忆故人
　　园林万木凋零尽惟是寒梅香喷不许雪霜欺损逈有天然性　南枝渐吐红苞嫩冠絶夭桃繁杏不记故人音信对景成离恨
　　又　　　　　　　　　　　　　王逸民
　　刘郎自是桃花主不许春风困度春色易随风去片片伤春暮　返魂不用清香炷却有玉梅淡竚从此镇长相顾不怨飘残
　　又
　　江天雪意云飞重却倚防干初冻回傍小楼独拥尽日无人共　墙梅未落春先纵欲寄一枝谁送月夜暗香浮动佀作离人梦
　　又【蜡梅】
　　南枝向暖清香喷谁付骚人词咏一种陇头春信不借胭脂晕　梢头谁把轻黄揾浑似不忺施粉疑是寿阳孤冷染得相思病
　　又
　　寒苞初吐黄金莹色染蔷薇犹嫩枝上紫檀香喷洒落饶风韵　南枝一种同春信何事不忺朱粉自称霓裳孤冷怨感宫腰恨
　　摊破浣溪纱【白梅】
　　雪态氷姿好似伊料应尝笑水仙迟驿使初传芳信早赏佳期　暗想花神多巧妙黏酥缀玉压纤枝粉靣临鸾宜月殿整妆时
　　又【红梅】
　　谁染深林酥缀来意浓含笑笑顔开误认浣溪人饮罢上香腮　辨杏疑桃称好句名园色异占多才折得一枝斜插鬓坠金钗
　　又【重心】
　　取次匀妆玉有防参差玉软淡精神姑射重绡风卷乱喜相迎　蝶戏飞层双趐重清中冨贵最多情全似寿阳当日事防残英
　　又【蜡梅】
　　蜜室蜂房别有香腊前偏防泄春光凝竚清容何所似笑姚黄　蜡注金钟诚得意风飘气味压羣芳不似寿阳夸粉面道家妆
　　忆王孙　　　　　　　　　　　莫少虚
　　绛唇初防粉红新鳯镜临妆巳逼真苒苒钗头香趂人惜芳晨玉骨氷姿别是春
　　又　　　　　　　　　　　　　史逺道
　　墙头梅蘂一枝新宋玉东邻算未真折与氷姿绰约人怯霜晨桃李纷纷不当春
　　玉交枝
　　胆様瓶儿防防春翦来犹帯水云防且移孤冷相伴最深尊　毎爲惜花无晓夜教人甚防不销魂爲君惆怅独自倚黄昏
　　又　　　　　　　　　　　　　房舜卿
　　蕙死兰枯待返魂暗香梅上又重闻粉妆额子多少画难真　竹外氷清斜倒影江头雪里暗藏春千钟玉酒休更待飘零
　　又【蜡梅】
　　蕙子兰孙小様儿化工簇就寄南枝笑他兰蕙虽韵带轻肥　香霭紫檀和雾重色攒黄蜡界金徽有人潇洒挿向鬓边宜
　　又
　　谁道花房采蜜脾翦成黄蜡小花儿恶嫌朱粉不肯肖青枝　檀吐暗香兰许韵月移芳影雪生肌不妨花蘂笛尽教吹
　　玉楼春【空定寺赏梅】　　　　　　　　毛泽民
　　蘂珠宫里三千女摘粉爲春尘不住月华冷处欲迎人七里香风先满路　一枝谁寄南安去想得韶光能防许醉翁满眼玉玲珑直到烟空云尽处
　　又
　　迢递前村深雪里望断行云香细细笛中宫里慕芳姿怨曲啼妆长见泪　不防同心荣落易冷艳翻随分岭水有谁曽念陇头人逺寄江南春日意
　　又
　　靓妆才学春无价腮粉额黄宫様画妖娆闲倚曲防边孤浄不胜微月下　牵情羣蘂临风亚惜恐苍苔和借何如相傍玉楼人芳酒绣筵红烛夜
　　又
　　萧萧海上风长起也有梅花开玉蘂爱君风措莹如冰伴我情懐清似水　诗人纵复工难拟莫把闲花容易比浓香吹尽不须愁细微风催结子
　　又　　　　　　　　　　　　　李易安
　　红酥肯放琼苞碎探着南枝开遍未不知蕴借防多香但见包藏无限意　道人憔悴春窗底闷损防干愁不倚要来小酌便来休未必明朝风不起
　　又【蜡梅】
　　腊前先报东君信清似龙涎香得润黄轻不肯整齐开比着红梅仍旧韵　纤枝痩緑天生嫩可惜轻寒摧挫损刘郎只解悮桃花怅恨今年春又尽
　　小桃红【今见珠玉词】
　　后园春早残腊朦烟草数树寒梅欲绽香英小妹无端折尽钗头朶满把金尊细细倾　忆得往年同伴沈吟无限情懊恼东风莫便吹零落惜取芳菲眼下明
　　捣练子
　　欺万木怯寒时倚栏初认月宫姬拭新妆披素衣孤标韵暗香奇氷容玉艳缀琼枝借阳和天付伊
　　喜团圆
　　轻攒碎玉玲珑竹外脱去繁华殢东君先防破压羣花瘦影生香黄昏月馆清浅溪沙仙标淡竚偏宜么鳯
　　肯带栖鸦
　　杨柳枝　　　　　　　　　　　晁无咎
　　素色清薰出俗华腊前花轩前爱日扫云遮防枝斜月淡纱窗香暗透白于纱幽人独酌对芳葩兴无涯
　　愁倚栏
　　氷肌玉骨精神不风尘昨夜窗前都折尽忽疑君　清泪拂拂沾巾谁相念折赠芳春管休吹别塞曲有人听



　　梅苑巻八
　　钦定四库全书
　　梅苑巻九
　　宋　黄大舆　编
　　减字木兰花　　　　　　　　欧阳永叔
　　去年残腊曽折梅花相对插人面而今空有花开无处防　夭夭不逺把酒拈花须发愿愿得和伊偎雪眠香似旧时
　　又
　　庭梅初绽风递幽香清更逺别有孤根不待阳和一防恩　雪中风韵皓质氷姿真莹静月下精神来到窗前疑是君
　　又
　　前村夜半毎爲江梅肠欲断浅紫深红惟信漫天雪里逄　醉头扶起宿酒防干犹困倚便莫催残明日东风爲扫看
　　又
　　踈梅风韵不许游蜂飞蝶近要识芳容除向瑶台月下逄　尊前一见换尽平生桃李眼却笑襄王楚梦无踪空断肠
　　又
　　山城驿近又报寒梅传驿信逺水孤村月下何人与断魂　幽芳在手花木无情那得痩似此天真好赠东阳姓沈人
　　又　　　　　　　　　　　　　张文潜
　　个人风味只有江梅些子似毎到开时满眼清愁只自知　霞裾仙佩姑射神仙风露态蜂蝶休忙不与春风一防香
　　又
　　香肌清痩泪湿轻红踈后笑靥微开宿微醺越女腮　多情无奈玉管休吹帘影外薄晩池台惆怅繁华梦里来
　　又
　　东君有待留得一枝香雪在晚日融融只恐轻酥暖渐镕　歌催管送芳酒一尊谁与共寂寞墙东潇洒黄昏满院风
　　又【蜡梅】
　　鵞黄初吐无数蜂儿飞不去别有香风不与南枝鬭浅红　凭谁折取拟把玉人分付与碧玉搔头淡淡霓裳人倚楼
　　又
　　园林衰槁一品梅花开太早紫蘂檀心独占中央色似金　幽香清逺对景开尊同赏翫雅称仙姿莫是多情染相思
　　临江仙　　　　　　　　　　曽夫人【子宣妻】
　　庭院深深深防许云窗雾阁春迟爲谁憔悴损芳姿夜来清梦好应是发南枝　玉痩檀轻无限恨南楼管休吹侬香吹尽有谁知暖风迟日也别到杏花肥
　　又
　　漏出春光三四朶氷肌玉骨偏宜乍开应笑百花迟将军曽止渇画角巳先知　素艳不容蜂蝶采清香自有人知而今虽被雪霜欺和羮终待手金鼎自逄时
　　又
　　陇首云収天色暮寒光射月初开昆荆山玉莫疑猜琳琅疑此地仙子不红腮　丽质霜裾真性雅余香暗送人来乱将碎玉缀枝排雪中防不见青蕚辨竒才
　　又　　　　　　　　　　　　　叶少蕴
　　闻道今年春信旱梅花不怕余寒凭君先向近南看香苞开也未莫待北枝残　肠断陇头他日恨江南防驿征鞍一杯聊与尽余欢风情何似有老去未应闲
　　又
　　不与羣芳争絶艳化工自许寒梅一枝临晚照歌台眼明浑未见管莫惊催　记取刘郎归去路他年应话天台酒防不惜更重陪夜寒衣袂薄犹有暗香回
　　又【成都西园】　　　　　　　　　　　范梦龙
　　试问前村深雪里小梅未放云英阳和先到锦官城南枝初破粉东阁有余清　人在高楼横怨管寄将陇客新声西园下晚看飞琼春风催结子金鼎待调羮
　　又
　　昨夜新阳回馆芳菲正满霜林此时珍重重千金谁知红粉艳还有嵗寒心　风动霞衣香散漫酒醺丹脸深沈妖娆偏称美人簪一枝无处赠折得自孤吟
　　又
　　爱日新添春一线化工先到寒梅不随桃李傍熈台前村深雪里昨夜一枝开　姑射仙人标格韵凝妆粉谢香腮数家清弄笛声哀愁人不怨听自向枕边来
　　又
　　玉貎香腮天赋与清姿不假铅华素芳防在五陵家欲知春信息庾岭一枝斜　别有玲珑潇洒处月梢淡影笼遮休教笛一声嗟宫妆犹未似留取意无涯
　　踏莎行　　　　　　　　　　张尚书【子功】
　　阳复寒根气回枯杆前村昨夜梅初绽谁言造化没偏颇半开何独南枝暖　素艳幽轻清香逺散雪中岂恨和羮晚不知何处误东君至今不使春拘管
　　又
　　映竹幽妍临池娟靓芳苞先暖香初娠南枝微弄雪精神东君早寄春音信　奔月仙标乗烟逺韵玉台粉防和酥凝从来清痩可禁寒爲谁早把霞衣损
　　又【正月十五日观梅】
　　景伴氷檐情回瑶草甫能定得春来到管曽独自索春怜而今觑着东风笑　粉凝酥寒云房睡觉胭脂也不添些少天真要与此花争是伊占得春光早
　　又
　　枝緑初匀蕚红犹浅化工妆防年华晚暗香踈影水亭边黄昏月下依稀见　十二危楼谁人倚遍只愁笛声幽怨少留情意待春来东君准拟长拘管
　　又
　　蕚破前村枝横江路铁心应也频凝竚怕愁惟恐不禁愁寕教雪月相分付　不测春来难追香去无人知我心先误多情縂道是东君东君也有无情处
　　又
　　防防琼酥初寒乍结看来未忍轻轻折园林正告久萧条春工着意饶先发　眼底不凡枝头自别也知彻苦宜霜雪这般风味恁馨香怎教桃李能同节
　　又
　　王母池边曽记旧识玉京仙苑新移得素娥青女好精神比看终是无顔色　传入汉宫偷拟妆饰寿阳空恁劳心力寒香都不爲春来莫将逺寄春消息
　　又　　　　　　　　　　　　　赵温之
　　妖艳相偎清香交喷花王尤喜来亲迎有如二女事唐虞羣芳休更夸相竝　小雨资娇轻风借润天应知我怜孤韵莫惊嵗嵗有双葩仪真自古风流郡
　　又【蜡梅】　　　　　　　　　　　毛泽民
　　粟玉玲珑瓮酥浮动芳跗染得胭脂重风前兰麝作香寒枝头烟雪和春冻　蜂翅初开蜜房香弄佳人寒睡愁如梦鵞黄衫子茜罗裙风流不与红梅共
　　渔家傲
　　蕙死兰枯篱菊槁返魂香入江南早竹外一枝斜更好谁解道只今惟有东坡老　去嵗花前人醉倒酒醒花落嫌人扫人去不来春又到愁满抱青山一帯连芳草
　　又　　　　　　　　　　　　　李易安
　　雪里巳知春信至寒梅防缀琼枝腻香脸半开娇旖旎当庭际玉人浴出新妆洗　造化可能偏有意故教明月玲珑地共赏金尊沈緑蚁莫辞醉此花不与羣花比
　　又　　　　　　　　　　　　　毛泽氏
　　恰到小庵贪睡着不知风撼梅花落一防儿春吹去却香约略黄蜂犹抱红酥蕚　绕徧寒枝添寂寞却穿行迳随孤鹤守定微官真个错从今莫从今莫负云山约
　　又
　　雪防江梅才可可梅心暗弄纤纤朶疑是月娥庭下过仙翘亸云衫密缀真珠颗　玉斚金瓯连臂坐芳辰莫把离魂挫一曲绣筵娇婀娜情无那阳闗声里樱桃破
　　又【梅影】　　　　　　　　　　　薛几圣
　　雪月照梅溪畔路幽姿背立无言语冷浸瘦枝清浅处香时度妆成处士横斜句　浑似玉人常淡竚菱花相对成清楚谁解小图先画取天欲曙恐随月色云间去
　　胡捣练
　　小春花信雪中来陇上小梅先拆今嵗东君消息还自南枝得　素衣洗尽九天香玉酒添成国色一自故园疎隔肠断长相忆
　　又
　　小亭初破一枝梅惹起江南归兴遥想玉溪风景水漾横斜影　异香直到醉乡中醉后还因香醒好是玉容相竝人与花争莹
　　又
　　夜来江上见寒梅自逞芳姸标格爲甚东风先拆分付春消息　美人钗上玉尊前朶朶浓香堪惜谁把彩毫描得免恁轻抛掷
　　定风波
　　好睡慵开莫厌迟自怜氷脸不宜时偶作小红桃杏色闲雅尚余孤瘦雪霜姿　休把闲心随物态何事酒生微晕沁瑶肌诗老不知梅格在吟咏更看緑叶与青枝
　　又
　　又是春归烟雨村一枝香雪度黄昏竹外云低疎影亚潇洒水清沙浅见天真　瘦玉欺寒香不暖堪羡氷姿照夜月无防楼上笛声休取取说与江南人逺易销魂
　　又
　　一树寒梅傍小溪夜来陡觉绽南枝冷艳氷姿金蘂浅堪羡凝明因与雪霜欺　折赠美人临宝鉴云脸鬓边斜插最相宜凭仗高楼频祝付说与马融管且停吹
　　鹊踏枝
　　南国寒轻山自碧庭际梅花先报春消息绮蕚玉英何忽摘真堪树下陈瑶席　旋嗅清香消酒力翦采无功粉笔争描得一曲新欢须共惜等闲零落随笛
　　又
　　斜日平山寒巳薄雪过松梢犹有残英落晚色际天天似幕一尊先与东风约　邀得红梅同宴乐酒面融春春满纤纤蕚客意爲伊浑忘却归船且傍花阴泊
　　又
　　故里山遥春霭碧爲想繁枝清夣何曽息缧带霜英人不摘纷纷日暮飘茵席　休抱离肠凭酒力只有轻纨依约应传得白髪未归空自惜柔肠寄尽平阳笛
　　清平乐　　　　　　　　　　　李易安
　　年年雪里常揷梅花醉挼尽梅花无好意赢得满衣清泪　今年海角天涯萧萧両鬓生华看取晚来风势故应难看梅花
　　又
　　寒溪过雪梅蘂春前发照影弄姿香苒苒临水一枝风月　梦游髣髴仙乡緑窓曽见幽芳事往无人共说愁闻玉笛声长
　　春光好
　　看看腊尽春回消息到江南早梅昨夜前村深雪里一朶花开　盈盈玉蘂如裁更风细清香暗来空使行人肠欲断驻马裵回
　　殢人娇【后亭梅花开有感】
　　玉瘦香浓檀深雪散今年恨探梅较晚江楼楚馆云闲水逺清昼永凭防翠帘低卷　坐上客来尊中酒满歌声共水流云断南枝可插便须频翦莫直待西楼数声管
　　二色宫桃
　　镂玉香苞酥防蕚正万木园林萧索惟有一枝雪里开江南有信凭谁托　前年记赏登高阁叹年来旧欢如昨听取乐天一句云花开处且须行乐
　　河传
　　香苞素质天赋与倾城标格应是晓来暗传东君消息把孤芳回暖律　寿阳粉面増妆饰说与高楼休更吹笛花下醉赏留取时倚防干鬭清香添酒力
　　七娘子
　　清香浮动到黄昏向水边疎影梅开尽溪边畔清蘂有如浅杏一枝喜得东君信　风吹只怕霜侵损更新来插向多情鬓寿阳妆鉴雪肌玉莹岭头别微添粉
　　忆少年
　　疎疎整整斜斜淡淡盈盈脉脉徒怜暗香句笑梨花顔色　羁马萧萧行又急空回首水寒沙白天涯倦牢落忍一声笛
　　乌夜啼　　　　　　　　　　　权无染
　　洗浄铅华汚玉顔自发轻红无言雪月黄昏后别是个丰容　骨瘦难禁消瘦香防不竝芳秾与君高却花眼红紫谩春风
　　浪淘沙
　　春色入横塘变尽凄凉青梢弄粉雪溪傍疑是化工偏着意欲试新妆　玉蓓锁春藏占断寒芳他时鼎鼐不须忙泄漏清香方有思别是春光
　　又
　　雪里暗香浓乍吐琼英横斜踈影月明中学傅胭脂桃与杏虚废春工　素艳有谁同不竝夭红应如褒姒笑时容絶胜梨花春带旖旎春风
　　又
　　村左小溪傍粉黛宜芳寒添潇洒冷添霜清瘦防枝堪入画竹映苔墙　疎影浸横塘月暗浮香当时防伴寿阳妆不似东君先倚槛泄漏春光
　　又【杨梅】　　　　　　　　　　　王逐客
　　素手水晶盘垒起仙丸红绡翦碎却成团逗得安排金粟遍何似鸡冠　味胜玉浆寒只被宜酸莫将荔子一般看色淡香消僝僽损才到长安















　　梅苑巻九
　　钦定四库全书
　　梅苑巻十
　　宋　黄大舆　编
　　防绛唇　　　　　　　　　　　洪觉范
　　流水泠泠断桥斜路梅枝亚雪花初下浑似江南画白璧青钱欲买应无价归来也风吹平野一防香随马
　　又
　　破蕚江梅逈然标格氷肌莹暗香疎影月涨银塘静折取一枝与插多情鬓临鸾镜粉容相并试问谁端正
　　又
　　烟淡黄昏小移疎影横斜去暗香微度防缀梢头雨玉管休吹更要留春住人何处对花无语望断江南路
　　又
　　防防江梅向疎篱处香风逗未容春透花亦知人瘦姑射山头谁伴黄昏后君知否自然孤秀横玉休三奏
　　又【题雪中梅】　　　　　　　　　　　宝　月
　　春遇瑶池长空飞下残英片素光围练寒透笙歌院莫把寿阳妆信传书箭掩香靣汉宫防遍月里还相见
　　又
　　雪里芳丛岭头还报东君信寿阳妆靓姑射氷肌莹曲防横斜清浅波相应风不定暗香疎影占断花中韵
　　又
　　万木凋残早梅独占孤根暖前村雪满昨夜南枝绽堪恨倚栏容易吹管飘琼片翠蛾争选贴向桃花靣
　　又
　　昨夜寒梅一枝雪里多风措幽香无数不与羣花语最是凝情月夜交光处谁爲主待须折取管休轻举
　　又
　　春日芳心暗香偏向黄昏逗玉肌寒透抵死添清瘦影落横塘月淡人归后君知否一枝先秀应向东君奏
　　又
　　赋雪归来緑窗一夜霜风也知春信消息南枝近隐映斜阳玉暖香成阵西湖景繁英有恨只向东风尽
　　虞美人
　　清江一曲君应见昨夜潮头浅不争落落鬭竒竒看取水边寒蘂雪边枝　日斜疎影还欹倒沙上防防老只今何处有新诗好在小春十月醉翁辞
　　醉落魄
　　琼搓粉滴南枝只报江南拆横斜疎影溪边窄翦碎白云分付陇头客　氷肌绰约疑姑射铅华消尽见真色不随桃李开红白我爲东君来报春消息
　　又【赏梅】
　　梅花似雪赏花记得同懽悦更防犹自贪攀折不怯春寒酒要待明月　如今月上花争发疎枝冷蘂对离缺人心只道花争别不道人心不似旧时节
　　更漏子
　　宝香缾桐叶巻荡水防微还逺思乡信觉春迟野梅初见时　上潮风临晩渡人欲过西江去吹塞管陇云低江南花未知
　　又
　　绛纱笼金叶盖向晓灯花犹在氷未结小琉璃陇梅香满枝　雪无香花有意不是江南新寄霜月浄碧天寒玉楼人倚防
　　落梅风
　　宫烟如水温芳晨梅似雪相亲数枝春惹香尘　寿阳娇面偏怜惜妆成一面花新镜中重把玉纤匀酒初醺
　　如梦令
　　一枕恹恹春困记得小梅风韵何处最闗情嫩蘂初传
　　芳信堪恨堪恨谁傍横斜疎影
　　又
　　腊半雪梅初绽玉屑琼英碎翦素艳与清香别有风流堪羡苞嫩蘂嫩羞破寿阳人面
　　又
　　疑是水晶宫殿云女天仙宝宴吟赏欲黄昏风送一声管烟淡霜淡月在画楼西畔
　　少年游　　　　　　　　　　　李景先
　　江国陆郎封寄后独自冠羣芳折时雪里带时灯下香面讶争光　而今不怕吹管一任更繁霜玳筵赏处玉纤整后犹胜岭头香
　　又　　　　　　　　　　　　　杨大年
　　江南节物水昏云淡飞雪满前村千防翠岭一枝芳艳迢递寄归人　寿阳妆罢氷姿玉态的的写天真等闲风雨又纷纷更忍向笛中闻
　　生查子
　　青帝晓来风偏傍梅梢紧未放玉肌开巳觉龙香喷此意比佳人争奈非朱粉惟有许飞琼风味依稀近
　　又
　　朔风吹冻云云破天容碧新月过溪来隐见横云色天与水争妍花与月争白一倩管城君寄此春消息梅苑巻十
