　　钦定四库全书　　　　　集部十
　　提要
　　归愚词　　　　　　　词曲类一【词集之属臣】等谨案归愚词一巻宋葛立方撰立方有韵语阳秋已别着録此归愚词一巻与陈振孙书録解题合宋人之中父子以填词名家者惟晏殊晏几道后则立方与其父胜仲为最着然词多平实铺叙少清新宛转之思而大致不失宋人规格流传既久存之亦可备词中一家毛晋尝称集内雨中花眼儿媚两调俱不合谱未敢妄为更定今防考名家词集其眼儿媚乃朝中措之譌欧阳修平山阑槛倚晴空一阕可以互证至雨中花调立方两词叠韵初无舛误以词律反覆勘之实题中脱一慢字此调京镗辛弃疾皆有传作立方词起三句可依辛词读第四第五句京辛两家皆作上五下四立方则作上六下三虽微有不同而同是九字其余则不独字数相符平仄亦毫无相戾其为雨中花慢实无可疑晋盖考之未审他如满庭芳一调连成十阕凡后半换二字有用韵者亦有不用韵而直作五字句者考宋人此调此二字本无定式山谷词用韵书舟词不用韵立方两存其体亦非传写有异同也
　　克斋词　　　　　　　词曲类一【词集之属臣】等谨案克斋词一巻宋沈端节撰端节字约之呉兴人是集见陈振孙书録解题然振孙亦不详其始末毛晋跋语疑其即咏贾耘老苕上水阁沈防宗之同族亦无确证惟湖州府志及溧阳县志均载端节寓居溧阳尝令芜湖知衡州提举江东茶盐淳熙间官至朝散大夫其説必有所据独载其词名充斋集则充克二字形近致譌耳其词仅四十余阕多有调而无题考花间诸集往往调即是题如女冠子则咏女道士河渎神则为送迎神曲虞美人则咏虞姬之类唐末五代诸词例原如是后人题咏渐繁题与调两不相涉若非存其本事则词意俱不可详集中如念奴娇二阕之称太守青玉案第一阕之称使君第三阕之称贤侯竟不知所赠何人至念奴娇寻幽览胜一阕似属端节自道据词中自笑飘零惊嵗晚欲挂衣冠神武及羣玉图书广寒宫殿一一经行处云云则端节固当曽官京职以其题已佚遂无援据宋人词集似此者颇少疑原本必属调与题全辗转传冩茍趋简易遂遭删削耳今无可考补姑仍其旧至其吐属婉约颇具风致固不以花庵草堂诸选不见采録减价矣
　　龙川词　　　　　　　词曲类一【词集之属臣】等谨案龙川词一巻补遗一巻宋陈亮撰亮有龙川集别着録宋史艺文志载其词四巻今不传此集凡词三十首巳具载本集然前后不甚铨次其本为毛晋所刋分调类编后有跋称据家蔵旧刻盖摘出别行之本又补遗七首则从黄升花庵词选采入者词多纤丽与今集逈殊或疑作毛晋跋称黄升与亮俱南渡后人何至谬误若此或升惟选绮艳一种而亮子沈所编今集特表其父磊落骨干故若出二手云云理或然也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　归愚词
　　宋　葛立方　撰
　　满庭芳【催梅】
　　霜叶停飞氷鱼初跃梅花犹闷芳丛剪酥装玉应为费天工争奈江南驿使征鞍待一朶香浓慿谁报氷肌仙子闻早驾飞龙　溶溶春意动寒姿未展终愧羣红与斩新末上闲伴长松要看黄昏庭院横斜映霜月朦胧兰堂畔巡檐索笑谁羡杜陵翁
　　又【和催梅】
　　未许蜂知难交雀啅芳丛犹是寒丛东方解冻春仗做春工何事仙葩未放寒苞秘氷麝香浓应须是惊闻羯鼓谁敢喷髯龙　梅花君自看丁香已白桃脸将红结嵗寒三友久迟筠松要看含章檐下闲妆靓春睡朦胧知音是冻云影底铁面葛仙翁
　　又【探梅】
　　狂吹鸣篱祥霙剪水分明欺压寒梅氷威初敛曦影上池防应有一番和气南枝上恐有春来须勤探呼吾笻杖屐齿上苍苔　春风浑未到裵回香径巡绕千回见琼英一防小占条枚且看先锋鬬艳看看便繁蕾齐开香浮动微薰诗梦须更着诗催
　　又【赏梅】
　　腊雪方凝春曦俄漏画堂小秩芳筵玉壶仙蕊帘外羃瑶烟莫话靑山万树聊须对一段孤妍杯行处香参鼻观百濯未为贤　吾庐何处好绣香竹畔偶桂溪边且为渠珍重满泛金船已春醒一枕如今且醉倒花前花飞后欢呼一笑又是説明年
　　又【泛梅】
　　庾信何愁休文何瘦范叔一见何寒梅花酷似索笑画檐看便肯嫣然一笑疎篱上玉脸氷顔须勤赏莫教靑子半着树头酸　朱防聊掩映昆崘顶上琪树团栾命儿曹班坐草草杯盘旋折溪边数朶璚蕤泛蕉叶杯寛从教防尊前有客拍手笑頽山
　　又【簪梅】
　　弄月黄昏封霜淸晓数枝影堕溪滨化工仙手幻出一畨新片片雕酥碾玉寒苞似已泄香尘聊相对畸人投分尊酒认荀陈　吾年今老矣佳人薄相笑揷林中愧苍顔白髪回授乌云玉镜防边试看相宜是浅笑轻颦君知否寿阳额上不似髪边春
　　又【评梅】
　　一阵清香不知来处元来梅已舒英出篱含笑芳意为人倾细看髙标孤韵谁家有别得花人应须是魏征妩媚夷甫太鲜明　北枝方半吐水边疎影绰约娉婷问横空皎月匝地寒霙何似此花清絶慿君为子细推评幽竒处素娥靑女着意为横陈
　　又
　　扉映琉璃窗摇云母水堂新甃云湾际天波面玉镜宝奁寛栏外靑山几叠瑶烟敛影落千鬟寒汀晚芦花飞雪风定白鸥闲　尘寰何处有方壶圆峤弱水波翻问何如藜杖此地跻攀种竹今逾万个风枝静日报平安他年事苍云屯处千亩看栖鸾
　　又【五侄将赴当涂自金坛来别】
　　栗里田园乌衣门巷别来几换星霜华阳仙窟翠桁防衣香梦堕当涂风月披绛帐欲指鳣堂浮鸥外来寜老子特泛霅溪航　相逢春正好梅舒香白栁曵宫黄且相将一笑乐未渠央须念离多防少难轻负百榼霞浆深深观舞囘飞雪乐奏小宫商
　　又【胡汝明罢帅归坐间次韵作】
　　江国麾幢边城鼓角湓川几报严更笑谈油幕英杰为时生腹贮六韬三畧新诗就矛槊频横功名事他年未晚一笴落欃枪　归来何早计白苹洲畔防获深耕又何如竹帛彝鼎垂名犀节徴还伊趂春风外文鹢催行岩廊上谈兵齿颊谠论佐休明
　　锦堂春慢【正旦作】
　　气应三阳氛澄六幕翔乌初上云端问朝来何事喜动门防田父占来好嵗星説道宜官拟更慿髙望逺春在烟波春在晴峦　歌管雕堂宴喜任重不卷交防春寒况金钗整整玉树团团柏叶轻浮重醑梅枝巧缀新幡共祝年年如愿寿过松椿寿过彭
　　水龙吟【游钓防作】
　　九州雄杰溪山遂安自古称佳处云迷半岭风号浅瀬轻舟斜渡朱阁横飞渔矶无恙鸟啼林坞吊髙人陈迹空瞻遗像知英烈垂千古　忆昔龙飞光武怅当年故人何许羊裘自贵龙章难换不如归去七里溪边鸬鸶源畔一蓑烟雨叹如今宕子翻将钓手遮日向西秦路
　　菩萨鬘【侍饮赏黄花】
　　井梧叶叶秋风晚东篱防防金钱满开急为重阳日烘深院香　幽姿无众草莫恨生非早嚼蕊傍池防寿公桑落杯
　　风流子【元旦作】
　　夜半春阳啓东风峭犹带去年寒叹榆塞战尘玉闗烟燧壮心耿耿靑鬓斑斑又还是一年头上到日月信跳丸门帖绘鸡厯颁金鳯酒浮柏叶人颂椒盘　幽园春信近栊静小宴取次追欢聊爱水沉烟袅清唱声闲况良辰渐有梅舒琼蕊栁摇金缕巧缀新旛莫惜醉吟亲侧衣曵荆兰
　　又
　　细草芳南苑东风里赢得一身闲见花朶绣田栁络岸沼氷方泮山雪初残又还是陇头春信动梅蕊入征鞍月里暗香水边疎影淡妆宜瘦玉骨禁寒　泛金溪上好开幽户聊面翠麓云湾知道醉吟堪老名利难闗算书帷意嬾宦涂游倦旧时习气惟有跻攀拟待杖藜花底直到春防
　　多丽【赏梅】
　　冷云收小园一段瑶芳乍春来未回穷腊几枝开犯严霜傍黄昏暗香浮动照淸浅疎影低昻却月幽姿含章媚态姮娥姑射下仙乡倚防看殷懃持酒索笑也何妨堪怜处东君不管独自凄凉　算何人为伊销断古今才子篇章有西湖赋诗处士更东阁年少防郎驿使来时吴王醉处几番牵动广平肠賸宴赏微酸如豆又是隔年长髙楼外莫教羌管吹堕寒香
　　又【七夕游莲荡作】
　　破波光如镜三翼轻舟对雨余重岩叠嶂何妨影堕清流望芙蕖渺然如海张云锦掩映汀洲出水竒姿凌波艳态眼看一叶弄新秋恍疑是金沙池内玉井认峯头花深处田田叶底鱼戏龟游　正微凉西风初度一弯斜月如钩想天津鹊桥将驾看宝奁蛛网初抽晒腹何堪穿针无绪不如溪上少淹留竞笑语追寻惟有沉醉可忘忧慿清唱一声檀板惊起沙鸥
　　沙塞子【咏梅】
　　天生玉骨氷肌瘦损也知他为谁寒底傲霜凌雪不教春知　髙楼横笛试轻吹要一片花飞酒巵沉醉帽檐斜揷折取南枝
　　春光好【立道生日作】
　　去年曾寿生朝正黄菊初舒翠翘今嵗雕堂重预宴梨雪香飘【是时梨花盛开故云】　明年应傍丹霄看宝胯重重在腰鹊尾吹香笼绣段且醉金蕉
　　又【寒食将过淮作】
　　禁烟却酿春愁正系马清淮渡头后日清明催叠鼓应在扬州　归时元已临流要绮陌芳郊恣游三月羇懐当一洗莫放觥筹
　　西江月【开炉】
　　风送丹枫巻地霜干枯苇鸣溪兽炉重展向深闺红入麒麟方炽　翠箔低垂银蒜罗帏小钉金泥笙歌送我玉东西谁管瑶花舞砌
　　蝶恋花【冬至席上作】
　　缇室羣隂清晓散灰动葭莩渐觉防阳扇日永绣工才一线挈壶已报添银箭　六幕无尘开碧汉非雾非烟彷佛登防见梅萼飘香萦小宴霞浆莫放琉璃浅
　　清平乐【子直过省生日殿试席间作】
　　文章惊世半挹南宫第蟾窟澄辉天似洗折得窅窊丹桂　当年蓬矢生贤流霞满祝长年更愿巨鳌连钓枫宸第一胪传
　　减字木兰花【四侄遇省廷试席上作】
　　揺毫铸藻纵有徽之应压倒万里鹏程南省今书淡墨名　胪传丹陛月里桂花先着袂雁墖髙题玉季巍科尚觉低
　　又【章甥筑地相望作】
　　张南周北漫説清漳摇绀碧何似幽栖甥舅相望共一溪　璇题沙版不用买隣糜百万余户增辉庭列芝兰户防枝
　　水调歌头
　　睡鸭凝香缕白酒泻无声郊不办羊酪照筯紫莼此去青山深处邀得白云为伴絶意请长缨一舸背君去几幅布帆轻　帝恩重容禄隠吏祠庭膝间文度安亲得计是扬名珍重金兰交契共惜悤悤别去送我几烟林异日懐君处凝睇乱层岑
　　玉漏迟
　　窗户明环堵山容黛染水光绡舞荷葢擎烟花映步波神女嫩脸铅华掩素无语向薰风凝竚晴又雨征鞞隠隠云洲沙渚　须防风卷还晴看泄丹囊乍飘沉炷鱼飐荷衣珠颗乱倾无数休话金沙玉井争似我神龟处觞为举何人解歌金缕
　　行香子
　　风透纱窗叶落银床夹缬林吹下严霜新篘浮蚁班坐飞觞有岩中秀篱中艳洛中香　金钿放蕊玉粒争芳喷年年来趂清商不应素节还有花王看正封诗龟年调太真狂
　　玉楼春【雪中拥炉闻琵琶作】
　　靑女飞花浓剪水寒气霏微度窗纸人间得骨为罏有麒麟樽有蚁　笙簧冻涩闲纎指香雾防薰罗帐底却教试作忽雷声往往惊开桃与李
　　鹧鸪天【小孙周晬席上作】
　　榴花庭院戏氍毹水剪双眸画不如莫恨未能通瑟僴只今先已辨之无　虎睛浅缀新花帽龙脑浓薰小绣襦乃祖未须贻厥力及时须读五车书
　　浪淘沙【子直新第落成席上作】
　　休看辋川图未是幽居何如云水绕储胥新湿青红开栋宇雾拱风疎　小圃秀郊墟花破平芜五峰列影水平铺只欠五城楼十二便是蓬壶
　　卜算子【赏荷以莲叶劝酒作】
　　明镜葢红蕖轩户临烟渚窣窣珠淡淡风香开樽俎　莫把碧筒弯恐带荷心苦唤我溪边太乙舟防滟盛芳醑
　　又【席间再作】
　　袅袅水芝红脉脉蒹葭浦淅淅西风淡淡烟几防疎疎雨　草草展杯觞对此盈盈女叶叶红衣当酒船细细流霞举
　　夜行船【章甥婚席间作】
　　百尺雕堂悬蜀绣珠外玉防琼甃调鼎名家吹箫贤胄新卜鳯凰佳耦　银叶添香香满袖满金杯寿君芳酒喜动蟾宫祥生熊帐应在细君归后
　　雨中花慢【睢阳途中小雨见桃李盛开作】
　　壮嵗嬉游乐事几经靑门紫陌芳春未见廉纎膏雨浥花尘濯锦宝丝增艳洗妆玉颊尤新向韶光浓处防染芳菲总是东君　苏州老子经雨南园为谁一埽花林谁信道佳声着处肌润香匀晓洗何郎汤饼莫留巫女行云寄言游子也须留眄小驻蹄轮
　　又【奉使途中作和前韵】
　　寄径睢阳陌上忽看天桃秾李争春又见楚宫行雨洗芳尘红艳霞光夕照素华琼树朝新为竒姿芳润拟倩游丝留住东君　拾遗杜老犹爱南塘寄情萝薜山林争似此花如姝丽獭髓轻匀不数江陵玉杖休夸花岛红云少须澄霁一番清影更待氷轮
　　好事近【归有期作】
　　几骑汉旌回喜动满川花木遥睇淸淮古岸散离愁千斛　烟笼沙嘴定连艘鹊脚蘸波绿归话隔年心事秉夜防银烛
　　又【和子直惜春】
　　归日指清明肯把话言轻食已是飞花时頼东风无力　靑帘沽酒送春归莫惜万金掷屈指明年春事有红梅消息
　　眼儿媚【回至汴京喜而成长短句】
　　暂时莫荡出燕然氷柱冻层檐时节马蹄归路杨花乱朴征韀　如今归去银铛宜见七宝床边待得退朝花底家人争卷珠

　　归愚词
　　钦定四库全书
　　克斋词
　　宋　沈端节　撰
　　五福降中天【梅】
　　月胧烟澹霜蹊滑孤宿暮林荒驿绕树微吟廵檐索笑自分平生相得氷池半释正节物惊心泪痕沾臆流水溅溅照影古寺满春色　沉叹今年未识暗香微动处人初寂酷爱芳姿最怜幽韵来款禅房深密他时恨怅却月凌风信音难的雪底幽期为谁还露立
　　卜算子
　　愁极强登临毕竟愁难避千里江山黯淡中总是悲秋意　谁揷菊花枝谁带茱茰佩独倚阑干醉不成日暮西风起
　　又【梅】
　　冷蕊伴疎枝一笑何时共江北江南两处愁忍看花影动　旅泊怕逢春卜睡都无梦嵗暮何郎未得归手撚频呵冻
　　又
　　踏雪看孤芳只有诗人共守定南枝待得开不觉氷轮动　却月与凌风谩説扬州梦想见雕阑曲沼边残雪和烟冻
　　又
　　客里见梅花独赏无人共风度精神总是伊又是归心动　把酒破忧端熏被寻佳梦梦觉香残一味寒有涙都成冻
　　又
　　烘手熨笙簧呵冻匀酥面闲向梅花树下行拜月遥相见　何处托春心乐府流深怨却撚寒窗傍绮疏恨极东风逺
　　忆秦娥
　　凭阑独南山影蘸杯心緑杯心緑悠然忽见卧披横轴西风暗度钗梁玉手香记得人簪菊人簪菊无穷幽
　　韵细看不足
　　惜分飞【桂花】
　　喜入眉心黄防莹珠佩玲珑透影风露萧萧冷梦回月窟香成阵　秋后情懐君莫问了因他瘦损不似寻常韵细看没处安排闷
　　南歌子
　　逺树昏鸦閙衰芦睡鸭双雪篷烟棹炯寒光疑是风林纎月到船窗　时序惊心破江山引梦长思量也待不思量涙染罗巾犹带旧时香
　　鹊桥仙
　　懐人意思悲秋情绪长是文园病后蛛丝轻袅玉钗风想花貌参差依旧　无穷徃事一襟新恨老泪淋浪巵酒天涯相对话平生怅南北还如箕斗
　　醉落魄
　　红娇翠弱春寒睡起慵匀掠些儿心事谁能学深院无人时有燕穿幙　漏声滴尽莲花蕚静看月转西防角世情一任浮云薄花与东君却解慰流落
　　太常引
　　三三五五短长亭都只解送人行天逺树防防怅好梦才成又惊　夜堂歌罢小楼钟断归路已闻莺应是困瞢腾问心绪而今怎生
　　谒金门
　　真个忆花下雨声初息猛记乌衣曾旧识丁寜教去觅春半峭寒犹力泪滴两襟成迹独倚危阑清昼寂草
　　长流翠碧
　　又
　　春欲去人瘦不胜金缕门巷隂隂飞絮舞断肠双燕语孤坐晩闲处月到花心亭午寒色着人无意绪竹
　　鸣风似雨
　　又
　　寻胜去湖色净涵疎树欸乃一声何处起风铃相应语目送遥林修渚畵出江南烟雨山水照人人楚楚锦
　　肠生秀句
　　菩萨鬘
　　春山千里供行色客愁浓似春山碧幸自不思归子规心上啼　芳意随人老緑尽江南草窈窕可人花路长何处家
　　又
　　愁人道酒能消解元来酒是愁人害对酒越思量醉来还断肠　酒醒初梦破梦破愁无干净不如休休时只恁愁
　　浣溪沙
　　灯夜香甘动绮筵明珠颗颗泛瓯圆佳人巧意底难传喜见翻溪流细滑却思信手弄轻纎不知辛苦为谁
　　甜
　　行香子
　　烟淡回塘月疎篁一枝【阙】压尽羣芳翛然风度玉质金章有许多清许多韵许多香　中酒情懐琢句心肠倚屏山子细端相氷芽初试桐子新尝更绮窗前氷壶畔看匀妆
　　喜迁莺
　　莫云千里正小雨乍晴霜风初起芦荻江边月昏人静独自小船儿里消魂几声新厂合造愁人天气怎奈何少年时光景一成抛弃　回首空肠断尺素未传应是无双鲤闷酒孤斟半醺还醒干浄不如不醉有得恁多烦恼直是没些如意受尽也待今回厮见从头説似
　　菩萨鬘
　　楚山千叠伤心碧伤心只有遥相忆解佩揖巫云愁生洛浦春　香波凝宿雾梦断消魂处空听水泠泠如闻宝瑟声
　　朝中措
　　天遥野阔雁书空山逺暮云中目断江南烟雨【阙】　欹枕春风　功名富贵何须计较烟际疎钟解道浅妆浓抹从来惟有坡翁
　　念奴娇
　　灯宵渐近更兵尘初息韶华偏早太守风流张宴乐不管江城寒峭髪底蜂儿钗头梅蕊一一夸新巧笙歌鼎沸万人争看标表　应记革履雍容天香满袖侍宴游三岛圣主中兴思用旧尊礼先朝元老烛赐金莲柑传罗帕行即趋严道深杯休诉任教银漏催晓
　　又
　　重阳恁好正秋清天色水容如防野阔风髙香雾满采菊无人同把堪笑渊明蓬头曵杖吟赏东篱下孤风逺韵至今犹作佳话　争似太守仁贤慈祥恺悌赋政多闲暇千里江山供胜践尊爼延登儒雅只恐相将吹花春宴不许斯民借花朝便坐尚懐方外司马
　　青玉案
　　使君标韵如徐庾更名节髙千古卧治姑溪才小驻闲云无定阳春有脚又作南昌去　兴来亭上清歌度尽能唱公诗句记取诸生临别语从容占对天顔应喜千万留王所
　　祠仙歌
　　雪肌花貌见了千千万眼去眉来几曾管被今回打住没【阙】施程捺地却悔看承较晚　琹心传密意唯有相如失笑他满恁撩乱抖下俏和娇掩翠凌红真个是从前可见据入马牢笼怎干休但拈取真诚试教人看
　　又
　　夜来惊怪冷逼流苏帐梦破初闻竹响向晓开凌乱重寒光清兴发鹤氅谁同纵赏　江南春意动梅竹潜通醉帽冲风自来徃慨念故人疎便理扁舟须信道吾曹清旷待石鼎煎茶洗余醺更依旧归来浅斟低唱
　　又
　　重阳近也渐秋光凄劲宿雨初収好风景正干戈耆定禾黍丰登人意乐歌舞贤侯美政　醉翁游歴处胜槩依然木落淮南见山影有客共登临醉里疎狂欹乌帽从嘲雪鬓但目送孤鸿傍危栏笑问道黄花似谁风韵
　　虞美人
　　去年寒食初相见花上双飞燕今年寒食又花开垂下重不许燕归来　隔听燕呢喃语似説相思苦东君都不管闲愁一任落花飞絮两悠悠
　　又
　　卧红堆碧纷无数春事知何许班班小雨裛梨花又是清明时不归家　伤春减尽东阳带人道多情杀青春留下许多愁分付与君今夜一齐休
　　又
　　暮云衰草连天逺不记离人怨可怜无处不闗情梦断孤鸿哀怨两三声　恨眉醉眼何时见夜夜相思遍梧桐叶落候蛩秋唯有一江烟雨替人愁
　　留春令
　　旧家元夜追随风月连宵欢宴被瞒引得滴流地一似蛾儿转　而今百事心情嬾灯下几曽忺看算静中唯有窗间梅影合是幽人伴
　　如梦令
　　雨后轻寒天气玉酒中人小醉乍报一番秋晚簟清凉如水忺睡忺睡窗在芭蕉叶底
　　薄幸
　　桂轮香满送寒色轻风剪剪又还是幽窗人静梅影参差初转念少年孤负芳音多时不见文君面漫快防琼舟浓熏宝鸭终是心情差嬾　谩就枕浑无寐【阙】听彻天边飞雁闲愁消万缕如何消遣绣衾【阙】忆鸳鸯防细思量遍倚屏山挑尽琴心谁识相思怨休文瘦损觉频移带眼
　　江城子
　　秋声昨夜入梧桐雨蒙蒙洒牕风短杵疎砧将恨到栊归梦未成心已逺云不断水无穷　有人应念水之东鬓如蓬理妆慵览镜沉吟膏沐为谁容多少相思多少事都尽在不言中
　　满庭芳
　　雾薄隂轻林深烟煗海棠特地开迟风光絶豓独自殿芳时须信东君注意花神防别有看持羣英外嫣然一笑富贵出天姿　日长春睡足粉香扑扑酒晕微微明皇当日称许最相宜妃子扶来半醉宫妆淡不扫蛾眉偏怜处流莺惊绕金弹拂丛飞
　　采桑子
　　昔年曽记寻芳处短帽冲寒竹外江干玉面皮儿月下观　而今老大风流减百事心阑谷底林间坐对横枝秪鼻酸
　　西江月
　　一枕香消睡恼十年漂泊江湖空余清梦绕原庐记得林间风度　锦绣谷中旧客襟懐未肯全疎从今不要别人扶醉拥紫云归去
　　喜迁莺
　　氷池轻皱喜寒律乍回微阳初透嵗晚云黄日晴烟煗昼刻暗添宫漏山色岸容都变春意欲传官栁最好处正酥融粉薄一枝梅瘦　行乐春渐近景胜欢长幼丝簧奏鸣玉鹓行退朝花院犹有御香霑袖试问西邻虽富何似东皋依旧趂未老便优游林壑围棊把酒
　　西江月
　　幸自心肠穏审怎禁眼脑迷奚招愁买恨带人疑一味笑吟吟地　闲趂莺来日下却随燕入乌衣阿鬟风味有谁知认得乐天词意
　　念奴娇
　　嫩凉清晓淡秋容横写鲛绡十幅山水光中参意味不管人间荣辱藜杖椶鞵纶巾鹤氅宾主俱遗俗倚防舒啸一樽花下相属　云际有药千年琼瑶争秀发龙蛇新斸富贵功名元自有且乐无穷真福莲社风流醉乡跌宕时奏长生曲月娥同听好风徐韵松竹
　　又
　　洛妃汉女防春寒不惜鲛鮹重叠拾翠江边烟澹澹交影参差胧月秦虢相将英娥接武同宴瑶池雪层氷连璧个中谁敢优劣　着意晕粉饶酥韵多香賸都与羣花别娟秀敷腴索笑处玉脸微生娇靥羞损南枝映翻緑蕚不数黄千叶形容不尽细看一倍清絶
　　又
　　湖山照影正日长娇困不烦匀埽絮满长洲春澹沲开遍呉宫花草嫩緑匆匆轻红蔌蔌渐觉枝头少余芳难并破愁惟有馨醥　应是留得东君海棠方待折玉环娇小雾薄隂轻初睡足宝幄畵屏香袅醉态天真半羞微敛未肯都开了嫣然一笑此时风度尤好
　　又
　　寻幽览胜凭危栏极目风烟平楚自笑飘零惊嵗晩欲挂衣冠神武芳甸时廵醉乡日化庭实名花旅阆风蓬顶自来不见烽火　宴罢玉宇琼楼醉中都忘却瑶池归路俯瞰尘寰千万落峯端栖雾羣玉图书广寒宫殿一一经行处相羊物外旷懐髙视千古
　　克斋词
　　克斋词跋
　　案花庵草堂二集俱不载沈端节故其品行亦无从考帷马端临云字约之家于苕溪岂即沈会宗同族孙沈会宗词亦不多见其脍炙人口者惟咏贾耘老苕上水阁一阕云景物因人成胜槩满目更无尘可碍等开帘幕小阑干衣未解心先快明月清风如有待谁信门前车马隘别是人间开世界坐中无物不清凉山一帯水一派流水白云长自在苕溪渔隠云贾耘老水阁遗址正与余水阁相近景物清旷悉如防宗之词故余尝有句云三间小阁贾耘老一首佳词沈会宗今读克斋词风致亦甚相类独长于咏物写景又不堕郑卫恶习殆梅溪竹屋之流欤海云毛晋识




　　钦定四库全书
　　龙川词
　　宋　陈亮　撰
　　水调歌头【送章徳茂大卿使金】
　　不见南师乆谩説北羣空当塲只手毕竟还我万夫雄自笑堂堂汉使得似洋洋河水依旧只流东且复穹庐拜会向藳街逢　尧之都舜之壤禹之封于中应有一个半个挽雕弓万里烽烟如许千古英灵安在磅礴几时通世运何湏问赫日自当中
　　又【癸夘九月十五日寿朱元晦】
　　人物从来少篱菊为谁黄去年今日倚楼还是听行藏未觉霜风无赖好在月华如水心事楚天长讲论叅洙泗杯酒到虞唐　人未醉歌宛转兴悠扬太平胸次笑他磊磈欲成狂且向武夷深处坐对云烟开敛逸思入防茫我欲为君夀何许得新腔
　　又【和吴允成逰灵洞韵】
　　人爱新来景龙认旧时湫不论三伏小住便觉凛生秋我自醉眠其上任是水流其下湍若为収世事如斯去不去为谁留　本无心随所寓触虗舟东山始末且向灵洞与沈浮料得神仙窟穴争似提封万里大小防琉球但有君才具何用问时流
　　又【和赵周锡】
　　事业随人品今古几麾旌向来谋国万事尽出汝书生安识鹍鹏变化九万里风在下如许上南溟斥鷃防边笑河汉一头倾　叹世间多少恨几时平覇图消歇大家创见又成惊邂逅汉家龙种正尔乌纱白纻驰骛觉身轻樽酒从渠说双眼为谁明
　　念奴娇【至金陵】
　　江南春色筭来是多少胜游清赏妖冶防纤只做得飞鸟向人偎傍地辟天开精神朗慧到底还京様人家小语一声声近清唱　因念旧日山城个人如画已作中州想邓禹笑人无限也冷落不堪惆怅秋水双明高山一弄着我些悲壮南徐好住片防有分来往
　　又【登多景楼】
　　危楼还望叹此意今古几人曾防设神施浑认作天限南疆圵界一水横陈连岗三面做出争雄势六朝何事只成门户私计　因笑王谢诸人登髙懐逺也学英雄涕凭却江山管不到河洛祲氛无际正好长驱不须反顾寻取中流誓小儿破贼势成宁问彊对
　　又【送戴少望叅选】
　　西风带暑又还是长途利牵名役我已无心君因甚更把青衫为客邂逅卑飞几时高举不露真消息大家行处到头须管行得　何处寻取狂徒可能着意更问渠侬骨天上人间最好是閙里一般岑寂瀛海无波玉堂有路穏着青霄翼归来何事眼光依旧生碧
　　贺新郎【同刘元实唐与正陪叶丞相饮】
　　脩竹更深处映帘栊清阴障日坐来无暑水激泠泠知何许跳碎危栏玉树都不系人间朝莫东阁少年今老矣况樽中有酒嫌推去犹着我名流语　大家绿野陪容与筭等闲过了薫风又还商素手弄柔条人健否犹忆当时雅趣恩未报恐成辜负举目江河休感涕念有君如此应忘阻歌未罢谁来舞
　　又【寄辛幼安和见怀韵】
　　老去慿谁说看几番神奇臭腐夏裘冬葛父老长安今余几后死无讐可雪犹未燥当时生髪二十五多少恨筭世间有平分月羌妇弄汉宫瑟　树犹如此堪重别只使君从来与我话头多合行矣置之无足问谁换妍皮痴骨但莫使伯牙絶九转丹砂牢拾取管精金只是铁龙共虎声应裂
　　又【酧辛幼安再用韵见寄】
　　离乱从头说爱吾民金缯不爱蔓藤累葛壮笔尽消人脆好冠盖阴山观雪亏杀我一星星髪涕出女吴成倒转问鲁为齐弱何年月丘也幸由之瑟　斩新换出旗麾别把当时一桩大义拆开収合防地一呼吾徃矣万里摇肢动骨这话覇只成痴絶天地洪炉谁扇鞲算于中安得长坚铁淝水破闗东裂
　　又【懐辛幼安用前韵】
　　话杀浑闲说不成教齐民也解为伊为葛樽酒相逢成二老却忆去年风雪新着了几茎华髪百世寻人犹接踵叹只今两地三人月冩旧恨向谁瑟　男儿何用伤离别况古来几畨际会风从云合千里情亲长晤对妙体本心次骨卧百尺髙楼斗絶天下适安耕且老看买犁卖劎平家铁壮士泪肺肝裂
　　满江红【懐韩子师尚书】
　　曾洗乾坤问何事雄图顿屈试着眼阶除当下又添英物圵向争衡幽愤在南来遗恨狂酋失算凄凉部曲几人存三之一　诸老尽郎君出恩未报家何恤念横飞直上有时还戢笑我只知存饱煗感君原不论阶级休更上百尺旧家楼尘侵帙
　　桂枝香【观木樨有感寄吕郎中】
　　天高气肃正月色分明秋容新沐桂子初収三十六宫都足不辞散落人间去怕羣花自嫌凡俗向他秋晚唤囘春意几曾幽独　是天公余香賸馥怪一树香风十里相续坐对花旁但见色浮金粟芙蓉只解添愁思况东篱凄凉黄菊入时太浅背时太逺爱寻髙躅
　　三部乐【七月送丘宗卿使金】
　　小屈穹庐但二满三平共劳均佚人中龙虎本为明时而出只合是端坐王朝看指挥整办埽荡飘忽也持汉节聊过旧家宫室　西风又还带暑把征衫着上有时披拂休将看花泪眼闻弦病骨对遗民有如皎日行万里依然故物入奏几防天下里终定于一
　　又【七月卄六日寿王道甫】
　　入脚西风渐去去来来早三之一春花无数毕竟何如秋实不须待名品如麻试为君屈指是谁层出十朝半月争看抟空霜鹘　从来别真共假任盘根错节更饶仓卒还他济时好手封侯奇骨没些儿媻姗勃窣也不是峥嵘突兀百二十岁管做彻元分人物
　　瑞雪浓慢【六月十一日寿罗春伯】
　　蔗浆酪粉玉壶氷醑朝罢更闻宣赐去天咫尺下拜再三幸今有母可遗年年此日共道月入怀中最贵向暑天正风云防遇有恁嘉瑞　鹤冲霄鱼得水一超便直入神仙地植根江表开拓两河做得黒头公未骑鲸赤手问何如长鞭尺棰向来王谢风流只今管是
　　阮郎归【重午寿外舅】
　　波光浸晴陂有亭湖岸西芰荷香拂栁丝垂升堂献寿巵　红约腕緑侵衣愿祝屇期颐花间妙语欲无诗一年歌一词
　　祝英台近【六月十一日送叶正则如江陵】
　　驾扁舟冲剧暑千里江上去夜宿晨兴一一旧时路百年忘了旬头被人搀破故纸里是争雄处　怎生诉欲待细与分疏其如有凭据包裹生鱼活底怎遭遇相逢樽酒何时征衫容易君去也自家须住
　　又【九月一日寿兪德载】
　　嫩寒天金气雨揽断一秋事防様霏防还作小晴意世间万宝都成些儿无欠只待与黄花为地　好招致对此郁郁葱葱新篘未成醉番手为云造物等儿戱也知冨贵来时一班呈露便做出人中祥瑞
　　蝶恋花【甲辰夀元晦】
　　手撚黄花还自笑笑比渊明莫也归来早随世功名浑草草五湖却共繁华老　冷淡家生寃得道旖旎妖娆春梦如今觉管领岁华须到了此花之后花应少
　　卜算子【九月十八日夀徐子才】
　　悄静菊花天洗尽梧桐雨倍九周遭烂漫开祝寿当头取　顶戴御袍黄疉秀金棱吐仙种花容晚节香人愿争先覩
　　垂丝钓【九月七日自寿】
　　菊花细雨萧萧红蓼汀渚景物渐幽风致如许秋未莫又值吾初度　看天宇正澄淸欲往登髙未也红尘当面飞舞几人吊古乌帽牢收取短髪还羞觑遐寿身近五云深处
　　彩鳯飞【一作彩鳯舞　七月十六日寿钱伯同】
　　人立玉天如水特地如何撰海南沈烧着欲寒犹煗算从头有多少厚徳阴功人家上一一旧时香案煞经惯小驻吾州才尔依然欢声满莫也教公子王孙眼见
　　这些儿頴脱处髙出书巻经纶自入手不了判断
　　鹧鸪天【懐王道甫】
　　落魄行歌记昔逰头颅如许尚何求心肝吐尽无余事口腹安然岂逺谋　才怕暑又伤秋天涯梦断有书不大都眼孔新来浅羡尔防官作计周
　　谒金门【送徐子宜如新安】
　　新雨足洗尽山城袢溽见说好峯三十六峯峯如立玉四海英逰追逐事业相时伸缩入境徳星须做福只
　　愁金诏趣
　　天仙子【七月十五日寿内】
　　一夜秋光先着栁暑力平明羞失守西风不放入帏饶永昼沈烟透半月十朝秋定否　指防芙蕖凝伫久髙处成莲深处藕百年长共月团圎女进酒男称夀一防浮云人似旧
　　洞仙歌【丁未夀朱元晦】
　　秋容一洗不受凡尘涴许大乾坤这囘大向上头些子是雕鹗抟空篱防下只有黄花几朶　骑鲸汗漫得人同坐赤手丹心扑不破问唐虞禹汤武多少功名犹自是一防浮云铲过且烧却一瓣海南沈任拈取千年陆沈竒货
　　踏莎行【懐叶八十推官】
　　书册如仇旧逰浑讳有懐不断人应异千山上去梦魂轻片帆似下蛮溪水　已共酒杯长坚海见君忽忘花前醉从来解事苦无多不知解到毫芒未
　　南乡子【谢永嘉诸友相饯】
　　人物满东瓯别我江心识俊逰北尽平芜南似画中流谁系龙骧万斛舟　去去几时休犹是潮来更上头醉墨淋漓人感旧离愁一夜西风似夏不
　　防绛唇【咏梅月】
　　一夜相思水边清浅横枝瘦小窻如昼情共香俱透清入梦魂千里人长乆君知否雨僝云僽格调还依旧










　　龙川词
　　龙川词跋
　　同甫一名同永康人光宗策进士羣臣奏其巻第三御笔擢第一既知为同甫大喜又有天留遗朕之诏其恩遇如此据叶水心序其集云四十巻今行本止三十巻想尚多佚遗其最著者莫如上皇帝四书及酌古论自赞云人中之龙文中之虎真无忝矣第本集载词选三十阕无甚诠次如寄辛幼安贺新郎三首错见前后予家蔵龙川词一巻又每调类分未知孰是读至巻终不作一妖语媚语殆所称不受人怜者欤湖南毛晋识







　　龙川词补遗
　　水龙吟【春恨】
　　閙花深处层楼画帘半卷东风软春归翠陌平莎茸嫩垂杨金浅迟日催花淡云阁雨轻寒轻煗恨芳菲世界游人未尝都付与鸎和燕　寂莫凭髙念逺向南楼一声归雁金钗鬭草青丝勒马风流云散罗绶分香翠绡封泪几多幽怨正销魂又是疎烟淡月子规声断
　　洞仙歌【雨】
　　琐窗秋莫梦髙唐人困独立西风万千恨又檐花落处滴碎空堦芙容院无限秋容老尽　枯荷摧欲折多少离声锁断天涯诉幽闷似蓬山去后方士来时挥粉泪防防梨花香润断送得人间夜霖铃更叶落梧桐孤灯成晕
　　虞美人【春愁】
　　东风荡飏轻云缕时送萧萧雨水边台榭燕新归一口香泥湿带落花飞　海棠糁径铺香绣依旧成春痩黄昏庭院栁啼鸦记得人和月折梨花
　　眼儿媚【春愁】
　　试灯天气又春来难说是情懐寂寥聊似扬州何逊不为江梅　扶头酒醒炉香灺心绪未全灰愁人最是黄昏前后烟雨楼台
　　思佳客【春感】
　　花拂阑干栁拂空花枝绰约栁鬟松蝶翻淡碧低边影莺啭浓香杪处风　深院落小帘栊寻芳犹忆旧相逢桥边携手归来路踏皱残花几片红
　　清平乐【秋晚伯成兄徃龙兴山中意其登山临水不无闺房之思作此词恼之】
　　银屏绣阁不道鲛绡薄嘶骑囱囱尘漠漠还过夕阳村落　乱山千叠无情今宵遮断愁人两处香消梦觉一般晓月秋声
　　滴滴金
　　断桥雪霁闻啼鸟对林花弄晴晓画角吹香客愁醒见梢头红小　团酥剪蜡知多少向风前压春倒江嶂人烟画图中有短篷香绕















　　龙川词补遗防
　　余正喜同甫不作妖语媚语偶阅中兴词选得水龙吟以后七阕亦未能超然但无一调合本集者或云赝作葢花庵与同甫俱南渡后人何至误谬若此或花庵专选绮艳一种而同甫子沈所编本集特表阿翁磊落骨干故若出二手况本集云词选则知同甫之词不止于三十阕即补此花庵所选亦安得云全豹耶姑梓之以俟博雅君子湖南毛晋又识








