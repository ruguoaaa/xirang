湘雨楼词钞
周祖同
水龙吟
游丝
小栏花韵晴初，悠扬上下随风转。略无头绪，浑无气力，漾成凄眷。网断怜蛛，衣残补蝶，缕斜迎燕。只玉人心上，丝丝牢系，等闲是、愁难剪。休说游踪己倦。尚缠绵，宝钗低颤。撩将画鬓，拈凭纤指，误他双眼。香篆才萦，梁尘轻度，帘阴微见。算青春此际，千般荡冶，在斜阳院。绿意
新绿
东风旧识。又枝枝叶叶，渲染芳陌。花路条条，都绣残春，随意草痕疏密。屏山烟雨浑如梦，剩几片、落红狼藉。怪唤人、阑畔笼鹦，撩乱午阴难觅。多事三眠细柳，为谁一寸寸，眉黛凝碧。依约鬟云，便卷重帘，也误绿笺消息。寻常衣袂夸年少，略记忆、者般颜色。问别来、南浦波流，魂是几时消得。
宴清都
春日偕诸君重游君山饮九江楼有作
十二螺鬟小。东风外、春云还自笼晓。湖山胜处，楼台画里，四围波绕。蓬瀛本在人间，认仙路，依稀再到。怅年时、想望夫君，镜中眉黛新扫
堪叹古往今来，洞庭遗迹，无限凭眺。筠斑刻露，茶香过雨，又闻啼鸟。持杯但说前欢，莫更问、闲愁潦倒。倚危阑，孤鹤遥归，夕阳下了。一萼红湘夫人祠
认君山。画屏风小障，祠宇碧阴寒。蕙冷绡帷，椒荒宝殿，香影浓护仙班。更容与湖波无际，但传闻、环佩下珊珊。一片灵旗，遥空月下，鸾鹤宵还。休把九歌低唱，奈荃桡曾系，仍隔虚坛。瑟怨声希，峰横黛浅。春色疑有无间。便回望、苍梧云黯，恨当年、龙去未能攀。留得阑干泪痕，竹上斑斑。
西湖月
中秋岳阳楼望月
纤阿步上遥空，照一色湖天，素轮端正。露横宵霁，云沉夜气，碧波千顷。乘槎休恨远，定别有、琼宫仙路径。便欲问、今夕何年，咫尺桂华秋影
依稀木叶微飘，又白雁声来，倚楼孤听。羽衣歌倦，玉绳斜转，四更风定。阑干人正倚，莫此际、云鬟憔悴损。且珍惜、后日流光，片帆归近。
永遇乐
桃花夫人庙
灵气留烟，沉阴怨日，汉滨祠宇。帐袅灯斜，鬟低钿仄，恍惚空坛步。桃花开后，玉容依约，春色年年来去。算芳华、犹存遗迹，故宫寂寂何处。无情江水，残碑齧断，只荡郢云终古。傥学凌波，洛妃相见，定有伤心语。大别山头，尘昏香冷，怅望明珰翠羽。迎神曲、三章奏罢，楚风更补。
玉烛新
宿九里关雨中不寐
宵分天漠漠。又雨雨风风，客程偏恶。故山杜（去）若。添新涨、定有寻芳佳约。琴心瘦却，奈燕羽、音书难托。料此际、无数飞红，春人正愁帘箔
匆匆一夜萍踪，便酒冷关亭，响流林壑。戍楼画角，还添起、五点四更残柝。灯花未落，怎恁地、声声萧索。无奈是、归梦安排，休思睡著。齐天乐北河早发
玉骢无奈催人起，登车一灯低照。乱辙随尘，重衾卷梦，扶入瞻帷寒峭。看看渐晓。认点点疏星，数来还少。望不分明，几枝春树北河道
回思无限影事，惜花曾早起，花外啼鸟。漏响拖帘，香痕想帐，都是芳时情抱。浮名误了。便如此天涯，一鞭霜草。没见风来，小旗偏自袅。
蝶恋花
山东道中见吴门女史题壁诗，
辞特凄惋，书后。
山上蘼芜山下路，飘泊如花，没个相逢处。小字银钩书缕缕，署名薄命吴门女
应向苏台台畔住，莫是蛾眉，又被秋娘妒。欲种相思千万树，天涯何处无飞絮。玉漏迟
中秋出都，夜过芦沟。
雁儿无意绪，傍云斜度，夜分凄苦。落叶征车，回首凤城天暮。一片秦时古月，已照遍、关山羁旅。凝望处，芦沟西北，数行烟树
自怜草草天涯，怅负了家园，桂花尊俎。牢落青衫，暗染几痕凉露。今夕未知何夕，甚易水、荒寒如许。愁欲赋，三声两声更鼓。
秋霁
邺中吊石赵故宫
城堞阴阴，又隐约野山，四野萧瑟。宝屑吹尘，酒香黏雨，胡儿邺下遗迹。画帘影隔，佩环风动高楼侧。事寂寂，都付、牧童牛背数声笛
行客几辈，立马斜阳，北原高低，无限秋色。说当年、残碑沁血。沙沉还有断金戟，磷火夜深青未灭。倚啸何处，休问旧日铜驼，上东门外，几多荆棘。瑞龙吟汴城访艮岳遗址
城东路，惟有几缕残杨，夕阳天暮。荒凉三两人家，路旁借问，前朝故处。暗凝伫，闻说昔年冈阜，杂花生树。平明辇道无尘，漏声点点，琼津报曙。题遍椒崖丁障，翠华临幸，炉烟春驻。愁入绛霄，楼前声动鼙鼓。黄沙北徙，胡骑翻歌舞。浑谁问，宫中环佩，飘零无数，寂寞寒鸦语。乱芜没了，荒砖断础。呜咽河流去，凭吊意茫茫，兴亡今古。旧时夜月，曲终凄苦。
摸鱼儿
漳河吊铜雀台
问斜阳、雀台何处，东风吹老人世。漳河一带伤心色，绿遍往时烟水。歌舞地，只寂寂、荒堆蔓草依稀是。裙腰扇底，已过了春深，鸦来凤去，旧梦醒难记
垂杨柳，西北枝枝旖旎，新眉曾妒宫妓。分香莫问当年恨，云幌乱尘飘起。多少事，君不见、英雄儿女都如此。凄凉故址，剩片瓦遗留，供人凭吊，古砚洗寒翠。
长亭怨慢
送曹镜初之皖
怅同是、天涯羁旅，恨别伤离，黯然难赋。满目烽烟，忍堪飘泊不归去。侧身东望，指点点、金堤树。树外是斜阳，只不见、皖公山暮
无语，奈萧萧落叶，未把玉骢留住。家山梦里，怎知我、客程还阻。更休说、绝代才华，也一例、琵琶酸楚。怕后夜思量，淮水都无情绪。
西江月
桥口
两岸柴门临水，人家卅六湾头。片云无意觅行舟，偏在斜阳渡口
笛韵横飘渔浦，钟声敲落僧楼。暮鸦斜带一行秋，啼入西风杨柳。
水龙吟
秋荷，用草窗韵。
洛神仙步凌波，袜罗不染珠尘碎。银河小影，玉匡娇语，未应无意。解佩褰裳，相思只在，美人秋水。卅六陂重到，亭亭青盖，嗟迟暮，西风起。还问花间幽会，忍看伊、粉松香坠。鸳鸯唤醒，疑云疑雨，都教回避。记得江南，梦中清夜，素娥千里。任凉秋露冷，冰容何事，湿盈盈泪。
绿意常德德山乾明寺，唐咸通时建，毁于兵火，仅存僧寮数椽。宝墨亭后，万竹成围。杨海琴丈新葺一亭，颜曰梦绿。秋日邀范芰园诸君雅集于此，觉此君潇洒，亦足以畅叙幽情也。霜钟缥缈。下几林落叶，幽径谁扫？劫后如来，清梵无声，云垂一塔低峭。孤亭竹里藏禅梦，有曲折，寒烟寻到。料午阴、老鹤醒余，错认绿天清晓。重问清风记否，故人似昨日，消瘦多少？倚遍阑干，敲罢琴弦，湿翠丝丝犹袅。秋吟莫便伤摇落，好韵入、晚唐丰调。只断碑、一碧无痕，欲怨洞门香草。
谒金门
帘影动，一桁玉钩低控。今夜东风花外送，月斜寒较重
懒把吴弦清弄，云髻独眠偏拥。绣被半床笼着梦，半床仍是空。
瑞鹤仙
曲栏三四转，淡黄柳，一丝两丝残线。西风绣帘卷。记帘阴倚笑，玉笄云剪。天涯近远，怅眉梭、重山隔断。唤千林、落叶飘完，露出画楼人面
不（平）见。小塘方阁，依约黄昏，数枫新染。寻春旧怨，非关是、燕来晚。奈灯前商意，琴边别调，又把年华暗换。只孤鸿、信渺鬘天，误人望眼。
疏影
礼星
云屏未晓，数阑干北斗，庭院人悄。密密疏疏，银汉微波，三五彩痕纤小。美蓉裙钗低宽处，怕暗里星娥偷笑。只夜深、敛袂含情，独看月边眉扫。为问黄姑织女，去年相见后，欢意多少。一箭光阴，又是秋期，飞过楼西天杪。前宵几点芳芜没，料塞外、雁儿曾到。待信音、再觅仙槎，莫更玉绳沉了。
高阳台
浣纱
濯锦坊空，湔裙节近，浣纱人正娟娟。一角青溪，难忘旧日裳褰。纤腰半折禁风柳，又柔荑、低浸春寒。泪痕多，万一相思，流到天边
西施老去吴宫冷，只双颦眉黛，憔悴如烟。锦样归帆，信音隔断年年。侬心欲化江干石，便丝丝、黏上缠绵。怕郎心，却似伊顽，不解相怜。
忆旧游
题红
正闲情搦管，试手簪花，刻月摹风。一色桃花腻，缀真珠小字，香墨痕浓。怎生称伊心里，颠倒怕题封。把艳锦重书，平生托汝，暗语潜通
匆匆，梦中事，待写上蛮笺，强半朦胧。片叶飘流去，觅良媒知在，沟水西东。记取一联心事，私约玉楼踪。傥再入君怀，相怜读曲休洗红。陌上花待燕
珠帘半卷，乌衣归未，望穿双眼。软语东风，香约盼伊重践。莫应也似江南路，误入卢家庭院。记飘零尽了，六朝金粉，梦儿寻遍
向歌楼舞榭，春愁悄话，杏雨丝丝零乱。怅暖惆寒，要识主人情眷。待传芳信天涯去，忍怯花程辽远。到清明莫负，阿（平）娇金屋，料应心愿。湘江静
帆影
整整斜斜青草渡，隐还明惯穿芳树。才低一水，旋高半岭，便东风无主。幅幅有斜阳，只篷背、阴睛难据。冥濛片席，销魂黯然，依前认月中误
峭远湾，攲断浦，更沙堤、半身遮住。鱼庄映黑，鸥邻罩碧；又无声虚度。掩了玉人楼，人初醒，错疑天暮。看看到也，霎时不见，春江细雨。
玲珑四犯
栏影
凉月西斜，拓卍字疏疏，飞白低认。半掩回廊，何似晓来平正。刚是侧倚春人，只里外、两边谁省。靠粉墙、送得灯来，端的玉钩愁损
矮枝红叶疑飘尽，渐周遮翠桐移近。重重不碍弓鞋步，无奈玲珑难凭。围著水上红桥，浸入双行凄冷。问碧城多远，应一样朦胧影。
真珠帘
帘影
斜阳挂在闲庭院，下湘帘、写入花枝零乱。悄拂茜罗裙，映碧波都满。月里纤纤亲手揭，便一线纹销茵毯。重掩，纵春人不隔，也愁凄黯
刚把犀钩半上，只依他、绣榻铺成清簟。额上片云来，蓦丝丝都暗。才报内层红烛过，又几桁玉阶还见。齐卷，怕房栊朱翠，画成消减。
垂杨
柳影
春人可似，似黛眉隐语，镜中犹殢。暮色千条，只愁难把花骢系。楼窗无缝深深闭，又还见，腰儿眠起。更无聊、和月迷离，写汉宫人字
还向长亭旖旎，又青眼细窥，别筵杯底。也学销魂，渡头摇得斜阳腻。孤帆才近隋堤尾，便遮抹、缕丝痕翠。添些落絮，疏烟如梦里。
瑞鹤仙影
梅影
影儿瘦极，高楼畔、凭他午夜吹笛。绮窗淡伫，前身恍见，者般寒寂。春人悄立，替伊点宫妆粉额。认南枝、新巢睡鹤，衬得恁昏黑
清浅横斜处，自遇逋仙，便多踪迹。石湖制曲，又姜家、暗香同拍。渐觉模糊，料林下么蟾小侧。帐痕疏、水墨几笔，画不出。
八声甘州
夕阳
界青天、高柳恋斜红，哀蝉乱残阳。只塔顶疏钟，旗亭画角，替写微茫。莫问吴宫晋苑，林树暮苍苍。无限寒烟色，立马相望
江上晚晴如绣，又村鸦闪只，水鸟飞双。爱疏林叶尽，秋意画昏黄。想阑干、情人悄移，正移时、抹到茜罗裳。歌声歇，盼归帆影，楼上凝妆。解连环
孤雁。继玉田韵，即用其体
塞云正晚。奈西风一阵，霎时飞散。乍避得、缯？天边，已南北东西，各愁辽远。断浦惊魂，只整整班行难点。正玉人犹想，书中尾语，望穿双眼。秋声漫愁苒苒。有么弦剩谱，冷砧清怨。算永夜，片月同来，恁对影迷踪，独怜飘转。故侣平沙，料准备隔宵重见。奈单寒、才宿芦汀，乱潮又卷。
买陂塘即摸鱼儿南下洼有女郎坟一，短碑三尺，艳名香冢。红颜未识，绿草犹芳，春暮徘徊，怃焉成调。是何时、路旁香冢，碑阴重认题字。美人不为留名姓，只与玉钩同例。芳草地，有远远、西山浅浅南洼水，番风第几。荡旧日芳尘，粉衣蚨蝶，又趁落花起。
朝还莫，梦影红深绿腻，多应飞燕能记。三生杜牧今谁在，直甚钟情如此。春徙倚，便未听、琵琶也带伤春意。斜阳下矣，认一片蘼芜，鞭丝隐隐，人在画图里。
金明池万柳堂为元廉野云相国别墅，在今丰台侧。本朝冯益都相公，复于城东植柳为堂，以宴鸿博诸君，亦名万柳，极承平文燕之盛。今更为拈花禅寺矣。春日偕谢麟白、冯春农、吴嘉甫，张香林、舍弟埜秋游历其间。满目荒凉，绿杨荒尽。倚歌成
曲，渺渺兮予怀也。
林暮鸦翻，钟沉鹤倦，古意胸中横起。斜阳下、城东半角，剩无恙小山流水。想年时、万柳丝长，把一片、春色愔愔低系。问酒畔红牙，衣边青眼，旧日风流谁继
绿影和烟都化矣。只画意吟魂，向人摇曳。僧归去、尘封梵静，浑描入、无声诗里。（查声山学士访讷公诗一帧在壁）镇拈花、瘦佛龛前，似道我重来，昔游应记。恁平野寻碑，空堂听笛，片月窥人天际。
浪淘沙
偕叔平过增寿寺别院，叔平指
其姬人瘗处，为赋一解。
幽磬隔花闻，清梵如尘，惜惜别院悄无人。燕子不来春又去，立到黄昏。
芳草最愁君，埋了罗裙，可怜眉黛已无痕。曾是旧时帘底月，如此销魂。
摸鱼儿
重五后一日出都，谢麟白、方恬臣、舍弟野秋送至南苑。时
闻故山兵警，又将迂道江南。
按拍成歌，如唱晓风残月也。，
蓦鞭丝、唤人离别，临歧珍重相语。尊前只莫言憔悴，都向柳枝分付。浑欲诉，奈执手、匆匆不尽愁中绪，攀条怨缕。正南苑生凉，西山作去暝，争忍别君去
长安道，约定归期又误。天涯人倦羁旅。湖云湘月家山影，并入吹笳声暮。情更苦，说有个、方回等我江南路。凭君记取。待津舶归来，诗筒寄到，定写断肠句。长亭怨天津
已春过、大沽烟水。杨柳青青，落花风里。隐隐潮来，小帆如叶、树如荠。酒帘三五，嗟逆旅、无情思。结客少年场，漫击筑，浩歌燕市
遥指。慨津门旧日，一片连营烽燧。京城未远。又愁见、浮云征骑。道至今、玉垒防秋，厌重说、鏖兵时事。只海色千重，都向层楼飘起。
望海潮
海上
风来无地，云横有岸，中边一碧浮沉。方丈去遥，连翘舞倦，波涛终古难平，车马半空行。问枯查羽客，几度曾经？暮色苍苍，拟将心曲托孤琴。沧州何处伤情，怕重闻水浅，还见尘生。青海孤军，乌湖异域，唐家遗迹堪惊。西北是神京，幸中原无事，人道休兵。忽近烟台乱鸦，斜日大旗横。
玉京秋
望焦山
天漠漠。青山淡相对，野云闲著。海门浩渺，禅关摇落。何日仙真再到？傥勾留、依旧林壑。空怀昨。可怜京口，废营荒郭
客里扁舟重泊。叹匆匆、登临负约。听过江、声声铃语，都成消索。北固南徐，剩太息、徒付深杯孤酌。晚风作，应返危崖瘦鹤。西河重过润州
征战地，茫茫故处还记。金山坏塔倚秋烟，乱鸦又起。暮天日色隐孤城，长江波浪无际
断芦岸，空徙倚，客情渺渺难系。雕弓画戟十年前，尚存玉（去）垒。望中北固莽苍苍，中泠依旧泉水。蜃楼上下互趁市，恃连船、飞渡千里。倦烟独看人世。奈腰间佩剑、埋藏龙气，愁绝登临西风里。桂枝香萤苑怀古
凄凄惨惨，任草满故堤，何处隋苑？三两明边曾是，画帘低卷。芳魂闪闪西风里，悄难禁、树根残焰。可怜遗恨，旧时厮趁，舞裙歌扇
莫更怅、烟销雨断，只野花飘落，清泪如泫。萧寺钟声休认，景华天晚。零星几个黄昏近，到愁来照谁心眼。至今深夜，青青惟有，乱磷千点。
瑶花
璚花观焚毁殆尽，仅佛楼三层，
亦将倾圮矣。怆然赋之。
群芳信史，烈女琼妃，冠无双名字。尘飞骑影，忍一死、报了东风情意。花应姓许，是天上、云班仙子。想夜深、玉骨珊珊，雪样衣裳飘起
几番禅观飘零，说旧日繁华，清梦如水。香魂去也，更莫问、人在迷楼醒未？三层佛阁，奈劫火、而今重记。比土花祠冷无人，一倍伤心词里。（土花祠冷无人，宋李莱老琼花观词中句也。）
莺啼序
金陵
王家谢家燕子，话闲愁万绪。指形胜，白下雄城，蒋山依旧终古。听云外、东流滚滚，分明诉出伤心语。只秦淮仍荡春波，绝无残树
太息神州。望里浩渺，认西边幕府。想当日流涕新亭，过江名士何处？叹繁华、从来似梦，金粉坠、销沉歌舞。翠华空、凭吊兴亡，故宫禾黍
东南半壁，慷慨悲歌，又十年战鼓。有列阵大旗飘出，画角呜咽，骨化青磷，血飞红缕。金戈铁马，长江天堑。垂虹惨惨无颜色，莽烽烟、遍起秋陵路。铙歌唱罢，横吹四野腥风，午余鬼啸阴雨
孤篷倦旅，对此茫茫，说艳游顿阻。黯剩迹、鸦啼壕断，凤去台空，一炬华林，乱芜桃渡。凄凉欲问，人间何世，萧萧芦荻寒故垒，尽挑灯、重续兰成赋。筝船纵拍红牙，怨曲难终，暮潮更苦。
南乡子
莫愁湖
闲步石城西，借问卢家旧路迷。帘外春风堂下月，都非。一片湖阴荡落晖。
艇子莫相催，歌板无声梦也稀。才说莫愁愁便起，凄凄。双燕于今没处栖。
凄凉犯
江口感怀
几重水驿东风大，孤舟尚挂帆席。故山近也，斜阳影里，正愁羁客。江波怨极，料蘅杜、幽香未息。怕归时、深秋撷佩，换了旧颜色
前事休回首，约访青春，木兰双楫。少年俊侣，怅如今、各分南北。欲寄翎笺，奈多是、云天迥隔。只昏鸦树外隐隐，数点墨。（第七句不叶，玉田二首皆然，词律注叶误）霓裳中序第一
江上闻笛
何人悄弄笛？鹤去西楼愁路隔。高柳长堤数尺，正月上淡黄，云飘残碧。孤篷听得，盼不来江上消息。西风外，晚阴入破，隐隐渐昏黑
堪忆，舞场歌席。曾受过莺怜燕惜，温柔何似旧日。奈客里衫罗，更无颜色，玉阑情脉脉。便影也都难画出，梅花落、梦儿知未，倚烛怨遥夕。
月华清
湖口阻风雨，闻江声有作
散雨围舟，流云过树，客程犹滞江曲。轻薄东风，折了数层帆幅。记去时、霜柳深黄，恁此际，露条凄绿。萦目，又天低送暝，乱峰眉蹙
长憾哀丝豪竹，陶写到中年，春梦难续。未是秋来，偏恁夜声重复。乍疑作水浸红楼，奈不似、帘敲碧平玉。愁独，问荒洲燕子，那边投宿？
渡江云
回雁峰
翠螺江上影，悬崖古树，树树有西风。一行征雁字，带著秋阴，嘹唳度孤峰。登高写望，踏残云支稳孤筇。空眼前、冷红飞舞，城郭晚烟中
游踪，僧楼瀹茗，石磴题诗，便回头如梦。还寄问、天涯消息，水远山重。思量又近黄花节，怅年年、孤负金钟。愁独立、催人几杵疏钟。长亭怨慢题周偶僧杨柳旗亭图
是谁画、天涯愁思？一片魂销，树犹如此。恁地迷离，数重烟雨碧无际。唤人离别，还衬个、旗亭子。暮色可怜生。便欲问、干卿何事？应记，记江南旧梦，正似者番天气。年年二月，写无赖、六朝山水。料燕莺、不解伤心，更谁识、吴娘情意。莫怅惘青春，犹胜西风憔悴。
卜算子
舟行
暮色挂征帆，帆外云罗剪。芦荻萧萧乍感秋，便把西风恋
旧约负闲鸥，作客天涯惯。才是离家第一程，别意荒江满。珍珠帘帘波
水边竹外红楼浸，画帘栊，软绿波摇成晕。一桁隐生潮，更溶溶春冷。珠箔风平寒不卷，怕荡出、柔情难定。人静，误燕子归时，蘸痕飞近
犹记碧汉绳低，向银钩晚挂，秋纹凉沁。宛地堕如烟，似水云天迥。依约裙拖蝉毂绉，又漾到、袜罗仙影。重认，隔丁字盈盈，眼儿流俊。
如此江山衡州重晤余梅邨，作此奉赠，即送粤行。廿年情事浑如梦，征鸿历历能语。岳倚襟边，洲迎阁外，分手数重烟树。重逢最苦，只赢得飘零青衫尘土。清怨分明，玉筝弹到十三柱
萧萧丝鬓千缕，向西风落叶，重感羁旅。断墨题词，残缣作画，莫写销魂南浦。罗浮翠羽，料此去寻春，未应迟暮。只恐今宵，断魂愁听雨。点绛唇
风雨连朝，深深碧涨迷南浦。画船无数，撑过红桥路
可惜离人，犹在长干住。伤情处、草痕春暮，绿到天边去。点绛唇
行到红阑，杏花已是飘零尽。小莺啼恨，只说东风很
记得春游，一对青溪影。今年病误人闲等，没个归来信。
好事近
斜照也多情，来照旧家池阁。曾是下阶时节，听玉钗声落
粉衣蚨蝶两三飞，香腰瘦如削。只在红蔷低处，学杨花飘泊。
绮罗香
废园
蝶避凄清，莺来放诞，几处荒台零甃。三面围墙，随意野花如绣。除残照悄地相寻，只冷月觉来都瘦。碎莓苔上了纱窗，隔窗两树水杨柳
销沉金碧似梦，闻道颦歌艳舞，芳春前后。红粉青衫，料也一般非旧。怅沿阶难觅遗钗，想题壁定欹吟袖。问分明隔巷人家，胜游曾见否？法曲献仙音
经旧游处
窥影方塘，觅踪香阁，记得青春朝暮。痴燕曾邀，病莺犹识，垂杨尚描眉妩。忆二十年前事，依依耿无语。黯延伫，奈重来、草痕如梦，消几许、三月绿阴风雨。曲折小红楼，认依然、东角门路。片片残花，换伤春、伤别情绪。怅莓苔满壁，肯问碧纱题句？
锦堂春
小阁垂杨一树，依依绿遍烟瘦，东风不绉方塘水，留与照春人
蚨蝶粉衣新换，飞飞只趁黄昏，花边认得红楼径，斜月未关门。
露华
春色阑珊，碧桃将谢，偶读碧
山碧桃花词，依韵继声。词律
失载之调尚多，不独此词也。
晓风唤起，正盈盈倩女，一笑离魂。落红似雨，当年清泪痕。晚嫁正怜碧（平）玉，奈轻妆、低舞香裙。天上影，亭亭露种，本是同根
依稀武陵迷路，只洞口春深，休叩重门。仙人缟袂，再来月淡烟昏。零粉翠钿何处？怕相寻、流水芳村，还误了，梨花梦中冷云。
摸鱼儿
怅重重、楚峰十（平）二，行云还未成雨。双塘生长相思草，欲采自怜春暮。春未去，指落照、明边有个销魂处，红楼第五。认几叶枇杷，数枝杨柳，一颗小桃树
花如绣，曾是青溪暂住。而今休唱金缕，紫（平）姑乩畔猊烟瘦；仙梦总无凭据。愁欲赋，略记得、些些闲事闲情绪。番风暗数，算燕肯思量，莺将惆怅，都入断肠句。摸鱼儿
是清狂、未妨惆怅，香痕襟上曾涴。十（平）三桥畔春犹在，隐隐一层青琐。花影卧，记月在、帘边人在帘边坐，沈沈意可，正银字盘心，粉函亲面，依约玉钗堕
瑶琴柱，艳曲无人续和。年来情事都左，当时琼姊分明语，准拟两眉愁锁。重误我，已二月、花朝三月清明过，芳音未妥。恁昨夜星辰，今宵风雨，天气也无那。
玉蚨蝶
绣球花
费尽春风纤爪，琼英五瓣，打结匀圆。叠叠重重如绣，碎碧轻纨。掷芳华，番风剪削，浮香晕密雨丝穿。玉连环，抛他不起，宛转心间
娟娟。彩场低簇，还愁历乱，难上钗鬟。粉蝶深围，几回犹误当花看。似捎却、缃梅包络，更斗将、茉莉成团。莫飞残，拟随明月，长系阑干。谒金门
心一寸，刚著十分愁闷。翠黛恹恹慵傅粉，一春长是病
天外碧云无影，渺渺东风音信。欲倩杨花飞去问，杨花无定准。
朝中措
草短长堤外尽斜阳，匀碧画潇湘。盼断天涯信息，销魂不止江郎
裙腰一道，踏青时节，莫上平冈。闻道鸳鸯冢上，东风最断人肠
一痕沙
人在画楼中住，春在落花中去；想望几多时，自家知
想了又还重想，望了又还重望；愁比去年多，奈他何。霜天晓角送人之陕西阳关声里，一笛斜阳倚。何处柳条堪折？长亭子、短亭子
春水，绿波起，数重离别意。望望长安西北，从古是、销魂地。
桂枝香徐叔鸿属题唐开元信简拓本。简，范铜为之。文曰：“大唐开元神武皇帝李隆基，本命乙酉八月五日降诞。夙好道真，愿蒙神仙长生之法。谨依上清灵文投刺紫盖仙洞。位忝君临，不获朝拜。谨令道士孙智凉赍信简以闻。惟金龙驿传。太岁戊寅六月戊戌朔廿七日甲子告文。”道光末衡山民人掘土得之。今不知落何所？叔鸿于长沙得拓本也。
夫容别径，有尺简流传，古质斑凝。遗制开元绿字，数行堪认。迢迢龙驿红尘道，秘灵文、上清仙境。暮云苍洞，沧桑重见，土花苔晕
只旧殿、长生莫问，早钗钿成双，零落都尽。金碗人间，凄绝杜陵愁咏。名山一片风流在，尽收藏、拓余完本。物犹如此，供人吟玩，替歌长恨。
虞美人
星星红吐疏灯穗，照见相思字。玉笙吹破嫩寒天，特地教人今夜、不成眠。
几年不向横塘去，都为春愁误。如今莫问宝钗楼，只有一重花片、一重愁。
阮郎归
村景
芳原不觉已春分，燕儿应记真。霏霏微雨小于尘，桃花红一村
弯路口，傍山根，涧声何处闻？草痕青过绿杨津，东风吹到门。
