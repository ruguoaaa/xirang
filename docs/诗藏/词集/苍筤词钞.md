苍筤词钞
孙鼎臣
杏花天
清明
禁烟时节花飞絮，又一点分来宫炬。冶春心事低迷处，豆蔻梢头风雨。
渐移了暖红帘幕，又闲了踏青箫鼓。莺莺燕燕都来诉，—无计将伊分付。
南浦
次顾子山和玉田春水韵
暗渡柳梢春，只栏边、斗鸭今朝先晓。新绿没篙痕，渔梁外，，残雪东风全扫。鱼鳞渐起，嫩红一点溪桃小。早有渔榔句引出，来问落英芳草。春风底事干卿。把镜里新蛾，无端绉了。南浦画船横，垂杨岸、已是玉骢嘶到。蘅皋路渺，江梅青子流莺悄。料得浣纱溪畔石，后日来时应少。
金缕曲
秋柳。次张仲远韵
明月扬州路。是何人、玉箫低咽，伤心金缕？司李风流销沈后，一片竹西烟雨。又瑟瑟、江天迟暮。绣陌弓腰看不见，上寒潮、淰淰荒江渡。霜信紧，角声苦。长堤曾系龙舻处。数前游、钿筝北里，画船南浦。十里春波明如镜，照见樊娘眉妩。恨残照、西风无绪。旧事芜城重触忤。袅柔丝、不绾人愁住。歌板在，忍重诉。
解佩令
柳
春波南浦。轻尘亭坞，约空烟，荡成柔缕。一晌青青，不会得、别离情苦。送斜阳、白门春暮。紫鞭停处，碧衫凭处，镇低迷，天涯归路。泪眼东风，随晓梦、化成飞絮。更何时、化将愁去。
西湖月
本意
平湖滟潋寒光，浸十里长堤，晶莹如许。藕花香满，三更画舫，一枝柔橹。柳汀芦溆外，暗照见、鸳鸯双宿处。但怪得，隐隐歌声，渐入段家桥路。罗裳乍倚西风，便忘去了湖中，一天秋露。彩云休散，还愁寂静，白鸥无主。采菱人去远，尚暗想、凌波前日步。剩萧瑟、蟹火渔灯，夜深来去。
百字令即念奴娇、，
题朱竹垞静志居琴趣后
红娇绿怨，有芳魂一缕，苦萦湘管。歌板酒旗零落尽，忍把瑶筝重按。旧枕痕干，曲屏尘掩，心事空银汉。彩鸾卷里，问真真可能唤。休道柳絮羞狂，莲心茹苦，省识情长短。减字偷声寻笛谱，曲曲春风肠断。红豆啼烟，青笺砑露，心字香难散。三生片石，定应他日相见。
百字令
九日集福善寺怀沈栗仲先生
寺门疏柳，作轻烟淡雨，过江秋色。黄叶声中人载酒，来问篱东消息。落帽风高，寒沙平楚，断雁如残客。茱萸醉把，人生嘉会难得。回首前度琴尊，柴桑归去，缥缈飞凫隔。山色绿萝无恙在，看我登临此日。佛火深龛，钟楼返照，短衲僧头白。蒲团闲话，雪鸿犹认游迹。
探春慢
春烟
夹水楼台，峭寒城郭，平林浅蘸如画。似有还无，欲开仍合。腻住垂杨无赖。微雨空濛里，便忘了、踏青挑菜。酿成十日春阴，牡丹芳意偷解。迢递板桥西畔，卷一桁碧波，银蒜高挂。雁趁疏钟，鸦抛残墨，盈望乱山暮霭。好是愁人也，渐暝入、碧纱窗外。甚日归来，淡痕扫上眉黛。
疏影
春露
海棠庭榭，看黄昏月上，凉玉微泻。夺得燕支，獭髓和匀，风容十倍轻冶。画栏不觉罗裙涴，只怪道、寒添今夜。滑盈盈、一道苍苔，银砌等闲休下。瓶窦井华新汲，起来对宝镜，蛾绿新写。小朵斜簪，秾艳未干，便觉鬟云低亚。洛妃无语凌波远，见说弄、明珠盈把。但凭伊、散入花间，莫上相思鲛帕。
河传
春去
春去，何处？雨溟漾，深径莺啼乱红。二十四番花信风，惺忪，海棠愁正浓。遥想翠楼天共远，肠欲断，春绪随春换。两相思，春不知，不知，含情当语谁？
湘月
梅花
素琴膝上，悄偎人寒玉，疏影帘际。渐近春宵三九后，月色便多欢喜。绿萼分携，蜡书不到，梦里江南水。绮窗微雪，不知此日开未。孤负湖上青山，疏枝冷蕊，正东风初试。鹤病新苏，可耐得、冻石清泉滋味。词笔粗疏，笛家哀怨，心绪都难寄。无人林下，一双翠羽飞起。
湘月
送朱石禅归长沙
岳云如画，记苍莨谷里，曾种丛竹。老鹤归来，那见我两鬓丝丝新绿。杜若寒沙，蘼芜晓露，梦断平汀曲。数重山色，几回写入横幅。输与一叶归舟，湘湾卅六，漾文波如毂。雪底孤篷，可记得、前夜同烧银烛？酒渍青衫，歌翻绛树，别恨连番触。梅花无语，满林静缀寒玉。
高阳台
旧琴
松月潮声，蕙烟人影，幽兰袅入新词。流水年芳，缃囊暗换蛛丝。前身酒病狂中散，论风怀，焦尾方知。甚吴桐、寸寸冰纹，画壁愁窥。起来还按湘妃谱，奈神蛟倦舞，锦荐寒欺。秋老文园，潇潇碧敛梧枝。春弦只被柔荑误，把几行、金雁差池。听清商，款款调来，可似年时。
凄凉犯
旧扇
冷萤闪入帘旌暗，梧阶骤雨初歇。篝香散尽，怀中宛转，旧时圆月。秦鸾影绝。剩一角、青缯山活。问秋风、今生那日，再与片时热。密密湘东字，翠墨秋毫，素纨愁滑。郁金未涴，忆针楼晚凉时节。容易经年，清梦断、桃笙如雪。更谁禁枕畔络纬，语切切。
望海潮
珠江月
锦帆十（平)幅，牙樯百万，连江滉漾波清。蜃市乍收，骊宫正满，一轮火齐初晴。风定暮潮平。早山楼水阁，齐上华灯。银甲弹筝，金鱼贳酒唤娉婷。无端触忤愁生。自骑羊仙去，碧汉无情。翠羽暗销，素馨零落，花田一片青青。往事已消凝，剩几行珠泪，鲛帕盈盈。那更春江花满，重听蜑歌声。
汉宫春
扇子湖春望
风软于绵，荡亭台一水，绿影如烟。遥看雉场草浅，莺榭花连。春人未识，试青骢、杨柳堤前。谁更把、金鱼换酒，玉尊闲款芳年。回望五云生处，已禁钟初过，万树阴圆。沈沈凤楼十二，复道高悬。蓬山事少，但微听、宫漏遥传。早又是、鸣珂散直，来寻鸥鹭湖边。
倦寻芳慢
淡烟罨柳，微雨催花，深院春早。燕子飞来，帘卷昼长人悄。沈水熏炉香渐减，远山眉黛愁难扫。怕黄昏，便黄昏时节，也难捱到。盼暝色、高楼初上，铜楼无声，银烛低照。满架蔷薇，还倚月儿低袅。曲枕频移眠不稳，罗衾乍展寒犹峭。甚今宵，数残更，梦儿偏少。
燕山亭
畅园
微雨池塘，无数白莲，开过画桥东去。杨柳水西，一个风亭，新绿溶溶围住。鱼浪吹香，更蝉影藏云深树。人不到，时闻燕梁双语。谁念倦容长安，又看遍莺花，匆匆归路。鞭丝渐晚，人影初晴，湖山暂时留住。故国潇湘，知老却几多蘅杜。凝伫，又忘了明朝重午。
桂枝香
旅中秋思
幽蛩藓砌，正庭院黄昏，晚凉天气。落叶西风，吹作满空寒意。华年半是天涯度，暗思量，旧欢今事。萧条书剑，凄凉弦管，倦游情味。黯回首、家园此际。但千嶂寒烟，都无层次。耿耿羁怀，说与断鸿应寄。只愁迢递书难到，更关河、带将离思。鬓丝凉怯，带围新减，为谁憔悴。
二郎神
寸笺寄与，刚算到、隔年离别。任紫绶情牵，绿尊心醉，冷堕半江飞雪。一寸柔肠千回转，冷落到、者番花月。盼春到梅梢，一枝玉瘦，不堪攀折。凄切，镜鸾羞掩，鬓蝉慵贴。再休把闲愁，无端触迕，蹙损双蛾翠叶。春尽鸿归，相思锦字，要与频频细说。休忘（去）了、明岁东风芳约，杏花时节。
雨中花令
别思
芳草凄迷天外碧，细雨满城寒食。怨别惊离，年年心醉，怕见灞桥春色。
清尊强就花前席，自扶起宿酲无力。一晌牢愁，一春岑寂，惟有燕儿知得。
祝英台近
江上遇雨
雾初收，风未定，烟柳系孤艇。临水人家，约略倚深径。峭寒细雨疏篱，绿惜惜处，早扶出、一枝红杏。问江上，添得几许春潮，镇日没笭箵。凝碧无情，芳草渡头影。鹧鸪烟外飞来，一声声唤，正十里、春山人静。
声声慢
题陈庆覃侍御伤心曲后
蘅芜梦冷，桃叶歌残，帘前犹唤鹦鹉。莫道多情，憔悴东风无主。青春几多怨抑，写鸾弦，一声声苦。吟不得，正黄昏后也，满庭微雨。早是凋红损翠，更休检、生绡海棠遗谱。零落秋花，试与问花无语。当时翠楼瘦影，化纤云、沈沈遥浦。剩碧藕，绾情丝、千缕万缕。

