　　钦定四库全书　　　　　集部十
　　提要
　　梅溪词　　　　　　　词曲类一【词集之属臣】等谨案梅溪词一巻宋史达祖撰达祖字邦卿号梅溪汴人田汝成西湖志余称韩侂胄堂吏史达祖擅权用事与之名姓皆同今考集中齐天乐第五首注中秋宿真定驿满江红第二首注九月二十一日东京怀古水龙吟第三首注陪节欲行留别社友鹧鸪天第四首注卫县道中惜黄花第一首注九月七日定兴道中核其词意必李璧使金之时侂胄遣之随行觇国故有诸词知撰此集者即侂胄所用之史达祖又考周宻齐东野语玉津园事张镃虽预其谋而镃实侂胄之狎客故于侂胄嬖妾满头花生辰得移防张乐于其邸此编前有镃序足证其为侂胄党序末称数路得人恐不特寻美于汉亦足证其实为掾史确非两人惟序作于嘉泰元年辛酉而集中有壬戍立春一首序称初识达祖出词一编而集中有与镃倡和词二首则此本又后来所编非镃所序之本矣陈振孙书録解题称是编又有姜防序此刻不载亦传刻佚脱也达祖人不足道而词则颇工镃称其分镳清真平睨方回而纷纷三变行辈不足比数清真为周邦彦之号方回为贺铸之字三变为栁永之原名推奬未免稍溢然清词丽句在宋季颇属铮铮亦未可以其人掩其文矣
　　散花庵词　　　　　　词曲类一【词集之属臣】等谨案散花庵词一巻宋黄升撰升字叔旸号王林又号花庵词客以所居有玉林又有散花庵也毛晋刋本以升作昃以叔旸作叔阳而诸本实多作黄升考花庵絶妙词选旧传刻本题曰黄易又诗人玉屑前有升序世所传翻刻宋本犹钩摹当日手书亦作黄易检词选序末尚有当时姓名小印实作升字盖许慎説文升字篆文作升升特以篆体署名故作易字晋不考六书妄改作昃殊为舛谬至叔阳乃卢炳之字炳有哄堂词巳别着録晋乃移而为升之字益桃僵李代矣升所选絶妙词末附以已词四十首盖用王逸编楚词徐陵编玉台新咏芮挺章编国秀集之例此本全録之惟旁摭他书増入三首耳升早弃科举雅意歌咏曽以诗受知游九功见胡徳方所作词选序其词亦上逼少游近摹白石九功赠诗所云晴空见冰柱者庶几似之徳方序又谓闽帅楼秋房闻其与魏菊庄相友以泉石清士目之按菊庄名庆之建安人即撰诗人玉屑者梅涧诗话载庆之过玉林诗絶句云一步离家是出尘几重山色几重云沙溪清浅桥边路折得梅花又见君则升必庆之同里隠居是地故获见称于闽帅又游九功亦建阳人其答叔旸五言古一首尚载在诗家鼎脔是升为闽人可以考见朱彛尊词综及近时厉鹗宋诗纪事均未及详其里籍今附着于此焉乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　梅溪词原序
　　关睢而下三百篇当时之歌词也圣师删以为经后世播诗章于乐府被之金石管弦屈宋班马繇是乎出而自变体以来司花傍辇之嘲沈香亭北之咏至与人主相友善则世之文人才士游戏笔墨于长短句间有能瓌竒警迈清新闲婉不流于荡污淫者未易以小伎言也余埽轨林扃草长门迳一日闻剥啄声园丁持谒入视之汴人史生邦卿也迎坐竹阴下郁然而秀整俄起谓余曰某自冠时闻约斋之号今亦既有年矣君身益湮晦达以是来见无他求袖出词一编余惊笑而不荅生云始取读之大凡如行帝苑仙瀛辉华绚丽欣眄骇接因掩巻而叹曰有是哉能事之无遗恨也盖生之作辞情俱到织绡泉底去尘眼中妥帖轻圆特其余事至于夺苕艳于春景起悲音于商素有瓌奇警迈清新闲婉之长而无荡污淫之失端可以分镳清真平睨方囘而纷纷三变行辈几不足比数山谷以行谊文章宗匠一代至序小晏词激昻婉转以伸吐其怀抱而杨花谢桥之句伊川犹称可之生满襟风月鸾吟鳯歗锵洋乎口吻之际者皆自潄涤书传中来况欲大肆其力于五七言回鞭温韦之涂掉鞅李杜之域跻攀风雅一归于正不于是而止虽然余方以耽泥声律而颠踣摈弃令又区区以勉生非惑耶若览斯集者不梏于黄牝牡哀沈而悼未遇实系时之所尚余老矣生须髪未白数路得人恐不特寻美于汉生姑待之生名达祖邦卿其字云嘉泰岁辛酉五月八日张镃功甫序







　　钦定四库全书
　　梅溪词
　　宋　史达祖　撰
　　绮罗春【咏春　或作沁园春非】
　　做冷欺花将烟困栁千里偷催春暮尽日防迷愁里欲飞还住惊粉重蝶宿西园喜泥润燕归南浦最妨它佳约风流钿车不到杜陵路　沉沉江上望极还被春潮晩急难寻官渡隐约遥峰和泪谢娘睂妩临断岸新绿生时是落红帯愁流处记当日门掩梨花剪灯深夜语
　　双双燕【咏燕】
　　过春社了度帘幙中间去年尘冷差池欲住试入旧巢相竝还相雕梁藻井又软语商量不定飘然快拂花梢翠尾分开红影　芳径芹泥雨润爱贴地争飞竞夸轻俊红楼归晩看足栁昏花暝应自栖香正稳便忘了天涯芳信愁损翠黛双蛾日日画栏独凭
　　阳春曲
　　杏花烟梨花月谁与晕开春色坊巷晓愔愔东风断旧火销处近寒食少年踪迹愁暗隔水南山北还是宝络雕鞍被莺声唤来香陌　记飞葢西园寒犹凝结惊醉耳谁家夜笛灯前重帘不挂殢华裾粉泪曽拭如今故里信息赖海燕年时相识奈芳草正锁江南梦春衫怨碧
　　海棠春令
　　似红如白含芳意锦官外烟轻雨细燕子不知愁惊堕黄昏泪　烛花偏在红帘底想人怕春寒正睡梦着玉环娇又被东风醉
　　夜行船【正月十八日闻卖杏花有感】
　　不剪春衫愁意态过收灯有些寒在小雨空帘无人深巷已早杏花先卖　白发潘郎寛沈带怕看山忆它睂黛草色拖裙烟光惹鬓常记故园挑菜
　　东风第一枝【咏春雪】
　　巧沁兰心偷黏草甲东风欲障新防谩凝碧瓦难留信知暮寒轻浅行天入镜做弄出轻松纎软料故园不卷重帘悮了乍来双燕　青未了栁囘白眼红欲断杏开素面旧游忆着山阴后盟遂妨上苑寒炉重防便放慢春衫针线恐鳯靴挑菜归来万一灞桥相见
　　又【壬戌开臈望雨中立癸亥春与髙宾王各赋】
　　草脚愁苏花心梦醒鞭香拂散牛土旧歌空忆珠帘防笔倦题绣户黏鸡贴燕想占断东风来处暗惹起一掬相思乱若翠盘红缕　今夜觅梦池秀句明日动探花芳绪寄声沽酒人家预约俊游伴侣怜它梅栁怎忍后天街酥雨待过了一月灯期日日醉扶归去
　　又【灯夕清坐或作元夕】
　　酒馆歌云灯街舞绣笑声喧似箫鼓太平京国多欢大酺绮罗几处东风不动照花影一天春聚耀翠光金缕相交苒苒细吹香雾　羞醉玉少年丰度怀艳雪旧家伴侣闭门明月关心倚窻小梅索句吟情欲断念娇俊知人无防想袖寒珠络藏香夜久带愁归去
　　玉楼春【社前一日】
　　游人等得春晴也处处旗亭堪系马雨前秾杏尚娉婷风后残梅无顾借　忌拈针线还逢社鬭草赢多裙欲缷明朝双燕定归来叮嘱重帘休放下
　　又【赋梨花】
　　玉容寂莫谁为主寒食心情愁几许前身清淡似梅妆遥夜依微留月住　香迷蝴蝶飞时路雪在秋千来徃处黄昏着了素衣裳深闭重门听夜雨
　　喜迁莺
　　月波凝滴望玉壶天近了无尘隔翠眼圏花冰丝织练黄道宝光相直自怜诗酒瘦难应接许多春色最无赖是随香趂烛曽伴狂客　踪迹谩记忆老了杜郎忍听东风笛栁院灯疎梅防雪在谁与细倾春碧旧情拘未定犹自学当年游歴怕万一悮玉人夜寒帘隙
　　万年欢【春思】
　　两袖梅风谢桥边岸痕犹带阴雪过了囱囱灯市草根青发燕子春愁未醒悮几处芳音辽絶烟谿上采绿人归定应愁沁花骨　非干厚情易歇奈燕台句老难道离别小径吹衣曽记故里风物多少惊心旧事第一是侵堦罗袜如今但栁髪晞春夜来和露梳月
　　阮郎归
　　龙香吹袖白藤鞭帽檐冲栁烟一春几度画桥边东风听筦弦　花活计酒因縁从人嘲少年眞须吟就绿杨篇湾头寄小怜
　　又【月下感事】
　　旧时明月旧时身旧时梅蕚新旧时月底似梅人梅春人不春　香入梦粉成尘情多多断魂芙蓉孔雀夜温温愁痕即泪痕
　　眼儿媚【寄赠】
　　潘郎心老不成春风味隔花尘帘波浸笋窗纱分栁还过天津　近时无觅湘云处不记是行人楼髙望逺应将秦镜多照施颦
　　又【代荅】
　　儿家七十二鸳鸯珠佩锁瑶箱期花等月秦台吹玉贾袖传香　十年白玉堂前见直是剪柔肠将愁去也不成今世终误王昌
　　忆瑶姬【骑省之悼也】
　　娇月笼烟下楚领香分两朶湘云花房渐密时弄杏牋初防歌里殷勤沉沉夜久西窗屡隔兰灯幔影昏自防鸾飞入芳巢绣屏罗荐粉光新　十年未始轻分念此飞花可怜柔脆销春空余双泪眼到旧家时郎谩染愁巾袖止说道凌虚一夜相思玉様人但起来梅发窗前哽咽疑是君
　　南歌子
　　采绿随双桨看山借一笻关南桃树几番红昨夜诗情频在雨声中　花迳无云隔苔垣只梦通旧欢一饷可过从试觅鸳鸯新杏简春风
　　风流子
　　红楼横落日萧郎去几度碧云飞记窗眼逓香玉台妆罢马蹄敲月沙路人归如今但一莺通信息双燕説相思入耳旧歌怕听金缕断肠新句羞染乌丝　相逢南溪上桃花嫩娇様浅澹罗衣恰是怨深腮赤愁重声迟怅东风巷陌草迷春恨软尘庭户花悮幽期多少寄来芳字都待还伊
　　又
　　飞琼神仙客因游戏误落古桃源借吟牋赋笔试融春恨舞裙歌扇聊应尘缘遣人怨乱云天一角弱水路三千还因秀句意流江外便随轻梦身堕愁边　风流休相悮寻芳纵来晩尚有它年只为赋情不浅弹泪风前想雾帐吹香独怜奇俊露杯分酒谁伴婵娟好在夜轩凉月空自团圆【月轩其号也】
　　金盏子
　　奬绿催红仰一番膏雨始张春色未踏画桥烟江南岸应是草秾花密尚忆溅裙苹溪觉诗愁相觅光风外除是倩莺烦燕谩通消息　梨花夜来白相思梦空阑一林月深深栁枝巷陌难重遇弓弯两袖云碧见説倦理秦筝怯春葱无力空遗恨当时留秀句苍苔蠧壁
　　杏花天【清明】
　　软波拖碧蒲牙短画桥外花晴栁防今年自是清明晚便觉芳情较嬾　春衫瘦东风剪剪过花坞香吹醉面归来立马斜阳岸隔岸歌声一片
　　又
　　古城官道花如霰便恰限花间再见双睂最现愁深浅隔雨春山两防　囘头但垂杨带苑想今夜铜駞梦逺行人去了莺声怨此度关心未免
　　又
　　细风微月垂阳院记年少春愁一防栖莺未觉花梢颤踏损残红几片　长安共日边近逺况老去芳情渐减屏山几夜春寒浅却将因而梦见
　　又
　　扇香曽靠腮边粉旧尘埋月轮有晕南风未似愁来近前事临窗隐隐　凉花畔云歌露饮梦断了终难再问鸳鸯带上三生恨将泪揩磨不尽
　　三姝
　　烟光揺缥瓦望晴檐风袅栁花如洒锦瑟横床想泪痕尘影鳯常下倦出犀帷频梦见王孙骄马讳道相思偷理绡裙自惊腰衩　惆怅南楼遥夜记翠箔张灯枕肩歌罢又入铜駞遍旧家门巷首询声价可惜东风将恨与闲花俱谢记取崔徽模様归来暗写
　　寿楼春【寻春服感念】
　　裁春衫寻芳记金刀素手同在晴窗几度因风残絮照花斜阳谁念我今无肠自少年消磨疎狂但听雨挑灯歌床病酒多梦睡时妆　飞花去良宵长有丝栏旧曲金谱新腔最恨湘云人散楚兰魂伤身是客愁为乡算玉箫犹逢韦郎近寒食人家相思未忘苹藻香
　　于飞乐【鸳鸯怨曲】
　　绮翼问谁常借春陂生愁近渚风微紫山深金殿防日暮同归白头相守情虽定事却难期　带恨飞来烟埋秦草年年枉梦红衣旧沙间香颈冷合是单栖将终怨魄何年化连理芳枝
　　南浦
　　玉树晓飞香待倩它和愁防破籹镜轻嫩一天春平白地都防雨昏烟暝幽花露湿定应独把阑干凭谢屐未蜡安排共文鹓重游芳径　年来梦里扬州怕事随歌残情趂云冷娇眄隔东风无人防莺燕暗中心性深盟纵约尽同晴雨全无定海棠梦在相思过西园秋千红影
　　探芳信
　　谢池晓被酒滞春眠诗萦芳草正一堦梅粉都未有人扫细禽啼处东风软嫩约关心早未烧灯怕有残寒故园稀到　説道试籹了也为我相思占它怀抱静数窗櫺最懽听鹊声好半年白玉台边话屡见钩小指芳期夜月花阴梦老
　　祝英台近【或在第九句阻幽防下分段下二阕仿此】
　　栁枝愁桃叶恨前事怕重记红药开时新梦又溱洧此情老去须休春风多事便老去越难囘避　阻幽防应念偷剪酴醿柔条暗萦系节物移人春暮更顦顇可堪竹院题诗藓堦听雨寸心外安愁无地
　　又【蔷薇】
　　绾流苏垂锦绶烟外红尘逗莫倚莓墙花气酽如酒便愁醺醉青虬蜿蜿无力戏穿碎一屏新綉　谩懐旧如今姚魏俱无风标较消瘦露防揺香前度剪花手见郎和笑拖裙囱囱欲去蓦忽地罥留芳袖
　　又
　　落花深芳草暗春到断肠处金勒骄风欲过大堤去翠楼葛岭西边恰如曽约画阑映一枝琼树　正凝伫芳意欺月矜春浑欲便偷许多少莺声不敢寄愁与谢郎日日西湖如今归后几时见倚帘吹絮
　　钗头鳯【向刻清商怨误○寒食饮绿亭】
　　春愁逺春梦乱鳯钗一股轻尘满江烟白江波碧栁户清明燕帘寒食忆忆忆　莺声晓箫声短落花不许春拘管新相识休相失翠陌吹衣画楼横笛得得得
　　西江月【闺思】
　　西月澹窥楼角东风暗落檐牙一灯初见影窗纱又是重帘不下　幽思屡随芳草闲愁多似杨花杨花芳草遍天涯綉被春寒夜夜
　　又【赋木犀香数珠】
　　三十六宫月冷百单八颗香悬只宜结赠散花天金粟分身显现　指嫩香随甲影颈寒秋入云边未忘灵鹫旧因缘赢得今生圆转
　　又
　　一片秋香世界几层凉雨阑干青天不惜烂银盘借与先生为劝　酒唤诗来酒外人言身在人间如何得似碧云闲且共嫦娥相伴
　　又【舟中赵子楚有词见调即意和之】
　　裙折绿罗芳草冠梁白玉芙蓉次公筵上见山公红绶欲啣双鳯　已向冰奁约月更来玉界乘风凌波袜冷一尊同莫负彩舟凉梦
　　庆清朝
　　坠絮孳萍狂鞭孕竹偷移红紫池亭余花未落似供残蝶经营赋得送春诗了夏帷撺断绿阴成桑麻外乳鸠穉燕别様芳情　荀令旧香易冷叹俊游疎嬾枉自销凝尘侵谢屐幽径斑驳苔生便觉寸心尚老故人前度谩丁宁空相悮祓兰曲水挑菜东城
　　桃源忆故人【或刻虞美人影】
　　双鸳蹙月天津近归后嫩情常剰灯市一年愁凝心共梅花冷　网尘洞户春沉静衰尽冶游情性羞见素娥娇影明似愁鸾镜
　　又【赋桃花】
　　明霞烘透春机杼春在明霞多处我是有诗渔父一梦秦天古　栁枝巷陌深朱户墙外风流一树十五年来凝伫弹尽胭脂雨
　　花心动
　　风约帘波锦机寒难遮海棠烟雨夜酒未苏春枕犹歌曽是悮成歌舞半褰薇帐云头散奈愁味不随香去尽沈静文园更渴有人知否　嬾记温柔旧处偏只怕临风见他桃树绣户锁尘锦瑟空弦无复画眉心绪待拈银管书春恨被双燕替人言语意不尽垂杨几千万里
　　解佩令
　　人行花坞衣沾香雾有新词逢春分付屡欲传情奈燕子不曽飞去倚珠帘咏郎秀句　相思一度秾愁一度最难忘遮灯私语澹月梨花借梦来花边廊庑指春衫泪曽溅处
　　菩萨蛮【夜景】
　　梨花不碍东城月月明照见空栏雪雪底夜香微褰帘拜月归　锦衾幽梦短明日南堂宴宴罢小楼台春风来不来
　　又【赋玉蕊花】
　　唐昌观里东风软齐王宫外芳名逺桂子典刑边梅花伯仲间　笼茸锼防雪琐细雕晴月谁驾七香车绿云飞玉沙
　　又【赋软香】
　　广寒夜捣霜细玉龙睡重痴涎坠鬭合一团娇偎人防欲消　心情虽软弱也要人抟搦宝扇莫惊秋班姬应更愁
　　贺新郎
　　花落台池静自春衫闲来老了旧香荀令酒既相违诗亦可此外云沉梦冷又催唤官河兰艇轧岸烟霏吹不断望楼阴欲带朱桥影和草色入轻暝　裙边竹叶多应賸怪南溪见后无个再来芳信蝴蝶一生花里活难制窃香心性便有段新愁随定落日年年宫树绿堕新声玉笛西风劲谁伴我月中听
　　又
　　绿障南城树有髙楼衔城楼下芰荷无数客自倚阑鱼亦避恐是持竿伴侣对别浦扁舟容与杨栁影间风不到倩诗情飞过鸳鸯浦人正在断肠处　两山带着冥冥雨想低帘短额谁见恨时睂妩别为清尊眠锦瑟怕被歌留愁住便欲趂采莲归去前度刘郎虽老矣奈年来犹道多情句应笑杀旧鸥鹭
　　又
　　鹊翅西风浅乍疎云垂幔近月银钩将卷天上应闲支机石前度芳盟谁践便好织囘文锦献乞得秾欢今夜里算盈盈一水曽何逺宁不防暗相见　防楼吹断闲针线想幽情嫩约别有藓庭花院青鸟沉沉音尘絶烟锁蓬莱宫殿渐木杪参旗西转不怕天孙成间阻怕人间薄幸心肠变又学得易分散
　　又【六月十五日夜西湖月下】
　　同住西山下是天地中间爱酒能诗之社舩向少陵佳处放尘世必无知者暑不到雪宫风榭楚竹忽然呼月上被东西几叶云萦惹云散去笑声罢　清尊莫为婵娟泻为狂吟醉舞毋失晋人风雅踏碎桥边杨栁影不听渔樵闲话更欲举空杯相谢北斗以南如此几想吾曹便是神仙也问今夜是何夜
　　又【湖上高宾王赵子埜同赋】
　　西子相思切委萧萧风裳水佩照人清越山染蛾眉波防睩聊可与之娱悦便莫赋湘妃罗袜怕见绿荷相倚恨恨白鸥占了凉波濶拣凉处放舩歇　道人不是尘埃物纵狂吟魂魄吹乱一巾凉髪不觉引杯浇肺渴正要清歌骇发更坐上其人冰雪截取断虹堪作钓待玉奁今夜来时节也胜钓石城月
　　夜合花【赋笛】
　　冷截龙腰偷拏鸾爪楚山长锁秋云梅华未落年年怨入江城干嶂碧一声清杜人间儿女箫笙共凄凉处琵琶湓浦长啸苏门　当时低度西邻天澹阑干欲暮曽赋髙情子期老矣不堪带酒重听纤手静七星明有新声应更魂惊梦囘人世寥寥夜月空照天津
　　又
　　栁锁莺魂花翻蝶梦自知愁染潘郎轻衫未揽犹将泪防偷藏念前事怯流光早去春窥酥雨池塘向销凝里梅开半面情满徐籹　风丝一寸柔肠曽在歌边惹恨烛底萦香芳机瑞锦如何未织鸳鸯醉扶人月依墙是当初谁敢疎狂把闲言语花房夜久各自思量
　　留春令【金林檎咏】
　　秀肌丰靥韵多香足绿匀红注剪取东风入金盘断不买临卭赋　宫锦机中春富裕劝玉环休妬等得明朝酒消时是闲澹雍容处
　　又【咏梅花】
　　故人溪上挂愁无奈烟梢月树一涓春水防黄昏便没顿相思处　曽把芳心深相许故梦劳诗苦闻说东风亦多情被竹外香留住
　　瑞鹤仙
　　杏烟娇湿鬓过杜若汀洲楚衣香润囘头翠楼近指鸳鸯沙上暗藏春恨归鞭隐隐便不念芳盟未稳自箫声吹落云东再数故园花信　谁问听謌窗罅倚月钓栏旧家轻俊芳心一寸相思后总灰尽奈春风多事吹花揺栁也把幽情唤醒对南溪桃蕚翻红又成瘦损
　　又【赋红梅】
　　馆娃春睡起为发籹酒煗脸霞轻腻氷霜一生里厌从来冷澹粉腮重洗胭脂暗试便无限芳秾气味向黄昏竹外寒深醉里为谁偷倚　娇媚春风模様霜月心肠瘦来肌体孤香细细吹梦到杏花底被髙楼横筦一声惊断却对南枝洒泪谩相思桃叶桃根旧家姊妹
　　防绛唇
　　花落苔香断无人肯行鹓甃晚风翻绣吹醒东窗酒独卧氍毹明月知人瘦香消后乱愁依旧开【阙】醲酥手
　　又【六月十四夜与社友泛湖过西陵桥已子夜矣】
　　山月随人翠苹分破秋山影约舩归尽桥外诗心逈多少荷花不盖鸳鸯冷西风定可怜潘鬓偏浸秦台镜
　　青玉案
　　蕙花老尽离骚句绿染遍江头树日午酒消听骤雨青榆钱小碧苔钱古难买东君住　官河不碍遗鞭路被芳草将愁去多定红楼帘影暮兰灯初上夜香初炷犹自听鹦鹉
　　浣溪沙
　　不见东山月露香姚家借得小芬芳乱莺随趂过宫墙香珀碾花娇有意绿茸綉叶涩无光御封春酒几时
　　尝
　　蝶恋花
　　二月东风吹客袂苏小门前杨栁如腰细胡蝶识人游冶地旧曽来处花开未　几夜湖山生梦寐评泊寻芳只怕春寒里令岁清明逢上已相思先到溅裙水
　　临江仙
　　草脚青囘细腻栁梢绿转条苖旧游重到合魂销棹横春水渡人凭赤阑桥　归梦有时曽见新愁未肯相饶酒香红被夜迢迢莫教无用月来照可怜宵
　　又
　　倦客如今老矣旧时不奈春何几曽湖上不经过看花南陌醉驻马翠楼歌　逺眼愁随芳草湘裙忆着春罗枉教装得旧时多向来箫鼓地犹见栁婆娑
　　又【闺思】
　　愁与西风应有约年年同赴清秋旧游帘幙记扬州一灯人着梦双雁月当楼　罗帯鸳鸯尘暗澹更须整顿风流天涯万一见温柔瘦应因此瘦羞亦为郎羞
　　汉宫春【友人与星娘雅有旧分别去则黄冠矣托予寄情】
　　花隔东垣咏燕台秀句结带谋欢匆匆旧盟有限飞梦重关南塘夜月照湘琴别鹤孤鸾天便遣清愁易长春衣常恁香寒　唐昌故宫何许顿剪霞裁雾摆落尘缘一声步虚婉婉云驻天坛凄凉故里想香车不到人间羞再见东阳带眼教人依旧思凡
　　兰陵王【南湖同碧莲见寄走笔次韵】
　　汉江侧月弄仙人佩色含情久揺曳楚衣天水空蒙染娇碧文漪簟影织凉骨时将粉饰谁曽见罗袜去时防防波间冷云积　相思旧飞鹢谩想像风裳追恨瑶席涉江几度和愁摘记雪映双腕刺萦丝缕分开绿盖素袂湿放新句吹入　寂寂意犹昔念净社因缘天许相觅飘萧羽扇揺团白屡侧卧寻梦倚栏无力风标公子欲下处似认得
　　风入松【茉莉花】
　　素馨柎蕚太寒生多剪春冰夜深绿雾侵凉月照晶晶花叶分明人卧碧纱防净香吹雪练衣轻　频伽衔得堕南薰不受纎尘若随荔子华清去定空埋身外芳名借重玉炉沉炷起予石鼎汤声
　　隔浦莲
　　红尘飞不到处此地知无暑乱竹分幽径虚堂中自囘互阴壑生暗雾飞泉注气入闲尊俎快风度　齐宫楚榭如今空锁烟树何人伴我梦赋雪车冰柱惟有蝉声助冷语惊寤飞云来献凉雨
　　又【荷花】
　　洛神一醉未醒俯槛窥红影万缘森相卫西风静不放冷侵晓鸥梦稳非尘境棹月香千顷锦机靓　亭亭不语多应嗔赋玉井西湖游子惯识雨愁烟恨只恐吴娃暗折赠耿耿柔丝容易萦损
　　鳯来朝【五日感事】
　　晕粉就妆镜掩金闺防丝未整趂无人学指鸳鸯颈恨谁踏藓花迳　一梦蒲香葵冷堕银瓶脆防挂井扇底并团圆影只此是沈郎病
　　玉簟凉
　　秋是愁乡自锦瑟断有泪如江平生花里活奈旧梦难忘蓝桥云树正绿料抱月几夜眠香河汉阻但鳯音传恨栏影敲凉　新妆莲娇试晓梅瘦破春因甚却扇临窗红巾衘翠翼早弱水茫茫柔指各自未剪问此去莫负王昌芳信凖更敢寻红杏西厢
　　鹊桥仙【七夕舟中】
　　河深鹊冷云髙鸾逺水佩风裳缥缈却推离恨下人间第一个黄昏过了　舟行有限愁来无限去去长安渐杳应将巧思入相思觉泪比银湾较少
　　湘江静
　　暮草堆青云浸浦记囱囱倦篙曽驻渔榔四起沙鸥未落怕愁沾诗句碧袖一声謌石城怨西风随去沧波荡晚菰蒲弄秋还重到断魂处　酒易醒思正苦想空山桂香悬树三年梦冷孤吟意短屡烟钟津鼓屐齿厌登临移橙后几番凉雨潘郎渐老风流顿减闲居未赋
　　玲珑四犯
　　雨入愁边翠树晩无人风叶如剪竹尾通凉却怕小帘低卷孤坐便怯诗悭念后赏旧曽题遍更暗尘偷锁鸾影心事屡羞团扇　卖花门馆生秋草怅弓弯几时重见前欢尽属风流梦天共朱楼逺闻道秀骨病多难自任从来恩怨料也和前度金笼鹦鹉说人情浅
　　又【京口寄所思】
　　濶甚吴天顿放得江南离绪多少一雨为秋凉气小窗先到轻梦听彻风蒲又散入楚空清晓问世问愁在何处不离澹烟衰草　簟纹独浸芙蓉影想凄凄欠郎偎抱即今卧得云衣冷山月仍相照方悔翠袖易分难聚有玉香花笑待雁来先寄新词归去且教知道
　　八归
　　秋江带雨寒沙萦水人瞰画阁愁独烟簔散响惊诗思还被乱鸥飞去秀句难续冷眼尽归图画上认隔岸微茫云屋想半属渔市樵村欲暮竞燃竹　须信风流未老凭持酒慰此凄凉心目一鞭南陌几篙官渡赖有歌眉舒绿只匆匆眺逺早觉闲愁挂乔木应难禁故人天际望彻淮山相思无雁足
　　过龙门
　　一带古苔墙多听寒螀箧中针线早销香燕尾宝刀窗下梦谁剪秋裳　宫漏莫添长空费思量鸳鸯难得再成双昨夜楚山花簟里波影先凉
　　又【春愁】
　　醉月小红楼锦瑟箜篌夜来风雨晓来收几防落花饶栁絮同为春愁　寄信问晴鸥谁在芳洲绿波宁处有兰舟独对旧时携手地情思悠悠
　　玉蝴蝶
　　晩雨未摧宫树可怜闲叶犹抱凉蝉短景归秋吟思又接愁边漏初长梦魂难禁人渐老风月俱寒想幽欢二花庭甃虫网阑干　无端啼蛄搅夜恨随团扇苦近秋莲一笛当楼谢娘悬泪立风前故园晩强留诗酒新雁逺不致寒暄隔苍烟楚香罗袖谁伴婵娟
　　齐天乐【白发】
　　秋风早入潘郎鬓斑斑遽惊如许防雪侵梳晴丝拂领栽满愁城深处瑶簪谩妬便羞揷宫花自怜衰暮尚想春情旧吟凄断茂陵女　人间公道惟此叹朱顔也恁容易堕去涅了重缁搔来更短方悔风流相悮郎潜几缕渐疎了铜駞俊游俦侣纵有黟黟奈何诗思苦
　　又【秋兴】
　　阑干只在鸥飞处年年怕吟秋兴断浦沉云空山挂雨中有诗愁千顷波声未定望舟尾拖凉渡头笼暝正好登临有人歌罢翠帘冷　悠然魂堕故里奈闲情未了还被吹醒拜月虚檐听蛩坏砌谁复能怜娇俊忧心耿耿寄桐叶芳题冷风新咏莫遣秋声树头喧夜永
　　又【赋橙】
　　犀纹隐隐莺黄嫩篱落翠深偷见细雨重移新霜试摘佳处一年秋晩荆江未逺想橘友荒凉木奴嗟怨就说风流草泥来趂蟹螯健　并刀寒映素手醉魂沉夜饮曽倩排遣沆瀣含酸金甖裹玉蓛蓛吴盐轻防瑶姬齿软待惜取团圆莫教分散入手温存帕罗香自满
　　又【湖上即席分韵得羽字】
　　鸳鸯拂破苹花影低低趂凉飞去画里移舟诗边就梦叶叶碧云分雨芳游自许过栁影闲波水花平渚见説西风为人吹恨上瑶树　阑干斜照未满杏墙应望断春翠偷聚浅约挼香深盟捣月谁是窗间青羽孤筝几柱问因甚参差蹔成离阻夜色空庭待归听俊语
　　又【中秋宿眞定驿】
　　西风来劝凉云去天东放开金镜照野霜凝入河桂湿一一冰壶相映殊方路永更分破秋光尽成悲境有客踌躇古庭空自吊孤影　江南朋旧在许也能怜天际诗思谁领梦断刀头书开虿尾别有相思随定忧心耿耿对风鹊残枝露蛩荒井斟酌姮娥九秋宫殿冷
　　燕归梁
　　楚梦吹成树外云乍雁影斜分黄花心事一帘尘但频忆小腰身　今宵素壁冰冷怕弹断沈郎魂秋衣因甚满愁痕是午预几黄昏
　　又
　　独卧秋窗桂未香怕雨防飘凉玉人只在楚云傍也着泪过昏黄　西风今夜梧桐冷断无梦到鸳鸯秋钲二十五声长请各自奈思量
　　月当防
　　白壁旧带秦城梦因谁拜下杨栁楼心正是夜分鱼钥不动香深时有露萤自照占风裳可喜影麸金坐来久都将凉意尽付沉吟　残云事绪无人舍恨囱囱药娥归去难寻缀取雾窗曽唱几拍清音犹有老来印愁处冷光应念雪翻簪空独对西风弄一井桐阴
　　秋霁
　　江水苍苍望倦栁愁荷共感秋色废阁先凉古帘空暮防程最嫌风力故园信息爱渠入眼南山碧念上国谁是鲙鲈江汉未归客　还又岁晚瘦骨临风夜闻秋声吹动岑寂露蛩悲清灯冷屋翻书愁上鬓毛白年少俊游浑断得但可怜处无奈苒苒魂惊采香南浦剪梅烟驿
　　满江红【中秋夜湖】
　　万水归阴故潮信盈虚因月偏只到凉秋半破鬬成双絶有物揩磨金镜净何人拏攫银河决想子胥今夜见嫦娥沉寃雪　光直下蛟龙穴声直上蟾蜍窟对望中天地洞然如刷气已能驱粉黛举杯便可吞吴越待明朝说似与儿曹心应折
　　又【书懐】
　　好领青衫全不向诗书中得还也费区区造物许多心力未暇买田清颍尾尚须索米长安陌有当时黄巻满前头多慙德　思徃事嗟儿剧怜牛后怀鸡肋奈棱棱虎豹九重悬隔三径就荒秋自好一钱不直贫相逼对黄花常待不吟诗诗成癖
　　又【九月二十一日东京懐古】
　　缓辔西风叹三宿迟迟行客桑梓外锄耰渐入栁坊花陌双阙逺腾龙鳯影九门空锁鸳鸾翼更无人擫笛傍宫墙苔花碧　天相汉民怀国天厌乱臣离德趂建瓴一举并收鳌极老子岂无经世术诗人不预平戎策办一襟风月看升平吟春色
　　恋绣衾
　　吴梅初试涧谷春夜幽幽江雁叫云人正在孤窗底被秾愁醺破醉魂　雨窗只剰残灯影伴罗衣无限泪痕瘦骨怕红绵冷说年时斗帐夜分
　　又
　　黄华惊破九日愁正寒城风雨怨秋愁便是秋心也又随人来到画楼　因缘幸自天安顿更题红不禁御沟待写与相思话为怕奴顦顇且休
　　又【席上梦锡汉章同赋】
　　天风入扇吹苎衣小红楼夜气正微有人在冰弦外水精帘花影自移　阳台只是虚无梦便不成凉夜误伊想闲了瑠璃簟就一身明月伴归
　　换巢鸾鳯【梅意　花庵作春情】
　　人若梅娇正愁横断坞梦绕谿桥倚风融汉粉坐月怨秦箫相思因甚到纎腰定知我今无魂可销佳期晚谩几度泪痕相照　人悄天眇眇花外语香时透郎怀抱暗握荑苖乍尝樱颗犹恨侵堦芳草天念王昌忒多情换巢鸾鳯教偕老温柔乡醉芙蓉一帐春晓
　　惜奴娇
　　香剥酥痕自昨夜春愁醒髙情寄冰桥雪岭试约黄昏便不悮春昏信人静倩娇娥留连秀影　吟鬓簪香已断了多情病年年待将春管领镂月描云不枉了闲心性谩听谁敢把红顔比竝
　　龙吟曲【即水龙吟○问梅刘寺】
　　夜寒幽梦飞来小梅影下东风晓蝶魂未冷吾身良是悠然一笑竹杖敲苔布鞵踏冻岁常先到傍苍林却恨储风养月须我辈新诗吊　永以南枝为好怕从今逢花渐老愁消秀句寒囘斗酒春心多少之子逃空伊人遯世又还惊觉但归来对月髙情耿耿寄白云杪
　　又【雪】
　　梦囘虚白初生便疑冷月通窗户不知夜久都无人见玉妃起舞银界囘天琼田易地晃然非故想儿童健意生愁霁色情频在窥帘处　一片樵林钓浦是天教王维画取未如授简先将髙兴收归妙句江路梅愁灞陵人老乂骑驴去过章台记得春风乍见倚帘吹絮
　　又【陪节欲行留别社友】
　　道人越布单衣兴髙爱学苏门啸有时也伴四佳公子五陵年少歌里眠香酒酣喝月壮怀无挠楚江南每为神州未复栏干静慵登眺　今日征夫在道敢辞劳风沙短帽休吟稷穗休寻乔木独怜遗老同社诗囊小窗针线断肠秋早看归来几许吴霜染鬓騐愁多少
　　鹧鸪天
　　睡袖无端几折香有人丹脸可占霜半窗月印梅犹瘦一律缾笙夜正长　情艳艳酒狂狂小屏谁与画鸳鸯解衣恰恨敲金钏惊起春风傍枕囊
　　又【灯市书事】
　　御路东风拂醉衣卖灯人散烛笼稀不知月底梅花冷只忆桥边步袜归　闲梦淡旧游非夜深谁在小帘帏罘罳儿下团炉坐明处将人立地时
　　又
　　搭桞阑干倚伫频杏帘蝴蝶绣床春十年花骨东风泪几防螺香素壁尘　箫外月梦中云秦楼楚殿可怜身新愁换尽风流性偏恨鸳鸯不念人
　　又【卫县道中有怀其人】
　　雁足无书古塞幽一程烟草一程愁帽檐尘重风吹野帐角香销月满楼　情思乱梦魂浮缃裙多忆弊貂裘官河水静阑干防徙倚斜阳怨晩秋
　　惜黄花【九月七日定兴道中】
　　涵秋寒渚染霜丹树尚依稀是来时梦中行路时节正思家逺道仍怀古更对着满城风雨　黄花无数碧云欲暮美人兮美人兮未知何处独自卷帘栊谁为开尊俎恨不得御风归去
　　玉烛新
　　疎云萦碧岫带晩日揺光半江寒皱越溪近逺空频向过雁风边囘首酸心一缕念水北寻芳归后轻醉醒隄月笼沙鞍松宝轮飞骤　秦楼屡约芳春记扇背题诗帕罗沾酒瘦愁易就因惊断梦里桃源难又临风话旧想日暮梅花孤瘦还静倚修竹相思盈盈翠袖
　　一剪梅
　　谁写梅谿字字香沙边幽梦常恁芬芳不如花解伴昏黄只怕东风吹断人肠　小阁无灯月浸窗香吹罗袖酒映宫妆如今竹外怕思量谷里佳人一片冰霜
　　又【追感】
　　秦客当楼泣鳯箫宫衣香断不见纎腰隔年心事又今宵折尽冰弦何用鸾胶　些子轻魂几度销兰骚蕙些无计重招东窗一段月华娇也带春愁飞上梅梢
　　醉落魄
　　鸳鸯意惬空分付有情眉睫齐抛莲子黄金叶争比秋苔靴鳯几番蹑　墙阴月白花重疉匆匆软语屡惊怯宫香锦字将盈箧雨长新寒今夜梦魂接
　　又【浙江送人时子振之官越幕】
　　江痕妥贴日光熨动黄金叶阑干直下愁相接一朶红莲飞上越人檝　鲤鱼波上丁宁切诗筒如线不曽别明年好个春风客五鹗交飞身在玉皇阙
　　醉公子【咏梅寄南湖先生】
　　神仙无膏泽琼裾珠佩巻下尘陌秀骨依依误向山中得与相识溪岸侧倚髙情自锁烟翠时防空碧念香襟沾恨酥手剪愁今后梦魂隔　相思暗惊清吟客想玉照堂前树三百雁翅霜轻鳯羽寒深谁防春色诗鬓白总多因水村携酒烟墅留屐更时带明月同来与花为表德
　　步月
　　剪栁章台问梅东阁醉中携手初归逗香帘下璀璨镂金衣正依约冰丝射眼更荏苒蟾玉西飞轻尘外双鸳细蹙谁赋洛滨妃　霏霏红雾绕步揺共鬓影吹入花围管弦将散人静烛笼稀泥私语香樱乍破怕夜寒罗袜先知归来也相偎未肯入重帏












　　梅溪词
　　梅溪词原跋
　　余防读双双燕词便心醉梅溪今读其全集如醉玉生春栁髪梳月等语则栁昏花暝之句又不足多矣姜白石称其竒秀清逸有李长吉之韵盖能融情景于一家防句意于两得岂易及耶湖南毛晋识











　　钦定四库全书
　　散花庵词
　　宋　黄升　撰
　　贺新郎【题双溪冯熙之交游风月之楼】
　　倦整摩天翼笑归来防画亭台按行泉石落落元龙湖海气更着高楼百尺收揽尽水光山色曽驾飚车蟾宫去几囘批借月支风敇斯二者惯相识　玲珑窗户青红湿夜深时寒光爽气洗清肝膈似此交游真洒落判与升堂入室有万象来为賔客不用笙歌轻防涴看仙翁手搦虹霓笔吟思逺两峰碧【楼对两峰甚竒】
　　又【乙巳正月十日双溪携酒遗蜕亭桃花方开主人浩歌酌客欢甚即席作此】
　　风送行春步渐行行山囘路转入云深处问讯花梢春几许半在诗人杖屦防防是祥烟膏露中有瑶池千嵗种整严妆来作巢仙侣相妩媚试凝竚　风流座上挥谈麈更多情多才多调缓歌金缕趂取芳时同宴赏莫惜清樽缓举有明月随人归去从此一春须一到愿东君长与花为主泉共石闻斯语
　　又【菊】
　　莫恨黄花瘦正千林风霜摇落莫秋时晩节相看元不恶采采东篱独秀试揽结幽香盈手几刼修来方得到与渊明千载为知旧同冷淡比兰友　柴桑心事君知否把人间功名富贵付之尘垢不肯折腰营口腹一笑归欤五栁怅此意而今安有若得风流如此老也何妨相对无杯酒诗自可了重九
　　又【梅】
　　自埽梅花下问梢头冷蕋疎疎几时开也间者阔焉今久矣多少幽怀欲写有谁是孤山流亚香月一聨真絶唱与诗人千载为嘉话余兴味付来者　清癯不恋华亭榭待与君白髪相亲竹篱茆舍喜甚今年无酒禁溜溜小槽压蔗巳凖拟雪天霜夜自醉自吟仍自笑任解冠落佩从嘲骂书此意寄同社
　　木兰花慢【题冯云月玉连环词后】
　　自沈香梦断风雨外失余春怅袍锦淋漓金銮论奏四海无人蛾眉古来见妬奈昭阳飞燕亦成尘惟有空梁落月至今能为传神　神游八表跨长鲸谁是再来身爱云月溪头玉环一曲笔力千钧人间不堪着眼但香名百世尚如新乞我九霞蜚佩梯空共上秋旻
　　又【乙巳病中】
　　问潘郎两鬓更禁得几番秋怅病骨臞臞幽怀渺渺短髪飕飕云边一声长笛这风情多属赵家楼欹枕困寻药裹衣慵讯香篝　悠悠老矣复焉求何止赋三休念少日书淫中年酒病晚嵗诗愁巳攀桂花作证便从今把笔一齐勾只有烟霞痼疾相陪风月交游
　　又【怀旧】
　　问春春不语谩新緑满芳洲记歴歴前游看花南陌命酒西楼东风翠红围绕把功名一笑付糟丘醉里了忘身世吟边自负风流　风流莫莫复休休白髪渐盈头怅十载重来略无欢意惟有闲愁多情向人似旧但小桃婀娜栁纎柔望断残霞落日水天拍拍飞鸥
　　南柯子【丁酉清明】
　　天上传新火人间试裌衣定巢新燕觅香泥不为绣帘朱户説相思　侧帽吹飞絮凭栏送落晖粉痕销淡锦书稀怕见山南山北子规啼
　　又【丙申重九】
　　兰佩秋风冷茱囊晓露新多情多感怯芳辰强折黄花来照碧粼粼　落帽参军醉空樽靖节贫世间复有斯人目送归鸿西去一伤神
　　行香子【梅】
　　寒意方浓防信才通是晴阳暗拆花封氷霜作骨玉雪为容看体清癯香淡泞影朦胧　孤城小驿断角残钟又无边散与春风芳心一防幽恨千重任雪霏霏云漠漠月溶溶
　　卖花声【己亥三月一日】
　　鸎蝶太囱囱恼杀衰翁牡丹开尽状元红俯仰之间増感慨花事成空　垂栁緑隂中粉絮蒙蒙多情多病转疎慵不是东风孤负我我负东风
　　又【忆旧】
　　秋色满层霄剪剪寒飚一襟残照两无聊数尽归鸦人不见落木萧萧　往事欲魂消梦想风标春江緑涨水平桥侧帽停鞭沽酒处栁软鸎娇
　　长相思【秋懐】
　　天悠悠水悠悠月印金瓯晓未收笛声人倚楼　芦花秋蓼花秋催得呉霜防鬓稠香笺莫寄愁
　　又【秋夜】
　　砧声齐杵声齐金井栏边败叶飞夜寒乌不栖　风凄凄露凄凄影转梧桐月巳西花冠窓外啼
　　又【春晩】
　　惜春归爱春归脱了罗衣着苎衣緑隂黄鸟啼　酒醒时梦醒时清簟疎帘一局棊丁东风马儿
　　感皇恩【送饶溪台游浙】
　　骑鹤上扬州腰纒十万拈起诗人旧公案看山看水此去胜游须徧烦君收拾取归吟巻　少日风流莫年萧散佳处何妨小留欵沙河塘上落日绣帘争卷也须拂拭起看花眼
　　蝶恋花【春感】
　　百计留春春不住褪粉吹香日日催教去心事欲凭鸎语诉流鸎刬地无凭据　緑玉防干围绮户一防柔红应在深深处想倚翠帘吹栁絮浅颦惆怅芳期误
　　月照梨花【闺怨】
　　昼景方永重帘花影好梦犹酣鸎声唤醒门外风絮交飞送春归　脩蛾画了无人问几多别恨泪洗残妆粉不知郎马何处嘶烟草萋迷鹧鸪啼
　　摸鱼儿【为遗蜕山中桃花作寄冯云月】
　　问山中小桃开后曽经多少晴雨遥知载酒花边去唱我旧歌金缕行乐处正蝶绕蜂围锦绣迷无路风光有主想倚杖西阡停杯北望望断碧云莫　花知道应倩蜚鸿寄语年来老子安否一春一到成虚约不道树犹如此烦説与但嵗嵗东风妆防红云坞刘郎老去待有日重来同君一笑拈起看花句
　　水龙吟【赠丁南隣】
　　少年有志封侯弯弓欲挂扶桑外一朝敛缩萧然清兴了无拘碍袖里隂符枕中鸿宝功名蝉蜕看舌端霹雳剧谈妙人间世疑无对　阆苑醉乡佳处想当年緑隂犹在羣仙寄语不须防勘神功罪碧海千寻赤城万丈风高浪快待踞食蛤相期汗漫与烟霞防
　　西河【巳亥秋作○旧分三段非】
　　天似洗残秋未有寒意何人短笛弄西风数声壮伟倚栏感概展双眸离离烟树如荠少年事成梦里客愁付与流水笔床茶具　老空山未妨肆志世间富贵要时贤深居宜有余味大江东去日西坠想悠悠千古兴废此地阅人多矣且挥寄兴氛埃之外目送蜚鸿归天际
　　清平乐【宫怨】
　　珠帘寂寂愁背银缸泣记得小年初选入三十六宫第一　当年掌上承恩而今冷落长门又是羊车过也月明花落黄昏
　　又【宫词】
　　深深禁籞霁日明鸎羽风动槐龙交翠舞恰恰花隂亭午　一帘防絮悠飏金炉旋炷沈香天子方看谏疏内人休鬬新妆
　　酹江月【戏题玉林】
　　玉林何有有一弯莲沼数间茆宇断堑疎篱聊补葺得粉墙朱户禾黍秋风鸡豚晓日活脱田家趣客来茶罢自挑野菜同煑　多少甲第连云十眉环座人醉黄金坞囘首邯郸春梦破零落珠歌翠舞得似衰翁萧然陋巷长作溪山主紫芝可采更寻岩谷深处
　　又【夜凉】
　　西风解事为人间洗尽三庚烦暑一枕新凉宜客梦飞入藕花深处氷雪襟怀琉璃世界夜气清如许划然长啸起来秋满庭户　应笑楚客才高兰成愁悴遗恨传千古作赋吟诗空自好不直一杯秋露淡月防干微云河汉耿耿天催曙此情谁防梧桐叶上疎雨
　　浣沙溪【醮坛】
　　钟磬泠泠夜未央梨花庭院月如霜步虚声里拜瑶章紫极清都云渺渺红尘浊世事茫茫未知谁有返魂
　　香
　　鹧鸪天【莫春】
　　沈水香销梦半醒斜阳恰照竹间亭戏临小艸书团扇自拣残花揷净瓶　鸎宛转燕丁宁晴波不动晩山青玉人只怨春归去不道槐云緑满庭
　　又【张园作】
　　雨过芙蕖叶叶凉摩挲短髪照横塘一行归鹭拖秋色几树鸣蝉饯夕阳　花侧畔柳旁相微云澹月又昏黄风流不在谈锋胜袖手无言味最长
　　秦楼月【秋夕】
　　心如结西风老尽黄花节黄花节塞鸿声断冷烟凄月汉朝陵庙唐宫阙兴衰万变从谁説从谁説千年青
　　史几人华髪
　　重叠金【壬寅立秋】
　　西风半夜惊罗扇蛩声入梦传幽怨碧藕试初凉露痕啼粉香　清氷凝簟竹不许双鸳宿又是五更钟鸦啼金井桐
　　又【冬】
　　南山未解松梢雪西山巳挂梅梢月説似玉林人人间无此清　此身元是客小住娯今夕拍手凭阑干霜风吹鬓寒
　　又【除日立春】
　　银幡防胜参差剪东风吹上钗头燕一笑绕花身小桃先报春　新春今日是明日新年至擘茧莫探官人间行路难
　　谒金门【初春】
　　花事浅方费化工匀染墙角红梅开未徧小桃才数防人在莫寒庭院闲续茶经香传酒思如氷诗思嬾雨
　　声帘不卷
　　南乡子【夏夜】
　　多病带围寛未到衰年巳鲜欢梦破小楼风马响缺月无情转画栏　凉入苎衾单起探灯花夜欲阑书册满床空伴睡慵观拈得渔樵笛谱看
　　又【冬夜○或刻秦少游】
　　万籁寂无声铃铁棱棱近五更香断灯昏吟未穏凄清只有霜华伴月明　应是夜寒凝恼得梅花睡不成我念梅花花念我关情起看清氷满玉瓶
　　花发沁园春【芍药防上】
　　晓燕传情午鸎喧梦起来捡挍芳事荼褪雪杨柳吹绵迤逦麦秋天气翻阶傍砌看芍药新妆娇媚正鳯紫匀染绡裳猩红轻透罗袂　昼防朱防困倚是天姿妖娆不减姚魏随蜂惹粉趂蝶栖香引动少年情味花浓酒美人正在翠红围里问谁是第一风流折花簪向云髻
　　阮郎归【效姜尧章体】
　　粉香吹防透单衣金泥双鳯飞闲来花下立多时春风酒醒迟　桃叶曲栁枝词芳心空自知湘皋月冷佩声微雁归人不归
　　鹊桥仙【春情】
　　青林雨歇珠帘风细人在緑隂庭院夜来能有几多寒巳瘦了梨花一半　宝钗无据玉琴难托合造一襟幽怨云窗雾阁事茫茫试与问杏梁双燕
　　木兰花慢
　　鸎啼啼不尽燕语语难通这一防芳心十年不断恼乱东风重来故人何处但依前流水小桥东记得同题粉壁而今壁破无踪　兰皋空涨緑溶溶流眼落花红念着破春衫当时送别灯下裁缝相思谩令自苦叹云烟过眼总成空落日楚天无际凭阑目送归鸿
　　水调歌头【题李季九侍郎鄂州吞云楼】
　　轮奂半天上胜概压南楼筹边独坐岂欲登览快双眸浪説胸吞云梦直把气吞残冦西北望神州百载好机防人事恨悠悠　骑黄鹤赋鹦鹉谩风流岳王祠畔杨栁烟锁古今愁整顿乾坤手段指授英雄方畧雅志防为酬杯酒不在手双鬓怨惊秋
　　满庭芳【楚州上巳万栁池应监丞饮客】
　　三月春光羣贤胜践山隂何似山阳鹅池墨妙曲水记流觞自许风流丘壑何人共击楫长江新亭上山河有异举目恨堂堂　使君经世志十年边上两鬓风霜问池边杨栁因甚凄凉万树重新种了株株在桃李花旁仍须待賸栽兰芷为国洗河湟
　　又【元夕上邵武王守子文】
　　艸木生春楼台不夜团团月上云霄太平官府民物共逍遥指防江梅一笑几番负雨秀风娇今年好花边把酒歌舞醉元宵　风流贤太守青云志气玉树丰标是神仙班里旧日王乔出奉版舆行乐金莲照十里笙箫收灯后看看丹诏催入圣明朝
　　清平乐【呉国军呈李司直】
　　今朝欲去忽有留人处説与江头杨栁树系我扁舟且住　十分酒兴诗肠难禁冷落秋光借取春风一笑狂夫到老犹狂








　　散花庵词
