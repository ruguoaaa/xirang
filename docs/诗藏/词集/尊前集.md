　　钦定四库全书　　　　　集部十
　　尊前集　　　　　　　　词曲类二【词选之属】提要
　　【臣】等谨案尊前集二巻原本不着撰人名氏前有万厯间嘉兴顾梧芳序云余爱花间集欲播传之而余斯编第有类焉似即梧芳所辑故毛晋亦谓梧芳采録名篇厘为二巻而朱彞尊跋则谓于吴下得吴寛手抄本取顾本勘之词人之先后乐章之次第靡有不同因定为宋初人编辑考宋张炎乐府指迷曰粤自隋唐以来声诗间为长短句至唐人则有尊前花间集似乎此书与花间集皆为五代旧本然陈振孙书録解题歌词类以花间集为首注曰此近世倚声填词之祖而无尊前集之名不应张炎见之而陈振孙不见彞尊定为宋本亦未可尽凭疑以传疑无庸强指且就词而论原不失为花间之骖乗玩其情采足资沾溉亦不必定求其人以实之也乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　尊前集巻上
　　明皇【一首】
　　好时光
　　宝髻偏宜宫様莲脸嫩体红香眉黛不须张敞画天教入鬓长　莫倚倾国貎嫁取个有情郎彼此当年少莫负好时光
　　昭宗【二首】
　　巫山一叚云【上幸蜀宫人留题宝鸡驿壁】
　　缥缈云间质盈盈波上身袖罗斜举动埃尘明艳不胜春　翠髩晚妆烟重寂寂阳台一梦冰眸莲脸见长新巫峡更何人
　　蝶舞梨园雪莺啼柳带烟小池残日艳阳天苎罗山又山　青鸟不来愁絶忍看鸳鸯防结春风一等少年心闲情恨不禁
　　庄宗【四首】
　　一叶落
　　一叶落褰朱箔此时景物正萧索画楼月影寒西风吹罗幕吹罗幕徃事思量着
　　阳台梦
　　薄罗衫子金泥缝困纎腰怯铢衣重笑迎移步小兰丛亸金翘玉凤　娇多情脉脉羞把同心撚弄楚天云雨却相和又入阳台梦
　　歌头【大石调】
　　赏芳春暖风飘箔莺啼绿树轻烟笼晩阁杏桃红开繁蕚灵和殿禁柳千行斜金丝络夏云多竒峯如削纨扇动微凉轻绡薄梅雨霁火云烁临水槛永日逃繁暑泛酌　露华浓冷高梧雕万叶一霎晩风蝉声新雨歇惜惜此光阴如流水东篱菊残时叹萧索繁阴积岁时莫景难留不觉朱顔失却好容光且且须呼賔朋西园长宵防云謡歌皓齿且行乐
　　忆仙姿【卽如梦令之祖也】
　　曾宴桃源深洞一曲清歌舞凤长记欲别时和泪出门相送如梦如梦残月落花烟重
　　李王【五首】
　　一斛珠【商调】
　　晓妆初过沉檀轻注些儿个向人微露丁香颗一曲清歌暂引樱桃破　罗袖裛残殷色可杯深旋被香醪涴綉床斜凭娇无烂嚼红茸笑向檀郎唾
　　子夜【卽菩萨蛮】
　　人生愁恨何能免消魂独我情何限故国梦重归觉来防泪垂　高楼谁与上长记秋晴望徃事巳成空还如一梦中
　　更漏子【大石调】
　　金雀钗红粉靣花里暂时相见知我意感君怜此情须问天　香作穗蜡成泪还是两人心意山枕腻锦衾寒夜来更漏残
　　山花子
　　手卷眞珠上玉钩依前春恨鎻重楼风里落花谁是主思悠悠　青鸟不传云外信丁香空结雨中愁囘首绿波三楚暮接天流
　　虞美人影【中吕调】
　　春花秋叶何时了徃事知多少小楼昨夜又东风故国不堪囘首月明中　雕栏玉砌依然在只是朱顔改问君能有几多愁恰是一江春水向东流
　　李白【十二首】
　　连理枝【黄钟宫】
　　雪葢宫楼闭罗幕昏金翠鬬压栏杆香心淡薄梅梢轻倚喷宝猊香烬麝烟浓馥红绡翠被
　　浅画云垂帔防滴昭阳泪只尺宸居君恩断絶似遥千里望水晶帘外竹枝寒守羊车未至
　　清平乐
　　禁庭春昼莺羽披新綉百草巧求花下鬬祗赌珠玑满斗　日晩却理残妆御前闲舞霓裳谁道腰肢窈窕折旋笑得君王
　　禁闱清夜月探金牕罅玉帐鸳鸯喷兰麝时落银灯香炧　女伴莫话孤眠六宫罗绮三千一笑皆生百媚宸衷教在谁边
　　烟深水濶音信无由达帷有碧天云外月偏照悬悬离别　尽日感事伤懐愁眉似鎻难开夜夜长留半被待君魂梦归来
　　鸾衾凤褥夜夜常孤宿更被银台红蜡烛学妾泪珠相续　花貎些子时光抛人远泛潇湘欹枕悔听寒漏声声滴断愁肠
　　画堂晨起来报雪花坠髙卷帘栊看佳瑞皓色远迷庭砌　盛气光引炉烟素草寒生玉佩应是天仙狂醉乱把白云揉碎
　　菩萨蛮【中宫吕】
　　游人尽道江南好游人只合江南老未老莫还乡还乡空断肠　绣屏金屈曲醉入花丛宿春水碧于天画船听雨眠
　　平林漠漠烟如织寒山一带伤心碧瞑色入高楼有人楼上愁　玉堦空伫立宿鸟归飞急何处是囘程长亭接短亭
　　举头忽见衡阳鴈千声万字情何限尀耐薄情夫一行书也无　泣归香阁恨和泪淹红粉待鴈却囘时也无书寄伊
　　清平调
　　云想衣裳花想容春风拂槛露华浓若非羣玉山头见防向瑶台月下逢
　　一枝红艳露凝香云雨巫山枉断肠借问汉宫谁得似可怜飞燕倚新妆
　　名花倾国两相懽常得君王带笑看解释春风无限恨沉香亭北倚栏杆
　　韦应物【四首】
　　调笑
　　戎马戎马远放燕支山下跑沙跑雪独嘶东望西望路迷迷路迷路边草无穷日暮
　　河汉河汉晓挂秋城漫漫愁人起望相思江南塞北别离离别离别河汉虽同路絶
　　三台
　　一年一年老去来日后日花开未报长安平定万国岂得啣杯
　　冰泮寒塘水绿雨余百草皆生朝来衡门无事晩下高斋有情
　　王建【十首】
　　宫中三台【亦名翠华引】
　　鱼藻池边射鸭芙蓉苑里看花日色赭袍相似不着红鸾扇遮
　　池北池南草绿殿前殿后花红天子千秋万岁未央明月清风
　　江南三台
　　扬州池边少妇长干市里商人三年不得消息各自拜鬼求神
　　青草台边草色飞猿岭上猿声万里三湘客到有风有雨人行
　　树头花落花开道上人去人来朝愁暮愁即老百年几度三台
　　鬬身强徤且为头白齿落难追准拟百年千岁能得几许多时
　　宫中调笑
　　团扇团扇美人病来遮靣玉顔憔悴三年谁复商量管弦弦管弦管春草昭阳路断
　　胡蝶胡蝶飞上金枝玉叶君前对舞春风百叶桃花树红红树红树燕语莺啼日暮
　　罗袖罗袖暗舞春风已旧遥看歌舞玉楼好日新妆坐愁愁坐愁坐一世虚生虚过
　　杨柳杨柳日暮向沙渡口船头江水茫茫商人少妇断肠肠断肠断鹧鸪夜飞失伴
　　杜牧【一首】
　　八六子
　　洞房深画屏灯照山色凝翠沉沉听夜雨冷滴芭蕉惊断红牕好梦龙烟细飘綉衾辞恩久归长信凤帐萧疎椒殿闲扃　辇路苔侵綉帘垂迟迟漏传丹禁蕣华偷悴翠鬟羞整愁坐望处金舆渐远何时防仗重临正销魂梧桐又移翠阴
　　刘禹锡【三十八首】
　　杨柳枝
　　塞北梅花羌笛吹淮南桂树小山词请君莫奏前朝曲听唱新翻杨柳枝
　　南陌东城春草时相逢何处不依依桃红李白皆夸好须得垂杨相发挥
　　凤阙轻遮翡翠帏龙墀遥望麴尘丝御沟春水相辉映狂杀长安年少儿
　　金谷园中莺乱飞铜驼陌上好风吹城东桃李须臾尽争似垂杨无限时
　　花蕚楼前初种时美人楼上鬬腰肢如今抛掷长街里露叶如啼欲恨谁
　　炀帝行宫汴水滨数株残柳不胜春晩来风起花如雪飞入宫墙不见人
　　御陌青门拂地垂千条金缕万条丝如今绾作同心结将赠行人知不知
　　城外春风吹酒旗行人挥袂日西时长安陌上无穷树唯有垂杨管别离
　　轻盈嫋娜占年华舞榭妆楼处处遮春尽絮飞留不得随风好去落人家
　　杨子江头烟景迷隋家宫树拂金堤嵯峩犹有当时色半蘸波中水鸟栖
　　竹枝
　　白帝城头春草生白盐山下蜀江清南人上来歌一曲北人莫上动乡情
　　山桃红花满上头蜀江春水拍山流花红易衰似郎意水流无限似侬愁
　　溪上春来新雨晴瀼西春水縠纹生桥东桥西好杨柳人来人去唱歌行
　　日出三竿春雾消江头蜀客驻兰桡凭寄狂夫书一纸住在成都万里桥
　　两岸山花似雪开家家春酒满银杯昭君坊中多女伴永安宫外踏青来
　　瞿塘嘈嘈十二滩此中道路古来难长恨人心不如水等闲平地起波澜
　　巫峡苍苍烟雨时清猿啼在最高枝个里愁人肠自断由来不是此声悲
　　城西门前灎滪堆年年波浪不能摧懊恼人心不如石少时东去复西来
　　杨柳青青江水平闻郎江上唱歌声东边日出西边雨道是无晴还有晴
　　楚水巴山江雨多巴人能唱本乡歌今朝北客思归去囘入纥披绿罗
　　纥曲【二首】
　　杨柳郁青青竹枝无限情同郎一囘顾听唱【一作彻】纥声
　　踏曲兴无穷调同辞不同愿郎千万寿长作主人翁
　　忆江南
　　春去也多谢洛城人弱柳从风疑举袂丛兰裛露似沾巾独坐亦含嚬
　　浪淘沙
　　九曲黄河万里沙浪淘风自天涯如今直上银河去同到牵牛织女家
　　洛水桥边春日斜碧流轻浅见琼沙无端陌上狂风急惊起鸳鸯出浪花
　　汴水东流虎眼纹清淮晓色鸭头春君看渡口淘沙处渡却人间多少人
　　鹦鹉洲头浪飐沙青楼春望日将斜啣泥燕子争归舍独自狂夫不忆家
　　濯锦江边两岸花春风吹浪正淘沙女郎剪下鸳鸯锦将向中流定晩霞
　　日照澄洲江雾开淘金女伴满江隈美人首餙侯王印尽是沙中浪底来
　　八月涛声吼地来头高数丈触山囘须臾却入海门去卷起沙堆似雪堆
　　莫道谗言如浪深莫言迁客似沙沉千淘万漉虽辛苦吹尽寒沙始到金
　　流水淘沙不暂停前波未灭后波生令人忽忆潇湘渚囘唱迎神三两声
　　潇湘神
　　湘水流湘水流九疑云物至今秋若问二妃何处所零陵芳草露中愁
　　班竹枝班竹枝泪防防防寄相思楚客欲听瑶琴怨潇湘深夜月明时
　　抛毬乐
　　五色绣团圆登君玳瑁筵最宜红烛下偏称落花前上客如先起应须赠一船
　　春早见花枝朝朝恨发迟及看花落后却忆未开时幸有抛毬乐一杯君莫违
　　杨柳枝
　　迎得春光先到来浅黄轻绿映楼台只缘嫋娜多情思便被春风长请挼
　　巫峡巫山杨柳多朝云暮雨远相和因想阳台无限事为君囘唱竹枝歌
　　白居易【二十六首】
　　杨柳枝
　　六么水调家家唱白雪梅花处处吹古歌旧曲君休听听取新翻杨柳枝
　　陶令门前四五树亚夫营里百千条何似东都正二月黄金枝映洛阳桥
　　依依嫋嫋复青青勾引春风无限情白雪花繁空扑地绿丝条弱不胜莺
　　红版江桥青酒旗馆娃宫暖日斜时可怜雨歇东风定万树千条各自垂
　　苏州杨柳任君夸更有钱塘胜馆娃若解多情寻小小绿杨深处是苏家
　　苏家小女旧知名杨柳风前别有情剥条盘作银环様巻叶吹为玉笛声
　　叶含浓露如啼眼枝嫋轻风似舞腰小树不禁攀折苦乞君留取两三条
　　人言柳叶似愁眉更有愁肠似柳丝柳丝挽断肠牵断彼此应无续得时
　　一树春风万万枝嫩于金色软于丝永丰南角荒园里尽日无人属阿谁
　　一树衰残委泥土防林荣曜植天庭定知此后天文里柳宿光中添两星
　　竹枝
　　瞿塘峡口水烟低白帝城头月向西唱得竹枝声咽处寒猿闇鸟一时啼
　　竹枝苦怨怨何人夜静山空歇又闻蛮儿巴女声声唱怨杀江南病使君
　　巴东船舫上巴西波靣风生雨脚齐水冷蓼花红簇簇江蓠碧叶湿凄凄
　　江畔谁人唱竹枝前声断咽后声迟怪来调苦缘词苦多是通州司马诗
　　浪淘沙
　　一泊沙来一泊去一重浪灭一重生相搅相淘无歇日防教山海一时平
　　白浪茫茫与海连平沙浩浩四无边暮去朝来淘不住遂令东海变桑田
　　青草湖中万里程黄梅雨里一人行愁见滩头夜泊处风翻暗浪打船声
　　借问江潮与海水何似君情与妾心相恨不如潮有信相思始觉海非深
　　海底飞尘终有日山头化石岂无时谁道小郎抛小妇船头一去没回期
　　随波逐浪到天涯迁客西还有几家却到帝都重富贵请君莫忘浪淘沙
　　忆江南【一名谢秋娘】
　　江南好风景旧曽谙日出江花红胜火春来江水绿如蓝能不忆江南
　　江南忆最忆是杭州山寺月中寻桂子郡亭枕上看潮头何日更重游
　　江南忆其次忆呉宫呉酒一杯春竹叶呉娃防舞醉芙蓉早晩复相逢
　　宴桃源
　　前渡小花静院不比寻常时见见了又还休愁却等闲分散肠断肠断记取钗横髩乱
　　落月西牕惊起好个怱怱些子鬒髩亸轻松凝了一防秋水告你告你休向人间整理
　　频日雅懽幽防打得来来越防説着暂分飞蹙损一防眉黛无奈无奈两个心儿总待
　　卢贞【一首】
　　杨柳枝
　　一树依依在永丰两枝飞去杳无踪玉皇曾采人间曲应逐歌声入九重
　　张志和【五首】
　　渔父
　　西塞山边白鹭飞桃花流水鳜鱼肥青箬笠绿蓑衣斜风细雨不须归
　　钓台渔父褐为裘两两三三舴艋舟能纵棹惯乘流长江白浪不曾忧
　　云溪湾里钓渔翁舴艋为家西复东江上雪浦边风笑着荷衣不叹穷
　　松江蟹舍主人懽菰飰莼羮亦共飱枫叶落荻花干醉宿渔舟不觉寒
　　青草湖中月正圆巴陵渔父棹歌连钓车子撅头船乐在风波不觉寒
　　司空图【一首】
　　酒泉子
　　买得杏花十载归来方始拆假山西伴药栏东满枝红旋开旋落旋成空白髪多情人便惜黄昏把酒祝东
　　风且从容
　　韩偓【二首】
　　浣溪沙
　　栊髩新收玉歩揺背灯初解绣裙腰枕寒衾冷异香焦深院不关春寂寂落花和雨夜迢迢恨情残醉却无
　　聊
　　宿醉离愁慢髻鬟六铢衣薄惹轻寒慵红闷翠掩青鸾罗袜况兼金菡萏雪肌仍是玉琅玕骨香腰细更沉
　　檀
　　薛能【十八首】
　　杨柳枝
　　华清高树出深宫南陌柔条带暖风谁见轻阴是良夜瀑泉声伴月明中
　　洛阳晴景覆江船羌笛秋声湿塞烟闲想习池公宴罢水蒲风絮夕阳天
　　嫩绿轻悬似缀旒路人遥见隔宫楼谁能更近丹墀种解播皇风入九州
　　暖风晴日断浮埃废路新条发钓台处处轻轻可惆怅后人攀折古人栽
　　潭上江边嫋嫋垂日高风静絮相随青楼一树无人见正是女郎眠觉时
　　汴水高悬百万条风清两岸一时揺隋家力尽虚哉得无限春风属圣朝
　　和花烟树九重城夹路春隂十万营惟向边头不堪望一株顦顇少人行
　　牕外齐垂晓日初楼边轻好暖风徐游人莫道栽无益桃李清隂却不如
　　众木犹寒独早青御沟桥畔曲江亭陶家旧日应如此一院春条绿透防
　　帐偃缨垂细复繁人心想在石家园风条月影皆堪重何事侯门爱树萱【一作令人心想石家园】
　　数首新词带恨成柳丝牵我我伤情柔娥幸有腰肢稳试踏吹声作唱声
　　高出军营远映桥贼兵曾斫火曾烧风流性在终难改依旧春来万万条
　　县依陶令想嫌迂营伴将军却太麤此日与君除万恨数篇风调更应无
　　朝阳晴照绿杨烟一别通波十七年应有旧枝无处覔万条风里卓旌旃
　　晴垂芳态吐牙新雨摆轻条湿面春别有出墙高数尺不知摇动是何人
　　暖梳簪朶事登楼困挂垂杨立地愁牵断绿丝攀不及半空悬着玉搔头
　　西园高树后庭根处处寻芳有折防终忆旧时桃叶合一株斜映竹篱门
　　刘白苏台总近时当时章句是谁推纎腰舞尽春杨柳未有侬家一首诗
　　成文干【十首】
　　杨柳枝
　　欲趂寒梅趂得麽雪中偷眼望阳和阳和若不先留意这个柔条争奈何
　　轻笼小迳近谁家玉马追风翠影斜爱把长条恼公子惹他头上海棠花
　　鵞黄剪出小花钿缀上芳枝色转鲜饮散无人收拾得月明阶下伴秋千
　　东君爱惜与先春草泽无人处也新委嘱露华并细雨莫教迟日苦风尘
　　勾践初迎西子年琉璃为帚扫溪烟至今不改当时色留与王孙系酒船
　　绿杨移傍小亭栽便拥浓烟拨不开谁把金刀为删掠放教明月入牕来
　　远接关河高接云雨余洗出半天春牡丹不用相轻薄自有清阴覆得人
　　掩映莺花媚有余风流才调比应无朝朝奉御龙池上不羡青松拜大夫
　　王孙宴罢曲江池折得春光伴酒归怪得美人争鬬乞要他秾翠染罗衣
　　残照林梢袅数枝能招醉客上金堤马骄如练缨如火瑟瑟阴中歩歩嘶
　　冯延已【三首】
　　捣练子
　　深院静小庭空断续寒砧断续风好是夜长人不寐数声和月到帘栊
　　谒金门
　　风乍起吹皱一池春水闲引鸳鸯花迳里手挼红杏蘂鬬鸭栏杆独倚碧玉珑璁斜坠终日望君君不至举
　　头闻鹊喜
　　玉楼春
　　雪云乍变春云簇渐觉年华堪纵目北枝梅蘂犯寒开南浦波纹如酒绿　芳菲次第长相续自是情多无处足罇前百计得春归莫为伤春眉黛蹙
　　温飞卿【五首】
　　菩萨蛮
　　玉纎弹处眞珠落流多暗湿铅华薄春露浥朝花秋波浸晩霞　风流心上物本为风流出看取薄情人罗衣无此防【一作袁国传】
　　南园满地堆轻絮愁闻一霎清明雨雨后却斜阳杏花零落香　无言弹睡脸枕上屏山掩时节欲黄昏无憀独倚门
　　夜来皓月才当午重帘悄悄无人语深处麝烟长卧时留薄妆　当年还自惜徃事那堪忆花露月明残锦衾知晓寒
　　雨晴夜合玲珑月万枝香嫋红丝拂闲梦忆金堂满庭萱草长　绣帘垂眉黛远山绿春水渡溪桥凭栏魂欲消
　　竹风轻动庭除冷珠帘月上玲珑影山枕隐秾妆绿檀金凤凰　两娥愁黛浅故国呉宫远春恨正关情画楼残防声
　　皇甫松【十首】
　　怨囘纥
　　白首南朝女愁听异域歌收兵颉利国饮马胡卢河毳布腥膻乆穹庐岁月多雕窠城上宿吹笛泪滂沱祖席驻征棹开帆候信潮隔筵桃叶泣吹管杏花飘船去鸥飞阁人归尘上桥别离惆怅泪江路湿红蕉
　　竹枝
　　防榔花发【竹枝】鹧鸪啼【女儿】雄飞烟瘴【竹枝】雌亦飞【女儿】
　　木棉花尽【竹枝】荔枝垂【女儿】千花万花【竹枝】待郎归【女儿】
　　芙蓉并蔕【竹枝】一心连【女儿】花侵槅子【竹枝】眼应穿【女儿】
　　筵中蜡烛【竹枝】泪珠红【女儿】合懽桃核【竹枝】两人同【女儿】
　　斜江风起【竹枝】动横波【女儿】劈开莲子【竹枝】苦心多【女儿】
　　山头桃花【竹枝】谷底杏【女儿】两花窈窕【竹枝】遥相映【女儿】
　　抛毬乐
　　红拨一声飘轻裘坠越绡带翻金孔雀香满綉蜂腰少少抛分数花枝正索饶
　　金蹙花毬小眞珠绣带垂几廻冲蜡烛千度入香懐上客终须醉觥盂且乱排
　　韦庄【五首】
　　怨王孙
　　锦里蚕市满街珠翠千万红妆玉蝉金雀宝髻花簇鸣珰綉衣长　日斜归去人难见青楼远队队行云散不知今夜何处深鎻兰房隔仙乡
　　定西番
　　挑尽金灯红烬人灼灼漏迟迟未眠时斜倚银屏无语闲愁上翠眉闷杀梧桐残雨滴相思
　　芳草丛生缕结花艳艳雨蒙蒙晓庭中塞远乆无音问愁消镜里红紫燕黄鹂犹生恨何穷
　　清平乐
　　牕春暮满地梨花雨君不归来情又去红泪散沾金缕　梦魂飞断烟波伤心不奈春何空把金针独坐鸳鸯愁綉防窠
　　绿杨春雨金线飘千缕花拆香枝黄鹂语玉勒雕鞍何处　碧牕望断燕鸿翠帘睡眼溟蒙宝瑟谁家弹罢含悲斜倚屏风
　　张泌【一首】
　　江城子
　　窄罗衫子薄罗裙小腰身晩妆新每到花时长是不宜春蚤是自家无气力更被伊恶怜人












　　尊前集巻上
　　钦定四库全书
　　尊前集巻下
　　毛文锡【一首】
　　巫山一叚云
　　貎掩巫山色才过濯锦波阿谁提笔上银河月里写嫦娥　薄薄施铅粉盈盈挂绮罗菖蒲花后梦魂多年代属元和
　　欧阳烱【三十一首】
　　南歌子
　　锦帐银灯影纱牕玉漏声迢迢永夜梦难成愁对小庭秋色月空明
　　渔父
　　摆脱尘机上钓船免教荣辱有流年无系绊没愁煎须信船中有散仙
　　风浩寒溪照胆明小君山上玉蟾生荷露坠翠烟轻拨刺游鱼几个惊
　　巫山一叚云
　　綘阙登眞子飘飘御防鸾碧虚风雨佩光寒敛袂下云端　月帐朝霞薄星冠玉蘂攅远游蓬岛降人间特地拜龙顔
　　春去秋来也愁心似醉醺去时邀约蚤囘轮及去又何曾　歌扇花光黦衣珠滴泪新恨身翻不作车尘万里得随君
　　春光好
　　天初暖日初长好春光万彚此时皆得意竞芬芳　笋迸苔钱嫩绿花隈雪坞浓香谁把金丝裁剪却挂斜阳花滴露柳揺烟艳阳天雨霁山樱红欲烂谷莺迁　饮处交飞玉斚游时倒把金鞭风飐九衢榆叶动簇青钱胸铺雪脸分莲理繁弦纎指飞翻金凤语转婵娟　嘈囋如敲玉佩清泠似滴香泉曲罢问郎名个甚想夫怜碛香散渚冰融暖空蒙飞絮悠扬遍虚空惹轻风　柳眼烟来防绿花心日与妆红黄雀锦鸾相对舞近帘栊鸡树绿凤池清满神京玉兎宫前金榜出列仙名　叠雪罗袍接武团花骏马骄行开宴锦江游烂漫柳烟轻芳丛绣绿筵张两心狂空遣横波传意绪对笙簧　虽似安仁掷果未闻韩寿分香流水桃花情不巳待刘郎垂绣幔掩云屏思盈盈防枕瑚无限情翠钗横　几见纎纎动处时闻欵欵娇声却出锦屏妆靣了理秦筝金辔响玉鞭长映垂杨堤上采花筵上醉满衣香　无处不擕弦管直应占断春光年少王孙何处好竞寻芳苹叶嫩杏花明画船轻防浴鸳鸯出绿汀棹歌声　春水无风无浪春来半雨半晴红粉相随南浦晩莫辞行
　　西江月
　　月映长江秋水分明泠浸星河浅沙汀上白云多雪散几丛芦苇　扁舟倒影寒潭烟光远罩轻波笛声何处响渔歌两岸苹香暗起
　　水上鸳鸯比翼巧将綉作罗衣镜中重画远山眉春睡起来无力　细雀稳簪云髻含羞时想佳期脸边红艳对花枝犹占凤楼春色
　　赤枣子
　　夜悄悄烛荧荧金罏香尽酒初醒春睡起来囘雪靣含羞不语倚云幈
　　莲脸薄柳眉长等闲无事莫思量每一见时明月夜损人情思断人肠
　　女冠子
　　薄妆桃脸满靣纵横花靥艳情多绶带盘金缕轻裙透碧罗　含羞眉作敛微语笑相和不防频偷眼意如何秋宵秋月一朶荷花初发照前池揺曵薰香夜婵娟对镜时　蕊中千防泪心里万条丝恰似轻盈女好风姿
　　玉楼春
　　日照玉楼花似锦楼上醉和春色寝绿杨风送小莺声残梦不成离玉枕　堪爱晩来韶景甚宝柱秦筝方再品青蛾红脸笑来迎又向海棠花下饮
　　春蚤玉楼烟雨夜帘外樱桃花半谢锦屏香冷綉衾寒怊怅忆君无计舍　侵晓鹊声来砌下鸾镜残妆红粉罢黛眉防防不能描留待玉郎归日画
　　更漏子
　　玉阑干金甃井月照碧梧桐影独自个立多时露华浓湿衣　一向凝情望待得不成模様虽叵耐又寻思怎生嗔得伊
　　三十六宫秋夜永露华防滴高梧丁丁玉漏咽铜壶明月上金铺　红线毯愽山罏香风暗触流苏羊车一去长青芜镜尘鸾防孤
　　定风波
　　暖日闲牕映碧纱小池春水浸晴霞数树海棠红欲尽争忍玉闺深掩过年华　独凭綉牀方寸乱肠断泪珠穿破脸边花隣舍女郎相借问音信教人羞道未还家
　　木兰花
　　儿家夫壻心容易身又不来书不寄闲庭独坐鸟关关争忍抛奴深院里　闷向绿纱牕下睡睡又不成愁已至今年却忆去年春同在木兰花下醉
　　清平乐
　　春来街砌春雨如丝细春地满飘红杏蒂春燕舞随风势　春幡细缕春缯春闺一防春灯自是春心撩乱非干春梦无凭
　　菩萨蛮
　　晓来中酒和春睡四支无力云鬟坠斜卧脸波春玉郎休恼人　日高犹未起为恋鸳鸯被鹦鹉语金笼道儿还是慵
　　红炉暖阁佳人睡隔帘飞雪添寒气小院奏笙歌香风簇绮罗　酒倾金盏满兰烛重开宴公子醉如泥天街闻马嘶
　　翠眉防脸新妆薄幽闺斜卷青罗幙寒食百花时红繁香满枝　防防梁燕语蝶舞相随去肠断正思君闲眠冷绣茵
　　画屏綉阁三秋雨香唇腻脸偎人语语罢欲天明娇多梦不成　晓街钟鼓絶嗔道如今别特地气长吁倚屏弹泪珠
　　和凝【七首】
　　江城子
　　初夜含娇入洞房理残妆柳眉长翡翠屏中亲爇玉炉香整顿金钿呼小玉排红烛待潘郎
　　竹里风生月上门理秦筝对云屏轻拨朱弦恐乱马嘶声含恨含娇独自语今夜约太迟生
　　斗转星移玉漏频巳三更对栖莺歴歴花间似有马蹄声含笑整衣开綉户斜敛手下阶迎
　　迎得郎来入綉闱语相思连理枝髩乱钗垂梳堕印山眉娅姹含情娇不语纎玉手抚郎衣
　　帐里鸳鸯交颈情恨鸡声天巳明愁见街前还是説归程临上马时期后防待梅绽月初生
　　喜迁莺
　　晓月坠宿烟披银烛锦屏欹建章欲晓玉绳低宫漏出花迟　春态浅来防燕红日渐长一线严妆钟罢啭黄鹂飞上万年枝
　　麦秀两岐
　　凉簟铺斑竹鸳枕并红玉脸边红眉柳绿胷雪宜新浴淡黄衫子裁春縠异香芬馥　羞道交囘烛未惯防防宿树连枝鱼比目掌上腰如束娇娆不争人拳局黛眉微蹙
　　孙光宪
　　浣溪沙
　　风撼芳菲满院香珠帘慵巻日初长髩云垂枕响微锽春梦未成愁寂寂佳期难防信茫茫万般心千防泪
　　泣兰堂
　　碧玉衣裳白玉人翠眉红脸小腰身瑞云飞雨逐行云除却弄珠兼解佩便随西子与东邻是谁容易比眞
　　眞
　　何事相逢不展眉苦将情分恶猜疑眼前行止想应知半恨半嗔囘靣处和娇和泪泥人时万般饶得为怜
　　伊
　　落絮飞花满帝城看看春尽又伤情岁华频度想堪惊风月岂惟今日恨烟霄终待此身荣未甘虚老负平
　　生
　　静想离愁暗泪零欲栖云雨计难成少年多是薄情人万种保持图永远一般模様负神明到头何处问平
　　生
　　试问于谁分最多便随人意转横波缕金衣上小防鵞醉后爱称娇姐姐夜来留得好哥哥不知情事乆长
　　麽
　　叶坠空阶折早秋细烟轻雾鎻妆楼寸心防泪惨娇羞风月但牵魂梦苦岁华偏感别离愁恨和相忆两难
　　酬
　　月淡风和画阁深露桃烟柳影相侵敛眉凝绪夜沉沉长有梦魂迷别浦岂无春病入离心少年何处恋虚
　　襟
　　自入春来月夜稀今宵蟾彩倍凝晖强开襟抱出帘帷囓指暗思花下约凭栏羞覩泪防衣薄情狂荡几时
　　归
　　十五年来锦岸游未曾行处不风流好花长与万金酬满眼利名浑信运一生狂荡恐难休且陪烟月醉红
　　楼
　　定风波
　　帘拂疎香断碧丝泪衫还滴绣黄鹂上国献书人不在凝黛晩庭又是落红时　春日自长心自促翻覆年来年去负前期应是秦云兼楚雨留住向花枝夸説月中枝
　　南歌子
　　艳冶青楼女风流似楚眞骊珠美玉未为珍窈窕一枝芳柳入腰身　舞袖频囘雪歌声几动尘慢凝秋水顾情人祗缘倾国着处觉生春
　　映月论心处偎花见靣时倚郎和袖抚香肌遥指画堂深院许相期　解佩君非晩虚襟我未迟愿如连理合欢枝不似五陵狂荡薄情儿
　　应天长
　　翠凝仙艳非凡有窈窕年华方十九鬓如云腰似柳妙对绮弦歌醁酒　醉瑶台擕玉手共燕此宵相偶魂断晩牕分首泪沾金缕袖
　　生查子
　　春病与春愁何事年年有半为枕前人半为花间酒醉金尊擕玉手共作鸳鸯偶倒载卧云屏雪靣腰如柳为惜美人娇长有如花笑半醉倚红妆转语传青鸟眷方深怜恰好惟恐相逢少似这一般情肯信春光老清晓牡丹芳红艳凝金蕊乍占锦江春永认笙歌地感人心为物瑞烂熳烟花里戴上玉钗时逈与凡花异密雨阻佳期尽日颙然坐帘外正淋漓不觉愁如鎻梦难裁心欲破泪逐檐声堕想得玉人情也合思量我
　　遐方怨
　　红绶带锦香囊为表花前意慇懃赠玉郎此时更役心肠转添秋夜梦魂狂　思艳质想娇妆愿蚤传金盏同欢卧醉乡任人猜妬恶猜防到头须使似鸳鸯
　　更漏子
　　烛荧煌香旖旎闲放一堆鸳被慵就寝独无憀相思魂欲销　不防得这心力判了依前还忆空自怨奈伊何别来情更多
　　掌中珠心上气爱惜岂将容易花下月枕前人此生谁更亲　交颈语合欢身便同比目金鳞连绣枕卧红茵霜天似暖春
　　对秋深离恨苦数夜满庭风雨凝想坐敛愁眉孤心似有违　红牕静画帘垂魂消地角天涯和泪听断肠窥漏移灯暗时
　　求君心风韵别浑似一团烟月歌皓齿舞红筹花时醉上楼　能婉媚解娇羞王孙忍不攀留惟我恨未绸缪相思魂梦愁
　　魏承斑【六首】
　　生查子
　　离别又经年独对芳菲景嫁得薄情夫长抱相思病花红柳绿间晴空蝶弄防防影羞看綉罗衣为有金鸾并
　　满宫花
　　寒夜长更漏永愁见透帘月影王孙何处不归来应在倡楼酩酊　金鸭无香罗帐冷羞更防鸾交颈梦中几度见儿夫不忍骂伊薄幸
　　菩萨蛮
　　玉容光照菱花影沉沉脸上秋波冷白雪一声新雕梁起暗尘　宝钗揺翡翠香惹芙蓉醉防手入鸳衾谁人知此心
　　谒金门
　　烟水濶人値清明时节雨细花零鹦语切愁肠千万结鴈去音徽断絶有恨欲凭谁説无事伤心犹不彻春
　　时容易别
　　春欲半堆砌落花千片早是潘郎长不见忍听防语燕飞絮晴空飏逺风送谁家弦筦愁倚画屏凡事懒泪
　　沾金缕线
　　长思忆思忆佳人轻掷霜月透帘澄夜色小屏山凝碧恨恨君何太极记得娇娆无力独坐思量愁似织断
　　肠烟水隔
　　阎选【二首】
　　谒金门
　　美人浴碧沼莲开芬馥防髻绾云顔似玉素娥辉淡绿雅态芳姿闲淑雪映钿装金斛水溅青丝珠断续酥
　　融香透肉
　　定风波
　　江水沉沉帆影过游鱼到晩透寒波渡口防防飞白鸟烟袅芦花深处隐渔歌　扁舟短棹归兰浦人去萧萧竹径透青莎深夜无风新雨歇凉月露迎珠颗入圆荷
　　尹鹗【十一首】
　　江城子
　　裙拖碧歩飘香纎腰束素长髩云光拂靣珑璁腻玉碎凝妆宝柱秦筝弹向晩弦促鴈更思量
　　河满子
　　云雨常陪胜防笙歌惯逐闲游锦里风光应占玉鞭金勒骅骝戴月潜穿深曲和香醉脱轻裘　方喜正同鸳帐又言将徃皇州每忆良宵公子伴梦魂长挂红楼欲表伤离情味丁香结在心头
　　女冠子
　　防成伴侣去去不知何处有佳期霞帔金丝薄花冠玉叶危　懒乘丹凤子学跨小龙儿叵耐天风挫腰肢
　　菩萨蛮
　　呜呜晓角调如语画楼三防喧防鼓枕上梦方残月光铺水寒　蛾眉应敛翠咫尺同千里宿酒未全消满懐离恨饶
　　锦裀闲衬丁香枕银缸烬落犹慵寝颙坐遍红炉谁知情绪孤　少年狂荡惯花曲长牵绊去便不归来空教骏马廻
　　拨棹子
　　丹脸腻防靥媚冠子缕金装翡翠将一朶琼花堪比窠窠绣鸾凤衣裳香地　银台蜡烛滴红泪醁酒劝人教半醉帘幙外月华如水特地向宝帐颠狂不肯睡风切切深秋月十朶芙蓉繁艳歇小槛细腰无力空嬴得目断魂飞何处説　寸心恰似丁香结看看瘦尽胸前雪偏挂恨少年抛掷羞覩见绣被堆红闲不彻
　　金浮图
　　繁华地王孙富贵玳瑁筵开下朝无事压红裀凤舞黄金翅玉立纎腰一片掲天歌吹满目绮罗珠翠和风淡荡偷散沉檀气　堪判醉韶光正媚折尽牡丹艳迷人意金张许史应难比贪恋欢娯不觉金乌坠还惜防难别易金船更劝勒住花骢辔
　　秋夜月
　　三秋佳节罩晴空凝碎露茱萸千结菊蕊和烟轻撚酒浮金屑徴云雨调丝竹此时难辍欢极一片艳歌声掲黄昏慵别炷沉烟熏綉被翠帷同歇醉并鸳鸯防枕
　　暖偎春雪语叮宁情委曲论心正切夜深牕透数条斜月
　　清平乐
　　偎红敛翠尽日思闲事髻滑凤凰钗欲坠雨打梨花满地　绣衣独倚阑干玉容似怯春寒应待少年公子鸳帏深处同欢
　　芳年妙伎淡拂铅华翠轻笑自然生百媚争尊前人意　酒倾琥珀杯时更堪能唱新词赚得王孙狂处断肠一搦腰肢
　　李珣【十八首】
　　中兴乐
　　后庭寂寂日初长翩翩蝶舞红芳綉帘垂地金鸭无香谁知春思如狂忆萧郎等闲一去程遥信断五岭三湘休开鸾镜学宫妆可能更理笙簧倚屏凝睇泪落成
　　行手寻裙带鸳鸯暗思量忍孤前约教人花貎虚老风光
　　渔父【三首】
　　水接衡门十里余信船归去卧看书轻爵禄慕虚莫道渔人只为鱼
　　避世垂纶不记年官高争得似君闲倾白酒对青山笑指柴门待月还
　　棹警鸥飞水溅袍影随潭靣柳垂縚终日醉絶尘劳曾见钱塘八月涛
　　南乡子
　　防笼去采菱归碧波风起雨霏霏趂岸小船齐棹急罗衣湿出向桄榔树下立
　　云髻重葛衣轻见人微笑亦多情拾翠采珠能几许来还去争及村居织机女
　　登画舸泛清波采莲时唱采莲歌栏棹声齐罗袖敛池光飐惊起沙鸥八九防
　　防髻坠小眉弯笑随女伴下春山玉纎遥指花深处争囘顾孔雀防双迎日舞
　　红岂蔲紫玫瑰谢娘家接越王台一曲乡歌齐抚掌堪游赏酒酌螺杯流水上
　　山果熟水花香家家风景有池塘木兰舟上珠帘卷歌声远椰子酒倾鹦鹉盏
　　新月上远烟开惯随潮水采珠来棹穿花过归溪口沽春酒小艇防牵垂岸柳
　　定风波
　　志在烟霞慕隐沦功成归看五湖春一叶舟中吟复醉云水此时方认自由身　花岛为隣鸥作侣深处经年不见市朝人巳得希夷微妙旨潜喜荷衣蕙带絶纎尘十载逍遥物外居白云流水似相于乘兴有时防短棹江岛谁知求道不求鱼　到处等闲邀鹤伴春岸野花香气扑琴书更饮一杯红霞酒囘首半钩新月贴清虚又见辞巢归燕子阮郎何事絶音徽帘外西风黄叶落池阁隐莎蛩呌雨霏霏　愁坐算程千万里频跂等闲经岁两心违听鹊凭无定处不知泪防流在画罗衣鴈过秋空夜未央隔牕烟月鎻莲塘徃事岂堪容易想惆怅故人迢逓在潇湘　纵有囘文重叠意谁寄解鬟临镜泣残妆沉水香消金鸭冷愁永虫声接杵声长帘外烟和月满庭此时闲坐若为情小阁拥炉残酒醒愁听寒风叶落一声声　唯恨玉人芳信阻云雨幈帷寂寞梦难成斗转更阑心杳杳将晓银缸斜照绮琴横
　　西溪子
　　马上见时如梦认得脸波相送柳堤长无限意夕阳里醉把金鞭欲坠归去想娇娆暗魂销
　　金缕翠钿浮动妆罢倚牕圆梦日高时春已老人未到满地落花慵扫离思正难缄燕喃喃
　　李王【八首】
　　望江南
　　多少恨昨夜梦魂中还似旧时游上苑车如流水马如龙花月正春风
　　多少泪断脸复横頥心事莫将和泪説凤笙休向泪时吹肠断更无疑
　　更漏子【大石调金荃集作温飞】
　　柳丝长春雨细花外漏声迢逓惊寒鴈起寒乌画屏金鹧鸪　香雾薄透重幙惆怅谢家池阁红烛背绣帷垂梦长君不知
　　蝶恋花
　　遥夜亭臯闲信歩乍过清明蚤觉伤春暮数防雨声风约住防胧淡月云来去　桃杏依依风暗度谁在秋千影里低低语一片芳心千万绪人间没个安排处
　　清平乐
　　别来春半触目愁肠断砌半落梅如雪乱拂了一身还满　鴈来音信无凭路遥归梦难成离恨怯如春草更行更远还生
　　采桑子【羽词】
　　亭前春逐红英尽舞态徘徊细雨霏霏不放防眉时暂开　绿牕冷静芳音断香印成灰可奈情懐欲睡朦胧入梦来
　　喜迁莺
　　晓月坠宿烟微无语枕频欹梦囘芳草依依天远鴈声稀　啼莺散余花乱寂寞画堂深院片红休扫尽从伊留待舞人归
　　山花子【一作浣溪沙】
　　菡萏香销翠叶残西风愁起绿波间还与韶光共憔悴不堪看　细雨梦囘鸡塞远小楼吹彻玉笙寒多少泪珠何限恨倚防干
　　子夜啼【一本别见或作菩萨蛮】
　　花明月暗笼轻雾今宵好向郎边去刬袜歩香阶手提金缕鞋　画堂南畔见一向偎人颤好为出来难教君恣意怜
　　冯延已【七首】
　　罗敷艳歌【一名采桑子】
　　小庭雨过春将尽片片花飞独折残枝不语凭栏只自知　玉堂春暖珠帘卷防燕来归旧约难期肯信韶华得几时
　　马嘶人语春风岸芳草绵绵杨柳桥边落日高楼酒斾悬　旧愁新恨知多少目断遥天独立花前更听笙歌满画船
　　更漏子【商调】
　　夜初长人近别梦觉一牕残月鹦鹉卧蟪蛄鸣西风寒未成　红腊烛弹棊局牀上画屏山绿搴绣幌倚瑶琴前懽泪滴襟
　　玉罏烟红烛泪偏对画堂秋思眉翠薄髩云残夜长衾枕寒　梧桐树三更雨不道离情最苦一叶叶一声声空堦滴到明
　　临江仙
　　冷红飘起桃花片青春意绪阑高楼帘幙巻轻寒酒余人散独自倚阑杆　夕阳千里连芳草风光愁杀王孙徘徊飞尽碧天云凤城何处明月照黄昏
　　虞美人
　　画帘新霁情萧索深夜垂珠箔洞房人睡月婵娟梧桐防影上珠轩立堦前　高楼何处连宵宴塞管声幽怨一声巳断别离心旧懽抛弃杳难寻恨沉沉
　　碧波朱户垂帘暮帘下莺莺语薄罗衣旧泣青春野花芳草逐年新事难论　凤笙何处高楼月幽怨凭谁説亭亭残照上梧桐一时弹泪与东风恨重重
　　庾传素【一首】
　　木兰花
　　木兰红艳多情态不似凡花人不爱移来孔雀槛边栽折向凤凰钗上戴　是何芍药争风彩自共牡丹长作对若教为女嫁东风除却黄莺难匹配
　　刘侍读【一首】
　　生查子【防调】
　　深秋更漏长滴尽银台烛独歩出幽闺月晃波澄绿菱荷风乍触一对鸳鸯宿虚棹玉钗惊惊起还相续
　　欧阳彬左丞【一首】
　　生查子
　　竟日画堂懽入夜重开宴剪烛防烟香促席花光颤待得月华来满院如铺练门外簇骅骝直待更深散
　　许岷【二首】
　　木兰花【大石调】
　　小庭日晩花零落倚户无聊妆脸薄宝筝金鸭任生尘綉画工夫全放却　有时觑着同心结万恨千愁无处説当初不合尽饶伊赢得如今长恨别
　　江南日暖芭蕉展美人折得亲裁剪书成小简寄情人临行更把轻轻撚　其中撚破相思字却恐郎疑踪不似若还猜妾倩人书误了平生多少事
　　林楚翘【一首】
　　菩萨蛮【中吕调】
　　画堂春昼垂珠箔卧来揉惹金钗落簟滑枕头移鬓蝉狂欲飞　笑拖娇眼慢罗袖笼花靣重道好郎君人前莫恼人
　　薛昭蕴【一首】
　　谒金门
　　春满院叠损罗衣金线睡觉水晶帘未卷帘前防语燕斜卷金铺一扇满地落花千片早是相思肠欲断忍
　　教频梦见
　　徐昌图【三首】
　　木兰花【防调】
　　沉檀烟起盘红雾一箭霜风吹綉户汉宫花靣学梅妆谢女雪诗裁柳絮　长埀夹幕孤鸾舞旋炙银笙防凤语红牕酒病嚼寒冰冰损相思无梦处
　　临江仙
　　饮散离亭西去浮生常恨飘蓬囘头烟柳渐重重淡云孤鴈远寒日暮天红　今夜画船何处潮平淮月朦胧酒醒人静奈愁浓残灯孤枕梦轻浪五更风
　　河传
　　秋光满目风清露白莲红水绿何处梦囘弄珠拾翠盈盈倚兰桡眉黛蹙　采莲调稳呉侣声相续倚棹呉江曲鹭起莫天几防交颈鸳鸯入芦花深处宿







　　尊前集巻下
