易顺鼎

哭庵词集（实甫词集有《鬘天影事谱》、《楚颂亭词》、《湘弦词》、《琴台梦语》、《摩围阁词》等多种，未有合集。）
楚颂亭词（录自《琴志楼丛书.第一册》）
楚颂亭词弟四集    宝瓠斋杂俎之六
易顺鼎实父
醒人吹笛谱（己卯九月至十二月）

八犯玉交枝.榕城晚秋南归赋感

   山暗黄茅，水明红叶，瘴国又催行旅。风色围天吹渐紧，不肯让条鸦路。停车枫径晚，听犬吠疏篱，谁家笑语。云深处。知是翠微绝顶，榕阴儿女。    问侬独亸玉鞭，没情没绪。沉思毕竟何趣。早烂锦霜花无数。曾识得春游人否。有一雁微茫欲度。带来几点潇湘雨。便付与蛮江，流他日夜秋声去。

醉垂鞭.道中寄云姬，时惟玉姬随行

   单舸载桃根。桃家妹，秋江泪，花叶寄殷勤。为卿揩泪痕。    玉梅将破冻，梅边梦，梦边人。销尽翠禽魂。孤山啼一春。

鹧鸪天.五开道上

   瘴树无蝉野径幽。几层云气叫钩辀。山青少见中华店，人黑多居上古楼。    沽酒去，趁墟收。斜门近港不通舟。清溪锦石行踪断，照见鸳鸯影亦愁。

又

   飞鸟行人路不分。樵歌更在上头闻。替秋增色惟红叶，与世相忘只白云。    鞍月样，剑星文。少年骄马向斜曛。何如结个山中屋，枯坐蒲团埽叶焚。

七娘子

   峰眉似有重帘护。劝数鸦、飞破溟濛处。怎把天涯，织成丝路。不知是雨还是雾。    行秋拾箭前朝戍。坏营基、付与荒烟住。月黑山楼，霜红水树。雁儿几点来弔古。

菩萨蛮.山行即目

   西风背锦吟湘客。愁来照影蛮江碧。画出晓行图。秋山听鹧鸪。    校书人万里。怕忆停骢地。忽见翠枇杷。门前一树花。

金缕曲.靖州道中，是张紫帆填此词见寄处，再次其韵

   一入浮生界。问谁如青山无恙，白云无碍。十载歌离兼弔梦，宽尽沈家衣带。把秋字心头遍画。我比斜阳行更远，奈寒鸦尚隔斜阳外。还不了，蹇驴债。    天涯总是愁先在。感明朝坠鞭京洛，挂帆江海。沽酒离亭寻冷伴，惟有枫人红醉。曾见否词仙墨洒。诗叶亲题何处寄，趁凉波早共湘川会。教说与，定顦顇。

秋蕊香.废庵访桂

   莫问黄絁翠帊。佛火苔尘同化。冷香不共万红嫁。依旧年年开也。    斜阳尚瞷朱扉罅。飘残麝，广寒闻道月明夜。终古无人系马。

唐多令.道中二十二岁初度志感，时九月五日

   落拓少年场。吴钩锦带装。叹人生、苦恋他乡。今夜鸿天烧烛了，能几日，便重阳。    万感比秋长。谁家正酒香。借东篱、自寿何妨。我与黄花同样命，消受得，者般霜。

减兰

   山楼翠槛。此夜秋心随笛远。江瘴黄茅。何处滩声到枕高。    离人悽断。添个哀猿兼冷雁。月意朦胧。也在愁中与梦中。

扫花游.晚秋梨花

   过骢路窄，怅坠影青旗，酒家临岸。寻芳意懒。怎年年身是，离巢白燕。不道秋深，还被华花神冷看。梦云短。便香早返魂，春命都换。    悽恋。流水远。似沦落天涯，个人初见。玉容乍浣。问新寒这样，几曾经惯。素国红乡，可有三生旧伴。雪般脸。记东风、那回庭院。

夜行船

   冷浸空江星一个。正天边雁声凄堕。今夜凭阑，何人擫笛，溪上小楼惟我。    暗里应流题叶过。至瞒他闹红单舸。渔市船回，酒亭门闭，数点无聊灯火。

河渎神.题江上伏波庙

   祠枕夜滩哗。铜鼓声中楚些。云台星座绣苔华。年年庙火神鸦。    雪路飞涛帆影白。山入五谿愁碧。我是旧南征客。夕阳江上吹笛。

丑奴儿.船牕坐雨，兼闻雁声

   影儿守著灯儿坐，风太无聊。雨太无聊。欺负侬家是此宵。    相逢吴楚孤篷路，人也魂销。雁也魂销。愁水愁山一样遥。

河满子.闻雁

   太液何时雪尽，洞庭此日波荒。水碧沙明苔两岸，湖天古怨微茫。枫叶蓼花多处，勾留半在红乡。    一路冲开雨密，数声拖得秋长。只有月渔翁浑不管，中流自起鸣榔。几处高楼怕听，谁教错住潇湘。

摸鱼儿

   锁湘南万重幽绿，被侬两桨寻到。芦花雪雁摇秋响，旧国新添愁料。瑶瑟调。和恨水离烟，谱出伤心稾。来将屈弔。也不学袁宏，不随范蠡，不访戴安道。    垂竿钓。自署渔师雅号。却怜汀鹭先老。斜阳隔岸溪童唱，打鼓伏波祠庙。人语闹。甚青史功多，只付鱼天好。冷枫红笑。笑柁阁炊羹，船窗唤酒，此客又来了。

清平乐.因忆成梦

   才鬆衣扣。已有浓香透。一味醉人香似酒。酥得魂儿厮勾。    梦中罗帐灯昏。鸳楼锦瑟清尘。髣髴还亲玉体，怪他红被无温。

眼儿媚

   海山仙阁贮风鬟。人在有无间。将伊比作，明驼青冢，不望生还。    多情小玉归何处，翻恨未成烟。绿窗寻梦，红绡感泪，此后难闲。

宴清都.桃花源

   十载迷津客。斜阳外、旧红曾否相识。幽源访路，闲门隔坞，古春长閟。桃花流水依然，但几换渔郎家国。奈人世、别有东风，吹老三户豪杰。    阿房暮燹飞残，绣苔辇道，焦土犹热。仙家一笑，湘山自赭，海山空碧。避秦月亦千年，定嬾照、长城白骨。便邀来、共话前朝，风林散发。

临江仙.夜行桃源坞中

   一径苍寒人迹断，松毛覆满琴床。笼灯深入白云乡。水田听闹蛤，山寺惹惊尨。    绝顶天风吹不住，此时散发吟商。翠微诗境自生凉。行歌秦代月，坐啸楚天霜。

夜游宫.暝憩会仙桥，土人云：春时犹有桃花流出也

   竹路还鸣暗水，问流出、空山何意。应为桃花恋人世。漫相思，旧渔郎，浑老矣。    小坐幽篁里。看松顶、月飞清气。万绿中间一亭子。有谁知，抱孤琴，来到此。

法曲现仙音.月下闻山寺步虚声

   行处无人，听时有寺，古木云峰犹远。战胜风篁，飘残烟磴，林深几回吹断。正缟鹤难成梦，松阴月明满。    拨苍藓。又经过、数重秋影，门掩定、初指翠微僧院。步到列仙家，问瑶天、因甚清感。那怪红楼，倚萧台、一半泪眼。让陈思悟后，来向鱼山闻梵。

下水船.洞庭晚泊，望团山

   总是愁人料。谁说湖天秋好。唤起诗心，水杨柳外残照。晚晴杪。微见团山白庙，霜空隔磬难到。    布帆远，鹭影飞同缟。似带离魂飘未了。苔石横波，云根一半都老。落霞悄。几点摇红疏蓼，今夜侬来系棹。

洞仙歌.湖天望月

   柳家井畔，感传书无路。雾阁荒唐弔龙女。便一枝、横竹吹入湖烟，平波上、惊起老鱼秋舞。    下界忒无聊，我劝银蟾，飞到人间最空处。身世玉壶中，诗意高寒，曾遍染、湘天风露。都说道今宵月朦胧，偏照出离愁，者般清楚。

散余霞

   十年受尽才名累。枉落霞秋水。今夜愁抱云和，弔潇湘帝子。    无端月明翠被。念鄂君千里。过燕又写相思，满湖天人字。

渡江云.秋帆

   隋堤宫锦后，南朝无命，春影不生还。送春元自苦，况送离人，更送送秋船。空遮雁路，怎未将、别路都拦。谁写出、杜陵诗意，白鹭上青天。    愁边。暝枫江馆，衰柳湖楼，过凉阴几片。应错认、斜阳坠也，倦倚红栏。一痕认取新来破，是伊家、望眼能穿。归定准，东风吹到花前。

清波引.秋橹

   听风听雨。更听到、者回柔橹。酒亭灯暮。此时正难住。向远递秋响，知在鱼天何处。已教愁满空江，再添个、雁儿语。    霜波晓路。又摇梦、向那岸去。水边人寤。数声过红树。何年买渔艇，单唱云山韶濩。试指船背斜阳，菊花开否。

潇潇雨.秋篷

   春堤曾小泊，一篷儿恰在柳阴中。乍蜻蜓飞过，鸬鹚立满，剪剪西风。误入芦花深处，秋雪压难鬆。还被枫人觉，堆上愁红。    坐稳也如牛背，只横吹短笛，换个渔童。写浮家图画，斜照旧衫烘。又层层霜月围紧，掩船窗灭烛听孤鸿。江南路，漫敲疏雨，酒梦惺忪。

定风波.秋缆

   怅垂杨、不系春船，丝丝枉织怨碧。蠹树心空，鸿沙爪静，留住烟篷客。旧移椿，已难识。云影潮痕换今昔。愁寂。被渔火照见，秋来陈迹。    梦惊晚汐。看银鸥、睡处波才尺。唤绿簔冲晓，忍寒乍解，一手霜华白。记追凉，藕花国。神女祠前正堕月。还忆。钓舟酣卧，任他横直。

满江红.湖汊写望

   行尽蘋乡，才得见、数间渔屋。正荒滩、炊菰扫叶，饭香初熟。青草湖船鸥避桨，黄茆野庙鸦争粥。问何人斜雨细风中，吹龙竹。    有几个，云帆逐。有几个，烟篷宿。有几个、投书弔屈，牢骚如仆。纯是秋声鸿雁过，悄无春影鸳鸯浴。最怜他一转一重深，潇湘曲。

鹧鸪天.客自滬上归，言海上多传余艳词，赋此感旧。三首

   澹墨浓愁写数行。妓楼僧院酒家墙。西陵松柏盟苏小，南院桃花弔李香。    珊作架，锦为囊。少年别样冶游装。鸳鸯乞句题红藕，鹦鹉徵诗赠绿杨。

又

   忽脱鹴裘贳酒还。迷花结习欲全删。参来嚼蜡禅心定，写罢惊鸿赋手闲。    披半臂，拥双鬟。此生孤负是红颜。梦和春雪消成水，愁比秋云积作山。

又

   风语华言岂足凭。任人指定作明徵。幽兰捏造三生眷，香草流传四海朋。    骚下酒，梵旁灯。凡情艳想两俱冰。梦游仙曲无名氏，心出家庵有发僧。

多丽.为袁敬甫补悼亡

   玉卮娘，人间金屋难藏。是生成、雪肤花貌，海山别有家乡。九螭钗、两头敲重，千蝶帐、四角拖长。稽首情天，扫眉才地，镜台双笑伴檀郎。谁说道、书生无命，曾染杜兰香。还牢记、帕装端正，钏响荒唐。    问因何、西东沟水，茂陵留句凄凉。抱愁眠、暗销龙骨，收影去、空费鸾肠。白燕秋飞，红鹃春哭，伤心不见殓时妆。料碧海、娥情定悔，夜夜照潇湘。虚博得、月归环珮，云想衣裳。

琴调相思引.十月十二夜

   玉貌仍同雪一般。桃红畧减别时颜。任凭憔悴，也侭彀郎看。    小影如魂当月坐，花间不信是人间。抱来才慰，真个未成烟。

一丛花.十三夜

   美人生性耐天寒。常恁袖儿单。凉阶小雨扶花立，红泪洒、秋海棠边。玉笛供薪，金钗换酒，一例嫁邯郸。    斜扉闭月指轻弹。不躲应门鬟。绿窗软语兜鞋处，沉吟久、蹙断眉山。鹦鹉心多，蟾蜍眼独，今夜出来难。

凤栖梧.湖中夜听风涛，有感

   人与蛟龙同不卧。如许秋声，涨得湖天破。湖水湖风相唱和。半空纯是离骚些。    紧靠篷窗人一个。昏黑为天，惨绿为灯火。他日思量眉定锁。不知今夜如何过。

凤凰台上忆吹箫.岳阳废楼寒眺

   耄柳藏烟，髡芜待雪，湖天秋意难禁。正落潮新岸，睡冷沙禽。倚槛慵抬望眼，怎能穿这段阴阴。愁来也、原无避处，况是登临。    沉吟水边，胜赏已不见，高楼倒影波心。叹神弦仙笛。一样销沉。人在吴头楚尾，对孤云时序侵寻。还添个、潇湘雁儿，九辨遗音。

喜迁莺

   水拖裙，山拥髻，相对夕阳中。暮霞无奈似芙蓉。皮偏向楚天红。    江岸幽，频极目。指点几间茅屋。女儿生小住隄边。消受绿杨烟。

念奴娇.乘月江行

   楚天空阔，侭收入、四扇船窗非小。柔橹声中浑不让，七里桐庐放棹。水欲无烟，山疑有雪，原不因霜缟。乾坤清气，此时归我长啸。    明日鼓角黄州，英雄词客事，只供凭弔。江月依然，应念我、不似当时年少。长笛家山，短篷身世，写出凄凉照。惊他飞雁，芦边误认初晓。

庆春宫.桃花夫人庙

   帝子湘花，女郎山木，倩魂休叹无归。润脸烘霞，酥胸映雪，空留玉座苔衣。搓红汉水，尚染出年年夕晖。一般流恨，分付春潮，莫到■（上边是左虫右鸟，下边为木。）矶。    楚宫泯灭全非。剩命比西施名过南威。旧国鹃啼，新人燕笑，东风搁泪慵飞。沉香妖艳，问何似伤心马嵬。弄珠月侣，荐枕云神，小队依稀。

念奴娇.夜游赤壁，用坡翁元韵谱之

   霸图销尽，问江上、犹剩当年何物。不死英雄，凭仗此、吴楚中间石壁。铜雀无春，赤乌无火，飞起芦花雪。烟涛万顷，白鸥独立奇杰。    还想坡老扁舟，携尊来弔古，狂歌初发。文字精神，都写入、月色江声难灭。我亦登临，高寒浑不管，天风吹发。题辞未敢，兹游聊记年月。

青玉案.小姑山

   天人玉立妆初试。只一片，云为婢。娥月映来同不字。无媒也好，无郎也好，没个堪相配。    妆楼绝顶藏空翠。淡扫蛾眉朝上帝。小镜吴波照梳髻。乔家姊妹，蒋家兄妹，都住江南地。

满江红.所租艇名满江红，即以此调赋之

   小小红船，恰好是、吴江平底。早倚作、风波同命，水云知己。但得南人如使马，不愁西子难随蠡。到中流、篷背响诗声，鸥飞起。    高七尺，伸腰抵。宽五尺，摩肩挤。算最堪惊者，四边无地。白月一床渔器具，青山六代侬行李。快撑开、蠡壳两旁窗，山来矣。

采桑子.江行写怀，敬步家大人见忆韵

   江程也似容园景，远树如洲。小屋如舟。不到天涯不信愁。    雁儿引得人回望，行尽吴头。费尽湘眸。细雨梅花上舵楼。

天仙子.江上逢过雁，敬借家大人韵

   过雁精神偏百倍。不管愁人篷底睡。欲烦相寄一封书，明日至。侬乡里。后日榕城山翠里。    君去洞庭波正起。听水听风方未已。思量何物赠行装，枫叶醉。红如此。都是天涯红泪耳。

卜算子.岁暮江空，羁怀无俚，敬借家大人韵写之

   别泪绛于枫，病脸黄疑菊。剪得垂杨没一丝，直恁霜天毒。    沿路访梅花，暗里东风促。愁到今年欲尽时，又把春来续。

南乡子.将抵白门，敬借家大人韵

   剪出翠簔新。夜夜空江卧冷云。我与梅花同一样，艰辛。风雪天才过几分。    何处玉箫闻。更向前头访艳魂。听说南朝花世界，无存。绿减秦淮水半身。

前调.野泊值小寒日，敬借家大人韵

   楚尾更吴头。篷影如云暝未收。雁与间鸥同渚卧，休休。出处途分漫代筹。    沽酒向津楼。隔岸风灯乱醉眸。客里小寒春又近，堪愁。一派江声尚送秋。

采桑子.忆容园，敬借家大人韵

   难忘最是敲诗处，春绿琴台。午翠书斋。时听穿云鹤响哀。    今宵便向容园去，梅影横阶。月浸苍苔。梦到山扉已半开。

踏莎行.江南夜泊感怀，敬次家大人韵

   缆影鸥移，篷声雁到。忽惊月出当空早。茫茫多少六朝愁，和秋涨得江天饱。    事与花残，山随地老。何人更唱江南好。明朝准备要销魂，白门衰柳啼鸟道。

前调.晓发梦归，次前韵

   树拥云眠，潮飞雪到。似闻起语舟人早。啼乌催得酒醒时，霜华已打孤篷饱。    客夜多寒，离天易老。千般未抵还家好。五更乘月度蛮山，鸟和梦影来争道。

南乡子.自题洞庭看月图，敬用家大人韵

   洗出水都新。鱼地蟾天只一云。我料嫦娥居碧海，愁辛。来觅英皇话夜分。    骚唱更微闻。万古灵均欲返魂。悔把龙宫青玉笛，收存。吹得潇湘月满身。

金缕曲.泊皖城，忆张紫帆，三次前韵

   空翠浑无界。猛推篷四围山色，乌飞犹碍。想见诗仙吟眺处，湘管一枝曾带。认云气都经刻画。眼底长江东下急，问何能流出兴亡外。且还我，看山债。    迎江塔影岿然在。怅难寻夕阳天末，楼名镇海（紫帆往为余言皖城迎江寺、镇海楼皆最胜。）。三国六朝如梦过，禁得英雄几醉。早付与风飘雪洒。不解近时何意绪，但茫茫总觉愁来会。怀古恨，共君顇。

绣鸾凤花犯.湓浦江上得水仙一本，姬人限以周公瑾韵赋之

   似当年，退红更见（蒋苕生四弦秋以商妇为花退红。），犹余洗妆泪。水窗幽意。看小影如魂，明月能记。冰弦听到无生际。蔥尖飞恨起。来伴渡江桃叶，矮篷春雪底。    浔阳苦竹漫为家，孤芳品，合配灵均湘芷。仙不去，却恋人间何味。天涯且漫悲沦落，肯今夜、焚香同鄂被。须替尔，横安一位，岁寒三友里。

无闷.江南道中孤舟逢雪，荒寒情事，畧见于词

   斗大烟篷，拳大雪花，同把孤愁压定。正短柳、昏鸦弄成风紧。没个人家卖酒，枉踏遍谿桥三叉径。感他一雁，寥空送响，似来相问。    清景。白门近说，旧苑春迟，万红无信。但做出、南朝那时宫粉。今夜凄凉月子，向离恨天边寻梅影。把玉笛、吹破江云，不管暮寒成阵。

琵琶仙.将踏雪白门，用白石吴兴词韵写意

   家在何村，问飞到、可是江南黄叶。谿路双桨敲冰，烟丝舞愁绝。兴废事、梅花不管，那知有六朝啼鴂。废苑红绡，柔淮绿减，商女能说。    待收拾、氊笠狨鞍，要游过、明年放灯节。压遍紫骢蹄印，认桥通皂荚。何处觅、歌楼十里，拥玉人、坐看春雪。误道风柳吹香，酒徒将别。

临江仙.赋枯柳

   剪尽柔丝飘尽絮，白门风色年年。江南何梦不成烟。玉骢来死后，银燕别生前。    几处红楼飞雪里，痴心犹当搓绵。绿云忆否旧垂肩。美人都削发，无语证枯禅。

忆黄梅.江雪思家

   墙角垂杨绿剩。岸觜误，枫红尽。凝望酒船来，一晌等此际。江天便飞鸥也没，芦花里、几个乌篷厮並。    梦归迥，故山扉刚掩定。玉瓶汲墙阴井。月华端正鹤初醒。痴绝园童，要扫开梅影。寒翠满修竹，吾庐三径。

柳梢青.荻港即目

   独木桥斜。做成寒色，几点昏鸦。疏树西山，夕阳江寺，残雪人家。    问伊浪只淘沙。怎淘去年华梦华。柳已无丝，枫还有叶，梅又将花。

八归.雪中登鹊矶寺

   苔藏绿篆，枫堆红锦，僧影冷坐瘦石。暮寒似恋无人处，更把几层砖塔，舍为鸦宅。竹里穿来惊路断，早四面都围青雪。最爱听、脆响敲时，误道玉钗折。    幽绝还堪眺远，蟂矶荻港，指点风帆如叶。一鸥飞处，一豚吹处，浪与芦花争白。叹浮生似梦，且办孤琴两吟屐。愁来否、试凭高看，六代青山，如今华了发。

贺新凉.采石太白楼，用洪稚存、黄仲则两家集中太白墓原韵

   江月都愁老。何苦向南朝一带，照他凭弔。采石荒矶闲系艇，有客倚阑而眺。谁看见吴宫花草。楼影千年流不去，缓商量毕竟诗人好。须记取，醉中稿。    狂吟那顾先生笑。为神州骚沉雅坏，特来相告。更问锦袍归水后，清气收还多少。可许我骑鲸三岛。如此江山浑寂寞，但风帆几点和沙鸟。怀古意，怎生了。

望远行.采石步仲则元韵

   骊宫百亩。谁压定，不许潜蟉飞去。赖此云根，一拳怪石，守御奔涛如戌（枫注：疑为戍字，否则出韵。）。偏让当年，王气轻销龙虎。怎送完兴废，单留愁住。    愁处。指点英雄陈迹，战垒与、寒鸦同数。姑孰山多，历阳城远，分作两行红树。且把南朝撇过，乌江北望，更弔亡秦三户。剩一楼风月，谪仙长据。

十拍子.雪月夜起望江涛，慨然有作

   皓魄西生易没，长江东去难还。多少精灵来更往，总在寒云断苇边。一灯红不然。    两岸沙明似昼，中流浪涌如山。谁把鱼龙千古雪，洗得英雄白骨寒。月华都怕看。

子夜歌.游莫愁湖，并展徐中山、曾文正遗像，湖上有王壬秋丈楹帖，辨莫愁非妓，与鄙见正同，词中因並申此意

   想当年、是何玉貌，今日问名犹艳。早赢过无愁，六代四纪，明皇不算。蒋妹第三，桃家行二，住处都非远。到春时相约湔裙，只怕鸳边月底，影儿还见。    却因甚一双太傅（徐曾官皆至太傅。），苦要前来厮占。闻道西湖，一双少保（乐于。），有小青为伴。信千秋胜地，英雄儿女分半。此水冰清，其人可想，休当秦淮看。笑南朝宫井，胭脂辱痕难澣。

八六子.秦淮雪后，一碧成冰，万影都销，凄然赋此

   扫微波。泪华冰透，脂痕雪艳消磨。记一绿流云不断，万红行雨曾过，影儿有么。    官河残粉犹多。葬玉浑教成冢，销金莫更名锅。懒重问、画船如燕，茜衫如蝶，而今不许，私留月住，谁能暗把春窝。奈愁何。青谿夜闻鬼歌。

木兰花慢.题莫愁湖

   指垂杨影里，曾住过，六朝人。奈艳极生愁，琼花过斧，玉树供薪。朱门。已无双燕，让寻常百姓玳梁存（枫注：按谱，此句少一字。）。红藕鸳鸯消夏，碧桃蝴蝶嬉春。    香魂。水为传真。化一朵，石城云。算只有当年，破瓜时候，略皱眉痕。湖名。未同西子，笑伊家常对若耶颦。闻道年年风月，管租更有王孙。

前调.翠微亭（枫注：当为蝶恋花，如非前此缺一阕，则误。）

   绝顶天风闻粥鼓。红笠青鞋，小伴枯禅住。万点愁来如密雨。和鸦飞满无人处。    六代离宫留寸礎。玉砌雕阑，付与东流去。二水三山都易主。斜阳尚恋前朝树。

六州歌头.金陵弔古

   金陵雪后，来访帝王家。龙和虎，莺和燕，豕和蛇。剩棲鸦。此日经行处，白门市，青溪埭，红板路，乌衣巷，寂无哗。欲问秦淮，旧院烟笼水，水更笼沙。甚当年商女，沦落也天涯。一曲琵琶，后庭花。    念陵十一，楼十四，阑十二，暮云遮。鹦鹉墓，麒麟冢，草交加。树槎牙。废苑都栽菜，新编出，竹篱笆。儿女泪，英雄血，尚留些。不解长江何意，浑淘尽、六代繁华。但凭高希望，斜日大如瓜。吹起寒笳。

离亭燕.独行金陵山水间，赋此凭弔

   过了降旗无数。留着酒旗如故。儿女英雄哀怨事，都付吴船白紵。天堑险何曾，多少渔翁飞渡。    山是愁痕吹聚。水是泪痕流做。青史成堆堆不了，堆作几堆黄土。如此好江南，让与斜阳来住。

小桃红.买碧桃二本，供之莫愁小影前，赋此纪事

   粉染南朝白，脂染东风碧。犹想当年阿侯，生小脸痕靧雪。把红儿供养郁金堂，要沾些福泽。    旧作王家妾，今作卢家客。曾住乌衣玳梁，双燕也还认得。错疑他姊妹嫁欢来，惹个侬愁绝。

迈陂塘.雨花台弔古，用黄仲则白紵山元韵

   满金陵，谁相识者，出城聊伴梁武。马头飞起残山雪，似学天花乱舞。杯独举。笑王气，成烟冷到龙和虎。空花无据。算一样南朝，何处行乐，此老计真误。    才知道，为着兰成一赋。不然写向何处。几间萧寺零星在，犹算伊家片土。斜照苦。又送得，侬家笠影鞭丝去。归途趁取。怕暝色昏黄，西州门外，容易打更鼓。

南浦.泊镇江，用黄仲则此题此韵

   鱼龙何事破工夫，万里送愁来。到此劃然此去，海雪涌千堆。绝不惊心佛鼓，被风涛赚得也成雷。指江山金粉楼台。金碧都是劫余灰。    试解腰间紫竹，把鱼云蜑雨尽吹开。一笑者般形胜，能费几朵才。红煞夕阳悬北固，英雄不见使人哀。趁今宵明月招邀，浮玉共倾杯。

念奴娇.登金山绝顶，次陆放翁招韩无咎游金山原韵

   尺笻犹在，笑顽仙何必，身骑黄鹄。倒瞰蛟宫惊欲坠，落日烧红如烛。北去云帆，西飞月镜，怪底人生速。翛然青气，白鸥才是吾属。    欲写转眼南朝，盪胸东海，恨山中无竹。更为坡翁诗在上，漫教轻续。三两渔踪，一双僧影，占断江天绿。妙高台顶，破空聊弄青玉。

采桑子.扬州弔古

   词人帝子归何处，大业繁华。小杜才华。弔过宫斜又狭斜。    岭红隄翠浑如旧，开尽梅花，落尽杨花。只换南朝不换鸦。

扬州慢.舟泊广陵，用白石道人原韵赋感

   远树髡烟，冻沟膠雪，过江第一邮程。叹隋家万柳，总未返春青。想前度红桥战火，玉箫低哭，月也愁兵。让秋坟、诗鬼年年，来唱芜城。    竹西响寂，只黄昏吹角还惊。甚镜国居鹦，脂天过马，冷换柔情。大业繁华影子，如萤绿，堕水无声。怕樊川重到，珠帘旧路都生。

望江南.题扬州画舫录

   衫色碧，唤玉上歌桡。帘卷十三都嫋嫋，桥横廿四总迢迢。分外月华高。    寻芳晚，胜地已无聊。红芍楼台千日酒，绿杨城郭万家箫。春影让他描。

忆江南.舟行淮阳高宝间，即事

   江北好，牧笛杂渔讴。平底橛头船放鸭，高前丸髻笛呼牛。画出野塘幽。

又

   江北好，少妇也能勤。市远预储新岁酒，家贫不典旧宫裙。髻挽六朝云。

又

   江北好，万柳照明漪。黄月有鸦啼坏叶，绿云如马系残枝。想见冶春时。

又

   江北好，隄上晚晴初。无数行人无数雁，一重斜照一重湖。中有客帆孤。

喜迁莺.露筋祠

   灵旗风大。怅春阴换尽，都飞凉霭。鱼地铺冰，蟾天浸月，不照寻常眉黛。小蚊已辞秋帐，成就芳名百代。泪休洒，自翠蛾无恙，青蝇安在。    香街。飘水珮。闻道花时，开遍祠门外。旧内钩斜，南朝脂井，应笑此湖清太。红颜尽成庙食，命薄生前何害。柳丝待，待系船重到，绿云如海。

探春慢.客邸度岁有怀，用弁阳啸翁修门度岁元韵

   雪椀催茶，风帘转蒜，煮水地炉亲候。骄马精神，闹蛾心性，事事而今非旧。灯影尚相思，肯伴我冷红如豆。偏教照出无聊，人与梅花同瘦。    故国歌云舞绣。正蟾鏁窥香，凤钗敲酒。品竹声寒，吹兰气热，小小玉箫随袖。此去一程程，偏遇着返魂新柳。只怪春人，梦中旋又分手。
《楚颂亭词》终

哭庵词集.琴台梦语（）
琴台梦语词（录自《琴志楼丛书.第一册》）
琴台梦语词序
琴台梦语词二卷，吾友易子中实游艺江南之所作也。中实渊闻赡学，年少多通，以诗人绪余，乐府新律，纂绣骚雅，雕镂情文，倚声而歈，引节弥韵，华缛丰艳，自其天才。而跌宕风尘，驱染烟墨，江山之胜，抑有助焉。当夫子美去蜀，季野入吴，张翰相知，伯喈流寓，欢缔吟社，豪张酒军。会苏家之旧亭，访钱氏之故馆。金阊晓而春丽，锦泾暮以秋凄，此一境也。古梦无痕，游悰式写，废苑独往，灵岩遂攀，鞭影辟疆之园，剑气要离之墓。廊沈屧响，寺阁钟声，驻舄鲈乡，题襟虎阜，邓尉之梅花似雪，苏台之杨柳如烟，此又一境也。登山曰归，临流斯畅，虹桥小泛，鹤涧幽探，打桨莲泾之湾，攲篷荷荡之曲，横塘渺渺，香水盈盈，此又一境也。尔乃峭帆半偃，侧帽孤征，睇虞仲之岩棲，迹焦先之谷隐，揽飞楼于北固，问故土于南朝，建业之镇荒凉，秦淮之流呜咽，即遗宅而谢安不作，觅新亭而王导无人，销沈钟阜之灵，悽怆台城之乱，俯仰百代，低徊万端，此又一境也。若夫闲怀宛，宛，影事依依，眷同心之旧盟，订促膝之新侣，玉箫倚袖，金筝侑觞，白门暄而雾晴，青泾涨而波阔，缆莫愁之芳树，采元武之瘦菱，写照荷华，销魂桃叶，夜夜奈何之月，朝朝恁处之云，竹写丝陶，金悽粉怨，此又一境也。其或独寐无那，端居不憀，花菲菲而勒寒，雨萧萧而作暝，莺朝倦赏，雁晚枯吟，蝶衣午慵，螀笛宵冷，数抵金之漏刻，耽輭玉之华年，含酲未醒，抚景谁语，此又一境也。中实于此纵横两戒，规模万族，飞行南斗之表，抗声北宋而还，江管牙雕，涛牋手擘，敲唾壶而欲碎，洒墨花其若飞，至于读画分题，裁筒答和，愁侬欢坠，感物情来，王宽寄妇之篇，鲍照与妹之作，莫不翘思绮烂，触绪丝萦，作之者按谱传歌，读之者回肠荡气，可谓深美闳约，恻隐盱愉，采不浮缛，神不虚艳者矣。若乃尚论昔贤，窃比高唱，则流水孤村之萧远，晓风残月之凄清，金戈铁马之雄深，宝函钿雀之瓌丽，静窈若暗香疏影，缠绵若浅醉闲眠，温柔若香冷猊金，幽秀若梦回鸡塞，夫固奄有众妙，不名一家，谅哉赏音，弗予河汉。岁在丁亥仲冬朔日。长沙张百熙拜序于京师宣武坊南之寓斋。
琴台梦语词自序
杨子云曰，雕虫篆刻，壮夫不为。人生三十曰壮，正余今日之谓矣。子云所称雕虫篆刻者，指赋而言也。况于词又下赋一等者乎。虽然，余鄙人也，少充国宝，长未尝有当世之务。其所与游处又皆江湖山泽穷愁枯槁之民。语曰吾绋讴所生，必于斥苦，此非空言也。夫以穷愁枯槁之民而欲其为铿訇炳丽发皇之辞，以惊世而震俗，固已难矣。太史公曰，诗三百篇，大抵皆贤圣发愤之所为作也。此人皆意有所郁结，不得通其道也。太史公可谓知言矣。夫人孰能无情，情孰能无所寄，寄之于今则实事生焉，寄之于古则空言出焉，寄之于实事则功名富贵生焉，寄之于空言则忧患贫贱出焉。虽所寄不同，而其不能无所寄一也。使余与诸子或膺尺一之组，劳形于簿书，或持丈二之殳，效命于沙漠，此虽欲强以雕虫之事而有所不能矣，岂非天哉。光绪丁亥，余三十之年也。是年在姑苏，尝与数友登灵岩琴台，悲歌弔古，意气甚壮，九月之望，骊驹入燕，曾几何时而旧游已如梦幻，仅存此数十篇之词，亦如梦中语耳。余又何能无槩耶。且余固尝悔词，悔之而不废者何也，哀乐难忘而聚散可感也。不知我者以为雕虫篆刻之事，而知我者必以为穷愁枯槁所为也。虽然，屈灵均有言曰，老冉冉其将至，懼修名之不立，行年三十而犹不免为子云所笑，亦余之过也夫，亦余之过也夫。十一月庚申，易顺鼎自叙。

琴台梦语 谥箫楼词第十
易顺鼎中实

扫花游.吴门早春和文十叔问韵
听风听雨，向江上吴宫，又还听雪。早梅未折。怕因循过了，试灯时节。輭玉年华，似被昆刀暗切。澹黄月。唤花外笛声，吹起三叠。 人远芳讯绝。忆载酒横塘，那回鸳楫。画篷一叶。怅秋娘渡口，水寒筝咽。应被春嗔，旧日心情顿别。艳悰歇。对天涯梦云休说。
附：原作 文焯叔问
年涯草草，又江国梅花，暗吹残雪。玉人休折。怕春风瘦到，断肠时节。铁笛谁家，苦调思归偏切。江上月。唤一夜怨魂，绕花千叠。 芳侣今杳绝。记湖舫携歌，剪波双楫。当年桃叶。叹赋情认取，翠鸭红咽。诗鬓星星，那惯伤春惜别。繁弦歇。倘镫前梦来重说。

前调.初春江上载酒，有怀
断云做暝，正水驿无花，画船来悄。雪残未扫。看阊门半掩，那知春到。久欠西施，莫共吴王斗草。系孤櫂。叹人远五湖，归雁都杳。 心事空缥缈。对残霸宫城，旧家池沼。追游趁早。画十年影事，东风吹帽。江上初梅，笑我垂垂欲老。暮寒峭。问青篷载愁多少。

徵招.春感，和叔问韵
冷吟照影江南水，十年为春先瘦。寂寞负莺花，叹生涯依旧。姑苏人去久。空怅望行云归后。草色拖裙，梅痕堕粉，断魂时候。 骄马洛阳街，歌楼热、曾携玉箫随袖。吹尽少年心，怪东风偏骤。绿簔冲雪又。何处是五湖三亩。看愁与新柳争春，染嫩黄如酒。
附：原作 文焯
古帘暗雨江南绿，吹来梦痕都瘦。旧物总翻新，只新愁如旧。杜郎为客久。漫吟老莺前花后。寂寞今朝，堆盘生菜，咬春时候。 萧飒五湖心，争禁得、春愁暗疏歌袖。短梦度残箫，怪风驰雨骤。一年芳事又。怕零乱梅花十亩。正窥户山髻招人，趁雪篷呼酒。

齐天乐.畣叔问，和原韵
江山总是伤心地，春来怕骑骄马。少日情褱，久如死月，才向天边生霸。华年可借。拚流落东吴，妓阑僧社。频感词仙，飘零泪墨酒痕写。 苏台柳酣花冶。便红襟白项，乌燕都雅。病榻光阴，欢场影事，赚得香桃一把。客何为者。听恩怨吹多，玉箫声哑。水阁挑灯，待君同夜諙。
附：原作 文焯
故人旧是青城客，才如不羁之马。老蠹堆中，收回名券，赚得词坛残霸。一閒天借。著尘海荒波，两三鸥社。零落诗痕，十年爪雪乱愁写。 江山如许骄冶。称摩围仙笔，奴命骚雅。花语裁红，酒鳞泛绿，染作愁丝一把。我原狂者。笑三百吴牋，吟成萧哑。梦雨依稀，夜窗归雁话。

前调.叠韵
五陵结客而今倦，飘零少年裘马。曲唱黄骢，尊倾绿螘，曾醉汉家丰霸。头颅可借。感前辈荆高，与人宗社。流落江南，酒徒肝胆向谁写。 鱄离侠同疆冶。怪姑苏儿女，空剩柔雅。泪洒春红，真娘墓上，蝶粉斜阳一把。君原健者。怎燕筑吴箫，两般都哑。莫把雄心，对他莺燕諙。
附：原作 文焯
旧时鹃国伤春稾，飘零过江兵马。残客登临，酒边墨泪，染出风流雄霸。荒园棲借。赖狂醉枯吟，宗陶同社。断梦芳尘，付谁倦笛晚风写。 休怜沈郎文冶。问江山清绮，谁继群雅。吟袖工愁，歌尊易泣，梦里璚枝空把。渺予倡者。侭吹老情丝，东风都哑。吴雪初销，爪痕添旧话。

前调.再叠韵
废池乔木言兵倦，窥江久无胡马。故苑莺啼，荒邱虎踞，凭弔当年残霸。东风似借。叹燕子光阴，又催春社。万感如云，诗痕梦影水边写。 烟光远欺梅冶。有旧家亭馆，裠屐妍雅。紫曲迷香，青帘买醉，趁取金尊共把。歌翻白者。怕柔艣无声，山塘都哑。六柱吴船，听他渔女諙。
附：原作 文焯
少年奇气拏云上，翩翩五陵裘马。儿女英雄，丹青费尽，闲了江湖曹霸。一枝聊借。笑倦燕巢痕，未辞残社。寂历狂愁，壁灯夜夜断魂写。 春光暗惊騃冶。倩呼鸥载酒，同醉三雅。 浅碧湖山，冷红亭阁，诗袂仙仙堪把。感音谁者。便题满霞洞，情天还哑。剩取孤琴，月明残梦话。

前调.三叠韵
乞充水手天应诺，平生使船如马。椎髻蓬头，他年汛宅，共载高人鸿霸。僧楼许借。约净侣谈禅，更开莲社。艣唱钟声，胜于丝竹与陶写。 干将莫邪欧冶。早销他剑气，铸作三雅。唤起从前，英雄儿女，瘦骨都无一把。与君听者。怕啼尽东风，杜鹃声哑。有约壶天，买春茅屋諙。
附：原作 文焯
五湖梦熟寻诗路，东风片帆如马。华海盟鸥，琴山调鹤，算得遨头小霸。酒钱堪借。漫耽阁梅妻，一春闲社。促促芳程，斗窗横幅暗香写。 江皋经岁游冶。有紫霞同调，提倡风雅。惜别歌尘，伤春诗病，怎便芳尊慵把。我思粲者。怕燕约莺期，替人吟哑。伫听跫然，倚阑花外话。

前调.梦雨初醒，讨春尚慵，叔问词来，依韵继作
探春人去知多少，青篷虎山桥下。闻道西崦，花天雪海，万一玉梅都嫁。堆盘菜把。约挑荠廧阴，嫩寒休怕。病榻枯吟，茶烟如水梦回乍。 吴宫久无片瓦。纵西施■（左糹右网，枫注：疑为网的异体字。）得，谁与论价。一角苏台，垂杨影里，可有阑干红亚。东风尚大。莫吹起春愁，流莺低骂。魂断江南，小楼听雨夜。
附：原作 文焯
梅风一信芳尘递，相期醉君花下。见说而今，避花推酒，偏似闭帷新嫁。茶团菜把。料诗病年年，为春伤怕。帘阁萧疏，瘦人天气■（枫注：看不清楚。）寒乍。 浇愁倩呼老瓦。记西崦嫩约，香雪无价。醉玉心情，吹琼伴侣，一梦扶头花亚。江城斗大。怪阁住芳阴，东风堪骂。碧尽吴云，倦吟仍独夜。

凤凰台上忆吹箫.初夏感褱，和函楼韵
燕燕莺莺，风风雨雨，江南自古愁深。看馆娃林苑，吹尽红英。锦瑟年华虚度，肠断处、贺铸孤吟。横塘路，碧天如梦，总是春阴。 轻轻。把春送了，千万缕垂杨，难系离情。指一天飞絮，我我卿卿。画舫游人似织，谁知道有客伤心。伤心泪，和他暮潮，暗打空城。

前调.游顾氏园即事，用前韵
飞絮斜阳，落花微雨，旧家门巷红深。谢画檐蛛网，多罥残英。十载欢场恩怨，都分付、浅醉闲吟。春如梦，梦还如水，送了光阴。 烟轻。羃薇似帐，坐■■■栊，一碧无情。向绿波低照，怜我怜卿。諙到五■■■，把鹃心又换鸥心。归来也，吴天晕黄，眉月窥城。（枫注：原书此词很多字看不清楚。）

一剪梅.渎川舟中听雨
画舫烟波听雨幽。鹃梦红收。鸥梦青浮。江湖白了酒人头。昨夜高楼。今夜扁舟。 泪洒梅天不自由。欢也如愁。春也如秋。尊前棖触少年游。二十扬州。三十苏州。

卖花声.元墓晚归，月黄风黑，纪之以词
风力欲生棱。衫化春冰。寺前蛙语沸湖塍。除却秋坟山鬼外，一个枯僧。 老树络幽藤。万绿鬅鬙。凉萤已坐豆花棚。画出吴天愁影子，黄月如灯。

八声甘州.登灵岩，和吴梦牕韵
倒阑干入海古台边，珠帘夜飘星。葬红楼金屋，春空笑语，花影如城。屧廊无人照水，浪卷太湖腥。一阵东风过，都是秋声。 蠡网千丝可借，待招来艳魄，相惜惺惺。看镜中天地，吴越一家青。浸残霞、燕窗莺户，问何年、舍作白鸥汀。斜阳里、独寻僧去，辇路苔平。

扫花游.游怡园，用张玉田韵
檀栾婀娜，蘸金碧楼台，片云初晓。帘栊窈窕。有千莺万蝶，旧家亭沼。镜里落花，闲看鸾翎自扫。复长啸。坐竹馆弹琴，黄月来照。 绛都春浩渺。称想管蛮牋，题句逋峭。词仙纵老。倚蓬山不许，人间秋到。玉尘谈玄，客比晋时更好。绿烟悄。问瑶愁、洗空多少。

浪淘沙.自阊门放舟虞山
波软画桥明。客思鸥轻。官河柳外放船行。一树斜阳红欲湿，水样蝉声。 画里好江城。远岫青横。想伊眉眼更盈盈。山色多情如旧识，翠扑帘旌。

洞仙歌.丹阳道中寄内，用东坡改蜀主词韵
龙须八尺，有卿卿香汗。岂料而今泪痕满。镇孤眠、篷背星斗纵横，还认作、花影满身零乱。 玉阶前夕坐，携手银床，屡问归期指河汉。江上倚红楼，分付西风，要早把、峭帆吹转。待宝枕纱幮一番秋，拚守住凉宵，万金休换。

玲珑四犯.寄吴社诸子，用白石韵
白月照歌，青春呼酒，当时欢意何许。小阑花影下，一夜箫声古。黄金问谁买赋，祇投书弔他湘浦。万里清游，百年幽恨，都是楚骚苦。 阊门柳深无路。坐微波水榭，残照当户。山川空自好，独客飘然去。明朝莫倚西楼望，有人在秋边行旅。愁寄与蘋花，说鸥天没侣。

沁园春.放舟大江至焦山，还，登北固甘露寺
乘一叶舟，放乎中流，岂不快哉。正海门无路，渔帆似雪，江天有寺，佛鼓如雷。芦荻萧萧，波涛滚滚，劝我须倾京口醅。麤豪甚，把南朝下酒，东海为杯。 天风吹我南来。对如此江山怀抱开。笑金焦两点，一般俊物，齐梁六代，几个雄才。大帝龙蟠，寄奴虎踞，王气销沈绝可哀。斜阳里，且高歌击楫，长啸登台。

探芳讯.白门访蒋二窗
客程悄。正湘怨侵弦，吴音随櫂。访南朝山色，依然蒋家好。相逢坐说旗亭梦，欲哭翻成笑。几销凝，故国鸦多，天涯鸥少。 重理旧时稿。记蛮雪红衫，燕尘乌帽。此日相如，应是倦游了。伤心词赋终何用，一样供凭弔。緝荷衣，翻恨秋归不早。
附：同作 蒋文鸿二窗
白门晓。浸碧柳城阴，愁深波渺。迟兰舟江上，烟帆转孤峭。三山待客挥词笔，高倚青天笑。坐晶帘，翠蟀啼空，锦蝉鸣悄。 相对祇吟啸。任二水流残，六朝人老。十里清淮，花月正娟妙。渡头桃叶随潮返，歌舞供才调。漫销凝，游事如今未了。

夜行船.纳凉秦淮桥上
唤起南朝秋一片。坐鸥天、看他莺燕。越苎单衫，吴桃双桨，何限旧家疏散。 帘影镫痕人语乱。画船归、水香吹遍。昨夜星辰，今宵风露，只博明朝肠断。
附：同作 蒋文鸿
水气通帘花气贯。恰当中、送来风片。翠叶津头，红阑桥下，过去舞香零乱。 碧落清凉星不散。怅银湾、两边无岸。珮响回波，钗声溜槛，暗里氾人重见。

惜红衣.莫愁湖看荷花，连句，用白石吴兴荷花韵
树影团云，楼阴压水，午风无力。（二窗）卷上晶帘，凉鸥梦痕碧。（仲实）芳情楚楚，应解念漂零词客。（二窗）愁寂。单舸闹红，有鸳魂棲息。（仲实） 青钱万陌。难买婵娟，空香久狼籍。（二窗）何时载酒，小艇任南北。（仲实）只让旧时丝柳，记得个人来历。（二窗）怕满湖金粉，还做六朝秋色。（仲实）

前调.白石吴兴荷花词云：可惜渚边沙外，不共美人游历。余在莫愁湖看荷花，亦有此怀。因用其韵寄内子玉可
青盖迎秋，红衣坠晚，似嫌风力。脂粉清辉，圆冰射花碧。今宵载酒，谁念我江南愁客。人寂。吹过暗香，是伊家兰息。 杨垂御陌。芝问天阶，侯封逊仙籍。鸳鸯一水，肯到白狼北。镜里可怜春好，旧日与谁同历。对者般花朵，空想莫愁颜色。

前调.昔与吴社诸子及二窗泛石湖，连句和白石疏影词，有甚时重看金波，来熨小红裙幅之句。今来莫愁湖看荷花，诸子已远，独偕二窗，对莫愁复忆小红，对二窗复忆诸子也
莲叶香中，柳丝影里，六朝金屋。花艳如人，人还艳如玉。一双燕子，惯七二鸳央同宿。棖触。江上远山，学当年眉绿。 鸥边睡熟。飞梦吴天，秋心正凄独。今宵料得，客在石湖曲。载个闹红单舸，熨遍小红帬幅。把此时幽怨，分付两枝横竹。
附：同作 蒋文鸿
云散离痕，风销梦影，水天凉玉。翠帔犹遣，婵娟出新浴。无多秀句，难写遍青罗裙幅。相逐。寻艳觅香，叹知音人独。 情红意绿。对此褱人，芳悰被愁束。壶园胜赏，雅唱定连竹。尚忆制荷编芰，约办早就奇服。怅一江遥阻，目断夕阳山麓。

青玉案.清夜与二窗泛舟秦淮
白门柳色青无恙。惯系住、桃根桨。水气如花香雾漾。虾帘奇卷，羊灯初上，四百琵琶响。 吨魂又逐潮来往。月子多情照虚幌。莫听江边商女唱。一船风露，六朝烟浪，坐个愁人两。
附：同作 蒋文鸿
青溪翠汐宵来涨。在丁字、帘前漾。水面画船相次长。红阑干外，绿罘罳里，里外珠镫亮。 清游不与花同党。莺燕微窥似娇谤。玉树艳歌成绝响。隔江商女，要人肠断，侭把前朝唱。

三姝媚.泛秦淮，和二窗韵
红楼过第几。唤乌篷寻秋，十三楼际。送了斜阳，怪画船都带，水情烟思。白雨跳珠，惊阵阵鸳鸯飞起。一曲鸥波，照影曾经，六朝才子。 慵傍疏帘丁字。任隔舫吹来，鬓边花气。粉怨金愁，满天飘泊，暮霞如绮。眉月窥窗，知道我凄凉情事。葬尽春魂，不信青溪没底。
附：原作 蒋文鸿
清游人有寄。满空波飘飖，澹愁无际。白舫寻凉，乍水香天远，不禁秋思。错落珠啼，刚隔浦荷喧声起。洗尽胭脂，便是清溪，也如西子。 惆怅秦淮名字。甚一瞥流残，祖龙王气。六代衣冠，祇今惟剩，照春罗绮。词客飘零，休更赋江南哀事。绝世花魂，只在吟边酒底。

太常引.秦淮遇雨，泊舟幽绝处，以此调写之
斜阳忽失树间明。红堕听无声。遮断蒋山青。看云气、来从孝陵。 溪光似镜，无人到也，沙鸟自梳翎。蟾界洗成冰。更洗出、鸥天水晶。

又
尊前爱听打荷声。鸳梦不须惊。天替我怜卿。赠万斛、凉珠定情。 单衫唤酒，疏帘听笛，忽忆五湖盟。枕畔堕钗横。卧冰簟、银床看星。

摸鱼儿.秦淮河舫连句，用郭频伽盪湖船韵
二千年南朝金粉，飘零今在何许。（中实）柔波依旧清溪曲。来载酒朋诗侣。（二窗）弦与柱。把锦瑟年华，销向鸥边路。（中实）赋情谁与。有照水惊鸿，舞筵飞燕，同坐闹红处。（二窗） 筝琶响，替了江关战鼓。名花开落皆数。（中实）画篷解识新歌艳，不惯禁他风雨。（二窗）眉黛语。赚山色窥奁，江上来飞渡。（中实）归程听取。是梦后真真，愁中小小，做就断魂艣。（二窗）

台城路.骑登雨花台
六朝秋在台城路，鞭丝十年重到。废苑离宫，残云剩水，禁得几回凭弔。天风浩浩。吹酒店青旗，戍楼红纛。鸦外无人，一僧负手看斜照。 星星劫灰未扫。雨花零落尽，惟剩秋草。海市楼船，江关战鼓，只恐青山愁老。英雄去了。谁念我登临，承平年少。暝色催归，寺门钟动早。

念奴娇.元武湖荷花，用白石韵
藕丝国里，对湖山况有，同舟仙侣。谁把六朝金共粉，散满烟汀无数。断苇牵衣，瘦菱飘桨，万叶声催雨。无人寻到，白鸥来赠秋句。 小艇摇入波心，花深不见，莫是逢仙去。惆怅莲歌何处听，惊起沙禽眠浦。红浪连天，绿云如海，多少香魂住。刘郎老矣，再来应恐迷路。
附：同作 蒋文鸿
翠翘颤晓，有佳人遗世，亭亭无侣。水陌围香三十里，不计红衣重数。罗韈相思，玉壶零泪，梦缀珠钿雨。花情清婉，澹愁飘满题句。 芳意难讬微波，湖风乍起，吹送琼珶去。还被绿云招恨远，望极虹梁烟浦。青盖停凉，素房开晚，怕与秋同住。幽芬来往，两行垂柳堤路。

十六字令.寄玉可
游。楚尾吴根遍访秋。心事悄，夜夜望牵牛。

探春慢.吴社诸子用白石韵连句见寄，和原韵答之
吴市山塘，秦淮水阁，秋星同一分野。客袖啼红，奚囊背锦，赢得诗愁满马。多少尊前恨，对如此、江山慵写。月明吹笛青溪，蒋侯闲共情话。 惆怅赋别苏台，空泪泫金城，丝柳重把。六代衣冠，百年任务，祇剩夕阳梅冶。酒醒浑无语，但梦逐、潮声东下。甚日西廔，挑灯还说今夜。

满江红.钟山谒明太祖陵
手定山河，二百载十有六君。空留得宝城松吹，金瓦苔纹。蝉奏千般罗帐伎，鸦如几个锦衣军。断送他王气后弘光，先建文。 孝陵路，村酒醺。灵谷寺，晚钟闻。早铜驼归魏，玉马辞殷。幸少牛羊童竖火，已无龙虎帝王云。与汉唐开国几英雄，争夕曛。

庆宫春.青溪水曲，不秋自凉，与二窗系舟垂柳下，水风萧寥，斜日入坐，游船罕到，明漪绝尘，相对闲鸥，忽忽已有归意。和白石此词，扣舷歌之，望美人兮天一方，不能无赤壁之感也
万树蝉凉，断桥虹瘦，隔烟唤起秋阔。鱼国吹漪，空香四远，水风还似百末。有人凝睇，对帘外、青山秀发。诗愁多少，飞满吴天，画篷难压。 十年俊侣飘零，短艇蘋洲，笛声悽答。松陵归櫂，飘然欲去，几被闲鸥相遏。玉阶蕲簟，怕今夜寒侵露韈。沙边幽恨，分付斜阳，澹红半霎。
附：同作 蒋文鸿
空浪摇汀，画桥停舫，日斜岸柳阴阔。荷芋生风，遥波自响，飒然秋到浦末。似闻江上，夜枫冷、愁弦暗发。龙绡飘举，还恐青娥，珮轻难压。 素云也学苍鬟，水帔凉天，影连形答。溪光柔玉，澜容软翠，荡去芳情谁遏。镜花留照，有多少翩■（左为“僊”字的右半部，右为羽字。）步韈。歌蝉休怨，香荇牵衣，梦悭一霎。

一萼红.忆吴门旧游，赋此解，寄社中诸子，用白石韵
画桥阴。倚阑干唤酒，凉月晒斜簪。瘦鹤窥诗，老鱼听曲，花底残照初沈。话前度、梅边影事，有小小、枝头並棲禽。醉后乌丝，别时红帊，幽恨催临。 何事片云吹散，把吴天一碧，换作湘心。箫市行歌，琴台坐啸，欢怨无处堪寻。已多少、青春浪掷，更休问、曾掷几黄金。好趁秋星渡河，不怕波深。

忆旧游.自金陵往鄂渚，月下宿江上轮舟趸船，感赋
向吴头听笛，楚尾呼镫，万里风烟。一宿金陵渡，正乌啼潮落，白下门前。几多六朝幽恨，分付隔江山。也愁见而今，江城壁垒，海国楼船。 飘然。未归去，怅艳冶销磨，客里山川。秋信浑如此，怕翠眉颦柳，红泪凋莲。水天二分，凉月照我共无眠。问冉冉秋星，可能飞到伊鬓边。

柳梢青.江行览古
滚滚江流萧萧秋。荻苇寂寂汀洲。江上青山，已都愁老，还劝人愁。 新亭涕泪难收。对风景依然楚囚。四海为家，六朝如梦，一样神州。

扬州慢.鄂渚晤沈大伯华，用白石韵
黄鹤空矶，赤乌残壁，古愁渐满征程。看朝吴暮楚，隔数点山青。又如梦、东风过了，几人年少，巾扇鏖兵。问扁舟何事，年年来去江城。 与君一笑，早相看华发休惊。剩白月飞觞，青天倚剑，犹赚豪情。倦客甚时东下，今宵梦、先逐潮声。怕秋云吹散，尊前幽恨还生。
附：同作 沈沆伯华
双桨迎潮，一篷眠月，听君细数行程。记相逢几度，短鬓尚能青。看如画、江山在眼，十年生聚，差幸休兵。怕高楼吹笛，秋声先到江城。 旧游似梦，算年时回首堪惊。有单舸荷香，长桥柳色，都系离情。莫话故乡乡思，乡心入、柔艣声声。问天边明月，今宵休照愁生。

哭庵词集.琴台梦语（完）

忆旧游.余以壬午四月重下镜台，妇家在鄂，其地有曾太傅祠，池馆幽清，花木秀蔚，据山揽江，吴楚在目，常携内子游焉。今冉冉七载，而余行踪犹在郎官大别间，闻祠中风景亦非故矣。因制此词，並邀白华内弟同作，盖不胜长干竹马之感云。
记鸾笺写韵，凤曲游仙，小住文箫。阁外山如画，试弓腰步屧，来看江涛。画阑旧时曾倚，香气未全销。怕一角斜阳，春人去后，红得无聊。 檀奴惯离别，几陌上花开，江上萍飘。丞相祠堂在，似元都观冷，慵问栽桃。青丝上头，千骑无福比韦皋。渐老了周郎，负他初嫁人姓乔。
附：同作 沈沆
记飘烟院宇，漾水帘栊，一幅生绡。正值纱衣节，有池荷擎盖，劝客凉招。招凉那回亭角，花外坐吹箫。想斑管分题，骈车小住。回首魂消。 凌霄指高阁，数几度登临，极目迢遥。战伐勲名在，看江山满眼，凭弔无憀。此地惯经，离别双鬓已飘萧。嬾说到重游，珠帘画栋今寂寥。

齐天乐.和白华，用叔问韵，时余将游庐山
西风又起天涯路，吹残碧云如马。十载江湖，无人到处，惯与闲鸥争霸。一双不借。更庐阜寻僧，远投莲社。行路寻常，曹将军笔也难写。 销磨旧怀艳冶。向荒台流水，空弔琴雅。夕跨苍龙，朝辞黄鹤，明日芙蓉手把。与君别者。莫只学人间，秋虫吟哑。五嶽归来，早将书代话。
附：原作 沈沆
平生少小京华客，清狂漫夸裘马。文采风流，浮云富贵，不数丹青曹霸。头衔欲借。好赌取高阳，酒徒为社。乞食歌楼，英雄面目倩谁写。 情褱尚余骄冶。且粗豪收拾，何论风雅。侠骨难销，欢场易散，只有龙泉可把。君知我者。怕唱到旗亭，绕梁声哑。流落天涯，五湖三亩话。

满江红.过镇江感怀
滚滚波涛，惊心望、风云变色。算除却润州京口，无斯奇绝。虎斗龙争南北限，乌飞兔走东西没。只茫茫片刻对江山，堪头白。 纵华了，头上发。休冷了，胸中血。问中流击楫，壮心谁切。两点金焦愁似我，千帆吴楚忙如客。蓦一声渔唱起前汀，鸥飞灭。

踏莎行.京口舟中作
铁甕楼船，银山戍鼓。江南江北愁来路。断霞鱼尾画金焦，残阳鸦背分吴楚。 三十功名，万千词赋。英雄才子俱尘土。佛貍祠下听潮回，垂虹桥上呼秋去。

疏影.昵鶄廔主家在虞山，尝与泛舟尚湖，招凉度夕，时水空天远，星晚月初，湖风吹衣，山翠倒影，夜色中光景奇绝，既泊舟中流，乃弛衣旉簟，並枕鹢首而卧，飞星掠鬓，斜河映胸，共道欢爱则言笑晏晏，相怜同病则悽然俯仰，自以为逢伯陵季荝以来无此乐也。聊赋此调，以追旧欢
湖风灭烛，向万荷叶底，偷解裙幅。隔著纱衣，珠汗原无，嫣然况是新浴。桃笙八尺凉如水，莫冰了芙蓉脂肉。怪一萤、红堕船唇，照出小怜横玉。 定被虞山见也，个人正睡里，来盗眉绿。天上孤蟾，波上双鸳，替我安排金屋。客星夜犯天孙座，是侬足潜加卿腹。怕鬓边茉利吹香，愁得老龙难宿。
附：自题绝句
华年轻掷等飞梭。眼见秋星又渡河。莫为旧欢增感叹，人生快意岂宜多。

大江东去.仲方与叔海以七夕前一日游石湖，作词忆余。游庐山而余适至。因和韵以畣，仲方用东坡韵，即用其体
一拳庐阜，也还算、吴楚中间奇物。我自飞行南斗外，不藉丹崖翠壁。三石梁边，六朝松顶，瀑布悬秋雪。浩然归去，望云心似仁杰。 翻羡陆弟周郎，石湖秋色里，扁舟徐发。五老香罏，遥送我、回首烟岚明灭。未报君亲，名山虽有约，敢云披发。人间事了，骑龙同捉明月。
附：原作 黄守琮仲方
大兄期我，也西汉、扬马凌云人物。锦瑟华年才思减，分付孤舟四壁。塔对高楼，烟空远峤，天映光如雪。梅花新调，愁吟千古奇杰。 寻尽南斗旁峰，谢公双屐解，归帆同发。载酒听钟，无定处、绝似潮生云灭。夜夜明河，年年秋水，縐了千丝发。樯偷应望，垂虹桥上新月。

洞仙歌.七夕后二日携玉可泛舟葑门荷荡观白莲，遇雨，用东坡韵连句纪游二首
功名马汗，与文章牛汗。赢得新霜鬓边满。（中实）问何如、一舸鸥国招凉，花世界、不管人间理乱。（玉可） 碧云香似海，沈醉吴王，鸳梦何知有秦汉。（中实）销夏古湾头，花落花开，千秋事、水流难转。（玉可）喜坐对如花素心人，把绿意红情，霎时都换。（中实）

又
天将白雨，洗环妃红汗。万颗凉珠玉盘满。（中实）看群仙、舞罢湿了霓裳，裙幅幅、都把青罗摺乱。（玉可） 闲人卿与我，纵苦炎歊，忧旱无心赋云汉。（中实）一笑听秋声，水叶风蒲，乾坤事、让他旋转。（玉可）祇四壁花围五湖舟，学范蠡夷光，姓名先换。（中实）

齐天乐.文十尝游虞山，登兴福寺楼作词，飘然有白石意致，后五十日余亦登此楼，未采华芝，但携桃叶。今则江山如故，人事已非，读君词，不知哀乐何从而至。和韵有作，既忆旧游，兼谂知我诸君。浩浩此愁，亦如山中白云，不堪持赠也
短箫凄咽登临恨，天涯赏音谁是。剑气俱销，琴心欲倦，来访吴侬乡里。刘郎老矣。要醉卧青山，被花扶起。吟袖弓■（上要下肉，枫注：疑为腰的异体字。），半空飞过粉香细。 人生一般如寄。便阑干好在难得同倚。海上船回，江南花落，往事空随流水。扁舟料理。怕载酒重来，旧鸥都异。桃叶飘零，暮潮还又至。
附：原作 文焯
夕阳呼酒登临处，尊前故人还是。江国无花，山城自绿，莫问虞丘言里。行歌倦矣。更一片秋魂，乱云扶起。醉袖飘萧，海风吹下剑花细。 天涯此楼如寄。看残朱断碧，都为愁倚。佛鼓荒坛，神雅藂社，今古苍茫烟水。吴丝漫理。正波上鸿飞，数峰凄异。坐尽林阴，甚时重梦至。
附：和作 易顺豫叔由
十年赢得江湖感，飘零未秋先是。酒醒人归，潮回雁远，重为访邻寻里。懽悰邈矣。似老去情怀，对花慵起。罗袜翩然，几番微步软尘细。 明珠不堪再寄。想天寒日暮，修竹愁倚。玉管啼春，朱门闭雨，苦忆山中泉水。归舟自理。算如此烟波，梦游何异。溪上刘郎，祗曾前度至。

摸鱼儿.丁亥七夕初返吴门，与同社诸子和白石辛亥秋期韵
更能消、几番秋泪，银河将变眢井。流云一夜声如水，不许天孙安枕。幽梦省。似海上、仙山唤起冠未整。生衣渐冷。正暗露萧萧，飞星冉冉，秋信到斜领。 通天表，肠断南朝沈炯。神仙富贵俄顷。人间总有痴儿女，岁岁针楼祈请。欢易迥。怅十载、江湖几並花外影。佳期莫问。趁小扇单衫，疏帘清簟，对坐惜光景。
附：同作 易顺豫
浣云裳、暗催凉节，西风高处宫井。谢郎已恨银河远，愁绝玉阶珊枕。谁更省。镇长是、盈盈一水波卢整。幽欢自冷。况比月难圆，和天也老，能得几回领。 空惆怅，夜夜小寒露炯。相逢相别俄顷。人间毕竟多情甚，为告缗钱私请。桂归梦迥。又却误、飞星数点时度影。凭君莫问。唤宿海神仙，针楼儿女，来共话秋景。

念奴娇.以汉瓦当砚赠女弟玉俞，有词来谢，和韵答之
玉烟瑶草，待呼龙来种，此田非石。何处汉家三十六，惟剩片云秋碧。助画双蛾，添修五凤，医得诗仙癖。冰蜍悲喜，素娥重见今夕。 惆怅眉子弯环，小鸾去后，空向人间觅。何似团栾明月样，曾照当年太液。午梦堂前，未央殿上，天寿谁平格。东风一笑，漳台铜雀无色。
附：原作 易瑜玉俞
紫云一片，是娲皇当日，补天之石。墨晕苔花留数点，幻作苍然深碧。金盌留香，玉蟾浥露，应笑痴成癖。多君持赠，绿窗清伴晨夕。 谁信似锦华年，裁冰镂月，绮思难寻觅。愿祝扫眉湘管上，分得墨池仙液。满纸松烟，一奁桃雨，细写簪花格。萧然相对，夜凉吟尽秋色。

寿楼春.和尗问秋感，用冯梦华同年原韵
招西楼秋魂。正沧波雁瘦，故苑鸦昏。早是愁填碧夜，梦销青春。归伴我，牛衣人。洗布帬。河边天孙。但补屋萝疏，渡江桃远，锦瑟易生尘。 吴王国，空斜曛。让渔樵野局，沙际开尊。十里江村暑退，豆花遮门。看万鸭，如归军。带绿萍。来棲篱根。拚买醉山塘，斜阳一痕。红上巾。

前调.叠前韵寄二窗金陵
霜花腴还魂。忆灵岩唤酒，水瘦烟昏。更忆蛮江听雪，市桥沽春。都老了，翩翩人。旧屐裙。张循王孙。怅埋玉山川，销金岁月，环燕一般尘。 秦淮曲，丁帘曛。共招凉藕国，翠雨飘尊。甘向红楼乞食，胜他朱门。黄月晕，围如军。照二萍。吴头吴根。空墨泪模糊，诗痕醉痕。凄满巾。
附：同作 文焯
看离红鹃魂。又零钿翠粲，倦笛黄昏。谁念兰茳捐珮，镜花空春。愁不见，云端人。绣舞裙。当年公孙。自宝剑星飞，琱坊日冷，悽绝起落尘。 吴亭酒，移芳曛。问名娃旧馆，山鬼呼尊。那更疏镫在水，野云当门。风扫叶，如残军。感白萍。漂摇同根。想孤棹青谿，标栖梦痕。吹岸巾。
附：和作 蒋文鸿
摇孤帆秋魂。趁江蟾晕夕，旅雁排昏。重到苏台花晚，绮罗留春。寻瘦碧，壶中人。旧屐帬。翩翩王孙。听飞唱金荃，新声石帚，横笛堕梁尘。 家山远，愁斜曛。话当年意气，辽海翻尊。尚忆呼鹰戍壁，射鵰关门。诗笔峙，长城军。叹水萍。无端吴根。侭题遍千峰，苍崖月痕。笼岸巾。

八声甘州.张子芾出观其室曾季硕画瀛洲图，图长径丈，奇笔也。子芾自题词言某岁与同舍生十八人送蜀学使南皮公于新都县桂湖，公曰，此瀛洲也。今十余年矣。公久督两粤，子芾犹淹留吴下，属余题和。因出己意以广之
向虚堂唤酒展生绡，风云画图开。想龙颜帝子，虬髯妹婿，几辈雄才。瀛洲缩成方丈，佳气郁蔥哉。师友君臣感，旷古同怀。 世事都如画耳，怅三巴故国，百粤高台。剩傭春织畚，踪迹似梁莱。幻空中指弹楼阁，怕神仙将相总尘埃。还输与万桃花树，偕老天台。
附：原作 张祥龄子芾
看从龙俊彦郁云兴，天策帝门开。叹山川衮衮，诸公洒落，都是仙才。老子婆娑风月，俯仰亦雄哉。却笑高阳佞，负却清怀。 记得柳边旌斾，正雨清四野，日落高台。喜渊云伴侣，携手住蓬莱。卷长江雪涛千岭，向横空万里洗尘埃。今回看海鸥波阔，月朗三台。

寿楼春.山塘僧云閒有琴，欵曰纤纤。盖瘦吟镂物也。女史才名著吴下，与其夫陈秀才竹士有静好之称。浮眉楼主虎山寻梦图即为竹士悼亡而作。今百余年矣。余每游邓尉，经行桥下，必徘回久之，顷见斯琴，重有所感，乃赋此词
听松阴萧萧。把山塘輭水，弹作风涛。何处斜阳一角，瘦吟镂高。弦带润，曾轻挑。旧雨痕，疏帘樱桃。诉秋士年华，春人福命，指上有离骚。 天女去，空花飘。■（枫注：看不清楚，疑为坐字，然坐字似不通。）音声海里，万感如潮。莫问啼鹃锦瑟，彩鸾文箫。谁念我，魂都销。忆虎山，他生红桥。正落爪铿然，僧房寂寥。闻剪刀。
附：和作 张祥龄
听泠弦清萧。动冰环玉指，松咽哀涛。悽绝红楼影渺，月华孤高。司马梦，帘间挑。料瘦姿，幽魂香桃。历才女双尊，枯僧独榻，不语也牢骚。 妆奁物，人间飘。感零缣坠粉，世事迁潮。望断龙沙汉曲，凤台秦箫。黄竹恨，扬尘销。怕海波，冤禽填桥。似壮士雄心，狂徒閴寥。褱宝刀。

兰陵王.题徐梅隐湖桥春影图，用周美成韵
玉箫直。慵立湖阴暝碧。春衫冷风外自吹，随带江南断魂色。诗愁满水国。来对闲鸥作客。看波底，垂柳落花，惨绿斜阳一千尺。 苔边俊游迹。渐蝶粉飘衣，鹃泪凝席。窥篷黄月如初食。寻旧曲桃叶，更听吴语，红阑回首隔几驿。梦飞到桥北。 幽恻。坠欢积。怕载酒人归，还比秋寂。垂虹读画情何极。且並舫兜扇，隔帘邀笛。鱼天空翠，向镜里，似欲滴。

齐天乐.吉祠秋集，分咏，得废池
廿年乔木言兵倦，扬州旧游何许。瘦鹭窥肩，枯蝉感鬓，来对荒波自语。画阑在否。有飘泊春魂，落花曾住。不似宫沟，替人能寄怨红句。 枯荷又兼暮雨。紫萍无赖甚，空自来去。太液秋风，昆明春水，回首汉家箫鼓。他时倦旅。怕一角寒漪，也无寻处。照影冰奁，素娥愁更苦。

醉太平.山塘秋晴，花圃晚集
瓜棚豆棚。花塍菜塍。斜阳香雾如蒸。晕秋窗一层。 琴僧画僧。诗朋酒朋。红阑隔水同凭。看人家上灯。

霜花腴.此调本吴梦窗自制曲。盖重阳后泛石湖作也。余亦后重阳六日去，吴社友和梦窗韵赠行。芳节多阴，兰情稀会。倚歌和之，言愁始欲愁矣
扣阑唤马恨玉钗，秋来不挂臣冠。朱户飞镂，翠微流水，今宵梦到俱难。雁绳暝宽。怕断魂犹在风前。甚吴天也替人愁，泪花飘雨一江寒。 双鬓绿波曾识，怎萧然独去，照影如蝉。离墨偏浓，呼鸦题句，乱山为我铺笺。傍桥系船。对越娥妆镜婵娟。剩前头几树凉红，独欹霜枕看。
附原作
断亭唤酒称远游，西风楚客危冠。（文焯叔问）衰草荒烟，冷枫残照，离魂欲画应难。（张祥龄子芾）带围易宽。又者番秋老尊前。（易顺豫叔由）甚吴帆不怕天涯，过江人与雁俱寒。（蒋文鸿二窗） 京国袖尘霜渍，伴孤吟已是，断柳无蝉。（陈昌昙笠塘）哀筑歌沈，名台金冷，无多旧恨能笺。（叔问）梦云绕船。怅美人秋水娟娟。（子芾）待明宵笛倚西楼，月圆谁共看。（叔由）

前调.再和前韵寄同社
冷淞照影諙旧游，霜枫醉倚貂冠。温酒帘栊，背花行李，闲鸥去住偏难。梦嫌水宽。问甚时飞到镫前。听春声似隔天涯，小楼吴语夜香寒。 那时载人双桨，载秋魂一个，未蜕枯蝉。怨叶初红，愁波空碧，问他可寄人笺。隔云送船。谢远山眉黛娟娟。任苏台换尽斜阳，有情终耐看。

甘州.和社友用玉田韵赠别
恨行云只解向天涯，无意蘸芳洲。正蘋花弄晚，南鸿西燕，相对悠悠。一样凄凉残照，明日莫登楼。载得情多少，分付扁舟。 唤酒依然江上，把年华似锦，掷与轻鸥。看青山数点，点点是离愁。且休寄宫沟怨句，怕误他红叶侭飘流。西风紧，断魂难觅，都化戍秋。
附：原作
向薲花白处挽吟桡，凉雪满汀洲。（二窗）正霜飙送远，寒催雁羽，江水悠悠。（子芾）一笛吹肠欲断，和梦遶南楼。（叔由）明日孤帆迥，云外轻舟。（笠塘） 同是飘飘天地，又苍然独去，海上看鸥。（二窗） 最无情是艣，分水不分愁。（子芾）且休赋销魂恨句，怕江郎因恨减风流。（叔由）他乡惯，送人为客，更送残秋。（笠塘）
《琴台梦语》终

哭庵词集.鬘天影事谱.卷一
鬘天影事谱（录自《琴志楼丛书.第三册》）
鬘天影事谱自序
余年十三四即学为词，篇成，虽友人称善，未能自慊也。曩岁游京师，始获读宋名家词如吴君特、周公瑾其人者，寻声按谱，时一效颦，抱瑟空弹，背灯独语。盖自春明下第，万感无聊，而于此道乃稍稍进矣。余性疏慵，脱稾后每不置副本，久多散佚。爰检录近作自丙子春仲迄丁丑春孟，得词百首，分篇四卷于左。今夫凄虫警秋，如泣如诉，不自知其声也。繁葩绚春，如睇如笑，不自知其色也。余之于词，岂故为是曼音纤态以求悦夫时辈之听睹哉。不为无益之事，何以遣有涯之生，藉此陶写哀乐，消磨岁时，词之为功与丝竹等。而况佛子秋波，可参妙悟，美人香草，终属寓言。则举连篇累牍之梦蝶惊鸿，皆一例空中语耳。又安能索纸上之真真而呼之欲出耶。虽然，离忧■（上斁下皿）性，多感靡骨。矧雕虫小技，壮夫不为，锓而存之，聊志吾过。纨情易感，尚传秋士之悲；绮念将离，庶启冬郎之悔云尔。光绪丁丑二月易顺鼎眉伽甫识于忏绮斋。

鬘天影事谱
易顺鼎实甫
卷一 红蕉梦语 词二十六首
卷二 红桥笛语 词二十五首
卷三 忏红碎语上 词二十四首
卷五（枫注：当为四，原书如此。） 忏红碎语下 词二十五首
附檃栝古人诗文词四首

鬘天影事谱卷一
易顺鼎实甫
红蕉梦语

桃源忆故人
门前一尺桃花雨。因甚玉骢轻去。点点春愁如絮。飘到眉心住。 灯边夜按红么谱。尘满翠弦筝柱。分付啼鹃代诉。宛转伤春语。

罗敷媚
画帘梦颤丝丝雨，银蒜深垂。燕子归时。一点春寒恋被池。 镜尘不锁双鸾影，红泪调胭脂。碧字题眉。小砑云笺写艳词。

满庭芳.观演剧
凤帊笼春，鹅笙炙晓，歌尘影碍红楼。粉郎初到，纤指卷帘钩。谁把垂杨种遍，系香骢竟日勾留。应休怪行云遏碧，不向鬓边流。 娇喉。才一试，人间燕妒，天上鸾愁。奈悤悤镜里，月散霞收。更借么弦传恨，料伤春也似悲秋。销凝处，青衫泪湿，肠断白江州。

国香.买兰数本，香韵绝佳，为赋此解
碧槛移春，甚真香幻影，参透情根。屏边那回无睡，绿梦初醒。谁道灵均去后，向人天、不返秋魂。年时目成处，有个词仙，吹瘦鹅笙。 真妃犹忆否，漫神皋解珮，别馆留簪。露寒烟悄，应念冷尽红心。还被东风一剪，剪愁痕、飘满湘云。凌波翠鸾杳，写入琴弦，江上峰青。

绛都春.为琴绮赋
么弦独理。把万古东风，赚成商意。灯畔梦痕，镜里年华都如水。人天旧怨浑弹碎。算苦了粉郎蔥指。鬘云夜堕，几番憔悴，萼华僊子。 应是。海山韵杳，侭愁心、付与断红鸾尾。冷到玉徽，便觉相思真无味。桐丝一寸秋魂死。更休向、爨余飘泪。最怜兰恨将销，笼鹦唤起。

归国谣
春去粉约，脂期愁里度。画栏飘满芳絮。瘦鹃啼不住。 银屏梦云无据。艳宵容易曙。香骢知在何处。碧桃花外路。

天香
燕外芳丛，鸳边靓侣，花天嫩约重践。紫曲迷香，红么按谱，十幅凤帘低卷。眉心晕碧，镇飘出、愁痕两点。寒浅春衫乍试，谈深夜灯频剪。 银屏殢云半掩。照筝堂、嫠蟾初满。漫倚缃桃话别，春魂太短。待与商量吟管。奈赋恨江郎病怀懒。一片笙歌，绿杨天远。

前调.即事，柬京邸同人
萍海鸥盟，花天蝶约，算来一例辜负。万里题诗，五陵结客，赢得头颅如许。青衫湿遍，已倦听、琵琶秋浦。迢递熊湘归梦，飘零凤城羁旅。 应怜艳晨易午。侭招邀、俊游俦侣。埋尽英雄输与，輭红尘土。为问鹴裘在否。直典到荷衣意良苦。枉把黄金，铸成愁语。

戚氏.京邸同人饯周意皆之官黔岭。酒半，意皆出骊山避暑图幅属题。图中翠深红窈，阁复楼重，似有春魂呼之欲出，即席为填此解，逾刻词成，杂以离愁，不自觉其音之噍杀矣
嫩寒天。钿箫吹起凤城烟。拂柳穿花，舞台惊蝶，影翩翩。芳筵。镇留连。飘零赢得伴婵娟。紫骝乌帽轻俊，歌尘一道碍香鞯。鸾帊题句，貂裘换酒，离愁忽堕尊边。怪银屏按曲，谁写别调，攙入湘弦。 示我图画清妍。僊阙缥缈，云外笑香悬。琼楼迥，雕阑枕水，翠槛骑山。有温泉，当日妃子，华清浴罢，腻染冰莲。敲残羯鼓，舞破霓裳，遗恨天上人间。 往事都成梦，离宫系马，废苑鸣蝉。春冷万花深处，把红心点点付啼鹃。君看树密攒钿，波圆拭镜，黛映眉峰敛。怕隔花人比天涯远。又斜阳、孤骑黔关。漫等闲，湿尽青衫。听玉骢、嘶别更悽然。且兰■（枫注：看不清楚，疑为此字。）去，也应回首，画里长安。

大酺.京邸送王梦湘下第旋济南
对水边镂，花下馆，芳踪草草无据。艳才都减尽，只尊前添得，鬓丝如许。彩笔花残，青衫叶冷，憔悴凤城羁旅。飘零犹自好，问因甚啼鹃，侭催归去。又叙别筝堂，湘弦断雁，写成悽语。 征轮还暂驻。愁回首、但见离亭树。君认取、银屏六曲。水叠云重，分明画出天涯路。料吟魂一点，直销到、乱山深处。谁念铜驼俊侣。转瞬东风，吹作海天萍絮。相思几回朝暮。

喜迁莺
翠帘斜卷。又重憩斑骓，小坊幽院。镜里花悰，灯边絮语，一架缃桃门掩。倚扇双鸾罢舞，围席万莺争啭。趁今夜，正酒满花满，月满春满。 池馆。寒初逗，钿车过尽，相对成销黯。烛拥红啼，衫凝碧唾，罗袖嫩香都减。只恐梦云难据，更恐歌尘易散。肠断处，是水远山远，天远人远。

长亭怨慢.送张荫庐下第出都
是几度、愁鸾罢舞。月殢花留，镇无情绪。钿阁垂杨，等闲飘出别怀苦。嫩莺啼晓，似惯学、伤心语。倚遍笛边镂，悽绝更、送君南浦。 凝竚。侭离筵一醉，酒醒玉骢何处。东风夜紧，又惊散、云鸿旧侣。有谁念、绝代才华，只赢得、十年羁旅。应梦到丰台，数点冷红吹雨。

新雁过妆楼.再为琴绮赋，时余将有海上之行矣
嫩指调冰。弹不破、人天绿意冥冥。弦畔东风，吹冷万古瑶情。春梦和他鹦鹉忏，秋怀诉与凤凰听。漫销凝。催花羯鼓，弄月鹅笙。 相思水荒山远，料移船海上，别调凄清。见说文鸾，而今也叹飘零。禅心几回拖逗，初不为琵琶肠断声。兰因在，伴华年、锦瑟修到三生。

惜分飞
门外落红深一尺。梦逐玉骢难觅。今夜东风急。粉郎悬泪花前立。 愁到眉山遮寸碧。吹裂璇宫旧笛。酒醒歌尘寂。断魂犹绕旗亭壁。

金缕曲
小院桃花雨。镇销魂湘帘半卷，数声啼宇。门外斑骓勾留旧，携手画阑私语。消受者酒边眉妩。绿鬓飘零维摩榻，算年来略解伤春苦。吹玉笛，甚情绪。 筝堂夜按阳关谱。漫催成红悽绿怨，蒨盟无主。十丈车尘宣南路，埋尽春愁几许。有多少云鸿失侣。一寸情天伤心碧，便微躯化石都难补。持此恨，竟终古。

前调
门外天涯路。憩香骢绿沈小院，艳宵初曙。草长红心江南岸，一片歌尘乍度。甚粉约脂期都误。但骂东风真无赖，送侬归不送愁归去。空望断，凤城树。 年来春梦浑无据。又悤悤旗亭折柳，三生萍絮。宝瑟弦僵瑶情冷，漫把孤怀浪诉。怕少个周郎能顾。只道芳颜须珍重，料人间尚有相逢处。抵多少，断肠句。

洞仙歌.偶见丰台花谱中有山阴王眉子词三首，因用原韵，依调继声
燕兰小谱，向东风细读。愿把黄金铸华屋。正霓裳舞罢，星驾归来，帘卷处、碧晕湘波十幅。 王孙游倦矣，芳草天涯，乐府翻成望湘曲。璧月乍当筵，翠袖珠冠，还惊认、芳姿苕玉。待一角红楼上灯时，又修到三生，眼缘眉福。

又
砑笺小字，倩流莺相候。一寸春愁酒边逗。看衣香引蝶，镜影招鸾，漫赢得、茸唾尚凝衫袖。 茜纱窗下坐，伤别伤春，如此销魂怎禁受。耳语更多时，斜亸香肩，怕倚断、笙囊绿绣。嘱花下银骢莫勾留，但别后相思，寄侬红豆。

又
春明门外，有数行烟柳。三叠阳关笛中奏。记银瓶索酒，画扇评诗，拚坐到、小院悄无人后。 旗亭何处是，绿鬓飘萧，月地花天肠断久。徙倚画栏边，舞雪歌尘，料此际、正开檀口。剩欲乞当筵紫云来，要十万莺花，一齐低首。

逍遥乐.春草
梦影黏云无据。和他恨天残碧，销沈今古。才逗歌尘，又惹离愁，迷却一条归路。年芳偷度。怕无端紫曲门荒，茜裙人妒。正分手短亭，绿暗烟雨。 送了芳骢初去。留将嫩莺还住。甚年年野火，烧不尽断肠处。香隄尚记得，曾碍凤莲双步。依前衬波南浦，别怀慵赋。

金钱子
镜里招鸾，一道舞尘香輭。话离愁夜灯重剪。小字题蕉，恨红心太短。料得回肠，比回廊更多几转。 拂柳穿花，曾认争春旧馆。又悤悤马嘶人远。寄语青衫，向绿波休浣。留住啼痕，化天涯梦云千点。

梦芙蓉
钿尘不住。镇香街十里，輭红成雾。绿杨天远，目送玉骢去。嫩鬟亲剪与，酒边多少分付。画浦停桡，又微波淼淼，催写断肠句。 依约隔花窗户。梦遍罗衾，影事都无据。相思一点，犹挂凤城树。青衫怜倦旅。人天飘泊如絮。自别琼楼，应霞荒月老，慵对镜鸾舞。

瑞鹤仙
绿杨天影窄。正人倚、东风玉骢嘶别。缃桃落如雪。把春愁吹入，紫箫都裂。低鬟半怯。向花前、带鸳亲结。最无端舞罢妆慵，点点暗尘帘额。 记得。剪灯留话，倚扇传歌，旧家时节。仙蓬堕劫。有谁念，凤城客。侭瑶情易感，钿盟难恃，付与占床燕月。尚依稀一段，兰云梦痕未灭。

一枝春
湖海平生，问几番憔悴，慵歌倦酒。坠欢偷记，付与绿笺红豆。颦春怨晚，料有个小眉清瘦。到而今寸寸相思，都挂短亭烟柳。 情多易成孤负。甚江淹才尽，别怀依旧。禅心定了，更破暗愁拖逗。人天絮影，还怕是飘零未彀。应寻遍卅六璇宫，念奴在否。

眼儿媚.津门旅舍题壁
十年吹笛短长亭。行尽夕阳程。等闲负了，梅边鹤梦，柳外鸥盟。 醉中依约潇湘路，渔唱起江城。蓦然惊觉，天涯池馆，雨过霞明。

解珮令
啼花莺晓，棲香燕晚，到临歧、尽换销魂样。若问天涯，料只在、个人心上。最难抛、被池红浪。 低篷短蜡，官河听雨，似年时、黄昏罗帐。赢得飘零，算不负、浅斟低唱。检青衫、泪痕无恙。

哭庵词集.鬘天影事谱.卷二
易顺鼎实甫
红桥笛语

春光好
垂杨外，翠屏遮。谢娘家。记得门前开一树，碧桃花。 流苏帐，掩银叉。销魂正玉臂笼纱。枕上江南春梦远，莫惊他。

台城路.出都后遇梁选堂于申江旅次，酒边剪烛，共话京华，泚笔言愁，不胜销黯，正如青衫司马，乍听秋浦鹍弦；白发宫人，曾见春风羯鼓也
相逢唤醒东华梦，京尘暗缁吟袂。踏月鸳俦，偎花蝶约，小字绿笺犹记。干卿何事。有万古春愁，十年秋泪。今日天涯，柳边搔首话憔悴。 铜驼俊游旧侣，料西风败叶，吹冷豪气。载酒船空，题诗扇破，消得几回沈醉。仙蓬易坠。又行尽江南，乱山孤骑。怕听尊前，阳关声第四。

前调
湘栊輭语红襟小，输他玳梁棲稳。载酒春愁，吹箫夜约，生怕钿期无准。花悰暗省。曾黛语眉传，脂香舌领。笑乞琼浆，云英低首意先肯。 罗衫嫩寒初逗，歌尘萧散后，庭院人静。绿径穿花，红街步月，踏遍旧家帘影。兰堂漏永。料镜里鸾孤，衾边凤冷。多累卿卿，夜凉花下等。

天香
镜窄妨鸾，炉宽费鸭，璇宫旧怨多少。碧簟铺冰，红帱界月，微露玉钗低嫋。风前细语，漫吹入、粉郎怀抱。银屏锁花深靓，翠鬟窥树桥（枫注：疑当为娇字。）小。 回头紫箫声杳。倚香篝、琼娘恨悄。留得春魂未断，绿杨天杪。纵有行云意好。奈钿阁深沈梦难到。一夜西风，锦鸳双老。

沁园春.申浦闻歌，赠花桂卿校书
杜牧伤春，白傅悲秋，销魂黯然。正吴桥廿四，玉箫明月，蜀弦五十，锦瑟华年。金屋藏花，银瓶记豆，私语友人偎凤肩。凝情处，向红楼剪烛，翠港移船。 歌云不堕尊边。漫一碧迢迢锁恨天。甚愁评雁诉，筝心太热，梦和鸾杳，钿约先寒。昙首三生，华鬘半刦，话到飘零都可怜。璇宫冷，怕霓裳舞破，空记游仙。

虞美人
紫骝嘶过江南岸。嫩约悤悤变。东风不解惜杨花。吹落相思一点到谁家。 屏山梦逐行云杳。别恨知多少。玉箫声里夜凭栏。输与小楼双燕话春寒。

酷相思
镜里眉山青一寸。比梦里、屏山近。才打算归期还未定。隔着帘儿听，更倚着窗儿明。 琼浆纵有云英赠。医不了、文园病。把锦瑟华年飘泊尽。卿是个、桃花性，侬是个、杨花命。

菩萨蛮
银屏梦入江南远。桃花落尽无人管。何处避春愁。小红楼上楼。 钿尘飞不住。惆怅芳骢去。才隔一重帘。便同千万山。

风流子
脆弦调锦瑟，江南客、憔悴惜华年。甚藏秋不住，琴心太窄，逢春欲避，带眼先宽。更无奈、浮踪飘絮，雪浅梦逗芜烟。听雨旧盟，伴鸥萍海，堕风新劫，骑蝶花天。 前欢浑无据，青衫泪，孤负多少婵娟。一箧红吟蠹尽，俊语都删。只绣佛量丝，心皈悟后，笺骚费纸，身坠愁边。赢得玉箫声里，吹瘦词僊。

前调
银屏谁记豆，江南曲、字字是相思。镇艳宵三五，璇宫桂约，华年二八，镜槛苕姿。殢人处、倚风吹凤，竹就月写乌丝。忍俊不禁，口脂偷度，讳愁无奈，眉黛先低。 缃桃花边立，娇鬟亸，曾与密订芳期。算只红鹦眼见，绛蜡心知。怕误他万一，夜寒犹等，留侬再四，春晚才归。肯负郁金堂上，海燕双棲。

碧牡丹
绣罢双鸾字。筝院靓，帘垂地。倚镜妆慵，传出脸情眉意。多事啼鹃，又唤春愁起。对离觞，总无味。 画堂里，红烛销成泪。惊心绿杨嘶骑。月冷秦楼，箫声如诉憔悴。谁向屏风，写别程千里。几重山，几重水。

玲珑四犯.梅溪体
镜里眉山，问收入江南，愁影多少。绀唾痕乾，满地嫩苔都老。一寸离恨天中，又度了、几番昏晓。甚紫房、深锁春魄，尘满定情词稿。 蘼芜绿到销魂处，曾印凤鞋春小。旧恩新怨浑难诉，更被银鹦恼。还怕怯胆少眠，禁不得、夜寒花悄。算此情除却，西楼凉月，没人知道。

洞仙歌.再用梅溪韵三首
断肠词句，让银鹦偷读。一桁斜阳水边屋。把镜中，春影弦上秋心，都付与、小字回文诗幅。 紫房春梦醒，脆管清筝，谱出江南懊侬曲。庭院悄无人，惊蝶翩翩，又飞上、搔头红玉。但记取仙城路休迷，怕前度桃花，妒侬香福。

又
虾须半卷，是月圆时候。六角屏山嫩凉逗。正心经诵罢，眉史修成，漫惹起、竹里春愁盈袖。 画阑袖手处，私语多时，酒畔回眸更消受。买得七香丝，除却平原，算只有、婵娟堪绣。到烟雨迷离送归帆，怕指点红楼，一灯如豆。

又
珍丛销歇，镇分花拂柳。拟向东皇绿章奏。记琴心惜别，鬓影伤春，挨过了、一树碧桃开后。 青衫无恙在，小杜才华，湖海飘零十年久。钿约古难圆，化作胭脂，愿镇日、不离卿口。且手擘红蕉写新词，拚地老天荒，相思白首。

金缕曲
輭语花边听。正商量个侬归计，矮鬟肩並。话到明朝销魂处，数点啼珠偷迸。更不管舞衫红沁。小院沈沈春如海，便缃桃落尽无人问。心上有，别离恨。 明珰莫负年时赠。怎忘他弄娇体态，倚愁情性。纵倩张郎偷春笔，写出眉痕一寸。也难写相思一寸。回首秦楼箫声杳，算兰堂未抵蓬山近。应寄个，紫鸾信。

齐天乐
神山一堕罡风劫，三生坠欢空记。黛恨难传，红情渐减，闲却笔尖眉意。伤春况味。又歌扇飘零，舞衣憔悴。惯听琵琶，青衫禁得几回泪。 琐窗旧时啼乌，甚悤悤催换，镜里尘世。今夜西楼，半钩凉月，慵照彩鸾孤戏。愁妆印水。料翠被香残，紫箫声脆。梦到银屏，灵貍花底睡。

念奴娇.江南舟中作
英雄往矣，对江山赢得，乱愁千斛。今古梦痕消不尽，付与败蕉残鹿。醉里征诛，愁边歌舞，画就兴亡局。欲书遗恨，南山可惜无竹。 应念茂苑风花，台城烟草，萧瑟空云木。曾倚舵漏闲眺望，惟见暮帆沙骛。貍去祠荒，雀飞桥冷，悽断前朝曲。无情最是，秦淮一片寒绿。

贺新凉.泊舟金陵，天已向暝，云影黏树，涛声齧沙，废苑荒城，糢糊莫辨。惟有乱蛙代漏，愁月照人而已。触绪苍凉，率成此解
憔悴江南客。问六代繁华去后，竟无消息。一片孤城斜照里，剩有青山半壁。听打岸寒潮正急。龙虎销残莺燕老，便英雄儿女皆陈迹。聊付与，隔江笛。 桃花暗抱脂痕泣。经几度移根换叶，嫩红犹湿。廿四桥边眉样月，曾照琼娘夜立。更不管玉箫声寂。流尽旧家帘幕影，恨秦淮总是无情碧。摇画舫，到烟夕。

瑞龙吟.秦淮自兵燹之后，歌舞楼台，娇娆儿女，悉变为白骨青燐矣。水国凉宵，拥衾无寐，念及此辄感喟横生。用赋长调，以呜悽眷
嫠蟾寂。曾照虎斗龙争，燕寻莺觅。谁知北府兵残，东山妓老，转头今昔。 暮潮急。淘尽兴亡无数，零钗断戟。输他玉树春愁，琼花秋泪，一般陈迹。 几度婵娟浩劫，珊床喋血，鬼苔腥碧。多少倩魂夜阑，犹抱春泣。干戈丛里，艳影攙云立。更休问、白门打桨，红桥吹笛。水阁凉蛙夕。冷波成缬，暗摇帘隙。暝宿销凝极。篷背雨、和愁乱敲芦荻。灯昏罗帐，有人相忆。

唐多令
柳影蘸芳洲。珠帘半上钩。把璚箫吹向小红楼。燕子不知兴废事，漫相对，话春愁。 江上锦帆收。花空烟水流。南朝旧梦付闲鸥。第四桥边还载酒，总孤负，少年游。

西河.金陵怀古，用清真原韵
歌舞地。秦淮旧曲曾记。烧残玉树阵云红，春愁暗起。一弯眉月柳边楼，凤箫声远天际。 画栏悄，谁共倚。筝船载梦犹系。银屏金屋几千家，都成战垒。断魂桃叶久飘零，相思惟见烟水。 艳晨选醉锦绣市。望江南、芳草千里。酒醒不知何世。只斜阳、惨碧无言，相对惯阅兴亡，荒城里。

清商怨
谁谱凤箫新怨。又玉楼春晚。分付凉蟾，画相思一点。 料得翠扉双掩。回文句、字字和愁剪。镜里眉山，比天涯更远。

解连环
窄鸳寻径。怅红栏半角，挂春无影。还记得、隔水幽坊，有唤酒轻盈，窥帘端正。蓦地相逢，卿一笑、惹侬千恨。到脸愁晕帊，脣语颤灯，坠欢重省。 而今旧缾碍井。算人随月远，梦与云近。回首处、紫曲门荒，但亸凤辞钗，破鸾留镜。换叶移根，应悔却、桃花心性。又见在、银屏睡起，翠鬟不整。

玲珑四犯.用姜白石体
鸥话夜寒，雁惊秋瘦，催成愁色如许。魂从沙尾断，泪趁潮头住。荒湾旧横笛处。漫惊起、冷枫红舞。吴棹莼香，楚衣荷脆，飘泊甚情绪。 年时小桃吹雨。记残筝水阁，同剪灯语。酒边身世断，寸烛消磨去。烟堤立马重呼渡。有谁念、空江行旅。凭记取。还须钓珊瑚海树。

哭庵词集 鬘天影事谱 卷三

易顺鼎实甫 忏红碎语上  愁倚阑令
红阑外，锦鸳鸯。一行行。认取湘湾三百曲，是回肠。 輭波曾照啼妆。知他住、第几横塘。只恐江干黄竹子，又成箱。

扬州慢
宝瑟弹冰，琼壶敲月，人天一例悲秋。记江南载酒，似小杜扬州。有前度冷莺犹说，挥金意气，惜玉风流。恨悠悠。便逐歌云，飞上秦楼。 横塘暮雨，算而今听到孤舟。漫写怨琵琶，小怜无恙，重见湾头。谁信东园梦醒，花间蝶、不解春愁。乞坤灵、鸳谱璇宫，双证兰修。

惜黄花慢.湘江暝宿，触感羁旅，乱雨敲愁，寒波荡魄。因拈梦窗调，并用原韵，略变其体赋之。匪敢效颦，自写荒凉情愫耳
雁影亭皋。正低篷短烛，听雨枫桥。瑶琴弹碎，珠珰望杳，湘天锁恨，一碧迢迢。璇宫不递西风信，写秋意、偷付蘋梢。傍虹腰。冷鸳拥被，错认兰桡。 谁怜卖药文箫。记仙城路远，桂简曾招。主家楼苑，霞荒月老，愁边笛语，误堕银霄。泪花洒遍芳沟叶，怨红字、犹恋寒涛。想云翘。眉山青到丽谯。

凤凰台上忆吹箫
镜里鸾孤，箫边凤老，情天几度秋风。换摩登小劫，绮障才空。酒醒碧桃花下，春何处、蝶梦无踪。都灰尽、铜槃烛泪，一寸啼虹。 筝篷十年听雨，漫减了苕姿，歇了兰悰。把聪明忏到，玉锁鹦笼。拟倩鹅笙吹恨，凄清意、说与璇宫。琴心冷、湘云夜愁，江上孤峰。

鹊桥仙.本意
情波翠远，情天碧窈，鍊石灵娲难补。神仙何事两飘零，算多此、今宵一聚。 璇宫兔杵，璇闺鸳杼。等是伤心儿女。细思毕竟胜姮娥，但守定、冰轮终古。

浪淘沙
淡月掩金铺。凉到纱幮。吟秋小字刻庭梧。一夜霜娥刀尺急，剪尽湘芜。 打桨尚江湖。倦听风蒲。花天梦影渐糢糊。试向征鸿频致问，带得书无。

凄凉犯
湘灵去后湘云杳，向人天空抱瑶瑟。京尘眯眼，吴霜点鬓，暗催愁色。旗亭醉墨。漫赢得痴蜗旧画，料移灯、独听秋声，今夜凤城客。 俊侣行歌地，玳燕文梁，铜驼香陌。东风换了，怕花前、泪痕难觅。帘隙星辰，但一道斜河影直。这波路、怨长梦短，怎到得。

莺啼序.蘋风送凉，荷露成泪，青女晨妒，素妃夜愁，翠芰红莲，飘零欲尽矣。爰拈梦窗体，并用原韵赋之，以悼秋魂
香隄紫骝何处，賸愁痕沁水。短亭外，暮雨筝篷，烛花低颤凉蕊。对拥被、鸾双倚，镜蟾孤，生怕啼妆坠。正金茎、捧露和盘，托出秋思。 扇帊题诗，灯船载酒，有调冰公子。待湘簟、卷尽云悰，鸳边旧恨应至。问情丝、为谁断续，尚缠绵、粉郎纤指。莫悤悤，负了当时，脸情眉意。 琼娘暗泣。向柔乡伴夜无寐。漫赢得、钿床梦醒，珊屏酒醒，万点秋魂，销成铅泪。绛绡轻剪，绀纱低护，相逢别浦频倾盖，解明珰、也似羞憔悴。莲房绿小，知他一寸回肠，苦在个侬心里。 霓裳舞破，自别珠宫，料怨红颦翠。还怕是、真妃旧袜，化作行云，又被西风，梦中吹起。闲鸥冷眼，曾窥影事，闹红单舸菱唱杳，抖荷衣、独把霜阑倚。等闲写尽龟兹，淼淼横波，相思一纸。

浣溪沙
修到文箫不羡仙。镜鸾双影瘦花前。东风吹梦堕蘅烟。 篴语夜飘香雪海，琴心秋冷碧云天。凤巢西隔路三千。

玉京谣.君特昔谱此词，有客燕飘零之感，余则江关倦旅，万绪悲秋，按律寻声，凄怀殆相倍矣
凉意嵌鸳被，金井吟蛩，又唤秋魂起。倚树无眠，玉阶风露如水。问今夜、听雨江南，有几个、飘零才子。还料理。秋词半箧，腻尘盈纸。 帊绫写尽相思字。向人间、但感纨忏绮。卖药文箫，凤云春隔千里。甚青天、碧海年年，消不得、泪蟾枯死。愁未已。寻梦一灯蕉底。

琐窗寒.楚江暝宿舟中，闻按歌声
泪尾弹潮，眉心拥岫，短篷江上。红桥画舫，曾听杜娘秋唱。到而今、青衫未乾，盟鸥学得飘零样。似小楼听雨，残筝短烛，梦昏罗帐。 事往。成惆怅。又换了年时，卖花门巷。蘋洲打桨，賸有冷鸳堪傍。那知人、吹瘦玉箫，情天老去秋无恙。但舞枫、一叶题红，带愁遮断港。

齐天乐.别陈伯严
蘋湾打桨归来晚，相逢旧鸥俱老。賸墨题笺，残衫换酒，一样飘零怀抱。绿眉凋早。又蝶病花前，蝉悽树杪。凉入西楼，故人独夜梦魂悄。 几回剪灯留话，甚卖花门巷，生遍秋草。笛眼肥烟，琴心瘦雨，中有别愁多少。词仙去了。问谁与商量，吟秋碎稾。候馆无眠，暗蛩啼到晓。

高阳台
萍海鸥踪，桂宫蟾约，十年吹瘦琼箫。载酒春情，闹红曾泛吴桡。尊前漫写飘零意，怕潘郎、青鬓先凋。镇无聊、水阁凉生，梦雨潇潇。 银筝语涩湘弦雁，甚孏云遮尽，旧日蘅皋。燕去楼空，倩魂悽断谁招。西风暗换摩登劫，便花天影事都消。又魂销、一寸秋心，绿上芭蕉。

贺新凉
瘦马行秋遍。镇悤悤、庾郎愁老，长卿游倦。回首秦楼箫声冷，锦瑟华年一箭。料衫上、舞红都变。宿酒醒时嘶骑晓，记绿杨残月江南岸。春去也，杜鹃唤。 缃桃谢后歌尘散。枉逢人寻消问息，断鸿难倩。辜负萧娘临歧语，薄命累侬书剑。更休赋、梨花秋苑。凉到天涯双鬓影，笑西风也自飘零惯。又吹落，碧云片。

满江红
天际孤云，比倦客、心情更嬾。镇霜娥、夜鸣刀尺，翠芜催剪。秋色西来砧杵急，春明北望觚棱远。只难忘、江上旧鸥盟，蘋花晚。 题柱志，成依黯。登楼赋，添悽惋。又黄花开到，天涯池馆。待送孤鸿鬼雪碛，曾骑匹马穿云栈。问秋心、一片在谁家，吹芦管。

前调.登榕城戍楼作
斗大孤城，经几度、英雄血战。都付与、边城拥戟，野花缠箭。洗马寒江波万顷，棲鸦坏堞云千片。对西风、有客赋登楼，同王粲。 飞鸟外，苍烟淡。斜照里，青芜暗。记小车山路，冷枫红遍。桂树空成招隐句，榆关未了封侯愿。到而今、辜负虎钤篇，龙泉剑。

选冠子.赠韦伯谦学使
花国呼莺，木天棲凤，风流跌宕如许。烟峤千重，星轺万里，小憩瘴云深处。闻道璇闺，吟鸾有伴，分得笔端眉妩。怪添香、少个清娱，多恐回文寄与。 镇此际、塞管秋声，宫袍春色，回首东华尘土。网罢珊霞，归依珂月，留作黑头公辅。谁怜破帽，天涯才退，江淹别怀凄苦。待相逢、燕市酒边，剪烛话黔山雨。

声声慢.秋声，用蒋竹山体
雁外关河，蛩边院宇，和思念领略秋声。残照霜芜，疏林尚賸蝉声。流年暗中偷换，漫催成一片砧声。龙城远，想西风铁马，鼓角边声。 回首故园三径，记松阴暝翠，夜涌涛声。老屋灯幽，等闲抛却书声。天涯独欹倦枕，把闲愁分付江声。愁未了，上吴船，又听雨声。

沁园春.美人发
忉利情天，华鬘小劫，芳名玉娘。正翠冠覆额，十三年纪，红窗拥髻，千万思量。蝉翼双笼，螺鬟半亸，料比伊家锦瑟长。销魂处，有盘鸦旧影，堕马新妆。 洗头曾乞琼浆。便梦里巫云也自香。记镜悰晨印，梳凭橘婢，钿盟宵践，剪付檀郎。帕带愁遮，钗逢笑颤，端正风流总断肠。心应恨，恨秋来潘鬓，容易成霜。

前调.美人口
荳蔻含芳，槟榔吐腻，天然俊生。记轻吮鸾毫，修将眉史，细研鸡舌，诵罢心经。樱小藏愁，蔥尖掩笑，輭语商量侬惯听。相偎久，见红吟有韵，碧唾无声。 尊边低唱销凝。又艳曲新翻点绛唇。正酒晕留涡，隄防客觑，脂香带沫，侥倖郎吞。夜月吹箫，春风试茗，一点相思画未成。难忘处，是轻盈唤马，宛转调莺。

阑干万里心
吹箫载酒少年游。曾倚江南苏小楼。顦顇天涯不自由。怕凝眸。送尽征鸿字字愁。

露华.寄余芷丞京邸
丰台唤酒，记红揎舞袖，翠揾啼罗。花天梦影，三生曾伴春婆。赢得年时笛语，带别愁、飘满烟萝。都付与马头星月，雁底关河。 金门镇怜倦客，算沈腰潘鬓，宫羽消磨。入时深浅，料应难画双蛾。紫陌冷尘飞处，听西风、又颤铃驘。秋到也，莼鲈归兴若何。

绮罗香.红叶
鹤顶秋肥，鹃心春瘦，赋笔更描寒艳。短艇吴江重见。舞枫红绽。添新恨、绛泪低弹，惊旧影、翠眉偷换。最无端、酒醒妆残，西风吹老醉时面。 年芳转瞬如箭。记得移灯听雨，绿阴庭院。梦里桃花，误到武陵溪畔。便殷勤写付香沟，流不尽、人天幽怨。正销凝，水外孤村，冷霞秋一片。

古香慢
梁宽便燕，径窄妨鸳，嫩约初践。锦瑟年华，人在盛娇深院。重到水边亭，算惟有、画栏亲见。记春时旧病酒处，缃桃一树门掩。 又梦雨、妆鬟零乱。事逐花残，情隔春远。蹋月无声，愁满凤箫心眼。俊语叙分携，悔当日、芳鬋浪剪。倚银屏，定难遣、从来恩怨。



哭庵词集.鬘天影事谱.卷四（完）
易顺鼎实甫
忏红碎语下

忆江南.梦中得一联，因填此解
庭院静，丝雨画阑前。小饮也拚三日醉，孤眠不耐一春寒。锦瑟惜华年。

三部乐.重九前一日同嵩林弟作
君问重阳，只隔着暮云，一层残照。夜床风雨，唤醒秋魂多少。怎禁得、几度明朝，便情天嫩碧，也应愁老。江南信杳。料是断鸿迟到。 安排绿蚁萸尊，紫螯菊榼，向碧山吟啸。还怕赋才减尽，被他花笑。甚西窗寻诗梦悄，更无奈、催租人恼。青衫换了，且休换、年时破帽。

高阳台.咏菊二首
倚袖天寒，卷帘人瘦，冷云正拥啼妆。金缕歌残，谁怜旧日萧娘。挑灯欲写西风怨，奈花边、影事全荒。侭思量。负了柔乡，换了愁乡。 芳心死到春前蝶，问东园梦醒，几度炎凉。藓砌蛛网，断魂空锁唐昌。广寒宫树都摇落，賸人问、百感幽香。峭亭塘。一尺秋涛，一寸秋霜。

又
浅靥欺霜，低魂诉月，睡余云鬓犹鬆。却忆年时，翠微高处携笻。杜娘身世真休说，倚银屏、惯听秋风。最悤悤。绿艳红娇，酒醒无踪。 枯禅证后秋如海，甚愁根未断，色淡香浓。冷到花心，情天万感都空。横波漫照三生影，写飘零、付与惊鸿。镇惺忪。吟遍瑶阶，梦遍璇宫。

霜天晓角.梅意
萼绿华身，倩魂依玉京。若上寿阳妆额，毕竟是，欠些清。 笛吹三四声。梦回三四更。只有水边疏影，写得出，我平生。

雨中花.湘中故人书至，道梅花盛开，赋此寄怀
谁倚江楼横玉笛。直吹到、梦寒香寂。更青凤啼空，翠虬舞夜，不管琼魂泣。 印水颦妆怜独立。破一段、湘天愁碧。纸帐云低，茸窗月小，有个人相忆。

迈陂塘.臈杪赴都，留别嵩林六弟
甚西窗、红摇短烛，销成别泪如许。谢塘春草和愁冷，残梦半痕留住。萍踪苦。还赖是、秋风吹向圆波聚。移镫觅句。记肩凸鏖诗，拳凹斗酒，同写醉时语。 湘皋雁，北雪南云几度。筝弦旧怨弹与。谁将一寸天涯月，分照两边离绪。君记取。要修到三生，尚听联床雨。从今细数。问水驿帆孤，山城骑远，多少断魂处。

西江月
缾畔丝牵玉虎，篝边被换金猊。看他月上小窗儿。一桁茜纱如水。 天角故人瘦损，绿琴梦远湘湄。冷吟心事鹤应知。守定梅花无睡。

一萼红.红梅二首
翠苔边。甚冷红万点，先为破春悭。月地调脂，霞天拥髻，真妃昨试还丹。似二月、江南问酒，指荒村、犹当杏花看。最是销凝，啼妆印水，绝代婵娟。 飞上寿阳宫额，又娇黄半褪，暗补香瘢。玉颊笼潮，冰须亸泪，醉时应倚唫肩。还怕误、阮郎归后，问移家、几日到孤山。莫逐古溪桃雨，流向人间。

又
解明珰。正湘妃倚醉，换了绿罗裳。绀唾弹冰，绛潮拥月，等闲偷泄春光。有多少、姹红犹冷，借琼枝、擎出返魂香。天上梨花，江南桃叶，侭意端相。 还似貂裘走马，向胭脂坡下，乍认凝妆。蜡泪秋残，鹃心春小，误他几度寻芳。问谁倚、高楼玉笛，把碎霞、吹满水云乡。料得守砂句漏，鹤老丹荒。

云屏暖
乱山孤骑，危楼暝角，暮天如画。问酒前村，旗影冻云低亚。吟魂潇洒。定遶遍谁家鸳瓦。天涯客，荒寒赋笔，俊怀慵写。 依约胭脂坡下。更红炉熨晓，翠尊消夜。典尽貂裘，空记年时游冶。风醒雪醉，又看到梅花开也。还暗惹，一点相思随马。

月华清
满马吴霜，半床燕月，貂裘万里曾拥。笛里关山，禁得几回迎送。甚飘零、负了莼汀，怕不免、冷鸥相讽。谁共。正晓风江岸，绿杨无缝。 回首秦楼么凤。漫桃叶辞津，梅花别陇。拟把孤愁，说与玉箫休弄。只输他、候馆鸡声，又唤醒、十年秋梦。寒重。渐烟村一角，远钟催动。

惜红衣.黔山遇雪即景，有怀
射虎功名，呼鹰意气，壮怀都左。絮帽茸裘，吟魂乱山锁。芦沟立马，还记得、年时双鬓曾亸。何处酒家，指篱根灯火。 紫琴断韵，翠被凄香，销凝正无那。江梅几点残雪，带愁堕。漫惹梨花梦影，化作晓云千朵。料玉楼横笛，有个冻鬟招我。

内家妆.忆梅
倩魂低颤水，阑干影、惊被冻云封。正湘妃蛟脊，偷描淡妩，海僊凤尾，遣探芳丛。悄吟处，敲诗红烛冷，酹酒碧尊空。竹里春愁，暗蟾悽惋，苔边秋梦，病鹤惺忪。 湖桥分锦路，销凝久，画角吹怨东风。曾伴斜楼倚笛，窄径扶笻。又日暮天寒，窗前翠袖，曲终人远，江上青峰。纵有何郎词笔，别后都慵。

江城梅花引.用陈西麓原韵
筝篷殢雨夜萧萧。带归潮。送兰桡。一角红楼，吹断紫云箫。绣被焚香心事懒，愁不语，剪春灯，梦影飘。 知侬魂从何处销。吟鸾天际招。恨也恨也眉间恨，付与谁描。长使相思，短是可怜宵。自别江南才几日，春又到，水边亭，花外桥。

卖花声.田翁年七十矣，携一孙明良隐居山中。其家有红白梅数株，匡坐鼓琴，甚自得也。余过靖州遇之，为赋此解。殊汗颜于尘壒，聊绘影于云泥云尔
竹外一枝斜。凉透纹纱。晓风吹梦堕天涯。输与胎仙眠未醒，抱月偎霞。 芳讯到林家。幽思偏赊。南楼倚笛鬓先华。解道暗香疏影句，不负梅花。

双头莲.除夕靖州作
马足鸡声，便忘却人间，悤悤甲子。灯亭爆市。向暗里唤醒，倦游心事。闲对绿酒红炉，正霜寒如水。还料是。梦醒江南，梅花夜深无睡。 算只骚客多情，向尊前犹恋，冷吟滋味。花明柳脆。怕从此不肯，伴侬憔悴。漫把一箭年芳，付天涯孤骑。凭检理。半箧红词，春愁又起。

相见欢
水亭残雪连空。月如弓。添个骑驴人在冻云中。 吹玉笛。落瑶砌。又悤悤。只有梅花全不忆东风。

忆旧游.山中访梅，悄然动美人迟暮之感
甚霜低碍树，月暗围潮，催出黄昏。么凤都难觅，只年时病鹤，苦抱篱根。梨花片云摇绿，春到梦先温。有端正窥窗，轻盈照水，数点愁痕。 兰因。共无据，倩玉笛凄凉，唤醒芳魂。立马销凝处，记苔边老屋，竹外孤村。东风又吹影事，愁老萼华身。漫赢得、相思空山，翠羽啼一春。

莺啼序.春雪
蓬山片云缥缈，有璇台十二。是几度、谪堕尘边，玉京谁念仙子。问如此悤悤，瞒却春归，何苦迎春至。怎知伊、不把情根，种来人世。 缟袂吹笙，银屏解珮，错认华鬘坠。料舞破骊宫，上界羽衣惊碎。只难忘、瑶天净果，道色相、而今空矣。蓦催成，一霎昙花，三生流水。 便教真个，粉琢琼雕，也有时憔悴。漫回首、凤城夜市。镇常酒熟羔肥，销金帐里。瞥然换了，冷吟间（枫注：疑为闲字。）醉。断桥南岸凄凉月，向宵深梅花睡。干卿甚事，替他多少春魂，洗出翠天红地。 天涯海角，惯受飘零，与侬无异。留得影事糢糊，还为落英吹泪。空山鹤梦醒来未。休话尧时，万古荒寒意。人间又写伤春字，最无端、酿作愁滋味。剧怜门掩春深，高卧袁安，此时初起。

三姝媚.用王碧山原韵
舞枫红半绽。甚飘零和他，旧鸥新雁。短蜡低篷，又银筝脆语，写成依黯。一段愁烟，镇迷却、白蘋芳苑。试检青衫，洗向寒江，泪痕都减。 今夜沙平水浅。恨数叠蛮山，便同天远。料得西楼照离悰，还有素蟾幽婉。萍絮生涯，翻累到、高堂心眼。只恐莼香秋浦，归来定晚。

玉蝴蝶.蛮江听雨，拥被无眠，追溯欢尘，怅然赋此
江上低篷，听雪青衫，断泪飘向芦窠。抱瑟空弹，古怨诉与湘娥。怎禁他、夜来风雨，才信有客里关河。拥云螺、五湖归雁，又带愁过。 消磨。旧欢影事，凉筝水阁。倚扇传歌。门掩黄昏，梨花庭院峭寒多。酒边词賸吟秋士，灯底梦、曾伴春婆。恨如何。相思淼淼，一箭横波。

烛影摇红.江上阻风作
剪雨移灯，隔云呼笛船初泊。春寒迷路入芦窠，赚得秋声作。彷彿吴娘弦索。酒醒时、残筝小阁。离烟怨水，写付琴心，教人瘦却。 魂断随潮，江南无处寻花落。凤楼今夜听东风，应是孤衾薄。负了桃根嫩约。认归帆、几回定错。旧欢梦里，新恨眉头，故人天角。

湘月.遇周意皆于朗江舟次，谈春明旧游，感赋
玉骢去后，怅缃桃万树，不系春影。望断僊蓬，把别泪、分付紫箫吹尽。倚扇评诗，认旗沽酒，往事休重省。与君俱是，人天飘泊无准。 谁料听雨江湖，鸥边对话，只伤心还賸。剪烛船窗，便侭有、数点啼红都冷。吴市吟秋，燕台赋晓，减了年前俊。相看一笑，恍然旧梦初醒。

江南好
港窄瞒鸥，隄宽信马，湘湾暝渡曾呼。渔榔四起，潮尾送凉初。听惯篷窗夜雨，灯边影、也恋江湖。难忘是，系情烟柳，唤梦风蒲。 年芳飘泊尽，清愁泛剡，嫩约寻吴。向蘋洲吹笛，旧泪都枯。怕负春来桃叶，相思处、不为莼鲈。还须待，移船海上，天地一琴孤。

附檃栝古人诗文词四首

莺啼序.檃栝兰亭序
永和九年癸丑，正暮春天气。修禊事、因集兰亭，群贤少长咸至。有修竹崇山，曲水流觞，列坐清湍次。又何须弦管，始堪叙幽思。 宇宙甚宽，骋怀游目，信赏心乐事。念吾辈、随分周旋，相与俯仰一世。或晤言、室庐之内，或放浪、形骸之外。要其间、静躁殊途，悲欢同致。 当其自得，内顾欣然，不知老将至。迨他日、所之既倦，情随事改。一转瞬间，迹皆陈矣。荣枯通塞，终归于尽，时移境变犹嗟悼，况千秋万岁都无几。死生事大，昔人兴感之由，秖今若合符契。 临文嘅往，难喻诸怀，每不能自已。固亦知彭殇悉妄，修短难言，以后视今，由视昔尔。委心随化，斯诚妙旨。同时所述皆足录，料尊前、怀抱初无异。后人追溯芳踪，应览遗文，悠然感此。

哨遍.檃栝鲍明远芜城赋
迤逦古原，北走雁门，南抵苍梧野。有漕渠，更轴以崑冈。对重江複关相亚。当盛时、曾闻沸天歌吹，钿车士女争游冶。看袤广三坟，格高五嶽，崇幹峻堞云遮。算芜城自古帝王家。况盐井铜山競豪奢。五百余年，固护几扃，精妍士马。 嗟。剖豆分瓜。离宫转瞬賸棲鸦。山鬼啼秋雨，霜飙夜吼惊砂。镇伏虎餐肤，肌鹰厉吻，黄埃白草秋潇洒。问镜槛银扃，璇渊碧树，如今鲜有存者。祇凝思寂听增悲咤。叹金屋名哇旧娇姹。已春魂、飘尽烟麝。兰心玉貌豆舍，骨冷腥尘下。抽琴命操，怨歌凄苦，为把沧桑细写。甚千龄万代休言，又边风、城上寒也。

无弦琴.本名怨朱弦，王世贞自度曲。因用其体以檃栝归去来辞
指斜川、归去来兮。形役徒劳，既往难追。短艇轻飏，迷途未远，飘风习习吹衣。载瞻衡宇，晨星熹微，稚子欢迓柴扉。纵荒他三径，菊意松情，犹自依依。时向东皋舒啸，却倚南窗寄傲，一醉休辞。况园小还堪日涉，真趣谁知。 问遑遑意欲何之。矫首遐观，鸟倦云迟。请息交游，莫忘情话，世应与我相遗。琴书足乐，富贵难期。农父又告春归。便或乘烟舸，或命巾车，访岫寻溪。且喜物情皆畅，更感吾生易尽，倚杖吟诗。聊乘化、乐夫天命，余复奚疑。

玉烛新.檃栝杜子美佳人诗
佳人颜似玉。问因甚幽居，乱云空谷。自言身本良家子，零落今依草木。关中回首，已丧乱、难收骨肉。休更论、贵极王侯，人间事如风烛。 更怜嫁得萧郎，又纨扇恩疏，彩鸾孤宿。婵娟夜哭。教侍婢、卖尽明珠一斛。牵萝补屋。漫采柏、终朝盈掬。谁念取翠袖盈盈，天寒倚竹。
《鬘天影事谱》终


哭庵词集.丁戊之间行卷词
丁戊之间行卷词（录自《琴志楼丛书.第十七册》）
汉寿易顺鼎实甫

瑞鹤仙.杏花时节，人在江南，春雨乍晴，暮寒犹峭。制此词，向湖桥酒楼歌之
卖花声过否。掩屏山、峭寒初逗。笙囊嫩菭绣。倩琼箫吹徹，小梅春透。旗亭坐彀。更慵向江南问酒。又怎知、昨夜东风，有个倚楼人瘦。 前度调鹦院窄，斗鸭塘宽，几番携手。芳期漫数，相逢在、燕归后。判残红飘泪，暗黄侵鬓，愁似绿杨依旧。约甚时同剪春镫，雨窗荐韭。

醉太平
眉烟一棱。脸霞一层。花边梦不分明。倩莺啼唤醒。 新恩旧恩。深盟浅盟。因循过了青春。问而今怎生。

满江红.题秦淮画舫录
丁字帘前，重指点、六朝镫火。凭唤起、旧家莺燕，红酣翠妥。梦雨秋迷桃叶渡，情波夜定莲花座。便修成、仙佛也生愁，双眉鏁。 扶不住，云鬘亸。逃不过，霜豪涴。怕神丝被冷，蒨盟都左。写到脂痕湘管在，证完口业泥犁可。约英雄、儿女共逃禅，蒲团坐。

又
尺八琼箫，算不与、莺花堕劫，侭分付、才人笔底，春魂飘瞥。词客有灵应识我，书生薄命真同妾。把鬓丝、禅榻旧心情，和君说。 谢娘院，鸳尘歇。秋娘渡，鸥波咽。剩青谿隔雨，红桥支月。忏泪无功聊忏梦，伤春已误还伤别。记秦淮、水榭上镫时，筝船发。

踏莎行
浅碧牕疏，深红路隐。传来燕子归期近。和烟和雨画池台，笛声不唤垂杨醒。 卯酒初酣，午妆还靓。卖花人说春寒紧。梦无寻处只瞢腾，一鹃啼断楼阴暝。

百字令.题长沙曾贞女事，步芷澂原均
梧宫冷月，把秋心鏁住，几重帘幕。写韵生涯残本在，肯负文箫旧约。倚竹天寒，牵萝地悄，翠袖盈盈薄。蓝桥断了，琼浆那日曾酌。 谁怜一曲横塘，风波来往，不信菱枝弱。唤起湘娥深夜语，彷彿云和响作。镜仄鸾愁，弦幺鹄怨，别梦迷苍壑。谱成彤史，璇闺芬烈如昨。

采桑子
缃桃花下留春住，春又忽忽。嫩翠憨红。消得帘钩昨夜风。 楼阴压梦无寻处，闲了游骢。冷了吟 蜂。险被春愁误煞侬。

菩萨鬘
玉■（上竹下氐）响动文牕鏁。郎来故傍红鹦坐。贪看碧桃花。险些忘却他。 梦嫌帘路窄。春影层层隔。侬自要销魂。嫩寒深闭门。

卖花声
深鏁一重门。翠被慵熏。病来和梦说温存。不识红鹃牕外语，忘了残春。 唤起倚阑人。尖裹罗巾。东风小别替伤神。悄地缃桃花下站，独自黄昏。

大酺.王梦湘下第出都，赋此调留别，即用余稾中原韵。春去寻春，客中送客，朝菌白日，相对黯然。因次前韵畣之。无当赠言，絮愁而已
怪惜春词，悲秋赋，毫端写得无据。君归仍是客，侭瘦鹃啼遍，故山何许。惨绿华年，悼红芳泪，谁念京尘行旅。俊游侬亦倦，把悟后风光，玉箫吹去。但记取今宵，幽坊月暗，剪镫人语。 香骢门外驻。惊飘泊、一例花辞树。漫回首、凤城楼阁，影事瞢腾，隔花便隔人天路。恨旗亭那角，偏遮断、梦来寻处。还賸维摩旧侣。病榻茶烟，定了禅心泥絮。者回又伤迟暮。

忆旧游.申浦访雪，贞校书闻已玉容有主，赋此寄何诗孙
向银缸唤酒，锦瑟裁诗，万感依前。绿叶成阴早，算寻春有例，又误樊川。凌波旧鸾辞韈，湘梦悄难圆。负一镜芳悰，一镫蒨影，一箭华年。 丁帘。隔春远，料嫁后云英，瘦损谁怜。寄语君翻慰，胜青琴弔月，紫玉埋烟。闹红单舸何处，吹笛嫩凉天。听唱到吴娘，潇潇暮雨来系船。

水调歌头.青谿小住，画桨迎潮，制此词，倚檝而歌之。如向廿四桥头闻箫声隐隐也
曾过江山否，烟雨怕登临。六朝残梦何处，鸥影卧秋深。多少龙蟠虎踞，多少莺啼燕语，流水杳难寻。湖为莫愁好，一碧到如今。 台倚凤，洲呼鹭，峭寒侵。消他几度斜照，换尽绿杨阴。可惜江山千古，输与红箫尺八，不付劫灰沈。四百画桥月，依旧盪波心。

高阳台.题李右橙汉皋怨词，用小长芦咏叶元礼事原均
镜屜抽尘，钿扉掩月，谢娘庭院菭深。那角红墙，层层隔断春阴。帘波织得愁如海，更无端、添个冤禽。悄难禁。顦顇文园，病雨秋衾。 妆楼几度斜阳，换甚湘天锁恨，一碧沈沈。翠槛惊鸿，依前照影江浔。瑶徽待写芳皋怨，又西风、冷到琴心。镇愁唫。画里重看，梦里重寻。

齐天乐.为王种■（左木右咢）题美人画幅
绯罗坊畔东风紧，脸霞偏又吹聚。小卓蛟丝，高楼凤竹，约略钗光如许。管城春雨。写一段湘天，二分愁绪。淡拥螺山，翠痕争向笔尖舞。 罗巾此时慵裹，让弯环月子，偷学眉妩。酒后横陈，镫边侧看，犹胜玉颜尘土。箫台梦苦。怕泪涴秋奁，坏妆难补。只隔些花，春魂听欲语。

贺新凉.立秋
赋就梧宫未。镇销凝、刺桐庭院，嫩寒如水。中有悲秋湖海客，梦与碧云无际。把一段、湘魂唤起。回首西园芳讌杳，怪金尊、早换炎凉味。人正在，瘦蕉底。 镜鸾昨夜微尘翳。算输他、珧牕旧扇，伴侬顦顇。知否江南歌白紵，落叶长干十里。写半幅吴笺悄寄。听遍霜钟初入定，道而今、不恨秋声矣。应冷尽，惜花意。

水调歌头.赐闲湖有烟柳数株，每当蘋飚告凄，不能无蕉萃迷离之绪，斜照无语，微波可怜，话春梦而已，阑写秋痕而弥瘦，红桥翠槛，渺渺兮余褱也
依约白门路，吹透玉箫凉。阑干卍字曾倚，秋影压波荒。忆自湘麋瘦损，谁把画桥疏柳，愁得者般黄。流水送蝉语，容易又斜阳。 灵和殿，章华苑，永丰坊。而今休问张绪，休问杜秋娘。堤上香骢何处，有个卷帘人待，烟雨悄相望。界破一条绿，无梦到红墙。

唐多令.由湘湾泛舟归里
蝉咽水亭幽。帆迟为雨留。做凉波、催送行舟。一笛吹来枫叶响，人正倚、隔江楼。 芳事梦中休。筝船几度游。许多情、拚付残秋。渺渺相思愁岁晚，凭唤起、旧盟鸥。

浣谿纱
彩凤孤飞去未还。刺桐花下掩朱关。旧巢秋冷碧云端。 金鏁忏来曾此夕，玉箫吹到是何年。丹山梦在有无间。

霜叶飞.悼王芷■（輪字的車旁换成舟旁），用玉田集中韵
紫箫吹杳。湖桥路，者回惊换烟草。小山桂隐漫重招，奈故人褱抱。记几度、斜街月晓。逢君不分今生早。趁胜流星聚，惯驱使青春，年时醉语堪笑。 谁念归也无价，瘦鹃声里，蹇驴空蹋残照。便骑笙鹤上瑶天，带輭红多少。还怕是、鬓丝催老。玉楼先有秋风到。休再问、黄垆酒阵，花围梦都荒了。

忆旧游
正新凉款蝶，旧韵抛蝉，画稾添修。冶思销磨尽，向湖桥唤酒，此意悠悠。帘阴悄垂细雨，无处问妆楼。怕路仄红廧，波平翠槛，望损湘眸。 孤舟。泊江岸，听断雁筝弦，似诉漂流。因甚芳悰减，賸题牋桂馆，谱笛蘋洲。楚衣待将荷剪，零落一身秋。又到了重阳，黄花满地都是愁。

高阳台.剪秋巢分咏秋声，得雁声
暝夜敲窗，凉波戛艣，嫩寒先到无舲。几度筝篷，如何绿鬓都星。晓风残月添唫伴，问者边、多少长亭。又催成、江北江南，烟雨冥冥。 游踪悔被霜期误，向关河唤梦，冷颤镫青。水叠云重，苍茫写上诗屏。天涯无欠秋声处，最可怜、偏是湘棂。酒初醒、一带妆楼，有个人听。

南乡子.雄溪九日
人影瘦于秋。和雨和风共一楼。难得尊前开口笑，都休。醉把黄花插满头。 佳节尚淹留。听雁青篷昨夜舟。重向东篱寻旧梦，悠悠。病蝶寒螀各自愁。

木兰花慢.芷瀓道兄重遇榕城，又将别矣。赋此词见赠，因用原韵聊一继声，水市秋空，山楼岁晚，鸥边话雨，雁外呼云，向凉枫暝竹中倚而歌之，益■（難的右边隹换成鳥，枫注：疑为难的异体字。）为褱抱也
江湖风味惯，联旧社，蟹初肥。把泛剡清愁，唫湘断韵，写到烟隄。鞭丝。竹王祠下，算青山未似酒人稀。关月夜吹笛去，海云秋送帆归。 年时。茅店感闻鸡。才换芰荷衣。趁佛火经声，仙尘梦影，小赋幽棲。马蹄。又敲黄叶，指天涯一半是斜■（左日右匍，枫注：疑为晖的异体字。）。明日钓船开也，冷枫红尽渔矶。

前调.送芷瀓供职入都，仍次前韵
仙萍红不定，分一道，海云肥。向篷背呼镫，篱腰问酒，小立江隄。蛮谿。夜阑话雨，说京华别后尺书稀。莼菜寻驴信阻，梅花跨蝶人归。 它时。紫陌听鸣鸡。应更换春衣。料戛想珂风，敲词璧月，禁树堪棲。相思。待唫秋句，怕蓬山无梦到斜■（左日右匍，枫注：疑为晖的异体字。）。寄语丰台俊侣，而今醉卧菭矶。

前调.芷瀓别后忽从途中寄调来，仍拈是调，並用原均。噫，榕车二水，浮来天外之书；荆筑万山，遮断梦中之路。五更店月，初动鸡声；一尺关云，欲连马色。辞■（左木，右上日下七）落拓，触绪羁孤，而乃垂念故人，远颁新什。鱼波雁路，斗无恙之唫身；象管鸾牋，索相思之秀句。传兹素臆，只讬缃毫；谱入红腔，都含墨泪。晓风唱处，定烦二八女郎；宿酒醒时，又隔几重山水。仆龢慙下里，傧效西家。勉复继声，聊将赠远。比柳色渭城三叠，代楳花江路一枝
维摩禅榻畔，花雨瘦，药烟肥。正落月屏遮，停云馆闭，望远潮隄。一枝。忽传瑶讯，说江南楳影近都稀。天外有天客到，梦中如梦春归。 何时。竹兔杉鸡。邀俊侣著初衣。又款碧鸥盟，游红蝶约，写向羁棲。蓬莱。散仙飘泊，泊故山兜率但斜■（左日右匍，枫注：疑为晖的异体字。）。换却珠宫雪舞，依前缉钓蘋矶。

国香.灵檀几侧供湘兰一枝，孤花忽开，绝世无偶。日与之同思而各影者余也。江南桃叶，小别多时；山下蘼芜，相逢一笑。未免徘徊北渚，惆怅东风。寻凤韈以生尘，感鸾旗于断晓。春帘祕馆，杨白花来；暮雨灵祠，杜兰香去。而况天寒水远，岁晚江空。渺渺愁人，悤悤寄语。回忆湘波成雪，湘梦如云。得毋有伤秋士之生平而怨美人之迟暮者乎。用赋此词，为兰仙破涕云尔
步冷秋尘。又晓风波路，鹅管吹春。曾来水仙王庙，箫鼓迎神。珍重年时影事，賸湘天、一碧如云。飘零夜郎远，倚醉相看，都是愁身。 灵皋回首处，算梨花成梦，桃叶移根。冰消翠薄，犹带那日啼痕。重剪残镫话雨，似江南、花落逢君。芳悰感迟暮，听雪山楼，坐拥凉衾。

西子妆慢.纪梦
狸梦侵凉，凤音传恨，人坐隔花牕户。秋星夜夜伴凭栏，悄相思、嫩寒波路。青鸾讯阻。怕珠海、孤帆难渡。话离悰、正仙蓬挂月，鬼桃吹雨。 幽盟误。舞罢霓裳，飘泊都如羽。一镫摇碧出楼阴，认璇宫、那时烟树。箫台别苦。弹泪到、千红深处。劝侬归，似说花天无主。

古香慢.忆桂词，用吴梦窗原韵
身云冷麝，眉月暗蟾，堕盟湘浦。镜拥啼妆，愁照凉波欲暮。讬命向西风，奈上界、残霓断羽。甚广寒旧树摇落，璇妃身世尤苦。 记曾问、花天深处。一碧秋魂，飘泊谁主。百感幽香，肯被点红误。倚醉话无憀，怕容易、仙翘颤露。寄瑶华，怅今夜、小山微雨。

丹凤吟.忆凤词，用张蜕岩原韵
落枝啼鸟。记窥树惺忪，翠鬟犹小。绿泪弹多，不似蓬山春笑。水边峭寒篱落，倚东风玉人愁晓。欲寄相思，金沙路远，鬲碧云多少。 念海仙魂，挂断霞杪。月下人归，鸾讯探悄。茜雪孤飞冷，说旧巢香绕。花天漫寻影事，被红箫尽情吹了。怕到罗浮梦醒，一声声都杳。

浪淘沙.水仙
弱水唤灵帆。讯杳青鸾。五铢衣薄怯凭栏。昨夜海山风露气，凉透双鬟。 波路碧如烟。罗韈生寒。点尘红不到湘天。一朵仙云飘欲起，偏堕人间。

金缕曲.戊寅元夕
蓦地东风起。又催成、最无聊赖，困人天气。年去年来都休问，但以愁为甲子。应付与冷唫闲醉。天外梅花游仙梦，冻云堆、拥出春如此。尘海事，一悲喜。 俊游情绪分明记。旧行春、满城箫鼓，镫楼十里。细雨轻寒江南夜，响竹敲残腊尾。有几个小门深闭。笑语沈沈春帘隔，想残妆、正倚熏笼睡。今何夕，闷而已。

沁园春.小斋开同心兰一枝，为赋此解
草红心耶，花素心耶，同心此兰。正倚篁幽泣，邀回露眼，窥萝靓笑，对亸风鬟。何处神君，旧家儿女，一碧湘魂欲化烟。东皇力，让灵均今日，清艳能兼。 紫钗敲韵珊珊。漫分付、笼鹦说晓寒。侭捧当怨雨，矉原非效，印来香月，梦不成单。秋士年华，春人影事，从古双修福慧难。真开也，算相思北渚，称意西天。

蝶恋花
碧玉情人初十五。生小江南，险被春愁误。才说郎心同妾苦。心头便有郎来住。 难得相逢通一语。痴立花前，占断春归路。莫倚东风唫梦雨。怕他飘尽华年去。

徵招.红梅
阑干一角天西路，乱霞中有人倚。才别焰摩宫，带二分虹气。玉颜春半醉。怕病酒、年华似水。叠叠红罗，销魂画出，南唐亭子。 低唱暗香词，妆楼远、曾向花前弹泪。吹瘦十年箫，甚东风如此。山扉和梦闭。更无奈、翠禽啼起。要坚忍，今夜春寒，话绛仙身世。

高阳台.寄张荫庐，即用其誌归赠内韵并原调，时张在白香湖
笛尾携凉，篷腰束暝，半江离色平分。桃叶归来，嫩红销尽湘裙。蛮山賸对孤花在，瘦东风、吹不成春。黯消魂。十载清愁，细与莺论。 白湖烟水都梁月，写词仙别后，无恙唫身。话雨年华，依然酒冷镫昏。珠帘休问扬州梦，怕妆台、有个人嗔。渺停云。寻到天涯，一角楼存。

陌上花.见菜花感赋
峭寒阑角，销魂曾记，玉笙吹暖。摇梦天涯，瘦尽东风如箭。花边胡蝶飞成阵，茜色满衣初剪。算伤春困酒，年年等是，病黄生面。 江南晴未稳，钿车过也，陌上人归应缓。官路斜阳，画出一程程远。几家篱落和愁闭，有个翠鬟低颤。甚迷离催换，园亭烟雨，嫩莺坐晚。

鏁牕寒.春寒，用玉田体
浅屐敲菭，深镫剪韭，水牕还凭。归来燕子，社事和烟俱冷。似斜街、那家掩扉，卖花声里东风紧。有谁知昨夜，寒多曾倚，被鸳双忍。 残粉。衫痕凝。又碧桃巷湿，绿杨天暝。春愁次第，都让小楼收尽。约海棠、今宵半开，嫩红一帘停梦等。最无端、闷了芳骢，江隄晴未稳。

南浦.春水，用玉田韵
昨夜剪镫曾，甚和将，梦雨尽情流晓。波镜被东风，猛吹上，一尺碧云难扫。重来唤渡，文鸳不似当时小。斜照年年依样绿，鏁定暮帆烟草。 销魂野水无家，问残红何苦，相随未了。倒影几层楼，这阑角、可有春魂寻到。蘼芜望渺。浣纱人去江南悄。漫为愁多，思载酒天上，画船都少。

百字令.花朝日两大人携家游五榕山，渡江遇雨，小憩山侧观音阁，归，用忠雅堂体赋二词
讳春颇甚，被啼莺猜破，百花生日。丝雨连江寻梦去，瘦尽山眉黛色。时暖时寒，乍醒乍困，天似人无力。东风如箭，踏青今岁难必。 忽然电母驱车，山灵投刺，也怕春光弃。山亦苍生相望久，用着谢家之屐。画鹢双行，香骢几队，补尽蛮天缺。一家人影，此江真与同碧。

又
说晴定稳，不隄防春雨，者般厮守。山色过江青已近，蓦地似和云走。峭阁盘丹，疏榕隐翠，小坐钟鱼右。烟岚万叠，忽惊笑语吹透。 人疑上界鸾龙，下方难犬，拔宅今成又。眷属居然仙佛样，来向莲华稽首。花事三春，莱亲百岁，一例人天寿。湖山何幸，遭逢也算非偶。

汉宫春.忆春明旧游
曾几何时，记吹花小巷，踏月斜街。醉题酒家楼上，侠气仙才。輭红如雾，又玉骢、踪迹难猜。收拾起、英雄旧泪，黄金铸到丰台。 因甚落魄蛮江，但书因雁误，梦与鸳乖。香名料提伊口，笛伴筝侪。春愁海样，费工夫、占得些来。侬只恨、朱帘天半，东风多事吹开。

无闷.听蛙声，悄然赋此解
星闪浓青，风晕浅黄，黄山影、层层压重。正一片池塘，暝愁摇动。木杪镫痕绿处，怕此夜、高楼难成梦。阑坐久，替谁唤起，嫩凉相送。 篱空。畣幽讽。记月黑江南，悄无人共。又听到、蛮村水田新种。暗里催春去也，算未抵、花前鹃声痛。能几日，过了清明，梅雨涨天无缝。

醉太平
朱门掩重。朱帘卷重。小楼痴立东风。悄无人伴侬。 衫儿醉鬆。鬟儿睡鬆。海棠落了轻红。是愁中梦中。

湘春夜月.二月十五夜月
甚今宵。凭空唤起无聊。肯把半角高楼，守得这般牢。休说一春难遇，便百年几个，月夕花朝。怕东风暗到，广寒宫里，桂长愁苗。 雨丝飘后，洗成嫩碧，玉宇迢迢。知是那家庭院，有小鬟吹笛，劝客魂销。魂销亦福，愿年年此夜相遭。真不睡，让镫痕似水，花光若雾，酒思如潮。

前调.三月十五夜月晕
记前宵。也曾照破无聊。谁选尺二情天，宽画广寒牢。为有数层云气，更数层风色，料定明朝。问红窗镫火，劝人愁死，著甚根苗。 去年今夜，重城黯黯，故国迢迢。难得一家人影，把老蟾清泪，点滴都销。悄团圞坐，觉空庭水气周遭。仙梦醒，讶何方笑语，飘来上界，几阵如潮。

虞美人
情波碧了来时路。生送华年去。元坛仙子旧垂髫。别后也应吹会上清箫。 瑶天风露秋如海。有个高楼在。红阑卍字月当中。不识夜寒清倚更谁同。

金缕曲.丁丑四月下第南旋，与卢德生、张荫庐、王翕湛、熊叔雅诸君同买潞河归櫂，今屈指一年矣。德生归里后旋即病圽，而荫庐等天各一方，愁病如余，其何以胜此离合之感耶。因作潞河话雨图，填金缕曲二阕誌之，流连鸿雪，棖触燕云
满纸荒凉意。想其间、黯然销者，别魂而已。却怪老天才思窘，无地将人安置。教检个船窗独倚。中坐悲歌多少客，到江湖、谁说非兄弟。有如此，潞河水。 提镫共买春醪醉。记丛丛水荭花外，峭帆收矣。梦醒三更寒特甚，一阵夜乌啼起。怕换了京华酒味。月地花天清泪满，便欢场、没处生欢喜。何况在，断篷底。

又
一树初黄柳。到天涯、一番展卷，一番回首。纸上鸥波曾照影，绿鬓丝丝都丑。算不是江南载酒。错把晓风残月句，向旗亭、唱破双鬟口。侬自作，自承受。 当年坐雨篷腰漏。费工夫结成愁伴，与镫相守。我辈狂踪无着处，两字才名依旧。要归享荒山敝帚。今日披图田怅惘，许多时、面为观河皱。只少个，画中友。

前调.题两当轩词后，即用其赠汪剑潭韵
似此难安放。算才华、九天九地，世间休望。毕竟彼苍相忌甚，少个容人之量。说破了漫教惆怅。十二万年仙鬼劫，到碧桃、花落身同葬。君不见，海波荡。 梦君昨夜高楼上。问吾侪鸾飘凤泊，有何情况。莫话茫茫才子事，自古多愁多恙。总不出这条门巷。烦向玉皇通一讯，甚牵缠、未了伤心帐。归去也，踏云响。

又
掷笔千花放。觉差强、杜陵野老，白头唫望。毕竟友人无上寿，几个修罗身量。累吾辈替他悲怅。三十年华尘与土，算难将、两字才名葬。风月夜，古魂荡。 还君位业琼楼上。劝从今鬓丝珍重，莫添愁况。一种悲秋兼病雨，怕是神仙通恙。天尽处白杨如巷。卖履分香都气尽，便英雄、也到西陵帐。秋坟句，听来响。

又
无处容疏放。问迢迢、玉楼十二，几人相望。水样才名花样命，那更情深难量。论才子理应惆怅。字字风花和泪染，料心头、早有春来葬。非仅为，诉飘荡。 别君数日衙城上。不隄防歌离弔梦，与君同况。禅榻光阴休问我，总是维摩旧恙。谁耐听卖花深巷。径拟海天高唱去，抱青琴、闯入鲛宫帐。掷此卷，定奇响。

洞仙歌.初夏即景四首
送春归也，正园扉悄掩。短梦支持被莺唤。且罏烟试茗，瓶水安花，甚天气、又到日长人倦。 那回携酒处，哭罢残红，再哭华年暗中换。休上最高楼，春去楼空，一半是、燕泥堆满。不埋怨东风惹人愁，反对着东风，者般留恋。

又
邻园半亩，让游蜂欢喜。罂粟浓时尽来矣。怎孱风葬绿，猛雨鏖红，能几日、黄菜花开满地。 闲凭亭子望，牡砺墙高，一阵东风换人世。词客感三生，物变星移，却不道、花犹如此。便他日登临眼休开，怕这点沧桑，总难回避。

又
凉波下上，有罗云碧縐。一朵莲花便香透。记闹红双舸，惨绿单衫，当日个、曾赋佳人雪藕。 蘋乡清绝处，比似江南，只少沿隄水杨柳。认得旧文鸳，照影年年，怕不等、秋风先瘦。向烟雨中间听菱歌，问归计何时，五湖三亩。

又
小庭坐久，忽流来凉月。如积千年万年雪。正輭红地少，嫩碧天多，到此际、全没一丝儿热。 夜寒谁倚树，梦影仙尘，玉斧吴刚感迁谪。吹笛上南楼，竟夕徘徊，有一种、秋心难说。待商量骑鲸水西头，倚云海苍茫，问他生灭。

金缕曲.感旧，赠余氏兄弟二首，附致云卿丈书后
记向郧阳道。有伤心、荒原一带，高楼斜照。差幸当年无意绪，马上征人太小。省多少闲凭闲弔。数遍古来飘泊者，到天涯、毕竟输侬早。算已是，倦游了。 君家阁上滩声闹。共商量竹弓射鸭，花绷捕蚤。水远山重知几叠，着个儿时游钓。回首觉乱离都好。莫话十年兄弟感，怕江湖、一半垂垂老。写不出，旧时稿。

又
忽废书而嘅。与诸君、一番年少，时乎难再。畧记呼朋驰逐处，竹马班衣小队。是今日狂奴故态。几寸花笺名字写，料多时、红照沧桑坏。思往事，总堪爱。 行歌坐哭蛮天外。侭追寻别来风雨，三生如晦。何日西窗同剪烛，博得黯然相对。要如此销魂才快。便踏空青寻梦去，到万重、烟水千重塞。应尚有，泪痕在。

水调歌头.初九夜对月，清感缘景，以坡韵赋之
半轮依样月，一块奈何天。猜他有甚情绪，系住数千年。祗觉寂寥孤立，未免苍茫四顾，身世者般寒。积气白如水，人坐海中间。 花影下，呼月子，尚堪眠。留些缺憾才好，休要尽情圆。曾照何王宫殿，更到谁家庭院，怕也记难全。遥夜倚云问，瘦了个婵娟。

声声慢.与蒋次香夜话江南，感赋
春雨飘镫，秋星拥被，难忘水上楼高。守着欢娱，思量怎到今朝。谁料筝篷酒醒，向蛮天独听寒潮。才提起这江南两字，已彀魂销。 闻说青溪月冷，便君家小妹，住也无聊。何况清游，偶然吹过红箫。一幅布帆摇曳，认分明不是鸳桡。寻梦去，到垂杨二十四桥。

酷相思.题红梅帐额
玉笛三春吹不落。曾夜把、残云嚼。直红到、罗浮天一角。人睡否，花初觉。花睡否，人初觉。 世界燕支容易着。嫌缟素、衣裳薄。怎仙子也将时样学。悄地让，仙郎索。蓦地怕，渔郎错。

鹧鸪天.有忆
黄月如眉上一钩。樱桃花里客句留。夜镫似水摇难定，春梦和云散不收。 贪握手，却回眸。情波画出别时秋。消他眼角些须惠，博得心头尔许愁。

暗香.咏桂
碧云路永。叹夜深徙倚，瑶情难赠。玉手捣霜，悟后狂香也飞定。金粟堆中小立，从空际、飘来仙磬。要耐得、水样寒宵，偷剪露黄冷。 妆褪晓不整。向一尺輭波，独自窥镜。怨蛾队暝，锁梦秋山古菭净。开到淮天尽处，还怕有、骚魂私等。又寂寂、凉吹晚，雀屏颤影。

疏影.前题
瑶华寄语。正碧山唤起，仙梦如雾。剪碎秋心，寸感难销，微熏冷麝悽苦。金风翠雨全身湿，浑不见、花魂来处。待问他、小谪根由，头白广寒宫女。 惆怅蛛丝藓砌，嫩凉过几日，霜讯飘羽。一角蟾天，似有低鬟，悄倚縣香幽树。残烟剩水年芳在，算错向、影娥池住。自甚时、都没行踪，付与暗尘为主。

金缕曲三首.合肥徐先生子苓工文章，善书，张君子蕃至交也。尝同避地皖江，腥风毒雨中，拾橡悲歌，相依为命，今已二十余年。音尘阔绝，奈取曏这所得手笔装演成■（弓右下角加笔划“提”），为之徵题，其■（上边是凵里面加个“上日下口”，下边是亅）于友谊如此。即此足以传徐先生矣。君先有题词一阕，因用其调，幷次原韵
风雪呼安道。记那日、孤舟感事，江花江草。细雨春寒渔村路，一幅移家画稾。曾几上通天台表。水火干戈中出入，只文章、血性真奇宝。从虎口，发高调。 吉光片羽休嫌少。得良朋者般珍重，墨痕都笑。但使今生逢知己，那怕三生潦倒。毕竟是才人命好。三复遗编三大（枫注：当为太字。）息，有吴门、暗泪苏门啸。幸不共，劫灰扫。

又
往事君休道。甚模糊、一分戎马，一分烟草。唱罢南朝家山破，乐府焚繙旧稾。猛回首乱离江表。无限少陵身世感，向啼鹃、洒涕谈天宝。已略变，盛唐调。 云萍散后音书少。犹彷彿围城歌哭，朋尊欢笑。三十年来文字饮，幻得风颠月倒。总不似皖公青好。问讯竹寒沙碧宅，怕骚魂、容易秋坟啸。花落也，有谁扫。

又
说与天知道。问因甚、故人散雪，文人宿草。此客居然求马骨，权当千金赋稾。还怅望停云八表。中有屋梁残月在，便零牋、没字都堪宝。何况是，古时调。 九州未恨交游少。只怕对茫茫尘海，无端啼笑。似此高歌同患难，元白真教压倒。从过后思量忒好。烽火关山如梦里，念生平、我亦悲而啸。铅样泪，不能扫。
《丁戊之间行卷词》终

附：丁戊之间行卷南北曲
汉寿易顺鼎实甫

一半儿.题聊斋志异
凉镫颤雨梦回时。姑妄言之妄听之。纸上墨花浓欲飞。境迷离。一半儿狐仙一半儿鬼。

又
灵谈鬼笑任纷拏。笔妙偏从痒处抓。支字不曾饶过他。听无哗。一半儿讥嘲一半儿骂。

前调.梅意
翠禽无语镇惺忪。黄篾三间雪里浓。此去断桥东复东。晓云空。一半儿诗情一半儿梦。

前调.检旧衫感赋
春明两度少年游。破尽荷衣典尽裘。賸有此衫相伴愁。旧痕留。一半儿京尘一半儿酒。

题陈迦陵填词图，为张养如作
醉花阴
洗罢疏桐补清课。问谁拥桃笙娇卧。牋待拂墨停磨。着甚来由，苦把湘毫涴。且莫倚玉箫吹，怕惊得花边梦儿破。
喜迁莺
香肩斜亸。认颊潮红晕双涡。瞧，科是生成琼装玉裹。只一霎沈醉东风面已酡。怎禅榻光阴，刹那厮赶上散花天女，常伴病维摩。
出队子
红酣翠妥。费心情独自哦。猛可的江南唱到定风波。猛可的天上听残水调歌。要守定阑干人两个。
刮地风
因甚的趁秋风换了南柯。因甚的寻春梦误了东坡。莽风流自古受多磨。写生时已曾经过。他拥越被朱颜婀娜。他倚胡床绿鬓婆娑。到底来镜中花水中月，几曾真个。空则是展鸾绡挥象管，费他年醉眼摩挱。便新词侭向旗亭播。怕再世雏鬟发也皤。
四门子
算髯翁艳福真无那。谱乌阑倾白堕。也不患才多。也不患情多。到换羽移宫几度过。亭儿半荒，墙儿半趖。把画里双身牢锁。
古水仙子
酹酹酹，金叵罗。弔弔弔，冷莺花，有个诗翁坐。问问问，尊前月更来么。寻寻寻，卷中人相随可。喜喜喜，展琅函雨曳烟拖。怕怕怕，化银杯粉残香堕。老词仙赴了玉楼科。俏佳人证了瑶池果。甚痴魂销向画图多。
尾声
幻影三生无处躲。休惹起看画的更风魔。教说与小云郎应识我。

丁丑重九前四日为余二十初度，制此书感，时在辰阳道中
粉蝶儿
簔笠休抛。悔长安两番西笑。趁秋深买个轻舠。菊蟹杯，莼鲈箸，图些醉饱。莽乾坤大抵无聊。这缘由总难知道。
叫声
今日个山隐隐水迢迢。细瞧细瞧。者秋光为谁好。猛添来绿鬓十年愁，算和那黄花一样造。
醉春风
麒麐阁要推翻，鹦鹉洲拚踢到。元龙楼上置身高。问英雄可也少少。敲残一百八蒲牢。唫完二十五楚骚。游遍万千重蓬岛。
迎仙客
泉明酒，禹锡糕。秋到重阳秋又老。雨和风，正厮闹。一事差豪。少个催租恼。
红绣鞋
新活计笔床茶灶。旧行窝禅榻书巢。愁来悔不一肩挑。江声今夜棹。草色去年袍。侭留些雪泥爪。
普天乐
想当初结客五陵豪。走马千山道。曾过那唐陵汉寝，蜀垒秦濠。也曾上江楼弔六朝。也曾从海市窥三岛。斜街两度蹋樱桃。厮赶着好风光燕围莺绕。听凭他鹤谤猿嘲。遮莫放风流白石，■（左蜀右犬，枫注：疑为独的异体字。）自吹箫。
石榴花
向天涯打个残包。踪迹混渔樵。脱红衣免得画图描。茱萸休插帽。醉倚溪桥。引清尊避了筝琶闹。酒醒来何处今宵。侭悲秋宋玉犹年少。怕唫成九辨賓先凋。
剔银灯
醉呵醇醪浊醪。唫呵长谣短谣。也输他士衡入洛夸英妙。也输他邓仲华拜衮勋高。也输他金銮召。铜柱标。俺这里算向愁城走一遭。
苏武持节
蓦地月残风晓。替写个词人照。浑不是画云台容貌。隐山林格调。烛三条。弦七条。春婆唤醒东坡觉。秋士听残北渚骚。笔悴花憔。到今年送穷文十易稿。
红衫儿
跳出风花套。领了烟波教。名枉劳。利枉劳。总被鸥儿笑。愁可抛。恨可抛。过去因缘难找。
煞尾
这魂灵多因儿女消。这心思要把君亲报。这面庞看来时也是个神仙照。俺有日寻着洞宾呵，唱一支道情儿归去了。

阅金经.题秋蓬听雨图
雁与新寒约，鸥将旧隐招。剪灯独自话无憀。潮流到。泰娘桥。妆楼悄。曾否梦吹箫。

沈醉春风.观音閤进香女伴词
闹红舸须撑稳者，蹋青鞋畧放鬆些。邀来南海朝，赚得东风嫁。倚阑干且吃杯茶。小坐天西水月家。同稽首莲台座下。

又
洒杨枝半瓶净露，拥莲花九座慈云。人天渺渺因，儿女纷纷命。甚婵娟立地成神。都是灵山现在身。把一个蒲团座定。
《丁戊之间行卷南北曲》终



哭庵词集.湘弦词
湘弦词（录自《琴志楼丛书.第十七册》）
汉寿易顺鼎实甫
癸酉至乙亥

蝶恋花.春日题桃花源
镜里春山眉欲语。十里空江，红遍桃花雨。仙犬一声天正午。白云如海无寻处。 剪剪东风吹不住。吹换秦时，几辈渔儿女。烟唱收帆回别渚。数枝柔艣摇春去。

又
盛代本无秦可避。今日渔樵，旧日游仙地。小小沧桑经第几。水流又到人间世。 古月一丸飘冷翠。照见千年，隔坞闲门闭。天外有天红透矣。桃花命竟长如此。

点绛唇
燕子窥时，东风不鏁湘帘缝。春愁暗送。押住眉尖重。 卍字红阑，曲曲都如梦。无人共。小桃花影。摇得香魂动。

买陂塘
笑阿侬魂儿太瘦，销来无可销者。清歌曼舞寻常有，莫仿闲愁相惹。行乐且。算丝竹、陶情何必中年也。流莺低骂。看大白浮来，小红唱罢，词句付罗帊。 肠断矣，应是桓家子野。一声檀板轻打。无端触拨欢场泪，想到酒阑镫炧。风月话。把泊粉飘香，检入乌丝写。黄金作斝。要痛饮今宵，拚教醉死，死便葬花下。

柳梢青.送人归蜀
匹马穿花。十年作客，万里还家。蚕尾今云，峩眉古雪，去矣天涯。 霜衾午夜闻笳。应梦到关山月斜。金粟楼头，玉松亭角，我在长沙。

减兰.与石重夫师铸夜话
吹箫吴市。自古英雄皆若此。漫想逃禅。尚有恩雠未了然。 大江南北。才子谁知曾杀贼。剑气三分。他日封侯让与君。

南楼令
秋到舵楼尖。波平湿翠嵌。有冷云黏住孤帆。几点潇湘篷背雨，和别泪，上青衫。 剪烛共谁谭。霜催酒力酣。怎重衾添了还添。今夜蘋花明月里，吹笛到，古江南。

风马儿
红楼一角雨声声。把酒也醒醒。梦也醒醒。罗帐有人扶病，太亭亭听听。 江南远到正清清。更山也程程。水也程程。无奈晓风吹可，又行行卿卿。

上江虹.九日登定王台
帝子台高，秋九月、重阳天气。问几处晚晴篱落，菊花开未。蓝涧唫诗词客老，白衣送酒先生醉。只古人旷达，与牢愁都成例。 白雁过霜痕，坠红叶、脱雨声至。听潇湘涛，瑟瑟悲秋之泪。华岳持螯名士派，彭城戏马英雄意。对西风一笑，把茱萸秋山翠。

沁园春.癸酉秋闱落解
才耶命耶，缘耶分耶，何劳问天。只华年易过，悤悤十五，清班难厕，衮衮三千。下第文章，少年名字，犹累他人万口传。回头笑，把几场辛苦，当作游仙。 闲来负手江边。要看尽人家上水船。侭吹吾帽落，孙山而外，让伊鞭著，祖逖之先。惨绿衣裳，愁红镫火，横笛高楼一惘然。归来也，向秋风老屋，重觅萝牵。

百字令.麓峰秋眺
夕阳在地，认衣痕人影，与山争绿。已是秋光将尽了，开遍岩天晚菊。红叶中间，碧云下上，着个樵家屋。输他儿女，能消这样清福。 经过秋士祠荒，夏王碑坏，弔古愁千斛。眼底千年成代谢，几辈牢骚如仆。读画烟明，游仙月冷，静抱泉声宿。此间招隐，愿歌桂树遗曲。

又
麓宫高处，指遥天一白，湘流浩浩。碪杵长沙三万户，不似此间秋好。如此江山，几何岁月，都向愁中老。半空吹笛，僧楼云气围绕。 且将上界星辰，下方烟雨，收拾归褱抱。莫把登临无限感，换了尊前年少。屈贾词章，朱张理学，大半知名早。问来袖手，暮霞几朵红悄。

城头月.灵均祠
荒祠落叶歌延竚。想见愁眉宇。上帝无言，美人何处。湘水流终古。 鬼镫数点摇秋雨。薜荔寒如许。一卷离骚，夜深时读。似共灵均语。

四字令
冰轮一弦。冰徽七弦。水仙花下来弹。算知音最难。 烟痕翠峦。霜痕碧阑。秋晓风露高寒。与嫦娥共闲。

清平乐
倦修箫谱。那得闲情绪。数点冷萤青绿处。摇得秋魂如雨。 衾窝著手成冰。压梦更阑不成。才要思量便黑，小红楼上疏镫。

疏影.梅影，用红豆树馆韵
胎禽倦舞。正几枝照水，寒意如许。篱院黄昏，不是亏他，香来没个寻处。情仙萼绿妆成夜，漫比到、世间眉妩。只教伊、郑重华年，休让玉箫吹去。 到此全空色相，怕无多影事，也被春误。和病和愁，成梦成烟，毕竟有何情趣。缟衣人远扉空闭，剩茜雪、一痕飘暮。看万山、寒月如潮，中有香魂欲语。

菩萨鬘
落红满地香成阵。东风吹得花心困。愁杀惜芳人。斜阳深掩门。 人与春同命。春去春人病。无奈更销魂。泪痕兼雨痕。

买陂塘.自题天伦乐事图
莽乾坤有情人少，天心特使相聚。守此一腔真血性，万劫了无忧懼。谋嫁娶。便游遍名山，也要携儿女。墨花浓处。到地老天荒，一家骨肉，还在画中住。 高堂上，二老发何曾素。年年青髩如故。兰心玉色为兄弟，更指谢家之树。东风驻。只几本桃花，他日须添补。画师亏汝。送上界凤鸾，下方鸡犬，飞入白云去。

金缕曲.题桃花扇乐府
亡国谈风雅。莽乾坤、风云破碎，飞龙战野。天子无愁行乐耳，如此江山都舍。谁救尔儿孤妇寡。莺燕飘零烟月死，賸孤臣、骨冷梅花下。谱一曲，泪如泻。 小朝廷事堪悲咤。算平分一行歌舞，两行戎马。生死江南同醉梦，苦被桃花误也。红泪向扇头偷洒。中有美人才子恨，付乌丝、幷作沧桑写。侬是唤，奈何者。

丑奴儿令.两大人之黔中，鼎以试事留湘，赋感
■（膝去掉月字，在右边加上阝，枫注：疑为膝的异体字。）前长跪魂如醉，感上心头。悲上心头。泪到湘天日夜流。 照人一样关山月，亲在黔州。儿在潭州。祝汝团圞万古秋。

又
莱衣要待明年舞，椿定长生。萱定长生。预向离筵寿一觥。 大江西上孤帆远，小弟随行。小妹随行。■（膝去掉月字，在右边加上阝，枫注：疑为膝的异体字。）下承欢待汝兄。

满江红.追忆旧游四首
立马函关，看古帝王州无恙。问何处旗亭睹酒，双鬟曾唱。紫塞三千杨柳路，黄河一半桃花浪。更西风、驴背古长安，增惆怅。 金鑑录，褱贤相。玉关曲，思名将。记几番搔首，定军山上。割据风云王霸气，河山面目英雄样。听大江、流尽古今秋，声悲壮。（秦中）

又
蜀道蚕丛，是贱子旧游之地。曾梦到峩眉绝顶，天风吹翠。丞相祠环松柏古，锦官城鏁芙蓉媚。最悤悤、玉垒过浮云，英雄气。 公孙井，残蛙吠。帝子庙，寒鹃泪。叹江山如此，兴亡偏易。万甲裹来兵亦陡，五丁闢后山都碎。只供他、细雨剑门行，诗人未。（蜀中）

又
黄鹤仙人，招我上江边高阁。只不见年时吹笛，梅花曾落。老子南楼兴不浅，先生赤壁游真乐。对一洲、芳草忽生愁，才名错。 江夏誉，成飘泊。阳春曲，都萧索。剩劫余新柳，武昌城郭。楚国君臣神女梦，乔家夫婿英雄畧。有隔江、山色送前朝，青如昨。（武昌）

又
蛇虎丛中，那容得书生一介。曾立马牂柯江上，辰龙关外。狞石撑空涛力陡，蛮烟寒路山形怪。甚浮云、万叠拥边愁，乾坤隘。 写未尽，飘零话。偿未尽，牢骚债。且壮游此地，夜郎自大。供奉窜来魑魅喜，武侯去后风云坏。笑鞾刀、帕首走穷荒，真无赖。（黔中）

卖花声
小影落金尊。绿蘸眉痕。东风吹急燕生嗔。红到桃花无缝处，藏了春人。 旧曲惯翻新。不动歌尘。累侬千遍唤真真。分付秋波休更转，留住些魂。

玲珑四犯.题仌如四兄秋隐图
人海苍茫，算桥霜店月，容易催老。賸水残山，何苦费些鸿爪。不如紧靠柴扉，要看尽古来斜照。向青山黄叶中间，寻出秋心多少。 红衣偶把溪边钓。却不道枫人来早。渔樵野局西风里，便是天然之稾。画工多事传真，反恐暗尘飞到。且共寻诗梦，补几笔西堂草。

醉春风
梦比春寒浅。人在芝田馆。碧城深鏁一重烟，远远远。轻步瑶阶，莫教惊起，桃花仙犬。 锦字无心剪。斗帐流苏掩。双鬟催上七香车，嬾嬾嬾。生怕春人，魂儿太弱，被风吹转。

又
珠斗斜还整。背坐红阑冷。双星曾证那宵盟，肯肯肯。月弄庭花，教人疑是，个侬春影。 翠被寒拚忍。其奈寒难尽。步虚声杳碧云痴，等等等。幽梦重浓，一声秋雨，无端敲醒。

又
剗地风成阵。吹断青鸾讯。红墙抵是万重山，闷闷闷。猜破根由，伊家缘故，自家缘分。 月黑情天晕。缺也无人问。从来好事说多磨，信信信。地老天荒，总难销此，相思一寸。

水调歌头.口号赠袁敬抚
富贵固堪乐，贫贱且无忧。名山高于华屋，可以傲王侯。堂上六经诸史，宇内群山万壑，海外九神州。收入寸心里，日与百灵谋。 酒沽春，棋销夏，笔唫秋。封侯心事偶动，耳热抚吴钩。戏彩老莱寿母，举案伯鸾佳妇，真乐破闲愁。他日相访处，泛宅五湖舟。

摸鱼儿.题荷池晚泛图
指沈沈碧琉璃样，镜中呼出凉月。才把斜阳生送了，都没一丝儿热。香成国。有一种秋心，要与荷花说。菱歌唱徹。且玉椀调冰，银镫照水，坐到满湖黑。 回首看，几个名场结客。黄尘衣上三尺。谁似藕丝乡里做，消受花红水碧。鸥波阔。算小小乌篷，便是江南宅。惹侬愁绝。又采绿年年，闹红处处，飞梦到天末。

齐天乐.七夕
斜河界破向思路，情波一痕秋小。睡脸新开，愁鬟旧亸，料是云軿倒了。病愁多少。合付与凉飚，一齐吹扫。天上人间，风光可惜不常好。 从来艳宵易晓。再填桥几度，乌鹊应老。耕织神仙，别离夫妇，未必天孙真巧。屏山坐悄。累半臂添来，最惊寒早。墙角幽花，梦回疏雨恼。

沁园春.二友词赠石重夫、陈白严
名状元孙，不喜谈文，从军战场。记楼船飞渡，寒江惨白，营门起立，残月昏黄。末路英雄，一官江海，吴市箫声最慨慷。酒酣后，每抽弧注矢，思射天狼。 尊前莫问行藏。且收拾功名入醉乡。笑吾侪今日，学书学剑，中原几辈，称帝称王。二十年华，万千事业，第一关心镜里霜。相思处，又雁声湘路，潮信钱塘。

又
公子翩翩，挹秀西江，标雋南州。算深于情者，交原似水，悲哉气也，君得其秋。自读离骚，同耽奇服，新制高冠号远游。输君事，为贪临粉阵，嬾筑糟邱。（君嗜酒而余嗜色，此所以不及君也。） 相逢一笑悠悠。且莫管他家拥八驺。问既然修到，通麋慧业，不应带得，洗马清愁。湖海中间，两人年少，醉倚君家百尺楼。生平约，有名山老屋，东海扁舟。

贺新凉.中秋
照破乾坤闷。算今宵、人间天上，平分秋恨。十二阑干凉似水，中有个侬闲凭。心上着秋痕一寸。万古西风吹不落，伴山河、留得蟾宫镜。兴废事，也难问。 霜华劝染姮娥鬓。倘年年玉颜无恙，那禁孤另。忽地冷萤帘外绿，摇荡秋魂未定。又花影与人同困。空际似闻呼月子，料霓裳、旧谱须他正。我欲向，广寒听。

解连环.登城南天心阁
秋容如画。有雁声一派，送将来也。算不同、王粲登楼，指故国山河，这般清暇。烟草连天，过几度、称王称霸。甚熊家缔造，马氏经营，瞥眼飘瓦。 今日客何为者。倚阑干提起，数千年话。呼酒处、秋与云平，更休要听他，江流日夜。唫瘦西风，怕只是、沧桑难写。又荒原、斜照沈沈，无言西下。

酹江月.甲戌十七初度
重阳节近，是湘中骚客，悬弧之日。堕地百忧从此始，悔别玉楼长吉。秋士青衫，春人红豆，著甚伤心极。前途事黑，倩谁问个消息。 谁知好梦如烟，华年似水，转瞬皆陈迹。佛地仙天何处也，这点因缘未毕。病里求生，愁中觅死，天亦难为力。菊花开了，且拚痛饮今夕。

又
湘天住久，算有情山水，物情岁月。守著美人香草在，强似江湖落魄。笛簟填词，筝篷载酒，来往烟骚国。並非纪律，此身总觉如客。 眼底红叶高楼，黄花小院，相对堪浮白。一种秋风成共命，记否去年今日。一第天悭，百蛮亲老，那更流光瞥。鬓丝禅榻，华年两字消得。

浣谿纱.湘江舟行
十载江湖酒梦消。短篷身世又今朝。秋江催动木兰桡。 分手青山云黯黯，打头黄叶雨萧萧。一声画角送归潮。

又
破屋三间放鸭棚。空江几个打鱼罾。孤篷一点闹蛾镫。 细雨黄花疏酒伴，故山红豆老唫朋。隔层烟水唤难譍。

又
澹极秋光转觉浓。水亭添上一分红。枫人斜立夕阳中。 乌鹊啼残筝馆月，鲤鱼催起舵楼风。碧天无分采夫容。

又
几点鸦飞淡墨天。峭帆如箭暮云穿。一声声艣破秋烟。 眼底天长飞恨杳，眉间地窄坐愁偏。碧湘秋色在唫边。

又
不是江南载酒游。偶然吹笛向薲洲。此时鸥梦淡于秋。 风色剪来三两桨，月魂飘满一重楼。远山无语对人愁。

又
碧尽湘天古恨多。万重明月万重波。湘花颜色似湘娥。 桃叶江空愁读曲，竹枝调若畏闻歌。湘人情性奈秋何。

又
断尽湘流九曲肠。漫同月子话凄凉。输他照影又成双。 一绿迷离杨柳岸，千红飘泊藕丝乡。和烟和雨画潇湘。

又
水落空湾欲剑沙。里湖风色暝鱼叉。鹭鶿飞上白蘋花。 浦口南云浓送雁，渡头西日淡留鸦。秋光占住钓人家。

又
猎猎船旗忽倒吹。断风声里立多时。单衫凉透没人知。 镫影惨红山鬼屋，声声寒绿水仙祠。一江如梦怕寻思。

又
系缆昏黄傍驿桥。柁楼吹笛雨潇潇。一镫红得太无聊。 寻梦寻烟秋冷淡，听风听水夜迢遥。累侬到此又魂销。

金缕曲.乙亥元日，时在鼎州
又到今年矣。甚流光、暗中吹过，东风似水。脱了青衫还戏彩，春在寿萱花里。听爆竹声声不止。笑捧一卮为母寿，倩屠苏、净把愁肠洗。饮此者，大欢喜。 梅花算个真知己。任终朝断风残雪，闭门而已。阿父天涯携弟妹，怅望二千余里。想寂寞应无异此。骨肉无端分五处，猛思量、旧恨重提起。倦且坐，乌皮几。

前调.老将
百战英雄老。向南山、短衣射虎，应弦而倒。如此将才无用处，一代风云气小。让竖子成名去了。矍铄据鞍空复尔，故将军、不画云台表。种瓜者，青门道。 记曾放马天山草。賸此日溪山驴背，夕阳秋好。照水头颅千丈雪，波底鱼龙惊搅。野戍外角声吹晓。听罢荒鸡频起舞，抚琱戈、誓把烟尘扫。虎头相，已枯槁。

前调.老儒
学究先生样。半生来、青镫黄卷，乌皮绛帐。三字头衔穷措大，不讳含酸骨相。难得是斯文未丧。一第蹉跎头白早，叹磨穿、铁砚心徒壮。功名路，恐难望。 济南博士江都相。溯流传汉家真派，何嫌依傍。辛苦儒林谋绝业，全力名山休让。觅冷蠹堆中同葬。七贵五侯君不见，牧豬奴、转瞬青云上。得富贵，且无恙。

前调.老渔
生死蘋乡里。有同盟、旧鸥三两，是他知己。明月一江吹笛响，拏个扁舟去矣。或雨细风斜不止。渔弟渔兄身世感，怕沧桑、换到闲烟水。渔儿女，又如此。 联篷夜火镫成市。正家家柁楼炊饭，酒香鱼美。袖手江天垂钓罢，看尽来头去尾。问顺水顺风能几。飞到浪花头也白，况禁他、世上风波起。渔唱远，暮霞紫。

前调.老妓
无计留春住。听帘前、一声杜宇，唤他归去。多少莺花都命短，散了彩云无数。賸憔悴章台旧树。留得缕金衫子在，认红心、碎点燕支污。风与月，等闲度。 秋娘老矣凭谁顾。莫思量琵琶江上，荻花飘曙。愁压眉尖和黛重，那有镜中人妒。怕照影惊鸿相遇。月地花天无恙否，是当年、一曲销魂处。青衫客，泪如注。

柳梢青
玉杵敲霜。蓝桥访月，曾乞琼浆。最是难消，花前睡态，镜里啼妆。 江干黄竹成箱。料锦瑟华年暗伤。一点相思，寄伊无路，何况明珰。

忆秦娥.子规
幽魂咽。东风万古伤离别。伤离别。春江是泪，春花是血。 人家岁岁清明节。关山处处销魂色。销魂色。红时斜日，碧时斜月。

清平乐
春波一顷。曾照惊鸿影。谁道银河天上近。不似红墙太迥。 重来欲问桃根。流水无情送春。惆怅个侬何处，半弯眉月黄昏。

谒金门
春山冻。岚气如波欲动。谁把春寒轻剪送。压帘帘骨重。 花影红沈窗缝。菭色绿浮篱空。香怕烧多金鸭痛。碧纱烟入梦。

摸鱼儿.晓发镇雄关
挂征帆大江西上，铜琵铁板才住。酒醒今宵杨柳岸，又唱屯田词句。关山路。有残月微茫，认得愁来处。凭谁记取。写驘影冲寒，鸡声搅梦，行到乱峰曙。 戌楼上，催落晓星无数。老兵起背镫语。万山一罅乾坤隘，人共乱鸦飞度。敲战鼓。指烟草连天，尚想前朝戍。天西倦旅。把老屋书声，高楼月色，分付梦回去。

台城路.龙里道中作
五更梦压关山重，晓风鞍背吹醒。堠裹鸡声，岩飘虎气，人与万山俱冷。前村尚暝。渐茅屋晨炊，树梢青凝。杲杲初阳，马蹄踏碎乱峰影。 时清边尘久静。賸荒原废垒，吹角凄警。雨抱峰黄，天归箐黑，独鸟横飞烟顶。图云关近。算瘴月蛮花，几回相等。万里天西，寒鸦将路引。（图云，贵阳省城外关名也。）

满江红.兆儿生甫九十日，遽殇金竹寓中，口占此阕，以当一哭
三尺桐棺，算也是、人生一度。想死去、不如生好，儿心应悟。白骨竞成飘泊鬼，黄泉可有生还路。问牂柯江水夜郎山，归何处。 夸麐凤，原难遇。讥豚犬，犹难据。拚替他一恸，两无干预。半霎谁教昙影现，再来莫被轮回误。检菭根藏个小身材，随他去。

湘月.赠唐浔舫
楚中唐勒，是景瑳朋辈，灵均弟子。家在碧湘门外住，领畧烟骚情思。词卷鸣秋，酒杯问月，飘泊愁乡里。歌离弔梦，才人通病如此。 因甚王粲从军，祢衡投刺，同倒天涯屐。瘴水蛮花，枉题遍我辈，几行名字。秋士伤心，夜郎搔首，四顾悲歌起。布帆无恙，与君行且归矣。

苏幕遮.自黔归，赴秋试，赋感
甚功名，何意绪。说到劳生，总没些儿趣。二月行踪三月住。四月黔关，五月依然去。 万重山，千里路。驴背明朝，独自和秋语。我比残鸦心更苦。一点归心，却在天涯树。

金缕曲.乙亥除日樊城度岁作
立马斜阳外。问儿时、旧经行处，雪泥安在。（余六七岁时在贼中归，经此。）犹记白云亲舍近，几度倚闾而待。今日更车驱远迈。十载光阴俄顷耳，只添些、闲水闲山债。说往事，总堪爱。 重来倦旅愁难耐。况禁他天涯除夕，冷唫清话。小店高城呼酒去，箫鼓春声一派。独自与残镫相对。莫向梅花频索笑，怕江南、梦醒都无赖。明岁又，蹇驴背。

满江红.渡黄河作
眼底黄河，已送尽、兴亡无数。都付与、夕阳西下，乱涛东注。客子梦随鸥鹭冷，英雄气挟鱼龙怒。把闲愁万斛掷波心，奔流去。 倚长剑，妖鲸怖。吹短角，哀鸿顾。更高歌击楫，片帆飞渡。劃破江山南北走，浮来天地中央住。问书生何处觅侯封，乘槎路。

前调.汤阴岳忠武庙
十二金牌，天下事、不堪问矣。竟销尽、江山半壁，西湖锅里。名父子全忠孝去，小朝廷要英雄死。叹从今寡妇与孤儿，无生理。 朱仙镇，公营垒。汤阴道，公乡里。有精忠祠庙，足光桑梓。白雁一声天水碧，黄龙余恨燕云紫。待招他豪杰两河魂，归来只。

百字令
晓风残月，叹天涯、到处销魂倦矣。说到南云亲舍远，悔向长安负米。万里题诗，十年磨剑，命也该如此。儒衣僧帽，是侬前世行李。 多少战垒黄尘，离宫碧瓦，雨打风吹起。一带中原禁不得，过客几回悲喜。土锉呼镫，沙坊问酒，且醉为佳耳。高楼横笛，满天霜气如水。
《湘弦词》终

哭庵词集 摩围阁词 卷上 岁寒三友社言

古汉寿易顺鼎实甫

卷上 岁寒三友社言


秋思耗.得湘中故人书，用耒边词得秋锦书韵
估艇南浮客。望剪波小燕，雨平潮息。深竹貯灯，浅花停磬，帘卷蜻翼。正飞月山楼，万层秋绿裹瘴国。寄远愁，沧水驿。怎蜑地开封，鱼天落欵，只著一些材影，者边先黑。 悽恻。湘春久隔。说冷枫依旧红积。艳才无益，惯将飘泊，偿他赋笔。让钓侣青篷，楚江龙笛吹裂石。荻雪色，应更白，问甚日归来，诛茅宋玉故宅，做个词人值得。

解珮令.寄张荫庐广榕，用竹垞韵
听莺斜巷，试骢软陌，到花前半晌东风尽。烟月昏黄，画一带欢场离恨。个中人可怜双鬓。 蛮斋春睡，香湖秋泛，引吟魂梦禅天近。写怨抽恩，莫轻为寻常脂粉。是君家玉田身分。

多丽.忆湘
梦游仙。被秋尾到湘边。怎荒波卷将古碧，重来万感依然。向君山夜凉吹笛，记臣里春暖寻钿。柔绿随篙，静红驻几，倩花扶影上渔船。再相见浣纱溪女，已是断魂钿。江亭外，晚风高树，换了鸣蝉。 待何时煮莼烧竹，倚篷浅醉深眠。吐骊胎一双儿月，评鲈价三五人烟。鱼浪蘋吹，雁沙苔映，真从镜里度流年。颤数点水窗灯火，闲把楚骚笺。侬愿守黄陵祠庙，青草湖田。

喝火令.梅信不来，申之以怨
水闭凉虹国，山藏小凤家。银河飘泊古来槎。望断瑶天铢珮，姑射在金沙。 有约曾凭月，相思便寄花。江南可也一枝斜。因甚前盟，因甚不关他。因甚梦衾香雾，今夜又寒些。

高阳台.余与张紫帆、蒋次香倡岁寒三友社于容园，喝月敲花，竟无其四。二君双倚此调见和怨梅之作，率循原韵，以为继声
历遍天西，除他月外，算来只此三人。隔水高楼，吟声暗访花魂。紫箫吹冻蛮江雪，瘦仙才唱不成春。又轻将半幅乌阑，换了苏辛。 红冰湿透梅边泪，奈清愁有伴，绝艳无姻。画里孤山，荒凉一片苔皴。遥香入梦邀同坐，织空帘万感如云。更依稀素靥珠鬟，冷弔湘君。

玉烛新.和紫帆感事韵
江南花正落。者一梦迷离，算君先觉。楼台金粉都无主，说甚钗钿盟约。干戈影里，何处是飘灯珠箔。便此日招得春魂，低鬟悄来同酌。 倦游我亦三生，料鹦鹉和他，说人情薄。香名似昨。才不枉挂在玉儿心角。禅天澹泊。只悟后圆蒲相讬。因甚又提起清愁，回肠断却。

翠楼吟.鹦母为貍奴惊化，紫帆、次香各以词悼之。即两用元韵，兼为雪衣致谢二君也
胆怯昏黄，身愁冷翠，依然葬花旧处。断魂飞不远，料还在秋边庭宇。三生何许。便此后仙尘，听凭伊去。犹留据。绿衣半角，洗霜吹雨。 欲暮。杨柳楼台，曾唤侬分理，碧云头绪。画阑无影到，向斜月如闻痴语。华年春树。甚薄命人间，玉笼难住。君知否。婵娟有例，一般风絮。

雨淋铃
层层花外。嫩泥亲割，尺绿鬆块。慈悲枉自呼佛，如今不管人间纤芥。惯妒聪明，细忖者天意堪骇。凭记取埋玉深深，古怨和苔绣成彩。 沉思错把貍奴怪。便雪衣恁受心经戒。金笼那知催命，真要算被侬坑害。万里魂归，还仗关山苦月携带。倘异日红豆勤抛，或有相逢再。

水龙吟.和紫帆容园寒夜韵
与君飞上琼楼，蓬山绝顶愁风露。不如仍在，容园月下，对花起舞。人海中间，居然有此，两三鸥鹭。指寻常池榭，今宵灯火，是后日，思量处。 冷福谁来相妒。猛回头旧欢都误。江南一带，空庭晓白，影梅无语。姑射归迟，料应未改，浑身缟素。且红阑拍遍，横吹玉笛，梦游仙去。

渡江云.十二月十三夜望月，和次香韵
古愁流一发，冻华湿瓦，天影欲离青。婵娟初斗罢，密迩佳期，好事会圆成。微遮茜袖，想峭鬟窥树轻盈。须后夜瑶空雪意，补足二分明。 ■（左口，右上人下十）声。花间暗度，唤起冰轮，悄催他端正。还只恐厐儿越瘦，不耐风稜。影娥池上无人到，管荒波半角枯菱。仙梦冷，寒簧被也霜凝。

齐天乐.雪意
古天何处飘来磬，仙愁夜寒飞落。蝶路危红，鸦塘败墨，一点吟魂黏着。山岚似搁。怎闹竹昏林，有人知觉。祗恐梅花，因循负了旧时约。 凄凉赋情谁讬。忆沉沉小院，灯火如昨。冷梦牵云，濛香度月，瞒住妆楼半角。风棱纸薄。画不出春前，绿杨城郭。行到江南，酒旗斜转脚。

金缕曲.咏雪四首，用旧题.闺阁
越显厐儿白。添一点、颊潮圆印，晕成红月。恨煞貍奴真叵耐，睡暖流苏帐侧。硬不受、小鬟驱策。绣被今宵铺更紧，把层层、鸳梦围来窄。香汗出，恁般热。 试妆呵手浑无力。只爱剪、寿阳宫样，额黄亲贴。十幅窗纱看欲亮，谁写折枝都活。梅影似、倩魂将别。有甚琼装和王（枫注：当为玉字。）琢，付三生、春水休重说。冰透了，泪花缬。

又.江湖
天外帆如坐。误几度、画阑凝望，归期都左。龙笛何人吹变徵，不是潇湘旧些。已闭了、骊宫无和。打入篷腰和梦响，冷移衾、又道船窗破。算更比，浪花大。 前村卖酒扁舟过。最模糊、水边红树，一层风裹。野岸荒寒潮退后，对影渔翁两个。有沙鹭、冻拳苔座。触我少年飘泊感，记迷离、绿颤空江火。也曾向，舵楼卧。

又.园林
瞒过苍苔地。换一幅、辋川画景，灞陵诗意。压断小桥来往路，四面白濛濛里。算赖有、吟魂能记。淡墨池塘鸦数点，写愁痕、绿减微波字。水杨柳，暗黄洗。 酒旗掣角楼门闭。沁湖心、蹇驴瘦影，生涯如此。落月银屏清欬远，料峭晓寒难避。知道是、山中人起。天外有天家住久，伴仙云、但纪寒花岁。又吹到，笛声尾。

又.关塞
红柳铺空暗。枉横笛、玉关高处，路迷难辨。倒影龙沙天万里，无数离人古怨。偏马后、桃花似电。今夕长城还有月，问可能、照得春闺见。又过了，几声雁。 军门夜午催传箭。暖边庭、射鵰小猎，椎牛高宴。帐外刀光疑斫阵，却是星河自澹。已寒得、一灯都战。休怪健儿头白早，便燕支、山色如今换。闲坐把，铁衣绽。

菩萨蛮
楚天青火宵燃竹。江光冷抱渔家屋。知道晓梅开。绿簔冲雪来。 蛮溪飞梦远。月落黄陵岸。何日守湘祠。头衔一钓师。

忆旧游.题紫帆行卷
甚惨绿京衣，闹红吴舸，换了一身秋。落魄蛮江道，怎筝篷载酒，不是扬州。山眉又妆新黛，春醒瘴云愁。奈万里逢君，三生误我，旧梦难勾。 飘流。未须恨，算慧业收回，小卷银钩。听雪灯重剪，话芦沟立马，剡曲寻鸥。仙才者般骚屑，无处问灵修。且邀住清魂，梅花瘦到天外楼。

满江红.残臈二十五日江路冲寒，赋此为蛮天雪印
君看蛮溪，也畧畧、有些图画。映高低蓼汀花岸，竹篱茅舍。一白寒沙春未碧，半黄浅树秋犹赭。怎钟声飘不过江来，丝风挂。 短杨柳，渔罾架。横几支，船儿暇。正深篷坐雨，闲评鲈价。水地无人看立鹭，山天有路闻嘶马。问何如三十六湘湾，将帆卸。

昭君怨.梅意
数点寒花开处。有个玉人家住。溪响一重门。一重云。 扶病缟衣初别。积了半腰香雪。古月忽飞来。绿如苔。

又
天外寒香送远。只恐倩魂飘断。愁把玉笙吹。月沉西。 谁汲古桐金井。绿凤一声初醒。仙梦也无踪。夜来风。

梦游仙.白太傅尝以此调追忆吴宫钱塘之胜。余则榕城倦旅，即景成咏，以兹区替吴越，岂但儗不于伦，然幸为吾辈所经，岂可使地灵终閟，平生游寓，虽僻陋而未敢忘，约畧存之，亦小人怀土之过也
榕城好，碧润一天阴。晓郭山多宜试屐，秋衙吏少但闻琴。空翠坐来深。

又
榕城好，春步向平郊。柳絮绿将莺梦管，菜花黄得蝶魂销。似有酒旗飘。

又
榕城好，小阁尽开扉。山路夕阳行马过，水田春雨饭牛归。心向画中飞。

又
榕城好，处处听吹笙。月黑寻郎苗女秀，花红赐觋竹王灵。庙火夜犹青。

又
榕城好，蛮髻见双了。溪女钏摇因洗菜，峝娘鞋褪更穿花。体态也夭斜。

又
榕城好，湖水碧如苔。菱火两三星不定，荷花八九月犹开。撑个小船来。

又
榕城好，倒影水楼嵌。秋浦鱼云晴晒网，春潮蜑雨暮归帆。却也似江南。

又
榕城好，楼影认龙冈。湘雁北来穿瘴绿，海螯东寄擘晴黄。几度醉重阳。

又
榕城好，冬景更留连。鹭影翘来无雪地，鸦痕画出欲风天。人立柳塘边。

又
榕城好，飘梦水天空。枫叶凉波江舫笛，梅花细雨寺楼钟。不听也愁侬。

孤鸾.供蜡梅一枝
病黄生面。记蛎粉围墙，那回曾见。苦把蛮腥，腻了寿阳宫瓣。东风又还到也，怎寒花尚留秋怨。冷入二分龙麝，带断魂飘远。 问别来何处照清浅。说离恨天西，旧红无伴。疏影浑难觅，付月波凉蘸。美人倚愁独立，梦游仙道妆偷换。香外一瓶一我，正万缘俱澹。

声声慢.雪珠
欬玉因风，跳珠似雨，骊宫舞碎珊瑚。窜入花丛，催他蝶梦红枯。潇林又闻闹竹，怕湘妃冰绿单肤。沉吟久，怎钗梁敲断，消息都无。 依约乌篷密响，恰此身飘泊，如傍菰蒲。冷晕摇青，逼成灯影模糊。空庭一声一点，算个侬心上秋余。还愁是，打妆楼帘眼太疏。

玉簟凉.题次香悼亡词后
珠涨迷江。是万里泪痕，报答成双。丝丝花气息，怎断了偏长。离红无主，又霎时换作，缟梦冰凉。收影去，早暗消龙骨，偷费乱肠。 檀郎。春尘锦瑟，秋雪玉箫，赢得此恨茫茫。仙山天样远，那觅返魂香。虚幌旧並倚处，有小月飞上钗梁。芳约准，待拚他连理唐昌。

天香.水仙
湘月夜愁，海云春笑，是花还是仙子。讯远槎风，梦塞钗雪，鲛泪澹红曾洗。蔥尖切恨，遥认得冰环玉指。似向翠蓬闻磬，一痕水天凉气。 微波寄语千里。写迷离洛灵身世。最忆江皋步晓，韈陈飘起。绮石圆沙无数，放小小香魂出头地。绿凤梳翎，蛮腥尚腻。

凄凉犯.重台水仙，用梦窗原韵
湘春水阔，单衣外、仙云暗护如叶。障风浅幕，瑶房闭久，洗妆乍湿。鲛程冻合，珠海双帆正涉。采香人，凉到骨，步入翠蓬叠。 鬟朵压来重，小月钗梁，夜寒飞怯。粉弹未破，晕愁痕玉颜冰靥。金屋沉沉，问身世微波几摺。想重衾晚馥浓熏，缟梦灭。

金缕曲.填词一事，莫盛于杭，吾湘代不数人，然以仆所交，则有四君子矣。都门别后，羽换商移，因各缀以一词寄怀。知天外雅弦，犹有同调也.长沙张雨珊祖同
写得乌丝烂。向旗亭、寻行数墨，澹欢浓怨。笺上是秋还是泪，总觉模糊难辨。有湘雨、楼词几卷。秀句偏多飘泊响，听江湖、一个张孤雁。也合做，玉田伴。 相思欲寄青瑶案。怕年来、四愁平子，赋情都倦。儗把诸贤重唤起，多少金荃兰畹。道自古、才名不贱。酒梦京华凉易醒，悄鬘天、已作枯禅观。应念我，发三叹。

又.巴陵杜仲丹贵墀
此杜依然老。只一事、差强乃祖，时非天宝。家在岳阳楼下住，容易吟魂飘到。看尽那、洞庭秋好。绿雨啼鸪斑竹岸，是古来、未竟伤心稾。二十五，楚骚调。 宣南记共风吹帽。怎独自、鬓丝禅榻，焚香却扫。中有水流云在意，懒向词场厮闹。算已是、名心淡了。昨夜游仙帆影挂，为寻君、转过黄陵庙。霜与月，满湖缟。

又.武陵余子瀓嵩庆
腻月斜街路。瞥楼台、澹黄瞒过，玉骢嘶处。恁地粉郎心上窄，也把香名容住。才不枉、飘零如许。醉写乌阑浓蘸墨，是那场、春梦真凭据。愁彀了，凤城旅。 蛮江夜火沙堤步。挽吟桡、相看欲笑，依依情素。跨蝶花天能几日，又换冷枫红舞。也算作、才人际遇。闻道青篷还载酒，正横吹、龙笛湘江雨。披一领，绿簔去。

又.武陵王梦湘以慜
生就填词命。况添些、悲秋结习，悼春心性。不比五陵年少样，裘马但标轻俊。怎知道、欢场离恨。一副尊前奇绝泪，算除花、尚有谁堪赠。还为我，洒来肯。 采香嫩约难凭准。想别后、雨花泥絮，维摩多病。烟柳明湖三面绿，著个才人小影。与背锦、生涯刚称。飘泊情天无住处，瘦东风、也似君行径。何日共，碧湘隐。

迈陂塘.蛮村荒感
裹腥蓝、万重飞瘴，孤城如堕云海。卧龙故垒生秋草，一角斜阳绿坏。祠额矮。侭铜鼓迎神，消受椎鬟拜。夜郎休大。算金马蛮王，玉蚕鬼母，此日有谁在。 行歌客，且莫思量千载。自家愁已难卖。浣纱溪女花间笑，也觉嫣然堪爱。山影碍。问古月何年，先我来天外。猺村春赛。又管压红鹅，裙围黑蝶，闲把酒来买。

忆旧游.依韵畣紫帆
甚移床避梦，选砚供年，瘦不关秋。借个蒲团坐，更焚香扫地，五字苏州。今宵落梅风紧，还替缟衣愁。又蝶路吹红，鱼天涨碧，暗被春勾。 谿流。蘸飞雨，任绿影沉沉，那见帘钩。一舸浮家约，怕苔生钓石，换了丛鸥。采香俊侣都懒，新社待谁修。便想到斜街，卖花声过何处楼。

前调.柬紫帆，再用韵
渐深烟困柳，密雨妨花，小院如秋。过了收灯节，问正三二月，可似杭州。东风不情不绪，吹起一分愁。把选梦年华，盛娇影事，淡抹轻勾。 名流。剪诗翠，坐竹里帘栊，黄月藏钩。寂寞蛮江道，但新巢换燕，旧舸寻鸥。红阑夜寒敲句，箫谱倩重修。算万里游仙，春山瘴碧中有楼。

八声甘州.社雨初散，江春已深，小园暝游，如有所忆
才一番雨过便闻蛙，池塘已春深。记年时携酒，笑桃门巷，吹絮园林。几条花边熟路，支蝶也慵寻。人意如新绿，直恁阴阴。 蓦地余寒何处，觉连宵轻暖，准换罗衾。待搓黄蛮柳，斜照万丝金。想江南采茶天气，闹碧云十里踏歌音。拚幽坐水苔帘阁，润到青琴。

风入松.小园桃李作花，澹红妍白，天然相亚，为赋此解
轻寒轻暖费天匀。调惜玉儿身。画帘尽日飘丝雨，坐莺边有个愁人。不月园林缟夜，无风门巷红春。 凝思那处正湔裙。欲见更何因。小唇秀靥今还在，奈东厢燕伤神。管甚非花非雾，和他如梦如尘。

月华清.春街买鹦，与故禽无二，返魂香耶，再生缘耶
秋稻余香，春花复梦，小帘依旧深貯。垂柳楼台，半护碧云归路。怎隔年重认轻盈，浑未改檀唇绣羽。无语。见画阑干外，东风吹絮。 此例相沿应许。那离恨天边，多少幽女。话到三生，命比雪娘都苦。偏记得庭院依稀，算不枉玉箫分付同住。垫一层黄月，一层红雨。

菩萨蛮
绿衫人在春阴院。闲坐冷如秋。畧无花影到。堆满一帘愁。（枫注：此词有误。）

花非花.柳花
花非花，雪非雪。塞北逢，江南别。垫平骢路夜疑霜，堆上鹦阑朝误月。

摘得新
两鬓花。烘成一脸霞。花将人面比，不争差。那年那度东风里，那人家。




哭庵词集 摩围阁词 卷下 旧鸥今雨社言
古汉寿易顺鼎实甫
卷下 旧鸥今雨社言

渔歌子
新涨如云欲到门。年年洗尽落花痕。斜照里，绿三分。二分春水一分村。

月下笛.读山中白云词感怀玉田生，即用其赠仇山村韵
公子秦川，布袍落魄，来称杭友。金荃万首，几人标格同瘦。鸥边又绿西泠水，问送得春愁尽否。想吟魂尚在，秋寒鲸背，紫箫离手。 过后。才名旧。只换了藏鸦，六桥疏柳。词家仅有，浣花应配诗叟。山云入卷飞清气，却不信仙蓬去久。剩如此好江湖，朱十依然载酒。

采桑子.题玉田词后
词仙身世愁边住，家在南湖。国在西湖。一段沧桑旧隐无。 才名两字依然賸，鸥外春孤。雁外秋孤。纸上清魂似可呼。（玉田以春水、孤雁二词得名。）

长相思
桃花开。李花开。燕子寻侬特地来。卷帘红雪堆。 想斜街。梦斜街。小院沉沉闻坠钗。绿天浑似苔。

河传.金荃体
春锁。人坐。小楼寒。相见时难。泪弹。俏和影儿双倚阑。团栾。月斜依旧单。 斗帐流苏金络索。围四角。生怕啼莺觉。画廊东。无路通。愁红。海棠花底风。

月华清.新得绿衣，又埋紫玉，仍衔蝉之劫也。用旧韵悼之
玉碎惊心，珠啼霣魄，好春从此难貯。架月飞愁，照惯白濛濛路。怎写成故纸离鸾，浑不让年芳似羽。酸语。奈静禅行榻，又挑泥絮。 暗绿庭深几许。似瞥过朝云，飘忽神女。为恋金栊，忘却前尘悽苦。要寻到花外情天，把小小双魂交付。还住。认旧红无恙，土华吹雨。

露华.廧外梨花数株
素仙玉立，化此花倾国，还似无花。万红自静，倚天澹绝朝霞。唤起绿云如水，伴小楼诗梦生涯。浑不辨江南去路，缟月银沙。 初过洗妆微雨，比浴罢莹肌，未隔单纱。纷廧白处，笼寒知在谁家。浑是一庭鬆雪，替春人飞尽年华。东阑远，东风又还远些。

月下笛.紫帆以此调题余词卷，仍用玉田原韵畣之
昏黑关河，软红人海，十年呼友。琴心剑首。和他恩怨都瘦。吴霜燕月层层梦，也照过青衫泪否。怎盟鸥万里，蜑篷烧烛，雪华如手。 茗后。同怀旧。感建业春芜，灵和秋柳。清愁漫有。玉箫吹得成叟。仙天睡了禅天坐，悄不信蛮天住久。算难遇是知音，且向花前酹酒。

前调.原韵题紫帆词
兰畹金荃，霏香秀笔，几人吾友。空华转首。飞来瑶想都瘦。红云嬾向仙龛住，尚记得三生事否。想醉魂曾到，骊宫雪舞，寸珠归手。 定后。情禅旧。写南渡乌丝，压他苏柳。侬家也有。洞庭添个渔叟。海天万古生明月，怎一件青琴葬久。只休学郁轮袍，甘向长安侑酒。

天香.白桂花
爪雪银痕，肤云玉气，鍊颜饮罢铅液。旧隐琼楼，圆因金粟，小谪仍皈净业。亭台水浸，秋到了人间无迹。不辨香来何处，飞仙广寒宫阙。 几度娥池潮汐。照三生影还明白，断羽霓裳，天上飘零曾识。下界尘红自远，算万劫修成最空色。凉透单衫，满身是月。

庆清朝慢.梨花
帐浅飞云，壶深买雨，小楼全在花中。寻常缟夜，透帘别样玲珑。院落常如有月，把香魂浸得溶溶。诗梦醒，却还似梦，坐远惺忪。 谁识天然雅素，向瑶台独立，一笑春空。澹雯化绿，清气暗接仙蓬。撩乱玉人心眼，最愁他燕子无踪。三生事，只将明白，交付东风。

应天长.春夜闻归雁声
渔篷晒月，猎箭响云，相呼正失归侣。万里玉门心眼，家山在何处。一程风，一程雨。算减了一程黄雾。怎还把一带高楼，紧紧围住。 关缺剩寒补。不尽秋声，如水乱流去。最苦夕阳官道，茫然与春遇。干（枫注：疑当为千字。）花暝迷旧路。怕错认那回红树。又唤起湘客吹镫，年少羁旅。

月下笛.紫帆结想西湖，填此词见示，余亦柳莺心许，梅鹤神交者也。依韵畣之
南渡当年，湖山只解，玉成词友。松云白首。老仙多半吟瘦。销金锅里销家国，销得尽红鹃泪否。只苎萝斜照，一般贫贱，浣纱春手。 雨后。香尘旧。想苏小妆楼，依然垂柳。花赀若有。莺边来作邻叟。飘零自是才人福，落得伴寒梅睡久。算我辈忒无聊，万里蛮村问酒。

如梦令
昨夜花阴月浅。梦到谢娘庭院。瘦了小腰支，人似绿云浑软。春短。春短。愁满玉箫心眼。

忆旧游.春日题五榕江阁
正春沙有雁，晓树无莺，暗尽芳朝。一尺桃花雨，恰吹愁成浪，流到诗桡。东风百蛮如画，绿染瘴天娇。奈官路斜阳，题红万里，鹃泪难消。 晴丝水窗凭，只隔望帘疏，载梦帆迢。记向横塘过，负垂杨两岸，玉手亲招。还将寄鸾残句，写上碧云梢。渐人影都无，江心冷月孤盪潮。

高阳台.上巳日紫帆同次香、敦甫江岸踏青，赋此调寄余古欢阁，即用原韵畣之
寺顶鹃红，湖唇鸭绿，惊心此日重三。瘴国山多，层层裹碧如蚕。十年几赋燕台句，早箫街别味慵谙。怎春深、惯试离悰，水北花南。 柔波照影词仙六，正蘋香夹坐，松吹分谈。有个愁人，鹦林扫地差堪。自怜不为听钟到，把禅天风信来探。两边情、鸥雨跳沙，蜑月飞岚。

前调.原韵柬紫帆
鸥社清缘，鹦林净业，依然旧影张三。恨茧重重，词仙身世如蚕。柔宵冷暖无人问，拥猩衾独自偏谙。悄随他、万里游丝，飏到宣南。 落花风里侬先瘦，只听鹂欲醉，对燕疑谈。细雨吹红，小桃可是能堪。春愁似海连天绿，镇邀君打桨同探。蓦惊心、人在高楼，瘴碧遮岚。

江城梅花引.笛
广寒人散踏歌收。曲谁偷。谱谁修。谒帝穿云，说与世间愁。骨透红冰心透月，吹过了，几沧桑，凉未休。 飘零老仙何处楼。楚天幽。一声留。睡也睡也，骊宫梦不稳银湫。十载江南，飞雨夜行舟。湘上雁风如发劲，丝气息，到层空，浑是秋。

鹧鸪天
花气斜街锁昼冥。东风似醉不曾醒。南槽雪甕邀浮白，内样云鞋换踏青。 能几日，已零星。燕台秀句付鹃听。春如梦里三更雨，人在天西万里亭。

钓船笛
人立柳阴桥，四面东风如网。肯把一丝凉信，换黏天腥浪。 鸥儿雪白鸭儿红，去作五湖长。鱼国年年春雨，看紫萍来往。

十六字令
春。向晚汀洲采白蘋。风欲起，愁杀渡江人。

华胥引.春夜同紫帆，用玉田韵
微波月地，水样流年，浸来都湿。觅影偏逢，凉魂步入花路白。啼鹃泪尽东风，感离红家国。今夜星前，恨天有个人立。 拾片梨云，算不许玉香遗逸。瞒鹦浅坐，怎被暗愁知得。千古春怜才子，只沉香亭北。小小山楼，让侬来领空色。

前调.春宵月下忆远，仍用前韵
离鸾院落，月浸柔天，绿春如湿。钏响荒唐，梦中记起鬆腕白。十年清夜吹箫，向垂杨江国。带露敲扉，睡莺花上惊立。 帘影摇镫，肯话我生平疏逸。沉沉小叹，多恐凉蟾听得。便趁一丝香雾，到高楼西北。冰透相思，余寒尚在衫色。

闲中好
闲中好，春睡起来迟。瞥见红阑外，桃花开一枝。

凭阑人
听雨江南门巷幽。人在卖花声里瘦。重来燕子愁。旧东风，新画楼。

南歌子
草长飞莺乱，波平睡鸭知。孤村春水夕阳时。流出桃花一片自然诗。

春晓曲
银鹦一唤花天白。犹误西楼澹月。小欢断梦付春云，更比玉钗无处觅。

忆旧游.社题春雨二首
但三分困柳，一味催花，尽日冥迷。吹罢阑干絮，任和烟染出，未是晴丝。西泠绿杨天窄，呼泊画船时。想桃片流来，猩红透涨，鸭碧平堤。 霏微。带愁远，记问酒前村，湿了青旗。却掩楼窗卧，自梨云去后，诗梦难飞。无人紫苔庭院，屐响不知谁。写分外沉沉，重帘不卷双燕归。

又
正深霏损柳，腻涨添桃，湿尽秋千。织出帘丝路，便愁宽侭貯，梦窄难穿。江南旧家门巷，闻道有啼鹃。猛记起清愁，过骢燕陌，回雁吴船。 华年。暗中度，想珠箔飘灯，罗帐飘烟。一样瞢腾去，料妆楼玉困，也只思眠。飞台没人来倚，犹问卖花钱。奈春影都无，万红身世离恨天。

前调.清明，和家大人韵二首
记旗亭唤酒，江国吹箫，画舸春涯。生怕新烟上，被绿杨勾引，半角楼遮。南朝四百余寺，无处不飞花。更信马嘶香，和莺证梦，黄四娘家。 偏差。恨天债，为万里游仙，诗鬓将华。一样闲门巷，少红肩卖杏，素手分茶。茜裙远远飘蝶，错认旧宫斜。待说与东风，今年燕子迟到些。

又
怎蘼芜似水，浸透春愁，软绿无涯。莫倚飞台望，但游丝飏暖，莺界全遮。东风万里诗梦，沿路访梨花。怕燕子重来，名闻影隔，不认卢家。 还差。悼芳稿，付小院鹃红，私哭年华。禅榻分新火，道情天醒后，味只思茶。百蛮纵有微雨，休问酒旗斜。拚闷掩鸳楼，江南更比春远些。

江城梅花引.和次香韵
古帘鹃语弔残菲。销愁蕤。暗中飞。春与词人，小影是游丝。花气敝蟾偏做暝，心上月，向天边，分半规。 东风打门还觅谁。满空屏，红折枝。名闻梦禁，无端惹鹦鹉沉思。卖杏江南，似过一声微。今夜阑干秋样冷，吹几片，绿云来，缝笛衣。

卖花声.紫帆梦中得湖心一片白云生句，寤而足成此调。白云者，玉田生词集名，西湖又生钓游之所，此七字中大有因缘在，依原韵和之
飞出一帆轻。远阁如汀。西湖到了玉田生。来弔三生飘泊处，水瘦花冥。 名字满春冷（枫注：当为泠字，参看下首即知。）。句写鸥曾。白云无恙古今情。小影绿波还认得，也似前清。

又
万感比前轻。平远沙汀。词仙秋泪忽潮生。旧事伤心天水碧，玉笛吹冥。 一派好西泠。歌舞销曾。湖山多故为多情。换了当年南渡样，早是皇清。

齐天乐.素心兰，和敦甫韵
湘天万古飞明月，珠光照来波路。影外论交，香中写意，曾共灵均心许。藏愁不住。已销尽幽春，一痕犹露。却笑人间，千红冷暖甚情趣。 乾坤几分清气，算无芳占得，全染襟素。恩怨都平，悲欢总澹，花国自成朝暮。仙禅合处。是空色同修，玉昙琼树。夜蹋鱼云，来听瑶瑟语。

忆旧游.悼云篠廷总戎
记鬉银络马，臂锦鞲鹰，浅陌闲坊。斜照花阴坐，解单衫紫窄，细数金创。苔边几度春雨，湿了绿沉枪。叹煮酒青梅，缚弓红竹，回首全荒。 沙场。醉曾卧，更玉帐谈兵，月影刀光。旧隐南山远，剩灞亭风雪，残梦飞凉。伏波万古祠庙，裹革换来香。又惹起灵均，湘天一碧招国殇。

绛都春.社题春水二首
东风乍起。猛皱碧一池，干卿何事。梦醒小楼，昨夜春寒，模糊记。悄然桃浪浮花至。几片入渔娃网里。卷帘才信，通宵腻雨，酿愁无际。 弓履湔裙曾到，坐沙上、惹得鸳鸯惊避。鸥白鸭红，第一难忘侬乡里。锦帆总有天涯意。送尽了南朝帝子。防他又误离人，画船去矣。

又
潮痕蹙缆。乍涨绿到门，移楼临岸。柳底路沉，花外天宽，春声乱。桃家姊妹离魂远。洗剩粉南朝香怨。一莺啼水，恨鸥占了，落红恩眷。 流断华年不转，对芳影、私替浣纱人叹。鬆雪溅涛，画舫浑高瞒堤半。江乡鱼价年年贱。记柁阁香炊午饭。别来新翠苔矶，锦鸳睡暖。

琵琶仙.春江忆远，用白石老仙原韵
猩片流桃，寄芳句不似，宫沟红叶。波路双桨停敲，蘋边坐清绝。人更在江南那处，想微雨画桥闻鴂。泪帊香销，歌桡事倦，来对花说。 漫催剪鹦嘴单衫，早闲过山城踏青节。休问半生春影，剩风前飞荚。重梦到垂杨旧岸，有浣纱玉手如雪。羡煞溪里鸳鸯，白头无别。

春云怨.三月骤寒，燕巢未定，玉剪数十，並垒而居。园童探之，羽化者二十有二矣。赋此志悼，並简同社诸君
乌衣旧国。感百年初遇，春寒奇劫。已过踏青时候，恁地小园晴未徹。杏雨封巢，梨云堆巷，蓦比人间路还窄。说与卢家，莫愁知道，此日也愁绝。 东风漫冷棲香骨。看离魂几队，双双心热。胜似楼中赋生别。多故池塘，薄福帘拢，本难消得。证到花天，者般同命，更有万红一窟。

绛都春.重赋春水
鱼天始翠。见四尺画篷，和云飘起。桃片压香，倒浸红楼，沉沉地。斜阳染绿浑如醉。认万古春愁影子。紫萍来往，似寻不到，小桥原位。 重倚。垂杨唤渡，便人语吹过，隔江都细。住在镜中，让与渔娃，闲梳髻。五湖负了鸳边誓。甚日办诗船行李。十年花样飘零，听莺听水。

青玉案.闰三月，和家大人原韵
人生怎不蛮天住。便春也忘归去。破例东风浑借与。饧箫得意，酒旗增价，一倍江南趣。 慢将首夏清和付。蝶梦翻新踏青处。万艳离魂还有主。绿添莺界，红销鹃国，赚了梨花雨。

水龙吟.榕城望雨词二首，和家大人
龙祠箫鼓黄昏，看看又上珠潭月。碧云桑路，双鸠似悔，那回轻别。著甚乾忙，牧童懒向，夕阳吹笛。叹年光暗里，嫩晴瞒住，已催近梅天节。 江影才堪一尺。候春潮杳无消息。野桥急溜，遮头破伞，画中空忆。花尽都拚，千红并命，求他绿活。便将他活绿，减公两鬓，一丝丝白。

又
闰春不闰春寒，艳阳醉恋千红住。龟痕坼碧，虹身闭赤，漏嫌娲补。馌妇心情，此时更比，凤楼人苦。讶楝风暗尽，梅霖须到，偏万股晴丝误。 骊梦珠宫正午。锁灵泉飞来无路。城阴闻叹，绿簔影过，金茸翠畝。绀幰星言，笺天独立，杏花深处。约阿香睡醒，蓉塘踏水，唤痴龙去。

百宜娇.十姊妹花
绿股分钗，素肌同帐，蛎粉墙阴无数。桃叶江南，木兰塞北，离恨者回都补。团圆别样，应省识东皇心苦。一窝儿倚玉搓香，旧家门巷曾遇。 真个把二乔深貯。不字也双棲，锁春前度。湘水三妃，骊山五队，添足十眉图谱。青溪照影，认多少小姑居处。叹花天命寡千红，美人迟暮。

玉漏迟.题次香悼亡草，即送其游白门
万花呼恨起。料他都怪，词人多事。如梦青春，一半有头无尾。撇却芙蓉旧主，问倩女先归何意。涛井腻。东风肠断，扫眉才子。 忏空玉劫香年，弔痴碧蟾天，苦红鹃地。惯写伤心，连累衍波笺纸。准备乌丝横幅，更去替南朝消泪。江雨里。来询蒋山家世。

长亭怨.社题饯春
正人在乱红飞处。添个啼鹃，小帘朱户。此际江南，落花时节甚情绪。送侬几度。也输到侬来作主。卖杏街楼，空阅尽年年春雨。 同去。趁章台倦舞，最惜白家樊素。天涯一路。齐料理翠筵尊俎。慢腾腾行马关河，静悄悄离鸾院宇。只密写东皇，遗爱绿阴千树。

又
枉分付万红遮路。鹃国楼台，影儿曾貯。春似佳朋，尊前易散总难聚。要随伊去。访天外桃花倩女。水远山长，试借问君家何处。 芳句。把莺恩蝶爱，题满绿阴窗户。沉沉院宇。只不合单留愁住。想画舫湾到苏堤，蓦几阵东风呼渡。乍闲了游人，长日来修花谱。

采桑子.送紫帆入吴
柳天明月梅天雨，黄了苏州。绿了扬州。君到江南不许愁。 翻思那日经行处，红板桥头。白板扉头。有个萧娘尚在不。

字字双
杨丝柳丝桥复桥。蘋叶蘋花潮复潮。红楼月子高复高。吴娃艇子摇复摇。

章台柳
漫天絮。漫天絮。水远山长飞不住。遮却高楼恨易生，不如遮却春归路。

潇湘神
潇水波。湘水波。月明唱起竹枝歌。万艳万愁呼欲出，湘花颜色似湘娥。
《摩围阁词》终

哭庵词集.湘坛词（全书终）
哭庵词集.湘坛词（录自《琴志楼丛书.第二十七册》）（枫注：此集皆和扶乩降仙所作词。）

促拍满路花.和白仙词四首
忠臣慙保保，孝子愧安安。文章还远逊，赵闲闲。年来勋业，分付水精盘。末路真堪笑，一事无成，英雄儿女神仙。 问何时委蜕如蝉。返我太虚天。茂陵封禅稿，任丛残。御风骑气，撒手谅非难。骨肉团栾好，蕊珠兜率，方知即在庐山。

又
鱼龙方跋扈，鸡犬岂平安。五洲蜗角局，不能闲。金瓯将缺，先变烂银盘。沧海扬尘后，荆棘铜驼，只愁泪洒神仙。 大槐宫衮衮貂蝉。那有柱擎天。玉龙三百万，甲将残。乾坤澒洞，来日大都难。披发吾行矣，儒衣僧帽，黄冠差胜文山。

又
出师留两表，王业不偏安。武乡侯尽瘁，肯偷闲。回思当日，膝向草庐盘。出处何常有，出作完人，处为忠孝神仙。 即先生岂薄貂蝉。悲悯切人天。明知唐社稷，已将残。英雄同恨，錬石补天难。汉末还唐末，三醉岳阳，何如六出祁山。

又
涛声趋左蠡，岭势接南安。匡庐真福地，境幽闲。三天子障，虎踞与龙盘。五老峰千丈，结个茅庐，任人谤是神仙。 记曾听万壑哀蝉。乐似奏钧天。琪花飘满地，鸟衔残。桃源洞里，秦火到应难。我与昌黎异，世间屈曲，不如从汝神山。

前调.和吕仙词二阕
西湖虽可乐，南渡太偷安。半闲堂上客，半闲闲。销金锅里，蟋蟀斗千盘。礮打襄阳日，葛岭笙歌，依然人望如仙。 水龙吟寓感于蝉。天水碧连天。渡江闻白雁，一声残。诸陵何处，花落欲寻难。千古伤心事，年年风雨，如闻痛哭厓山。

又
乌飞三匝绕，鹪寄一枝安。归来沧海上，且偷闲。光阴电驶，腊粥接春盘。幸有高堂寿，红颊青瞳，居然陆地神仙。 把莱衣愿换貂蝉。此乐胜生天。南陔诗可诵，补编残。龙华会上，迦叶与阿难。况有真仙护，今宵此地，便同蕊阙蓬山。
《湘坛词》终
《哭庵词集》终
