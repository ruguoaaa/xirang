葛立方《归愚词》

　　卜算子
　　明镜盖红蕖，轩户临烟渚。窣窣珠帘淡淡风，香里开尊俎。
　　莫把碧筒弯，恐带荷心苦。唤我溪边太乙舟，潋灩盛芳醑。

　　卜算子
　　袅袅水芝红，脉脉蒹葭浦。淅淅西风淡淡烟，几点疏疏雨。
　　草草展杯觞，对此盈盈女。叶叶红衣当酒船，细细流霞举。

　　水调歌头
　　睡鸭凝香缕，白酒泻无声。郊墟不办羊酪，照箸紫丝蓴。此去青山深处，邀得白云为伴，绝意请长缨。一舸背君去，几幅布帆轻。
　　帝恩重，容禄隐，吏祠庭。膝间文度安亲，得计是扬名。珍重金兰交契，共惜匆匆别去，送我几烟林。异日怀君，凝睇乱层岑。

　　水龙吟
　　九州雄杰溪山，遂安自古称佳处。云迷半岭，风号浅濑，轻舟斜渡。朱阁横飞，渔无恙，鸟啼林坞。吊高人陈迹，空瞻遗像，知英烈、垂千古。
　　忆昔龙飞光武。怅当年、故人何许。羊裘自贵，龙章难换，不如归去。七里溪边，鸬鸶鸿畔，一蓑烟雨。叹如今宕子，翻将钓手遮日，向西秦路。

　　玉漏迟
　　窗户明环堵。山容黛染，水光绡舞。荷盖擎烟，花映步波神女。嫩脸铅华掩素，无语向、薰风凝伫。晴又雨。征鞞隐隐，云洲沙渚。
　　须臾风卷还晴，看香泄丹囊，乍飘炷。鱼颭荷衣，珠颗乱无数。休话金沙玉井，争似我、神龟□处。觞为举。何人解歌金缕。

　　玉楼春
　　青女飞花浓剪水。寒气霏微度窗纸。人间那得骨为帘，罏有麒麟尊有蚁。
　　笙簧冻涩闲纤指。香雾暖熏罗帐底。却教试作忽雷声，往往惊开桃与李。

　　多丽
　　冷云收，小园一段瑶芳。乍春来、未回穷腊，几枝开犯严霜。傍黄昏、暗香浮动，照清浅、疏影低昂。却月幽姿，含章媚态，姮娥姑射下仙乡。倚阑看、殷勤持酒，索笑也何妨。堪怜处，东君不管，独自凄凉。
　　算何人、为伊销断，古今才子篇章。有西湖、赋诗处士，□东阁、年少台郎。驿使来时，吴王醉处，几番牵动广平肠。剩宴赏、微酸如豆，又是隔年长。高楼外，莫教羌管，吹堕寒香。

　　多丽
　　破波光如镜，三翼轻舟。对雨余、重岩叠嶂，何妨影堕清流。望芙蕖、渺然如海，张云锦、掩映汀洲。出水奇姿，凌波艳态，眼看□叶弄新秋。恍疑是、金沙池内，玉井认峰头。花深处，田田叶底，鱼戏龟游。
　　正微凉、西风初度，一弯斜月如钩。想天津、鹊桥将驾，看宝奁、蛛网初抽。晒腹何堪，穿针无绪，不如溪上少淹留。竞笑语、追寻惟有，沈醉可忘忧。凭清唱，一声檀板，惊起沙鸥。

　　好事近
　　几骑汉旌回，喜动满川花木。遥睇清淮古岸，散离愁千斛。
　　烟笼沙嘴定连艘，鹊脚蘸波绿。归话隔年心事，秉夜阑银烛。

　　好事近
　　归日指清明，肯把话言轻食。已是飞花时候，赖东风无力。
　　青帘沽酒送春归，莫惜万金掷。屈指明年春事，有红梅消息。

　　行香子
　　风透纱窗。叶落银床。夹缬林、吹下严霜。新篘浮蚁，班坐飞觞。有岩中秀，篱中艳，洛中香。
　　金钿放蕊，玉粒争芳。惯年年、来趁清商。不尘素节，还有花王。看正封诗，龟年调，太真狂。

　　西江月
　　风送丹枫卷地，霜乾枯苇鸣溪。兽炉重展向深闺。红入麒麟方炽。
　　翠箔低垂银蒜，罗帏小钉金泥。笙砍送我玉东西。谁管瑶花舞砌。

　　沙塞子
　　天生玉骨冰肌。瘦损也、知他为谁。□寒底、傲霜凌雪，不教春知。
　　高楼横笛试轻吹。要一片、花飞酒卮。拚沈醉、帽帘斜插，折取南枝。

　　夜行船
　　百尺雕堂悬蜀绣。珠帘外、玉阑琼甃。调鼎名家，吹箫贤胄，新卜凤皇佳繇。
　　银叶添香香满袖。满金杯、寿君芳酒。喜动蟾宫，祥生熊帐，应在细君归後。

　　雨中花
　　壮岁嬉游，乐事几经，青门紫陌芳春。未见廉纤，膏雨浥花尘。濯锦宝丝增艳，洗妆玉颊尤新。向韶光浓处，点染芳菲，总是东君。
　　苏州老子，经雨南园，为谁一扫花林。谁信道、佳声著处，肌润香匀。晓试何郎汤饼，暮留巫女行云。寄言游子，也须留眄，小驻蹄轮。

　　雨中花
　　寄径濉阳，陌上忽看，夭桃穠李争春。又见楚宫，行雨洗芳尘。红艳霞光夕照，素华琼树朝新。为奇姿芳润，拟倩游丝，留住东君。
　　拾遗杜老，犹爱南塘，寄情萝薜山林。争似此、花如姝丽，獭髓轻匀。不数江陵玉杖，休夸花岛红云。少须澄霁，一番清影，更待冰轮。

　　春光好
　　去年曾寿生朝。正黄菊、初舒翠翘。今岁雕堂重预宴，梨雪香飘。
　　明年应傍丹霄。看宝胯、重重在腰。鹊尾吹香笼段，且醉金蕉。

　　春光好
　　禁烟却酿春愁。正系马、清淮渡头。後日清明催叠鼓，应在扬州。
　　归时元已临流。要绮陌、芳郊恣游。三月羁怀当一洗，莫放觥筹。

　　风流子
　　夜半春阳启，东风峭、犹带去年寒。叹榆塞战尘，玉关烟燧，壮心耿耿，青鬓斑斑。又还是，一年头上到，日月信跳丸。看门帖绘鸡，历颁金凤，酒浮柏叶，人颂椒盘。
　　幽园。春信近，帘栊静、小宴取次追欢。聊□水沈烟袅，清唱声闲。况良辰渐有，梅舒琼蕊，柳摇金缕，巧缀新旛。莫惜醉吟亲侧，衣曳荆兰。

　　风流子
　　细草芳南苑，东风里、赢得一身闲。见花朵绣田，柳丝络岸，沼冰方泮，山雪初残。又还是，陇头春信动，梅蕊入征鞍。月里暗香，水边疏影，淡妆宜瘦，玉骨禁寒。
　　泛金溪上好，开幽户、聊面翠麓云湾。知道醉吟堪老，名利难关。算书帏意懒，宦涂游倦，旧时习气，惟有跻攀。拟待杖藜花底，直到春阑。

　　浪淘沙
　　休看辋川图。未是幽居。何如云水遶储胥。新湿青红开栋宇，雾拱风疏。
　　小圃秀郊墟。花破平芜。五峰列影水平铺。只欠五城楼十二，便是蓬壶。

　　清平乐
　　文章惊世。半挹南宫第。蟾窟澄辉天似洗。折得窅窊丹桂。
　　当年蓬矢生贤。流霞满祝长年。更愿巨鳌连钓，枫宸第一胪传。

　　朝中措
　　暂时莫荡出燕然。冰柱冻层檐。时节马蹄归路，杨花乱扑征鞯。
　　如今归去，银铛宜见，七宝床边。待得退朝花底，家人争卷珠帘。

　　减字木兰花
　　摇毫铸藻。纵有微之应压倒。万里鹏程。南省今书淡墨名。
　　胪传丹陛。月里桂花先著袂。雁塔高题。玉季巍科尚觉低。

　　减字木兰花
　　张南周北。谩说清漳摇绀碧。何似幽栖。甥舅相望共一溪。
　　题璇沙版。不用买邻糜百万。余户增辉。庭列芝兰户戟枝。

　　菩萨蛮
　　井梧叶叶秋风晚。东篱点点金钱满。开急为重阳。日烘深院香。
　　幽姿无众草。莫恨生非早。嚼蕊傍池台。寿公桑落杯。

　　瑞鹧鸪
　　榴花庭院戏氍毹。水剪双眸画不如。莫恨未能通瑟侧，只今先已之无。
　　虎睛浅缀新花帽，龙脑浓熏小绣襦。乃祖未须贻厥力，及时须读五车书。

　　满庭芳
　　霜叶停飞，冰鱼初跃，梅花犹閟芳丛。剪酥装玉，应为费天工。争奈江南驿使，征鞍待、一朵香浓。凭谁报，冰肌仙子，闻早驾飞龙。
　　溶溶。春意动，寒姿未展，终愧群红。与斩新来上，开伴长松。要看黄昏庭院，横斜映、霜月朦胧。兰堂畔，巡檐索笑，谁羡杜陵翁。

　　满庭芳
　　扉映琉璃，窗摇云母，水堂新甃云湾。际天波面，玉镜宝奁宽。栏外青山几叠，瑶烟敛、影落千鬟。寒汀晚，芦花飞雪，风定白鸥闲。
　　尘寰。何处，有方壶圆峤，弱水波翻。问何如藜杖，此地跻攀。种竹今逾万个，风枝静、日报平安。他年事，苍云屯处，千亩看栖鸾。

　　满庭芳
　　栗里田园，乌衣门巷，别来几换星霜。华阳仙窟，翠桁彩衣香。梦堕当涂风月，披绛帐、欲指鱣堂。浮鸥外，来宁老子，特泛霅溪航。
　　相逢，春正好，梅舒香白，柳曳宫黄。且相将一笑，乐未渠央。须念离多会少，难轻负、百榼霞浆。深深观，舞回飞雪，乐奏小宫商。

　　满庭芳
　　江国麾幢，边城鼓角，湓川几报严更。笑谈油幕，英杰为时生。腹贮六韬三略，新诗就、矛槊频横。功名事，他年未晚，一笴落欃枪。
　　归来，何早计，白苹洲畔，危获深耕。又何如，竹帛彝鼎垂名。犀节徵还伊迩，春风外、文鷁催行。岩廊上，谈兵齿颊，谠论佐休明。

　　满庭芳
　　未许蜂知，难交雀啅，芳丛犹是寒丛。东方解冻，春仗做春工。何事仙葩未放，寒苞秘、冰麝香浓。应须是，惊闻羯鼓，谁敢喷髯龙。
　　梅花，君自看，丁香已白，桃脸将红。结岁寒三友，久迟筠松。要看含章檐下，闲妆靓、春睡朦胧。知音是，冻云影底，铁面葛仙翁。

　　满庭芳
　　狂吹鸣篱，祥霙剪水，分明欺压寒梅。冰威初敛，曦影上池台。应有一番和气，南枝上、恐有春来。须勤探，呼吾筇杖，屐齿上苍苔。
　　春风，浑未到，徘徊香径，巡遶千回。见琼英一点，小占条枚。且看先锋素艳，看看便、繁蕾齐开。香浮动，微薰诗梦，须更著诗催。

　　满庭芳
　　腊雪方凝，春曦俄漏，画堂小秩芳筵。玉台仙蕊，帘外幂瑶烟。莫话青山万树，聊须对、一段孤妍。杯行处，香参鼻观，百濯未为贤。
　　吾庐，何处好，绣香竹畔，偶桂溪边。且为渠珍重，满泛金船。已拚春酲一枕，如今且、醉倒花前。花飞後，欢呼一笑，又是说明年。

　　满庭芳
　　庾信何愁，休文何瘦，范叔一见何寒。梅花酷似，索笑画檐看。便肯嫣然一笑，疏篱上、玉脸冰颜。须劝赏，莫教青子，半著树头酸。
　　朱阑。聊掩映，昆仑顶上，琪树团栾。命儿曹班坐，草草杯盘。旋折溪边□朵，璚◇泛、蕉叶杯宽。从教□，尊前有客，拍手笑颓山。

　　满庭芳
　　弄月黄昏，封霜清晓，数枝影堕溪滨。化工先手，幻出一番新。片片雕酥碾玉，寒苞似、已泄香尘。聊相对，畸人投分，尊酒认荀陈。
　　吾年，今老矣，佳人薄相，笑插林巾。愧苍颜白发，回授乌云。玉镜台边试看，相宜是、浅笑轻颦。君知否，寿阳额上，不似鬓边春。

　　满庭芳
　　一阵清香，不知来处，元来梅已舒英。出篱含笑，芳意为人倾。细看高标孤韵，谁家有、别得花人。应须是，魏徵妩媚，夷甫太鲜明。
　　北枝，方半吐，水边疏影，绰约婷。问横空皎月，匝地寒霙。何似此花清绝，凭君为、子细推评。幽奇处，素娥青女，著意为横陈。

　　蝶恋花
　　缇室群阴清晓散。灰动葭莩，渐觉微阳扇。日永绣工才一线。挈壶已报添银箭。
　　六幕无尘开碧汉。非雾非烟，彷佛登台见。梅萼飘香萦小宴。霞浆莫放琉璃浅。

　　锦堂春
　　气应三阳，氛澄六幕，翔乌初上云端。问朝来何事，喜动门阑。田父占来好岁，星翁说道宜官。拟更凭高望远，春在烟波，春在晴峦。
　　歌管雕堂宴喜，任重帘不卷，交护春寒。况金钗整整，玉树团团。柏叶轻浮重醑，梅枝巧缀新幡。共祝年年如愿，寿过松椿，寿过彭聃。 
