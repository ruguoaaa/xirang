

惜香乐府

　　作者赵长卿［约公元一二二四年前后在世］自号仙源居士，南丰人。生卒年均不详。约宋宁宗嘉定末前后在世。恬于仕进。尝买一妾，名文卿，教之习苏书，又能唱苏词。三年约满，为其母嫁于一农夫，常常寄所作词或片纸问讯，长卿每为酬答。长卿词以文词通俗，善抒情爱著名，有《仙源居士惜香乐府》九卷。


【赵长卿】惜香乐府

水龙吟（酴醿·春景）

韶华迤逦三春暮。飞尽繁红无数。多情为与，牡丹长约，年年为主。晓露凝香，柔条千缕，轻盈清素。最堪怜，玉质冰肌婀娜，江梅谩休争妒。

翠蔓扶疏隐映，似碧纱笼罩，越溪游女。从前爱惜娇姿，终日愁风怕雨。夜月一帘，小楼魂断，有思量处。恐因循易嫁，东风烂熳，暗随春去。

念奴娇（梅）

小春时候，见早梅吐玉，裁琼妆白。点点枝头光照眼，恼损柔肠情客。暗里芳心，出群标致，经岁成疏隔。如今风韵，何人依旧冰雪。

冷艳潇洒天然，香姿肯易许，游蜂狂蝶。夜半黄昏担带了，多少清风明月。宋玉虽悲，元超虽恨，见了千愁歇。东君还许，有情取次攀折。

满庭芳（元日）

爆竹声飞，屠苏香细，华堂歌舞催春。百年消息，经半已凌人。念我功名冷落，又重是、一岁还新。惊心事，安仁华鬓，年少已逡巡。

明知生似寄，何须苦苦，役慕蹄轮。最难忘、通经好学沈沦。况是读书万卷，辜负他、此志难伸。从今去，烟窗勉进，云路岂无因。

花心动（客中见梅寄暖香书院）

风软寒轻，暗香飘、扑面无限清楚。乍淡乍浓，应想前村，定是早梅初吐。马儿行过坡儿下，危桥外、竹梢疏处。半斜露。花花蕊蕊，灿然满树。

一饷看花凝伫。因念我西园，玉英真素。最是系心，婉娩精神，伴得水云仙侣。断肠没奈人千里，无计向、钗头频觑。泪如雨。那堪又还日暮。

踏莎行（春暮）

柳暗披风，桑柔宿雨。一番绿遍江头树。莺花已过苦无多，看看又是春归去。

病酒情怀，光阴如许。闲愁俏没安排处。新来著意与兜笼，身心苦役伊知否。

南歌子（早春）

春色烘衣暖，宫梅破鼻香。尽驱和气入兰堂。又是轻云微雨、下巫阳。

酒带欢情重，醺醺气味长。晚来拂拭略梳妆。笑指一钩新月、上回廊。

蝶恋花（春深）

宿雨新晴天色好。秾李夭桃，一霎都开了。燕子归来深院悄。柳绵铺迳无人扫。

咫尺莺花还又老。绿入闲阶，只有青青草。参揣前期谁可表。此情不语知多少。

鹧鸪天（荼縻）

镂玉裁琼莫比香。娉婷枝上殢春光。风流别有千般韵，割舍昏沈入醉乡。

蜂共蝶，尽干忙。檀心知未肯寻常。从来诗苦人消瘦，乞与幽窗富锦囊。

鹧鸪天（春暮）

蜂蜜酿成花已飞。海棠次第雨胭脂。园林检点春归也，只有萦风柳带垂。

情默默，恨依依。可人天气日长时。东风恰好寻芳去，何事驱驰作别离。

江神子（梅）

年年长见傲寒林。压群英。有余清。曾被芳心，红日恼诗情。玉质暗香无限意，偏婉娩，尽轻盈。

今年潇洒照岐亭。更芳馨。也峥嵘。无奈多情，终是惜飘零。谁与东君收拾取，怕风雨，挫瑶琼。

南歌子（荆溪寄南徐故人）

春思浓如酒，离心乱似绵。一川芳草绿生烟。客里因循重过、艳阳天。

屈指归期近，愁眉泪洒然。无端还被此情牵。为问桃源还有、再逢缘。

临江仙（赏花）

忆昔去年花下饮，团栾争看酴醿。酒浓花艳两相宜。醉中尝记得，裙带写新诗。

还是春光惊已暮，此身犹在天涯。断肠无奈苦相思。忧心徒耿耿，分付与他谁。

一丛花（杏花）

柳莺啼晓梦初惊。香雾入帘清。胭脂淡注宫妆雅，似文君、犹带春酲。芳心婉娩，媚容绰约，桃李总消声。

相如春思正索索。无奈惜花情。曲栏小槛幽深处，与殷勤、遮护娉婷。姚黄魏紫，十分颜色，终不似轻盈。

青玉案（春暮）

天涯目断江南路。见芳草、迷风絮。绿暗花梢春几许。小桃寂寞，海棠零乱，飞尽胭脂雨。

子规声里山城暮。月挂西南梦回处。满抱离愁推不去。双眉百皱，寸肠千缕，若事凭鳞羽。

醉蓬莱（赏郡团芍药）

是三春已暮，浪蕊凋残，牡丹零落。独殿清和，有佳名芍药。浅浅芳丛，绣幢鼎鼎，更艳香绰约。浑似扬州，画楼卷起，翠帘红幕。

倚槛轻盈，万娇千媚，故整霞裙，笑花寂寞。太守风流，拥笙歌围著。坐上诗人，二千里外，念此身飘泊。客眼看花，归心对酒，番成萧索。

雨中花慢（春雨）

宿霭凝阴，天气未晴，峭寒勒住群葩。倚栏无语，羞辜负年华。柳媚梢头翠眼，桃蒸原上红霞。可堪那、尽日狂风荡荡，细雨斜斜。

东君底事，无赖薄幸，著意残害莺花。惟是我，惜春情重，说奈咨嗟。故与殷勤索酒，更将油幕高遮。对花欢笑，从教风雨，著醉酬他。

蓦山溪（早春）

晓来雨霁。弱柳摇新翠。丽日媚东风，正不暖不寒天气。幽禽弄舌，花上诉春光，高一饷，低一饷，清喨圆还碎。那知时势。春亦元无意。草木自敷荣，似人生、功名富贵。我咱谙分，随有亦随无，不妒富，不憎贫，歌酒闲游戏。

蝶恋花（暮春）

芍药开残春已尽。红浅香干，蝶子迷花阵。阵是清和人正困。行云散后空留恨。

小字金书频与问。意曲心诚，未必他能信。千结柔肠愁寸寸。钿钗几日重相近。

虞美人（清婉亭赏酴醿）

江梅虽是孤芳早。争似酴醿好。凡红飞尽草萋迷。婀娜枝头才见、细腰肢。

玉容消得仙源惜。满架香堆白。檀心应共酒相宜。割舍花前猛饮、倒金卮。

虞美人（深春）

冰塘浅绿生芳草。枝上青梅小。柳眉愁黛为谁开。似向东君、喜见故人来。

碧桃销恨犹堪爱。妃子今何在。风光小院酒尊同。向晚一钩新月、落花风。

江神子（忆梅花）

小溪清浅照孤芳。蕊珠娘。暗传香。春染粉容，清丽传宫妆。金缕翠蝉曾记得，花密密、过凋墙。

而今冷落水云乡。念平康。转情伤，梦断巫云，空恨楚襄王。冰雪肌肤消瘦损，愁满地、对斜阳。

醉蓬莱（春半）

是平分春色，梦草池塘，暖风帘幕。昨夜三台，灿天边芝角。自是君家，庆流泽远，降生申崧岳。厚德温良，高才粹雅，渊源学博。

何事丹墀，尚淹阔步，未许中原，少勤方略。且对笙歌，醉黄金错落。蕊洞珠宫，媚人桃李，趁青春绰约。绿意红情，成阴结子，五云楼阁。

临江仙（暮春）

春事犹余十日，吴蚕早已三眠。多情忍对落花前。酴醿飘暖雪，荷叶媚晴天。

香淡无心浸酒，绿浮可意邀船。时光堪恨也堪怜。单衣三月暮，歌扇一番圆。

青玉案（社日客居）

去年社日东风里。向三径、开桃李。脆管危弦随意起。绿阴红影，暖香繁蕊，伴我醺醺醉。

今年社日空垂泪。客舍看花甚情意。江上危楼愁独倚。欲将心事，巧凭来燕，说与人憔悴。

南歌子（春暮送别）

枝上红飞尽，梢头绿已匀。游丝柳絮媚青春。向晚暖风帘幕、练光新。

春已匆匆去，那堪话别情。刘郎几日便登程。告你觅些欢笑、送行人。

醉落魄（春深）

麦畦匀绿。枝头屑屑飞梅玉。伤心何事人南北。断尽回肠，忍听阳关曲。

倚窗青荫亭亭竹。好风敲动声相续。夜阑怕见银台烛。会得离情，他也泪速速。

点绛唇（春寒）

密雨随风，昨来一夜檐声溜。奈何孱愁。官路梅花瘦。赋得多情，怕到春时候。如今一病非因酒。试问君知否。

点绛唇（早春）

春到垂杨，嫩黄染就金丝软。丽晴新暖。涌翠千山远。为甚年年，眉向东风展。闲消遣。欲归犹懒。渔笛天将晚。

点绛唇（春半）

轻暖轻寒，赏花天气春将半。柳摇金线。求友莺相唤。玉腕蛾眉，意眼频频眄。歌喉软。玉卮受劝。一醉应相拚。

点绛唇（春雨）

夜雨如倾，满溪添涨桃花水。落红铺地。枝上堆浓翠。去年如今，常伴酴醿醉。今年里。离家千里。独猛东风泪。

点绛唇（春暮）

啼鸟喃喃，恨春归去春谁管。日和风暖。绿暗壮举庭院。还忆当年，绮席新相见。人已远。水流云散。空结多情怨。

鹧鸪天（咏荼縻五首）

弱质纤姿俪素妆。水沈山麝郁幽香。直疑姑射来天上，要恼人间传粉郎。

简酿酒，枕为囊。更余风味胜糖霜。肯如红紫空姚冶，谩惹游蜂戏蝶忙。

鹧鸪天

玉容应不羡梅妆。檀心特地赛炉香。半藏密叶墙头女，勾引酡颜马上郎。

樽乏酒，且倾囊。蟹螯糟熟似黏霜。一年光景浑如梦，可惜人生忙处忙。

鹧鸪天

洗尽铅华不著妆。一般真色自生香。飘飘何处凌波女，故故相迎马上郎。

寻谱谍，发诗囊。绝胜梅萼嫁冰霜。故山寒食依然在，句引东坡旅兴忙。

鹧鸪天

镂玉裁琼学靓妆。不须沈水自然香。好随梅蕊妆宫额，肯似桃花误阮郎。

羞傅粉，贱香囊。何劳傲雪兴凌霜。新来句引无情眼，拚为东风一饷忙。

鹧鸪天

绰约肌肤巧样妆。风流元自有清香。未应传粉疑平叔，却笑荷花似六郎。

浮蚁瓷，入诗囊。学人消瘦怯风霜。午窗一枕庄周梦，甘作花心粉蝶忙。

探春令（元夕）

去年元夜，正钱塘，看天街灯烛。闹蛾儿转处，熙熙语笑，百万红妆女。

今年肯把轻辜负。列荧煌千炬。趁闲身未老，良辰美景，款醉新歌舞。

小重山（残春）

清晚窗前杜宇啼。游仙惊梦醉，断魂迷。起来窗下看盆池。伤春去，消瘦不胜衣。

柳陌记年时。行云音信杳、与心违。空教攒恨入双眉。人已远，红叶莫题诗。

小重山（残春）

绿树阴阴春已休。群花飘尽也，不胜愁。游丝飞絮两悠悠。迷芳草，日暖雨初收。

深院小迟留。好香烧一炷，细烟浮。更听羯鼓打梁州。恼人处，宿酒尚扶头。

菩萨蛮（赏梅）

梅花有意舒香粉。舒香已得先春信。香与露华清。露浓愁杀人。

酒多愁愈重。此意谁能共。泪湿染衣斑。夜霜金缕寒。

菩萨蛮（梅）

梅花枝上东风软。朝来吹散真香远。雅淡有余清。客心和泪倾。

美人临别夜。月晃灯初灺。玉枕小屏山。眉尖曾细看。

水龙吟（梅词）

烟姿玉骨尘埃外，看自有神仙格。花中越样风流，曾是名标清客。月夜香魂，雪天孤艳，可堪怜惜。向枝间且作，东风第一，和羹事、期他日。

闻道春归未识。问伊家、却知消息。当时恼杀林逋，空绕团栾千百。横管轻吹处，余香散、阿谁偏得。寿阳宫、应有佳人，待与点、新妆额。

水龙吟（李词）

苇绡开得仙花，就中最有佳人似。香肌胜雪，千般揉缚，禁他风雨。缟夜精神，繁春标致，忍教孤负。怅潘郎去后，河阳满县，知他是、谁为主。

多谢文章吏部。遇衔杯、不曾轻许。应知这底，无言情绪，难为分付。吹遍春风，耀残明月，总伤心处。待闲亭夜永，游人散后，作飞仙去。

水龙吟（莺词）

天教占得如簧，巧声乍啭千娇媚。金衣衬著，风流模样，於中可是。红杏香中，绿杨阴处，多应饶你。向黄昏、苦苦娇啼怨别，那堪更、东风起。

别有诗肠鼓吹。未关他、等闲俗耳。双柑斗酒，当时曾是，高人留意。南国春归，上阳花落，止添憔悴。念啼声欲碎，何人解作留春计。

水龙吟（雨词）

淡烟轻霭蒙蒙，望中乍歇凝晴昼。才惊一霎催花，还又随风过了。清带梨梢，晕含桃脸，添春多少。向海棠点点，香红染遍，分明是、胭脂透。

无奈芳心滴碎，阻游人、踏青携手。檐头线断，空中丝乱，才晴却又。帘幕闲垂处，轻风送、一番寒峭。正留君不住，潇潇更下黄昏后。

胜胜慢（草词）

浓芳满地，秀色连天，和烟带雨萋萋。几许芳心，还解报得春晖。当时谢郎梦里，似殷勤、传与新诗。却为甚、动长门怨感，南浦伤离。

追想天涯行客，应解拥车轮，步步相随。惆怅如丝，正是欲断肠时。凭高望中不见，路悠悠、南北东西。春去也，怨王孙、犹自未归。

胜胜慢（柳词）

金垂烟重，雪扬风轻，东风惯得多娇。秀色依依，偏应绿水朱楼。腰肢先来太瘦，更眉尖、惹得闲愁。牵情处，是张郎年少，一种风流。

别后长堤目断，空记得当时，马上墙头。细雨轻烟，何处夕系扁舟。叮咛再须折赠，劝狂风、休挽长条。春未老，到成阴、终待共游。

南歌子（暮春值雨）

黯霭阴云覆，滂沱急雨飞。洗残枝上乱红稀。恰是褪花天气、困人时。

向晓春酲重，偎人起较迟。薄罗初见度轻衣。笑拭新妆、须要剪酴醿。

浣溪沙（春深）

寒食风霜最可人。梨花榆火一时新。心头眼底总宜春。薄暮归吟芳草路，落红深处鹧鸪声。东风疏雨唤愁生。

浣溪沙（春暮）

柳老抛绵春已深。夹衣初试晓寒轻。别离无奈此时情。先自愁怀容易感，不堪闻底子规声。西楼料得数回程。

浣溪沙（早春）

不愤江梅喷暗香。春前腊后正凄凉。霜风雪月忍思量。斜倚幽林如有恨，玉鳞飞后转堪伤。时人那解惜孤芳。

朝中措（梅）

别来无事不思量。霜日最凄凉。凝想倚栏干处，攒眉应为萧郎。

梅花岂管人消瘦，只恁自芬芳。寄语行人知否，梅花得似人香。

昭君怨（春日寓意）

隔叶乳鸦声软。啼断日斜影转。杨柳小腰肢。画楼西。役损风流心眼。眉上新愁无限。极目送云竹。此时情。

桃源忆故人（初春）

夜来一夜东风暖。春到桃腮柳眼。对景可堪肠断。强把愁眉展。

花期惹起归期念。前事从头忖遍。凝想水遥山远。空结相思怨。

长相思（春浓）

花飞飞。柳依依。帘掷东风日正迟。社前双燕归。

药栏东，药栏西。记得当时素手携。弯弯月似眉。

感皇恩（柳）

景物一番新，熙熙时候。小院融和渐长画。东君有意，为怜纤腰消瘦。软风吹破眉间皱。

袅袅枝头，轻黄微透。无到春深转清秀。锦囊多感，又更新来伤酒。断肠无语凭栏久。

探春令（早春）

笙歌间错华筵启。喜新春新岁。菜传纤手青丝细。和气入、东风里。

幡儿胜儿都姑媂。戴得更忔戏。愿新春已后，吉吉利利。百事都如意。

菩萨蛮（春深）

赤栏干外桃花雨。飞花已觉春归去。柳色碧依依。浓阴春书迟。

海棠红未破。匀糁胭脂颗。风寸也相饶。应怜粉面娇。

丑奴儿（春残）

牡丹已过酴醿谢，飞尽繁花。浓翠啼鸦。绿水桥边卖酒家。年时携手寻春去，满引流霞。往事堪嗟。犹喜潘郎鬓未华。

浣溪沙（宠姬小春）

帘卷轻风怜小春。荷枯菊悴正愁人。江梅喜见一枝新。料得主人偏爱惜，也应冰雪好精神。故园桃李莫生嗔。

清平乐（问讯梅花）

楚梅娇小。好是霜天晓。宿酒恼人香暗绕。浸影碧波池沼。生成素淡芳容。不须抹黛匀红。准拟成阴结子，莫教枉费春工。

清平乐（早起闻莺）

绮疏新晓。学语雏莺巧。烟暖瑶阶梧叶老。满地东风芳草。少年不合风流。偿他酒债花愁。望断绿芜春去，销魂懒上层楼。

更漏子（暮春）

日彤彤，风荡荡。帘外柳花飞扬。红有限，绿无穷。雨晴芳径中。

肠寸结。萦离别。还是去年时节。春暮也，子规啼。伤春三月时。

诉衷情（重台梅）

檀心刻玉几千重。开处对房栊。黄昏淡月笼艳，香与酒争浓。

宜轻素，鄙轻红。思无穷。化工著意，南南北北，一种东风。

小重山（杨花）

枝上杨花糁玉尘。晚风扶起处，雪轻盈。扑人点点细无声。谁能惜，撩乱满江城。

忍泪未须倾。十年追往事，叹流莺。晓来雨过转伤情。铺池绿，遗恨寄浮萍。

蝶恋花（春残）

绿尽烧痕芳草遍。不暖不寒，切莫辜良宴。罨画屏风开羽扇。薄罗衫子仙衣练。

晚雨小池添水面。戏跃赪鳞，又向波心见。持酒伊听声宛转。樽前唱彻昭阳怨。

鹧鸪天（咏燕）

梁上双双海燕归。故人应不寄新诗。柳梧阴里高还下，帘幕中间去复回。

追盛事，忆乌衣。王家巷陌日沈西。兴亡无限惊心语，说向时人总不知。

鹧鸪天（春残）

谡谡东风作雨寒。无言独自凭栏干。绿肥红瘦春归去，恨逼愁侵酒怎宽。

追往事，惜花残。残花往事总相关。风光台上伤心处，此意人休作等闲。

探春令（寻春）

新元才过，渐融和气，先到帘帏。谩闲绕、柳径花蹊里。探看试、春来未。

年时曾把春抛弃。与春光陪泪。待今春、日日花前沈醉。款细偎红翠。

探春令（立春）

数声回雁。几番疏雨，东风回暖。甚今年、立得春来晚。过人日、方相见。

缕金幡胜教先办。著工夫裁剪。到那时睹当，须教滴惜，称得梅妆面。

探春令（赏梅十首）

冰檐垂箸，雪花飞絮，时方严肃。向寻常摇曳，凡花野草，怎生敢夸红绿。

江梅孤洁无拘束。只温然如玉。自一般天赋，风流清秀，总不同粗俗。

探春令

而今风韵，旧时标致，总皆奇绝，再相逢还是，春前腊后，粉面凝香雪。

芳心自与群花别。尽孤高清洁。那情怀最是，与人好处，冷淡黄昏月。

探春令

凋墙风定，绮窗烛灺，沈吟独坐。料雪霜深处，司花神女，暗里焚百和。

恼人一阵香初过。把清愁薰破。更那堪得，冰姿玉貌，痛与惜则个。

探春令

龟纱隔雾，绣帘钩月，那时曾见。照影儿、觑了千回百转。素艳明於练。

柔肠堆满相思愿。更重看几遍。是天然不用，施朱栊翠，羞损桃花面。

探春令

疏篱横出，绿枝斜露，笑盈盈地。悄一似、初睹东邻女，有无限、风流意。

半开折得琼瑰蕊。惹新香沾袂。放曲屏珠幌。胆瓶儿里，伴我醺醺睡。

探春令

冰澌池面。柳摇金线，春光无限。问梅花底事，收香藏蕊，到此方舒展。

百花头上俱休管。且惊开俗眼。看绿阴结子，成功调鼎，有甚迟和晚。

探春令

溪桥山路。竹篱茅舍，凄凉风雨。被摧残沮挫，精神依旧，无奈相思苦。

东君故与收拾取。忍教他尘土。向绿窗绣户，朱栏歇、雨孱风瘦，雪欺霜妒，时光牢落。怎奈向、天与孤高出众，一任傍人恶。

凡花且莫相嘲谑。尽强伊寂寞。便饶他、百计千方做就，酝藉如何学。

探春令

楼头月满。栏干风度，有人肠断。为多情、役得神魂撩乱。

又被梅萦绊。

对花沈醉应须拚。且尊前相伴。恨无端玉笛，穿帘透幕，好梦还惊散。

探春令

清江平淡，暗香潇洒，满林风露。渐枝上、也学杨花柳絮。轻逐春归去。

东君著意勤遮护。总留他不住。幸西园别有，能言花貌，委曲关心愫。

宝鼎现（上元）

嚣尘尽扫，碧落辉腾，元宵三五。更漏永、迟迟停鼓。天上人间当此遇。正年少、尽香车宝马，次第追随士女。看往来、巷陌连甍，簇起星毯无数。

政简物阜清闲处。听笙歌、鼎沸频举。灯焰暖、庭帏高下，红影相交知几户。恣欢笑、道今宵景色，胜前时几度。细算来、皇都此夕，消得喧传今古。

排备绮席成行，炉喷袅、沈檀轻缕。睹遨游彩仗，疑是神仙伴侣。欲飞去、恨难留住。渐到蓬瀛步。愿永逢、恁时恁节，且与风光为主。

青玉案（残春）

梅黄又见纤纤雨。客里情怀两眉聚。何处烟村啼杜宇。劝人归去，早思家转，听得声声苦。

利名萦绊何时住。恼乱愁肠成万缕。满眼兴亡知几许。不如寻个，老松石畔，作个柴门户。

烛影摇红（深春）

梅雪飘香，杏花开艳燃春昼。铜驼烟淡晓风轻，摇曳青青柳。海燕归来未久。向雕梁、初成对偶。日长人困，绿水池塘，清明时候。

帘幕低垂，麝煤烟喷黄金兽。天涯人去杳无凭，不念东阳瘦。眉上新愁压旧。要消遗、除非殢酒。酒醒人静，月满南楼，相思还又。

念奴娇（梅影）

银蟾光满，弄余辉、冷浸江梅无力。缓引柔条浮素蕊，横在闲窗虚壁。染纸挥毫，粉涂墨晕，不似今端的。天然造化，别是一般，清瘦踪迹。

今夜翠葆堂深，梦回风定，因月才相识。先自离愁，那更被、晓角残更催逼。曙色将分，轻阴移尽，过眼难寻觅。江南图上，画工应为描得。

念奴娇（落梅）

玉龙声杳，正瑶台曲舞，香山初彻。褪粉掐酥千万颗，满地平铺银雪。草褥香茵，苔钱买住，留待黄昏月。有人妆罢，对花凝伫愁绝。

休更恨落羞开，东君情分，自古多离别。好把芳心收拾取，与个和羹人说。摆脱风尘，消停酸苦，终有成时节。浮花浪蕊，到头不是生活。

阮郎归（咏春）

和风暖日小层楼。人闲春事幽。杏花深处一声鸠。花飞水自流。

寻旧梦，续扬州。眉山相对愁。忆曾和泪送行舟。清江古渡头。

虞美人（春寒）

东风卷尽辛夷雪。逆旅清明节。黄昏烟雨失前山。陟遍朱栏、酒噤不禁寒。

归来谁护衣篝火。倒拥文鸳卧。可堪连夜子规啼。唤得春归、人却未成归。

念奴娇（梅）

兰枯菊槁。是返魂香入，江南春早。谷静林幽人不见，梦与梨花颠倒。雪刻檀心，玉匀丰颊，妆趁严钟晓。海山么凤，绿衣何处飞绕。

竹外孤袅一枝，古今解道，只有东坡老。莫倚广平心似铁，闲把珠玑挥扫。桃李舆台，冰霜宾客，月地还凄悄。暗香消尽，和羹心事谁表。

玉楼春（春半）

江村百六春强半。拍拍池塘春水满。风团柳絮舞如狂，雨压橘花香不散。

阴阴巷陌闲庭院。小立危栏羞燕燕。不知何事未还乡，除却青春谁作伴。

谒金门（暮春）

风又雨。满地残红无数。花不能言莺解语。晓来啼更苦。把酒东皋日暮。抵死留春春去。拟倩杨花寻去处。杨花无定据。

菩萨蛮（残春）

杨花飞尽莺声涩。杜鹃唤得春归急。病酒起来迟。娇慵懒画眉。

宝奁金鸭冷。重唤烧香饼。著意炼龙涎。纤纤手卓烟。

画堂春（长新亭小饮）

小亭烟柳水溶溶。野花白白红红。恼人池上晚来风。吹损春容。

又是清明天气，记当年、小院相逢。凭栏幽思几千重。残杏香中。

画堂春（赏海棠）

夜来暖趁海棠时。脸边匀透胭脂。乱红娇影困垂垂。睡损杨妃。

多少肉温香润，朱唇绿鬓相偎。晚风何苦过台西。断送春归。

卜算子（春景）

春水满江南，三月多芳草。幽鸟衔将远恨来，一一都啼了。不学鸳鸯老。回首临平道。人道长眉似远山，山不似长眉好。

念奴娇（梅）

水边篱落独横枝，冉冉风烟岑寂。踏雪寻芳村路永，竹屋西头遥识。蕙草香销，小桃红未，醉眼惊春色。离愁何处，断肠无限陈迹。

憔悴素脸朱唇，天寒日暮，倚阑干无力，岁晚天涯驿使远，难寄江南消息。自笑平生，怜清惜淡，故园曾亲植。百花虽好，问还有恁标格。

菩萨蛮（梅）

肩舆晓踏江头月。月华冷浸消残雪。雪月照疏篱。梅花三两枝。

人怜花淡薄。花恨人牢落。不似那回时。醺醺醉玉肌。

点绛唇（梅）

开尽梅花，雪残庭户春来早。岁华偏好。只恐催人老。惟有诗情，犹被花枝恼。金樽倒。共成欢笑。终是清狂少。

鹧鸪天（梅）

手种梅花三四株。要看冰霜照清臞。朝来几朵茅檐下，竹外江头恐不如。

凝玉面，吐香须。莫嫌孤瘦渐丰余。化工不肯辜人意，做底欢娱报答渠。

鹧鸪天（送春）

只惯娇痴不惯愁。离情浑不挂眉头。可怜恼尽尊前客，却趁东风上小舟。

真个去，不忺留。落花流水一春休。自怜不及春江水，随到滕王阁下流。

瑞鹤仙（暮春有感）

海棠花半落。正蕙圃风生，兰亭香扑。青英螟池阁。任翻红飞絮，游丝穿幕。情怀易著。奈宿酲、情绪正恶。叹韶光渐改，年华荏苒，旧欢如昨。

追念凭肩盟誓，枕臂私言，尽成离索。记得忘却。当时事，那时约。怕灯前月下，得见则个，厌厌只待觑著。问新来、为谁萦牵，又还瘦削。

临江仙（暮春）

过尽征鸿来尽燕，故园消息茫然。一春憔悴有谁怜。怀家寒食夜，中酒落花天。

见说江头春浪渺，殷勤欲送归船。别来此处最索牵。短篷南浦雨，疏柳断桥烟。

一丛花（暮春送别）

阶前春草乱愁芽。尘暗绿窗纱。钗盟镜约知何限，最断肠、湓浦琵琶。南渚送船，西城折柳，遗恨在天涯。

夜来魂梦到侬家。一笑脸如霞。莺啼燕恨西窗下，问何事、潘鬓先华。钟动五更，魂归千里，残角怨梅花。

柳梢青（春词）

桃杏舒红。迟迟暖日，媚景芳浓。紫燕穿帘，香泥著地，未乳巢空。

千山万水重重。烟雨里、王维画中。芳草斜阳，无人江渡，蓑笠渔翁。

花心动（荷花·夏景）

绿水平湖，浸芙渠烂锦，艳胜倾国。半敛半开，斜立斜攲，好似困娇无力。水仙应赴瑶池宴，醉归去、美人扶策。驻香驾、拥波心媚容，倩妆颜色。

曾见苕川澄碧。匀粉面、溪头旧时相识。翠被绣裀，彩扇香篝，度岁杳无消息。露痕滴尽风前泪，追往恨、悠悠踪迹。动怨忆。多情自家赋得。

鼓笛慢

（甲申五月仙源试新水。雨过丝生荷香袭人，因感而赋此词。时病眼）

暑风吹雨仙源过，深院静，凉於水。莲花郎面，翠幢红粉，烘人香细。别院新番，曲成初按，词清声脆奈难堪羞涩，朦忪病眼，无心听、笙簧美。

还记当年此际。叹飘零、萍踪千里。楚云寂寞，吴歌凄切，成何情意。因念而今，水乡潇洒，风亭高致。对花前可是，十分蒙斗，肯辜欢醉。

念奴娇（碧含笑）

晚妆才罢，见栊丝匀玉，一团娇秀。趁得年光，长是向、金谷无花时候。不比莺莺，不关燕燕，不似章台柳。清凉无汗，雪肌潇洒难偶。

好是斜月黄昏，瑶阶钿砌，百媚初含酒。恼杀多情香喷喷，双靥盈盈回首。倾国倾城，千金莫惜，兰蕙应难友。沈郎拚了，为花一味销瘦。

满庭芳（荷花）

竹飐斜梢，荷倾余沥，晚风初到南池。雨收池上，高柳乱蝉嘶。冉冉莲香满院，夕阳映、红浸庭闱。凉生到，碧瓜破玉，白酒酌玻璃。

思量，浮世事，枯荣辱宠，欢喜忧悲。算劳心劳力，得甚便宜。粗有田园笑傲，拣些个、朋友追随。好时景，莫教挫过，撞著醉如泥。

满庭芳（对景）

红藕洲塘，黄葵庭院，渚风时动清飓。素纨轻飐，凉色爽征衣。一一光阴日月，关情处、前事难期。空凝思，临鸾有恨，谁与画新眉。

刀头，心寸折，江南厚约，惟是侬知。念默歌停舞，冷落屏帏。何日朱笼鹦鹉，迎门报、金勒东归。罗弦管，合欢声里，烂醉玉东西。

好事近（雨过对景）

山路乱蝉吟，声隐茂林修竹。恰值快风收雨，递荷香芬馥。破除愁虑酒宜多，把酒再三嘱。遥想溪亭潇洒，称晚凉新浴。

虞美人（双莲）

二乔姊妹新妆了。照水盈盈笑。多情相约五湖游。似向群花丛里、骋风流。

丁香枝上千千结。怨惹相思切。争如特地嫁薰风。吐尽芳心点点、绛唇红。

醉蓬莱（新荔枝）

正火山槐夏，黛叶缃枝，荔子新摘。千里驰驱，荐仙源佳席。浪比龙睛，未输崖蜜，灿烂然红摘。满贮凋盘，纤纤素手，丹苞新擘。

梨栗粗疏，带酸橘柚，凡品多般，总羞标格。何似浓香，洗烦襟仙液。为爱真妃，再三珍重，价倾城倾国。玉骨冰肌，风流酝藉，直宜消得。

醉蓬莱（端午）

见浴兰才罢，拂掠新妆，巧梳云髻。初试生衣，恰三裁贴体。艾虎宜男，朱符辟恶，好储祥纳吉。金凤钗头，应时戴了，千般忔戏。

那更殷勤，再三祝愿。斗巧合欢，彩丝缠臂。刻玉香蒲，泛金觥迎醉。午日熏风，楚词高咏，度遏云声脆。赤口白舌，从今消灭，诸余可意。

踏莎行（夜凉）

树影将圆，林梢不动。汗珠挹透纱衣重。荷风忽送雨飞来，晚凉习习生幽梦。

珠箔高钩，瑶琴闲弄。移樽邀取婵娟共。今宵拚著醉眠呵，夜香闻早添金凤。

醉落魄（重午）

淡妆浓抹。西湖人面两奇绝。菖蒲角黍家家节。水戏鱼龙，十里画帘揭。

凌波无限生尘袜。冰肌莹彻香罗雪。游船且莫催归楫。遮莫黄昏，天外有新月。

阮郎归（送别有感，因咏莺作）

东城沙软马蹄轻。清和雨乍晴。柳阴曲径泣流莺。凄凉不忍听。

休苦怨，莫悲鸣。何须雨泪倾。但将巧语写心诚。东君肯薄情。

蝶恋花（初夏）

乱叠青钱荷叶小。浓绿阴阴，学语雏莺巧。小树飞花芳径草。堆红衬碧於中好。

梅子弄黄枝上早。春已归时，戏蝶游蜂少。细把新词才和了。鸡声已唤纱窗晓。

鹧鸪天（夜钓月桥赏荷花）

新晴水暖藕花红。烘人暑意晚来浓。共携纤手桥东路，杨柳青青一径风。

深翠里，艳香中。双鸾初下蕊珠宫。月笼粉面三更露，凉透萧萧一梦中。

江神子（夜凉对景）

彩云飞尽楚天空。碧溶溶。一帘风。吹起荷花，香雾喷人浓。明月凄凉多少恨，恨难计，我情钟。

相思魂梦几时穷。洞房中。忆从容。须信别来，应也敛眉峰。好景良添怅望，无计与，一樽同。

新荷叶（咏荷）

冷彻蓬壶，翠幢鼎鼎生香。十顷琉璃，望中无限清凉。遮风掩日，高低衬、密护红妆。阴阴湖里，羡他双浴鸳鸯。猛忆西湖，当年一梦难忘。折得曾将盖雨，归思如狂。水云千里，不堪更、回首思量。而今把酒，为伊沈醉何妨。

临江仙（初夏）

帘幕清风洒洒，园林绿荫垂垂。楝花开遍麦秋时。雨深芳草渡，蝴蝶正慵飞。

憔悴三春心事，风流一弄金衣。韶光老尽起深思。日长庭院里，从倚听催归。

朝中措（首夏）

荷钱浮翠点前溪。梅雨日长时。恰是清和天气，雕鞍又作分携。

别来几日愁心折，针线小蛮衣。羞对绿阴庭院，衔泥燕燕于飞。

减字木兰花（咏柳）

柳丝摇翠。翠幄笼阴无限意。不绊行舟。只向江边绊客愁。月明风细。分付一江流去水。娇眼伤春。谁是章台欲折人。

卜算子（夏日送吴主簿）

执手送行人，水满荷花浦。旧恨新愁不忍论，泪压潇潇雨。行计已匆匆，无计留伊住。一点相思万里心，谁怕关山阻。

临江仙（赏兴）

柳上斜阳红万缕，烘人满院荷香。晚凉初浴略梳妆。冠儿轻替枕，衫子染莺黄。

蓄意新词轻缓唱，殷勤满捧瑶觞。醉乡日月得能长。仙源正闲散，伴我老高唐。

雨中花令（初夏远思）

绿锁窗纱梧叶底。麦秋时、晓寒慵起。宿酒厌厌，残香冉冉，浑似那时天气。

别日不堪频屈指。回头早、一年不啻。搔首无言，栏干十二，倚了又还重倚。

画堂春（辇下游西湖有感）

湖光乘雨碧连天。绕堤映、草色芊芊。舞风杨柳欲撕绵。

依依起翠烟

还是春风客路，对花时、空负婵娟。暮寒楼阁碧云间。罗袖成斑。

浣溪沙（夜凉小饮）

露挹新荷扑鼻香。恼人更漏响浪浪。柳梳斜月上纱窗。小醉耳边私语好，五云楼阁羡刘郎。酒阑烛暗断回肠。

西江月（邀蔡坚老忠孝堂观书）

水满平塘过雨，洗妆红褪芙渠。绿荷美影荫龟鱼。无限闲中景趣。

潇洒高堂邃馆，那堪左右图书，凌云赋得似相如。多少风流态度。

卜算子（四明别周德远）

闲路踏花来，闲逐清和去。来去虽然总是闲，有多少伤心处。

红碧好池塘，朱绿深庭户。随分山歌社舞中，且乐陶陶趣。

清平乐（忠孝堂雨过，荷花烂然，晚晴可人，因呈李宜山同舍）

水乡清楚。襟袖销袢暑，绰约藕花初过雨。出浴杨妃无语。葡萄酌玻璃。已拚一醉酬伊。浪卷夕阳红碎，池光飞上帘帏。

清平乐（初夏舞宴）

清和时候。底事休交瘦。满酌流霞看舞袖。步步锦裀红皱。六么舞到虚催。几多深意徘徊。拚了明朝中酒，为伊更饮琼杯。

浣溪沙（初夏）

雾透龟纱月映栏。麦秋天气怯衣单。栋花风软晓来寒。懒起麝煤重换火，暖香浓处敛眉山。眼波横浸绿云鬟。

浣溪沙（初夏有感）

薄雾轻阴酿晓寒。起来宿酒尚酡颜。柳莺何事苦关关。新恨旧愁俱唤起，当年紫袖看弓弯。泪和梅雨两潸潸。

鹧鸪天（初夏试生衣，而婉卿持素扇索词，因作此书于扇上）

牙领番腾一线红。花儿新样喜相逢。薄纱衫子轻笼玉，削玉身材瘦怯风。

人易老，恨难穷。翠屏罗幌两心同。既无闲事萦怀抱，莫把双蛾皱碧峰。

菩萨蛮（初夏）

方池新涨蒲萄绿。晓来雨过花如浴。测测杏园风。梢头一捻红。

危楼愁独倚。一寸心千里。宿酒尚微醺。懒装堆髻云。

西江月（夏日有感）

稳唱巧翻新曲，灵犀密意潜通。荷花香染晚来风。相对恍然如梦。

有恨眉尖皱碧，多情酒晕生红。此愁不是闲浓。应为仙源倾动。

浣溪沙（初夏）

睡起风帘一派垂。失巢燕子傍人飞。日长深院委香泥。绿笋出林翻锦箨，红葵著雨腿胭脂。微风度竹入轻衣。

蝶恋花（和任路分荷花）

忆昔临平山下过。无数荷花，照水无纤<黑宛>。短艇直疑天上坐。醉眠花里香无那。

雨浥红妆娇娜娜。脉脉含情，欲向风前破。莫道晚来风景可。青房著子千千颗。

浣溪沙（为王参议寿）

密叶阴阴翠幄深。梅黄弄雨正频频。榴花照眼一枝新。缑岭有人今毓粹，飞凫不日造严宸。一樽敬寿太夫人。

浣溪沙（呈赵状元）

雨过西湖绿涨平。环湖密柳暗藏莺。麦秋天气似清明。对策有人新切直，逢春不日尽施行。遍舟未用速归程。

青玉案（压波觞客）

结堂雄占云烟表。万象争呈巧。老木参天溪四绕。乱山横秀，一湖澄照。天付阴晴好。

夜空唤客清樽倒。明月飞来上林杪。凉满九霄风露浩。酒慵起舞，一声清啸。平压波声小。

青玉案（和）

恍如辽鹤归华表。阅尽人间巧。天乞一堂山对绕。微波不动，岸巾时照。照见星星好。

舞风荷盖从攲倒。碧树生凉自天杪。谁识元龙胸次浩。骑鲸欲去，引杯独啸。醉眼青天小。

谒金门（一雨扫烦暑，自漉玉友，醉余因次韵赵长卿）

今夜雨。扫尽一番袢暑。宛似潇潇鸣远浦。短蓬何日去。自漉床头玉醑。清兴有谁知否。反笑功名能几许。槐宫非浪语。

念奴娇（客豫章秋雨怀归·秋景）

江城向晓，被西风揉碎，一天丝雨。乱织离愁千万缕，多少关心情绪。促织鸣时，木犀开后，秋色还如许。那堪飘泊，异乡千里孤旅。

应想帘幕闲垂，西楼东院，齐把归期数。记得临岐收泪眼，执手叮咛言语。白酒红萸，黄花绿橘，莫等闲辜负。朱笼归骑，甚时先报鹦鹉。

谒金门（秋日牡丹）

花王有意，念三秋寂寞，凄凉天气。木落烟深山雾冷，不比寻常风味。勒驾闲来，柳蒲憔悴，无限惊心事。仙容香艳，俨然春盛标致。

雅态出格天姿，风流酝藉，羞杀岩前桂。寄语鞭蓉临水际，莫骋芳颜妖丽。一朵凭栏，千花退避，恼得骚人醉。等闲风雨，更休孱愁容易。

声声慢（府判生辰）

金风玉露，绿橘黄橙，商秋爽气飘逸。南斗腾光，应是间生贤出。照人紫芝眉宇，更仙风、谁能俦匹。细屈指，到小春时候，恰则三日。

莫论早年富贵，也休问文章，有如椽笔。尧舜逢君，启沃定知多术。而今且张锦幄，麝煤泛、暖香郁郁。华堂里，听瑶琴轻弄，水仙新律。

瑞鹤仙（张宰生辰）

西风苹末起。动院落清秋，新凉如水。纤歌遏云际。正美人翻曲，阳春轻丽。兰衣玉佩。拥南斗、光中一醉。有邦人、万口同声，赞叹我公恺悌。

百里。年丰谷稔，事简刑清，颂声盈耳。鹏程九万，摩空展、垂天翼。定丹书飞下，彤墀归去，秘略家传小试。看封留、亘古功名，未容退避。

满庭芳（七夕）

雨洗长空，风清云路，又还准备佳期。夜凉如水，一似去秋时。渺渺银河浪静，星桥外、香霭霏霏。霞轺举，鸾骖鹊驭，稳稳过飞梯。

经年，成间阻，相逢无语，应喜应悲。怕玉绳低处，依旧睽离。和我愁肠万缕，嫦娥怨、底事来迟。广寒殿，春风桂魄，首与慰相思。

水调歌头（中秋）

今夕知何夕，秋色正平分。姮娥此际、底事越样好精神。已是天高气肃，那是清风洒洒，万里没纤云。把酒临风饮，酒面起红鳞。

歌一曲舞一曲，捧金樽。从他妄想，老兔憔悴正纷纷。我为桂花拚醉，明日扶头不起，颠倒白纶巾。天若知人意，夜雨莫倾盆。

蓦山溪（忆古人诗云"满城风雨近重阳"因成此词）

满城风雨，又是重阳近。黄菊媚清秋，倚东篱、商量开尽。红萸白酒，景物一年年，人渐远，梦还稀，赢得无穷恨。钗分镜破，一一关方寸。强醉欲消除，醉魂醒、凄凉越闷。鸳鸯宿债，偿了恶因缘，当时事，只今愁，斑尽安仁鬓。

洞仙歌（木犀）

芰荷已老，菊与芙蓉未。一夜秋容上岩桂。间蘩芜、嫩黄染就琼瑰，开未足，已早香传十里。

从前分付处，明月清风，不用斜晖照佳丽。叹浮花，徒解咤，浅白深红，争似我、潇洒堆金积翠。看天阔、秋高露华清，见标致风流，更无尘意。

虞美人（中秋无月）

西风明月临台榭。准拟中秋夜。一年等待到而今。为甚今宵陡顿、却无情。

姮娥应怨孤眠苦。取次为云雨。素蟾特地暗中圆。未放清光容易、到仙源。

醉蓬莱（题于壁）

正金风无露。玉宇生凉，楚郊无暑。催起行人，恰槐黄时序。万里晴霄，几人争睹，快鹏抟一举。明月圆时，素秋中夜，凌云新赋。

那更渊源，词锋轻锐，笔阵纵横，学通今古。誉望飞腾，是麟宗文虎。魁荐归来，华堂香里，与管弦为主。待看明年，彤墀射策，鳌头独步。

洞仙歌（残秋）

黄花满地，庭院重阳后，天气凄清透襟袖。动离情、最苦旅馆萧条，那堪更、风剪凋零飞柳。

临岐曾执手。祝付叮咛，知会别来念人否。为多情、生怕分离，袄知道、准拟别来消瘦。甚苦苦、促装赴归期，要趁他、橘绿橙横时候。

夏云峰（初秋有作）

露华清。天气爽、新秋已觉凉生。朱户小窗，坐来低按秦筝。几多妖艳，都总是、白雪余声。那更、玉肌肤韵胜，体段轻盈。

照人双眼偏明，况周郎、自来多病多情。把酒为伊，再三著意须听。销魂无语，一任侧耳与心倾。是我不卿卿，更有谁可卿卿。

感皇恩（送林县尉）

碧水浸芙蓉，秋风楚岸。三岁光阴转头换。且留都骑，未许匆匆分散。更持杯酒殷勤劝。

休作等闲，别离人看。且对笙歌醉须拚。如君才调，掌得玉堂词翰。定应不久劳州县。

瑞鹤仙（残秋有感）

败荷擎沼面，红叶舞林梢，光阴何速。碧天静如水，金风透帘幕，露清蝉伏。追思往事，念当年、悲伤宋玉。渐危楼向晚，魂销处、倚遍阑干曲。

凝目。一霎微雨，塞鸿声断。酒病相续。无情赏处，金井梧，东篱菊。渐兰桡归去，银蟾满夜，水村烟渡怎宿。负伊家、万愁千恨，甚时是足。

临江仙（送宜春令）

万里西风吹去旆，满城无奈离情。甘棠也似戴公深。晓来风露里，叶叶做秋声。

十载两番遗爱在，须知愁满宜春。楚天低处是归程。夕阳疏雨外，莫遣乱蝉鸣。

临江仙（秋日有感）

枫叶白苹秋未老，晚风吹泛轻舶。青山沥沥水茫茫。情随流水远，恨逐暮山长。

一点相思千点泪，眼前无限情伤，佳人犹自捧离觞。阳关休唱彻，唱彻断人肠。

鹧鸪天（深秋悲感）

亭树萧萧生暮凉。安排清梦到胡床。楚山楚水秋江外，江北江南客恨长。

苹渚令，橘汀黄。断魂残梦更斜阳。欲将此日悲秋泪，洒向江天哭楚狂。

蓦山溪（秋日贺张公生辰）

木犀开了。还是生辰到。一笑对西风，喜人与、花容俱好。寿筵开处，香雾扑帘帏，笙簧奏，星河晓，拚取金垒倒。当年仙子，容易抛蓬岛。月窟与花期，要同向、人间不老。拈枝弄蕊，此乐几时穷，一岁里，一番新，莫与蟠桃道。

醉落魄（初夜感怀）

伤离恨别。愁肠又似丁香结。不应斗顿音书绝。烟水连天，何处认红叶。残更数尽银缸灭。边城画角声呜咽。罗衾泪滴相思血。花影移来，摇碎半窗月。

好事近（秋残）

初过菊花天，饯送月宫仙客。丹桂拒霜浓淡，映眉间黄色。红裙歌夜饮离觞，努力赴劲敌。惟愿捷书来到，道一声都得。

菩萨蛮（七夕）

绮楼小小穿针女。秋光点点蛛丝雨。今夕是何宵。龙车乌鹊桥。

经年谋一笑。岂解令人巧。不用问如何。人间巧更多。

卜算子（秋深）

凉夜竹堂空，小睡匆匆醒。庭院无人月上阶，满地栏干影。何处最知秋，风在梧桐井。夜半骖鸾弄玉笙，露湿衣裳冷。

点绛唇

蓼岸西风，小舟江上渔歌唱。倚栏凝想。幂幂云垂帐。好事因循，寂寞闲惆怅。如何向。又来心上。空向高亭望。

好事近（秋晚）

淅淅蓼花风，怪道晓来凄恻。翻见密云抛雨，动一山秋色。从前多感为伤时，无处顿然寂。个事已寒前约，只晚阴凝碧。

品令（秋日感怀）

情难托。离愁重、悄愁没处安著。那堪更、一叶知秋后，天色儿、渐冷落。

马上征衫频颇泪，一半斑斑却。别来为、思忆叮咛话，空赢得、瘦如削。

小重山（秋雨）

一夜西风响翠条。碧纱窗外雨，长凉飙。朝来绿涨水平桥。添清景，疏韵入芭蕉。

坐久篆烟销。多情人去后，信音遥。即今消瘦沈郎腰。悲秋切，虚度可人宵。

采桑子（岩桂）

去年岩桂花香里，著意非常。月在东厢。酒与繁华一色黄。今年杯酒流连处，银烛交光。往事难忘。待把真诚问阿郎。

朝中措

（于壁。坐前数妓乞词而歌，以劝大白。因有所感，再和前韵。秋景）

柳林幂幂暮烟斜。秋水浅平沙。楼外碧天无际，紫山断处横霞。

星稀渐觉，东檐隐月，凉到窗纱。多少伤怀往事，隔溪灯火人家。

朝中措（和）

征帆一楼转弯斜。惊鹭起汀沙。点点随风逆上，满江飞破残霞。

楼前光景，楼心红粉，蝉翼轻纱。却忆钱塘江上，曲栏横槛他家。

洞仙歌

（有岩桂数亩，至秋日花开月满，携壶来赏，如到广寒宫殿，因赋此）

广寒宫殿，不在人间世。分付天香与岩桂。向西风、摇曳处，数十里知闻，金翠里、别有出群标致。

东园盛事。五亩浓阴芘。必以诗书取荣贵。况一门，三秀才，未足钦崇，那更是、异姓同居兄弟。更细把、繁英祝姮娥，看禹浪飞腾，定应来岁。

似娘儿（残秋）

橘绿与橙黄。近小春、已过重阳。晚来一霎霏微雨，单衣渐觉，西风冷也，无限情伤。

孤馆最凄凉。天色儿、苦恁凄惶。离愁一枕灯残后，睡来不是，行行坐坐，月在回廊。

蝶恋花（深秋）

一梦十年劳忆记。社燕宾鸿，来去何容易。宿酒半醒便午睡。芭蕉叶映纱窗翠。

衬粉泥书双合字。鸾凰鸳鸯，总是双双意。已作吹箫长久计。鸳衾空有中宵泪。

夜行船（送胡彦直归槐溪）

泪眼江头看锦树。别离又还秋暮。细水浮浮，轻风冉冉，稳送扁舟去。

归去江山应得助。新诗定须多赋。有雁南来，槐溪千万，寄我惊人句。

清平乐（秋暮）

鸿来燕去。又是秋光暮。冉冉流年嗟暗度。这心事还无据。寒窗露冷风清。旅魂幽梦频惊。何日利名俱赛，为予笑下愁城。

清平乐

秋容眼界。随寓浑堪爱。远岫连天横淡霭。望断孤鸿飞外。夕阳红树林垌。重重锦障横陈。一段江南景色，倩谁为下丹青。

一剪梅（秋雨感悲）

霁霭迷空晓未收。羁馆残灯，永夜悲秋。梧桐叶上三更雨，别是人间一段愁。

睡又不成梦又休。多愁多病，当甚风流。真情一点苦萦人，才下眉尖，恰上心头。

南歌子（道中直重九）

此日知何日，他乡忆故乡。乱山深处过重阳。走马吹花无复、少年狂。

黄菊擎枝重，红茱湿路香。扁舟随雁过潇湘。遥想莱庭应恨、不同觞。

醉花阴（建康重九）

老去悲秋人转瘦。更异乡重九。人意自凄凉，只有茱萸，岁岁香依旧。

登高无奈空搔首。落照归鸦后。六代旧江山，满眼兴亡，一洗黄花酒。

菩萨蛮（秋雨船中）

西风转柁蒹葭浦。客愁生怕秋阑雨。衾冷梦魂惊。声声滴到明。

不眠攲枕听。故故添新恨。新恨有谁知。天寒雁正稀。

菩萨蛮（秋老江行）

炊烟一点孤村迥。娇云敛尽天容净。雁字忽横秋。秋江泻客愁。

银钩空寄恨。恨满凭谁问。袖手立西风。舟行秋色中。

浣溪沙（早秋）

雨滴梧桐点点愁。冷催秋色上帘钩。蛩声何事早知秋。一夜凉风惊去燕，满川晴涨漾轻鸥。怀人千里思悠悠。

满庭芳（十月念六日大雪，作此呈社人·冬景）

晚色沈沈，雨声寂寞，夜寒初冻云头。晓来阶砌，一捻冷光浮。目断江天霭霭，低迷映、绿竹修修。多才客，高吟柳絮，还更上层楼。

烹茶，新试水，人间清楚，物外遨游。胜似他、销金暖帐情柔。细看流风回舞，终日价、浅酌轻讴。醺醺地，美人翻曲，消尽古今愁。

御街行（夜雨）

晚来无奈伤心处。见红叶、随风舞。解鞍还向乱山深，黄昏后、不成情绪。先来离恨，打叠不下，天气还凄楚。风儿住后云来去。装撰些儿雨。无眠托首对孤灯，好语向谁分付。从来烦恼，吓得胆碎，此度难担负。

有有令（岁残）

前山减翠。疏竹度轻风，日移金影碎。还又年华暮，看看是、新春至。那更堪、有个人人，似花似玉，温柔伶俐。准拟。恩情忔戏。拈弄上、则人难比。我也埋根竖柱，你也争些气。大家一捺头地。美中更美。厮守定、共伊百岁。

摊破丑奴儿（梅词）

树头红叶飞都尽，景物凄凉。秀出群芳。又见江梅浅淡妆。也啰，真个是、可人香。

兰魂蕙魄应羞死，独占风光。梦断高堂。月送疏枝过女墙。也啰，真个是、可人香。

临江仙（日暮舟中，月明，寒甚，忆暖春围炉赵长卿）

日欲低时江景好，暮山紫翠重重。钓筒收尽碧潭空。一船霜夜月，两岸荻花风。

遥忆暖春新梦火，黄昏下了帘栊。水村渔浦舣孤篷。单衾愁梦断，无梦转愁浓。

南歌子（夜坐）

霜结凝寒夜，星辉识晓晴。兰膏重剔且教明。为照梢头香缕、一丝轻。

从久看看困，新词缀未成。梅花熏得酒初醒。更向耳边低道、月三更。

永遇乐（霜词）

宵露珠零，溅冰花薄，凝瑞偏早。月练轻翻，风刀碎剪，青女呈纤巧。微丹枫缬，低摧蕉尾，不觉半池莲倒。最好是、千林橘柚，轻黄一村封了。

佳人指冷，暗惊罗幕，一夜斜飞多少。怕倚银屏，愁看玉砌，金菊鲜鲜晓，伤嗟传粉，佳期还未，何处冷沾衣透。争知人、临鸾试罢，与梅共瘦。

玉蝴蝶（雪词）

片片空中剪水，巧妆春色，照耀江湖。渐觉花毯转柳，荚阵飞榆。散银杯、时时逐马。翻缟带、一一随车。遍帘隅。寒生冰箸，光剖明珠。

应须。浅斟低唱，毡垂红帐，兽爇金炉。更向高楼，纵观吟醉谢娘扶。静时闻、竹声岩谷，漫不见、禽影江湖。尽踌躇。歌阑宝玉，赋就相如。

潇湘夜雨（灯词）

斜点银缸，高擎莲炬，夜寒不奈微风。重重帘幕掩堂中。香渐远、长烟袅穟，光不定、寒影摇红。偏奇处，当庭月暗，吐焰如虹。

红裳呈艳丽，□娥一见，无奈狂踪。试烦他纤手，卷上纱笼。开正好、银花照夜，堆不尽、金粟凝空。叮咛语，频将好事，来报主人公。

念奴娇（夜寒有感）

据炉肃坐，听瓶笙、别有天然宫徵。纸帐屏山浑不俗，写出江南烟水。檠短灯青，灰闲香软，所欠惟梅矣。风飞无定，数声时颤窗纸。

试问夜已何其，呼童起看，月上东墙未。天外忽闻征雁过，还把音书来寄。短简埋烟，轻蓑鸣雨，已办征船计。放教归去，故乡江上鱼美。

摊破丑奴儿（冬日有感）

又是两分携。憔悴损、看怎医治。烟村一带寒红绕，悲风红叶，残阳暮草，还似年时。

愁绪暗犹夷。谩屈指、数遍归期。短檠灯烬无人问，此时只有，窗前素月，刚伴相思。

柳梢青（遇何郎石见早梅）

云暗天低。枫林凋翠，寒雁声悲。茅店儿前，竹篱巴后，初见横枝。

盈盈粉面香肌。记月榭、当年见伊。有恨难传，无肠可断，立马多时。

祝英台近（武陵寄暖红诸院）

记临岐，销黯处。离恨惨歌舞。恰是江梅，开遍小春暮。断肠一曲金衣，两行玉箸，酒阑后、欲行难去。

恶情绪。因念锦幄香奁，别来负情素。冷落深闺，知解怨人否。料应宝瑟慵弹，露华懒传，对鸾镜、终朝凝伫。

点绛唇

（夜饮青云楼，闻更漏近，如在脚底，因思向事，追念故作）

瓦湿鸳鸯，夜深霜重江风冷。月华明映。清浸梅梢粉。漏断寒浓，惹起当年恨。君休问。雁飞欲尽。没个南来信。

点绛唇

当日相逢，枕衾清夜纱窗冷。翠梅低映。汗湿香腮粉。美满风情，结下无穷恨。凭谁问。此心难尽。说与他争信。

点绛唇（对景有感）

雪霁山横，翠涛拥起千重恨。砌成愁闷。那更梅花褪。凤管云笙，无不萦方寸。叮咛问。泪痕羞□。界破香腮粉。

柳梢青（东园醉作梅词）

千林落叶声声悲。听凄惨、江皋雁飞。难似玉肌，总惊花貌，压倒芳菲。

香心吐尽因谁。料调鼎、工夫易期。休唱阳关，莫歌白雪，雨泪沾衣。

西江月（雪江见红梅对酒）

背日犹余残雪，向阳初绽红梅。腊寒那事更相宜。醉了还醒又醉。

堪笑多愁早老，管他闲是闲非。对花酌酒两忘机。唱个哩誊啰哩。

眼儿媚（霜夜对月）

一钩新月照西楼。清夜思悠悠。那堪更被，征鸿嘹唳，绊惹离愁。

倚栏不语情如醉，都总寄眉头。从前只为，惜他伶俐，举措风流。

别怨（霜寒）

娇马频嘶。晓霜浓、寒色侵衣。凤帷私语处，翻成离怨不胜悲。更与叮咛祝后期。

素约谐心事，重来了、比看相思。如何见得，明年春事浓时。稳每次金腰，来烂醉、玉东西。

减字木兰花（冬日饮别赵德远）

小春天气。未唱阳关心已醉。红蓼秋容。后会何时得再逢。归朝好事。仰看皇州扬雨露。百里恩波。拟欲留公无奈何。

好事近（饯赵知丞席上作）

去路马蹄轻，正是小春时节。爱日暖烘江树，缀梅梢新雪。

范滂揽辔正澄清，知我公明洁。分此仁风恺悌，济邻邦欢悦。

霜天晓角（霜夜小酌）

阁儿幽静处，围炉面小窗。好是斗头儿坐，梅烟炷、返魂香。

对火怯夜冷，猛饮消漏长。饮罢且收拾睡，斜月照、满帘霜。

鹧鸪天（腊夜）

宝篆龙煤烧欲残。细听铜漏已更阑。纱窗斜月移梅影，特地笼灯仔细看。

幽梦断，旧盟寒。那时屈曲小屏山。风光得似而今不，肯把花枝作等闲。

蓦山溪（和曹元宠赋梅韵）

玉妃整佩，绛节参差御。一笑唤春回，正江南、天寒岁暮。孤标独立，占断世间香，云屋冷，雪篱深，长记西湖路。人间尘土，不是留花处。羌管一声催，碎琼瑶、纷纷似雨。枝头著子，聊与世调羹，功就后，盍归休，还记来时不。

浣溪沙（赋梅）

雪压前村曲径迷。万山寒立玉参差。孤舟独钓一蓑归。别坞时听风折竹，断桥闲看水流澌。一枝冻蕊出疏篱。

浣溪沙（初冬）

风卷霜林叶叶飞。雁横寒影一行低。淡烟衰草不胜诗。白酒已□浮蚁熟，黄鸡未老藁头肥。问侬不醉待何时。

浣溪沙（腊梅）

忆为梅花醉不醒。断桥流水去无声。鹭翘沙嘴亦多情。

疏影卧波波不动，暗香浮月月微明。高楼羌管未须横。

点绛唇（月夜）

离绪千重，角声偏著羁人枕。那堪酒醒。句引愁难整。门锁黄昏，月浸梅花冷。人初静。斗垂天迥，雁落清江影。

鹧鸪天（霜夜）

门外寒江泊小船。月明留客小窗前。夜香烧尽更声远，斗帐低垂暖意生。

醺著酒，炙些灯。伴他针线懒成眠。情知今夜鸳鸯梦，不似孤篷宿雁边。

望江南（霜天有感）

山又水，云岫插峰峦。断雁飞时霜月冷，乱鸦啼处日衔山。疑在画图间。

金乌转，游子损朱颜。别泪盈襟双袖湿，春心不放两眉闲。此去几时还。

菩萨蛮（初冬旅思）

枫林飒飒凋寒叶。汀苹败蓼遥相接。景物已非秋。凄凉动客愁。

还家贫亦好，肯厌杯中草。香饭滑流匙。三登快乐时。

菩萨蛮（霜天旅思）

霜风飒飒溪山碧。寒波一望伤行色。落日淡荒村。人家半掩门。

孤舟移野渡。古林栖鸦聚。著雨晚风酸。貂裘不奈寒。

菩萨蛮（初冬）

败荷倒尽芙蓉老。寒光黯淡迷衰草。行客易销魂。笛飞何处村。

云寒天借碧。树瘦烟笼直。若个是乡关。夕阳西去山。

阮郎归（客中见梅）

年年为客遍天涯。梦迟归路赊。无端星月浸窗纱。一枝寒影斜。

肠未断，鬓先华。新来瘦转加。角声吹彻小梅花。夜长人忆家。

霜天晓角（咏梅）

香来不歇。谁把南枝折。的砾疏花初破，都因是、夜来雪。清绝。十分绝。孤标难细说。独立野塘清浅，谁作伴、空夜月。

霜天晓角（和梅）

雪花飞歇。好向前村折。行至断桥斜处，寒蕊瘦、不禁雪。

韵绝。香更绝。归来人共说。最爱夜堂深迥，疏影占、半窗月。

菩萨蛮（初冬旅中）

客帆卸尽风初定。夜空霜落吴江冷。幸自不思归。无端乌夜啼。

鸡鸣残月落。到枕秋声恶。有酒不须斟。酒深愁转深。

忆秦娥（初冬）

寒萧索。征鸿过尽离怀恶。离怀恶。江空天迥，夜寒枫落。有人应误刀头约。情深翻恨郎情薄。郎情薄。梦回长是，半床闲却。

如梦令（汉上晚步）

何处一声鸣橹。惊起满川寒鹭。一著画难成，雪霁乱山无数。且住。且住。数遍溪南烟树。

水龙吟（事为之词）

危楼横枕清江上，两岸碧山如画。夕烟幂幂，晚灯点点，楼台新夜。明月当天，白沙流水，冷光连野。浸栏干万顷，琉璃软皱，打渔艇、相高下。

何处一声羌管，是谁家、倚楼人也。多情对景，无言有恨，欲歌还罢。把酒临筵，阿谁知我，此怀难写。忍思量后夜，芳容不似，暗尘随马。

水调歌头（元日客宁都）

离愁晚如织，托酒与消磨。奈何酒薄愁重，越醉越愁多。忍对碧天好夜，皓月流光无际，光影转庭柯。有恨空垂泪，无语但悲歌。

因凝想，从别后，蹙双蛾。春来底事，孤负紫袖与红靴。速整雕鞍归去，著意浅斟低唱，细看小婆娑。万蕊千花里，一任玉颜酡。

水龙吟（江楼席上，歌姬盼盼翠鬓侑樽，酒行弹琵琶曲，舞梁州，醉语赠之）

酒潮匀颊双眸溜。美映远山横秀。风流俊雅，娇痴体态，眼前稀有。莲步弯弯，移归拍里，凌波难偶。对仙源醉眼，玉纤笼巧，拨新声、鱼纹皱。

我自多情多病，对人前、只推伤酒。瞒他不得，诗情懒倦，沈腰销瘦。多谢东君，殷勤知我，曲翻红袖。拚来朝又是，扶头不起，江楼知不。

念奴娇（小饮江亭有作）

夕阳低尽，望楚天空阔，稀星帘幕。暮霭横江烟万缕，照水参差楼阁。两两三三，楼前归鹭，飞过栏干角。霜风何事，绕檐吹动寂寞。

消散我已忘机，而今百念，灰了心头火。对酒当歌浑冷淡，一任他懑嗔恶。松竹园林，柳梧庭院，自有人间乐。闲云休问，去来本是无著。

水调歌头（遣怀）

贪痴无了日，人事没休期。白驹遇隙，百岁能得几多时。自古腰金结绶，著意经营辛苦，回首不胜悲。名未能安稳，身已致倾危。

空剜刻，休巧诈，莫心欺。须知天定，只见高冢与新碑。我已从头识破，赢得当歌临酒，欢笑且随宜。较甚荣和辱，争甚是和非。

水龙吟（自遣）

..煞曾著意斟量过，天下事、无穷尽。贪荣贪富，朝思夕计，空劳方寸。蹑足封王，功名盖世，谁如韩信。更堆金积玉，石崇豪侈，当时望、倾西晋。

长乐宫中一叹，又何须累累悬印。坠楼效死，轻车东市，头膏血刃。尤物虚名，於身何补，一齐休问。遇当歌临酒，舒眉展眼，且随缘分。

蓦山溪（午坐壶天冰雪，风传琵琶，有感而作赵长卿）

壶天冰雪，消尽虚堂暑。多谢故人风，送花香传小树。香风初过，一曲断肠声，如怨诉。诉闲愁，落落琵琶语。江边马上，弹指成千古。泪眼与啼妆，叹风流、只今何处。芳心役损，触事起悲酸，招玉素。拨檀槽，整理金衣缕。

念奴娇（席上即事）

精神俊雅，更那堪、天与风流标格。罗绮丛中偏艳冶，偷处教人怜惜。目剪秋波，指纤春笋，新样冠儿直。高唐云雨，甚人有分消得。

忔戏笑里含羞，回眸低盼，此意谁能识。密约幽欢空怅望，何日能谐端的。玳席歌余，兰堂香散，此际愁如织。人归空对，晚阴庭树横碧。

瑞鹤仙（归宁都，因成，寄时香诸院）

无言屈指也。算年年底事，长为旅也。凄惶受尽也。把良辰美景，总成虚也。自嗟叹也。这情怀、如何诉也。谩愁明怕暗，单栖独宿，怎生禁也。

闲也。有时临镜，渐觉形容，日销减也。光阴换也。空辜负、少年也。念仙源深处，暖香小院，赢得群花怨也。是亏他见了，多教骂几句也。

蓦山溪（遣怀）

无非无是。好个闲居士。衣食不求人，又识得、三文两字。不贪不伪，一味乐天真，三径里。四时花，随分堪游戏。学些沓拖，也似没意志。诗酒度流年，熟谙得、无争三昧。风波岐路，成败霎时间，你富贵。你荣华，我自关门睡。

青玉案（德远归越因作此饯行）

东门杨柳空盈路。繁得征鞍能驻不。暗绿枝头新过雨。柔丝千尺，乳莺百啭，似怨行人去。

行人去后知何处。去向天边□鹓鹭。瑶管琼台多雅趣。花砖稳上，玉阶阔步，肯念人尘土。

虞美人（江乡对景）

雨声破晓催行桨。拍拍溪流长。绿杨绕岸水痕斜。恰似画桥西畔、那人家。

人家楼阁临江渚。应是停歌舞。珠帘整日不闲钩。目断征帆、犹未识归舟。

虞美人（送别）

灯前忍见红面。别酒频斟劝。愁蛾敛翠不胜情。报道看看天色、待平明。

殷勤重把阳关唱。休要教人望。出门犹自尚叮咛。厮养频催恰好、趁凉行。

临江仙（杨柳）

十里春风杨柳路，年年带雨披云。柔条万缕不胜情。还将无意眼，识遍有心人。

饿损宫腰终不似，效颦总是难成。只愁秋色入高林。残蝉和落叶，此际不堪论。

渔家傲（旅中远思）

客里情怀谁可表。凄凉举目知多少。强饮强歌还强笑。心悄悄。从头彻底思量了。

当日相逢非草草。果然恩爱成烦恼。稳整征鞍归去好。重厮守。相期待与同偕老。

江神子（述情）

当时得意两心齐。绮窗西。共于飞。拂掠宫妆，长与画新眉。一自别来烟水阔，愁易积，梦还稀。

相逢恰似旧家时。恨依依。语低低。多少关情，冷暖有谁知。只此定应谐素愿，但指日，约鸾栖。

御街行（柯山故人别后改图，因作此）

香熏斗帐相逢乍。正宫漏、沈沈夜。月飞梅影上帘栊，标致风流娇雅。眼波横浸，照人百媚，无限叮咛话。

玉鞍门上嘶归马。趱行色、难留也。别来花艳不禁春，浪向东风轻嫁。空余小院，博山修竹，依旧窗儿下。

一丛花（和张子野）

当歌临酒恨难穷。酒不似愁浓。风帆正起归与兴，岸东西、芳草茸茸。楚梦乍回，吴音初听，谁念我孤踪。

藏春小院暖融融。眼色与心通。乌云有意重梳掠，便安排、金屋房栊。云雨厚因，鸳鸯宿债，作个好家风。

天仙子（寓意）

眼色媚人娇欲度。行尽巫阳云又雨。花时还复见芳姿，情几许。愁何许。莫向耳边传好语。

往事悠悠曾记否。忍听黄鹂啼锦树。啼声惊碎百花心，分付与。谁为主。落蕊飞红知甚处。

瑞鹧鸪（遣情）

宝奁常见晓妆时。面药香融傅口脂。扰扰亲曾撩绿鬓，纤纤巧与画新眉。

浓欢已散西风远，忆泪无多为你垂。各自从今好消遣，莫将红叶浪题诗。

瑞鹧鸪（寓意）

结丝千绪不胜愁。莫怪安仁鬓早秋。檀口未歌先□泪，柳眉将半凝羞。

杯倾潋滟送行酒，岸舣飘□欲去舟。待得名登天府后，归来茱菊映钗头。

行香子（马上有感）

骄马花骢。柳陌经从。小春天、十里和风。个人家住，曲巷墙东。好轩窗，好体面，好仪容。

烛灺歌慵。斜月朦胧。夜新寒、斗帐香浓。梦回画角，云雨匆匆。恨相逢，恨分散，恨情钟。

夜行船（咏美人）

龟甲炉烟轻袅。帘栊静、乳莺啼晓。拂掠新妆，时宜头面，绣草冠儿小。

衫子揉蓝初著了。身材称、就中恰好。手捻双纨，菱花重照，带朵宜男草。

采桑子（寓意）

疏帘乍卷孜孜看，冰玉精神。体白停匀。端的于人不薄情。更无背约和燋燥，各表真诚。才得相亲。切莫分张向别人。

蝶恋花（登楼晚望，闻歌声清婉而作此）

闲上西楼供远望。一曲新声，巧媚谁家唱。独倚危栏听半饷。长江快泻澄无浪。

清泪恰同春水涨。拭尽重流，触事如何向。不觉黄昏灯已上。旧愁还是新愁样。

蝶恋花

天净姮娥初整驾。桂魄蟾辉，来趁清和夜。费尽丹青无计画。纤纤侧向疏桐挂。

人在扶疏桐影下。耳畔轻轻，细说家常话。年少难留应不借。未歌先咽歌还罢。

蝶恋花（宁都半岁归家，欲别去而意终不决也）

叶底蜂衙催日晚。向晚匀妆，巧画宫眉浅。翠幕无风香自远。金船酌酒须教满。

未说别离魂已断。雨幌云屏，只恐良宵短。心事不随飞絮乱。宦情肯把恩情换。

鹧鸪天（晨起，忽见大镜，睹物思人，有感而作）

睡觉扶头听晓钟。隔帘花雾湿香红。翠摇钿砌梧桐影，暖透罗襦芍药风。

闲对影，记曾逢。画眉临镜霎时间。相思已有无穷恨。忍见孤鸾宿镜中。

鹧鸪天（月夜诸院饮酒行令）

宝篆烟消香已残。婵娟月色浸栏干。歌喉不作寻常唱，酒令从他各自还。

传杯手，莫教闲。醉红潮脸媚酡颜。相携共学骖鸾侣，却笑庐郎旧约寒。

鹧鸪天

（暇日泛舟，游客有叹居士发白者。未竟，忽见临江倚楼人，因思向来有感作此）

绿水澄江得胜游。浪平风软称轻舟。樽前我易伤前事，柳外人谁独倚楼。

空感慨，惜风流。风流赢得谩多愁。愁多著甚销磨得，莫怪安仁鬓早秋。

鹧鸪天（偶有鳞翼之便，书以寄文卿）

一曲清歌金缕衣。巧佼心事有谁知。自从别后难相见，空解题红寄好诗。

忆携手，过阶墀。月笼化影半明时。玉钗头上轻轻颤，摇落头豆蔻枝。

眼儿媚（东院适人乞词，醉中书于裙带三首赵长卿）

人随社节去匆匆。此恨几时穷。阳台寂寞，巫山凄惨，云雨成空。

芭蕉密处窗儿下，冷落旧香中。黄昏静也，蛩声满院，明月清风。

眼儿媚

槐阴密处啭黄鹂。午日正长时。一番过雨，绿荷池面，冷浸琉璃。

红尘不到华堂里，纤楚对蛾眉。笑偎人道，新词觅个，美底腔儿。

眼儿媚

当年策马过钱塘。曲径小平康。繁红酽白，娇莺姹燕，争唤何郎。

而今又客东风里，浑不似寻常。只愁别后，月房云洞，啼损红妆。

临江仙（笙妓梦云，对居士忽有翦发齐眉修道之语）

蕊嫩花房无限好，东风一样春工。百年欢笑酒樽同。笙吹雏凤语，裙染石榴红。

且向五云深处住，锦衾绣幌从容。如何即是出樊笼。蓬莱人少到，云雨事难穷。

临江仙

（元约三年。文卿不忍舍主，厥母不容与议，坚索之去。今失于一农夫，常常寄声，或片纸数字问讯。仙源有感，遂和其韵）

破靥盈盈巧笑，举杯滟滟迎逢。慧心端有谢娘风。烛花香雾，娇困面微红。

别恨彩笺虽寄，清歌浅酌难同。梦回楚馆雨云空。相思春暮，愁满绿芜中。

临江仙（夜坐更深，烛尽月明，饮兴未阑，再酌，命诸姬唱一词）

夜久笙箫吹彻，更深星斗还稀。醉拈裙带写新诗。锁窗风露，烛灺月明时。

水调悠扬声美，幽情彼此心知。古香烟断彩云归。满倾蕉叶，齐唱传花枝。

惜奴娇（赋水仙花）

洛浦娇魂，恐得到、人间少。把风流、分付花貌。六出精神，腊寒射、香试到。清秀。与江梅、争相先后。

檐卜粗疏，怎似妖娆体调。比山樊、也应错道。最是殷勤，捧出金盏银台笑。拚了。仙源与、奇葩醉倒。

水龙吟

无情风掠芭蕉响，还是重门已闭。银缸独对，相思方切，教人怎睡。解叹从前事，解叹了、依前鳖气。想他家那里，知人憔悴，相应是、睡也未。

且恁和衣强寝，奈无寐、依前重起。起来思想，当初与你，忒煞容易。及至而今也，半头天眼，不存不济。最消魂苦是，黄昏前后，冷清清地。

水调歌头（赏月）

把酒相劳苦，月色耀天章。冰轮碾破寒碧，飞入酒樽凉。击节词人妙句，吸此清辉万丈，肺腑亦生光。揽袂欲仙举，逸兴共天长。

日边客，幕中俊，坐间狂。浩歌清啸，恍然云海渺茫茫。唤醒谪仙苏二，何事常愁客少，更恐被云妨。月与人长好，广大醉为乡。

水龙吟（云词）

先来天与精神，更因丽景添殊态。拖轻苒苒，才凝一段，还分五彩。毕竟非烟，有时为雨，惹情无奈。道无心，怎被歌声遏断，迟迟向、青天外。

宜伴先生醉卧，得饶到、和山须买。也曾恼杀襄王，谁道依前不会。我欲乘风归去，翻怅恨、帝乡何在。念佳期未展，天长莫合，尽空相对。

诉衷情

花前月下曾鸳鸯。分散两情伤。临行祝付真意，臂间皓齿留香。

还更毒，又何妨。尽成疮。疮儿见在，痕儿见在，见后思量。

满江红

懊恼平生，奈天赋、恩情太薄。二三岁、看伊受尽，眼尖眉角。记得当初低耳畔，是谁先有于飞约。惟到今、划地误盟言，还先恶。

天眼见，人难托。天易感，人难吒。人心险，天又怎生捉摸。莫问傍人非与是，手儿但把心儿托。便不成、厮守许多时，干休却。

贺新郎

负你千行泪。大都来、一寸心儿，万般萦系。似恁愁烦那里洎。故自三年二岁。为你后、甘心憔悴。终待说、山盟海誓。这恩情、到此非容易。拚做个，久长计。

紧要事须评议。怕人人、蓦地知时，怎生处置。毒害心肠袄知是。怕你生烦到底。便莫待、将人轻弃。不是我多疑你。被傍人、赚后失圈。经一事，长一智。

眼儿媚

连沧危观暮江前。几醉使君筵。少年俊气，曾将吟笔，买断江天。

重来细把朋游数，回首一辛酸。兰成已老，文园多病，负此江山。

簇水

长忆当初，是他见我心先有。一钩才下，便引得鱼儿开口。好是重门深院，寂寞黄昏后。厮觑著、一面儿酒。

试撋就。便把我、得人意处，闵子里、施纤手。云情雨意，似十二巫山旧。更向枕前言约，许我长相守。忺人也，犹自眉头皱。

摊破丑奴儿

最苦是离愁。行坐里、只在心头。待要作个巫山梦，孤衾展转，无眠到晓，和梦都休。

梦里也无由。谁敢望、真个绸缪。暂时不见浑闲事，只愁柳絮杨花，自来摆荡难留。

更漏子

烛消红，窗送白。冷落一衾寒色。鸦唤起，马跎行。月来衣上明。

酒香唇，妆印臂。忆共人人睡魂蝶乱，梦鸾孤。知他睡也无。

浣溪沙

一味风流一味香。十分浓艳十分妆。自然娇态自然芳。

楼上好风楼下水，雪前栏槛竹前窗。也宜单著也宜双。

浣溪沙

恻恻笙竽万籁风。阳关叠遍酒尊空。相逢草草别匆匆。满眼泪珠和雨洒，一襟愁绪抵秋浓。相思今夜五云东。

汉宫春

讲柳谈花，我从来口快，忺说他家。眼前见了，无限楚女吴娃。千停万稳，较量来、终不如他。便做得，宫仪院体，歌谈不带烟花。

从前万事堪夸。爱拈笺弄管，锦字□斜。新来与人臑著，不许胡巴。嚎懑谩惹，料福缘、浅似他些。谁为我，传诗递曲，殷勤题上窗纱。

雨中花慢

帊子分香，罗巾拭泪，别来时、未觅凄惶。上得船儿来了，划地凄凉。可惜花前月里，却成水远山长。做成恩爱，如今赢得，万里千乡。

情知这场寂寞，不干你事，伤我穷忙。不道是、久长活路，终要称量。我则匆匆归去，知你且、种种随娘。下梢睚彻。有时共你风光。

柳梢青

小窗闲适。云髻亸肩，香肌偎膝。玉局无尘，明琼欲碎，春纤同掷。

不争百万呼卢，赌今夜、鸳帷痛惜。好忍马儿，若还输了，当甚则剧。

南歌子

梅萼和霜晓，梨花带雪春。玉肌琼艳本无尘。肯把铅华容易、污天真。

汤饼尝初罢，罗巾拭转新。几回贪耍失黄昏。月里归来无处、觅精神。

临江仙

人在梦云楼上别，残灯影里迟留。依稀绿惨更红羞。露痕双脸湿，山样两眉愁。几幅片帆天际去，云痕双脸湿，山样两眉愁。

几幅片帆天际去，云涛烟浪悠悠。今宵独立古江头。水腥鱼菜市，风碎荻花舟。

浣溪沙

画角声沈卷暮霞。寒生促索锦屏遮。沈檀半爇髻堆鸦。蝴蝶梦回余烛影，子规啼处隔窗纱。夜深明月浸梨花。

浪淘沙

帘卷露花容。几度相逢。他知我意欲相通。偏奈天教多阻间，积恨何穷。

云雨杳无踪。愁怕东风。时闻语笑恣欢浓。惟有俺咱真分浅，往事成空。

如梦令

竹外半窥娇面。真个出尘体段。没处可偷怜，空恁眼穿肠断。休恋。休恋。只是与伊分浅。

浣溪沙

闲理丝簧听好音。西楼剪烛夜深深。半嗔半喜此时心。暖语温存无恙语，韵开香靥笑吟吟。别来烦恼到如今。

减字木兰花

阳关唱彻。断尽离肠声哽咽。酒已三巡。今夜王孙是路人。此情难说。莫负等闲风与月。欲问归期。来戴钗头艾虎儿。

减字木兰花

半窗斜月。茅店萧条灯已灭。床下蛩声。声动凄凉不忍听。终宵无寐。覆去翻来真个是。屈指归期。应是梅花烂熳时。

夜行船（送胡彦直归郡醉中作）

短棹轻舟排办了。歌声断、晚霞残照。红蓼坡头，绿杨堤外，离恨知多少。

别后莫教音信杳。叹光阴、初自来堪笑。画角谯门，槐溪归路，正是楚天清晓。

眼儿媚

玉楼初见念奴娇。无处不妖饶。眼传密意，樽前烛外，怎不魂消。

西风明月相逢夜，枕罩正凉宵。□人记得，叮咛残漏，且慢明朝。

品令

黄昏时候，诮不语、心如醉。无眠凝想，别来绣阁，多应憔悴。上了灯儿，知是睡哩坐哩。

蓦思归计。又还是重屈指。从今已后，睽离千万，且休容易。这底凄惶，你看是谁不是。

柳梢青

甜言软语。长记那时，萧娘叮嘱。清管危弦，前欢难断，鳞鸿无据。

纷纷眼底浮花，拈弄动、几多思虑。千结丁香，且须珍重，休胡分付。

浣溪沙

金兽喷香瑞霭氛。夜凉如水酒醺醺。照人娇眼媚生春。我自愁多魂已断，不禁楚雨带巫云。人情又是一番新。

浣溪沙

坐看销金暖帐中。羔儿酒美兽煤红。浅斟低唱好家风。爱客东君多解事，晚妆新与画眉峰。便须催唤出房栊。

浣溪沙

堆枕冠儿悲翠钗。蒙金领子满絣鞋。于中沈净好情怀。新浴晚凉梳洗罢，半娇微笑下堂来。莲花因甚未曾开。

临江仙

天外浓云云外雨，雨声初上檐牙。红蕖应褪洗妆花。晚凉如有意，到山家。

为唤山童多索酒，金钟细酌流霞。晕生玉颊酒潮斜。闲中无宠辱，醉里是生涯。

夜行船（送张希舜归南城）

绿盖红幢笼碧水。鱼跳处、浪痕匀碎。惜别殷勤，留连无计，歌声与、泪和柔脆。

一叶扁舟烟浪里。曲滩头、此情无际。窈窕眉山，暮霞红处，雨云想、翠峰十二。

浪淘沙

窈窕绣帏深。窈窕娉婷。梅花初度晚妆新。那更娇痴年纪小，冰雪精神。

举措忒轻盈。歌彻新声。柔肠魂断不堪听。但恐巫山留不住，飞作行云。

如梦令

居士年来懒散。凡事只从宽简。身外更无求，只要夏凉冬暖。美满。美满。得过何须积趱。

卜算子

十载仰高明，一见心相许。来日孤舟西水门，风饱征帆腹。后夜起相思，明月清江曲。若见秋风寒雁来，能寄音书否。

眼儿媚

先来客路足伤悲。那更话别离。玉骢也解，知人欲去，骧首频嘶。

马蹄动是三千里，后会莫相违。切须更把，丁香珍重，待我重期。

南乡子

楚楚窄衣裳。腰身占却，多少风光。共说春来春去事，凄凉。懒对菱花晕晓妆。

闲立近红芳。游蜂戏蝶，误采真香。何事不归巫峡去，思量。故来尘世断人肠。

南乡子

月转水晶盘。楼上初闻一鼓残。又是去年天气好，栏干。风动梅梢玉斗寒。

无奈壮情阑。对酒如何欲强欢。谁道破愁须仗酒，君看。酒到愁多破亦难。

谒金门（和德远）

灯乍灭。忽见一天明月。恰舞霓裳歌未歇。露寒回绛阙。羽服明晖玉雪。笑语轻参环玦。香泽恼人情不彻。夜长窗自白。

点绛唇

云亸宫鬟，淡黄衫子轻香透。晚凉时候。睡起新妆就。冰枕生寒，玉浸纤纤手。沈吟久。眉山敛秀。爱道奴家瘦。

菩萨蛮

春山已蹙眉峰绿。春心骀荡难拘束。惆怅为春伤。惜花心更狂。

对花深有意。且向花前醉。花作有情香。与人相久长。

画堂春

当时巧笑记相逢。玉梅枝上玲珑。酒杯流处已愁浓。寒雁横空。

去程无记更从容。到归来好事匆匆。一时分付不言中。此恨难穷。

如梦令（寄蔡坚老）

居士年来病酒。肉食百不宜口。蒲合与波□，更着同蒿葱韭。亲手。亲手。分送卧龙诗友。

如梦令

别恨眉尖无数。后夜王孙何处。歌馆与妆楼，目断行云凝伫。凝伫。忆泪千行红雨。

菩萨蛮

隔江一带春山好。平林新绿春光老。休去倚阑干。飞红不忍看。

东流何处去。便是归舟路。芳草外斜阳。行人更断肠。

长相思

敛愁眉。恨依依。肠断关情怨别离。云中过雁悲。痴因谁。病因谁。屈指无言忖后期。此时人怎知。

柳梢青

潇洒仙源。夭桃秾李，曾对华筵。歌媚惊尘，舞弯低月，满劝金船。

鉴湖烟水连天。政归棹、红妆斗妍。花雾香中，人询居士，切莫多传。

好事近（驾德远·贺生辰）

不羡八千椿，不羡三偷桃客。也不羡他龟鹤，一总为凡物。羡君恰似老人星，长明无休息。好与中兴贤主，立维城勋绩。

朝中措（上钱知郡、符主管、朱知录三首）

南楼风物一番新。春幕异斯民。岂但仁人恺弟，更兼政事如神。

人生最贵，荣登五马，千里蒙恩。只恐促归廊庙，去思有脚阳春。

朝中措

文章学业继家声。名誉压群英。早岁掀腾膴仕，如公富贵难并。

定膺丹诏，朱轮迅召，陶冶苍生。自是盐梅姿质，伫看大手调羹。

朝中措

先生德行冠南丰。锦绣作心胸。暂屈徒劳州县，文章后进宗工。

督邮纲纪，才高幕府，雅望尤崇。此去定膺光宠，且须满醉西东。

念奴娇（上张南丰生日）

桂华蟾魄，到中秋、只有人闻一六。浩渺清风因唤起，千里吹飞鸿鹄。碧落翻花，瑶空隐瑞，声节琅玕筑。板怀玉燕，此时嘉梦重育。

始信名在丹台，曈方八百，子已三千熟。麟脯灵瓜那更有，琼斝神仙醹醁。秋水春山，柳腰花面，一醉霓裳曲。长生清净，自然何用辟谷。

好事近

江上一江楼，楼上远山横翠。还更腰金骑鹤，引竹西歌吹。寿君春酒遣双壶，满引见深意。肯向龟荷香里，唤侬来同醉。

好事近

剑水霭欢声，喜庆间生人杰。一段葱葱佳气，扇熏风时节。今朝银艾佐琴堂，争把寿香祐。去去凤皇池上，见龟巢连叶。

柳长春（上董倅）

梅喜先春，雁惊未腊。于门瑞气浮周匝。正当月应上弦时，长庚梦与良辰合。

螺水恩浓。旴江德洽。寿杯劝处燃红蜡。明年此际祝遐龄，贺宾一一趋东阁。

武陵春（上马宰）

又是新逢三五夜，瑞气霭氤氲。万点灯和月色新。桃李倍添春。

花县主人情思好，行乐逐良辰。满引千钟酒又醇。歌韵动梁尘。

临江仙（上祝丞）

天祐炎图生国瑞，蓝田暂屈英僚。始知文宿降璇霄。中元前五日，七夕后三朝。

江斅风流临此政，少年潇洒奇标。行看峻擢相熙朝。功名前稷契，寿算等松乔。

喜迁莺（上魏安抚）

商飚轻透。动帘幕飞梧，乱飘庭□。瑞气氤氲，沈檀初爇，烟喷宝台金兽。黄花美酒。天教占得，先他时候。诞元老，庆有声，此夕降生华胄。

欢笑。宜称寿。弦管鼎沸，宫商方频奏。满捧瑶卮，华堂歌舞，拍转金钗斜溜。朱颜绿鬓，殷勤深愿，镇长如旧。叹滨海，道难留，指日荣迁飞骤。

鹊桥仙（上张宣机）

云峰初敛，秋容如洗，庭院金风初扇。葱葱佳气霭侯门，信天上、麒麟乍见。

祝君此去，飞黄腾踏，日侍凝旒邃冕和羹调味早归来，坐看取、蓬莱清浅。

柳梢青（拾遗）

晴雪楼台，试灯帘幕，适是元宵。罗绮娇春，帝城风景，今夜应饶。

争知我系如匏，便□月良天任教。早闭柴门，从他箫鼓，细打轻敲。

贺新郎

世谛人多错。阿谁将、虚名微利，放教轻著。万事莫非前定了，选甚微如饮酌。算徒诧、龙韬豹略。纵使龙头安尺木，更从教、豹变生三角。浑是梦，恍如昨。

吾庐自笑常虚廓。对残编、磨穿枯砚，生涯微薄。负郭田园能有几，随分安负守约。要不改、箪瓢颜乐。西掖北扉终须到，且嘲风咏月常相谑。更要甚，万金药。

东坡引

茅斋无客至。冰砚冻寒泚。南枝喜入新诗里。恼人频嚼蕊。因思去腊江头醉。倚动客兴伤春意。经年自叹人如寄。光阴如捻指。光阴如捻指。

满庭芳

风力驱寒，云容呈瑞，晓来到处花飞。遍装琼树，春意到南枝。便是渔蓑旧画，纶竿重、横玉低垂。今宵里，香闺邃馆，幽赏事偏宜。

风流金马客，歌鬟醉拥，乌帽斜□。问人间何处，鹏运天池。且共周郎按曲，音微误、首已先回。同心事，丹山路稳，长伴彩鸾归。

杏花天

乍凉淅淅风生幕。人独在、朱栏翠阁。吹箫信杳炉香薄。眉上新愁又觉。

从前事、拟将拚却。梦不断、花梢柳萼。一杯睡起谁同酌。斜日阴阴转角。

临江仙

远岫螺头湿翠，流霞赪尾疏明。断虹斜界雨新晴。烟村灯火晚，江浦画难成。

我向其间泛叶，终朝露渚风汀。老来心事最关情。不堪三弄笛，吹作断肠声。

辊绣球（和康伯可韵）

流水奏鸣琴，风月净、天无星斗。翠岚堆里，苍岩深处，满林霜腻，暗香冻了，那禁频嗅。

马上再三回首。因记省、去年时候。十分全似，那人风韵，柔腰弄影，冰腮退粉做成清瘦。

眼儿媚

南枝消息杳然间。寂寞倚雕栏。紫腰艳艳，青腰袅袅，风月俱闲。

佳人环佩玉瓓珊。作恶探花还。玉纤捻粟，樱唇呵粉，愁点眉弯。

菩萨蛮

日高犹恋珊瑚枕。羞红不忿花如锦。双燕运芹泥。燕归人未归。

纵饶梳洗罢。朱户何曾跨。寂寞小房栊。回文和泪封。

鹧鸪天

落魄东吴二十春。风流诗句得清新。今年却恨花星照，再见温卿与远真。（京口妓魁赵柔陈玉。）

分楚佩，染巫云。赤绳结得短花茵。若非京口初相识，安得毗陵作故人。

浪淘沙

绿树转鸣禽。已是春深。杨花庭院日阴阴。帘外飞来双语燕，不寄归音。

旧事懒追寻。空惹芳心。天涯消息远沈沈。记得年时中酒后，直至而今。

谒金门

春睡足。帘卷翠屏山曲。芳草沿阶横地轴。垂杨相映绿。暗忆旧欢难续。又是禁烟传烛。陌上踏青新结束。秋千谁共促。

侍香金童

一种春光，占断东君惜。算秾李、昭华争并得。粉腻酥融娇欲滴。端的尊前，旧曾相识。

向夜阑、酒醒霜浓寒又力。但只与、冰姿添夜色。绣幕银屏人寂寂。只许刘郎，暗传消息。

菩萨蛮

新晴庭户春阴薄。东风不度重帘幕。第几小兰房。雏莺初弄黄。

悄寒春未透。不解寻花柳。只恐渐春深。愁生求友心。

清平乐

紫箫声断。窗底春愁乱。试著春衫羞自看。窄似年时一半。一春长病厌厌。新来愁病重添。香冷倦熏金鸭，日高不卷珠帘。

好事近

齿颊带余香，罄咳总成珠玉。剪碎袖罗花片，点金觥春绿。玉鱼花露自清凉、涓涓在郎腹。犹胜望梅消渴，对文君眉蹙。

品令

好事客。宫商内、吟得风清月白。主人幸有豪家意，后堂煞有春色。

花压金翘俏相映，酒满玉纤无力。你若待我些儿酒，尽吃得、尽吃得。

武陵春

落了丹枫残了菊，秋色苦无多。谁唤西风泣泪罗，吹恨入星河。

碧枝头金粟闹，曾乖翠云窝。重柔檀英忆两娥。无奈冷香何。

