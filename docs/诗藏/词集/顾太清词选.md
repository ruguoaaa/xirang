顾太清词选 清 顾春


顾太清词选

顾太清(1799—1877)，大清第一女词人。满洲镶蓝旗人，名春，字梅仙，又字子春，号太清，又号云槎外史。为清高宗曾孙奕绘贝勒侧室。著有《天游阁集》诗集7卷，《东海渔歌》词集6卷，晚年著有小说《红楼梦影》。太清词飘逸灵动，浑然天成，位大清四大女词人(顾太清，吴藻，吕碧城，徐灿)之首，其与夫君奕绘的诗词唱和亦堪称一绝。

    浪淘沙
碧瓦指离宫，楼阁玲珑，遥看草色有无中，最是一年春好处，烟柳空蒙。
湖水自流东，桥影垂虹，三山秀气为谁钟？武帝旌旗都不见，郁郁蟠龙。

    长相思    为陈素安姊画梅小幅
深胭脂，浅胭脂。细蕊繁英压满枝，清香入梦迟。
乍开时，欲谢时。铁干铮铮瘦影欹，东风任意吹。

    忆秦娥
情萧索，啼鸦过尽春寒作。春寒作，春城十里，月明吹角。
哀音一片伤凄绝，黄昏更觉东风恶。东风恶，深深庭院，重重帘幕。

    海棠春    海棠
扶头怯怯娇如滴，照银烛、千金一刻。叶补翠云裘，花缀胭脂色。
华清浴罢疑无力，更生受、东君护惜。亭北牡丹花，试问谁倾国?

    鹊桥仙    梦石榴婢
一年死别，千年幽恨，尚忆垂髫初会。眼前难忘小腰身，侍儿里、此儿为最。
悠悠往事，不堪回首，空堕伤心清泪。夜深时有梦魂来，梦觉后、话多难记。

    贺圣朝     秧歌
满街锣鼓喧清昼，任狂歌狂走。乔装艳服太妖淫，尽京都游手。
插秧种稻，何曾能够？古遗风不守。可怜浪费好时光，负良田千亩！

    燕归梁
得意东风快马蹄，细草沙堤，几枝丰艳照清溪。垂杨外，小桥西。
写来还恐神难似，肥和瘦，要相宜。 碧纱窗下倩君题，聊记取，旧游时。

    
眼儿媚
自笑当年费苦吟，陈迹梦难寻。几卷诗篇，几张画稿，几许光阴。
唾壶击碎频搔首，磨灭旧胸襟。而今赢得，千丝眼泪，一个愁心。

    踏莎行
幻影浮泡，原无凭据。个中变化纷如缕。也生欢喜也生愁，其间似有通神处。
念切情真，千头万绪。相逢未准飘然去。轻如蝴蝶腻如云，寒衾不耐天明雨。

    南柯子    中元由金顶山回南谷山中书所见
溪谷生凉意，肩舆缓缓游，连林梨枣缀枝头，几处背荫蓠落挂牵牛。
远岫云初歇，斜阳雨乍收，牧踪樵径细寻求，昨夜骤添溪水绕屯流。

    杏花天   同游南谷，云林先返，怅然赋此
倚楼目送人归去，望不尽、杏花深处。香车转过山前路，苦被垂杨遮住。
方七日、唱予和汝。匆匆返去而不顾。虽云小别愁难诉，彼此相思情互。

    风光好     春日
好风光，渐天长。正月游蜂出蜜房、为人忙。
探春最是沿河好，烟丝袅。谁把柔条染嫩黄，大文章。

    步蟾宫   至日
黄钟律吕吹葭管，渐风日、阳和向暖。诗书相对坐晴窗，看野马、纷纷过眼。
五纹谁计丝长短，且图个、昼长一线。自知不共世人妆，何必问、画眉深浅。

    南乡子   云林招游三官庙看海棠，不果行，用来韵答之
正好看花天，漠漠轻阴扬柳烟。最是海棠娇太甚，跹翩。半要人怜半自怜。
风信莫狂颠，艳色能留几日鲜。分付封姨休扫却，飞仙。似带余酲晚更妍 。

    喝火令   己亥惊蛰后一日，雪中访云林，归途雪已深矣。遂题小词，书于灯下
久别情尤热，交深语更繁。故人留我饮芳樽。已到雅栖时候，窗影渐黄昏。
拂面东风冷，漫天春雪翻。醉归不怕闭城门。一路琼瑶，一路没车痕。一路远山近树，妆点玉乾坤。

    玉楼春   过枣花寺看牡丹
扶头雾雨催春尽，十日旧游花尚嫩。东风一夜损芳菲，满地落红深几许？
风前弱絮吹成阵，栏外绿阴经雨润。回头一笑嘱花王，来岁花开仍过问。

    金缕曲    上定郡王筠邻主人
人世诚难料。叹英雄、未完夙志，天何草草。母子孤孀无人问，谁许王孙哀告。空骚首、难舒怀抱。可也九泉能念我，掩啼痕独向风前悼。写不尽，招魂稿。
沈忧损性成颠倒。感青天、一声霹雳，阴霾都扫。拯救生民稍援手，泛出慈航仙棹。更无尽、神光普照。虽有覆盆终解释，此生恩拟向来生报。聊献上，陈情表。

    意难忘    哭云林妹
十载思量。幸莲舆北上，重赌容光。芳颜仍似玉，云鬓却成霜。相把袂，语悲伤。说离乱兵荒。叹年来，惊惊恐恐，无限凄惶。
忽然病入膏肓。是长途辛苦，体不禁当。君心应自在，我意竟难忘。持素手，断柔肠。问去者何方？望魂兮，望魂兮早降，享我杯浆。

    醉春风    雨后过和鸣馆，主人留饮。北窗外榴花一株，高过檐芽，翠叶扶疏，绛英烂漫，予戏名曰一丈榴。归来谱此。
趋近高人馆，不避泥涂烂。多情留客具盘飧，劝，劝，劝。酒泛金杯，菜香犀箸，瓜陈玉碗。
雨过闲庭院，风引轻罗扇。主人含笑嘱回头，看，看，看。窗外新栽，榴花一丈，绿阴遮满 。

    一剪梅    月夜独酌
寂寞空庭月一方。窗里灯光，帘外天光。深杯独酌耐微凉，诗尽枯肠，酒满愁肠。
交枝花影不成行。纔下回廊，又上东墙。三更敲过夜何长，收拾匡床，炷好炉香。

    探春慢    春阴
九十韶光，清明过了，一年春色将尽。雨洒芳田，烟霏深院，偏是清阴惹困。燕子来时候，已辜负、几番花信。海棠零落闲庭，风飘万点成阵。
懊恼留春不住，算只有陌头，杨柳勾引。漠漠情怀，恹恹天气，况又阴情无准。多少伤心处，奈岁月、暗催双鬓。对酒当歌，回头往事休论。

    虞美人    雨中答湘佩
秋来比似春时瘦，空度如年昼。喓喓虫语报西风，早又银一叶落梧桐。
经旬霪雨难寻胜，积水连花径。苔痕草色映罗襟，时有竹梢相触似鸣琴。

    碧芙蓉   雨后由三官庙同云林、纫兰过尺五庄看荷花作
一带小红桥，同倚画栏，池面荷靓。飐飐芦梢，立蜻蜓不定。新雨过、璚珠万点，荡流霞、妙莲香冷。听垂杨岸，几树鸣蝉，催起游人兴。
虚亭萦曲沼，望不尽、绿叶千柄。隔水盈盈，似美人临镜。雪冰藕、凉生罗袂，泛清樽、风吹酒醒。断云残照，渐花外、天光向暝 。

    金缕曲    王子兰公子寿同寄词见誉，谱此致谢
今古原如此。叹浮生、飞花飘絮，随风已矣。落混沾茵无定相，最是孤臣孽子。经患难、何曾容易。况是女身芜薄命，愧樗材枉受虚名被。思量起，空挥涕。
古人才调诚难比。借冰丝、孤鸾一操，安排宫征。先世文章难继绪，不过扶持培置。且免个、鹑衣粟米。教子传家惟以孝，了今生女嫁男婚耳。承过誉，感无己。

    暗香疏影    自题淡月疏梅
昏黄淡月。侵水边篱下，缟衣莹洁。仙骨珊珊，占断小园风景别。认取朦胧影子，娴雅处、丰姿清绝。恍又是、水面低窥，窗外一枝瞥。
羞与众芳摇落，孤高竟不与、众芳争悦。冷淡生涯，冰玉精神，耐到东风时节。寻檐写出罗浮稿，忍便共、凡花轻折。任横斜、素壁移灯，印上半林香雪。

    金缕曲    咏白海棠
洞户深深掩。笑世间、浓脂腻粉，那般妆点。认取朦胧明月下，不许东风偷飐。偏触动，词人系念。昨日微阴今日雨，好春光有限无余欠。肯为我，一时暂。
冰绡雾縠谁烘染？爱依依、柔条照水，靓妆清艳。墙角绿阴槛外影，印上芸窗冰簟。隔一片，清阴黯澹。不是封姨情太薄，是盈盈树底魂难忏。春欲暮，易生感。

    金缕曲    送屏山姊扶柩旋里
岂是无情者。送将归、家山安葬，聪聪车马。此去长途须保重，仔细雨天风夜。况已是、暮年人也。卅载交情如手足，怅离怀、多少伤心话。难把你，车儿把。
牵衣执手偏难舍。盼鱼书、总然数字，也须亲写。我本多愁君善病，两地情牵意惹。梦不到、横河宅舍。硬着心肠真个去，此时情、何日方能罢。相思泪，风前洒。

    江城子    题孙子勤西溪纪游图
西溪溪水拍天长，放游船，足留连。一片芦梢飞雪满前滩。仙侣同舟归去晚，夕阳下，起寒烟。
乘流欲上白云间，小桥边，浪花圆。只有忘机鸥鹭对人间。回首茅庵红叶里，僧送客，倚栏干。

    定风波    谢云姜妹赠蜜渍荔支
冰雪肌肤裹绛纱，者般滋味产天涯。二十七年风景变，曾见。连林闽海野人家。
何必更求三百颗，珍果。数枚直比服丹砂。恰好嫩凉秋雨后，消受。感君高义转咨嗟 。

    清平乐    二月十日，金夫人惠芸薹菜，予不食此味廿六年矣。遂以短词记之
春风春雨，酝酿春如许。三十六陂芳草路，尚记昔年游处。
漠漠翠羽金英，菜花开近清明。好是江南二月，者般滋味香清 。

    醉春风    自题画梅，用竹叶庵韵
暖室香成阵，老干涂红粉。梅花窗子月明时，忖，忖，忖。山意冲寒，湖光压碧，乍传春信。
绿点苔衣衬，不许风吹损。梦为蝴蝶到罗浮，问，问，问。疏影横斜，暗香浮动，谁能拘紧？

    金缕曲    自题听雪小照
兀对残灯读。听窗前、萧萧一片，寒声敲竹。坐到夜深风更紧，壁暗灯花如菽。觉翠袖、衣单生粟。自起钩帘看夜色，压梅梢万点临流玉。飞雪急，鸣高屋。
乱云黯黯迷空谷。拥苍茫、冰花冷蕊，不分林麓。多少诗情频在耳，花气熏人芳馥。特写入、生绡横幅。岂为平生偏爱雪，为人间留取真眉目。阑干曲，立幽独。

    浪淘沙
人世竞无休，驿马耕牛。道人眉上不生愁。闲把丹书窗下坐，此外何求?
光景去悠悠，岁月难留。百年同作土馒头。打叠身心安稳处，顺水行舟。

    浣溪沙   立春前三日咏盆中茉莉。
南北从来气候差，立春杨柳未舒芽。洞中先见素馨花。
一线柔风摇翠叶，满枝香雪缀璚葩。水仙气味略差些 。

花气袭人喜欲狂，花前对酒乐非常。美人名字有余香。
粤海炎天纔菉蔌，燕京腊月已芬芳。从今休说小南强。

    定风波    恶梦
事事思量竟有因，半生尝尽苦酸辛。望断雁行无定处，日暮，鹡鸰原上泪沾巾。
欲写愁怀心已醉，憔悴，昏昏不似少年身。恶梦醒来心更怕，窗下，花飞叶落总惊人。

    浪淘沙    春日同夫子游石堂，回经慈溪见鸳鸯无数，马上成小令
花木自成蹊，春与人宜。清流荇藻荡参差。小鸟避人栖不定，飞上杨枝。
归骑踏香泥，山影沈西。鸳鸯冲破碧烟飞。三十六双花样好，同浴清溪。

    金缕曲    芸台相国属题宋本金石录
日暮来青鸟，启瑶函、纸光如砑，香云缥缈。风雅唱随夸漱玉，夏鼎商彝细考。聚绝世、人间瑰宝。几易沧桑悲散落，剩琳琅小束雕镌妙。揅经室，为长保。
相公白发亲雠校。拥书城、玉台仙侣，况兼同好。南渡烽烟惊琐尾，不尽乱离怀抱。更谁究、言妖颠倒。赖有名言为昭雪，按编年、证取宣文老。蝇点璧，净如扫 。

    好事近   过枣花寺看牡丹，是时花尚含苞
将近牡丹时，已是海棠零落。祝尔早些开者，怕东风担阁。
匆匆古寺暂分襟，执手更相约。十日重来恰好，定看花南郭。

    传言玉女    雪夜不寐
一夜风威，灯晕疏窗微照。云母屏风，护罗帏寒峭。黄花影里，数尽更筹多少？新愁旧闷，竟难忘了。
多病何堪，纷绪乱、萦怀抱。茶铛药裹，扬轻烟香杳。棱棱瘦骨，顾影翻然成笑。游仙有梦，也成颠倒。

    江城子    落花
花开花落一年中，惜残红，怨东风。恼煞纷纷，如雪扑帘栊。坐对飞花花事了，春又去，太勿匆。
惜花有恨与谁同！晓妆慵，忒愁侬。燕子来时，红雨画楼东。尽有春愁衔不去，无才思，是游蜂。

    江城子    记梦
烟笼寒水月笼沙，泛灵槎，访仙家。一路清溪双桨破烟划。才过小桥风景变，明月下，见梅花。
梅花万树影交加，山之涯，水之涯。澹宕湖天韶秀总堪夸。我欲遍游香雪海，惊梦醒，怨啼鸦。

    如梦令    送春
昨日送春归了，枝上残红渐少。帘外绿阴多，满地落花谁扫？休扫，休扫，一任东风吹老。

    苍梧谣
听，黄鹤楼中三两声。仙人去，天地有余青。

    苍梧谣    正月三日自题墨牡丹扇
侬，淡扫花枝待好风。瑶台种，不作可怜红。

    冉冉云    雨中张坤鹤过访
秋雨潇潇意难畅。忽敲门、道人来访。玄都客、谈论海天方丈。全不管，世间得丧。
惟有真知最高尚。一任他、你争我让。把身心、且自忘忧颐养。阅尽古今花样。

    风光好    春日
好时光，恁天长。正月游蜂出蜜房，为人忙。
探春最是沿河好，烟丝袅。谁把柔丝染嫩黄， 大文章。

    忆江南    题唐伯虎江南水村五首
江南村，桑柘一村村。万点鸭儿浮远岸，儿家稚子候柴门，风雨近黄昏。

    入塞     盆梅
好花枝，正清香欲破时。似《霓裳》一曲，奏罢下瑶池。红也宜，白也宜。
小楼夜凉月影移，短屏山，衾冷梦迟。洞天深处护冰姿。蜂不知，蝶不知。

    定风波   雨中海棠
晓起庭除积落花，乱红和雨受风斜。惟许荼蘼同一梦，相共。飘零残粉卸韶华。
满树轻阴垂绿绶，剩有。翩翩碎影护檐牙。切莫东风尽吹落，斟酌。枝头红萼暂留些。

    琵琶仙    题琵琶妓陈三宝小像
歌舞风光，十三岁、索五千金高价。休矜燕子轻盈，腰肢更娇奼。春院静、琵琶一曲，也应算、调高和寡。十里湖光，无边山色，花底游冶。
恍疑是、苏小当年，又疑是、秋娘未曾嫁。眉目本然清楚，被旁人偷写。争不似、浔阳湓浦，抱檀槽、感动司马。好称珠勒金鞍、许谁迎迓？

    看花回    题湘佩妹梅林觅句小照
忽见横枝近水开，香逐风来。惜花人在花深处，倚绿筠、几度徘徊。前身明月是，应伴寒梅。
冰作精神玉作胎，天付其才。怕教风信催春老，捻花枝、妙句新裁。暗香疏影里，立尽苍苔。

    庭院深深   杏庄婿属络纬美人团扇
开到黄花秋老，凉风吹过妆楼。云鬓宫样罢梳头。绮窗无个事，晓日上帘钩。
细检瓜瓤菜叶，爱听络纬声幽。持来素手慢凝眸。想因观物化，应不解悲秋。

    醉红妆     自题海棠折扇
木欣欣兮春向荣。试新妆，出华清。宿醒未解尚懵腾，娇无那，画栏凭。
碎红滴落染猩猩。昨宵雨，晓寒轻。特为玉楼人作画，三五朵，一枝横。

    凌波曲    题吹笛仕女团扇
西风露零，高楼笛声。无端吹起离情，落梧桐叶轻。
三更四更，云窗未扃。小蟾斜影分明，挂栏干正平。

    鹧鸪天    为盂文郡君写冬花小幅并题
窗外寒梅报早春，山茶红绽十分新。宓妃小试凌波袜．意态由来画不真。
天上果，世间因，花枝常对玉堂人。夜来睡起含章殿，疏影婷婷是化身。

    金缕曲    题刘季湘夫人《海棠巢乐府》
小雅离骚旨。好文章、半生事业，千秋名字。迭雪裁冰词绝妙，不共吹花嚼蕊。早称出、拖金衣紫。天际灵风飘玉叶，海棠巢、万点胭脂醉。三复读，羡无已。
一轮明月前身是。迥超尘、海镜流珠，寒茫万里。羞煞凡间儿女语，锦瑟朱弦清丽。使听者、洋洋盈耳。肃肃雍 雍廊庙器，岂寻常、粉黛娇容止。想老笔，更精粹。

    东风齐著力     水波
燕子来时，迴塘向暖，野水烟生。刚胜柔絮，初泛落花轻。慢慢垂杨曲沼，才添了、几点浮萍。鱼苗长，生机浩荡，恰趁新晴。
雾縠太轻盈。波细细、参差碧浪纵横。遥天倒影，渺渺动柔情。好是东风消息，吹不定，似皱还平。天涯路，一篙新涨，万里春程。

    南乡子     惜花词
一夜妒花风，吹过栏干第几重？何事封姨情太薄，匆匆，零落深丛与浅丛。
春冷逼房栊，晓起开帘扫落红。风势未停天又雨，濛濛，乱卷飞花小院中。

    早春怨   春夜
杨柳风斜，黄昏人静，睡稳栖鸦。短烛烧残，长更坐尽，小篆添些。
红楼不闭窗纱，被一缕、春痕暗遮。淡淡轻烟，溶溶院落，月在梨花 。

    金缕曲    题姚珊珊小像
何处春风面？画图中、云鬟倭鬌，羽衣轻软。似有游魂招不得，难写寸心幽怨。丝不尽、春蚕在茧。离合神光空有梦，梦高唐路杳情无限。阳台女，更谁见？
珊珊月下来何晚。是耶非、恍惚曾闻，筠箫象管。公子凭虚卿薄命，对影徒增浩叹。好事者、新词题满。倩倩真真呼不应，惹相思海上三山远。人间事，本如幻。

    江城梅花引    雨中接云姜信
故人千里寄书来。快些开，慢些开。不知书中安否费疑猜。别后炎凉时序改，江南北，动离愁，自徘徊。徘徊、徘徊、渺予怀。
天一涯。水一涯。梦也、梦也，梦不见，当日裙钗！谁念西风翘首寸心灰？明岁君归重见我，应不是，别离时，旧形骸！

    浪淘沙慢
又盼到、冬深不见，故人消息。况当雪后，几枝寒梅，绿萼如滴。对暗香疏影思佳客。细思量、两地相思，怕梦里、行踪无准，各自都成悲戚。
无极。九回柔肠，十分幽怨，不啻海角天涯，难寄伤心泪，虽暂成小别，也劳心力。回首当初，在众香国里花同惜。
最无端、寒来暑往，天天使人疏隔。问何时、共倚栏干曲，坐西窗剪烛，千言与万语，叨叨不尽，说从前相忆。

    回文诗
秋江一钓野情闲，赤叶枫林映碧滩。游子客途乡渺渺，寺楼山曲路漫漫。
幽窗夜火孤村远，阔岸荒沙落月残。舟泊晚凉初过雁，愁生更尽望江寒。

台高接影云山远，漠漠烟溪碧绕廊。回浪细翻平柳岸，小舟轻荡乱花塘。
罍樽泻露清珠晓，簟枕浮光素月凉。苔径覆篁新过雨，晚蝉鸣处动荷香。

    玉房怨
元宵夜，兀坐灯窗下。问苍天，人在谁家？恨玉郎，全无一点直心话。叫奴欲罢不能罢。吾今合口不言他。
论交情，曾不差。染尘皂，难说清白话。恨不得、一刀两断分两家。可怜奴、手中无力能抛下。我今设一计，教他无言可答。
(按: 藏了从一到十的数字: 第一句，“元”字去掉“兀”是一；第二句，“天”字不见了“人”是二；第三句，“玉”字“无一点直”是三；第四句，繁体“罢”字没有“能”是四；第五句，“吾”字“舍口”是五；第六句，“交”字“曾不差”即不要“Ｘ”，是六；第七句，“皂”字“难说清白”即不要“白”，是七；第八句，将“分”字“一刀两断”是八；第九句，“抛”字没有了“手”旁和“力”，是九；第十句，“计”字“无言”是十)

    高山流水   南谷清风阁落成     (和丈夫奕绘的词)
群山万壑引长风，透林皋、晓日玲珑。楼外绿阴深，凭栏指点偏东。浑河水、一线如虹。清凉极，满谷幽禽啼啸，冷雾溟蒙。任海天寥阔，飞跃此身中。
云容。看白云苍狗，无心者、变化虚空。细草络危岩，岩花秀、媚日承红。清风阁，高凌霄汉，列岫如童。待何年归去，谈笑各争雄。
(奕绘原词：山楼四面敞清风，俯深林，户牖玲珑。雨后凭栏，直望尽海云东。栏干外、影接垂虹。夕阳转，满壑松涛浩浩，花露蒙蒙，拥邺侯书架，老我此楼中。
从容。启云窗高朗，微凉夜、秋纬横空。襟袖拂星河，鸡三唱、晓日通红。同志者、二三良友，侍立青童。问茫茫宇宙，屈指几豪雄。)

    鹧鸪天    上巳同夫子游丰台
南郭同游上巳天，小桥流水碧湾环。海棠婀娜低红袖，杨柳轻盈荡绿烟。
花艳艳，柳翩翩，断魂花柳又春残，夕阳影里双飞蝶，相逐东风下菜田。

    高山流水     听琴  社中课题
七条弦上写柔情。一丝丝、弹动秋声。风拍小帘栊，花阴恰有人听。芭蕉影、隔住红灯。分明是，流水高山绝调，戛玉敲冰。是幽兰制佩，腕底散芳馨。
泠泠。虚空度鸿雁，寒浦外，水静沙平。何处怨苍梧，送落叶舞风轻。掩朱帷、拍缓弦停。夜深也，还怕纤纤素指，错点明星。默无言、恍若江上数峰青。

    满江红
归去来兮，怕君去，少留君坐。说不尽、离愁彼此，泪随声堕。野店长途当自爱，脂车秣马须亲课。报平安两字寄书频，君休惰。
新年事，匆匆过；冰初解，东风大。隔江关千里，相思无那。今日分襟何日见? 观音不管人些个。听一声珍重去难留，伤心我。

    鹧鸪天     冬夜听夫子论道，不觉漏三更矣，盆中残梅香发，有悟赋此
夜半谈经玉漏迟，生机妙在本无奇。世人莫恋花香好，花到香浓是谢时。
蜂酿蜜，蚕吐丝，功成安得没人知？恒沙有数劫无数，万物皆吾大导师。

    意难忘    自题梅竹双清图
一径幽香。傍猗猗修竹，疏影彷徨。横斜深院宇，冷艳小池塘。才雪后，乍芬芳。尽无语持觞。向夜阑、巡檐索句，特费思量。
相思难话衷肠。想佳人空谷，一样情伤。帘栊灯黯黯，篱落月昏黄。多少事，意难忘。似不自禁当。更怕他新愁旧梦，虚度年光。 

    醉翁操    题云林<湖月沁琴图>小照
悠然。长天。澄渊。渺湖烟。无边。清辉灿灿兮婵娟。有美人兮飞仙。悄无言，攘袖促鸣弦。照垂杨、素蝉影偏。
羡君志在，流水高山。问君此际，心共山间水间? 云自行而天宽，月自明而露漙。新声和且圆，轻微徐徐弹。发曲散人间，月明风静秋夜寒。

    一丛花    题云林
连枝玉树羡君家，天与好才华。知名彼此情先熟，恨万重、水障云遮。今始见君，神情散朗，清洁比梅花。
新诗示我妙无加，词调更堪夸。丹青更有生花笔，写湖山、翠霭朱霞。咳唾成珠，池塘结梦，春草遍天涯。

    步蟾宫     自题画扇
沈沈庭宇闲清昼，惜春去、怕春消瘦。为花写出好精神，展纨紊、粉融脂溜。
徽风不许丝儿透，看颜色、年年依旧。碧桃深处海棠开，低枝上、翠禽同宿。

    浪淘沙    梦游一处曰天籁寺。壁间有词，牢记半阙，醒即笔之于简
楼外雨初晴，人倚云屏。月华如水照吹笙。多事夜寒添半臂，春也无情。
残烛尚荧荧，好梦初惊。纱窗晓色已平明。天籁不知何处寺，一片虚灵。

    更漏子    怀云林
雨丝丝，风细细，尽是销魂滋味。风细细，雨丝丝，相思十二时。
我忆君，君忆我，两意一无不可。君忆我，我忆君，愁肠似转轮。

    金缕曲     题《花帘词》寄吴苹香女士，用本集中韵
何幸闻名早。爱春蚕、缠绵作茧，丝丝萦绕。织就七襄天孙锦，彩线金针都扫。隔千里、系人怀抱。欲见无由缘分浅，况卿乎与我年将老。莫辜负、好才调。
落花流水难猜料。正无妨、冰弦写怨，云笺起草。有美人兮倚修竹，何日轻舟来到? 叹空谷、知音偏少。只有莺花堪适兴，对湖光山色舒长啸。愿寄我、近来稿。

    浪淘沙    正月闻雁忆云姜
别后计行邮，将到扬州。相思一日似三秋。恼煞雁行天上字，字字离愁。
回首忆春游，花底勾留。奈何岁月太悠悠。数至海棠开日近，不见归舟。

    迎春乐   乙未新正四日看钊儿等采茵蔯
东风近日来多少？早又见蜂儿了。纸鸢几朵浮天杪，点染出晴如扫。
暖处有星星细草，看群儿绿阶寻绕，采采茵蔯芣苢，提个篮儿小。

    惜分钗   看童子抖空中
春将至，晴天气，消闲坐看儿童戏。偕天风，鼓其中。结采为绳，节竹为筒。空！空！
人间事，观愚智，大都制器存深意。理无穷，事无终，实则能鸣，虚则能容。冲！冲！

    鹧鸪天   傀儡
傀儡当场任所为，讹传故事惑痴儿。李唐赵宋皆无考，妙在妖魔变化奇。
驾赤豹，从文狸，衣冠楚楚假威仪。下场高挂成何用，刻木牵丝此一时。

    烛影摇红    听梨园太监陈进弹琴
雪意沉沉，北风冷触庭前竹。白头阿监抱琴来，未语眉先蹙。弹遍瑶池旧曲。韵泠泠，水流云瀑。人间天上，四十年来，伤心惨目。
尚记当初，梨园无数名花簇。笙歌缥缈碧云间，享尽神仙福。太息而今老仆，受君恩、沾些微禄。不堪回首，暮景萧条，穷途歌哭。

    祝英台近   潭拓龙潭
古松阴，幽涧底，流水漱山股。红叶寒烟，飞鸟自来去。苍茫草界羊踪，霜封樵径，石头滑、与夫相语。
酌清俎，穿林瑟毖风吹，阴崖望堆素。缥渺峰头，指点过来路。平临佛刹巍峨，钟声初起，梵音散、诸天花雨。

    风入松
乱山深处有人家，细路欹抖。长松万树围茅屋，响寒涛，天际青霞。曲涧平铺略彴，飞泉高挂檐牙。
幽人肥遁厌烦哗，云水生涯。携筇来有谈经客，露疏窗、萝薜周遮。陋室居之何陋？满堂金玉无加。 

    飞雪满群山      十五雪后
银海摇光，玉山霏素，平临万井烟村。嫩杨枝上，青帘高挂，飞来一缕春痕。 妙香生佛宇，恍行入、桃源洞门。花光照眼，花香染袖，花底醉游人。
禅院里、同登欢喜地，倚明窗西望，笑语欣欣。云笺佳句，朱弦法曲，何殊桃李春园。良辰容易过，且消受、香温酒温。夕阳才没，半城凉月天未昏。



奕绘词选

    念奴娇
十分怜爱，带七分羞涩，三分犹像。彤管琼琚留信物，难说无凭无据。眼角传言，眉头寄恨，约略花间遇。见人佯避，背人携手私语。
谁料苦意甜情，酸离辣别， 空负琴心许。十二碧峰何处是？化作彩云飞去。璧返秦庭，珠还合浦，缥缈神仙侣。相思寤寐，梦为蝴蝶相聚。

    高山流水
山楼四面敞清风，俯深林户牖玲珑。雨后一凭栏，直望尽海云东。栏干外，影接垂虹。夕阴转、满壑松涛浩浩，花露朦朦。拥邺候书架，老我此楼中。
从容。启云窗高期，微凉夜秋纬横空。襟袖拂星河，鸡三唱晓日通红。同志者二三良友，侍立青童。问茫茫宇宙，屈指几豪雄。

    意难忘    题太清梅竹双清图
心境悠然。正寒梅初发，疏映琅玕。清凉香雪海，幽僻竹林园。君不见，小帘前，正月色娟娟。照双清、高怀朗韵，叶淡花鲜。
同心其臭如兰。尽拈来微笑，悟处忘言。佳人翠袖薄，仙子石床寒。杯酒后，梦魂边。似暗惜芳年。惹相思闲情一片，画里难传。

    翠羽吟    以十金易得古玉笛一枝
赤羽旗，黑豹衣，大破蚩尤归。化被万方，洞庭张乐宴群妃。武功始成之曲，铙钹鼓角追随。遂继之、登歌清庙，黄钟十二宫移。
风起云卷落花飞， 冰弦轻泛，玉笛闲吹。此际虿鬟美目，两两素女、连蜷舞袖垂。仙仙百兽彼靡，哕哕鸣凤来仪。此乐今亡矣。此玉苗、不异当时。七孔玲珑陆离、五千年上手曾持。土花斑胶，幸未敲残，永世宝之。

    金续曲    题太清画白海棠扇头
离垢仙人境。认依稀、素衣缟袂，缤纷交映。十二玉楼春正好，万点轻琼相并。又离合、神光不定。雪溅烟霏香露滴，笑世间、桃李成蹊径。春睡起，晓装靓。
明珠翠羽朝临镜。韵憨憨、疏花隐叶，柔枝出梗。冷淡情怀娇态度，不奈迟迟昼永。更不奈、雨多风猛。碧水红拦幽艳处，问个中、风味何人领？请看取，画中影。

    生查子    记梦中句
相见十年前，相思十年后。江月阖庐城，春风恋纤手。
梦好合欢纔，梦短将离又。惆怅怅游人，梦绕寒山秀。


[清]徐德培为顾太清词集《东海渔歌》所作题词（代序）：

    绮罗香
饮水开场，樵风结局，占尽圣朝词史。一笛渔歌，宛似中峰突起。记当年，马上铜琶，挥葱玉，声凄雁水。甚稿掂，都属银潢，易安而后此居士。
遗编零落何处？差幸浦珠津剑，合成双美。妙笔锼冰，想象皓衣朱邸。只海棠，旧馆云迷。料万树，燕支香萎。最难忘，一握秋纨，匆匆交失臂。





