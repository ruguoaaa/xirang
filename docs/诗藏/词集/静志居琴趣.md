静志居琴趣 
朱彝尊

清平乐

齐心藕意，下九同嬉戏。两翅蝉云梳未起，一十二三年纪。
春愁不上眉山，日长慵倚雕阑。走近蔷薇架底，生擒蝴蝶花间。

四和香

小小春情先漏泄，爱绾同心结。唤作莫愁愁不绝，须未是，愁时节。
才学避人帘半揭，也解秋波瞥。篆缕难烧心字灭，且拜了，初三月。

生查子

刺绣在深闺，总是愁滋味。方便借人看，不把帘垂地。
弱线手频挑，碧绿青红异。若遣绣鸳鸯，但绣鸳鸯睡。

捣练子

烟袅袅，雨绵绵，花外东风冷杜鹃。独上小楼人不见，断肠春色又今年。

菩萨蛮

低鬟十八云初约，春衫剪就轻容薄。弹作墨痕飞，折枝花满衣。
罗裙百子褶，翠似新荷叶。小立敛风才，移时吹又开。

卜算子

残梦绕屏山，小篆消香雾。镇日帘栊一片垂，燕语人无语。
庭草已含烟，门柳将飘絮。听遍梨花昨夜风，今夜黄昏雨。

忆少年

飞花时节，垂杨巷陌，东风庭院。垂帘尚如昔，但窥帘人远。
叶底歌莺梁上燕，一声声，伴人幽怨。相思了无益，悔当初相见。

渔家傲

淡墨轻衫染趁时，落花芳草步迟迟。行过石桥风渐起。香不已，众中早被游人记。
桂火初温玉酒卮，柳阴残照柁楼移。一面船窗相并倚。看渌水，当时已露千金意。

如梦令

横塘答斜日照扉，松钗柳带依依。犹记石桥下，绿阴小舫催归。花飞，花飞，独自水上湔衣。

秦楼月

春眠足，画楼十二屏山六。屏山六。柔波不断，远峰难续。
庭前种尽相思木，机中织就相思曲。相思曲，看朱成碧，视丹如绿。

朝中措

兰桡并载出横塘，山寺踏春阳。细草弓弓袜印，微风叶叶衣香。
一湾流水，半竿斜日。同上归艎。赢得渡头人说，秋娘八配冬郎。

瑶花 午梦

日长院宇，针绣慵拈，况倚阑无绪。翡帷翠幄看尽展，忘却东风帘户。芳魂摇漾，渐听不分明莺语。逗红蕉叶底微凉，几点绿天疏雨。
画屏遮遍遥山，知一缕巫云，吹堕何处。愁春未醒，定化作，凤子寻香留住。相思人并，料此际，惊回最苦。亟丁宁池上杨花，莫便枕边飞去。

鹊桥仙 十一月八日

一箱书卷，一盘茶磨，移住早梅花下。全家刚上五湖舟，恰添了个人如画。
月弦新直，霜花乍紧，兰桨中流徐打，寒威不到小蓬窗，渐坐近越罗裙衩。

天仙子

小棹若邪乘晓入，苎萝人已当风立。好春不雨但浓阴，铅水急。溪纱湿，丽草云根香暗拾。

又

小阁春寒烟乍禁，炉香先润鸳鸯锦。低帷才悔杀明灯，花影浸。窗棂渗，斜月一条刚到枕。

南歌子

忍泪潜窥镜，催归懒下阶。临去不胜杯。为郎回一盼，强兜鞋。

芙蓉月

蛮府辍棹时，梅熟处日日阑风吹雨。无心好梦，早被行云勾住。难道今番是梦，梦里分明说与。留不得，翠衾凉，珠泪飘残蜜炬。
啼鹃满山树。谢多情小鸟，劝侬归去。秋期过了，夜月寒生南浦。执手枯荷池上，宛种玉。亭东路。贪梦好，问柔魂，可曾飞度。

眼儿媚

那年私语小窗边，明月未曾圆。含羞几度，已抛人远，忽近人前。
无情最是寒江水，催送渡头船。一声归去，临得又坐，乍起翻眠。

鹊桥仙

辛夷花落，海棠风起，朝雨一番新过。狸奴去后绣墩温，且伴我日长闲坐。
笑言也得，欠伸也得，行处丹鞋婀娜。簸钱斗草已都输，问持底今宵偿我。

行香子

蚕月桑津，轻浪鱼鳞。好风光最易愁人。相逢休便，闲却残春。待播船回，游骢去，又因循。
歌罢梁尘，舞散花茵。下楼梯帘外逡巡。有绿并坐，不在横陈。话夜阑时，人如月，月如银。

增字渔家傲

百蝶仙裙风易袅。藕覆低垂，浅露惊鸿爪。元夕初过寒尚峭。呼别棹，雪花点点轻帆杪。
别院羊灯收未了。高揭珠帘，特地留人照。众里偏他回避早。猜不到，罗帏昨夜曾双笑。

金缕曲

枕上闲商略，记全家元夜看灯，小楼帘幕。暗里横梯听点屐，知是潜回香阁。险把个玉清追着。径仄春衣风渐逼，惹钗横翠凤都惊落。三里雾，旋迷却。
星桥路返填河鹊。算天孙已嫁经年，夜情难度。走近合欢床上坐，谁料香含红萼。又两暑三霜分索。绿叶清阴看总好，也不须频悔当时错。且莫负，晓云约。

十六字令

寻，帘外无端堕玉簪。笼灯去，休待落花深。

摸鱼儿

粉墙青虬檐百尺，一条天色催暮。洛妃偶值无人见，相送袜尘微步。教且住。携玉手潜得莫惹冰苔仆。芳心暗诉。认香雾长鬟边，好风衣上，分付断魂语。
双栖燕，岁岁花时飞度。阿谁花底催去。十年镜里樊川雪，空袅茶烟千缕。离梦苦。浑不省锁香金箧归何处。小池枯树。算只有当时，一丸冷月，犹照夜深路。

婆罗门令 九日

渠去日一帆春水。侬到日也一帆秋水。怪道相逢，翻不是相期地。无一语，只当相逢未。
霜风紧，霜叶脆。上危梯，九日层楼倚。楼头纵得潜携手，催去也，怨鹦鹉红嘴。别时真惜，住也无计。此恨绵绵，讵已每遇登高会，便洒登高泪。

西江月

傍玉何曾暑热，惜香最恨眠迟。残灯未杀影迷离，一点纱龙红蕊。
小雨初过庭树，新凉渐近罗帏。殷勤临别为披衣，软语虫飞声里。

城头月

别离偏比相逢易，众里休回避。唤坐回身，料是秋波，难制盈盈泪。
酒阑空有相怜意，欲住愁无计。漏鼓三通，月底灯前，没个商量地。

两同心

认丹鞋响，下画楼迟。犀梳掠倩人犹未，螺黛浅，俟我乎而。看不足，一日千回，眼转迷离。
比肩纵得相随，梦雨难期。密意写折枝朵朵，柔魂递续命丝丝。洛神赋，小字中央，只有侬知。

台城路

晨红才射南窗影，犀帷被谁惊起。啅雀争枝，寒梅吐萼，搅得雪花都坠。暗香簪未。早湿了当风画罗衣袂。简点熏笼，辟邪炉火陷灰细。
昨宵回忆并坐。问何曾酒酽，宿酲如是。榄浆酸，蛤蜊汤俊，犹道不消残醉。曲屏斜倚。看旧埽眉峰，渐低穹翠，半枕瞢腾，到日高翻睡。

南乡子

明日别离人，未恋今宵月似银。只愿五更风又雨。飞到暮，啼杀杜鹃催不去。

又

斗账杏梁西，不许花蚊内并栖。分与罗衾香缭绕。遮了，一剪微风纨扇小。

声声慢 七夕

桐阴重碧，豆叶轻黄，溪沙过雨无泥。尽卷纤云，一钩凉月楼西。寻思昔游历历，记回廊纤手曾携。好风度，爱吹衣香细，点屐声低。
谁道离多会少，比露蛩秋蟀，只解凝啼。恨别江淹，旧时南浦都迷。输成双星岁岁，料红墙银汉难跻。孤梦远，尚牵人横阁小梯。

梦芙蓉

日长深院里，见微吟红豆，学书青李。鼠须散卓，曾付扫眉翠，绿纱风不起，炉烟都篆心字。。密缔星期，许支机石畔，来往绛河水。
谁料分飞万里。雾露芙蓉，恨别成秋蒂。桃蹊重到，仙犬遽迎吠。涩尘凝满砌，夕阳空自垂地。旧日回廊，剩枇杷一树，花下小门闭。

三姝媚

湾头登小艓。惯风生衣香，水湔裙褶。待到重门，纵教携玉腕，尚羞红颊。月姊窥侬，也劝饮深杯稠叠。织女机边，一线秋河，夜凉人涉。
早是含情迎接。怕峡雨他山，易沾桃叶。第一相思，是床东袜刬，暗尘潜蹑。旧事凄凉，化梦里双飞蝴蝶。剩有轻绡十幅，曾围秀靥。

满庭芳

雨盖飘荷，霜枝钉菊，满庭芳草萋萋。莫愁催送，香径手重携。叠取鸳鸯绣被，屏山近已分双栖。金簪拔，暗除了鸟，不用绕唐梯。
低帷听细语，五湖心事，钗卜难稽。得雾深三里，花隔千溪。只是仙源无路，添惆怅残月荒鸡。绳河晓，黄姑织女，依旧水东西。

青玉案

湾头分手盈盈步，潜约到西湖住。苏小门前芳草渡。依稀曾记，小楼深巷，尽是销魂处。
到来忽下前溪路，月黑频催送柔橹。及到前溪人又去。游丝落絮，春来无定，总被东风误。

南楼令

疏雨过轻尘，圆莎结翠茵。惹红襟乳燕来频。乍暖乍寒花事了，留不住，塞垣春。
归梦苦难真，别离情更亲。恨天涯芳信无因。欲语去年今日事，能几个，去年人。

又

垂柳板桥低，娇莺着意啼。正门前春水初齐。记取鸦头罗袜小，曾送上，窅娘堤。
花底惜分携，苔钱旧径迷。燕巢空落尽芹泥。惟有天边眉月在，犹自挂，小楼西。

后庭花

低鬟敛尽云欹侧，粉香都拭。生憎桂帐秋虫入，教郎轻擘。
红藤细织暹罗席，方花盈尺。冷波一任鸳鸯拍，残梦无力。

减兰

犀梳在手，逋发未撩匀面后。眉语心知，引过闲房步步随。
颓香暖玉，牵拂腰巾带重来。一段归云，谁验蛇医臂上痕。

好事近

往事记山阴，风雪镜湖残腊。燕尾香缄小字，十三行封答。
中央四角百回看，三岁袖中纳。一自凌波去后，怅神光难舍。

浣溪沙

桑叶阴阴浅水湾，更无人处竹回环。飞来一片望夫山。
劝客且留今日住，催归深悔那时还。断肠朝雨赋阳关。

卜算子

留赠镜湖纱，浣女机中织。裁作轻衫稳称身，更染蒲萄色。
松叶玻璃碧，劝饮春纤执。本向人前欲避嫌，禁不住心怜惜。

卖花声

相见罢凭阑，并坐重关。熏炉初徙镜台宽。子石琢成莲叶小，教试麋丸。
画扇翠峰攒，一面霜纨。别来诗句几曾闲。杂体江淹三十关首，都写伊看。

红娘子

袖薄吹香过，发重萦鬟亸。压众风流，倾城色笑，趁时梳裹。惯新诗咏罢少人知，一篇篇教和。
别泪看频堕，密约何曾果。七夕星河，中秋院落，上元灯火。悔当时花月可怜宵，镇相逢闲坐。

换巢鸾凤

桐扣亭前。记春花落尽，才返吟鞭。鸭头凝练浦，鹅眼屑榆钱。兰期空约月初弦。待来不来，红桥小船。蓬山近，又风引翠鬟不见。
飞燕，书乍展。哽咽泪痕，犹自芳笺染。玉镜妆台，青莲砚匣，定自沉吟千遍。解道临行更开封，背人一缕香云剪。知他别后，凤钗拢鬓深浅。

如梦令 七夕

记摘小园瓜李，七夕年时花底。呆女嫁痴牛，嫁到良宵十四。弹指，弹指，好事已成虚事。

采桑子 五月六日

携来九子同心粽，蒲酒犹深。夜帐轻容，续命丝长针再缝。
须知后会浑无据，难道相逢。十二巫峰，峡雨轻回第四重。

一叶落

泪眼注，临当去。此时欲住已难住。下楼复上楼，楼头风吹雨。风吹雨，草草离人语。

无闷 雨夜

密雨垂丝，细细晚风，约尽浮萍池水。乍一霎黄昏，小门深闭。作弄新凉天气。怕早有井梧飘阶砌。正楚筠，簟冷香篝，简点旧时鸳被。
无计。才独眠，更坐起恁说愁边滋味。翠蛾别久，远信莫致。纵有梦魂能记。寻不到，长安三千里。料此夜一点孤灯，知他睡也不睡。

点绛唇

万里将行，剪灯重伴西楼语。远书欲附，细把邮签数。
风雨江头，不许离人去。离人去。断肠归路，秋草真娘墓。

风蝶令

秋雨疏偏响，秋点夜迸啼。空床取次薄衾携。未到酒醒时候，已凄凄。
寒雁横天远，江云拥树低。一湾杨柳板桥西。料得灯昏独上，小楼梯。

鹊桥仙

青鸾有翼，飞鸿无数，消息何曾轻到。瑶琴尘满十三徽，止记得，思归一调。
此时便去，梁间燕子，定笑画眉人老，天涯况是少归期，又匹马，乱山残照。

玉阑干

玉阑干外秋蛩语，一架豆花清露。兰汤浴罢纳新凉，携纤手夜深尔汝。
绿窗人远纱空护，网暗尘，蛛丝无数。旧时梁燕也惊心，一回来却又飞去。

柳梢青

回雁书迟，烧灯时候，尚促归期。兽锦梭抛，鲛珠泪尽，也忒相思。
彩云天远瑶姬，便不管人间别离。约指轻弡，熏香小像，都悔还伊。

留春令

针楼残烛，镜台剩粉，醉眠曾许。长记罗账梦回初，响几点催花雨。
别泪连丝繁主薄，剩定情诗句。一样霜天月仍圆，只不照凌波步。

少年游

清溪一曲板桥斜，杨柳暗藏鸦。旧事巫山，朝云赋罢，梦里是生涯。
而今追忆曾游地，无数断肠花。塘上燕子，梁间燕子，飞去入谁家。

祝英台近

紫萧停，锦瑟远，寂寞旧歌扇。萍叶空池，卧柳扫还倦。便令凤频书，芹泥长润，招不到别巢秋燕。
露华泫。犹剩插鬓金铃，残菊四三点。阶面青苔，不雨也生遍。纵馀一缕香尘，袜罗曾印，奈都被西风吹卷。

风入松

朝云不改旧时颜，飞下屏山。严城乍报三通鼓，何繇得遮梦重还。露叶犹闻响屧，风帘莫碍垂鬟。
簪花小字箧中看，别思回环。穿针纵有他生约，怅迢迢路断银湾。锦瑟空成追忆，玉箫定在人间。

幔卷

桃叶舟回，枫林客去，西渚波千叠。见十里横塘，几阵凉飔，独上小楼，柔肠断绝。春信莺花，秋期河汉，总是愁时节。怅碧海青天，夜色苍凉，归去明月。
凄凄切切。相思苦梦雨何曾歇。恁不似当年，绛唇含笑，而今剩有啼痕泪颊。洛浦川长，青溪路断，晓露风灯灭。但寄语还淹，有个人儿，莫便轻别。

玉楼春

残霞散尽鱼天锦，卧柳门前萍叶浸。一梁尘暝燕空妆，露井风多蛩未寝。
悲秋楚客今逾甚，那有闲情拚夜饮。屏山凝睇已无存，何况玉锼金带枕。

临江仙

寒水篱根二尺，莫愁艇子能容。纤纤细步到房栊。青蛾匀黛浅，粉指掠云松。
忆食忆眠忆坐，好春长定相逢。侍儿一一小名重。卷衣孙秀秀，灭烛许冬冬。

又

昨日苦留今日住，来朝再住无因。画楼欲下几逡巡。残灯三两焰，别泪一双人。
料得离居多少恨，归期数遍冬春。长愁不独茧眉颦。口中生石阕，腹内转车轮。

又

白鹭飞边舟一个，萦回几曲方洲。晚凉重过曝衣楼。笼灯迎竹外，摇橹到沙头。
烟火空存桃叶渡，依然兰月如钩。十年霜鬓不禁秋。可怜新蝶梦，犹恋旧蚊帱。

洞仙歌

书床镜槛，记相连斜桷。惯见修蛾远山学。倩青腰受简，素女开图，才凝盼，一线灵犀先觉。
新来窥宋玉，不用登墙，近在蛛丝画屏角。见了乍惊回，点屐声频，分明睹翠帷低擢。旋手揭，流苏近前看，又何处迷藏，者般难捉。

又

谢娘春晓，借贫家螺黛。须拗花枝与伊戴。傍妆台，见了已慰相思。原不分，云母船窗同载。
丛祠灯火下，暗祝心期，众里分明并侬拜。尽说比肩人，目送登舻，香渐辣晚风罗带。信柔橹，呕哑拨鱼衣，分燕尾溪流，赤栏桥外。

又

津亭回首，望高城天远，何况城中玉人面。数邮签万里，岭路千重，行不得，懊恼鹧鸪啼遍。
郁孤台畔水，解送归人，三板轻船疾如箭。指点莫愁村，树下门前，怪别后双蛾较浅。若不是，临风暗相思，肯犹把留题，旧时团扇。

又

仲冬二七，算良期须果。若再沉吟甚时可。况熏炉渐冷，窗烛都灰，难道又各自抱衾闲坐。
银湾桥已就，冉冉行云，明月怀中半霄堕，归去忒匆匆，软语丁宁，第一怕，袜罗尘涴。料消息青鸾定应知，也莫说今番，不曾真个。

又

别离改月，便恹恹成病。镇日相思梦难醒。唤连船渡口，晚饭芦中，相见了不用药炉丹鼎。
双银莲叶盏，满贮椒花，同向灯前醉司命。昵枕未三更，兰夜如年，奈犹憾乱鸦初景。起折赠黄梅镜奁边，但流睇无言，断魂谁省。

又

东风几日，觉寒犹甚。纤手偷携笑齐禁。对初三微月，重到团栾，铺地水处处袜罗凉浸。
周郎三爵后，顾曲无心，争忍厌厌夜深饮。只合并头眠，有限春宵，切莫负暖香鸳锦。最难得，相逢上元时，且过了收灯，放船由恁。

又

佳期四五，问黄昏来否。说与低帷月明后。怕重门不锁，仙犬窥人，愁未稳花影匆匆分手。
鸡缸三两盏，力薄春醪，何事卿卿便中酒，翻唤养娘眠，底事谁知，灯一点尚悬红豆。恨咫尺绳河隔三桥，全不管黄姑，夜深来又。

又

城头画角，报横江舻舳。催上扁舟五湖曲。怪刍尼噪罢，蟢子飞来，重携手也算天从人欲。
红墙开窔奥，转入回廊，小小窗纱拓金屋。随意楚台云，抱玉挨香。冰雪净素肌新浴。便归触帘旌侍儿醒，只认是新凉，拂檐蝙蝠。

又

韶光最好，甚眉峰长聚。相劝乘船漾南浦。盼海棠簪后插到茶蘼，同梦里又是楝花风雨。
桥东芳草岸，胜乐游原，勾队争看小蛮舞。雀舫曳疏帘，蛛网浮杯，但日日鸾箫吹度。听唱遍青春蓦山溪，待拆了歌台，放伊归去。

又

三竿日出，爱调妆人近。凫藻熏炉正香润。看樱桃小注，桂叶轻描。图画里只少耳边朱晕。
金簪二寸短，留结殷勤，铸就偏名有谁认。便与夺鸾篦，锦髻梳成，笑犹是，少年风韵。正不在相逢合欢频，许并坐双行，也都情分。

又

花糕九日，缀蛮王狮子。圆菊金铃鬓边媚。向闲房密约，三五须来，也不用青雀先期飞至。
恩深容易怨，释怨成欢，浓笑怀中露深意，得个五湖船，雉妇渔师，算随处可称乡思。笑恁若伊借人看，留市上金钱，尽赢家计。

又

来年芳信，要同衾元夕。比及归时小寒食。怅鸭头船返，桃叶江空，端可惜误了兰期初七。
易求无价宝，惟有佳人，绝世倾城再难得。薄命果生成，小字亲题，认点点泪痕犹裛。怪十样蛮笺旧曾贻，只一纸私书，更无消息。

又

苹洲小棹，约兜娘相共。岂意钱塘片帆送。逢故人江上，一路看山，宁料我过了恶泼灵洞。
东瓯城下泊，孤屿中流，明月秋潮夜来涌。此际最消凝，苦忆西楼，想帘底玉钩亲控。舍旧枕珊瑚更谁知，有泪雨烘干，万千愁梦。

又

萧郎归也，又烧灯时节。白马重嘶画桥雪。早青绫幛外，含笑相迎，花枝好绣上春衫谁襭。
十三行小字，写与临摹，几日看来便无别。排闷偶题诗，玉镜台前，浑不省窃香人窃。待和了封题寄还伊，怕密驿沉浮，见时低说。

又

明湖碧浪，枉枉帆寻遍。咫尺仙源路非远，讶杜兰香去，已隔多时，又谁料佳约三年还践。
纤腰无一把，飞入怀中，明月重窥旧面。归去怯孤眠，镜鹊晨开，云鬓掠小唇徐染。偏走向侬前道胜常，浑不似西窗，夜来曾见。

又

行舟已发，又经旬调笑。不算匆匆别离了。奈飞龙骨出，束竹肠攒，月额雨持比泪珠差少。
罗囊针管就，络以朱绳，淡墨疏花折枝袅。中有锦笺书，密嘱归期，道莫忘翠楼烟杪。枉姑负，刘郎此重来，恋小洞春香，尚馀细草。

又

崔微风貌，信十分姚冶。八尺吴绡问谁借。悔丹青不学，杀粉调铅，呈花面输与画工传写。
乘闲思挂壁，分付装池，卷处香生一囊麝。自化彩云飞，虫网蜗涎，又谁对芳容播喏。尽沉水烟浓向伊熏，觊万一真真，夜深来也。

怨王孙 七夕

一水填却双星如约。乞巧谁凭。诉愁君莫，知道呆女痴牛，肯怜不。
悠悠岁月辞家者，孤眠且。此夕何夕也。碧梧小院风细，露槛同凭，昔年曾。

忆少年

一钩斜月，一声新雁，一庭秋露。黄花初放了，小金铃无数。
燕子已辞秋社去，剩香泥，旧时帘户。重阳将近也，又满城风雨。

