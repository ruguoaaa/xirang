
　　波外乐章　　（近人）乔曾劬 撰

　　●波外乐章卷一

　　华阳  乔曾劬 大壮

　　河满子
　　尽日红罗斗帐，香囊四角低垂。楼上阑干楼下水，不知何处相思。却爱宫黄山额，羡他长映修眉。

　　其二
　　帐里屏间山枕，珑玲裹就瑶圅。曲曲阑干云水外，朝来过尽征帆。却爱相思红泪，羡他长浸单衫。

　　花犯   城西见桃花作
　　此门中、亭亭弄影，无言二三树。帽檐欹处。酬凤女。颠狂呼酒无数。信风未暖，繁英吐苔，蹊晴又雨。梦远别、一春嗁倦，阑枝双翠羽。    熏香坐来唤更衣，妆成许几辈，斜簪遥妬。残照里，垂鞭过、看忘前度。明年怕、送春更早，红泪洒、桥边闲院宇。到洞口、若逢刘阮，胡麻能劝否。

　　定风波
　　试望平原百草腓，见无余语但思归。酒入深杯容易醉，蕉萃，半衾秋冷泪双挥。    昨过杨村桥上路，桥柱，炼来寒铁也生衣。纵是朱颜无恙在，其柰，镜中情事自然非。

　　惜秋华  为沈太侔题晚闻室填词图
　　万里清商，唤吴霜、塞雪都来明镜。红豆记成，鲛人泪珠双迸。经时带孔频移，试桂酒扶头刚醒。丹青，又分明画出、东阳愁病。    回首帝乡迥。对姮娥绛阙，梧桐金井。选旧梦、银烛畔，夜花香靓。人闲未识孤踪，伴去来、野云过岭。重省。步虚中、洞天鬘影。

　　绛都春
　　樵柯又烂。任天际太一，东皇行远。醉旅茂陵，惊到人间黄金盌。初明凝立荒台畔。念昔岁、相如西返。旧承簪笔，新来奏表，鹭飞鹓散。    谁管。黄粱未熟，缭墙外、螙柳宫蝉凄断。暮角罢吹，斜岭初衔冰轮满。风镫明暗沿溪岸。剑玺失、神光难见。梦回莲漏交催，露零旷馆。

　　解连环   辛酉十月将之海上用觉翁留别石帚韵答柳溪
　　泪和冰结。甚檐端瘁叶，怒飘天极。向画省、时霎无言，黯屏上乱山，镜中离色。过眼长安，暗尘蔽、夕阳西北。恁风栖露宿，短后制成、几番寻忆。    年华未消手掷。恐骊歌乍阕，人鬓都白。遣对花对酒闲愁，到月堕漏残，雁过云碧。焰蜡成灰，换一枕、温潮寒汐。噤荒鸡、岁阑路远，梦来便得。

　　浪淘沙
　　眉萼带愁描。人过红桥。花丝衫子木兰桡。玉镜不知春色故，绿上裙腰。   邨外酒旗招。醉也无憀。斜阳一抹葬寒潮。料理花前双鬓云，休待明朝。

　　其二
　　江海远相从。云外冥鸿。弟兄佳节最难逢。须为高堂开口笑，金盏教空。    往事问天工。断梗飘蓬。中年不与少年同。明日挂帆天际路，愁水愁风。

　　大酺
　　到杂花飞，羣莺懒，新柳胜雅无力。江南江北路，总烟昏尘晓，误伊行迹。画阁张镫，旗亭赌唱，过尽蕃街油壁。沈吟如年夜，自危阑独倚，鬓丝堪摘。听哀角四喧，暗鸡三唤，梦乡难觅。    征衫千万襞，送春宴、翻酒行行碧。倚醉赋、阳台神去，下蔡人归，惹相思、自来无益。雁背初弦月，天外落、玉牕消息。对红药、明朝客。菭满芳径，飞絮游丝狼藉。翠阴又移几尺。

　　眼儿媚 
　　开罢红桃试春寒。花事未相干。玉杯唤酒，琐窗缄镜，好梦飘残。    东皇应笑风情减，孤枕破宵闲。分明又见，挑回镫穗，掩徧屏山。

　　临江仙
　　少日山眉深浅，去年云髻高低。夜来微雨湿春泥。五更鸳枕上，千里凤城西。    引镜斜红旧褪，缄书澹墨新题。江南自好自凄迷。柳花随处起，鹎鵊尽情嗁。

　　伤情怨
　　天风吹绣袂举。和四弦腰鼓。泪满罗巾，后期禁几误。    传杯时怨梦雨，向醉中、难免回顾。翠襻鸾篦，兰昌人第五。

　　浪淘沙慢
　　楚宫外、朝云万里，暮雨三峡。寒日层阴渐合，严更戏鼓互畣。背客舍、明镫欹短榻。理商调、玉管慵擪。甚倦旅、频年向江海，随人饯残腊。    妆阁。泪痕料伴红蜡。念寄陇梅花殷勤意，草草收艾纳。当素练初裁，金缕重压。暝牕四阖。临绣床、闲了弹筝银甲。心字穿帘摇犀押。天涯远、梦回片霎。暗尘起、铜街谁与踏。对银汉、织女黄姑，会未得、云屏掩处愁千匝。

　　浣溪沙
　　快翦催裁广袖衣。暖挼鸾带泪相依。隐钩约珥彀朱丝。    仙李盘根银汉上，孤桐泛响玉楼西。萍生不定柳绵飞。

　　其二    畣柳溪
　　入馔双鲥细细鳞。东君扶醉诏花神。回身恰并弄珠人。    笑电总欺明月影，歌梁乍感上京尘。涉江幽佩杂芳辛。

　　其三    张大千士女
　　木笔阑枝掩画楼。闻呼小玉上帘钩。入时半臂足风流。    梦里云屏天样阔，眼前花事雨中休。为谁刻意貌春愁。

　　其四    大千巫峡清秋图
　　乡梦萦纡十二峯。镜屏回暎细腰宫。冷蝯嗁处卸征篷。    艳豫堆边秋水远，黄陵庙口暮云重。酒醒依旧客江东。

　　南浦    春帆和韵
　　五两约归艎，正石尤、暮生烟浪朝满。白帝彩云间，收还挂、连江薄寒如翦。鬣明衣饱，梦中飞渡蓬莱浅。画楼竟日，颙望处、过却斜蒲几片。    东来细雨如尘，对接食神雅，随墙乳燕。宫锦记催裁，障泥卸、津鼓戒严挝徧。韶光客里，镜屏黏就杨花怨。小笺无恙何人寄，回首青阳天远。 

　　菩萨蛮
　　谢桥一带杨花转。梦回深鏁梨花院。病树几成围。画屏莺乱飞。    北风吹细语。泪滴吴蚕缕。明月照流黄。玉签宵短长。

　　其二
　　千丝万缕连环结。朝来一片青芜歇。胡蜨肎低飞。越罗金线衣。    风流何处见。不似灵和殿。飞将玉关情。江南秋病成。

　　其三
　　彩云归后中天月。海上夜夜金银阙。人世蘂珠郎。暗尘辞杏梁。    候霜茸帽冻。细炙银笙凤。頩颊劝杯霞。汉年仙尉家。

　　荔枝香近    题画荔子
　　画里虬珠摇曳，风过处。冷入玉骨冰肌，谁翦红罗护。当时一饮琼浆，醉醒闻余语。花外、手草王娘旧家谱。    千里道，问僰郡、知何许。带挺辞柯，游客乍携尊俎。笑指华清，马后红尘异今古。望断斜阳极浦。 

　　祝英台近
　　水边林，风里路，碪杵唤商籁。尽日辞枝，扫罢又还在。故山松桂留人，人今不见，背寒照、驿楼都改。    随樵外。过眼青子光阴，黄金就谁买。一片题红，咫尺御沟界。阵云缺处盘雅，烧残枯树，忆衰草、际天穷塞。

　　六么令
　　语儿东畔，临水纱如雪。晚凉暗生宫沼，数语花前别。一线飘飘去影，错认来时节。钿梁珠镊。新眉绿换，最不胜梳卫娘发。    初夏蚕眠未絸，到死丝方绝。经爨桐尾全焦，变征弦重拨。风定红鳞又起，除是芳尊竭。西楼弦月。依前如梦，梦醒闲云絮千迭。

　　宴清都    赵味沧橅元押
　　带土苔花绣。西台客，故京尘梦谁覆。零缣败简，分明俊押，武都泥旧。桑阴再幂中原，问过海、仙鬟见否。自部落、饮马长河，黄金铸来新纽。    芳辰露滴研朱，寒增砚匣，烟避香兽。蛮笺字小，双双泪落，射雕衫袖。甘泉卫霍何处，笑凤觜、空衔红绶。战海王、邨畔东风，髡余万柳。

　　鹧鸪天
　　阵破东风羯鼓停。柳街黄转去年青。醉中三徧阳关迭，酒醒云山不记程。    新客墅，旧棊棋经。天河黯澹嘒张星。空堂小妇流黄畔，六曲屏风翠织成。

　　其二
　　花窑冰融夕鸳催。美人头上唤春回。红裙阿醋浑年小，不怕塘风送雨来。    山杏谢，海棠开。九门昼夜走轻雷。踏青挑菜谁家子，笑道东君罢寿杯。

　　其三
　　薄雾如潮扑地衣。番风无力叩帷犀。青阳一片花朝雪，莫误梨云远梦归。    银作海，玉成围。谢郎赋罢倚阑时。采香径里春谁主，台沼从伊学絮飞。

　　其四
　　柳未成金雪又阑。朝来一雨洗江山。圌参老去三桠紫，那得工夫救牡丹。    三月暮，百花残。胡沙飞处北中寒。梦云昨夜过扬子，畧抵春人绣带宽。

　　其五    为易均室题沧浪词境图
　　水佩风裳世外盟。十年刻意忍伶俜。画桡回指弯环路，银笛横飞缥缈声。    今古事，往来情。不须扶病酒为名。梦中何限云山好，万一荆关写不成。

　　千秋岁引
　　席上金尊，门前钿毂。别泪千行滴银烛。飘摇素波鲤信滞，丁东露夜虬签促。水精帘，紫罗幂，掩空局。    愁外故山眉黛绿。双燕到时巢君屋。鼓瑟弹筝手如玉。春来梦为飘瓦雨，秋来看取横波目。旧家人，小年事，风流足。

　　其二
　　玉笛飞声，朱楼送客。独卧清秋袷衣白。当时放娇紫凤佩，经年怅望青骢陌。水东流，斗西没，宛形迹。    明镜照人朝又夕。无计柰他关山隔，粉落嗁多减容色。尊前内家何满子，归来汉女胡笳拍。燕梁空，彩云散，长相忆。

　　隔浦莲近
　　银屏风过半掩。别梦谁拘检。睡起单衣皱，余香灭。红销黯。遥夜窥镜槛。眉长敛。鬓也青青减。    数几点。沈吟旧事，春来秋往愁赚。阑干尽处，露重月斜星澹。人影伶俜泪潋滟。灯暗。回身才照妆脸。

　　安公子 
　　满院黄花冷。冷香暗入当牕镜。漉罢床头桑落酒，折茱萸谁赠。叹抵死、西风卷去南鸿影。衣带宽，早晚厌厌病。向画阑扶醉，怀古伤高无定。    沈恨。谁人省。眼前惟有寥天迥。望断山长兼水远，尽浮云催暝。话幕府、前游落帽羞重整。归去来，咫尺柴桑境。柰五柳萧疏，就荒别时三径。

　　满庭芳    题瑴庵填词第三图
　　同里东山，当年穷塞，梦华草草书成。十三金雁，取次泊钿筝。过眼英流俊侣，凭谁主、四海诗盟。闲身手、商量画里，此意未能平。    销凝。人老去，樊楼醉后，一笑关情。到重饮琼浆，万感云英。珍重相从岁晚，最堪隐、惟有王城。银荷畔、烦君为我，渌酒浅深倾。

　　波外乐章卷一终

　　●波外乐章卷二

　　华阳  乔曾劬 大壮

　　木兰花
　　少年往往江南醉。商畧歌声酬酒意。镜中不信去来潮，楼下君看深浅水。    相思说与长干里。有限芳尊无限事。东归燕羽北归鸿，妾食猩唇郎食鲤。

　　其二
　　倚楼人倦游丝起。手把去年书一纸。酒痕全透镜边衣，花露半垂巾上穟。    拥衾重试残春睡。检点旧欢除梦里。斜阳不是不多情，移过玉牕三十二。

　　其三
　　天涯寄与银钩帖。封就邮签含意贴。隔宵垂泪烛双花，侵晓犯潮舟一叶。    水痕深浅山周匝。年去岁来离又合。马前无语为怜君，雁后有书凭报妾。

　　其四
　　露华庭院清秋节。桂子飘残红靺鞨。旧人今日唤何戡，多媿贞元朝士末。    轻烟散处传宫蜡。急衮休催金焊拨。世闲谁共赏音来，万顷昆明湖上月。

　　望海潮    九江
　　蠡湖珠月，鄱阳风信，连天九派东流。前浦射蛟，孤亭送客，高城自古江洲。挥手四弦秋。怕夜深商妇，移近空舟。万里之官，千山遮断望京楼。    依然楚尾吴头。惹寻常倦旅，满目闲愁。残照乱雅，一春梦雨，何人举酒相酬。烟水助清游。向戍笳声里，随分夷犹。从此机心尽矣，人事问沙鸥。

　　离别难
　　云散雨收一霎，催花外分张。倚阑干、倦客神伤。水西楼、高处阅斜阳。记初见、绣陌前头，盈盈无语，攀折垂杨。暮春初、冶蜨游蜂来去，时世巧梳妆。    歌宛转，赋荒唐。梦罗巾、锦带成双。待千红万绿都尽，画屏风、天远水流长。命小饮，倒盏垂莲，微波心事，迅羽年光。柰此际、宝马钿车不见，镫火旧平康。

　　虞美人
　　三年好在江心水。旧泪和新泪。吴山过尽楚山来。来日布帆休去郁孤台。    白头料被匡君怪。多少风波债。流光如此不还家。人世更凭何物换年华。

　　采桑子
　　晚来雨过云开处，凉月如钩。罗袂清秋。定子当筵荐酒筹。    三更唱罢登车去，烛泪难收。从此西楼。十二回阑四面愁。

　　其二
　　天教人伴衡阳雁，岁岁南征。病羽孤程。冷宿沙洲夜五更。    眼前若遇琵琶手，写入新声。雁过人行。弹与天涯掩泪听。

　　其三    白门遇燕雏都讲避兵南来却赠
　　青溪十里闲明镜，小妹祠边。雾鬓风鬟。词女经过感易安。    邮亭直北人来路，金鼓关山。客里哀弹。濩索声声日未残。

　　玉楼春    集小山词二首
　　昭华凤管知名久。娇妙如花轻似柳。尽将红泪湿湘裙，几处睡痕留醉袖。    花时恼得琼枝瘦。惟有花闲人别后。至今犹作断肠仙，怅恨不逢如意酒。

　　其二
　　珠帘不禁春风度。欲减罗衣寒未去。初将明月比佳期，试等夜阑寻别绪。    轻春织就机中素。远水来从楼下路。可怜人似水东西，纵得相逢留不住。

　　新雁过妆楼    题春华倚醉图用强邨韵
　　柳市尘黄。深杯畔、匆匆过客流光。试镫风起，飘散艾纳都梁。玉女来时三里雾，绛仙去后五更霜。徧春场。兔葵燕麦，谁念闲郎。    山庭吟蝯怨鹤，为倦游赋笔，老去迷阳。醉归甚处，依旧石径荒凉。音书乍通又绝，任天末飞鸿千万行。扶头醒，对故家图画，难割柔肠。

　　相见欢
　　高楼几曲阑干。雁飞还。日暮碧云无际锦书残。    天涯路，休回顾，万重山。自古画屏风上有征鞍。

　　小梅花
　　边庭雪。关山月。长城连绵古无缺。候烽明。控弦惊。一朝汉家东北烟尘生。牙旗惨淡收歌舞。胡骑凭陵杂风雨。五将军。士如云。三岁甘泉不见捷书闻。    七国散。南交远。地下终成亚夫反。右银刀。左珠弢。八屯卫尉历诋五都豪。连营十郡良家子。呜咽声中陇头水。弄仙筹。献金瓯。桂观飞廉万岁复千秋。

　　拜星月慢    秦淮秋夕和清真
　　桂檝乘潮，罗衣凝露，咫尺波明烛暗。笛里飞声，落银屏深院。醉醒未，可惜、庭花入破初谱，水叶题诗红烂。往事前朝，有何人亲见。　　镜奁中、画出新妆面。苹风起、又过青溪畔。漫恋左界斜河，把双星惊散。被清商、占却闲亭馆。回舟去、竟夕闻长叹。似梦遇、玉手箜篌，拨朱弦欲断。

　　满江红    九日集清凉山得必字
　　秋禊携壶，周遭处、山围故国。开笑口，重阳簪佩、六朝裙屐。阑外黄花香有信，眼中白雁飞无迹。叹髯参、短簿共桓公，风流寂。    人来去，今又昔。佳丽地，清凉域。念明年谁徤，此欢难得。快翦须裁东逝水，长绳好系西趖日。对牛山、风景泪沾衣，君何必。

　　摸鱼儿
　　徧江南冷烟衰草，碧云千里迟暮。饯春筵畔商颷起，摇落今年芳树。经过处。明月送、无情淮水西流去。乱山谁主。算雁碛枯蓬，龙沙堆雪，此恨忍终古。    东山客，豪竹哀丝如故。新亭回首南渡。流人费尽神州泪，赢得丽谯笳鼓。惊倦旅。行馆外、荒鸡膈膊催天曙。昏镫梦语。道破镜飞天，旄头落地，春满柳城戍。

　　念奴娇
　　半天飞絮，记来时杨柳、藏雅无隟。满地落花遮去路，燕子寻巢不识。画角谯楼，青门祖帐，蓝尾催寒食。秋千闲挂，那人何处行迹。    从古事逐星移，春随梦散、头为多情白。酒醒江南闻谢豹，望断音书河北。屏上云山，帘前烟水，镜里风尘色。吴蚕暗老，后期惆怅相失。

　　倾杯
　　玉笛吹花，翠楼藏柳，春寒二月犹恶。病旅建邺，久别故国，怯晚来杯酌。流莺不管兴亡事，道六朝如昨。千门万户，斜照里、隔叶闲关相约。    醉托緐弦急管，等闲陶写，翻被东风觉。数旧曲经过，风流何处，有丹青图貌。锦瑟尘生，铜壶更断，一霎思量着。画阑角。看月上、女墙旋落。

　　其二
　　淮水通潮，蒋山藏雾，春城付与裙屐。画堂漏永，银烛泪尽，触薄寒帘隟。酒酣细说旧京事，见铜驼荆棘。吟风弄月，重记醒、南部烟花犹昔。    劝君莫弹金缕，定场声里，年少今头白。惹病旅闲愁，扬空无力，似晴丝千尺。早雁来时，晚莺飞处，回首关河隔。到寒食。听怨宇、催归又急。

　　瑞龙吟    乙亥白下送春喜柳溪至又言别和清真
　　金陵路。依旧细草侵堤，乱雅争树。匆匆寒食清明，昼长夜短，春归甚处。    晚延伫。双燕旧巢新扫，画帘朱户。垂杨广陌三条，玳梁暗换，衔泥对语。　　千度旗亭相唤，梦中游冶，花前飞舞。残酒四更醒来，人异今故。谁家画壁，能唱黄河句。烟尘满、围碁谢隐，胡床桓步。泪与东流去。为君点检，危肠病绪。玄鬒成丝缕。吟望里，沉沉吴天风雨。后期澷托，一江萍絮。

　　步蟾宫    闻莺和闲斋
　　玉骢惊破梦中事。惯织锦、缕金为戏。这孜熬、分付石城人，覩草长、花生迸泪。    高楼一带隔柳是。况微雨、半晴天气。巧相随，瑶轸手停时，写睍睆、独弦怎理。

　　还京乐
　　谢堂里，昨夜银屏画烛春应浅。放绣帘垂地，误伊隔晚，归飞双燕。任候风吹徧。蓬飘絮泊游丝转。旷望久，除是暮雨，朝云曾见。    甚流波远。送轻帆过尽，江东病客，惊心投老世换。寻常巷陌重来，近高楼、乍听歌管。几阴晴、催丽日都长，良宵又短。顷刻花如雪，林莺休恁凄怨。

　　换巢鸾凤    送曹纕蘅丈之贵阳
　　三月蘅皋。试连钱怒马，窦锦征袍。祖筵慵命酒，后约罢登高。都亭杨柳镇劳劳。柰何许闻天风海涛。移情久，向此际、故园飞到。    青草。思远道。如梦我旁，依旧朱颜好。太白人豪。夜郎沦转，千万匡山归早。书信来时月中看，半轮心素交相保。花前人，被江南、别赋催老。

　　绮寮怨
　　走马章台迟暮，庾郎新赋工。徧九陌、絮委花飞，嗁鹃老、暗换熏风。朝来阑干凭热，搊筝地、咫尺无路通。记去年、醉倒西楼，银镫灺、泪裛双袖红。    半镜笑人鬓容。蟠龙旧样，相逢倦问春丛。挂壁丝桐。楚妃叹、几时重。新愁况如江水，翦未断、镇长东。惊尘蔽空。孤蓬带影转，斜照中。

　　归朝欢
　　锦帕圆兜云鬓发。石黛开眉黄点颊。玉纤解了五铢衣，裲裆遮徧凝脂滑。楚腰刚一搦。影娥池内捞明月。弄潮儿，踏摇声起，争逐银山没。    佳节湔裙春浪发。万顷桃花漾红雪。闲云绊惹渚宫疑，酒狂禁忍糟丘渴。金沟题怨叶。藳碪去后音书绝。白狼河，十年征戍，谁问死生别。

　　南歌子
　　野水丁沽路，平沙八里台。材官战马避春雷。幕府清秋零露上衣来。    独宿江城冷，临风蜡苣灰。中天月照阵云开。荒埭暗鸡声里钿车回。

　　玉蝴蜨
　　四面采菱歌起，镜中倒影，七二鸳鸯。远渚青荷，看取尽日凝妆。水沈销、罗衣褪粉，石黛浅、宫额添黄。野风凉 。露浓烟重，谁倚沙棠。    花房。无言有恨，五更斜月，万柄新霜。楚客心惊，去年秋信满银塘。乱蝉噪、重经古岸，晚雁归、凭涉空江。杜兰香。驾还西浦，不待仙郎。

　　惜红衣    和白石
　　羽葆新秋，洼尊暇日。散愁无力。夜起凭阑，层云四天碧。河临太古，穷塞外、何年归客。沈寂。驰道柳条，绝西乌栖息。　　　红尘紫陌。前度金风，霜华恁凌籍。魂来尚恋异国。海东北。老惜楚衣吴制，别路等闲经历。向梦阑谁见，斜月屋梁颜色。

　　泛清波摘徧
　　金盘彩小。玉管灰残，荆楚岁时依旧好。曙烟晴雪，几点青回谢塘草。屏山道。孤帆远水，征马长安，归计未成身顿老。四迭阳关，太息尊前故人少。　　琐牕窈。芳信数番昼迟，锦字半行天杳。回首东京梦华，醉忘昬晓。俊游早。萧寺屡卓画轮，秦楼每题花貌。此际停弦罢酌，断肠江表。

　　倚风娇近    和草牕
　　春雪沾衣，旧愁飘起千缕。闹蛾声里回风舞。山色伴江城，小玉启云屏，却立婷婷缟素。无言娇妩。    游倦如今，依约梁园开处。宾席那堪重据。驷马归程蔽云雾。翻琴谱。夜寒泪滴金茎露。

　　绕佛阁    海南七夕和清真
　　桂旗稍敛。桥外喜鹊，飞报珠馆。良夜何短。梦回对影，闻声倚虚幔。    绛河涨满。回望大庾，人共天远。星会幽婉。世闲海水，如山渡无岸。    故国上弦月，照尽金针穿彩线。料理翠尊，红鳞生酒面。任逝水年光，催下更箭。此情谁见。正露悄烟收，潮退风乱。锦书缄、背镫重展。

　　法曲献仙音
　　明烛楼台，暗尘帘幕，寸刻千金难换。露脚斜飞，桂轮高揭，江风度来丝管。任起舞伊州变。罗裙蕅丝浅。    彩云散。镇分明、大罗天上，残酒在、回首众仙去远。打鼓迭渔阳，改宫商、料理幷翦。四尺屏风，画图前、红豆拈徧。感黄粱一枕，梦里踏歌新怨。

　　碧牡丹
　　翠葢迎风舞。水陌远，春归路。欸乃声中，梦落湖云祠树。晕色涂妆，拥髻看人处。鸳鸯残，瓦飞去。    岁华暮。无计留教住。垂杨系船如故。黛蹙遥山，凭阑后约轻误。脆笛波心，引洞庭龙女。晚来烟，晓来雨。

　　秋宵吟    九月望夕不寐闻笛作
　　锦屏虚，绛帘皎。凤管声来云表。谁人手、恁换羽移宫，画梁飞绕。    倚高楼，俯大道。望极千门人悄。徘徊处、尽漏滴频催，睡香孤袅。    露冷衣单，听弟一、霓裳变了。梦阑湘水，泪落山阳，晚岁恨多少。吹彻梅花小。树色难分，鸡唱又早。度长风、万里天山，明月如雪雁阵杳。

　　波外乐章卷二终

　　●波外乐章卷三

　　华阳  乔曾劬 大壮

　　霜叶飞    和清真
　　暮烟秋草。沙场外，征鞍催去江表。就人磷火自然青，向夜阑更悄。渐落落、参辰耿晓。清淮东注彭城小。伴雁绳飞过，又路人、衡阳旧戍，一带斜照。　　蕉萃故宅江山，荒台云雨，宋玉何意重到。绣余雄剑尚龙鸣，对远游孤抱。写蜀魄、新声未了。琵琶无此伤心调。纵永夕、瞢腾醉，惊起荒鸡，梦来时少。

　　八六子    和樊川
　　夜屏深。丽谯笳断，消息银箭沉沉。障绣户翦烛梳妆，诃子斜飞宝镜，檀香换熏翠衾。 辽西远惊残梦，凤带真珠，宫样罗衣，刬地尘侵。画帘前、曈昽渐悬鸡树，露桃开后，战篦风冷，时见、寄信孤鸿去远，衔泥乳燕来临。正思量，重城又连暮阴。

　　尉迟杯    湘水舟中和清真
　　天涯路。暝色悄、日尽烟中树。银屏浅迭潇湘，依约斜帆明处。秋风四起，吹不断、边声落前浦。待归鸿、万里传书，近船还又飞去。    怊怅蓟北荆南，闲世萍、浮梗转难聚。野竹丛斑緪灵瑟，祈赛罢、神巫醉舞。西岩下、无眠秉烛，箭壶共、残螀彻夜语。九回肠、正似江流，旧盟寒矣鸥侣。

　　安平乐慢    和龙云
　　燕语危梁，马嘶古巷，荏苒时序如烟。香衾未整，玉镜初圆，垂杨四挂秋千。楼角飞花，几熏炉雨外，水调风前。扶醉借留仙。枕圅知、邈若山川。    大江流当归，甚处对画障，苦凝盼云边。暗记不堪重，寻荷囊、细字蚕眠。一舸何缘。访虾菜、人入吴天。新愁似、苍茫海水，精卫恐也难填。

　　破阵子    和云谣二首
　　堂下簸钱归后，微风送彩云。柳陌凝妆荷镜暗，钿合当胷凤纸新。水边怨丽人。    月魄催裁歌扇，壶冰孏比针神。行雨荒台惊短梦，出塞哀弦疑旧恩。莺花非去春。

　　其二
　　笛里单于声动，先惊粉泪人。万里玉关开晓镜，络角银河转暮津。罗裳生网尘。    落叶狂随莲步，飞花艳斗樱唇。芳径垂鞭嘶马歇，微雨卷帘归燕频。相思忍重陈。

　　戚氏    夏口作
　　楚江边。独客无语舣归船。水驿镫明，市桥人散雨连天。流连。念乡关。西来迤逦隔平川。风流太白何苦，过此犹指彩云闲。苣火南郡，胡床军府，澷论五渚身闲。付辞条败叶，无主芳草，长占湖山。    何满泪落君前。人世暗换，野老諙当年。凭谁问，数声羌管，几尺鱼竿。射堂宽。夜舞到晓，香车接轸，骏马争先。翠帘画阁，锦陌铜街，缥缈平地游仙。    镜槛尘昬，久嗟双鬓白，自正危冠。四野夷歌暗起，最高楼、未忍望长安。一时会上题襟，梦中解佩，惟恐金尊浅。薜荔墙、依旧通银汉。回首认、朱户应难。去路迟、布袜青缠。待明发、挂席听嗁鹃。恨东风乱，行鱼逝水，道里三千。

　　烛影摇红    和王都尉
　　烟柳工愁，露桃忍笑寒深浅。钿车行处抵天涯，轮共危肠转。网户尘筝冷惯。画楼中、当年盼盼。井边石畔，燕后莺前，分明瞥见。    隔水风来，背镫雨住黄昏短。鸳鸯衾整异香焦，屏上关山远。春梦人闲早散。夜如年、长开病眼。叵罗呼酒，丽锦酬歌，谁家深院。

　　曲玉管    宜昌
　　楚雨连天，秦灰入市，夷陵草木荒凉久。昨夜何人横笛，吹动龙愁。倚江楼。    锦鲤东征，青禽西上，谪居过此空搔首。晻霭层云，早晚遮断神州。泪难收。    万顷烟波，指三五、斜帆明处，羽书两岸飞来，教人慷槩中流。几时休。近黄昏镫火，杜宇深山啼罢，白苹风冷，水墨屏前，一片沧洲。

　　八声甘州    和东坡
　　好江山笑我乱离来，依然末成归。对巫云千尺，吴船万里，终古残晖。二十年前乡梦，人老事全非。除是廖天一，谁悟先机。    客问鱼蚕何处，付鹧鸪唤雨，朝暮霏霏。自东坡仙去，回首赋才稀。不堪看、孤亭风景，信转蓬踪迹与心违。苍茫里，忍神州泪，莫洒征衣。

　　凤楼春    和欧阳舍人
　　凤吹出芳丛。丝雨帘栊。篆烟通。画中泥坠燕飞嫞。妆罢黛，浅脂融。敲损玉钗双翡翠，泛绿绮难同。    楚云中。凝望何穷。小楼春梦，片时千里，忍寒蕃锦屏风。斜月四更，人远瓶堕井阑空。杏花开落，沟水流红。

　　春晴    和闲斋
　　逝水漂花，微风过柳，连朝乍晴还雨。巷陌都迷，芳草萋萋春暮。旧扶残醉行徧，蜀鹃啼处。望里双流自远，四山谁语。    年时有约长负。嗟衫袖游丝，帽檐轻絮。梦绕云屏，凄绝醒来心绪。画帘高卷，燕子一时飞去。未解传音，彩笺澷与。

　　芳草渡
　　客舍悄，渐暝失回帆，乱挝津鼓。看蜀江重送，龙骧万里楼橹。无限玄豹侣。藏南山深雾。世事改，望断孤城，八阵何处。    终古。鲤程在水，雁影迷空来又去。镜屏里、林幽涧冷，蝯啼怨人苦。酒醒此夜，怕惹起、少年离绪。翦画烛，听尽西牕细雨。

　　金浮图    和尹参卿
　　芳菲地。当垆价贵。谢豹声催，故乡春事。隔烟波、倦敛鸳鸯翅。促拍梁州，月夜玉楼笙吹。髣髴眼波眉翠。花时步障，兰麝搀云气。    离筵醉。莺憨燕媚。濯锦冶游，梦牵归意。熏香小史教排比。屏上巴山，日日阳乌坠。谁说去程不易。斑骓过处，玉镫青丝辔。

　　踏莎行
　　马足关河，莺啼院宇。旧经行地无寻处。无情惟有纸鸢风，年年吹绿台城树。    三月桃花，一汀芳杜。柳绵如雪飞还住。夕阳西下水东流，兰舟好载春愁去。

　　吴音子    和东山
　　月子初弦，小舟似箭穿银浦。千顷白浪来时，飘摇听邪许。驷马题桥，雒阳行贾。意气钱刀，风卷细语。     锦江路。花发处。丛祠远，木末沈箫鼓。羣山连岸，子规声里片时雨。酒澹更深，翦镫裁句。水墨罗巾，何计赠与。

　　鬬百草    和晁氏琴趣
　　月魄阴晴，露华多少鼍更晓。镜槛霜稠，画帘波定，花里乳莺渐老。似牵衣、看四月蔷薇，酬春欲笑。杏子单衫，桃根短桨，甚时归耗。    回首吴阊调马，燕市呼卢，随处俊游忘了。一水东流，万山西去，怕重酌、离觞泪搅。危楼外，日夜鹃声风吹到。五弦悄。雨如烟、琐牕梦杳。

　　蜨恋花
　　头上玉绳西北转。一叶随波、冲破烟如练。海水自加前度浅。月华终让今宵满。    舶趠风轻吹酒面。阑外鱼龙、待与然犀看。孤劔十年游已倦。人间不了闲恩怨。

　　其二
　　临水数峯天外落。峯际斜阳、转过阑干角。晕粉涂脂梳又掠。不辞新试罗裳薄。    深浅宫眉随意学。庭院东风、偏近黄昏恶。胡蜨飞来人未觉。杨花黏满秋千索。

　　其三
　　旧解雕鞍芳草渡。渡口红桥、千万垂杨树。不定东风吹雪絮。流莺宛转啼难住。    远岸高楼相识否。六曲阑干、过尽斜帆暮。人在青衣江上路。青山回首无重数。

　　侍香金童    和东山
　　短袖生衣，嫩染江南水。共永夜、浮瓜沈李。吹罢凤笙娇莫比。玉女明星，镜中谁美。 露华浓，斜凭雕阑含笑指。绕树南飞乌鹊起。残酒醒来何处是。月落天西，雾迷三里。

　　梅香慢    戊寅秋巴县遇寒梧下峩眉复有贵筑之役和东山
　　门泊吴船，正翠影浮空，浪花融雪。万里风烟，永夜角声，惊换客衣时节。蓼溆苹洲，零露白、相看愁绝。向夜郎西，登山渡水，又成轻别。    回首旧京人，但神山长闭，叹息王烈。不信风流歇。问短亭衰柳，几堪攀折。转绿回黄，似帐饮、东城初阕。剩液池边，当年对影，四更残月。

　　征部乐    和耆卿
　　柳枝桃树，黄金肎惜当筵掷。数年少、天涯浪迹。人影对、妆镜连夕。秦楼事，难重觅。瘦削宝钗莲的。伴暮雨、水阁银箫，昨梦江南醒成忆。    吴山乍隐，吴波不动，仙去舞裙留得。雁过也、书来无准，几行云里、离绪谁能识。澹卧屏秋色。画舸渺、鲤鱼风息。想甚时、与采夫容，趁月明新拆。

　　卜算子慢    和子野
　　哀蝉咽暝，孤鹭破烟，一叶酒船来晚。欲采苹花，醉比去年人面。留盼。入秋来枉费登临眼。背绣箔珠镫，可惜荷囊半臂香散。    缥缈西风馆。送几阵归鸿，玉箫声远。拍驻梁州，此恨未同河满。谁遣。梦层城、路隔相思断。更天末、青山万迭，向扶头醒见。

　　石州引    和东山  依星凤阁传斠本
　　尺五层霄，襟带二江，星澹波阔。长堤冷落垂杨，谱入笛中难折。金风起处，夜夜捣尽寒碪，征衣休洗胡天雪。频岁玉关前，属谁家芳节。　　临发。画堂回首，双燕丁寜，恁悲生别。翦纸相招，楚只声声垂绝。不知何处，妙手可解连环，眉间一点心头结。照我拍阑干，有秦时明月。

　　倾杯    和子野
　　夫容照水，红深浅，菰蒋畔。网落渔梁，帆明沙觜，樵青就路，莲娃泊岸。趁北渚秋风，扫纤云、净拂冰轮满。锦字回肠，驿亭穷目，烟中碧树，霜前白雁。    对酒莫思身外，天高地远。吴绵欲换。澹妆成、柰阻星河，问苹末何人、吹玉管。清商渐散。殷勤赏、旧序霓裳，月里孀娥伴。金波浩渺鱼更晚。

　　过秦楼    和清真
　　锦陌秋生，玉京凉至，向夕水沈飘断。鸣蛩暗井，坠叶重扃，此际赋成纨扇。回首醉里画楼，愁迭金衣，滴残银箭。问山川不语，来时期左，去时天远。    闲梦落、塞北风沙，江南烟树，酒醒鬓霜浓染。天河未没，镫火犹明，隔舍紫箫凄变。经岁无书，到来云想孤颦，花猜双倩。仗东流滚滚，将寄罗巾泪点。

　　绿头鸭    和闲斋
　　满江风，镜奁绿皱颇黎。桂华边、山河倒影，彩笔从写清辉。画阑长、教收步障，艇子远、闻奏参差。烛暎千家，阴晴万里，别来何苦少圆时。看斗转、参横无定，灵鹊背巢飞。琼楼里，金尊正煗，玉漏偏迟。     谢郎情、而今不断，赋后重有寻思。应新占、彗斿四扫，换旧躔、银浦南移。后夕清商，来年俊赏，霜娥凝涕未曾知。任襟袖、凉侵白露，投老失前期。人间世，南冠乱葆，行处愁随。

　　凤皇台上忆吹箫    和晁学士
　　秋水生波，暮云离岫，驹光逝矣无还。笑此去、娵隅俊语，枉带诸蛮。逆旅貂裘也敝，襟袖染、烛泪斓斑。松楸畔，上冡路阻，满眼家山。    如何燕巢无定，却过海经江，苦托梁闲。旧游恁、风吹梦醒，月照花残。毕竟柴门闭好，人世事、输与长闲。中宵起，空籁万壑天寒。

　　一丛花令    和六一
　　当门流水远无穷。浅绿比愁浓。银筝怕理江南调，画桥侧、烟树冥蒙。斜照坠鞭，昏黄索酒，如梦旧游踪。    金波千里冷溶溶。消息可曾通。婵娟二八年年见，柰尘掩、今夕房栊。天际片帆，欲舒还卷，闲了半江风。

　　黄鹂绕碧树    寄怀旭生和清真
　　天末凉风到，违山十里，蟪蛄朝暮。短梦惊回，又凝霜鬓绿，涴尘衣素。倚楼望久，近书渺、时牵羁绪。琴调改、妙手师涓为我，重招春煦。    槛角秋英稍吐。酒盈尊、劝收危虑。九州岛大、看河崩自塞，金贱如土。镜里岁华再少，共小筑、墙东住。消摇旧隐溪云，画屏烟树。

　　促拍满路花    和淮海
　　凤管催离色。玉女窥云隟。浮世歌长短，赚心力。镜屏几尺。留照双飞翼。仙路无行迹。扶醉呼镫，画阑干外愁觅。    桃红柰白。露座遗芗泽。蜡泪成堆处，收钿饰。梦闻金缕，曲罢天风息。说与长相忆。暮待无花，故枝空恁折得。

　　波外乐章卷三终

　　●波外乐章卷四

　　华阳  乔曾劬 大壮

　　内家娇
　　雁早辞南，鱼迟到海，书短恨长谁寄。随风絮转，因雨菭生，误却年年花事。到处玉觞断酒，经时钿筝移字。任画屏、螙损香桃更瘦，重写无自。    病里。春寒妨午睡。梦醒也忘归计。沮孤帆天际。闹古社神雅，乱山望帝。悄抚通中仙枕，还凝暮云遥睇。鬓成雪、入蜀桓郎，故衣浴罢新试。

　　水龙吟    题适园忆旧图
　　百年乔木书堂，螙鱼爱食神仙字。清风朖月，白苹洲畔，骆驼桥底。禹穴东崩，秦灰西煽，人生到此。待狂尘靓扫，玉签重整，呼桮酒，菭枝外。    我忆君家刺史。老人星好辝谁继。芳筵折柳，危滩逢雁，江山故事。暗惹相思，荷花一路，莼羹千里。付南宗妙手，丹青彷佛，写嫏环地。

　　生查子
　　舵楼东逝波，鹢首西沈月。何似一心人，自此无期别。    犯雾翦江来，打鼓凌晨发。君去骨成尘，我住头如雪。

　　千秋岁引    赠尹默
　　萐莆微凉，红巾半蹙。隔座螺桮酌仙醁。新声偏传井水处，高名自暎吴兴录。九天风，五湖雨，远穷目。    明镜照人双鬓绿。归梦未阑更筹速。甚日经帷理丝竹。床头练帬斜艹满，班中褏简霜台肃。和香方，养生论，花前续。

　　三部乐    和清真
　　巫峡秋来，徧近渚远滩，去樯过绝。雾浓烟澹，圆晕偏随眉月。听寒女、刀尺催人，甚镜尘未扫，笥鏁嫞发。暗虫不语，乍坠还飞梧叶。    天边自归晚雁，有素书到否，此时难说。临风几声急管，千茎华发。可怜宵、露珠泫睫。流水样、年光怨切。昨梦钿合，红烛照、香篆初结。

　　解语花    上元翌夕和清真
　　江梅暗落，爆竹余喧，星火攒空射。露凝鸳瓦。僊娥瘦，卷起绣帘不下。新妆素雅。看小影、霞桮入把。丝管阑，人堕他州，枕障昏煤麝。    街漏渐催禁夜。纵银花千树，长照妖冶。坠鞭遗帕。相思地、过尽少年车马。烧镫近也。禁几度、闹蛾飞谢。风信边，鸿去鹃啼，刚紫姑占罢。

　　木兰花
　　东风起处啼鹃急。新树乱云随意碧。澷天飞絮有风流，到地残花无气力。    雕阑绕徧秋千拆。照影池波头更白。而今秪怕醉无乡，自古相传春是客。 

　　胜胜慢
　　龙宫马鬣，骠国蓬科，梦魂飞度天山。酒半谁抽长劔，击破连环。肠断名姬道没，三万里、八骏追还。绮牕外，黯重围月子，北斗阑干。    鸡声此夜澷澷。人起舞、檐花落处镫前。明镜无愁，新来换却朱颜。羊帬系伊雁足，怕匆匆、易堕空弦。画角响，犯戟门、成阵曙寒。

　　蕙清风    和东山
　　流水暎青山，云开寒照。回首石矶头，冷鸥相笑。箫鼓几番过，諙与东风道。梦阑也、太平佳少。    鸿翼海冥冥，遥碕近岛。醉下五花骢，桨迟帆少。珠柱紫檀槽，变征随心好。怎柰向、定场人老。

　　清平乐
　　画帘钩重。惊起孤衾梦。二月初头桐花冻。人似绿毛么凤。    日日苦雾巴江。岁岁江波路长。楼上熏衣对镜，楼外芳艹斜阳。

　　隔浦莲近    题画士女
　　秋来征雁过尽。妾住谁期准。素手双红褏，龙香拨，无声滚。眉样新画本。啼妆印。镜里韶颜损。    晚风紧。明蟾挂处，芦花枫树烟晕。佳人此去，旧调不堪重引。前浦停舟蹔借问。乡信。横塘家远天近。

　　倦寻芳    乙酉清明前夕雨和王元泽
　　少年系马，寒食人家，买醉芳昼。絮乱花狂，随步地衣谁绣。冷淘残饧箫断，五侯宅许轻烟透。卸吴绵，又鸣鸠误了，阴晴风候。　　梦中向、天涯海角，浅水深山，云际招手。步障垂垂，是处瓦飘鸳鬬。百六韶华催去后。绿阴亭沼无交旧。上镫初，罢清尊，拥衾春瘦。

　　满庭芳    次韵公庶合川见赠
　　蒲雨招凉，梅风催煗，峭帆过处烟收。棹歌声里，三峡漾东流。世事沙随浪卷，旧盟冷、孤负闲鸥。垂杨岸，髡条纵长，难系往来舟。    江楼。呼酒惯，余酲未解，欢计长休。有数行尘黯，败壁空留。此夜移宫换羽，几人共、百里觥筹。峩眉月，清辉霁彩，相伴下渝州。

　　菩萨蛮
　　夕阳红过街南树。梦飞不到春归处。翠羽共明铛。为君申礼防。    东风寒食节。阑外花如雪。百褶缕金帬。去年沈水熏。

　　江城子
　　江干黄竹女儿箱。郁金香。嫁时装。酒后花前、于此变沧桑。鸟爪仙人君不见，天似海，月如霜。    孤坟夜夜短松冈。梦还乡。醒回肠。自古钗盟、钿约好相忘。向晓镫花红乍谢，衾百迭，字千行。

　　鹧鸪天    四首
　　小别朱阑梦一场。相逢旧谶礼东皇。桃花红雨棃花雪，各媚番风各自香。    春又半，夜偏长。白头何计赚年芳。十年幽誓无人省，忍访名园聘海棠。

　　其二
　　百畮芳园火作藂。元宵独树水无踪。红英落向燕支井，粉絮飞随舶趠风。    长命女，白头翁。人闲何苦与人同。楼台后日曾霄际，枕障前生细雨中。

　　其三
　　玉宇银河自古今。钿分钗擘早沈吟。巫山西去无多路，沧海东来几嗣音。    连理树，覆巢禽。当时闲事换伤心。郁金堂上镫明灭，婴武桮中酒浅深。

　　其四
　　楚制新成借女工。唐沟故事委流红。杏花飘后天无雨，燕子归时地有风。    春黯黯，话匆匆。长眠人与不眠同。迎神已办千场醉，破梦谁能一笑逢。 

　　临江仙
　　昔昔长吟身外，年年极望天西。背镫闲梦几成归。有情梁上燕，无赖汝南鸡。    花好番风又换，楼空缺月还低。平生不合爱单栖。匣鸣雄劔绣，书借练帬题。

　　调笑
　　南陌。南陌。何处凤鞾行迹。钿车碾尽香尘。试望平原暮春。春暮。春暮。细雨蒙蒙如雾。

　　小重山
　　江树成阴岸艹齐。楝花开未半，杜鹃啼。伯劳东去燕西飞。相逢梦更远，更依依。    杨柳笛中吹。小红亭子外，雨如丝。一天寒色冶春归。黄昏后，人影度帘衣。

　　齐天乐   四首
　　野棠开后杨花乱，街头卖花声里。乍暖辰光，无人院落，斜日秋千嫞倚。番风尚几。筭榆筴青钱，送春婪尾。片霎阴晴，汉南谁种树如此。    东来西去渐远，渐闻行路，叹当面千里。半枕香存，曾城雾没，消息银瓶井底。抽刀断水。柰玉押轻帘，玳梁残垒。过社飞回，旧年新燕子。

　　其二
　　碧云如水愔愔地，枝头护花铃簸。夜雨菭钱，朝阳菜甲，寒食清明新火。葳蕤暗鏁。任阶药香翻，禁樱红堕。梦断吴天，乱莺啼处翠衾裹。    妆成回照镜里，笑人顦顇，甚头上钗朵。病酒今年，伤离去日，油壁惊逢道左。通词未可。对彔曲阑干，绮疏青琐。送了春归，渡江招画舸。

　　其三    寄怀柳溪成都
　　蜀江千里芳菲路，斜阳下时春尽。废井喧鼃，闲庭戏蜨，佳节金盘樱笋。离觞快引。念游迹青蓱，岁华朱槿。燕寝香销，绣屏风上布帆稳。    长空烟雾自扫，故山无赖处，螺黛凝损。驷马新桥，飞鸾旧阁，头白方充小隐。啼妆泪粉。换一曲琴丝，两三诗本。树杪鹃声，劝人归计准。

　　其四    重到秣陵次韵畣倦鹤
　　绿杨千尺台城路，新翻洞箫凄异。画省香炉，沙场箭镞，西北高楼同倚。胡尘乍洗。看初日曾阴，暮赮迟霁。赋后江南，晕蛾依旧数峯翠。    都亭前度唤酒，故人谁徤在，沈恨天地。暗井双桐，轻舟片石，今日竛竮身世。来风去水。送仙鹤余音，冷蝯清泪。鬓点匆匆，赚将明镜里。

　　蓦山溪
　　玉楼天半，袖手重来倚。临镜拥烟鬟，六朝山、依然画里。井桐不见，前日总持家，金粉地。斜阳外。阵阵秋风起。    青袍到处，染就寻常泪。回首定新巢，说兴亡、穿帘燕子。吴姬压酒，劝客早尝看，离别意。三千里。楼下东流水。

　　鹧鸪天
　　过雨尘清汗血骄。旧闻歌处近南谯。春来杜宇还乡梦，水际吴王送女潮。    花有信，燕无巢。薄寒浓暖夜连朝。危弦欲断攀鞍去，祖帐经年酒未销。

　　定风波
　　一叶飘然万里来。梦中不鏁望僊台。杨柳新声飞玉管。筵畔。蒲桃初酦暎金杯。    白雁随阳成阵去。秋暮。红鹃带血亚枝开。日落西川何处认。休问。江投东海几时回。

　　苏幕遮    和谷音
　　暖风吹，寒雨滴。白发花前，前路从头觅。昨夜铜龙鸣太急。牕外鱼天，一派鲸涛碧。    酒鳞生，帘影隔。明日阴晴，未敢寻消息。床上四弦曾裂帛。拨也无声，断也无人惜。

　　波外乐章卷四终

