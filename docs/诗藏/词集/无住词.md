无住词 宋 陈与义

提要
无住词
 　 
 
提要

　　《无住词》一卷，宋陈与义撰。与义有《简斋集》，已著录。陈振孙《书录解题》载其《无住词》一卷，以所居有无住庵，故以名之。与义诗师杜甫，当时称陈、黄之後无逾之者。其词不多，且无长调，而语意超绝。黄昇《花庵词》选称其可摩坡仙之垒。至於《虞美人》之“及至桃花开後却匆匆”，《临江仙》之“杏花疏影里，吹笛到天明”等句，胡仔《渔隐丛话》亦称其清婉奇丽。盖当时绝重其词也。此本为毛晋所刊，仅十八阕。而吐言天拔。不作柳嚲莺娇之态，亦无蔬筍之气。殆於首首可传，不能以篇帙之少而废之。方回《瀛奎律髓》称杜甫为一祖，而以黄庭坚、陈师道及与义为三宗。如以词论，则师道为勉强学步，庭坚为利钝互陈，皆迥非与义之敌矣。开卷“法驾导引”三阕，与义已自注其词为拟作。而诸家选本尚有称为赤城韩夫人所制，列之仙鬼类中者。证以本集，亦足订小说之诬焉。  
　 
无住词

　　法驾导引（世传顷年都下，市肆中有道人携乌衣稚髻女子，买酒独饮，女子歌词以侑，凡九阕，皆非人世语。或记之以问一道士，道士惊曰：“此赤城韩夫人所制水府蔡真君法驾导引也，乌衣女子疑龙”云。得其三而亡其六，拟作三阕。）

　　朝元路，朝元路，同驾玉华君。千乘载花红一色，人间遥指是祥云。回望海光新。 

　　又 

　　东风起，东风起，海上百花摇。十八风鬟云半动，飞花和雨著轻绡。归路碧迢迢。 

　　又

　　帘漠漠，帘漠漠，天淡一帘秋。自洗玉舟斟白醴，月华微映是空舟。歌罢海西流。 

　　虞美人（亭下桃花盛开，作长短句咏之） 

　　十年花底承朝露。看到江南树。洛阳城里又东风。未必桃花得似、旧时红。 

　　胭脂睡起春才好。应恨人空老。心情虽在只吟诗。白发刘郎孤负、可怜枝。 

　　忆秦娥（五日移舟明山下作） 

　　鱼龙舞。湘君欲下潇湘浦。潇湘浦。兴亡离合，乱波平楚。 

　　独无尊酒酬端午。移舟来听明山雨。明山雨。白头孤客，洞庭怀古。 

　　临江仙 

　　高咏楚词酬午日，天涯节序匆匆。榴花不似舞裙红。无人知此意，歌罢满帘风。 

　　万事一身伤老矣，戎葵凝笑墙东。酒杯深浅去年同。试浇桥下水，今夕到湘中。 

　　虞美人（大光祖席醉中赋长短句） 

　　张帆欲去仍搔首。更醉君家酒。吟诗日日待春风。及至桃花开后、却匆匆。 

　　歌声频为行人咽。记著尊前雪。明朝酒醒大江流。满载一船离恨、向衡州。 

　　点绛唇（紫阳寒食） 

　　寒食今年，紫阳山下蛮江左。竹篱烟锁。何处求新火。 

　　不解乡音，只怕人嫌我。愁无那。短歌谁和。风动梨花朵。 

　　虞美人（邢子友会上） 

　　超然堂上闲宾主。不受人间暑。冰盘围坐此州无。却有一瓶和露、玉芙蕖。 

　　亭亭风骨凉生牖。消尽尊中酒。酒阑明月转城西。照见纱巾藜杖、带香归。 

　　渔家傲（福建道中） 

　　今日山头云欲举。青蛟素凤移时舞。行到石桥闻细雨。听还住。风吹却过溪西去。 

　　我欲寻诗宽久旅。桃花落尽春无所。渺渺篮舆穿翠楚。悠然处。高林忽送黄鹂语。 

　　虞美人（余甲寅岁自春官出守湖州，秋杪道中荷花无复存者。乙卯岁，自琐闼以病得请奉祠。卜居青墩。立秋后三日行，舟之前后，如朝霞相映，望之不断也。以长短句记之。）

　　扁舟三日秋塘路。平度荷花去。病夫因病得来游。更值满川微雨、洗新秋。 

　　去年长恨拏舟晚。空见残荷满。今年何以报君恩。一路繁花相送、过青墩。 

　　浣溪沙（离杭日，梁仲谋惠酒，极清而美。七月十二日晚卧小阁，已而月上独酌。）

　　送了栖鸦复暮钟。栏干生影曲屏东。卧看孤鹤驾天风。 

　　起舞一尊明月下，秋空如水酒如空。谪仙已去与谁同。 

　　玉楼春（青墩僧舍作） 

　　山人本合居岩岭。聊问支郎分半境。残年藜杖与纶巾，八尺庭中时弄影。 

　　呼儿汲水添茶鼎。甘胜吴山山下井。一瓯清露一炉云，偏觉平生今日永。 

　　清平乐（木犀） 

　　黄衫相倚。翠葆层层底。八月江南风日美。弄影山腰水尾。 

　　楚人未识孤妍。离骚遗恨千年。无住庵中新事，一枝唤起幽禅。 

　　定风波（重阳） 

　　九日登临有故常。随晴随雨一传觞。多病题诗无好句。孤负。黄花今日十分黄。 

　　记得眉山文翰老。曾道。四时佳节是重阳。江海满前怀古意。谁会。阑干三抚独凄凉。 

　　菩萨蛮（荷花） 

　　南轩面对芙蓉浦。宜风宜月还宜雨。红少绿多时。帘前光景奇。 

　　绳床乌木几。尽日繁香里。睡起一篇新。与花为主人。 

　　南柯子（塔院僧阁） 

　　矫矫千年鹤，茫茫万里风。阑干三面看秋空。背插浮屠千尺、冷烟中。 

　　林坞村村暗，溪流处处通。此间何似玉霄峰。遥望蓬莱依约、晚云东。 

　　临江仙（夜登小阁，忆洛中旧游） 

　　忆昔午桥桥上饮，坐中多是豪英。长沟流月去无声。杏花疏影里，吹笛到天明。 

　　二十余年如一梦，此身虽在堪惊。闲登小阁看新晴。古今多少事，渔唱起三更。  
　 
