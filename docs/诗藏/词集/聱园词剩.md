聱园词剩（自《贵阳五家诗钞》）

弁言
　　早岁泛览诸名家词，间有模拟，以音律难谐，漫不留稿。近读辛刘长短句，觉词之为道，状难状之景、绘难绘之情，实可以济诗之穷而极其变。且既不付之管弦，即稍舛音律，抑有何害。胆遂一壮，涉笔渐多，略检存之，藉志一时意兴，非敢附专家之尘影也。　　己巳仲冬尊吾识。

聱园词剩

百字令　自题小像
　　彼何人者，是聱园居士，镜中留印。百岁光阴如转烛，白尽疏髯短鬓。耳鼓殷雷，牙车脱毂，目力凭双镜。夕阳无限，黄昏只是将近。　　壮岁角逐名场，浮沉宦海，精力销磨尽。问水寻山空结想，无具那能济胜。米汁餐禅，苜盘款客，聊遣闲居兴。偶留形影，渊明自答自问。

前调　游东山
　　近城二里，见青空兀突，断霞栖岭。沿壁几重之字路，倏已耸身绝顶。一角危亭，翼然天半，揽尽无边景。夕阳城郭，炊烟四合成螟。　　记得前岁新秋，招邀小谢，同赴山亭饮。醉墨淋漓留殿壁，不觉驹光一瞬。风物依然，故人何在，怕听哀蝉哽。月明归路，婆婆自弄清影。（前年七月与谢晓舲同饮山中，分韵赋诗，晓舲下世已年余矣。）

前调　题书屋壁
　　壶天小拓，似巢营蚊睫。国居蜗角。且莫打头嘲屋矮，赛过行窝安乐。挈鼎焚香。支铛瀹茗，天与安排着。楞严一卷，六经且置高阁。　　赢得劫火余生，津梁久倦，舍此将安托。赌墅争墩成笑柄，输我自专一壑。万丈长裘，千间广厦。早乏匡时略。老夫耄矣，横飚休入吾幕。

扫花游　眼镜
　　明分秋水。又薄剪春云。轮悬双照。衰龄渐眊，喜看花雾里。自他有耀。银海光摇，细字灯前能校。旁人笑笑。转磨寒驴，维妙维肖。　　花详翻更巧。看裙屐少年，金丝耳绕。风云变了。正迷离五色，全无分晓。刺目纷纷。不苦冥然更好。欲除掉眼中人，可怜吾老。

疏帘淡月　庭前植双桂十年矣，不着花
　　凉阶过雨，看翠影亭亭，扶檐双树。招隐淮南，解识将人留住。玉溪吟到无题处。尽低徊月中香露。谁将绿蜡。剪成纤叶，枝枝分布。　　已经过十年辛苦。记夏灌寒泉。春培酥土。矜贵天香，屡把花期耽误。前身金粟如来付，问何曾色相轻睹。无花也好。免教吴质，偷磨仙斧。

菩萨蛮　夏寒
　　湿云絮絮晴空吐。窗前几阵廉纤雨。一雨变成秋。全将溽暑收。　　南风知作祟。趁晚侵罗裤。慎莫揭湘纹。薄寒能中人。

卖花声　夏闺
　　檐角下斜阳。雨又鸣廊。侍儿撑出夹衣裳。置却怕寒添怕暖，几费商量。　　金鸭罢焚香。卸了残妆。百无聊赖倚银床。不信炎天更漏促，梦短宵长。

蝶恋花　愁
　　刚说无愁愁便有。几度抛开。依旧来缠扭。打破愁城无路走。不如拼命和愁守。　　愁中滋味亲尝够。螃蟹无肠，一日偏回九。试把支骸齐解剖。问愁有处藏身否。

金缕曲　蚊帚
　　齐剪千茎雪。更平量琅玕半断。配他匀洁。生怕蒙茸拴不稳，万转千回牢结。巧编作花纹点缀。彩线如环穿柄首。挂银钩帐角间陈设。比尘尾。制全别。　　纷纷宵小乘时出。苦宵来殷雷成市。吮人膏血。赖有此君能御侮。不住左萦右拂。要仗汝。扫除一室。叵耐幺么多羽翼，正东驱，倏又从西逸。清丑类，
恐无术。

满江红　题彭公武《柳阴觅句图》
　　依水名园，摹何氏山林入画。轩窗外。垂杨万楼（枫注：疑当为缕字。），绿天无罅。位置琴尊长远俗。浮沉瓜李宜消夏。只清风喜伴故人来。余都谢。　　招词侣，乘多暇。飞逸兴，开吟社。斗尖叉竞病。句同珠价。作势推敲参岛佛。写真神妙逢曹霸。恰比邻。路曲有流莺，声娇咤。

金缕曲　客自蜀归，贻一湘竹杖，铜为首尾，启之可作旱烟管用。戏赋
　　三尺琅玕紫。范青铜。月镰霞杵。横颠竖趾。入手宛承灵寿赐。筇竹一枝差拟。喜拄地声闻铿尔。临水登山堪济胜，步慵时，不碍身斜倚。坚挺节、直如矢。　　烟霞久癖难湔洗。旋启螺，忽开双眼，灵通个里。陡觉氤氲萦齿颊。香赛澧兰沅芷。还待把精神振起，莫笑一身兼二役。想扶危舒困无殊理。缄汝口。我行矣。

双双燕　唐园玩月
　　园亭秋暝，渐檐挂疏星，廊空香雾。冰轮洗出，照我昔曾游处。忽忽华年暗度。喜月色依然如故。一层近水楼台，不在昆池劫数。　　延伫。画桥微步。听何处箫声，玉人偷谱。疏狂杜牧，抚鬓漫伤迟暮。只惜无声冷露，正狼藉一庭桂树。仰看玉宇高寒。忍说乘风归去。

一萼红　重游郭园
　　径通幽。正西风料峭。别墅小淹留。老柳抱烟，败荷欹水，倩他妆点残秋。亿季鹰莼鲈归兴。傍城隅拓地作菟裘。竖佛谈禅，焚香征道，岁月悠悠。　　何事红羊罹劫，痛魂飞北市，泪洒西州。半世清名。一场恶梦，剧怜华屋山丘。是几时亭台易主，感人琴。那忍话前游。数点昏鸦残照。暝色生愁。

百字令　九月七日寿马介公母刘太夫人
　　堂披绛帐。喜蟠桃正熟，萱花呈笑。犹记去秋开寿宇，亲制石麟文褓。点颌时呼，含饴频弄，玉雪投怀抱。斑衣队里，宁馨添作欢闹。　　漫说听鼓应官，元方未返，正唱江南好。留个白眉依膝下，大有少游风调。更喜女媭。杭来一苇。触兕称难老。明年此日，待看菊酝重嚼。（去年生日，介公适生子；介公兄良臣时官江南，其子新自蜀归。）

木兰花慢　重九
　　年年重九日，循故事，说登高。笑胆怯刘郎，诗名空负，字怕题糕。参军偶然帽。便龙山千古诩风标。输与归来元亮，东篱一盏陶陶。　　无聊。老却吾曹。拈竞病。尽推敲。纵人遇催租，付之一笑。吟兴偏豪。何为应须烂醉，想东坡块垒尚难消。不管满墟风雨。黄花正放园地。

点绛唇　木芙蓉
　　绚烂秋光、不加雕饰天然好。朝霞烘缟。夕露嫣红袅。　　占断西风，不许芳心老。秋残了，镜中人杳。塘外雷声小。

醉太平　赠雏伶红牡丹，王瘿叟、孙竹孙同赋
　　红香露凝。红酣酒酲。牡丹一朵能行。认卿卿小名。　　王郎眼青。孙郎目成。春风词笔纵横。替花王写生。

满江红　岁暮天寒，忆曩经鹦鹉溪
　　三十年前。记岁暮溪经鹦鹉。冒风雪，一肩行李，一仆一主。风利如刀肤欲割，雪团作絮拳争舞。指前村一带竹篱斜，留人处。　　两老叟。形容古。踞上座。掀髯语。道今年大熟，多收禾黍。举酒互酬翁并媪。围炉作闹儿和女。问官人何事犯寒来，将毋苦。

减字木兰花　己巳元日看儿辈夜博
　　高烧银烛。屏当椒盘开博局。六子红鲜。赢得他家压岁钱。　　手风欠顺。雉转成枭呼不应。囊底穷搜。孤注拼教一掷休。

采桑子　忆甲午北上过方顺桥。咏雏妓弹琵琶，有句“身与琵琶一样长”，稿已佚，以词纪之
　　记曾方顺桥头过。娇小雏娘。额点鸦黄。身与琵琶一样长。　　略停声调停歌口，微送脂香。挽袖掀裳。索得缠头过别房。

疏影　赠蕃锦山庄主人
　　且兰炒手，开残明画派。瑶草龙友。胜国光丰，（道光咸丰。）屈指书家。要数柴翁眲叟。漫嗟老辈风流歇，公等是后来之秀。压高斋锦绣□（左月右覃）褫，汉碣秦碑同寿。　　寒具慎防误解，尽薰檀碾麝，宝玩珍守。贵许通神，化定通灵。高价忍教轻售。一船贯月同颠米，纵万户千钟何有。笑竹垞依样标名，只把纤词饤饾。

水调歌头　寿□（左边为上乂下厷，右边为几）社吴退翁三首
　　三度夺标手。家学旧渊源。蓬莱一水清浅，精究法家言。归载孝廉舱稳，荣绾外台绶紫。美誉四腾喧。吏以空言告。民少复盆冤。　　巡绣虎。分节钺，固篱藩。五州流转防御，风掣画旗翻。喜见消氛西檄，大可澹忧西顾。高宴敞西园。一对太常蝶。阶下舞轩轩。（贵西道署园内见大蝶二，退翁绘图征诗。）

又
　　一片香雪海。万树古梅花。出城北四十里。云是退翁家。时挈逋仙鹤子，或在浩然驴背。人作画图夸。髯鬓间苍黑、巾辐任欹斜。　　韬剑匣。敛棋局。屏筝琶。问翁作么消遣。诗酒是生涯。吟罢苍茫独立。饮罢诙嘲杂出。尽足送年华。偶拾少陵橡，不卖邵平瓜。

又
　　高唱拍铜斗，舞态复婆娑。云烟起灭万状，世路是风波。懒许吞胸八九，快到平头六十，不乐待如何。合眼且放步，皱面莫观河。　　劫外劫。梦中梦，屡经过。门前今雨不至。旧雨亦无多。喜近荷花生日。共酌兰陵美酿，渐觉醉颜酡。我起为翁寿。水调发清歌。

沁园春　寿王瘿叟三首代同社友
　　跌荡词场。毷氉名场，王郎盛年。慨奇才磊落。哀空斫地。糊名科目，难比登天。小叩小鸣。大惭大好。稗贩丘坟不值钱。甘投笔，让目中余子。云路联翩。　　一官偶落穷边。喜东阁宏开节度贤。忆莲花幕府，催成奏记，绿杨城郭，争和吟笺。州尹鼯猱，棘栖鸾凤，下考阳城级听镌。摇鞭去。倏冲风一骑。北上幽燕。

又
　　行李半肩。黄衫紫缰，为汗漫游。正风沙眯目。卢龙塞外，雪花如掌，鸭绿江头。禅榻吹箫。伎堂说剑，名动燕云十六州。津梁倦，悔杜陵偃蹇，老托诸侯。　　无端蹴碎金瓯。趁鼙鼓声中返故丘。更梁园宾客。屡陪赋咏，华阳掌故，乘暇搜求。万事浮云，一场春梦，飞抢榆枋羡莺鸠，桄榔杖。步栖霞涵碧。老辈风流。

又
　　□（左边为上乂下厷，右边为几）社联盟。郑重新欢，缠绵旧交。算平生意气，有如沆瀣，商量文字。不厌訾嗷。皮里阳秋，眼中青白。果蠃螟蛉藐二豪。狂奴态，把黄河倒卷。净洗牢骚。　　逢君六六生朝，恰照水湘梅绽绛包。看东坡笠屐。传为图画。东山事业，付与儿曹。著述等身，蹉跎补寿，大隐无妨近市朝。南飞鹤。听当筵一曲、同醉松醪。

水龙吟　题画寿杨覃生，代同社友
　　曾经藻绘承明。如今闲却雕龙手。金台烟锁。铜仙泪泻，河山非旧。琼晏簪花，仪曹载笔。可堪回首。算壮游并陇，远寻壶峤，都一梦，归乌有。　　买得城南十亩，启轩窗，山明水秀。看云脱帽。听泉倚杖。茶前酒后。世外闲身。人间清福。尽堪消受。展云林半幅，丹青不老，为先生寿。

浪淘沙　题刘巩园《味菜根轩图》代同社友
　　东访岱宗碑。西上峨眉。北浮鸭绿犯霜威。终是故乡山水好，倦鸟南归。　　郭外结茅茨。寒菜盈畦。丈人永息汉阴机。留得菜根滋味在，不羡甘肥。

木兰花漫 挽□（左边为上乂下厷，右边为几）社马介公母刘太夫人
　　遥空仙乐奏。鸾鹤下、迓真妃。是绛帐儒风，青藜家世，两好门楣。当年赁舂梁庑。记绝荤剜臂事依稀。萱草忘忧树背，菊花献寿延厘。　　看辉煌一品。朱衣丹诰荷彤墀。喜树挺三株。兰滋九畹，晚境愉怡。麻姑海尘三见，指华鬟天上数归期。濡染欧阳椽笔。泷冈待表丰碑。

瑞鹤仙　寿□（左边为上乂下厷，右边为几）社柴晓莲兰太夫人
　　温风随节至，见王母凤辇鸾旗同莅。称觞逢阆地，有会洛耆英。过江名士。裁红刻翠。侑瑶觥。新词竟制。倩东方偷献蟠桃，玉露溥溥满蒂。　　犹记屡陪胜侣。间过文郎。阄题案句。贤哉湛母，款客亲分芳饵。喜今朝设帨。萱花含笑，恰并荷花逞丽。愿年年队逐斑衣。碧筒共醉。

齐天乐　寿任志公用张铁光韵
　　匆匆腊鼓催年换。天容我公闲散。坡老生朝。刚过三日。绿野又开芳宴。不堪系念。正冰蹴黄河，烽传赤县。风鹤惊心，层云不障满山远。　　相期及身强健。想名山一席，定遂初愿。英猎丛残，网罗放失。凭仗一枝湘管。沧江卧晚。正大陆龙蛇，付之不见。且尽余欢。趁花堆酒面。

前调　董旗坝观梅用前韵
　　峰回路转车初换。迎人冷香先散。十里溪塍，万株琼玉，尽许乘间游晏。行吟伫念。疑邓尉繁英，称来山县。一白迷漫。海浮香雪去尘远。　　寻幽腰脚尚健。奈咏花才拙。大不如愿。且让江城，谱成新引，吹入鹤楼仙馆。归途趁晚。倘劫漏乡园，明年重见。老态虽增。想花曾识面。

一萼红　志公招赏牡丹茶
　　凭栏干。盼迟迟花信，犹自勒春寒。一树当阶。得春独早，异花开出如盘。合赠与花王位号，笑海棠芍药比肩难。雕玉红鲜。剪绡绛浅，晓露初干。　　犹记五华选胜，向彩云深处。移种家山。一去京华。别花十载。忆花特为花还。算不负主人情重。先满城桃李破春悭。应继宝珠韵事，传播且兰。（麻哈艾凤岩先生，自漓携宝珠茶归植家园，而以宝珠名其堂，洪北江有记。）

水龙吟　咏假山寿藏山主人
　　削成天外三峰，何时落在潜夫手。开门即见，屏风叠处，夺匡庐秀。腕底丹青。胸中丘壑，合成杰构。问蓬莱左股，是谁割取，神山福。容消受。　　三见海扬尘后。更巢痕九重扫旧。归来绿野，买山一角，藏身尽够。冠盖京华。园林胜慨。可堪回首。趋梅花破腊，仇池载石，为东坡寿。
《聱园词剩》终
