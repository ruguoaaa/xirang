陆游
赤壁词（招韩无咎游金山）
禁门钟晓，忆君来朝路，初翔鸾鹄。西府中台推独步，行对金莲宫烛。蹙绣华鞯，仙葩宝带，看即飞腾速。人生难料，一尊此地相属。 
回首紫陌青门，西湖闲院，锁千梢修竹。素壁栖鸦应好在，残梦不堪重续，岁月惊心，功名看镜，短鬓无多绿。一欢休惜，与君同醉浮玉。 
浣沙溪（和无咎韵）
谩向沙头醉玉瓶。唤君同赏小窗明。夕阳吹角最关情。 
忙日苦多闲日少，新愁常续旧愁生。客中无伴怕君行。 
浣沙溪（南郑席上）
浴罢华清第二汤。红棉扑粉玉肌凉。娉婷初试藕丝裳。 
凤尺裁成猩血色，螭奁熏透麝脐香。水亭幽处捧霞觞。 
青玉案（与朱景参会北岭）
西风挟雨声翻浪。恰洗尽、黄茅瘴。老惯人间齐得丧。千岩高卧，五湖归棹，替却凌烟像。 
故人小驻平戎帐。白羽腰间气何壮。我老渔樵君将相。小槽红酒，晚香丹荔，记取蛮江上。 
水调歌头（多景楼）
江左占形胜，最数占徐州。连山如画，佳处缥渺著危楼。鼓角临风悲壮，烽火连空明灭，往事忆孙刘。千里曜戈甲，万灶宿貔貅。 
露沾草，风落木，岁方秋。使君宏放，谈笑洗尽古今愁。不见襄阳登览，磨灭游人无数，遗恨黯难收。叔子独千载，名与汉江流。 
浪淘沙（丹阳浮玉亭席上作）
绿树暗长亭。几把离尊。阳关常恨不堪闻。何况今朝秋色里，身是行人。 
清泪浥罗巾。各自消魂。一江离恨恰平分。安得千寻横铁锁，截断烟津。 
定风波（进贤道上见梅赠王伯寿）
＿帽垂鞭送客回。小桥流水一枝梅。衰病逢春都不记。谁谓。幽香却解逐人来。 
安得身闲频置酒。携手。与君看到十分开。少壮相从今雪鬓。因甚。流年＿恨两相催。 
南乡子
归梦寄吴樯。水驿江程去路长。想见芳洲初系缆，斜阳。烟树参差认武昌。 
愁鬓点新霜。曾是朝衣染御香。重到故乡交旧少，凄凉。却恐它乡胜故乡。 
南乡子
早岁入皇州。尊酒相逢尽胜流。三十年来真一梦，堪愁。客路萧萧两鬓秋。 
蓬峤偶重游。不待人嘲我自羞。看镜倚楼俱已矣，扁舟。月笛烟蓑万事休。 
满江红
危堞朱栏，登览处、一江秋色。人正似、征鸿社燕，几番轻别。缱绻难忘当日语，凄凉又作它乡客。问鬓边、都有几多丝，真堪织。 
杨柳院，秋千陌。无限事，成虚掷。如今何处也，梦魂难觅。金鸭微温香缥渺，锦茵初展情萧瑟。料也应、红泪伴秋霖，灯前滴。 
满江红（夔州催王伯礼侍御寻梅之集）
疏蕊幽香，禁不过、晚寒愁绝。那更是、巴东江上，楚山千叠。＿帽闲寻西瀼路，亸鞭笑向南枝说。恐使君、归去上銮坡，孤风月。 
清镜里，悲华发。山驿外，溪桥侧。凄然回首处，凤凰城阙。憔悴如今谁领略，飘零已是无颜色。问行厨、何日唤宾僚，犹堪折。 
感皇恩（伯礼立春日生日）
春色到人间，彩＿初戴。正好春盘细生菜。一般日月，只有仙家偏耐。雪霜从点鬓，朱颜在。 
温诏鼎来，延英催对。凤阁鸾台看除拜。对衣裁稳，恰称＿纹新带。个时方旋了、功名债。 
感皇恩
小阁倚秋空，下临江渚。漠漠孤云未成雨。数声新雁，回首杜陵何处。壮心空万里，人谁许。 
黄合紫枢，筑坛开府，莫怕功名欠人做。如今熟计，只有故乡归路。石帆山脚下，菱三亩。 
好事近（寄张真甫?十二之一）
＿雁未成归，肠断宝筝零落。那更冻醪无力，似故人情薄。 
瘴云蛮雨暗孤城，身在楚山角。烦问剑南消息，怕还成疏索。 
好事近（十二之二）
风露九霄寒，侍宴玉华宫阙。亲向紫皇香案，见金芝千叶。 
碧壶仙露酝初成，香味两奇绝。醉后却骑丹凤，看蓬莱春色。 
好事近（次宇文卷臣韵?十二之三）
客路苦思归，愁似茧丝千绪。梦里镜湖烟雨，看山无重数。 
尊前消尽少年狂，慵著送春语。花落燕飞庭户，叹年光如许。 
好事近（十二之四）
岁晚喜东归，扫尽市朝陈迹。拣得乱山环处，钓一潭澄碧。 
卖鱼沽酒醉还醒，心事付横笛。家在万重云外，有沙鸥相识。 
好事近（十二之五）
华表又千年，谁记驾云孤鹤。回首旧曾游处，但山川城郭。 
纷纷车马满人间，尘土污芒＿。且访葛仙丹井，看岩花开落。 
好事近（十二之六）
挥袖别人间，飞蹑峭崖苍壁。寻见古仙丹灶，有白云成积。 
心如潭水静无风，一坐数千息。夜半忽惊奇事，看鲸波暾日。 
好事近（十二之七）
湓口放船归，薄暮散花洲宿。两岸白苹红蓼，映一蓑新绿。 
有沽酒处便为家，菱芡四时足。明日又乘风去，任江南江北。 
好事近（登梅仙山绝顶望海?十二之八）
挥袖上西峰，孤绝去天无尺。拄杖下临鲸海，数烟帆历历。 
贪看云气舞青鸾，归路已将夕。多谢半山松吹，解殷勤留客。 
好事近（十二之九）
小倦带余酲，淡淡数棂斜日。驱退睡魔十万，有双龙苍璧。 
少年莫笑老人衰，风味似平昔。扶杖冻云深处，探溪梅消息。 
好事近（十二之十）
觅个有缘人，分付玉壶灵药。谁向市尘深处，识辽天孤鹤。 
月中吹笛下巴陵，条华赴前约。今古废兴何限，叹山川如昨。 
好事近（十二之十一）
平旦出秦关，雪色驾车双鹿。借问此行安往，赏清伊修竹。 
汉家宫殿劫灰中，春草几回绿。君看变迁如许，况纷纷荣辱。 
好事近（十二之十二）
秋晓上莲峰，高蹑倚天青壁。谁与放翁为伴，有天坛轻策。 
铿然忽变赤龙飞，雷雨四山黑。谈笑做成丰岁，笑禅龛榔栗。 
鹧鸪天（送叶梦锡?七之一）
家住东吴近帝乡。平生豪举少年场。十千沽酒青楼上，百万呼卢锦瑟傍。 
身易老，恨难忘。尊前赢得是凄凉。君归为报京华旧，一事无成两鬓霜。 
鹧鸪天（葭萌驿作?七之二）
看尽巴山看蜀山。子规江上过春残。惯眠古驿常安枕，熟听阳关不惨颜。 
慵服气，懒烧丹。不妨青鬓戏人间。秘传一字神仙诀，说与君知只是顽。 
鹧鸪天（七之三）
梳发金盘剩一窝。画眉鸾镜晕双蛾。人间何处无春到，只有伊家独占多。 
微步处，奈娇何。春衫初换麹尘罗。东邻斗草归来晚，忘却新传子夜歌。 
鹧鸪天（七之四）
家住苍烟落照间。丝毫尘事不相关。斟残玉瀣行穿竹，卷罢黄庭卧看山。 
贪啸傲，任衰残。不妨随处一开颜。元知造物心肠别，老却英雄似等闲。 
鹧鸪天（七之五）
插脚红尘已是颠。更求平地上青天。新来有个生涯别，买断烟波不用钱。 
沽酒市，采菱船。醉听风雨拥蓑眠。三山老子真堪笑，见事迟来四十年。 
鹧鸪天（七之六）
懒向青门学种瓜。只将渔钓送年华。双双新燕飞春岸，片片轻鸥落晚沙。 
歌缥渺，舻呕哑。酒如清露鲊如花。逢人问道归何处，笑指船儿此是家。 
鹧鸪天（薛公肃家席上作?七之七）
南浦舟中两玉人。谁知重见楚江滨。凭教后苑红牙版，引上西川绿锦茵。 
才浅笑，却轻颦。淡黄杨柳又催春。情知言语难传恨，不似琵琶道得真。 
蓦山溪（送伯礼）
元戎十乘，出次高唐馆。归去旧鹓行，更何人、齐飞霄汉。瞿唐水落，惟是泪波深，催叠鼓，起牙樯，难锁长江断。 
春深鳌禁，红日宫砖暖。何处望音尘，黯消魂、层城飞观。人情见惯，不敢恨相忘，梅驿外，蓼滩边，只待除书看。 
蓦山溪（游三荣龙洞）
穷山孤垒，腊尽春初破。寂寞掩空斋，好一个、无聊底我。啸台龙岫，随分有云山，临浅濑，荫长松，闲据胡床坐。 
三杯径醉，不觉纱巾堕。画角唤人归，落梅村、篮舆夜过。城门渐近，几点妓衣红，官驿外，酒垆前，也有闲灯火。 
木兰花（立春日作）
三年流落巴山道。破尽青衫尘满帽。身如西瀼渡头云，愁抵瞿唐关上草。 
春盘春酒年年好。试戴银＿判醉倒。今朝一岁大家添，不是人间偏我老。 
朝中措（梅）
幽姿不入少年场。无语只凄凉。一个飘零身世，十分冷淡心肠。 
江头月底，新诗旧梦，孤恨清香。任是春风不管，也曾先识东皇。 
朝中措（代谭德称作）
怕歌愁舞懒逢迎。妆晚托春酲。总是向人深处，当时枉道无情。 
关心近日，啼红密诉，剪绿深盟。杏馆花阴恨浅，画堂银烛嫌明。 
朝中措
冬冬傩鼓饯流年。烛焰动金船。彩燕难雪前梦，酥花空点春妍。 
文园谢病，兰成久旅，回首凄然。明月梅山笛夜，和风禹庙莺天。 
临江仙（离果州作）
鸠雨催成新绿，燕泥收尽残红。春光还与美人同。论心空眷眷，分袂却匆匆。只道真情易写，那知怨句难工。水流云散各西东。半廊花院月，一帽柳桥风。 
蝶恋花（离小益作）
陌上箫声寒食近。雨过园林，花气浮芳润。千里斜阳钟欲暝。凭高望断南楼信。 
海角天涯行略尽。三十年间，无处无遗恨。天若有情终欲问。忍教霜点相思鬓。 
蝶恋花
桐叶晨飘蛩夜语。旅思秋光，黯黯长安路。忽记横戈盘马处。散关清渭应如故。 
江海轻舟今已具。一卷兵书，叹息无人付。早信此生终不遇。当年悔草长杨赋。 
蝶恋花
水漾萍根风卷絮。倩笑娇颦，忍记逢迎处。只有梦魂能再遇。堪嗟梦不由人做。 
梦若由人何处去。短帽轻衫，夜夜眉州路。不怕银缸深绣户。只愁风断青衣渡。 
钗头凤
红酥手。黄滕酒。满城春色宫墙柳。东风恶。欢情薄。一怀愁绪，几年离索。错错错。 
春如旧。人空瘦。泪痕红浥鲛绡透。桃花落。闲池阁。山盟虽在，锦书难托。莫莫莫。 
清商怨（葭萌驿作）
江头日暮痛饮。乍雪晴犹凛。山驿凄凉，灯昏人独寝。 
怨机新寄断锦。叹往事、不堪重省。梦破南楼，绿云堆一枕。 
水龙吟（荣南作）
樽前花底寻春处，堪叹心情全减。一身萍寄，酒徒云散，佳人天远。那更今年，瘴烟蛮雨，夜郎江畔。漫倚楼横笛，临窗看镜，时挥涕、惊流转。 
花落月明庭院。悄无言、魂消肠断。凭肩携手，当时曾效，画梁栖燕。见说新来，网萦尘暗，舞衫歌扇。料也羞憔悴，慵行芳径，怕啼莺见。 
秋波媚（七月十六日晚登高兴亭望长安南山）
秋到边城角声哀。烽火照高台。悲歌击筑，凭高酹酒，此兴悠哉。 
多情谁似南山月，特地暮云开。潮桥烟柳，曲江池馆，应待人来。 
秋波媚
曾散天花蕊珠宫。一念堕尘中。铅华洗尽，珠玑不御，道骨仙风。 
东游我醉骑鲸去，君驾素鸾从。垂虹看月，天台采药，更与谁同。 
采桑子
宝钗楼上妆梳晚，懒上秋千。闲拨沈烟。金缕衣宽睡髻偏。 
鳞鸿不寄辽东信，又是经年。弹泪花前。愁入春见十四弦。 
卜算子（咏梅）
驿外断桥边，寂寞开无主。已是黄昏独自愁，更著风和雨。 
无意苦争春，一任群芳妒。零落成泥碾作尘，只有香如故。 
沁园春（三荣横溪阁小宴）
粉破梅梢，绿动萱丛，春意已深。渐珠帘低卷，筇枝微步，冰开跃鲤，林暖鸣禽。荔子扶疏，竹枝哀怨，浊酒一尊和泪斟。凭栏久，叹山川冉冉，岁月骎骎。 
当时岂料如今。漫一事无成霜鬓侵。看故人强半，沙堤黄合，鱼悬带玉，貂映蝉金。许国虽坚，朝天无路，万里凄凉谁寄音。东风里，有灞桥烟柳，知我归心。 
沁园春
一别秦楼，转眼新春，又近放灯。忆盈盈倩笑，纤纤柔握，玉香花语，雪暖酥凝。念远愁肠，伤春病思，自怪平生殊未曾。君知否，渐香消蜀锦，泪渍吴绫。 
难求系日长绳。况倦客飘零少旧朋。但江郊雁起，渔村笛怨，寒＿委烬，孤砚生冰。水绕出围，烟昏云惨，纵有高台常怯登。消魂处，是鱼笺不到，兰梦无凭。 
沁园春
孤鹤归飞，再过辽天，换尽旧人。念累累枯冢，茫茫梦境，王侯蝼蚁，毕竟成尘。载酒园林，寻花巷陌，当日何曾轻负春。流年改，叹园腰带剩，点鬓霜新。 
交亲。散落如云。又岂料如今余此身。幸眼明身健，茶甘饭软，非惟我老，更有人贫。躲尽危机，消残壮志，短艇湖中闲采莼。吾何恨，有渔翁共醉，溪友为邻。 
忆秦娥
玉花骢。晚街金辔声璁珑。声璁珑。闲＿乌帽，又过城东。 
富春巷陌花重重。千金沽酒酬春风。酬春风。笙歌园里，锦绣丛中。 
汉宫春（张园赏海棠作，园故蜀燕王宫也）
浪迹人间。喜闻猿楚峡，学剑秦川。虚舟泛然不系，万里江天。朱颜绿鬓，作红尘、无事神仙。何妨在，莺花海里，行歌闲送流年。 
休笑放慵狂眼，看闲坊深院，多少婵娟。燕宫海棠夜宴，花覆金船。如椽画烛，酒阑时、百炬吹烟。凭寄语，京华旧侣，幅巾莫换貂蝉。 
汉宫春（初自南郑来成都作）
羽箭雕弓，忆呼鹰古垒，截虎平川。吹笳暮归，野帐雪压青＿。淋漓醉墨，看龙蛇、飞落蛮笺。人误许，诗情将略，一时才气超然。何事又作南来，看重阳药市，元夕灯山。花时万人乐处，＿帽垂鞭。闻歌感旧，尚时时、流涕尊前。君记取，封侯事在，功名不信由天。 
月上海棠（成都城南有蜀王旧苑，尤多梅，皆二百余年古木）
斜阳废苑朱门闭。吊兴亡、遣恨泪痕里。淡淡宫梅，也依然、点酥剪水。凝愁处，似忆宣华旧事。 
行人别有凄凉意。折幽香、谁与寄千里。伫立江皋，杳难逢、陇头归骑。音尘远，楚天危楼独倚。宣华，故蜀苑名。 
月上海棠
兰房绣户厌厌病。叹春酲、和闷甚时醒。燕子空归，几曾传、玉关边信。伤心处，独展团窠瑞锦。 
熏笼消歇沈烟冷。泪痕深、展转看花影。漫拥余香，怎禁他、峭寒孤枕。西窗晓，几声银瓶玉井。 
乌夜啼（八之一）
金鸭余香尚暖，绿窗斜日偏明。兰膏香染云鬟腻，钗坠滑无声。 
冷落秋千伴侣，阑珊打马心情。绣屏惊断潇湘梦，花外一声莺。 
乌夜啼（八之二）
檐角楠阴转日，楼前荔子吹花。鹧鸪声里霜天晚，叠鼓已催衙。 
乡梦时来枕上，京书不到天涯。邦人讼少文移省，闲院自煎茶。 
乌夜啼（八之三）
我校丹台玉字，君书蕊殿云篇。锦官城里重相遇，心事两依然。 
携酒何妨处处，寻梅共约年年。细思上界多官府，且作地行仙。 
乌夜啼（八之四）
世事从来惯见，吾生更欲何之。镜湖西畔秋千顷，鸥鹭共忘机。 
一枕苹风午醉，二升菰米晨炊。故人莫讶音书绝，钓侣是新知。 
乌夜啼（八之五）
素意幽栖物外，尘缘浪走天涯。归来犹幸身强健，随分作山家。 
已趁余寒泥酒，还乘小雨移花。柴门尽日无人到，一径傍溪斜。 
乌夜啼（八之六）
园馆青林翠樾，衣巾细葛轻纨。好风吹散霏微雨，沙路喜新干。 
小燕双飞水际，流莺百啭林端。投壶声断弹棋罢，闲展道书看。 
乌夜啼（八之七）
从宦元知漫浪，还家更觉清真。兰亭道上多修竹，随处岸纶巾。 
泉冽偏宜雪茗，粳香雅称丝莼。＿然一饱西窗下，天地有闲人。 
乌夜啼（八之八）
纨扇婵娟素月，纱巾缥缈轻烟。高槐叶长阴初合，清润雨余天。 
弄笔斜行小草，钩帘浅醉闲眠。更无一点尘埃到，枕上听新蝉。 
真珠帘
山村水馆参差路。感＿游、正似残春风絮。掠地穿帘，知是竟归何处。镜里新霜空自悯，问几时、鸾台鳌署。迟暮。谩凭高怀远，书空独语。 
自古。儒冠多误。悔当年、早不扁舟归去。醉下白苹洲，看夕阳鸥鹭。菰菜鲈鱼都弃了，只换得、青衫尘土。休顾。早收身江上，一蓑烟雨。 
好事近
混迹寄人间，夜夜画楼银烛。谁见五云丹灶，养黄芽初熟。 
春风归从紫皇游，东海宴旸谷。进罢碧桃花赋，赐玉尘千斛。 
柳梢青（故蜀燕王宫海棠之盛，为成都第一，今属张氏）
锦里繁华。环宫故邸，叠萼奇花。俊客妖姬，争飞金勒，齐驻香车。 
何须幕障帏遮。宝杯浸、红云瑞霞。银烛光中，清歌声里，休恨天涯。 
柳梢青（乙巳二月西兴赠别）
十载江湖，行歌沽酒，不到京华。底事翩然，长亭烟草，衰鬓风沙。 
凭高目断天涯。细雨外、楼台万家。只恐明朝，一时不见，人共梅花。 
夜游宫（记梦寄师伯浑）
雪晓清笳乱起。梦游处、不知何地。铁骑无声望似水。想关河，雁门西，青海际。 
睡觉寒灯里。漏声断、月斜窗纸。自许封侯在万里。有谁知，鬓虽残，心未死。 
夜游宫（宫词）
独夜寒侵翠被。奈幽梦、不成还起。欲写新愁泪溅纸。忆承恩，叹余生，今至此。 
蔌蔌灯花坠。问此际、报人何事。咫尺长门过万里。恨君心，似危栏，难久倚。 
安公子
风雨初经社。子规声里春光谢。最是无情，零落尽、蔷薇一架。况我今年，憔悴幽窗下。人尽怪、诗酒消声价。向药炉经卷，忘却莺窗柳榭。 
万事收心也。粉痕犹在香罗帕。恨月愁花，争信道、如今都罢。空忆前身，便面章台马。因自来、禁得心肠怕。纵遇歌逢酒，但说京都旧话。 
玉胡蝶（王忠州家席上作）
倦客平生行处，坠鞭京洛，解佩潇湘。此夕何年，来赋宋玉高唐。绣帘开、香尘乍起，莲步稳、银烛分行。暗端相。燕羞莺妒，蝶绕蜂忙。 
难忘。芳樽频劝，峭寒新退，玉漏犹长。几许幽情，只愁歌罢月侵廊。欲归时、司空笑问，微近处、丞相嗔狂。断人肠。假饶相送，上马何妨。 
木兰花慢（夜登青城山玉华楼）
阅邯郸梦境，叹绿鬓、早霜侵。奈华岳烧丹，青溪看鹤，尚负初心。年来向浊世里，悟真诠秘诀绝幽深。养就金芝九畹，种成琪树千林。 
星坛夜学步虚吟。露冷透瑶簪。对翠凤披云，青鸾逆月，宫阙萧森。琅函一封奏罢，自钧天帝所有知音。却过蓬壶啸傲，世间岁月骎骎。 
苏武慢（唐安西湖）
淡霭空＿，轻阴清润，绮陌细初静。平桥系马，画阁移舟，湖水倒空如镜。掠岸飞花，傍檐新燕，都似学人无定。叹连成戎帐，经春边垒，暗凋颜鬓。 
空记忆、杜曲池台，新丰歌管，怎得故人音信。＿怀易感，老伴无多，谈尘久闲犀柄。惟有＿然，笔床茶灶，自适笋舆烟艇。待绿荷遮岸，红蕖浮水，更乘幽兴。 
齐天乐（左绵道中）
角残钟晚关山路，行人乍依孤店。塞月征尘，鞭丝帽影，常把流年虚占。藏鸦柳暗。叹轻负莺花，谩劳书剑。事往关情，悄然频动壮游念。 
孤怀谁与强遣。市垆沽酒，酒薄怎当愁酽。倚瑟妍词，调铅妙笔，那写柔情芳艳。征途自厌。况烟敛芜痕，雨稀萍点。最是眠时，枕寒门半掩。 
齐天乐（三荣人日游龙洞作）
客中随处闲消闷，来寻啸台龙岫。路敛春泥，山开翠雾，行乐年年依旧。天工妙手。放轻绿萱牙，淡黄杨柳。笑问东君，为人能染鬓丝否。 
西州催去近也，帽檐风软，且看市楼沽酒。宛转巴歌，凄凉塞管，携客何妨频奏。征尘暗袖。漫禁得梅花，伴人疏瘦。几日东归，画船平放溜。 
望梅
寿非金石。恨天教老向，水程山驿。似梦里、来到南柯，这些子光阴，更堪轻掷。戍火边尘，又过了、一年春色。叹名姬骏马，尽付杜陵，苑路豪客。 
长绳漫劳系日。看人间俯仰，俱是陈迹。纵自倚、英气凌云，奈回尽鹏程，铩残鸾翮。终日凭高，诮不见、江东消息。算沙边、也有断鸿，倩谁问得。 
洞庭春色
壮岁文章，暮年勋业，自昔误人。算英雄成败，轩裳得失，难如人意，空丧天真。请看邯郸当日梦，待炊罢黄粱徐欠伸。方知道，许多时富贵，何处关身。 
人间定无可意，怎换得、玉鲙丝莼。且钓竿渔艇，笔床茶灶，闲听荷雨，一洗衣尘。洛水秦关千古后，尚棘暗铜驼空怆神。何须更，慕封侯定远，图像麒麟。 
渔家傲（寄仲高）
东望山阴何处是。往来一万三千里。写得家书空满纸。流清泪。书回已是明年事。 
寄语红桥桥下水。扁舟何日寻兄弟。行遍天涯真老矣。愁无寐。鬓丝几缕茶烟里。 
绣停针
叹半纪，跨万里秦吴，顿觉衰谢。回首鹓行，英俊并游，咫尺玉堂金马。气凌嵩华。负壮略、纵横王霸。梦经洛浦梁园，觉来泪流如泻。 
山林定去也。却自恐说著，少年时话。静院焚香，闲倚素屏，今古总成虚假。趁时婚嫁。幸自有、湖边茅舍。燕归应笑，客中又还过社。 
桃源忆故人
然如世外。予留七十日，被命参成都戎幕而去。临行徙倚竟日作桃源忆故人一首 
斜阳寂历柴门闭。一点炊烟时起。鸡犬往来林外。俱有萧然意。 
衰翁老去疏荣利。绝爱山城无事。临去画楼频倚。何日重来此。 
桃源忆故人（应灵道中?五之二）
栏干几曲高斋路。正在重云深处。丹碧未干人去。高栋空留句。 
离离芳草长亭暮。无奈征车不住。惟有断鸿烟渚。知我频回顾。 
桃源忆故人（五之三）
一弹指顷浮生过。堕甑元知当破。去去醉吟高卧。独唱何须和。 
残年还我从来我。万里江湖烟舸。脱尽利名缰锁。世界元来大。 
桃源忆故人（五之四）
城南载酒行歌路。冶叶倡条无数。一朵鞓红凝露。最是关心处。 
莺声无赖催春去。那更兼旬风雨。试问岁华何许。芳草连天暮。 
桃源忆故人（题华山图?五之五）
中原当日三川震。关辅回头煨烬。泪尽两河征镇。日望中兴运。 
秋风霜满青青鬓。老却新丰英俊。云外华山千仞。依旧无人问。 
极相思
江头疏雨轻烟。寒食落花天。翻红坠素，残霞暗锦，一段凄然。 
惆怅东君堪恨处，也不念、冷落尊前。那堪更看，漫空相趁，柳絮榆钱。 
一丛花
尊前凝伫漫魂迷。犹恨负幽期。从来不惯伤春泪，为伊后、滴满罗衣。那堪更是，吹箫池馆，青子绿阴时。 
回廊帘影昼参差。偏共睡相宜。朝云梦断知何处，倩双燕、说与相思。从今判了，十分憔悴，图要个人知。 
一丛花
仙姝天上自无双。玉面翠蛾长。黄庭读罢心如水，闭朱户、愁近丝簧。窗明几净，闲临唐帖，深炷宝奁香。 
人间无药驻流光。风雨又催凉。相逢共话清都旧，叹尘劫、生死茫茫。何如伴我，绿蓑青箬，秋晚钓潇湘。 
隔浦莲近拍
飞花如趁燕子。直度帘栊里。帐掩香云暖，金笼鹦鹉惊起。凝恨慵梳洗。妆台畔，蘸粉纤纤指。宝钗坠。 
才醒又困，厌厌中酒滋味。墙头柳暗，过尽一年春事。罨画高楼怕独倚。千里。孤舟何处烟水。 
隔浦莲近拍
骑鲸云路倒景。醉面风吹醒。笑把浮丘袂，寥然非复尘境。震泽秋万顷。烟霏散，水面飞金镜。露华冷。 
湘妃睡起，鬟倾钗坠慵整。临江舞处，零乱塞鸿清影。河汉横斜夜漏永。人静。吹箫同过缑岭。 
昭君怨
昼永蝉声庭院。人倦懒摇团扇。小景写潇湘。自生凉。 
帘外蹴花双燕。帘下有人同见。宝篆拆官黄。炷熏香。 
双头莲（呈范至能待制）
华鬓星星，惊壮志成虚，此身如寄。萧条病骥。向暗里。消尽当年豪气。梦断故国山川，隔重重烟水。身万里。旧社凋零，青门俊游谁记。 
尽道锦里繁华，叹官闲昼永，柴荆添睡。清愁自醉。念此际。付与何人心事。纵有楚＿吴樯，知何时东逝。空怅望，鲙美菰香，秋风又起。 
南歌子（送周机宜之益昌）
异县相逢晚，中年作别难。暮秋风雨客衣寒。又向朝天门外、话悲欢。 
瘦马行霜栈，轻舟下雪滩。乌奴山下一林丹。为说三年常寄、梦魂间。 
忆王孙
春风楼上柳腰肢。初试花前金缕衣。袅袅娉娉不自持。晚妆迟。画得蛾眉胜旧时。 
忆王孙
一春常是雨和风。风雨晴时春已空。谁惜泥沙万点红。恨难穷。恰似衰翁一世中。 
醉落魄
江湖醉客。投杯起舞遗乌帻。三更泠翠沾衣湿。袅袅菱歌，催落半川月。 
空花昨梦休寻觅。云台麟阁俱陈迹。元来只有闲难得。青史功名，天却无心惜。 
鹊桥仙
华灯纵博，雕鞍驰射，谁记当年豪举。酒徒一一取封侯，独去作、江边渔父。 
轻舟八尺，低篷三扇，占断苹洲烟雨。镜湖元自属闲人，又何必、君恩赐与。 
鹊桥仙
一竿风月，一蓑烟雨，家在钓台西住。卖鱼生怕近城门，况肯到、红尘深处。 
潮生理棹，潮平系缆，潮落浩歌归去。时人错把比严光，我自是、无名渔父。 
鹊桥仙（夜闻杜鹃）
茅檐人静，蓬窗灯暗，春晚连江风雨。林莺巢燕总无声，但月夜、常啼杜宇。 
催成清泪，惊残孤梦，又拣深枝飞去。故山犹自不堪听，况半世、飘然＿旅。 
长相思（五之一）
云千重。水千重。身在千重云水中。月明收钓筒。 
头未童。耳未聋。得酒犹能双脸红。一尊谁与同。 
长相思（五之二）
桥如虹。水如空。一叶飘然烟雨中。天教称放翁。 
侧船篷。使江风。蟹舍参差渔市东。到时闻暮钟。 
长相思（五之三）
面苍然。鬓皤然。满腹诗书不直钱。官闲常昼眠。 
画凌烟。上甘泉。自古功名属少年。知心惟杜鹃。 
长相思（五之四）
暮山青。暮霞明。梦笔桥头艇子横。苹风吹酒醒。 
看潮生。看潮平。小住西陵莫较程。莼丝初可烹。 
长相思（五之五）
悟浮生。厌浮名。回视千钟一发轻。从今心太平。 
爱松声。爱泉声。写向孤桐谁解听。空江秋月明。 
菩萨蛮
江天淡碧云如扫。苹花零落莼丝老。细细晚波平。月从波面生。 
渔家真个好。悔不归来早。经岁洛阳城。鬓丝添几茎。 
菩萨蛮
小院蚕眠春欲老。新巢燕乳花如扫。幽梦锦城西。海棠如旧时。 
当年真草草。一棹还吴草。题罢惜春诗。镜中添鬓丝。 
诉衷情
当年万里觅封侯。匹马戍梁州。关河梦断何处，尘暗旧貂裘。 
胡未灭，鬓先秋。泪空流。此生谁料，心在天山，身老沧洲。 
诉衷情
青衫初入九重城。结友尽豪英。蜡封夜半传檄，驰骑谕幽并。 
时易失，志难成。鬓丝生。平章风月，弹压江山，别是功名。 
生查子
还山荷主恩，聊试扶犁手。新结小茅茨，恰占清江口。 
风尘不化衣，邻曲常持酒。那似宦游时，折尽长亭柳。 
生查子
梁空燕委巢，院静鸠催雨。香润上朝衣，客少闲谈尘。 
鬓边千缕丝，不是吴蚕吐。孤梦泛潇湘，月落闻柔舻。 
破阵子
仕至千钟良易，年过七十常稀。眼底荣华元是梦，身后声名不自知。营营端为谁。 
幸有旗亭沽酒，何妨茧纸题诗。幽谷云萝朝采药，静院轩窗夕对棋。不归真个痴。 
破阵子
看破空花尘世，放轻昨梦浮名。蜡屐登山真率饮，筇杖穿林自在行。身闲心太平。 
料峭余寒犹力，廉纤细雨初晴。苔纸闲题溪上句，菱唱遥闻烟外声。与君同醉醒。 
上西楼（一名相见欢）
江头绿暗红稀。燕交飞。忽到当年行处、恨依依。 
洒清泪。叹人事。与心违。满酌玉壶花露、送春归。 
点绛唇
采药归来，独寻茅店沽新酿。暮烟千嶂。处处闻渔唱。 
醉弄扁舟，不怕黏天浪。江湖上。遮回疏放。作个闲人样。 
谢池春
壮岁从戎，曾是气吞残虏。阵云高、狼烽夜举。朱颜青鬓，拥雕戈西戍。笑儒冠、自来多误。 
功名梦断，却泛扁舟吴楚。漫悲歌、伤怀吊古。烟波无际，望秦关何处。叹流年、又成虚度。 
谢池春
贺监湖边，初系放翁归棹。小园林、时时醉倒。春眠惊起，听啼莺催晓。叹功名、误人堪笑。 
朱桥翠径，不许京尘飞到。挂朝衣、东归欠早。连宵风雨，卷残红如扫。恨樽前、送春人老。 
谢池春
七十衰翁，不减少年豪气。似天山、凄凉病骥。铜驼荆棘，洒临风清泪。甚情怀、伴人儿戏。 
如今何幸，作个故溪归计。鹤飞来、晴岚暖翠。玉壶春酒，约群仙同醉。洞天寒、露桃开未。 
一落索
满路游丝飞絮。韶光将暮。此时谁与说新愁，有百啭、流莺语。 
俯仰人间今古。神仙何处。花前须判醉扶归，酒不到、刘伶墓。 
一落索
识破浮生虚妄。从人讥谤。此身恰似弄潮儿，曾过了、千重浪。 
且喜归来无恙。一壶春酿。雨蓑烟笠傍渔矶，应不是、封侯相。 
杏花天
老来驹隙骎骎度。算只合、狂歌醉舞。金杯到手君休诉。看著春光又暮。 
谁为倩、柳条系住。且莫遣、城笳催去。残红转眼无寻处。尽属蜂房燕户。 
太平时
竹里房栊一径深。静愔愔。乱红飞尽绿成阴。有鸣禽。 
临罢兰亭无一事，自修琴。铜炉袅袅海南沉。洗尘襟。 
恋绣衾
不惜貂裘换钓篷。嗟时人、谁识放翁。归棹借、樵风稳，数声闻、林外暮钟。 
幽栖莫笑蜗庐小，有云山、烟水万重。半世向、丹青看，喜如今、身在画中。 
恋绣衾
无方能驻脸上红。笑浮生、扰扰梦中。平地是、冲霄路，又何劳、千日用功。 
飘然再过莲峰下，乱云深、吹下暮钟。访旧隐、依然在，但鹤巢、时有堕松。 
风入松
十年裘马锦江滨。酒隐红尘。万金选胜莺花海，倚疏狂、驱使青春。吹笛鱼龙尽出，题诗风月俱新。 
自怜华发满纱巾。犹是官身。凤楼常记当年语，问浮名、何似身亲。欲寄吴笺说与，这回真个闲人。 
真珠帘
灯前月下嬉游处。向笙歌、锦绣丛中相遇。彼此知名，才见便论心素。浅黛娇蝉风调别，最动人、时时偷顾。归去。想闲窗深院，调弦促柱。 
乐府初翻新谱。漫裁红点翠，闲题金缕。燕子入帘时，又一番春暮。侧帽燕脂坡下过，料也记、前年崔护。休诉。待从今须与，好花为主。 
风流子（一名内家娇）
佳人多命薄，初心慕、德耀嫁梁鸿。记绿窗睡起，静吟闲咏，句翻离合，格变玲珑。更乘兴，素纨留戏墨，纤玉抚孤桐。蟾滴夜寒，水浮微冻，凤笺春丽，花砑轻红。 
人生谁能料，堪悲处、身落柳陌花丛。空羡画堂鹦鹉，深闭金笼。向宝镜鸾钗，临妆常晚，绣茵牙版，催舞还慵。肠断市桥月笛，灯院霜钟。 
双头莲
风卷征尘，堪叹处、青骢正摇金辔。客襟贮泪。漫万点如血，凭谁持寄。伫想艳态幽情，压江南佳丽。春正媚。怎忍长亭，匆匆顿分连理。 
目断淡日平芜，望烟浓树远，微茫如荠。悲欢梦里。奈倦客、又是关河千里。最苦唱彻骊歌，重迟留无计。何限事。待与丁宁，行时已醉。 
鹧鸪天
杖屦寻春苦未迟。洛城樱笋正当时。三千界外归初到，五百年前事总知。 
吹玉笛，渡清伊。相逢休问姓名谁。小车处士深衣叟，曾是天津共赋诗。 
蝶恋花
禹庙兰亭今古路。一夜清霜，染尽湖边树。鹦鹉杯深君莫诉。他时相遇知何处。 
冉冉年华留不住。镜里朱颜，毕竟消磨去。一句丁宁君记取。神仙须是闲人做。 
水龙吟（春日游摩诃池）
摩诃池上追游路，红绿参差春晚。韶光妍媚，海棠如醉，桃花欲暖。挑菜初闲，禁烟将近，一城丝管。看金鞍争道，香车飞盖，争先占、新亭馆。 
惆怅年华暗换。点销魂、雨收云散。镜奁掩月，钗梁拆凤，秦筝斜雁。身在天涯，乱山孤垒，危楼飞观。叹春来只有，杨花和恨，向东风满。 
朝中措
晴山滴翠水挼蓝。聚散渔舟两复三。横埭北，断桥南。侧起船篷便作帆。 
朝中措
镜湖俯仰两青天。万顷玻璃一叶船。拈棹舞，拥蓑眠。不作天仙作水仙。 
朝中措
湘湖烟雨长莼丝。菰米新炊滑上匙。云散后，月斜时。潮落舟横醉不知。 
朝中措
长安拜免几公卿。渔父横眠醉未醒。烟艇小，钓车腥。遥指梅山一点青。 
恋绣衾
雨断西山晚照明。悄无人、幽梦自惊。说道去、多时也，到如今、真个是行。远山已是无心画，小楼空、斜掩绣屏。你嚎早、收心呵，趁刘郎、双鬓未星。 
采桑子
三山山下闲居士，巾履萧然。小醉闲眠。风引飞花落钓船。 
水龙吟（春日游摩诃池）
摩诃池上追游路，红绿参差春晚。韶光妍媚，海棠如醉，桃花欲暖。挑菜初闲，禁烟将近，一城丝管。看金鞍争道，香车飞盖，争先占、新亭馆。惆怅年华暗换。黯销魂、雨收云散。镜奁掩月，钗梁拆凤，秦筝斜雁。身在天涯，乱山孤垒，危楼飞观。叹春来只有，杨花和恨，向东风满。 
月照梨花（闺思）
霁景风软，烟江春涨。小阖无人，绣帘半上。花外姊妹相呼。约樗蒲。修蛾忘了章台样。细思一饷。感事添惆怅。胸酥臂玉消减，拟觅双鱼。倩传书。 
月照梨花（闺思）
闷已萦损。那堪多病。几曲屏山，伴人昼静。梁燕催起犹慵。换熏笼。新愁旧恨何时尽。渐凋绿鬓。小雨知花信。芳笺寄与何处，绣阁珠栊。柳阴中。 
夜游宫（宴席）
宴罢珠帘半卷。画檐外、蜡香人散。翠雾霏霏漏声断。倚香肩，看中庭，花影乱。宛是高唐馆。宝奁炷、麝烟初暖。璧月何妨夜夜满。拥芳柔，恨今年，寒尚浅。 
如梦今（闺思）
独倚博山峰小。翠雾满身飞绕。只恐学行云，去作阳台春晓。春晓。春晓。满院绿杨芳草。 
解连环
泪淹妆薄。背东风伫立，柳绵池阁。漫细字、书满芳笺，恨钗燕筝鸿，总难凭托。风雨无情，又颠倒、绿苔红萼。仗香醪破闷，怎禁夜阑，酒酲萧索。刘郎已忘故约。奈重门静院，光景如昨。尽做它、别有留心，便不念当时，雨意初着。京兆眉残，怎认为、新人梳掠。尽今生、拚了为伊，任人道错。 
大圣乐
电转雷惊，自叹浮生，四十二年。试思量往事，虚无似梦，悲欢万状，合散如烟。苦海无边，爱河无底，流浪看成百漏船。何人解，问无常火里，铁打身坚。须臾便是华颠。好收拾形体归自然。又何须着意，求田问舍，生须宦达，死要名传。寿夭穷通，是非荣辱，此事由来都在天。从今去，任东西南北，作个飞仙。 
