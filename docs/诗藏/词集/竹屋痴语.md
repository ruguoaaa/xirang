　　钦定四库全书　　　　　集部十
　　竹屋痴语　　　　　　　词曲类一【词集之属】提要
　　【臣】等谨案竹屋痴语一巻宋髙观国撰观国字賔王山阴人案陈振孙书録解题载竹屋词一巻髙观国撰云不详观国为何人葢偶未考振孙又云髙邮陈造并史达祖二家为之序此本为毛晋所刋末有晋跋仅録造序中所称竹屋梅溪语皆不经人道其妙处少游美成不及数语而不载全文然考造有江湖长翁集传世亦不载是序或当时削其藳欤词自鄱阳姜防句琢字链始归醇雅而达祖观国为之羽翼故张炎谓数家格调不凡句法挺异俱能特立清新之意删削靡曼之词乃草堂诗余于白石梅溪则概未寓目竹屋词亦止选其玉蝴蜨一阕葢是时方尚甜熟与风尚相左故也观国与达祖叠相酬唱旗鼓俱足相当惟梅溪词中尚有贺新郎一阕注云湖上与髙賔王同赋今集中未见此调殆佚之欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　竹屋痴语
　　宋　高观国　撰
　　齐天乐
　　碧云阙处无多雨愁与去防俱逺倒苇沙闲枯兰砌冷寥落寒江秋晩楼隂纵览正魂怯清吟病多依黯怕揖西风袖罗香自去年减　风流江左乆客旧游得意处朱帘曾卷载酒春情吹箫夜约犹忆玉娇香软尘楼故苑叹璧月空檐梦云飞观送絶征鸿楚峰烟数防
　　又【菊】
　　樷幽一笑东篱晓霜华又随香冷晕色黄娇低枝翠婉来趂登高佳景谁偏管领是彭泽归来末荒三径最惬清觞道家标致自风韵　南山依旧翠倚采花无限思西风吹醒万蕋金寒三秋梦好曾记餐英清咏阑斑泪沁怕节去蜂愁雨荒烟暝明日重阳为谁簪短鬓
　　又【中秋夜怀梅溪】
　　晩云知有闗山念澄霄卷开清霁素景中分氷盘正溢何啻婵娟千里危栏静倚正玉管吹凉翠觞留醉记约清吟锦袍初唤醉魂起　孤光天地共影浩歌谁与舞凄凉风味古驿烟寒幽垣梦冷应念秦楼十二归心对此想斗插天南防横辽水试问姮娥有愁能为寄【时刻于孤光天地共影下分段非】
　　玉楼春【拟宫词】
　　几双海燕来金屋香满离宫三十六春风剪草碧纤纤春雨浥花红扑扑　卫姫郑女腰如束齐唱阳春新制曲曲终移宴起笙箫花下晩寒生翠縠
　　又【海棠题寅亝挂轴】
　　胭脂染出春风锦生怕黄昏人有恨雨难揩泪玉环娇烟不遮愁红袖冷　醉魂吹断香魂静拂拂翠睂羞带粉最怜新燕识风流只为春寒消瘦损
　　又【春思】
　　多时不踏章台路依旧东风芳草渡鸎声唤起水边情日影炙开花上雾　谢娘不信佳期误认得马嘶迎绣戸今宵翠被不春寒只恐香秾春又去
　　又【忆旧】
　　春烟澹澹生春水曾记芳洲兰棹舣岸花香到舞衣边汀草色分歌扇底　棹沉云去情千里愁压双鸳飞不起十年春事十年心怕说溅裙当日意
　　玉蝴蝶【秋思　时刻不载】
　　唤起一襟凉思未成晚雨先做秋隂楚客悲残谁解此意登临古台荒断霞斜照新梦黯微月疎砧总难禁尽将幽恨分付孤斟　从今倦看青镜旣迟勋业可负烟林断梗无慿歳华揺落又惊心想莼汀水云愁凝闲蕙帐猿鹤悲吟信沉沉故园归计休更侵寻
　　临江仙【东越道中】
　　俱是洛阳年少客才华迥出天真青衫惯拂软红尘酒狂因月舞诗俊为梅新　寄语长安风月道鸎花缓作青春披风沐露问前津客中春不当归去倍还人
　　又
　　风月生来人世梦魂飞堕仙津青春日日醉芳尘一鞭花陌晓双桨桞桥春　前度诗留醉袖昨宵香浥罗巾小姬飞燕是前身歌随流水咽睂学远山颦
　　金人捧露盘【水仙花】
　　梦湘云吟湘月吊湘灵有谁见罗袜尘生凌波歩弱背人羞整六铢轻娉娉袅袅晕娇黄土色轻明　香心静波心冷琴心怨客心惊怕佩解却返瑶京杯擎清露醉春兰友与梅兄苍烟万顷断肠是雪冷江清
　　又【梅花】
　　念瑶姫翻瑶佩下瑶池冷香梦吹上南枝罗浮梦杳忆曽清晓见仙姿天寒翠袖可怜是倚竹依依　溪痕浅雪痕冻月痕淡粉痕微江楼怨一笛休吹芳信待寄玉堂烟驿雨凄迟新愁万斛为春瘦却怕春知
　　又
　　楚宫闲金成屋玉为栏断云梦容易惊残骊歌几叠至今愁思怯阳闗清音恨阻抱哀筝知为谁弹　年华晩月华冷霜华重鬓华斑也湏念闲损雕鞍斜缄小字锦江三十六鳞寒此情天阔正梅信笛里闗山
　　鳯栖梧
　　云唤隂来鸠唤雨谢了江梅可踏江头路却一番花信阻不成日日春寒去　见说东风桃叶渡岸隔青山依旧修睂妩归防不如筝上柱一行常见相思苦
　　又【题岩室】
　　岩室归来非待聘千崖漠漠江千顷明月清风休弄影只愁踏破苍苔径　摘取香芝医鹤病正要臞仙相伴清闲性朝市不闻心耳静一声长啸烟霞冷
　　又【湖头卽席长翁同赋】
　　西子湖边睂翠妩魂冷孤山谁是风烟主相唤吟诗天欲雨嫩凉不隔鸥飞处　移下天孙云锦渚翠葢牵风绰约凌波女清约已成君记取月明夜半鱼龙舞
　　贺新郎【赋梅】
　　月冷霜袍拥见一枝年华又晩粉愁香冻云隔溪桥人不度的皪春心未纵清影怕寒波揺动防没纤毫尘俗态倚高情预得春风宠沉冻蝶挂么鳯　一杯正要吴姬捧想见柔酥弄白暗香偷送回首罗浮今在否寂寞烟迷翠垅又争奈桓伊三弄开遍西湖春意烂算羣花正作江山梦吟思怯暮云重
　　喜迁鸎【代人吊西湖歌者】
　　歌音凄怨是几度诉春春都不管感緑惊红颦烟啼月长是为春消黯玉骨瘦无一把粉泪愁多千点可怜损任尘侵粉蠧舞裙歌扇　转盼尘梦断峡里云归空想春风面燕子楼空玉台妆冷湖外翠峰睂浅绮陌断魂名在宝箧返魂香远此情苦问落花流水何时重见
　　又【秋怀】
　　凉云归去再约着晚来西楼风雨水静帘隂鸥闲菰影秋到露汀烟浦试省唤回幽恨尽是愁边新句倦登聎动悲凉还在残蝉吟处　凄楚空见说香销雾扃心似秋莲苦宝瑟弹氷玉台窥月浅黛可怜偷聚几时翠沟题叶无复绣帘吹絮鬓华晚念庾郎情在风流谁与
　　菩萨蛮【春思】
　　春风吹緑湖边草春光依旧湖边道玉勒锦障泥少年游冶时　烟明花似绣且醉旗亭酒斜日照花西归鸦花外啼
　　又【苏堤芙蓉】
　　红云半压秋波碧艳妆泣露娇啼色佳梦入仙城风流石曼卿　宫袍呼醉醒休卷西风锦明日粉香残六桥烟水寒
　　又【水晶脍】
　　玉鳞熬出香凝软并刀断处氷丝颤红缕间堆盘轻明相映寒　纤柔分劝处腻滑难停筯一洗醉魂清真成醒酒氷
　　又
　　玉栏秋色知谁主隔栏一架蒲萄緑藓怕啼螀可堪宫漏长　乌丝吟古怨清泪消尘砚梦冷不成云楚峯峯外情
　　又【中秋】
　　何须急管吹云暝高寒滟滟开金饼今夕不登楼一年空过秋　桂花香雾冷梧叶西风影客醉倚河桥清光愁玉箫
　　又【咏双心水仙】
　　云娇云嫩羞相倚凌波共酌春风醉的皪玉台寒肯敎金醆单　只疑双蝶梦翠袖和香拥香外有鸳鸯风流烟水乡
　　青玉案
　　平生似欠西湖债每了金貂解妩媚烟云多变态雕鞍来处画舩归去花桞春风隘　玉京相接蓬壶界入画遥山翠分黛苏小不来时节改一堤风月六桥烟水鹭约鸥盟在
　　醉落魄
　　钩帘翠湿寒江上雨晴风急乱峰低处明残日防字成行界破暮天碧　故人天外长为客倚栏一望情何极新来得个归消息去棹回舟数过几千只
　　夜合花
　　斑驳云开蒙松雨过海棠花外寒轻湖山翠防东风正要新晴又唤醒旧游情记年时今日清明隔花隂残香随笑语特地逢迎　人生好景难并依旧秋千巷陌花月蓬瀛春衫抖擞余香半染芳尘念嫩约杳难慿被几声啼鸟惊心一庭芳草危栏晚日无限消凝
　　花心动【梅意】
　　碧藓封枝防寒英疎疎玉清氷湿梦忆旧家春与新恩曽映夀阳妆额緑魂青袂南隣伴应怪我精神都别恨衰晩春风意思顿成羞怯　犹念横斜性格恼和靖吟魂自来清絶斜傍劲松偷倚修篁总是歳寒相识緑隂结子当时意到如今芳心销歇小桥夜清愁倦陪澹月
　　昭君怨【题春波独载图】
　　一棹莫愁烟艇飞破玉壶清影水溅粉消寒缈云鬟不肯凌波微歩却载春愁归去风澹楚魂惊隔瑶京
　　杏花天【春愁】
　　霁烟消处寒犹嫩乍门巷愔愔昼永池塘芳草魂初醒秀句吟春未稳　仙源阻春风瘦损又燕子来无芳信小桃也自知人恨满面羞红难问
　　又
　　远山学得修睂翠看睂展春愁无际雨痕半湿东风外不管梨花有泪　西园路青鞵暗记怕行入秋千径里一春多少相思意说与新来燕子
　　又【题杏花春禽扇面挂轴】
　　花凝露湿胭脂透是防笔丹青染就粉绡帕入班姫手舒巻清寒时　春禽静来窥晴昼闲冷落芳心知否不愁院宇东风骤日日娇红如旧
　　又【杏花】
　　玉坛消息春寒浅露红玉娇生靓豓小怜鬓湿胭脂染只隔粉墙相见　花隂外故宫梦逺想未识鸎鸎燕燕飘寒翠径红千防桃李春风已晚
　　祝英台近【荷花】
　　拥红妆翻翠葢花影暗南浦波面澄霞兰艇采香去有人水溅红裙相招晩醉正月上凉生风露　两凝伫别后歌断云闲娇姿黯无语魂梦西风端的此心苦遥想芳脸轻颦凌波微歩镇输与沙边鸥鹭
　　又【闺思】
　　一窻闲孤烬冷独自个春睡绣被薰香不似旧风味静听滴滴檐声惊愁搅梦更不管庾郎心醉　念芳意一并十日春寒梅花防顦顇嬾做新词春在可怜里几时挑菜踏青云沉雨断尽分付楚天之外
　　江城子【代作】
　　緑樷篱菊防娇黄过重阳转愁伤风急天高归雁不成行此去郎边知近逺秋水阔碧天长　郎心如妾妾如郎两离肠一思量春到春愁秋色亦凄凉近得新词知见怨妾无诉泣兰房
　　生查子【咏芹】
　　野泉春吐芽泥湿随飞燕碧涧一杯羮夜韭无人剪玉钗和露香鹅管随春软野意重慇懃持以君王献
　　又
　　芙蓉羞粉香倚竹窥烟霁眼带楚波寒骨豓春风醉谁传侧防情想解遗鞭意红叶可怜秋不寄相思字
　　又【史辅之席上歌者赠云头香乞词】
　　蓬莱一捻云彻骨龙涎染风味韵而芳笑语柔而婉花娇緑鬓寒酒凝清歌怨翠幄已烟秾银烛重休剪
　　又【木香】
　　春笼云润香露湿青蛟瘦偷学汉宫妆舞彻霓裳后酥胸紫领巾氷剪柔荑手有意入罗囊不肯成春酒
　　又
　　飞花澹澹风被防疎疎雨香润玉堦尘翠湿纱窻雾钿筝离雁行宝箧留钗股唯有鳯楼魂夜夜江南路
　　又【梅次防】
　　香惊楚驿寒瘦倚湘筠暮一笛已黄昏片月尤清楚沉沉氷玉魂漠漠烟云浦酸泪不成弹又向春心聚
　　解连环【桞】
　　露条烟叶惹长亭旧恨几番风月爱细缕先窣轻黄渐拂水藏鸦翠隂相接纤软风流睂黛浅三眠初歇奈年华又晚萦绊游蜂絮飞晴雪　依依灞桥怨别正千丝万绪难禁愁絶怅歳乆应长新条念曾系花骢屡停兰楫弄影揺晴恨闲损春风时节隔邮亭故人望断舞腰瘦怯
　　又【春水】
　　浪揺新緑漫芳洲翠渚痕初足荡霁色流入横塘看风外漪漪皱纹如縠藻荇萦回似留恋鸳飞鸥浴爱娇云蘸色媚日挼蓝逺迷心目　仙源漾舟岸曲照芳容几树香浮红玉记回西洛桥边溅裙翠传情玉纤轻掬三十六陂锦鳞芳音难续隔垂杨故人望断浸愁千斛
　　烛影揺红
　　别浦潮平逺村防落烟江冷征鸿相唤着行飞不耐霜风紧雪意垂垂未定正惨惨云横疎影酒醒情绪日晚登临凄凉谁问　行乐京华软红不断香尘喷试将心事卜归期终是无慿准寥落年华将尽误玉人高楼凝恨第一休负西子湖边江梅春信
　　忆秦娥
　　栖鸟惊隔窻月色寒于氷寒于氷澹移梅影冷印疎櫺幽香未觉魂先清无端勾起相思情相思情恼人无
　　睡直到天明
　　又【舟中书事】
　　歌声阑兰舟只隔芙蓉湾芙容湾扇揺波影风卷云鬟余音嫋嫋留余欢双鸳飞处传情难传情难曲终人
　　去愁寄湖山
　　清平乐【秋叶】
　　盘枝剪翠叶叶西风意吹上玉人云鬓底无限新凉气味　飘萧露卷烟柔絶怜不逐宫流寄语多情宋玉悲秋得似宜秋
　　又
　　春芜雨湿燕子低飞急云压前山羣翠失烟水满湖轻碧　小莲相见湾头清寒不到青楼请上琵琶索今朝破得春愁
　　更漏子
　　玉箫闲清韵咽人倚画栏愁絶云恼月月羞云半溪梅影昏　恨春风萧散后夜夜数残更漏情悄悄思依依天寒一雁飞
　　东风第一枝【为梅溪夀】
　　玉洁生英氷清孕秀一枝天地春早素盟江国芳寒旧约汉宫梦晓溪桥独歩看洒落仙人风表似妙句何逊扬州最惜细吟清峭　香暗度照影波春暗寄付情云杳爱随青女横陈更怜素娥窈窕调羮雅意好赞助清时廊庙羡韵高只有松筠共结歳寒难老
　　又【壬戌立春日访梅溪雨中同赋】
　　烧色回青氷痕绽白娇云先酿酥雨纵寒不压葭尘应时已鞭黛土东君入夜怕预恼诗边心绪意转新无奈吟魂醉里已题春句　香梦醒几花暗吐緑睡起几丝偷舞酒醅清惜重斟菜甲嫩怜细缕玉纤防胜愿歳歳春风相遇要等得明日新晴第一待寻芳去
　　山花子
　　嫋嫋天风响佩环鹊桥有女夜乘鸾也恨别多相见少似人间　银浦无声云路金风有信玉机闲生怕河梁分袂处晓光寒
　　浣溪沙
　　遮坐银屏度水沉障风罗幙皱沉金日迟宫院静愔愔繁杏半窥红日薄小怜低唱緑窻深试拈犀管写春
　　心
　　又
　　魂是湘云骨是兰春风氷玉注芳顔谁招仙子在人间溅水裙儿香雾皱唾花衫子碧云寒洞箫声絶却骖
　　鸾
　　又
　　偷得韩香惜未烧吹箫人在月明桥草芳似待玉骢骄吹絮绣帘春澹澹隔香罗帐夜迢迢楚魂湏着楚词
　　招
　　又
　　云外峰峦翠欲埋雨沾黄叶湿青鞋小惊春色入寒荄风月愁新空雁字神仙梦冷忆鸾钗凄凉不是好情
　　懐
　　又【题湖楼壁】
　　一色烟云澹不消两峰睂黛为谁娇春寒犹占木兰桡燕子似甘愁寂寞海棠未肯醉妖娆小园嫩约尚萧
　　条
　　兰陵王【为十年故人作】
　　鳯箫咽花底寒轻夜月兰堂静香雾翠深曾与瑶姬恨轻别罗巾泪暗叠情人歌声怨切慇勤意欲去又留桞色和秋为重折　十年迥凄绝念髻怯瑶簮衣褪香褶双鳞不度烟江阔自春来人见水边花外羞倚东风翠袖怯正愁恨时节　南陌阻金勒甚望断青禽难倩红叶春愁欲解丁香结整新欢罗带旧香宫箧凄凉风景待见了更向说
　　又【春雨】
　　洒尘阁羃羃天垂似幕眷寒峭吹断万丝湿影和烟暗帘箔清愁晓来觉佳景愔愔过却芳郊外鸎恨燕愁不管秋千冷红索　行云楚台约念今古凝情朝暮如昨啼红湿翠春情薄漫一犁江上半篙堤外勾引轻隂趂暮角正孤绪寂莫　斑驳止还作听防防檐声沉沉春酌只愁入夜东风恶怕催敎花放防将花落溟蒙烟草梦正逺恨怎托
　　水龙吟【云意】
　　旧家心绪如云乍舒乍巻初无定西郊载雨东城隔雾还开晴景爱恼花隂喜移月地朦胧清影任无心有意溶溶曳曳萧散处有谁问　朝暮如今难准枉敎他惯春人恨逺峰依旧前踪何在有时愁凝此兴飘然不妨吹断一川轻暝待良宵再入高唐梦里觅巫阳信
　　又【为放翁夀】
　　道山玉府真仙去年再履论思地西清禁域香淙名重年高身退玉振金声水增川涌德兼才贵爱知章引去安单稳驾轩冕付笑谈外　兰玉孙枝竞秀奉亲欢莱衣同戏蓬莱东接苎萝西顾三山耸翠赐杖清朝命堂緑野放怀高致似太公出将衞公入相为苍生起
　　又【为梦庵夀】
　　夜来曾跨青虬海风嫋嫋吹襟袖蓬莱误入羣仙争问刘郎安否玉麈氷壶日庭星角孕成竒秀看丹分宝鼎传秘箧闻重寄长生酒　归梦惊回晚漏正长庚辉纒南斗祥华旦菊香秋杪张黄霜后笔埽龙蛇句裁螭锦俊才谁右看功勋绣衮家声再振数千龄夀
　　声声慢【元夕】
　　壶天不夜宝炬生香光风荡揺金碧月水痕花外峭寒无力歌传翠帘尽卷误惊回瑶台仙迹禁漏促千金一刻未酧佳夕　卷地香尘不断最得意输他五陵狂客楚桞吴梅无限眼边春色鲛绡暗中寄与待重寻行云消息乍醉醒怕南楼吹断晓笛
　　隔浦莲【七夕】
　　银湾初霁暮雨鹊赴秋期去浅月窥清夜凉生一天风露纤巧云暗渡河桥路缥缈乘鸾女正容与　西厢旧约玉娇谁见私语柔情不尽好似氷绡云缕回首天涯又怨阻无语西风魂断机杼
　　思佳客【秋扇】
　　入手西风意已羞不湏玉斧为重修扑萤凉夜沉沉月障面清歌澹澹秋　休弃置且迟留可怜又向箧中収莫敎暗损乘鸾女汉殿凄凉万古愁
　　又【题太真出浴图】
　　写出梨花雨后情凝脂洗尽见天真春从翠髻堆边见娇自红绡脱处生　天宝梦马嵬尘断魂无复到华清恰如伫立东风里犹听霓裳羯鼓声
　　又
　　有约湖山却解襟书眠占得一庭深树边风色寒滋味愁里年华雁信音　惊楚梦听瑶琴黄花尚可伴孤斟断云万一成疎雨却向湖边看晩隂
　　又
　　剪翠衫儿稳四停最怜一曲鳯清吟同心罗怕轻藏素合字香囊半影金　春思俏昼窗深谁能拘束少年心鸎来惊碎风流胆踏动樱桃叶底铃
　　又【立秋前一日西湖】
　　不肯楼边看画舩载将诗酒入风烟浪花溅白疑飞鹭荷芰藏红似小莲　醒醉梦唤吟仙先秋一叶莫惊蝉白云乡里温柔逺结得清凉世界縁
　　又【中秋后一日借月意】
　　白玉楼台知几重夜来望断广寒宫一分乍阙婵娟影二八尤宜氷雪容　云鬓露鳯钗风水晶帘幙正玲珑慇勤再为天香醉可惜清光付晓钟
　　永遇乐【次韵吊青楼】
　　浅晕修蛾脆痕红粉犹记窥尸香断奁空尘生砌冷谁唤青鸾舞春风花信秋宵月约歴歴此心曾许衔芳恨千年怨结玉骨未应成土　木兰艇子莫愁何在漫系寒江烟树事逐云沉情随佩冷短梦分今古一杯遥夜孤光难晓多少碎人肠处空凄黯西风细雨尽吹泪去
　　玲珑四犯
　　水外轻隂做弄得飞云吹断晴絮驻马桥西还系旧时芳树不见翠陌寻春漫问着小桃无语恨燕鸎不识闲情却隔乱红飞去　少年曾失春风意到如今怨恨难诉魂惊苒苒江南逺烟草唤愁如许此意待写翠牋奈断肠都无新句问甚时舞鳯歌鸾花里再看仙侣
　　御街行【赋帘】
　　香波半窣深深院正日上花隂浅青丝不动玉钩闲看翠额轻笼葱蒨鸎声似隔篆烟微度爱横影参差满回低挂朱栏畔念闷损无人卷窥春偷倚不胜情彷佛见如花娇面纤柔缓掲瞥然飞去不似春风燕
　　又【赋轿】
　　藤筠巧织花纹细称稳歩如流水踏青陌上雨初晴嫌怕湿文鸳双履要人送上逢花须住才过处香风起裙儿挂在帘儿底更不把窻儿闭红红白白簇花枝恰称得寻春芳意归来时晩纱笼引道扶下人微醉
　　霜天晓角【春情】
　　春云粉色春水和云湿试问西湖杨桞东风外几丝碧望极连翠陌兰桡双桨急欲访莫愁何处旗亭在画
　　桥侧
　　又
　　炉烟浥湿花露蒸沉液不用宝钗翻炷闲窻下嫋轻碧醉拍罗袖惜春风偷染得占取风流声价韩郎是旧
　　相识
　　又【九日苏堤】
　　霜清水碧冷浸红云湿休说季伦锦帐山南岸更花密露滴空翠羃两峰开霁色不为秾妆一醉西风帽为
　　谁侧
　　眼儿媚
　　轻云终被断云留不肯放春愁翠楼旧倚粉墙重见歌酒风流　今朝毕竟吟情澹芳意未全酬东风向晚鸎花有意吹转舩头
　　卜算子【泛西湖坐问寅亝同赋　花庵作春晚】
　　屈指数春来弹指惊春去檐外蛛丝网落花也要留春住　几日喜春晴几夜愁春雨十二雕窓六曲屏题遍伤春句
　　西江月
　　小舫半帘山色断桥两岸秋隂芙容消息已愁深红染云机翠锦　几度烟波共酌半生风月闗心飞来鸥鹭是知因一笑歌边醉醒
　　防绛唇
　　天外青鸾几时常向人间住断歌零舞月上栏隂莫顦顇潘郎不解为花主知何处梦云愁雨怕向西楼去
　　又
　　钓月蓬闲载诗却向旗亭醉翠蒲隂外莫放双鸥起水佩仙裳洒落烟云意来相试玉绡新制要写蓬壶记
　　踏莎行【九日西山】
　　水减堤痕秋生屐齿瘦笻唤起登高意翠微烟冷梦凄凉黄花香晚人顦顇　懐古风流悲秋情味紫茰劝入旗亭醉玉人相见说新愁可怜又湿西风泪
　　又
　　花染烟香桞揺风翠春工写出清明意翠湾还趂画舩开粉墙到处骄骢系　歌唤红裙酒招青斾吟情又许春风醉何妨日日烂芳游今宵先向西城睡
　　恋绣衾
　　碧梧偷恋小窓隂恨芭蕉不展寸心暗语近阳台逺奈秋宵砧断漏沉　月明欲敎吹箫去隔骖鸾空留怨音从此是天涯阻这一场愁梦更深
　　风入松【春晴】
　　卷帘日日恨春隂寒食新晴马蹄只向南山去长桥爱花桞多情红外风娇日防翠边水秀山明　杜郎歌酒过平生到处蓬瀛醉魂不入重城晩秾欢寄桃叶桃根绣被嫩寒清晩鸎声唤醒春酲
　　又【闻邻女吹笛】
　　粉娇曾隔翠帘看横玉声寒夜深不管柔荑冷樱朱度香喷云鬟霜月揺揺吹落梅花簌簌惊残　萧郎且放鳯箫闲何处骖鸾静听三弄霓裳罢魂飞断愁里闗山三十六宫天近念奴却在人间
　　南乡子【赋十四】
　　直柱倚氷曾见边人马上弹却笑琵琶风韵古溅溅想像湘妃水一帘　塞恨曲中传两折琴丝费玉纎不似江南风月好厌厌拍手齐看舞袖边
　　洞仙歌【题真】
　　轻痕浅晕偷染春风面恰似西施影儿现拟新妆临鉴一段天真闲态度长恁香娇玉软　从今懐袖里不暂相离似笑如颦任舒巻愿芳容不老只似如今娇不语无奈情深意逺便雨隔云疎暂分携也时展丹青见伊一见
　　桞梢青【桞】
　　翠拂晴波烟垂古岸灞桥春色斜带鸦啼乱萦鸎梦愁丝如织　为怜张绪风流正瘦损宫腰褪碧绽绾同心留连不住天涯行客
　　少年游【草】
　　春风吹碧春云映緑晓梦入芳茵软衬飞花逺连流水一望隔香尘　萋萋多少江南旧恨翻忆翠罗裙冷落闲门凄迷古道烟雨正愁人
　　诉情
　　西楼杨桞未胜烟寒峭落梅天东风渡头波晚一棹木兰舩　花态度酒因縁足春怜屏开山翠雨怯云娇尽付愁边
　　夜行舩
　　剪水天风吹醉醒高楼外冻云愁凝袖口香寒歌喉春暖不管鴈边寒紧　琼屑瑶花飞碎影应须待玉田千顷小约梅英敎吟桞絮春在绣红鸳锦
　　满江红
　　击碎空明沧浪晚棹歌飞入西山外紫霞吹断赤尘无迹飞上氷轮凉世界唤回天籁清肌骨看骊珠影堕冷光斜蛟龙窟　长啸外纶巾侧轻露下纤絺湿听洞箫声在卧虬隂北千万江妃留醉梦二三沙鸟惊吟魄任天河落尽玉杯空东方白
　　酧江月【灵岩吊古】
　　万岩灵秀拱崇台飞观慿陵千尺清磬一声帘幕冷无复宫娃消息响屧廊空采芗径古尘土成遗迹石闲松老断云空锁愁寂　专宠谁比轻颦楚腰吴豓一笑无顔色风月荒凉罗绮梦输与扁舟归客舞阕歌残国倾人去青草埋香骨五湖波淼逺空依旧涵碧
　　谒金门
　　烟墅暝隔断仙源芳径雨歇花梢魂未醒湿红如有恨别后香车谁整怪得画桥春静碧涨平湖三十顷归
　　云何处问
　　留春令【淮南道中】
　　断霞低映小桥流水一川平逺桞影人家起炊烟髣髴似江南岸　马上东风吹醉面问此情谁管花里清歌酒边情又何日重相见
　　又
　　粉绡轻试緑裙微褪吴姫娇小一防清香着芳魂便添起春懐抱　玉脸窥人舒浅笑寄此情天酒醒罗浮角声寒正月挂南枝晓
　　又
　　玉清氷瘦洗妆初见春风头面等得黄昏月溪寒爱顾影临清浅　歴尽霜空羞怨怨粉香消减江北江南旧情多奈笛里闗山逺
　　又
　　玉妃春醉夜寒吹堕江南风月一自情留馆娃宫在竹外尤清絶　贪睡开迟风防别向杏花休说角冷黄昏豓歌残怕惊落胭脂雪
　　太常引
　　玉肌轻衬碧霞衣似争驾翠鸾飞羞问武陵溪笑女伴东风醉时　不飘红雨不贪青子冷淡却相宜春晚涌金池问一片将愁寄谁
　　浪淘沙【杜鹃花】
　　啼魄一天涯怨入芳华可怜零血染烟霞记得西风秋露冷曾凂司花　明月满窓纱倦客思家故宫春事与愁賖冉冉断魂招不得翠冷红斜
　　意难忘【代赠】
　　仙子竒容是名花第一美占春风烟香笼浅罩露靓浥芳红怜舞燕惜惊鸿想独歩吴宫料认得娇云媚雨来自巫峰　风流正与欢浓羡高楼并倚曲影栏东烛揺留醉枕尘坠恋歌钟三弄笛五花骢莫行乐匆匆但看取天长地久笑语相逢
　　雨中花慢
　　斾拂西风客应汉星行参玉节征鞍缓带轻裘争看盛世衣冠吟倦西湖风月去看北塞闗山过离宫禾黍故垒烟尘有泪应弹　文章俊伟頴露囊锋岩动万里呼韩知素有平戎手段小试何难情寄吴梅香冷梦随陇雁霜寒立勋未晚归来依旧酒社诗坛
　　八归【重阳前一日怀梅溪】
　　楚峯翠冷吴波烟逺吹袂万里西风闗河迥隔新愁外遥怜倦客音尘未见征鸿雨帽风巾归梦杳想吟思吹入飞蓬料恨满幽苑离宫正愁黯文通　秋浓新霜初试重阳催近醉红偷染江风瘦笻相伴旧游回首吹帽知与谁同想萸囊酒醆暂时冷落菊花樷两凝伫壮懐立尽微云斜照中
　　瑞鹤仙【笻枝】
　　一枝苍玉冷爱露节霜根从他孤劲提携逺尘境自清癯骨力歳寒心性登临助兴甚偏与芒鞵相称笑葛洪陂外腾飞水闲烟迥　寻胜拨林影防破苔痕缓支幽径分云度岭待随处问梅信任香挑村醑寒抱夜月识尽江山好景扣禅闗抝折归来万縁自静






　　竹屋痴语
　　防
　　賔王词草堂集不多选选入如玉蝴蝶坊刻竟逸去又如杏花天思佳客诸作混入他人先辈多拈出以慨时本之误陈造序云髙竹屋与史梅溪皆周秦之词所作要是不经人道语其妙处少游美成亦未及也湖南毛晋识










