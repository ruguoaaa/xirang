竹山词
蒋捷


贺新郎
秋晓
渺渺啼鸦了，亘鱼天、寒生峭屿，五湖秋晓。竹几一灯人做梦，嘶马谁行古道。起搔首、窥星多少。月有微黄篱无影，挂牵牛、数朵青花小。秋太淡，添红枣。
愁痕倚赖西风扫，被西风、翻催鬓鬒，与秋俱老。旧院隔霜帘不卷，金粉屏边醉倒。计无此、中年怀抱。万里江南吹箫恨，恨参差、白雁横天杪。烟未敛，楚山杳。

又
约友三月旦饮
雁屿晴岚薄，倚层屏、千树高低，粉纤红弱。云隘东风藏不尽，吹艳生香万壑。又散入、汀蘅洲药。扰扰忽忽尘土面，看歌莺舞燕逢春乐。人共物，知谁错。
宝钗楼上围帘幕，小婵娟、双调弹筝，半霄鸾鹤。我辈中人无此分，琴思诗情当却。也胜似、愁横眉角。芳景三分纔过二，便绿阴门巷杨花落。沽斗酒，且同酌。

又
吴江
浪涌孤亭起，是当年、蓬莱顶上，海风飘坠。帝遣江神长守护，八柱蛟龙缠尾。斗吐出、寒烟寒雨。昨夜鲸翻坤轴动，卷雕翚、掷向虚空里。但留得，绛虹住。
五湖有客扁舟舣。怕羣仙、重游到此，翠旌难驻。手拍阑杆呼白鹭，为我殷勤寄语。奈鹭也、惊飞沙渚。星月一天云万壑，览茫茫、宇宙知何处？鼓双楫，浩歌去。

又
梦冷黄金屋，叹秦筝、斜鸿阵里，素弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否？似琼台、涌起弹棋局。消瘦影，嫌明烛。
鸳楼碎泻东西玉，问芳踪、何时再展，翠钗难卜。待把宫眉横云样，描上生绡画幅。怕不是、新来妆束。彩扇红牙今都在，恨无人、解听开元曲。空掩袖，倚寒竹。

又
兵后寓吴
深阁帘垂绣，记家人、软语灯边，笑涡红透。万迭城头哀怨角，吹落霜花满袖。影厮伴、东奔西走。望断乡关知何处？羡寒鸦、到着黄昏后。一点点，归杨柳。
相看只有山如旧。叹浮云、本是无心，也成苍狗。明日枯荷包冷饭，又过前头小阜。趁未发、且尝村酒。醉探枵囊毛锥在，问邻翁、要写牛经否？翁不应，但摇手。


沁园春
为老人书南堂壁
老子平生，辛勤几年，始有此庐。也学那陶潜，篱栽些菊；依他杜甫，园种些蔬。除了雕梁，肯容紫燕，谁管门前长者车。怪近日，把一庭明月，却借伊渠。
鬓边白雪纷如，又何苦、招宾纳客欤？但夏榻宵眠，面风攲枕；冬檐昼短，背日观书。若有人寻，只教僮道，这屋主人今自居。休羡彼，有摇金宾辔，织翠华裾。

又
次强云卿韵
结算平生，风流债负，请一笔勾。盖攻性之兵，花围锦阵；毒身之鸩，笑齿歌喉。岂识吾儒，道中乐地，绝胜珠帘十里楼（一作十里迷楼）。迷因底，叹晴干不去，待雨淋头。
休休着甚来由？硬铁汉、从来气食牛。但只有千篇，好诗好曲；都无半点，闲闷闲愁。自古娇波，溺人多矣，试问还能溺我不？看牵丝傀儡，谁弄谁收。


女冠子
元夕
蕙花（一作风）香也，雪晴池馆如画。春风飞到，宝钗楼上，一片笙箫，琉璃光射。而今灯漫挂，不是暗尘明月，那时元夜。况年来心懒意怯，羞与蛾儿（一作闹蛾）争耍。
江城人悄初更打。问繁华谁解，再向天公借？剔残红炧，但梦里隐隐，钿车罗帕。吴笺银粉砑，待把旧家风景，写成闲话。笑绿鬟邻女，倚窗犹唱，夕阳西下。

又
竞渡
电旗飞舞，双双（一作龙）还又争渡。湘漓云外，独醒何在？翠药红蘅，芳菲如故。深衷全未语。不似素车白马，卷潮起怒。但悄然千载旧迹，时有闲人吊古。
生平惯受椒兰苦，甚魄沉寒浪，更被馋蛟妒？结琼纫璐，料贝阙隐隐，骑鲸烟雾。楚妃花倚暮，□□琼箫吹了，泝波同步。待月明洲渚，小留旌节，朗吟骚赋。


大圣乐
陶成之生日
笙月凉边，翠翘双舞，寿仙曲破。更听得、艳拍流星，慢唱寿词初了，羣唱莲歌。主翁楼中披鹤氅，展一笑、微微红透涡。襟怀好，纵炎官驻伞，长是春和。
千年鼻祖事业，记曾趁、雷声飞快梭。但也曾三径，抚松采菊，随分吟哦。富贵云浮，荣华风过，淡处还他滋味多。休辞饮，有碧荷贮酒，深似金荷。


解连环
岳园牡丹
妒花风恶，吹青阴涨却，乱红池阁。驻媚景、别有仙葩，遍琼甃小台，翠油疎箔。旧日天香，记曾绕、玉奴弦索。自长安路远，腻紫肥黄，但谱东洛。
天津霁虹似昨，听鹃声度月，春又寥寞。散艳魄、飞入江南，转湖渺山茫，梦境难托。万迭花愁，正困倚、钩阑斜角。待携尊、醉歌醉舞，劝花自乐（一作落）。


永遇乐
绿阴
清逼池亭，润侵山阁，云气凝聚。未有蝉前，已无蝶后，花事随逝水。西园支径，今朝重到。半碍醉筇吟袂。除非是、莺身瘦小，暗中引雏穿去。
梅檐溜滴，风来吹断，放得斜阳一缕。玉子敲枰，香绡落翦，声度深几许。层层离恨，凄迷如此，点破漫烦轻絮。应难认、争春旧馆，倚红杏处。


花心动
南塘元夕
春入南塘，粉梅花、盈盈倚风微笑。虹晕贯帘，星毯攒巷，遍地宝光交照。涌金门外楼台影，参差浸、西湖波渺。暮天远、芙蓉万朵，是谁移到。
鬒鬓双仙未老，陪玳席佳宾，暖香云绕。翠簨叩冰，银管嘘霜，瑞露满钟频釂。醉归深院重歌舞，琱盘转、珍珠红小。凤洲柳、丝丝淡烟弄晓。


金琖子
练月萦窗，梦乍醒，黄花翠竹庭馆。心字夜香消（一作清），人孤另、双鹣被池羞看。拟待告诉天公，减秋声一半。无情雁、正用恁时飞来，叫云寻伴。
犹记杏栊暖，银烛下、纤影卸佩款。春涡晕，红豆小，莺衣嫩，珠痕淡印芳汗。自从信误青鸾，想笼莺停唤。风刀快、剪尽画檐梧桐，怎剪愁断。


喜迁莺
暮春
游丝纤弱，漫着意绊春，春难凭托。水暖成纹，云晴生影，双燕又窥帘幕（一作芳草渐侵裙幄）。露添牡丹新艳，风摆秋千闲索。对此景，动高歌一曲，何妨行乐。
行乐。春正好，无奈绿窗，孤负敲棋约。锦幄调笙，银瓶索酒，争奈也曾迷着。自从髪凋心倦，常倚钩阑斜角。翠深处，看悠悠几点，杨花飞落。（行乐九句一作行乐，君听取，莺啭绿窗，也似来相约。粉壁题诗，香街走马，争奈鬓丝输却。梦回昼长无事，聊倚阑杆斜角。）


昼锦堂
荷花
染柳烟消，敲菰雨断，历历犹寄斜阳。掩冉玉妃芳袂，拥出灵场。倩他鸳鸯来寄语，驻君舴艋亦何妨。渔榔静，独奏棹歌，邀妃试酌清觞。
湖上云渐暝，秋浩荡，鲜风支尽蝉粮。赠我非环非佩，万斛生香。半蜗茅屋归吹影，数螺苔石压波光。鸳鸯笑，何似且留双檝，翠隐红藏？


水龙吟
效稼轩体招落梅之魄
醉兮琼瀣浮觞些，招兮遣巫阳些。君毋去此，飓风将起，天微黄些。野马尘埃，汗（一作污）君楚楚，白霓裳些。驾空兮云浪，茫洋东下，流君往，他方些。
月满兮西厢些，叫云兮、笛凄凉些。归来为我，重倚蛟背，寒鳞苍些。俯视春红，浩然一笑，吐山香些。翠禽兮弄晓，招君未至，我心伤些。


瑞鹤仙
红叶
缟霜霏霁雪。渐翠没凉痕，猩浮寒血。山窗梦凄切，短吟筇犹倚，莺边新樾。花魂未歇，似追惜、芳消艳灭。挽西风、再入柔柯，误染绀云成缬。
休说。深题锦翰，浅泛琼漪，暗春曾泄，情条万结。依然是，未愁绝。最怜他南苑，空阶堆遍，人隔仙蓬怨别。锁芙蓉、小殿秋深，碎虫诉月。

又
乡城见月
绀烟迷雁迹。渐断鼓云钟，街喧初息。风檠背寒壁。放冰蜍飞到，丝（一作蛛）丝帘隙。琼瑰（一作魂）暗泣。念乡关、霜芜似织。漫将身、化鹤归来，忘却旧游端的。
欢极。蓬壶蕖浸，花院梨溶，醉连春夕。柯云罢弈，樱桃在，梦难觅。劝清光乍可，幽窗相伴，休照红楼夜笛。怕人问、换谱《伊》《凉》，素娥未识。

又
寿东轩。立冬前一日。
玉霜生穗也。渺洲云翠痕，雁绳低也。层帘四垂也。锦堂寒早近，天炉时也，香风递也。是东篱、花深处也。料此花、伴我仙翁，未肯放秋归也。
嬉也。缯波稳舫，镜月危楼，釂琼酏也。笼莺睡也，红妆旋舞衣也。待纱灯客散，纱窗日上，便是严凝序也。抚青毡、小帐围春，又还醉也。

又
友人买妾名香雪
素肌元是雪。向雪里带香，更添奇绝。梅花太孤洁。问梨花何似？风标难说。长洲漾檝，料鸳边、娇蓉乍折。对珠栊、自剪凉衣，爱把淡罗轻迭。
清澈。螺心翠靥，龙吻琼涎，总成虚设。微微醉缬，窗灯晕弄明灭。算银台高处，芳菲仙佩，步遍纤云万叶。觉来时、人在红帱，半廊界月。


木兰花慢
冰
傍池阑倚遍，问山影，是谁偷？但鹭敛琼丝，鸳藏绣羽，碍浴妨浮。寒流。暗冲片响，似犀椎、带月静敲秋。因念凉荷院宇，粉丸曾泛金瓯。
妆楼。晓涩翠罂油，倦鬓理还休。更有何意绪，怜他半夜，瓶破梅愁。红裯。泪干万点，待穿来、寄与薄情收。只恐东风未转，误人日望归舟。

又
再赋
渺琉璃万顷，冷光射，夕阳洲。见败柳漂枝，残芦泛叶，欲去仍留。罗帱，少年梦里，正窥帘、月浸素肌柔。谁念衰翁自老，断髭冻得成虬。
凝眸。一望绝飞鸥，宇宙正清幽。漫细敲紫砚，轻呵翠管，吟思难抽。飕飕。晚风又起，但时听、碎玉落檐头。多少梅花片脑，醉来误整香篝。


珍珠帘
寿岳君选
书楼四面筠帘卷，微熏起，翠弄悬籖丝软。楼上读书仙，对宝狻霏转。绣馆钗行云度影，滟寿觥，盈盈争劝。争劝。奈芸边事切，花中情浅。
金奏未响昏蜩，早传言放却，舞衫歌扇。柳雨一窝凉，再展开湘卷。万颗蕖心琼珠辊，细滴与、银朱小砚。深院，待月满廊腰，玉笙又远。


高阳台
芙蓉
霞铄帘珠，云蒸篆玉，环楼婉婉飞铃。天上王郎，飙轮此地曾停。秋香不断台隍远，溢万丛、锦艳鲜明。事成尘、鸾凤箫中，空度歌声。
臞翁一点清寒髓（一作性），惯飡英菊屿，饮露兰汀。透屋高红，新营小样花城。霜浓月淡三更梦，梦曼仙、来倚吟屏。共襟期、不是琼姬，不是芳卿。

又
送翠英
燕卷晴丝，蜂黏落絮，天教绾住闲愁。闲里清明，匆匆粉涩红羞。灯摇缥晕茸窗冷，语未阑、娥影分收。好伤情、春也难留。
芳尘满目悠悠，问萦云佩响，还绕谁楼？别酒纔斟，从前心事都休。飞莺纵有风吹转，奈旧家苑已成秋。莫思量、杨柳湾西，且棹吟舟。

又
闰元宵
桥尾星沉，街心尘敛，天公还把春饶。桂月黄昏，金丝柳换星摇。相逢小曲方嫌冷，便暖熏、珠络香飘。却怜他、隔岁芳期，枉费囊绡。
人情终似娥（一作蛾）儿舞，到嚬翻宿粉，怎比初描。认得游踪，花骢不住嘶骄。柳梢一寸残红炬，喜尚堪、移照樱桃。醉醺醺、不记元宵，只道花朝。


春夏两相期
寿谢令人
听深深、谢家庭馆，东风对语双燕。似说朝来，天上婺星光见。金裁花诰紫泥香，绣里藤舆红茵软。散蜡宫辉，行鳞厨品，至今人羡。
西湖万柳如线。料月仙当此，小停飙辇。付与长年，教见海心波浅。萦云玉佩五侯门，洗雪（一作云）华桐（一作洞）三春苑。慢拍调莺，急鼓催鸾，翠阴生院。


念奴娇
寿薛稼堂
稼翁居士，有几多抱负，几多声价？玉立绣衣霄汉表，曾览八州风化。进退行藏，此时正要，一着高天下。黄埃扑面，不成也控羸马？
人道云出无心，纔离山后，岂是无心者？自古达官酣富贵，往往遭人描画。只有青门，种瓜闲客，千载传佳话。稼翁一笑，吾今亦爱吾稼。


绛都春
一题作春愁
春愁怎画？正莺背带雪，酴醿花谢。细雨院深，淡月廊斜，重帘挂。归时记约烧灯夜，早拆尽、秋千红架。纵然归近，风光又是，翠阴初夏。
娅奼。嚬青泫白，恨玉佩罢舞，芳尘凝榭。几拟倩人，付与兰香（一作香兰）秋罗帕。知他堕策斜拢马，在底处、垂杨楼下？无语暗拥娇鬟，凤钗溜也。


声声慢
秋声
黄花深巷，红叶低窗，凄凉一片秋声。豆雨声来，中间夹带风声。疎疎二十五点，丽谯门、不锁更声。故人远，问谁摇玉佩，檐底铃声？
彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声。诉未了，把一半，分与雁声。


尾犯
寒夜
夜倚读书床，敲碎唾壶，灯晕明灭。多事西风，把齐铃频掣。人共语（一作笑）、温温芋火；雁孤飞、萧萧桧（一作检，一作稷）雪。遍阑杆外，万顷鱼天，未了予愁绝。
鸡边长剑舞，念不到、此样豪杰。瘦骨棱棱，但凄其衾铁。是非梦、无痕堪记，似双瞳、缤纷翠缬。浩然心在，我逢着、梅花便说。


满江红
一掬乡心，付杳杳、露莎烟苇。来相伴、凄然客影，谢他穷鬼。新绿旧红春又老，少玄老白人生几。况无情、世故荡摩中，凋英伟。
词场笔，行羣蚁；战场胄，藏群蚁。问何如清昼，倚藤凭棐？流水青山屋上下，束书壶酒船头尾。任垂涎、斗大印黄金，狂周顗。

又
一题作秋旅
秋本无愁，奈客里、秋偏岑寂。身老大、忺（一作欢）敲秦缶，懒移陶甓。万误曾因疎处起，一闲且向贫中觅。笑新来、多事是征鸿，声嘹呖。
双户掩，孤灯剔；书束架，琴悬壁。笑人间无此，小窗幽阒。浪远微听葭叶响，雨残细数梧梢滴。正依稀、梦到故人家，谁横笛。


探芳信
菊
翠吟（一作岑）悄（一作哨），似有人黄裳，孤伫埃表。渐老侵芳岁，识君恨不早。料应陶令吟魂在，凝此秋香妙。傲霜姿、尚想前身，倚窗余傲。
回首醉年少。控骏马蓉边，红亸茸帽。淡泊东篱，有谁肯梦飞到。正襟三诵悠然句，聊遣花微笑。酒休赊、醒眼看花正好。


梅花引
荆溪阻雪
白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。
旧游旧游今在不？花外楼，柳下舟。梦也梦也梦不到，寒水空流。漠漠黄云，湿透木绵裘。都道无人愁似我，今夜雪，有梅花，似我愁。


洞仙歌
对雨思友
世间何处，最难忘杯酒？惟是停云想亲友。此时无一盏，千种离愁。西风外，长伴枯荷衰柳。
去年深夜语，倾倒书□，窗烛心悬小红豆。记得到门时，雨正萧萧。嗟今雨此情非旧。待与子、相期采黄花，又未卜重阳，果能晴否？

又
柳
枝枝叶叶，受东风调弄。便是莺穿也微动。自鹅黄千缕，数到飞绵，闲无事，谁管将春迎送？
轻柔心性在，教得游人，酒舞花吟恣狂纵。更谁家鸾镜里，贪学纤蛾，移来傍妆楼新种。总不道、江头锁清愁。正雨渺烟茫，翠阴如梦。


最高楼
催春
新春景，明媚在何时？宜早不宜迟。软尘巷陌青酒幰，重帘深院画罗衣。要些儿，晴日照，暖风吹。
一片片、雪儿休要下，一点点、雨儿休要洒。纔恁地，越愆期。悠悠不趁梅花到，忽忽枉带柳花飞。倩黄莺，将我语，报春归。


祝英台
次韵
柳边楼，花下馆，低卷绣帘半。帘外天丝，扰扰似情乱。知他蛾绿纤眉，鹅黄小袖，在何处、闲游闲玩。
最堪叹，筝面一寸尘深，玉柱网斜雁。谱字红蔫，剪烛记同看。几回传语东风，将愁吹去，怎奈向、东风不管。


风入松
戏人去妾
东风方到（一作日日）旧桃枝，仙梦已云迷。画阑红子樗蒱处，依然是、春尽帘垂。恨杀河东狮子，惊回海底鸥儿。
寻芳小步莫（一作每）嫌迟，此去却慵移。断肠不在分襟后，元来在、襟未分时。柳岸犹携素手，兰房早掩朱扉。


解佩令
春
春晴也好，春阴也好，着些儿、春雨越好。春雨如丝，绣出花枝红袅。怎奈他、孟婆合皁。
梅花风小（一作悄），杏花风小，海棠风、蓦地寒峭。岁岁春光，被二十四风吹老。楝花风、尔且慢到。


一剪梅
宿龙游朱氏楼
小巧楼台眼界宽。朝卷帘看，暮卷帘看。故乡一望一心酸。云又迷漫，水又迷漫。
天不教人客梦安。昨夜春寒，今夜春寒。梨花月底两眉攒。敲遍阑杆，拍遍阑杆。

又
舟过吴江
一片春愁待（一作带）酒浇。江上舟摇，楼上帘招。秋娘度（一作容）与泰娘娇。风又飘飘，雨又萧萧。
何日归家洗客袍（一作云帆卸浦桥）？银字笙（一作筝）调，心字香烧。流光容易把人抛。红了樱桃，绿了芭蕉。


糖多令
寿东轩
秋碧泻晴湾，楼台云影间。记仙家、元在蓬山。飞到雁峯尘更少，三万顷，玉无边。
金琖倒垂莲，歌摇香雾鬟。任芙蓉、月转朱阑。天气已凉犹未冷，重九后，小春前。


柳梢青
有谈旧娼潘氏
小饮微吟，残灯断雨，静户幽窗。几度花开，几番花谢，又到昏黄。
潘娘不是潘郎，料应也、霜粘鬓旁。鹦鹉阑空，鸳鸯壶破，烟渺云茫。


阮郎归
客中思马迹山
雪飞灯背雁声低，寒生红被池。小屏风畔立多时，闲看番马儿。
新揾泪，旧题诗，一般罗带垂。琼箫夜夜挟愁吹，梅花知不知？


金蕉叶
秋夜不寐
云褰翠幕，满天星、碎珠迸索。孤蟾阑外照我，看看过转角。
酒醒寒砧正作，待眠来、梦魂怕恶。枕屏那更画了，平沙断雁落。


忆秦娥
阖闾
山无限，登山试望吴宫殿。吴宫殿，是藏深坞，是临清浅。
（下缺）


谒金门
三首（缺）

菩萨蛮
二首（缺）

卜算子
二首（缺）

霜天晓角
五首（缺）

点绛唇
二首（缺）


昭君怨
担子挑春虽小，白白红红都好。卖过巷东家，巷西家。
帘外一声声叫，帘里鸦鬟入报。问道买梅花？买桃花？
按：此首上阕原缺，据《全宋词》补，系从《永乐大典》辑得。


如梦令
夜月溪篁鸾影，晓露岩花鹤顶。半世蹋红尘，到底输他村景。村景，村景，樵斧耕蓑渔艇。


小重山
晴浦溶溶明断霞。楼台摇影处、是谁家？银红裙裥皱宫纱。风前坐，闲斗郁金芽。
人散树啼鸦。粉团黏不住、旧繁华。双龙尾上月痕斜。而今照，冷淡白菱花。

又
曾伴芳卿锵佩环。西风吹梦断、堕人寰。假饶无分入雕阑。窥妆镜，也合小溪湾。
此地有谁怜？斜阳牛卧处、牧童攀。劝花休苦恨天天。从来道，薄命是朱颜。


白苎
正春晴，又春冷，云低欲落。琼苞未剖，早是东风作恶。旋安排、一双银蒜镇罗幕。幽壑。水生漪，皱嫩绿、潜鳞初跃。愔愔门巷，桃树红纔约略。知甚时，霁华烘破青青萼。
忆昨□□□□（一作听莺柳畔），引蝶花边，近来重见，身学垂杨瘦削。问小翠眉山，为谁攒却？斜阳院宇，任蛛丝罥遍，玉筝弦索。户外惟闻，放剪刀声，深在妆阁。料想裁缝，白苎春衫薄。


蝶恋花
风莲
我爱荷花花最软。锦拶云挨，朵朵娇如颤。一阵微风来自远，红低欲蘸凉波浅。
莫是羊家张静婉。抱月飘烟，舞得腰肢倦？偷把翠罗香被展，无眠却又频翻转。


虞美人
梳楼
丝丝杨柳丝丝雨，春在溟蒙处。楼儿忒小不藏愁，几度和云飞去觅归舟。
天怜客子乡关远，借与花消遣。海棠红近绿阑干，纔卷朱帘却又晚风寒。

又
少年听雨歌楼上，红烛昏罗帐。壮年听雨客舟中，江阔云低断雁叫西风。
而今听雨僧庐下，鬓已星星也。悲欢离合总无情，一任阶前点滴到天明。


南乡子
泊雁小汀洲，冷淡湔裙水漫秋。裙上唾花无觅处，重游。隔柳惟存月半钩。
凖拟架层楼，望得伊家见始休。还怕粉云天末起，悠悠。化作相思一片愁。

又
塘门元宵
翠幰夜游车，不到山边与水涯。随分纸灯三四琖，邻家。便做元宵好景夸。
谁解倚梅花，思想灯毯坠绛纱。旧说梦华犹未了，堪嗟。纔百余年又梦华。


步蟾宫
木犀
绿华剪碎娇云瘦，剩妆点、菊前蓉后。娟娟月也染成香，又何况、纤罗襟袖？
秋窗一夜西风骤，翠奁锁、琼珠花镂。人间富贵总腥膻，且和露、攀花三嗅。

又
春景
玉窗掣锁香云涨，唤绿袖、低敲方响。流苏拂处字微讹，但斜倚、红梅一饷。
蒙蒙月在帘衣上，做池馆、春阴模样。春阴模样不如晴，这催雪、曲儿休唱。


玉楼春
桃花湾马迹
秦人占得桃源地，说道花深堪避世。桃花湾内岂无花？吕政马来拦不住。
明朝与子穿花去，去看霜蹄剜石处。茫茫秦事是耶非，万一问花花解语。


恋绣衾
蒨金小袖花下行，过桥亭、倚树听莺。被柳线、低萦鬓，绀云垂、钗凤半横。
红薇影转晴窗昼，漾兰心、未到绣絣。奈一点、春来恨（一作恨在），在青蛾、弯处又生。


浪淘沙
人爱晓妆鲜，我爱妆残。翠钗扶住欲欹鬟。印了夜香无事也，月上凉天。
新谱学筝难，愁涌蛾弯。一床衾浪未红翻。听得人催佯不睬，去洗珠钿。

又
重九
明露浴疎桐，秋满帘栊。掩琴无语意忡忡。掐破东窗窥皓月，早上芙蓉。
前事渺茫中，烟水孤鸿。一尊重九又成空。不解吹愁吹帽落，恨杀西风。


燕归梁
风莲
我梦唐宫春昼迟，正舞到，曳裾时。翠云队仗绛霞衣，慢腾腾，手双垂。
忽然急鼓催将起，似彩凤，乱惊飞。梦回不见万琼妃（一作姬），见荷花，被风吹。


步蟾宫
中秋
去年云掩冰轮皎，喜今岁、微阴俱扫。乾坤一片玉琉璃，怎算得、清光多少。
无歌无酒痴顽老，对愁影、翻嫌分晓。天公元不负中秋，我自把、中秋误了。


南乡子
黄葵
冷淡是秋花，更比秋花冷淡些。到处芙蓉供醉赏，从他，自有幽人处士夸。
寂寞两三葩，昼日无风也带斜。一片西窗残照里，谁家？卷却湘裙薄薄纱。
行香子
舟宿兰（一作蕳）湾
红了樱桃，绿了芭蕉，送春归、客尚蓬飘。昨宵榖水，今夜兰皋。奈云溶溶，风淡淡，雨潇潇。
银字笙调，心字香烧，料芳踪、乍整还凋。待将春恨，都付春潮。过窈娘堤，秋娘渡，泰娘桥。


粉蝶儿
残春
啼鴂声中，春光化成春梦。问东君、仗谁诗（一作时）送？燕怜晴，莺爱暖，一窗芳哄。奈忽忽、催他柳绵狂纵。
轻罗小扇，桐花又飞么凤。记寒吟、沁梅霜冻。古今□（一作人），人（一作□）易老，莫闲双鞚。尚堪游、荼??粉云香洞。


翠羽吟
响林王君本示予越调《小梅花引》，俾以飞仙步虚之意为其辞。予谓泛泛言仙，似乎寡味，越调之曲与梅花宜，罗浮梅花，真仙事也。演而成章，名《翠羽吟》。
绀露浓，映素空，楼观峭玲珑。粉冻霁英，冷光摇荡古青松。半规黄昏淡月，梅气山影溟蒙。有丽人、步依修竹，萧（一作翩）然态若游龙。
绡袂微皱水溶溶。仙茎清瀣，净洗斜（一作铅）红。劝我浮香桂酒，环佩暗解，声飞芳霭中。弄春弱柳垂丝，慢按翠舞娇童。醉不知何处，惊剪剪、凄紧霜风。梦醒寻痕访踪，但留残星（一作月）挂穹。梅花未老，翠羽双吟，一片晓峰。


贺新郎
乡士以狂得罪，赋此饯行。
甚矣君狂矣！想胸中、些儿磊磈，酒浇不去，据我看来何所似？一似韩家五鬼，又一似、杨家风子。怪鸟啾啾鸣未了，被天公、捉在樊笼里。这一错，铁难铸。
濯溪雨涨荆溪水，送君归、斩蛟桥外，水光清处。世上恨无楼百尺，装着许多俊气。做弄得、栖栖如此。临别赠言朋友事，有殷勤、六字君听取：节饮食，慎言语！

又
赠琵琶者
妾有琵琶谱，抱金槽、慢捻轻抛，柳梢莺妒。《羽调》《六么》弹遍了，花底灵犀暗度。奈敲断、玉钗纤股。低画屏、深朱户掩，卷西风、满地吹尘土。芳事往，蝶空诉。
天天把妾芳心误。小楼东、隐约谁家，凤箫鼍鼓。泪点染衫双袖翠，修竹凄其又暮。背灯影、萧条情互。捐佩洲前裙步步，渺无边、一片相思苦。春去了，乱红舞。

又
题后院画像
绿堕云垂领，背琵琶、盈盈袖手，粉闲红靓。依约春游归来倦，又似春眠未醒。滟寒泚（一作波）、低迷蓉影。莺带松声飞过也，柳窗深、尚记停针听。魂浩荡，孤芳景。
金钗断股瓶沉井。问苏城、香销卷子，倩谁题咏？灯晕青红残醉在，小院屏昏帐暝。误瞋怪、眉心慵整。人道真真招得下，任千呼万唤无言应。空对此，泪花冷。


摸鱼子
寿东轩
亸吟鞭、雁峰高处，曾游长寿仙府。年年长见瑶簪会，霞杪盖芝轻度。开绣户，笑万朵（一作芙蓉万朵）、香红剩染秋光素。清箫丽鼓。任滟玉杯深，鸾酣凤醉，犹未洞天暮。
尘缘误，迷却桃源旧步。飞琼芳梦同赋。朝来闻道仙童宴，翘首翠房玄圃。云又雾，身恍到、微茫认得胎禽舞。遥汀近浦，便一苇渔航，撑烟载雨，归去伴寒鹭。


沁园春
寿岳君举
昔裴晋公，生甲辰岁，秉唐相钧。向东都治第，才娱老眼；北门建节，又绊闲身。燠馆花浓，凉台月淡，不记弓刀千骑尘。谁堪羡？羡南塘居士，做散仙人。
南塘水向晴云。三百树、凤洲杨柳春。有绿衣奏曲，金斜小雁；彩衣劝酒，玉跪双麟。前后同年，逸劳异趣，中立翻成雌甲辰。斯言也，是梅花说与，竹里山民。


喜迁莺
金村阻风
风涛如此，被闲鸥诮我，君行良苦。槲叶深湾，芦窠窄港，小憩倦篙慵橹。壮年夜吹笛去，惊得鱼龙嗥舞。怅今老，但篷窗紧掩，荒凉愁愫。
别浦。云断处，低雁一绳，拦断家山路。佩玉无诗，飞霞乏序，满席快飙谁付？醉中几番重九，今度芳尊孤负。便晴否？怕明朝蝶冷，黄花秋圃。

又
晴天寥廓，被孤云画出，离愁消索。玉局弹棋，金钗剪烛，芳思可胜摇落。镜妆为慵迟晚，笙曲缘愁差昏。倒纤指，□从头细数，年时同乐。
寂寞。花院悄，昨夜醉眠，梦也难凭托。车角生时，马蹄（一作足）方后，才始断伊漂泊。闷无半分消遣，春又一番担搁。倚阑久，奈东风忒冷，红绡单薄。


齐天乐
元夜阅《梦华录》
银蟾飞到觚棱外，娟娟下窥龙尾。电紫鞘轻，云红筤曲，雕玉舆穿灯底。峰缯岫绮。沸一簇人声，道随竿媚。侍女迎銮，燕娇莺奼炫珠翠。
华胥仙梦未了，被天公澒洞，吹换尘世。淡柳湖山，浓花巷陌，惟说钱塘而已。回头汴水。望当日宸游，万□□□（一作万里发处），但有寒芜，夜深青磷起。


念奴娇
梦有奏方响而舞者
夜深清梦，到丛花深处，满襟冰雪。人在琼云，方响乐、杳杳冲牙清（一作音）绝。翠簨翔龙，金枞跃凤，不是蕤宾铁。凄锵仙调，风敲珠树新折。
中有五色光开，参差帔影，对舞《山香》彻。雾阁云窗归去也，笑拥灵君旌节。六曲阑干，一声鹦鹉，霍地空花灭（一作帔空花灭）。梦回孤馆，秋笳霜外呜咽。


应天长
次清真韵
柳湖载酒，梅墅赊棋，东风袖里寒色。转眼翠笼池阁，含樱荐莺食。忽忽过，春是客。弄细雨、昼阴生寂。似琼宛（一作花）、谪下红裳，再返仙籍。
无限倚阑愁，梦断云箫，鹃叫度青壁。漫有戏龙盘口，盈盈住花宅。骄骢马，嘶巷陌。户半掩、堕鞭无迹。但追想，白苎裁缝，灯下初识。


贺新郎
隐括杜诗
绝代幽人独，掩芳姿、深居何处？乱云深谷。自说关中良家子，零落聊依草木。世丧败、谁收骨肉？轻薄儿郎为夫壻，爱新人、窈窕颜如玉。千万事，风前烛。
鸳鸯一旦成孤宿。最堪怜、新人欢笑，旧人哀哭。侍婢卖珠回来后，相与牵萝补屋。漫采得、柏枝盈掬。日暮山中天寒也，翠绡衣、薄甚肌生粟。空敛袖，倚修竹。


玉漏迟
寿东轩
客窗空翠杪。前生饮惯，长生琼醥。回首红尘，换了□花幰草。隔水神仙洞府，但只有、飞霞能到。谁信道，西风送我，还陪清啸。
飘渺柳侧双楼，正绣幕围春，露深烟悄。鱼尾停时，雪上鬒云犹少。醉傍芙蓉自语：愿来此、年年簪帽。青屿小，鹤立淡烟秋晓。

又
傅岩隐（木）如武林，纳浴堂徐氏女子于客楼。其归也，亦贮之所居楼上，而图西湖景于楼壁。
翠鸳双穗冷。莺声唤转，春风芳景。花涌□（一作袖）香，此度徐妆偏称。水月仙人院宇。到处有、西湖如镜。烟岫暝，纤葱误指，莲峯篁岭。
料想小阁初逢，正浪拍红猊，袖飞金饼。楼倚斜晖，暗把佳期重省。万种惺忪笑语，□（一作语）一点，温柔情性。钗倦整，盈盈背灯娇影。

高阳台
江阴道中有怀
宛转怜香，徘徊顾影，临芳更倚苔身。多谢残英，飞来远远随人。回头却望晴檐下，等几番、小摘微熏。到而今、独袅鞭梢，笑不成春。
愁吟未了烟林晓，有垂杨夹路，也为轻嚬。今夜山窗，还□□（一作是费）绕梨云。行囊不是吴笺少，问倩谁、去写花真？待归时，叶底红肥，细雨如尘。


探春令
玉窗蝇字记春寒，满茸丝红处。画翠鸳、双展金蜩翅。未抵我、愁红（一作痕）腻。
芳心一点天涯去，絮蒙蒙遮住。旧（一无旧字）对花弹阮纤琼指，为粉靥、空弹泪。


秋夜雨
秋夜
黄云水驿秋笳噎，吹人双鬓如雪。愁多无奈处，漫碎把、寒花轻撧。
红云转入香心（一作心香）里，夜渐深、人语初歇。此际愁更别。雁落影、西窗残月。

又
蒋正夫令作春、夏、冬各一阕，次前韵。
金衣露湿莺喉噎，春情不解分雪。宝筝弦断尽，但万缕、闲愁难撧。
长红小白谁亭馆，过禁烟、弹指芳歇。今夜休要别。且醉宿、缃桃花月。

又
髹车转急风如（一作吹）噎，冰丝松藕新雪。有人凉满袖，怕汗湿、红绡犹撧。
三更梦断敲荷雨，细听来、疎点还歇。茉莉标致别。占断了、纱厨香月。

又
红麟不暖瓶笙噎，炉灰一片晴雪。醉无香嗅尽，但手把，新橙闲撧。
更深冻损梅花也，听画堂、箫鼓方歇。想是天气别。豫借与、春风三月。


少年游
一题作春思
梨边风紧雪难晴，千点照溪明。吹絮窗低，唾茸窗小，人隔翠阴行。
而今白鸟横飞处，烟树渺乡城。两袖春寒，一襟春恨，斜日淡无情。

又
一题作秋思
枫林红透晚烟青，客思满鸥汀。二十年来，无家种竹，犹借竹为名。
春风未了秋风到，老去万缘轻。只把平生，闲吟闲咏，谱作棹歌声。


柳梢青
游女
学唱新腔，秋千架上，钗股敲双。柳雨花风，翠松裙褶，红腻鞋帮。
归来门掩银釭，淡月里、疎钟渐撞。娇欲人扶，醉嫌人问，斜倚楼窗。


霜天晓角
人影窗纱，是谁来折花？折则从他折去，知折去、向谁家。
檐牙，枝最佳，折时高折些。说与折花人道：须插向、鬓边斜。
