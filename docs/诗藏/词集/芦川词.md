　　钦定四库全书　　　　　集部十
　　芦川词　　　　　　　　词曲类一【词集之属】提要
　　【臣】等谨案芦川词一巻宋张元干撰元干有芦川归来集别着録宋史艺文志载其词二巻陈振孙书録解题又载芦川词止一巻与此本合元干以忠义自许因待制胡铨谪新州作贺新郎词以送坐是除名考宋史胡铨传其上书乞斩秦桧在戊午十一月则元干除名自属此时毛晋跋以为辛酉者误也又李纲疏諌和议亦在是年十一月纲斯时巳提举洞霄宫元干又有寄词一阕此集以此二阕压巻葢有深意其词慷慨悲凉数百年后尚想其抑塞磊落之气然其他作则多清丽婉转与秦观周邦彦可以肩随毛晋跋曰人称其长于悲愤及读花庵草堂所选又极妩秀之致可谓知言至称其洒窓间惟稷雪句引毛诗疏为证谓用字多有出处则其説似是而实非词曲以本色为最难不尚新僻之字亦不尚典重之字稷雪二字拈以入词究为别格未可以之立制也又巻内鹤冲天调本当作喜迁莺晋乃注云向作喜迁鸎误今改作鹤冲天不知喜迁莺之亦称鹤冲天乃后人因韦庄喜迁莺词有争看鹤冲天句而名调止四十七字元干正用其体晋乃执后起之新名反以原名为误尤疏于考证矣今削去此注而附辨其舛谬于此乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　芦川词
　　宋　张元干　撰
　　贺新郎【送胡邦衡待制赴新州】
　　梦绕神州路怅秋风连营画角故宫离黍底事昆仑倾砥柱九地黄流乱注聚万落千村狐兎天意从来髙难问况人情老易悲难诉更南浦送君去　凉生岸柳催残暑耿斜河疎星淡月断云微度【一作雨】万里江山知何处囘首对床夜语雁不到书成谁与目尽青天怀今古肯儿曹恩怨相尔汝举大白听金缕
　　又【寄李伯纪丞相】
　　曵杖危楼去斗垂天沧波万顷月流烟渚埽尽浮云风不定未放扁舟夜渡宿雁落寒芦深处怅望闗河空吊影正人间鼻息鸣鼍鼓谁伴我醉中舞　十年一梦扬州路倚高寒愁生故国气淩风雨要斩楼兰三尺劎遗恨琵琶旧语谩暗涩铜华【涩一作拭】尘土唤取谪仙平章看过苕溪尚许垂纶否风浩荡欲飞【一作轻】举
　　满江红【自豫章阻风吴城山作　或作春暮误　或误入片玉集】
　　春水迷天桃花浪几番风恶云乍起远山遮尽晩风还作绿遍芳洲生杜若楚帆带雨烟中落傍向来沙嘴共停桡伤飘泊　寒犹在衾偏薄肠欲断愁难着倚篷窗无寐引杯孤酌寒食清明都过却最怜轻负年时约想小楼终日望归舟人如削
　　兰陵王【春恨】
　　巻珠箔朝雨轻隂乍阁阑干外烟柳弄晴芳草侵堦映红药东风妬花恶吹落梢头嫩萼屏山掩沉水倦熏中酒心情怕杯勺　寻思旧京洛正年少疎狂歌笑迷着障泥油壁催梳掠曾驰道同载上林携手灯夜初过早共约又争信漂泊　寂寞念行乐甚粉淡衣襟音断弦索琼枝璧月春如昨怅别后华表那囘双鹤相思除是向醉里蹔忘却
　　又
　　绮霞散空碧留晴向晚东风里天气困人时节秋千闭深院帘旌翠波飐窗影残红一线春光巧花脸柳腰勾引芳菲閙鸎燕　闲愁费消遣想蛾绿轻晕鸾鉴新怨单衣欲试寒犹浅羞衾凤空展塞鸿难托谁问潜寛旧带眼念人似天远　迷恋画堂宴看最乐王孙浓艳争劝兰膏寳篆春宵短拥檀板低唱玉杯重煗众中先醉谩倚槛早梦见
　　念奴娇
　　江天雨霁正露荷擎翠风槐摇绿试问秦楼今夜里愁到防干几曲笑撚黄花重题红叶无奈归期促暮云千里桂花初绽寒玉　有谁伴我凄凉除非分付与杯中醽醁水本无情山又逺囘首烟波云朩梦绕西园魂飞南浦自古情难足旧游何处落霞空映孤鹜
　　又【丁卯上已燕集叶尚书蕊香堂赏海棠即席赋之】
　　蕋香深处逢上已生怕花飞红雨万防胭脂遮翠袖谁识黄昏凝伫烧烛呈妆传杯绕槛莫放春归去垂丝无语见人却似羞妒　修禊当时今日羣贤弦管里英姿如许寳靥罗衣应未有许多阳台神女气涌三山醉听五鼓休更分今古壶中天地大家着意留住
　　又【代洛滨次石林韵】
　　吴淞初冷记垂虹南望残日西沉秋入青防三万顷蟾影吞尽湖隂玉斧爲谁氷轮如许宫阙想寒深人间竒观古今豪士悲吟　苍弁丹颊仙翁淮山风露底曾赋幽寻老去专城仍好客时拥歌吹登临坐揖龙江举杯相属桂子落波心一声猿啸醉来虚籁千林
　　又【题徐明叔海月吟笛图】
　　秋风万里湛银潢清影氷轮寒色八月灵槎乘兴去织女机边爲客山拥鸡林江澄鸭绿四顾沧溟窄醉来横吹数声悲愤谁测　飘荡贝阙珠宫羣龙惊睡起冯夷波激云气苍茫吟歗处鼍吼鲸奔天黑囘首当时蓬莱方丈好个归消息而今图画谩教千甲传得
　　又
　　寒绡素壁露华浓羣玉峯峦如洗明镜池开秋水净泠浸一天空翠荷芰波生菰蒲风动惊起鱼龙戏山河影里十分光照人世　谁似老子痴顽胡床欹坐自引壶觞醉醉里悲歌歌未彻屋角乌飞星坠对影三人停杯一问谁解骑鲸意玉京何处翠楼空鏁十二
　　又【己卯中秋和陈丈少卿韵】
　　垂虹望极埽太虚纤翳明河翻雪一碧天光波万顷涌出广寒宫阙好事浮家不辞百里俱载如花颊琴高双鲤鼎来同醉孤絶　浩荡今夕风烟人间天上别似寻常月陶冶三髙千古恨赏我中秋清节八十仙翁雅宜图画写取横江檝平生竒观梦囘犹竦毛髪
　　石州慢
　　寒水依痕春意渐囘沙际烟阔溪梅晴照生香冷蕋数枝争发天涯旧恨试看几许消魂长亭门外山重叠不尽眼中青是愁来时节　情切画楼深闭想见东风暗销肌雪孤负枕前云雨樽前花月心期切处更有多少凄凉殷勤留与归时説到得再相逢恰经年离别
　　又【己酉秋吴兴舟中】
　　雨急云飞瞥然惊散暮天凉月谁家疎柳低迷几防流萤明灭夜帆风驶满湖烟水苍茫菰蒲零乱秋声咽梦断酒醒时倚危樯清絶　心折长庚光怒羣盗纵横逆人猖獗欲挽天河一洗中原膏血两宫何处塞垣祗隔长江唾壶空击悲歌缺万里想龙沙泣孤臣吴越
　　永遇乐【宿鸥盟轩】
　　月仄金盆江萦罗带凉飚天际摩诘丹青营丘平远一望穷千里白鸥盟在黄粱梦破投老此心如水耿无眠披衣顾影乍闻绕堦络纬　百年倦客三生习气今古到头谁是夜色苍茫浮云灭没举世方熟寐谁人着眼放神八极逸想寄尘寰外独凭防鸡鸣日上海山雾起
　　又【爲洛滨横山作】
　　飞观横空众山绕甸江面相照曲槛披风虚檐挂月据尽登临要有时巾屦访公良夜坐我半天林杪揽浮丘飘飘衣袂相与似游蓬岛　主人胜度文章英妙合住北扉西沼何事十年风洒露沐不厌江山好曲屏端有吹箫人在同倚暮云清晓乗除了人间宠辱付之一笑
　　八声甘州【陪筠翁小酌横山阁】
　　倚凌空飞观展营丘卧轴恍移时渐微云点缀参横斗转野阔天垂草树萦回岛屿杳霭数峰低共一樽明月顾影爲谁　俛仰乾坤今古正嫰凉生处浓露初霏据胡床残夜唯我与公知念老去风流未减见向来人物几兴衰身常健何妨游戏莫问栖迟
　　又【西湖有感寄刘晞顔】
　　记当年共饮醉画船摇碧罥花钗问苍顔华髪烟簑雨笠何事重来看尽人情物态冷眼只堪咍頼有西湖在洗我尘埃　夜久波光山色间淡妆浓抹氷鉴云开东湖头千丈江海两崔嵬晓凉生荷香扑面洒天边风露逼襟怀谁同赏通宵无寐斜月低囘
　　水调歌头【同徐师川泛太湖舟中作】
　　落景下青嶂髙浪巻沧洲平生颇惯江海掀舞朩兰舟百二山河空壮底事中原尘涨防乱几时休泽畔行吟处天地一沙鸥　想元龙犹髙卧百尺楼临风酹酒堪笑谈话觅封侯老去英雄不见惟与渔樵爲伴囘首得无忧莫道三伏热便是五湖秋
　　又【和芗林居士中秋】
　　闰余有何好一岁两中秋滕王髙阁曾醉月涌大江流今夜钓龙台上还是当时逢闰佳句记英游看山兼看月登阁复登楼　别离久今古恨大刀头老来常是清梦宛在旧神州遐想芗林风味瓮里自倾春色不用贳貂裘笑我成何事搔首谩私忧
　　又【陪福帅防集口占以授官奴】
　　缥缈九重阁壮观在人间凉飚乍起四围晴黛入防干已过中秋时候便是菊花重九爲寿一樽欢今古登髙意玉帐正清闲　引三巴连五岭控百蛮元戎小队旧游曾记竝龙山闽峤尤寛南顾闻道天边雨露持橐诏新颁且拥笙歌醉廊庙更徐还
　　又
　　平日几经过重到更留连黄尘乌帽觉来眼界忽醒然坐见如云秋稼莫问鸡虫得失鸿鹄下翩翩四海九州大何地着飞仙　吸湖光吞蟾影倚天圆胸中万顷空旷清夜炯无眠要识世间闲处自有樽前深趣且唱钓鱼船调鼎他年事妙手看烹鲜
　　又
　　雨断翻惊浪山暝拥归云麦秋天气聊泛征棹泊江村不羡腰间金印却爱吾庐髙枕无事闭柴门搔首烟波上老去任乾坤　白纶巾玉麈尾一杯春性灵陶冶我辈犹要个中人莫变姓名吴市且向渔樵争席与世共浮沉目送飞鸿去何用画麒麟
　　又
　　露下菱歌远萤傍藕花流临溪堂上望中依旧柳边洲晚暑氷肌沾汗新浴香绵扑粉湘簟月华浮长记开朱戸不寐待归舟　恍重来思往事搅离愁天涯何处未应容易此生休莫问吴霜点鬓细与蛮牋封恨相见转绸缪云雨阳台梦河汉鹊桥秋
　　又【癸酉虎丘中秋】
　　万里氷轮满千丈玉盘浮广寒宫殿西望湖海冷光流埽尽长空纤翳散乱疎林清影风露迫人愁徐歩行歌去危坐夜眠休　问孤蓬缘底事苦淹留倦游囘首向来云卧两星周此夜此生长好明月明年何处归兴在南州老境一伧父异县四中秋
　　又【赠汪秀才】
　　袖手看飞雪高卧过残冬飘然底事春到先我逐孤鸿挟取笔端风雨快写胸中丘壑不肻下樊笼大笑了今古乘兴便西东　一樽酒知何处又相逢奴星结柳与君同送五家穷好是橘封千户正恐楼高百尺湖海有元龙目光在牛背马耳射东风
　　又
　　今夕定何夕秋水满东瓯悲凉怀抱何事还倍去年愁万里碧空如洗寒浸十分明月帘卷玉波流非是经年别一岁两中秋　坐中庭风露下冷飕飕素娥无语相对樽酒且迟留琴罢不堪幽怨遥想三山影外人倚夜深楼矫首望霄汉云海路悠悠
　　又【爲赵端礼作】
　　最乐贤王子今岁好中秋夜深珠履举杯相属尽名流宿雨乍开银汉洗出玉蟾秋色人在广寒游浩荡山河影偏照岳阳楼　露华浓君恩重判扶头霓旌星节已随丝管下皇州满座烛光花艳笑罥乌巾同醉谁问负薪裘月转檐牙晓高枕更无忧
　　又【追和】
　　举手钓鼇客削迹种侯重来吴防三伏行见五湖秋耳畔风波揺荡身外功名飘忽何路射旄头孤负男儿志怅望故园愁　梦中原挥老泪遍南州元龙湖海豪气百尺卧高楼短髪霜黏两鬓清夜盆倾一雨喜听瓦鸣沟犹有壮心在付与百川流
　　又
　　放浪形骸外顦顇山泽癯倒冠落佩此心不待白髭须聊复脱身鹓鹭未暇先寻水竹矫首汉庭疏长夏啖丹荔两纪傲闲居　忽风飘连雨打向西湖藕花深处尚能同载麴生无听子谈天舌本浇我书空胸次醉卧踏氷壶毕竟凌烟像何似辋川图
　　又【丁丑春与钟离少翁张元鉴登垂虹】
　　拄策松江上举酒酹三高此生飘荡往来身世两徒劳长羡五湖烟艇好是秋风鲈鲙笠泽久蓬蒿想像英灵在千古傲云涛　俯沧波吞空旷恍神交解衣盘礴政须一笑属竒曹洗尽人间尘土埽去胸中氷炭痛饮读离骚纵有垂天翼何用钓连鼇
　　又【送吕居仁召赴行在所】
　　丧乱何时定星厯一周天干戈未戢悲咤河洛尚迍邅万里两宫无路政仰君王神武愿数中兴年吾道尊洙泗何暇议伊川　吕公子三世相在凌烟诗名独歩焉用儿辈更毛笺好去承明谠论照映金狨带稳恩与荔枝偏囘首东山路池阁醉双莲
　　风流子【政和间遇延平双谿阁落成席上赋】
　　飞观揷雕梁慿虚起缥缈五云乡对山滴翠岚两睂浓黛水分双派满眼波光曲阑外汀烟轻冉冉莎草细茫茫无数钓舟最宜烟雨有如图画浑似潇湘　使君行乐处秦筝弄哀怨云鬓分行心醉一缸春色满座凝香有天涯倦客樽前囘首听彻伊州恼损柔肠不似碧潭双劎犹解相将
　　鱼游春水
　　芳洲生苹芷宿雨收晴浮煗翠烟光如洗几片花飞点泪清镜空余白髪添新恨谁传红绫寄溪涨岸痕浪吞沙尾　老去情怀易醉十二阑干慵遍倚双鳬人惯风流功名万里梦想浓妆碧云边目断孤帆夕阳里何时送客更临春水
　　寳鼎现【筠翁李似之作此词见招因赋其事使歌之者想像风味如到山中】
　　山庄图画锦囊吟咏胸中丘壑年少日如虹豪气吐凤词华浑忘却便袖手向岩前溪畔种满烟梢雾箨想别墅平泉当时草朩风流如昨　瘦藤闲倚看鉏药双芒鞵雨后常着目送处飞鸿灭没谁问蓬蒿争燕雀乍霁月望松云南渡短艇欹沙夜泊正万里青防千林虚籁从渠缯缴　携幼尚有筠丁谁防得人生行乐岸帻纶巾归去深戸香迷翠幕恐未免上凌烟阁好在秋天鹗念小山丛桂今宵狂客不胜杯勺
　　祝英台近
　　枕霞红钗燕坠花露殢云髻粉淡香残犹带宿酲睡画檐红日三竿慵窥鸾鉴长是倚春风无力　又经岁玉腕条脱轻松羞郎见顦顇何事秋来容易又分袂可堪疎雨梧桐空堦络纬背人处偷弹珠泪
　　朝中措【次聪父防】
　　花隂如坐朩兰船风露正娟娟翠盖匝庭芳影青蛟平地飞涎　春撩狂兴香迷痛饮中圣中贤携取一枝同梦从他五夜如年
　　蝶恋花
　　窗暗窗明昏又晓百岁光隂老去难重少四十归来犹赖早浮名浮利都经了　时把青铜闲自照华髪苍顔一任傍人笑不防参禅并学道但知心下无烦恼
　　又
　　燕去莺来春又到花落花开几度池塘草歌舞筵中人易老闭门打坐安闲好　败意常多如意少着甚来由入闹寻烦恼千古是非浑忘了有时独自掀髯笑
　　沁园春【绍兴丁巳五月六夜梦与一道人对歌数曲遂成此词】
　　神水华池汞铅凝结虎龙往来问子前午后阳销隂长自然炉鼎何用安排灵寳门烟萝眞境三日庚生兑户开泥丸透尽周天火候平歩仙堦　蓬莱直上瑶台看海变桑田飞暮埃念尘劳良苦流光易度明珠谁得白骨成堆位极人臣功高今古总蹈危机吞祸胎争如我办青鞵布袜雁荡天台
　　又
　　欹枕深轩散帙虚堂畏景屡移渐披襟临水搘床就月莲香拂靣竹色侵衣压玉爲醪折荷爲醆卧看银潢星四垂人归后任饥蝉自啸宿鸟相依　痴儿莫蹈危机悟三十九年都尽非任纡朱拖紫围金佩玉青钱流地白璧如坻富贵浮云身名零露事事无心归便归秋风动正吴松月冷莼长鲈肥
　　临江仙【送王叔济】
　　玉立清标消晩暑胸中一段氷壶画船归去醉歌姝微云收未尽残月炯如初　鸳鹭行间催阔歩秋来乘兴鳬趋烦君爲我问西湖不知疎影畔许我结茅无
　　又【荼防有感】
　　莺唤屏山惊睡起娇多须要郎扶荼防斗帐罢熏炉翠穿珠络索香泛玉流苏　长记枕痕销醉色日高犹倦妆梳一枝春瘦想如初梦迷芳草路望断素鳞书
　　又【赵端礼重阳后日置酒坐上赋】
　　十日篱边犹袖手天教冷地藏香王孙风味最难忘逃禅留坐客度曲出宫妆　判却爲花今夜醉大家且泛鹅黄人心休更问炎凉从渠簮髪短还我引杯长
　　又【送宇文德和被召赴行在所】
　　露坐榕隂须痛饮从渠叠鼓频催暮山新月两徘徊离愁秋水远醉眼晓帆开　泛宅浮家游戏去流行坎止忘怀江边鸥鹭莫相猜上林消息好鸿雁已归来
　　醉落魄
　　浮家泛宅旧游记霅溪踪迹此生已是天涯隔投老谁知还作三吴客　故人怪我疎髯黑醉来犹似丁年日光隂未肯成虚掷蜀魄声中着处有春色
　　又
　　绿枝红萼江南芳信年年约竹轝路转溪桥角晴日烘香的皪疎篱落　玉台粉面铅花薄画堂长记深罗幕惜花老去情犹着客里惊春生怕东风恶
　　又
　　一枝氷萼鬓云低度横波约醉扶曾罥乌巾角长是春来肠断寳钗落　罗衣乍怯春风薄夜深花困遮垂幙不堪往事寻思着休问尊前客恶主人恶
　　又
　　云鸿影落风吹小般欹沙泊津亭古朩浓隂合一枕滩声客睡何曾着　天涯万里情怀恶年华垂暮犹离索佳人想见猜疑错莫数归期已负当时约
　　南歌子【中秋】
　　凉月今宵满晴空万里寛素娥应念老夫闲特地中秋着意照人间　香雾云鬟湿清辉玉臂寒休教凝伫向更阑飘下桂花开早大家看
　　又
　　远树留残雪寒江照晚晴分明江上数峯青倚槛旧愁新恨一时生　春意来无际归舟去有程道人元自没心情楚梦只因沈醉等闲成
　　又
　　玉露团寒菊秋风入败荷缭墙南畔曲池涡天迥遥岑倒影落层波　月转檐牙短更传漏箭多醉来归去意如何只爲地偏心远惯弦歌
　　又
　　桂魄芬余晕檀香破紫心高鬟松绾鬓云侵又被兰膏香染色沈沈　指印纤纤粉钗横隐隐金更阑云雨凤帷深长是枕前不见殢人寻
　　卜算子【梅】
　　的皪数枝斜氷雪萦余态烛外尊前满眼春风味年年在　老去惜花深醉里愁多晒冷蕊孤芳底处愁少个人人戴
　　又
　　凉气入熏笼暗影欹花砌紫玉谁人三弄寒吹断江梅意　花底湿春衣隔坐风轻递却笑笙箫缑岭人明月偷垂泪
　　又
　　风露湿行云沙水迷归艇卧看明河月满空斗挂苍山顶　万古只青天多事悲人境起舞闻鸡酒未醒潮落秋江冷
　　又
　　芳信看寒梢影入花光画玉立风前万里春雪艳江天夜　谁折暗香来故把新篘泻记得偎人并照时鬓乱斜枝惹
　　浣溪沙
　　曲室明牕烛吐光瓦炉灰暖炷飘香夜阑茗椀间飞觞坐稳蒲团凭棐几熏余纸帐掩藜床个中风味更难
　　忘
　　又
　　一枕秋风两处凉雨声初歇漏声长池塘零落藕花香归梦等闲归燕去断肠分付断云行画屏今夜更思
　　量
　　又【王仲时席上赋木犀】
　　翡翠钗头缀玉虫秋蟾飘下广寒宫数枝金粟露华浓花底清歌生皓齿烛边疎影映酥胸恼人风味冷香
　　中
　　又【武林送李似表】
　　燕掠风樯款款飞艳桃秾李闹长堤骑鲸人去晓莺啼可意湖山留我住断肠烟水送君归三春不是别离
　　时
　　又
　　云气吞江巻夕阳白头波浪电飞忙奔雷惊雨溅胡床玉节故人同壮观锦囊公子更平章榕隂归梦十分
　　凉
　　又
　　山绕平湖波撼城湖光倒影浸山青水晶楼下欲三更雾柳暗时云度月露荷翻处水流萤萧萧散髪到天
　　明
　　又
　　目送归舟铁瓮城隔江想见蜀山青风前团扇仆频更梦里有时身化鹤人间无数草爲萤此时山月下楼
　　明
　　又【蔷薇水】
　　月转花枝清影疎露华浓处滴眞珠天香遗恨罥花须沐出乌云多态度晕成蛾绿费工夫归时分付与妆
　　梳
　　又【笃耨香】
　　花气天然百和芬仙风吹过海中春龙涎沈水总销魂清润巧萦金缕细氤氲偏傍玉肌温别来长是惜余
　　熏
　　又【范才元自酿色香玉如直与绿萼梅同调宛然京洛气味也因名曰萼绿春且作一首谚以窃尝爲吹笙云】
　　萼绿华家萼绿春山瓶何处下青云浓香气味已醺人竹叶传杯惊老眼松醪题赋倒纶巾须防银字防朱
　　唇
　　又【戏简宇文德和求拈香】
　　花气蒸浓古鼎烟水沉春透露华鲜心清无暇数龙涎乞与病夫僧帐坐不妨公子醉茵眠普熏三界埽腥
　　羶
　　又【求年例贡余香】
　　花气熏人百和香少陵佳句是仙方空教蜂蝶为花忙和露摘来轻换骨傍怀闻处恼廻肠去年时候入思
　　量
　　又
　　残腊晴寒出众芳风流勾引破春光年年长为此花忙夜久莫教银烛炧酒边何似玉台妆氷肌温处觅余
　　香
　　又
　　棐几明窗乐未央熏炉茗椀是家常客来长揖对胡床蟹眼汤深轻泛乳龙涎灰煗细烘香为君行草写秋
　　阳
　　又【书大同驿壁】
　　榕叶桄榔驿枕谿海风吹断瘴云低薄寒初觉到征衣岁晚可堪归梦远愁深偏恨得书稀荒庭日脚又垂
　　西
　　柳梢青
　　海山浮碧细风丝雨新愁如织慵试春衫不禁宿酒天涯寒食　归期莫数芳辰误几度囘廊夜色入戸飞花隔帘双燕有谁知得
　　又
　　小楼南陌翠軿金勒谁家春色冷雨吹花禁烟怯柳伤心行客　少年百万呼卢拥越女吴姬共掷被底香浓樽前烛灭如今消得
　　醉花隂
　　紫枢泽笏趋龙尾平入钧衡位春殿听宣麻争喜登庸何似今番喜　昆台宜有神仙裔奕世貂蝉贵玉砌长兰芽好拥笙歌长向花前醉
　　又
　　翠箔隂隂笼画阁昨夜东风恶芳径满香泥南陌东郊惆怅妨行乐　伤春比似年时恶潘鬓新来薄何处不禁愁滴花腮和泪胭脂落
　　长相思令
　　香煗帏玉煗肌娇卧嗔人来睡迟印残双黛睂　虫声低漏声稀惊枕初醒灯暗时梦人归未归
　　又
　　花下愁月下愁花落月明人在楼断肠春复秋　从他休任他休如今青鸾不自由看看天尽头
　　如梦令【七夕】
　　洗青防风露云外双星初度乞巧夜楼空月妒囘廊私语凝伫凝竚不似去年情绪
　　又
　　潮退江南晩渡山闇水西烟天气十分凉断送一年残暑归去归去香雾曲屏深处
　　又
　　卧看西湖烟渚绿葢红妆无数帘卷曲栏风拂面荷香吹雨归去归去笑损花边鸥鹭
　　春光好
　　踈雨洗细风吹淡黄时不分小亭芳草绿映檐低　楼下十二层梯日长影里莺啼倚遍防干看尽柳忆腰肢
　　又
　　吴绫窄藕丝重一钩红翠被眠时要人煗着怀中　六幅裙窣轻风见人遮尽行踪正是踏青天气好忆弓弓
　　虞美人
　　开残桃李春方到谁送东风早搘藜幽径踏余花却对绿隂青子问年华　迢迢云水横清浅不遣愁睂展数竿脩竹自横斜犹有小窗朱戸似侬家
　　青玉案【防赵端礼堂成】
　　华裾玉辔青丝鞚记年少金吾从花底朝囘珠翠拥晓钟初断宿酲犹带绿鏁窗中梦　天涯相遇鞭鸾凤老去堂成更情重月转檐牙云绕栋凉吹香雾酒迷歌扇春笋传杯送
　　又【再和】
　　王孙陌上春风鞚蕊珠宴云軿从归去笙歌常醉拥蜡残花炬月侵氷簟惯作凉堂梦　玉人劝客钗斜凤条脱擎杯腕嫌重燕子入帘飞画栋雨余深院漏催清夜更轧秦筝送
　　又【生朝】
　　花王独占春风远看百卉芳菲遍五福长随今日宴粉光生艳寳香飘雾方响流苏颤　寿祺堂上脩篁畔乳燕双双贺新院玉斚明年何处劝旌幢满路貂蝉宜面归觐黄金殿
　　又【筠翁生朝】
　　水芝香远摇红影泛瑞霭横山顶缥缈笙歌云不定玉钩斜挂素蟾初满醉惬浮冷　庭兰戏彩传金鼎小袖青衫更辉映谁道筠溪归计近秋风催去凤池难老长把中书印
　　又【生朝】
　　银潢露洗氷轮皎谪仙下蓬莱岛帘卷横山珠翠绕生朝香雾玳筵丝管长醉壶天晓　金銮夜鏁麻新草入辅明光拜元老看取明年人总道中兴贤相太平时世分外风光好
　　又
　　月华冷沁花梢露芳意恋香肌住心字龙涎饶济楚素馨风味碎琼流品别有天然处　围炉屈曲宜深炷留取春光向朱戸绿绮声中谁暗许小窗归去梦囘犹记金鼎分云缕
　　又【贺方囘所作世间和韵者多矣余经行松江何啻百囘念欲下一转语了无好怀此来偶有得当与吾宗椿老子载酒浩歌西湖南山间写我滞思二公不可不入社也】
　　平生百绕垂虹路看万顷翻云去山澹夕晖帆影度菱歌风断袜罗尘散总是关情处　少年陈迹今迟暮走笔犹能醉诗句花底目成心暗许旧家春事觉来客恨分付疎篷
　　点绛唇【丙寅秋社前一日溪光亭大雨作】
　　山暗秋云暝鸦接翅啼榕树故人何处一夜溪亭梦入新凉只道消残暑还知否燕将雏去又是流年度
　　又
　　水驿凝霜夜帆风驶潮生晓酒醒寒悄枕底波声小好去归舟有个人风调君行了此欢应少索共梅花笑
　　又
　　春晓轻雷采苹洲上清明乱云遮树暗澹江村路今夜归舟绿润红香处遥山暮画楼何许唤取潮回去
　　又
　　画阁深围煗红光里芳林影暗香成阵上下花相映倒挂疎枝月落参横冷休装景要人酒醒除是花枝并
　　又【生朝】
　　嵩洛云烟间生眞相耆英裔要知鲐背难老中和气报道玉堂巳草调元制明良喜绣裳貂珥便向东山起
　　又【皇洛滨筠谿二老】
　　清夜沈沈暗蛩啼处檐花落乍凉帘幙香绕屏山角堪恨归鸿情似秋云薄书难托尽教寂莫忘了前时约
　　又
　　醉泛吴松小舟谁怕东风大旧时经过曾向垂虹卧月淡霜天今夜空清坐还知麽满斟高和只有君知我
　　又
　　减塑冠儿寳钗金缕双緌结怎教宁帖眼儿恼里劣韵底人人天与多磨折休分説放灯时节闲了花和月
　　又
　　水鹢风帆两睂只解相思皱悄然难受教我怎唧待得书来不管归时瘦娇痴后是事撋就只这难依口
　　虞美人
　　广寒蟾影开云路目断愁来处菊花轻泛玉杯空醉后不知星斗乱西东　今宵入梦阳台雨谁忍先归去酒醒长是五更钟休念旧游吹帽几秋风
　　又
　　西郊追赏寻芳处闻道冲寒去雨肥红绽向南枝岁晩才开应是恨春迟　天涯乐事王孙贵花底还君醉有人风味胜疎梅醉里折花归去更传杯
　　又
　　菊坡九日登髙路往事知何处陵迁谷变总成空囘首十年秋思吹台东　西窗一夜萧萧雨梦绕中原去觉来依旧画楼钟不道朩樨香撼海山风
　　渔家傲【题眞子图】
　　钓笠披云青障绕橛头雨细春江白鸟飞来风满棹收纶了渔童拍手樵青笑　明月太虚同一照浮家泛宅忘昏晓醉眼冷看城市闹烟波老谁能惹得闲烦恼【苕溪渔隐云张仲宗有渔家傲词余往岁在钱塘与仲宗从游甚久仲宗手冩此词相示云旧所作也其词第二句原是橛头雨细春江余谓仲宗曰橛头虽是船名今以雨观之语晦而病因爲改作绿蓑雨细仲宗笑以爲然】
　　又
　　楼外天寒山欲暮溪边雪霭藏云树小艇风斜沙嘴露流年度春光己向梅梢住　短梦今宵还到否苇村四望知何处客里从来无意绪催归去故园正要莺花主
　　又【奉陪富公季申探梅有作】
　　寒食西郊湖畔路天低野阔山无数路转冈斜花满树丝吹雨南枝占得春光住　借草携壶花底去花飞酒面香浮处老手调羮当独步须记取坐中都是芳菲侣
　　谒金门【或刻秦处度】
　　鸳鸯渚春涨一江花雨别岸数声初过橹晚风生碧树艇子相呼相语载取暮愁归去寒食烟村芳草路愁
　　来无着处
　　又【道山亭饯张椿老赴行在】
　　风露底石上岸巾愁起月到房心天似水乱峯清影里此去登瀛须记今夕道山同醉春殿明年人共指玉
　　皇香案吏
　　又【送康伯桧】
　　清光溢影转画檐凉入风露一天星斗湿无云天更碧满引送君何惜记取吾曹今夕目断秋江君到日潮
　　来风正急
　　瑞鹧鸪
　　雏莺初啭鬭尖新双蕋花娇掌上身总觧满斟偏劝客多生俱是绮罗人　囘波偷顾轻招拍方响低敲更合筝荳蔲梢头春欲透情知巫峡待爲云
　　又【彭德噐出示胡邦衡新句次韵】
　　白衣苍狗变浮云千古功名一聚尘好是悲歌将进酒不妨同赋惜余春　风光全似中原日臭味要须我軰人雨后飞花知底数醉来赢取自由身
　　好事近
　　老去更思归芳草正薰南陌上已又逢寒食叹三年爲客　吹花小雨湿秋千闲却好春色天甚不怜人老早教人归得
　　又
　　梅润乍晴天帘卷画堂风月珠翠共迷香雾是长年时节　瑶池清夜宴羣仙鸾笙未吹彻西母醉中微笑看蟠桃初结
　　又
　　春色到花房芳信一枝偏好勾引万红千翠爲化工呈巧　花姑玉貌笑东风今朝放春早看取鬓边幡胜永宜春难老
　　又
　　斗帐炷炉熏花露裛成芗泽萦透雪儿金缕醉玉壶春色　非烟非雾鏁窻中王孙倦游客不道粉墙南畔也有人闻得
　　怨王孙
　　小院春昼晴窻霞透着雨胭脂倚风翠袖芳意恼乱人多煗金荷　多情不分羣葩后伤春瘦浅黛睂尖秀红潮醉脸半掩花底重门怨黄昏
　　又【绍兴乙丑春二月既望季文中置酒溪阁日暮雨过尽得云烟变态如对营丘着色山座客有歌怨王孙者请予赋其情抱叶子谦爲作三弄吹云裂石旁若无人永福前此所未见也老子于此兴复不浅】
　　霁雨天迥平林烟暝灯闪沙汀水生钓艇楼外柳暗谁家乱昏鸦　相思怪得今番甚寒食近小研鱼牋信屏山半掩微醉独倚阑干恨春寒
　　喜迁莺令【送何晋之大着兄趋朝歌以侑酒】
　　文倚马笔如椽桂殿蚤登仙旧游册府记当年衮绣合貂蝉　庆天申瞻玉座鹓鹭正陪班看君稳步过花甎归院引金莲
　　鹤冲天【呈富枢密】
　　云叶乱月华光罗幕卷新凉玉醅初泛嫩鵞黄花露滴秋香　地行仙天上相风度世间人様悬知洗盏径开尝谁醉伴禅床
　　喜迁莺慢【鹿鸣宴作】
　　雁塔题名寳津颁宴盛事簮绅常説文物昭融圣代搜罗千里争趋丹阙元侯劝驾乡老献书发轫前列山川秀圜观众多无如闽越　豪杰姓标红纸帖报泥金喜信归来俱防骄马芦鞭醉垂蓝绶吹雪芳【阙】　月素娥情厚桂花一任郎君折须满引南台又是合沙时节
　　鹧鸪天
　　不怕微霜防玉肌恨无流水照氷姿与君着意从头看初见东南第一枝　人散后雪晴时陇头春色寄来迟使君本是花前客莫怪殷勤爲赋诗
　　忆秦娥
　　桃花萼雨肥红绽东风恶东风恶长亭无寐短书难托征衫孤负深闺约禁烟时候春罗薄春罗薄多应消
　　瘦可忺梳掠
　　明月逐人来【灯夕赵端礼席上】
　　花迷珠翠香飘罗绮帘旌外月华如水煗红影里谁防王孙意最乐升平景致　长记宫中五夜春风皷吹游仙梦轻寒半醉凤帏未暖归去熏浓被更问隂晴天气
　　小重山
　　谁向晴窻伴素馨兰芽初秀发紫檀心国香幽艳最情深歌白雪祗少一张琴　新月冷光侵醉时花近眼莫频斟薛涛笺上楚妃吟空凝睇归去梦中寻
　　上西平【一作金人捧露盘】
　　卧扁舟闻寒雨数佳期又还是轻误仙姿小楼梦冷觉来应恨我归迟鬓云松处枕檀斜露泣花枝　名与利空萦系添顦顇谩孤恓得见了説与教知偎香倚煗夜炉围定酒温时任他飞雪洒江天莫下层梯
　　春光好【爲杨聪父侍儿切鲙作】
　　花恨雨柳嫌风客愁浓坐久霜刀飞碎雪一樽同　劳烦玉指春葱未放筯金盘已空更与个中寻尺素两情通
　　又
　　寒食近踏青时画堂西可是春来偏倦绣乍生儿　香绵轻拂胭脂加文褓初试斑衣悄没工夫存问我且怜伊
　　清平乐
　　乱山深处雪拥溪桥路晓日乍明催客去惊起玉鸦翻树　翠衾香煗檀灰一枝想见疎梅凭仗东风説与画睂人共春囘
　　又
　　明珠翠羽小绾同心缕好去吴松江上路寄与双鱼尺素　兰桡飞取归来愁睂待得伊开相见嫣然一笑眼波先入郎怀
　　菩萨蛮
　　天涯客里秋容晚妖红聊戏思乡眼一朶醉深妆羞渠照鬓霜　开时谁断送不待司花共有脚号阳春芳菲属主人
　　又【戏呈周介卿】
　　拍堤绿涨桃花水画船稳泛东风里丝雨湿苔钱浅寒生禁烟　江山留不住却载笙歌去醉倚玉搔头防曾知旅愁
　　又【三月晦送春有集坐中偶书】
　　春来春去催人老老夫争肯输年少醉后少年狂白髭殊未妨　挿花还起舞管领风光处把酒共留春莫教花笑人
　　又
　　雨余翠袖琼肤润一枝想像伤春困老眼见花时惜花心未衰　酿成谁与醉应把流苏缀泪沁枕嚢香恼侬归梦长
　　又【政和壬辰东都作】
　　黄莺啼破纱窗晓兰釭一防窥人小春浅锦屏寒麝煤金博山　梦囘无处觅细雨梨花湿正是踏青时眼前偏少伊
　　又
　　甘林玉蘂生香雾游蜂争采清晨露芳意着人浓微烘曲室中　春来瀛海外沈水迎风碎好事付余熏频分几缕云
　　楼上曲
　　楼外夕阳明远水楼中人倚东风里何事有情怨别离低鬟背立君应知　东望云山君去路断肠迢迢尽愁处明朝不忍见云山从今休傍曲阑干
　　又
　　清夜灯前花报喜心随社燕凉风起云路修成寳月时东楼怅望君先期　沆瀣秋香生玉井画檐深转梧桐影看君西去侍明光杯中丹桂一枝芳
　　荳叶黄【唐腔也爲伯南赋早梅复和韵】
　　氷溪疎影竹边春翠岫天寒炯暮云雪里精神澹伫人隔重门寳粟生香玉半温
　　又
　　疎枝冷蘂忽惊春一点芳心入鬓云风韵情知似玉人笑迎门香煗红炉酒未温
　　又【见草堂别集】
　　轻罗团扇掩微羞酒满玻瓈花满头小板齐声唱石州月如钩一寸横波入鬓流
　　满庭芳【夀】
　　梁苑春归章街雪霁柳梢花萼初萌非烟非雾新岁乐升平京兆雍容报政金狨过九陌尘轻朝囘处青霄路稳黄色起天庭　东风吹绿鬓薄罗翦防小绾流莺比渭滨甲子尚父难兄满泛椒觞献寿斑衣侍云母分屏明年防双衣对引谈笑秉钧衡
　　又【夀富枢密】
　　韩国殊勋洛都西内名园甲第相连当年绿鬓独占地行仙文彩风流瑞世延朱履丝竹喧阗人皆仰一门相业心许子孙贤　中兴方庆防再逢甲子重数天元问千龄谁比五福俱全此去沙隄歩稳调金鼎七叶貂蝉香檀缓杯传鹦鹉新月正娟娟
　　又【爲赵西宗外夀】
　　玉叶聨芳天潢分润寿筵长对薫风间平襟度濮邸行尊崇忠孝家传大雅无喜恨一种宽容芝兰盛防衣嬉戏亲睦冠西宗　丝纶膺重寄遥防迁美本镇恩隆应萱堂齐福诞月仍同花蘂香浓气煗凝瑞露满酌金钟龙光近星飞驿马宣入嗣王封
　　又
　　三十年来云游行化草鞵踏破尘沙徧参尊宿曾记到京华衲子如麻似粟谁【阙】笑瞿老拈花经离乱青山尽处海角又天涯　今宵闲打睡明朝粥飰随分僧家把朩佛烧却除是丹霞撞着门徒施主蓦然个喜舍由他庐陵米还知价例毫髪更无差
　　瑞鹤仙【寿】
　　倚格天峻阁舞庭槐隂转盆榴红烁香风泛帘幙拥霞裾琼佩眞珠璎珞华阳庆渥诞兰房流芳秀萼有赤绳系足从来相问自然媒妁　游戏人间荣贵道要元微水源清浊长生大乐彩鸾韵凤箫鹤对朩公金母子孙三世妇姑爲寿满酌看千龄举家飞升玉京更乐
　　又【寿】
　　喜西园放钥对燕寝香润棠隂寒薄东风夜来恶禁烟时天气莺啼花落新晴共约怕韶光容易过却把铜壶缓泛金杯祓禊嬉游行乐　弦索笙簧声里还记兰房正垂罗幕初眠栁弱梅如荳玉如琢向凤皇池上鸳鸯影里他年何啻紫橐看流芳继踵韦平盛传巩洛
　　瑶台第一层【夀】
　　寳厯祥开飞练上青防万里光石城形胜秦淮风景威凤来翔腊余春色早兆钓璜贤佐兴王对熙旦正格天同德全魏分疆　荧煌五云深处化钧独运斗魁旁绣裳龙尾千官师表万事平章景钟文瑞世醉尚方难老金浆庆垂裳看云屏闲坐象笏堆床
　　又
　　江左风流钟间气洲分二水长凤凰台畔投怀玉燕照社神光荳花初秀雨散暑空洗出秋凉庆生旦正圆蟾呈瑞仙桂飘香　肝肠掞文摛锦驾云乘鹤下鹓行紫枢将命紫微如綍常近君王旧山同梓里荷月旦久已平章九霞觞荐刀圭丹饵衮绣朝裳
　　望海潮【癸卯冬爲建守赵季西赋碧云楼】
　　苍山烟澹寒谿风定玉簮罗带绸缪轻霭暮飞青防远净珠星璧月光浮城际涌层楼正翠帘高卷绿琐低钩影落尊罍气和歌管共清游　史君冠世风流拥香鬟凭槛雾鬓凝眸银烛煗宵花光照席谯门莫报更筹逸兴醉无休赋探梅芳信翻曲新讴想见疎枝冷蕊春意到沙洲
　　又【爲富枢宻生朝夀】
　　麒麟图画貂蝉冠冕青氊自属元勲绿野旧游平泉雅咏霞舒烟巻朝昏风月小阳春照玳筵珠履公子王孙雪度崧髙影横伊水庆生申　早梅长醉芳樽况中兴盛际宥密宗臣琳馆奉祠金瓯覆字和羮妙手还新光射紫微垣看五云朝斗千载逢辰开取八荒寿域一气转洪钧
　　十月桃
　　年华催晩听樽前偏唱冲煗欺寒乐府谁知分付点化金丹中原旧游何在频入梦老眼空潸撩人冷蕋浑似当时无语低鬟　有多情多病文园向雪后寻春醉里凭阑独步羣芳此花风度天然罗浮淡妆素质呼翠凤飞舞斓斑参横月落留恨醒来满地香残
　　又【爲富枢宻】
　　蟠桃三熟正清霜吹冷爱日烘香小试芳菲时候无限风光洛滨老人星见喜少室云物开祥丹青万彚熊兆昆台凤举朝阳　向元枢曽辅岩廊记名著金瓯位入中堂梦熟钧天屡惊顚倒衣裳黄髪更宜补衮归去定军国平章筦弦珠翠兰玉簮缨岁岁称觞
　　感皇恩【夀】
　　绿髪照魁星平康争看锦绣肝肠五千巻出逢熙运蚤侍玉皇香案禁涂扬歴遍纡宸眷　安飬老成十年萧散天要中兴相公健生朝开宴长是通宵弦筦藕花香不防南风远
　　又【夀】
　　年少太平时名园甲第谈笑雍容万钟贵姚黄重绽长对小春天气绮罗丛里惯今朝醉　台衮象贤元枢虚位壮岁青云自曽致流霞麟脯难老洛滨风味谢公须再爲苍生起
　　又【寿】
　　荔子着花繁清微庭院贺厦双飞画梁燕绮罗丛里百和炉烟祝愿愿从今日去身长健　檀板竞催榕隂初转舞袖风前翠翘颤明年开府锡宴金钟宣劝寿星朝北斗君王眷
　　又【寿】
　　豹尾引黄旛宣麻金殿雨露恩浓自天遣搢绅交誉最乐至诚爲善信知宗姓喜君王眷　寳炬密香玉巵波滟醉拥笙歌夜深院西清班近雅称元戎同燕要看茅土相貂蝉面
　　夏云峯【丙寅六月爲筠翁夀】
　　涌氷轮飞沆瀣霄汉万里云开南极瑞占象纬寿应三台锦肠珠唾钟间气卓荦天才正暑有祥光照社玉燕投怀　新堂深处捧杯乍香泛水芝空翠风廻凉送艳歌缓舞醉堕瑶钗长生难老都道是柏叶仙阶笑傲且山中宰相平地蓬莱
　　千秋岁【夀】
　　相门出相和气浓春酿传家冠佩云台上厐睂扶寿杖绿髪披仙氅星两两泰阶已应升平象　玉砌兰芽长定向东风赏添防袖褰罗幌丝簧俱妙手珠翠争宫様江海量年年醉里翻新唱
　　水龙吟【周总领生朝】
　　水晶宫映长城藕花万顷开浮蘂红妆翠盖生朝时候湖山摇曵珠露争圆香风不断普熏沈水似瑶池侍女霞裾缓步寿烟光里　霖雨已沾千里兆丰年十分和气星郎绿鬓锦波春酿碧筩宜醉荷橐还朝青氊奕世除书将至看巢戏叶蟠桃着子祝三千岁
　　南乡子【寿】
　　山寺辋川图霜叶云林锦绣居寿斚浮春珠翠拥欢娱满院流泉绕绮疏　道气自肤腴几席轻尘一防无天要耆英修相业清都已有泥书降玉除
　　卷珠帘【寿】
　　祥景飞光盈衮绣流庆昆台自是神仙胄谁遣阳和放春透化工重入丹青手　云璈锦瑟争爲寿玉帯金鱼共愿人长久偷取蟠桃荐芳酒更看南极星朝斗
　　醉蓬莱【夀】
　　对小春桃艳曲室炉红乍寒天气七叶蓂开应金章通贵梦草池生灿花珠唾是素来风味满腹经纶囘天议论昆台仙裔　秘殿陞华紫枢勋旧退步眞祠简心端扆迎日天元听正衙宣制尽洗中原徧爲霖雨宴后堂歌吹柏子千秋丹砂九转今宵长醉
　　陇头泉
　　少年时壮怀谁与重论视文章眞成小技要知吾道称尊奏公车治安秘计乐油幕谈笑从军百镒黄金一双白璧坐看同辈上青云事大谬转头流落徒走出修门三十载黄粱未熟沧海扬尘　念向来浩歌独往故园松菊犹存送飞鸿五弦寓目望爽气西山忘言整顿乾坤廓清宇宙男儿此志防须伸更有几渭川垂钓投老策竒勋天难问何妨袖手且作闲人
　　天仙子【三月十二日奉同苏子陪富文访筠翁于旧居遂爲杏花留饮懽甚命赋长短句乃得天仙子写呈雨公末章并发一笑】
　　楼外轻隂春澹伫数点杏梢寒食雨少年油壁记寻芳梁苑路今何处千树红云空梦去　惊见此花须折取明日满城传侍女情知醉里惜花深留春住听莺语一段风流天付与
　　鹊桥仙
　　靓妆艳态娇波流眄双靥横涡半笑樽前烛畔粉生光更低唱新翻转调　花房结子氷枝清瘦醉依香浓寒峭雏莺新啭上林声惊梦断池塘春草
　　渔父家风
　　八年不见荔枝红肠断故园东风枝露叶谁新采怅望冷香浓　氷透骨玉开容想筠笼今宵归梦满颊天浆更御泠风
　　生查子
　　天生几种香风味因花见旖旎透香肌髣髴飞花片雨润惜余熏烟断犹相恋不似薄情人浓淡分深浅
　　减字朩兰花
　　客亭小防可惜无欢容易醉归去更防细雨鸣窗一夜寒　昏然独坐举世疎狂谁似我强拨炉烟也道今宵是上元
　　眼儿媚
　　萧萧疎雨滴梧桐人在绮窗中离愁遍绕天涯不尽却在眉峰　娇波暗落相思泪流破脸边红可怜瘦似一枝春柳不禁东风
　　昭君怨
　　春院深深莺语花愁一帘烟雨禁火已消魂更黄昏衾煗麝灯落地雨过重门深夜枕上百般猜未归来
　　夜游宫
　　半吐寒梅未折双鱼洗氷凘初结户外明帘风任掲拥红炉洒窗间惟稷雪　比去年时节这心事有人忻説斗帐重熏鸳被叠酒微醺管灯花今夜别【稷一作霰比去一作此日】
　　杨柳枝【席上次韵曾頴王】
　　深院今宵枕簟凉烛花光更筹何事促行觞恼刚肠老去一蓑烟雨里钓沧浪看君鸣凤向朝阳且腰黄
　　防鸾归令【爲张子安舞姬作】
　　珠履争围小立春风趂拍低态闲不管乐催伊整朱衣粉融香润随人劝玉困花娇越様宜凤城灯夜旧家
　　时数他谁
　　江神子
　　梦中北去又南来饱风埃鬓华衰浮水飞蓬踪迹爲谁催自笑自悲还自语一杯酒鼻如雷　晓舆行处觉春囘屑琼瑰糁莓苔病眼冲寒欲闭又还开水近人家篱落畔遥认得一枝梅
　　西江月【和苏庭藻】
　　小阁劣容老子北窗仍递南风维摩丈室久空空不与散花同梦　且作太眞游戏未甘金粟龙钟怜君病后颊颧隆识取小儿戏弄
　　诉衷情【余儿时不知有茘枝自呼爲红蕋父母赏其名新昔所未闻殊尽形似之美久欲记之而因循比与诸公和长短句故及之以诉衷情盖里中推星毬红鹤顶红皆佳品海舫便风数日可到】
　　儿时初未识方红学语问西东对客呼爲红蕋此兴已偏浓　嗟白首抗尘容费牢笼星毬何在鹤顶长丹谁寄南风
　　采桑子【奉和秦楚村史君荔枝词】
　　华堂清暑榕隂重梦里江寒火齐星繁兴在氷壶玉井防　风枝露叶谁新采欲饱防悭遗恨空槃留取香红满地看
　　菩萨蛮【送友人还富沙】
　　山城何岁无风雨楼台底事随波去归棹望谯门沙痕炯断云　诗成空吊古想像经行处陵谷有余悲举觞浇别离
　　又
　　微云红衬余霞绮明星碧浸银河水欹枕画檐风愁生草际蛩　雁行离塞晚不道衡阳远归恨隔重山楼髙莫凭防
　　浣溪沙【咏朩香】
　　睡起中庭月未蹉繁香随影上轻罗多情肯放一春过比似雪时犹带韵不如梅处却缘多酒边枕畔奈愁
　　何
　　好事近
　　华烛炯离觞山吐四更寒月公子唾花枝玉尽一时豪杰　三冬兰若读书灯想见太清绝纸帐地炉香煗傲一窗风月
　　南歌子
　　玉斧修圆了氷轮分外清共看星向绣衣明元是生朝爲寿对难兄　鸿雁翻秋影埙篪和笑声他年中令防衣荣记取今宵丹荔醉瑶觥
　　醉花隂【咏朩犀】
　　紫菊红茰开犯早独占秋光老酝造一般清比着芝兰犹自争多少　霜刀翦叶呈纤巧手撚迎人笑云鬓一枝斜小阁幽窗是处都香了
　　点绛唇
　　小雨忺晴坐来池上荷珠碎掉眉浓翠怎不教人醉美眄流觞白鹭窥秋水天然媚大家休睡笑倚西风里
　　花心动【七夕】
　　水馆风亭晩香浓一番芰荷新雨簟枕乍闲襟裾初试散尽满天残暑断云却送轻雷去疎林外玉钩微吐夜渐永秋惊败叶凉生庭戸　天上佳期久阻银河畔仙车缥缈云路旧怨未平幽懽难驻恨入半天风露绮罗人散金猊冷醉魂到华胥深处洞戸悄南楼画角自语
　　蓦山溪
　　一番小雨陡觉添秋色桐叶下银床又送个凄凉消息故乡何处搔首对西风衣线断带围寛衰鬓添新白钱塘江上冠盖如云积骑马傍朱门谁肯念尘埃墨客佳人信杳日暮碧云深楼独倚镜频看此意无人识
　　踏莎行【别意见草堂别选】
　　芳草平沙斜阳远树无情桃叶江头渡醉来扶上朩兰舟将愁不去将人去　薄劣东风夭斜飞絮明朝重觅吹笙路碧云香雨小楼空春光已到销魂处
　　芦川词防
　　仲宗别号芦川居士三山人平生忠义自矢不屑与奸佞同朝飘然挂冠绍兴戊午胡澹庵上书乞斩秦桧被谪作贺新郎一阕送之坐是与作诗王民瞻同除名兹集以此词压巻其旨微矣人称其长于悲愤及读花庵草堂所选又极妩秀之致真堪与片玉白石并垂不朽凡用字多有出处如洒窗间惟稷雪云云见毛诗疏稷雪霰也形如米粒能穿窗透瓦今本改作霰雪又如薄劣东风夭斜飞絮云云见白香山诗钱塘苏小小人道最夭斜自注夭音歪时刻改作颠斜便无韵味姑记之以为妄改古人字句之戒云古虞毛晋识









　　芦川词
