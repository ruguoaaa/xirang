驻梦词
四会 严既澄
 虞美人
    重寻朱户烘春面。浅笑天传电。剧怜小别倍清癯，不负莺儿呼梦逐罗裾。    痴蚕茧后厌厌病。愁被东风警。画帘花事不分明，如此春宵依旧短檠灯。
 洞仙歌
    风鬟雾鬓，衬云绡霞縠。蓦地痴魂逐轻轂。怅朱轮电掣，渺渺惊鸿，云路远，徙倚危栏人独。    回头留一转，含笑秋波，无恨蛾眉未知蹙。骨格最轻盈，浅淡装成，胜多少骇红纷绿。只罗伞低笼避人看，怕目箭轻狂，此身成鹄。（此为弱冠前二三年间所作词，回念尔时情状，恍同隔世矣。录而存之，不尽流水华年之感也。十三年二月七日记。）
 南乡子
    人语静，宿酲回。客心凄瑟欲成灰。荒犬吠声传枕席。眠不得。起对帘栊纤月白。
 又
    归计阻，欲乘风。江南春在乱莺中。千里离魂牵一线。无人见。小梦留痕情绪乱。
 又
    三爵后，夜填词。春蚕心冷未成丝。一点灵犀依旧■（左言右共）。量珠梦。窄窄春檠谁与共。
 五彩结同心·为友人题女伶张兰卿造象，兰卿有嘉号曰海棠仙子燕赵好女儿也。
    仙云妆簇，笑电冥迷，秾春特地愔愔。人在风花里，斜阳外丝絮尽日沈沈。燕窥莺逗销魂地，东风倦谁缔同心。还珍重通明奏笔，画成一片春阴。    画屏不传芳讯，憔悴而今。香掾凭肩惯，芳菲地辜负此日登临。内家妆束矜严甚，无人会捐珮情深。薰香久，真真姚冶，慰人夜夜零衾。
 虞美人
    垂杨著意萦莺燕。陡觉春心浅。新来浓绿替嫣红。人在絮花堆里饯东风。    残鹃未省新愁重。犹作芳菲梦。羁迟尘海负春光。留得晴丝空与系斜阳。
 减字木兰花
    高楼月烂。缱绻雕栏输一盼。秀色容餐。颇觉当筵下筯难。    投怀弱燕。心怯金罍劳密劝。临别殷勤。珍重明朝莫负人。
 高阳台·观某女伶剧示王调甫
    团梦声凉，啼春泪沍，无人解识芳心。霓羽飘残，空劳蝶守莺寻。灵犀辜负芳华逝，奈三年楚玉愁深。趁华灯奋袖低昂，心绪愔愔。    新来省识东风恶，愿花魂无恙，残酹虔斟。几折秦讴，对人长是哀吟。散花未解维摩病，怕蹉跎绿易成阴。敛筝弦拥髻归来，同怯鸾衾。
 杨柳枝·有赠
    隔世新妆掩泪痕。不辞烟雨伴黄昏。分明初见桓司马，恰向芳华炫一颦。
 又
    掩抑春心不自骄。故留青眼看儿曹。为谁玉立当风惯，笑与群芳较舞腰。
 又
    解向斜阳系别离。渭城经雨易成阴。谁知泊絮吹萍后，依旧章台恨不沈。
 又
    瘦碧临流画不成。苦携嫣梦听鹃声。天涯别有伤离意，替惜尊前浪送迎。
 点绛唇·题帕
    一掬相思，泪花红泫珍珠小。怨怀难料。应有襟痕较。    不缔同心，枉向离魂绕。重抛掉。障颦人渺。留傍桃花笑。
 念奴娇·纪遇
    钿车低首，便匆匆抛弃，华灯春色。擘雾穿云输一盼，谁会断魂幽寂。了了蛾烟，冥冥麝雨，芳泽禁寻暱。怨歌仙去，但余江上踪迹。    无奈断珮难缄，箫残鼓勌，归路愁如织。骏马骄驰知感遇，胜与英雄笞策。愿怯旛铃，泪零风雨，並世鞭谁执。一天张角，憾人今夕何夕。
 前调·题把卷凝眺图
    重门深锁，甚厌厌不似，钿车清俊。应觉聪明无地讬，佔我蟫鱼身分。绮恨黏春，秾愁驻梦，惯泼闲金粉。才情天厌，劝卿文字休近。    拼得对酒当歌，华年欢遣，郁郁安能忍。一眺沈吟如我倦，百折芳心难问。病蟀凄嘘，凉蟾寂照，帘卷西风紧。也应惊念，友人同此幽困。
 杨柳枝
    新秋闲坐偶读前人杨柳枝词，爱其音节谐婉，姿韵与寻常绝句迥殊，爰摭眼前情事谱成四阕。
    过雨轻云绕树流。依帘残热未全收。安排功课催长日，午梦迢迢迹（枫注：原书不清楚，估计是这个字。）画楼。
 又
    倦暝离魂系不牢。新愁吹梦薄凉霄。扑窗红泪摹春事，小雨催开夹竹桃。
 又
    国舞燕歌不自胜。隔年秋意忒分明。谁知销损双心后，不背牵牛目众星。
 又
    檐溜依徊濯众尘。空庭凄厉近黄昏。共谁笑语分余念，只作潺湲独坐人。
 菩萨蛮
    钩帘不抹閒金碧。靓妆斜睇双心寂。排闷对梳头。明波依镜流。    咿唔低度曲。敛冉霏蛾绿。好梦莫蹉跎。人间别离多。
 烛影摇红·万生园值雨
    寒酿秋慵，乱云遮断凝眸处。小桥冥立客怀孤，蝉作低徊语。寥落衰黄掩树。濯残阴黄昏细雨。峥嵘凄抱，拼与销凝，愁心难赋。    人在天涯，旧情空逐冥鸿去。自埋孤愤入清游，谁是伤高侣。回首缁尘袭素。盼高寒西风又沮。冷香相对，留取蔫荷，离魂销与。
 摸鱼儿
    辦瞢腾一宵清醉，当筵幽绪如茧。兰衾同入芳菲梦，初证梦中人面。愁自判。数月约镫（枫注：疑当为燈字。）期不算恩情浅。闲魂又绾。只慧业难量，云恬月笑，重对瘦眉展。    丁宁语，无奈莲丝乍剪。芳辰依旧悽遣。匆匆並凤参鸾过，愁记枕边零愿。人已倦。剩一抱秋慵酒病终难管。温存未远。有错落鲛绡，啼珠在握，描幻旧青眼。
 玉楼春
    归来风妒朝花眼。两地离魂吹不散。眼前温密信还疑，背后凄凉安未惯。    一镫（枫注：疑当为燈字。）暗祝长相见。如此韶光殊不贱。柔云缠梦梦缠心，明月对人人对面。
 醉花阴
    一榻依徊棲暝昼。掩户闲香兽。憔悴阅黄昏，百折幽心，凉月窥难透。    销凝对酒当歌后。剩唾襟啼袖。持赠梦中人，不证相思，只证新来瘦。
 临江仙
    一线秋魂无泊处，暝镫（枫注：疑当为燈字。）凉夜萧然。九重丹阙锁飞仙。不知银汉远，空拜月华圆。    见说愁心殊未决，是谁寸折丝莲。不祥身世奈何天。梦回千蝶帐，情尽五湖船。
 水龙吟·观女伶卢月霞剧
    春愁不到雕鞍，彩云簇仗帘初揭。鞭丝绰约，剑光寒峭，眉痕英绝。竹石敲崩，梁尘飞动，徊波低节。甚迷离傍地，雌雄未辨，兜鍪外，飘云发。    诧眼惊鸿轻瞥。乱华镫（枫注：疑当为燈字。）万花飘忽，瑰姿飒爽，新萌蓓蕾。一时人杰，竟怯初蝉，旋荣枯梦，旧情难掇。趁春华努力，微云不翳，拥高寒月。
 鹧鸪天
    旧梦飘烟忏泪痕。东墙明镜欲辞春。心如三月欺风絮，愁似千年屑麝尘。    看白日，送黄昏。天涯消息怯归魂。冥冥碎念知谁会，坐惜炉灰刦影新。
 高阳台·天涯岁暮风雪萧然，浅醉沈吟，惘然有作。
    依枕新酲，明檐薄雪，隔帘鸦噪黄昏。听罢风声，相怜砌玉阶银。岁残略动芳菲意，怕愁人枯梦难春。向梁园阁笔低徊，未赋先颦。    飘零应怨天心误，便不亏凝曜，已落缁尘。依据都无，风华一霎难真。明朝莫便潺湲去，怯高楼听雨悽魂。负清宵相伴凉蟾，谁共呼尊。
 浣溪沙·庚申元宵
    暖雾香尘动四筵。一时珠树競枝连。强陈弦管泥群仙。    对酒风怀依碎语，飘灯繁梦送芳年。醉呼琼月较婵媛。
 一萼红
    小屏山。有华镫（枫注：疑当为燈字。）作证，佳会涤愁颜。软语春秾，幽驩梦怯，谁料丝续芳莲。侭偎傍低鬟倦黛，迴一笑帘外噤啼鹃。中酒心情，泥人天气，不耐轻怜。    前度便成荒梦，已东墙顦顇，明镜幽单。残碧匀襟，新红篆枕，长分销与芳年。慢相怅回肠往事，待重理余愿入吟笺。共惜良宵未央，生废春眠。
 点绛唇·夹竹桃
    暖梦娇酣，绛云簇簇窥帘笑。靓妆沈悄，新与蝉声绕。    鼓舞春心，更缀琼多少。供凭吊。闹红飘老。人面分残照。
 金缕曲
    倦矣吾何住。数生平霜兰风絮。太无依据。蝼蚁王侯尘梦冷，跼蹐人天最苦。星月外更谁堪语。衰谢难为茵溷计，怕藩篱进退无多路。天不问，意长沮。    尘氛迸眼终无睹。悔蹉跎恩仇误尽，少年心绪。长揖禁人青白睐，噫气狂歌甚处。空怅望高寒归去。险阻艰难来日永，但培风小厉鸠蜩羽。身世恨，付黄土。
 西子妆·为友人题女伶刘昭容嫦娥奔月像
    麐带黏云，蝉鬟约雾，玉宇微茫春暖。明妆淡月认飞魂，试霓裳怨歌应倦。婵娟再转。已昨夜星辰梦断。翠嚬深，恨笑啼圆缺，迷离箫管。    幽怀远。碧海青天，慢傍瑶瑟怨。便依灵药谢芳尘，怕冥冥劫胎难换。霜痕瘦损，剩漂泊高寒谁伴。侭回肠，又看珠帘暮卷。
 浣溪沙·端午日作
   梦怯魂闲不自怜。再相逢处合无言。芳尘咫尺奈何天。    弹指驩娱成隔世，断肠消息又今年。心知明月更难圆。 
 风入松
    厌厌秋意落空床。憔悴旧潘郎。零云缺月飘萧惯，隔年心重怯新凉。倦羽自怜归雁，酲魂须付啼螀。    歌尘酒雾耐思量。余梦尚驩场。当筵未解留春住，剩寒灯颦笑苍茫。长伴西风呜咽，幽阶几叠微霜。
 金缕曲
    了了年时月。画秋心雾明星淡，夜光如雪。落抱珪琼天咫尺，初信人间清绝。休便向圆时伤缺。叱诧风云良已倦，倚清凉须胜嘶尘热。依薄酒，酹佳节。    三年积意禁磨灭。对芳辰低徊昨梦，旧情新揭。南北去来随瘁雁，飘泊处流光挥忽。醉梦不辞歧路远，近中年去住悲难决。谁与共，坐寥泬。
 浣溪沙·辛酉元宵后三日亚鹤召宴
    一往幽情特地真。珠钿曾未饰低颦。定知心怯酒边人。    拼得梦余重入醉，可怜秋后略回春。无多芳意莫逡巡。
 玉楼春·拟花间词
    薰炉向晚灰余烬。鸾镜依徊千万恨。心如冬日别逾温，泪似秋霖霏不尽。    今宵有梦须难稳。不耐愁眠禁闷损。一冬长自盼春来，只恐人殊花有信。
 点绛唇
    剪剪西风，为人吹冷心头血。旧驩难掇，休对窥帘月。    俯仰生平，一夜肠千结。愁时节。便成芳梦，梦里仍呜咽。
 临江仙·寄平伯颉刚都中
    西笑经年多怅惘，故人幽绪难言。只余明月共婵娟。梦犹矜绿鬓，人已近中年。    贫病生涯安渐惯，低徊情性依然。此生应悔落晴天。逢场添眷恋，无恨不缠绵。
 浣溪沙
    炫世风流梦已醒。过人哀乐尚纵横。不堪重话少年情。    万叠酸甜供点染，十年沾著误生平。长宵无计脱愁扃。
 蝶恋花
    眉月盈盈霜满路。对景茫茫，触念成酸楚。休怪近来诗兴沮。华年生被闲愁误。    心似断萍无泊处。幽恨绵绵，不间风和雨。茵溷人生无可语。残魂安顿知何许。
 高阳台·清夜读断鸿零雁记，凄感无已，为填此词，恨不能寄示曼殊大师于泉壤也。
    南国缄魂，东洲诀梦，断肠人太匆匆。灰尽心香，依然怨叶悽蓬。蛾眉並世恩难绝，是枯兰不耐春风。遁寒山憔悴行吟，拼耗幽衷。    琼楼月暖知何恨，恨萦裙柳弱，不系游骢。能几低徊，朱颜又褪春红。冥冥岁月驱人逝，怅仙山茫邈难通。剩沈沈怨雾愁云，长伴孤鸿。
 临江仙·丙寅九日登吴山恨蔚真未预兹游，作此寄之。
    信美湖山容俯仰，从头感逝伤离。登临情味绝凄其。芳年摧落照，归梦系儿妻。（蔚真阅林畏庐块肉余生述，自谓少不更事，因效都拉以儿妻自号。）    长伴飘零湖上月，何时照取双棲。中年忧患赖相持。莫将孤枕泪，愁损软腰肢。
 浣溪沙·春宵闻笛
    昨梦低徊眷绮年。闻歌愁对落花天。绿阴阴地月初圆。    尚有风情怜肉竹，未教春色荡心弦。夜凉闲玩一庭烟。

后记
    余年十五，就学私塾中。偶于塾师案头，获睹白香词谱一册。取而诵之，雅爱其音节之谐婉，因以作法质于师。师曰，兹道大难，今世已无作者，非尔曹所能学也。为之怃然者久之。逾年，获见时人之作于日报中，始悟塾师之言，不过自文其陋。复于扫叶山房，购得石印本毛氏词学全书、万氏词律，爰稍稍依谱试填，以自娱焉。洎夫游艺京华，为之益力，间出所作示人，为乡先辈沈太侔（宗畸）先生所见，亟加称赏，以书抵余，谓吾词幽微婉约，实得词之正则。且于余南归而后，数以书来，督余勿荒故业，为斯道延一线之传。实则时彦之工于词者固多，若余则作辍不恒，旁骛滋甚，已无复抗手前贤之盛心。沈翁阿其所好，适以增吾媿汗而已。昔人有言，韩退之以文为诗，苏子瞻以诗为词。虽极天下之工，要非本色。余亦向持此论，以为一切文体，胥各自有其特征，岂可比而齐之，乱其畛域。词之气骨，略逊于诗，至其缠绵幽咽，疏状入微，若姚姬传所谓得阴柔之美者，求诸古近体诗中，惟七言绝句，庶几得其一二，斯吾所谓词之特质，论词者所当依为圭臬者也。胜清三百年间，词人辈出，可谓洋洋乎大观矣。然试执此以绳，纳兰才高，时或失之纵恣；竹垞则华妆盛饰，真美反掩而不彰。其能掇周柳之流风，嗣南唐之逸响者，惟项忆云，庶乎近之。此吾夙昔之蕲向，沈翁品题之语，可谓先得吾心，惜乎有志焉而未逮耳。向者，浙中词人某公，尝为吾友言，吾词亦自佳，独惜了无寄托，不耐寻味耳。是殆年龄所限欤。不知常州诸子所谓主风骚，讬比兴之言，余向目为魔道。温飞卿之好为侧艳，本传未尝讳言。而张皋文之俦，必语语笺其遥旨，绮罗芗泽，借为朝野君臣；荆棘斜阳，绎以小人亡国。自谓能探奥窔，实皆比附陈言。夫作家之处境万殊，其所作又安得咸趋一轨，偶然寄意，固不必无。即兴成文，尤为数见，又岂必人人工部，语语灵均，而后能垂诸久远耶。余少不更事，闲来弄翰，奚敢谬讬风骚，亦如小鸟嬉春，无心自炫，孤蛩弔月，有感斯鸣，固不解以迷离隐约之辞，耸人观听也。纪元二十有一年，九月二十日，记于故都。

自跋
    右存少作若干首，华年哀乐，略备于斯，从此洗净心尘，当不复事此雕虫小技，天空海阔，何施不可，夫奚以呻吟拥鼻为。辛酉六月，录稿后自记。

顾跋
    此编凄迷哀怨，读者且不胜情，想作者下笔时，其心头之酸苦，当不知作何状。予与既澄游，常谓是乐天一流，今读此编，乃知所为欢笑，悉由强作。予性木讷，自知情感不深，不能为文辞。然入世以来，犹觉我之真性未泯，而他人鱼鱼鹿鹿，即此尚不能求其保持领略，人我之间，遂触手生障壁。况既澄灵心善感，其处世之不安，必有什百倍于我者，其低回怅惘之情，更何能自已耶。愿既澄更抒心声，多为歌哭，招回人间已失之性灵。勿自鄙于呻吟拥鼻，閟情怀而弗宣也。颉刚读记。

俞跋
    有至情感之流，殆无往而勿倾注。或奔荡而为江河，或停蓄而为■■，或■束而为谿渚。所弘纤异其趣，而倾注之势毕具焉。故灵襟慧性，密守葳蕤，而芬韶自远。犹彼桃李成蹊，何假言说；兰生空谷，无人亦芳。既非有所为而发，夫岂以其独喻而遂閟之乎。若必守型度而分正变，画情性以别贞婬，则膠柱调丝，识曲者掩耳。既澄兄此作，其佳处往往如良金美玉，自发精英，摇人灵魄，再施稠喻，匪持戾作者之素抱，且侮得读是诗者，会心在迩，■契多方，一编行世以来，将闻跫然足音，振于寥廓。既澄自重其业，又何所怅悢耶。平伯跋于西湖碧霞西舍。（俞平伯跋有数字不清楚，以■代替。）
《驻梦词》终
