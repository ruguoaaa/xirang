香销酒醒词 清赵庆熹

忆萝月
梦魂如絮。随定东风去。一堵红墙拦不住。直到画楼深处。　　落花小院池塘，鹦哥唤醒回廊。谁道昼长春永，只消几炷沉香。

点绛唇
独上城楼，一声画角吹寒早。楚天云杳。帆去如飞鸟。　　树里青山，山外长江绕。西风到。斜阳古道。明日多秋草。

长相思湖上春暮
苏公堤，白公堤，十里亭台高复低，断桥流水西。　　鹧鸪啼，杜鹃啼，楼外斜阳一酒旗，杨花不住飞。

菩萨蛮
条条方空丝横直，白菱花印琉璃格。六扇水潇湘，一重和合窗。　　窗中人影倩，窗外人微见。只自不分明，是他钗钏声。

忆江南无锡华荔生春楼寄梦图
春楼梦，梦里隔红墙。一世情怀原委曲，三生魂魄亦荒唐。说也断人肠。
春楼梦，人忆曲栏凭。幡定风姨深掩护，屏张云母不分明。空答画檐铃。
春楼梦，日日记凝眸。偶为昼眠常掠鬓，多应酒病不抬头。何苦放帘钩。
春楼梦，絮语听都讹。扶醒香魂呼燕子，软调酸语教鹦歌。私祝顺风多。
春楼梦，梦入晓窗前。压钮衣香双蝶扣，盘云髻重两鸦偏。清早累人眠。
春楼梦，半晌晚匀妆。尺八箫儿新按曲，初三月子夜烧香。约略记昏黄。
春楼梦，夜闭绿窗纱。微有低声传烛剪，断无私语卜灯花。楼外柳藏鸦。
春楼梦，刺绣耐寻思。偶倚红窗闲破线，微擎翠袖想挑丝。呆煞断魂时。
春楼梦，斑管见曾描。想界丝阑防屈曲，约摹琴谱写勾挑。不道有人瞧。
春楼梦，一病已春深。白柰开花生再世，红栀结子死同心。天上杳鸾音。
春楼梦，梦断几番春。扇弃坤灵思宠宠，图开软障唤真真。画出意中人。
春楼梦，旧梦与谁谈。一曲琴心悲绿绮，连宵泪眼揾青衫。怎不忆江南。

一剪梅连日阴晴不定
乍暖还寒觉昼长，才叠棉装，又整罗裳。天公节序也匆忙，寒是重阳，暖是端阳。　　小小疏篱短短墙，一曲幽房，几曲回廊。春游排日费思量，晴后花香，雨后花香。

凤蝶令夏闺
两黛弯眉叶，双红印枕文。醒来一晌整罗裙。蓦向碧梧桐下自开门。　　书院吟蝉静，香炉宝鸭温。如今天也怕销魂。却怎日长不肯作黄昏。

金缕曲药阶桂舟叔客醴陵书后附寄
又近中秋矣。向青天，可怜负却，团团月子。丛桂小山花已发，眼底人俱千里。引无数、别离滋味。燕子飞来飞又去，认条条、古巷红灯谜。去年事，我犹记。　　故园无恙西风里。总负他、六桥烟柳，花天酒地。愁煞阿咸空四壁，难把家常话起。只报道、平安而已。弹鋏不堪重乞食，走天涯、又乏江湖技。诗酒耳，问何济。
欲向秋风哭。叹人生、胸填块垒，酒浇不落。棋子从头成错著，不合苦将书读。把多少、心肠束缚。一树紫藤花馆里，十年前、同剪西窗烛。思往事，两眉蹙。　　当时曾谱离骚曲。有几篇、红兰碧杜，何堪三复。楚北楚南同作客，一样风尘鱼鹿。况此去、两人重复。真个竹林传雅号，算黄岗、竹又湘潭竹。新旧句，大家续。
楚地皆奇妙。数行程、某山某水，想曾游到。水驿篷窗山驿店，受尽星霜多少。闲指点、黄陵之庙。可有鹧鸪啼庙里，说声声、不若归来好。飘泊意，感同调。　　苍茫落日青天小。望城头、吚吚画角，一丝红照。客路加餐须稳健，且吃黄粱饭饱。切莫向、西风懊恼。记取春江三月浪，把桃花、归买湘波棹。人聚散，似飞鸟。

金缕曲亡友陈小鲁一窗秋影盦词集
一睡中山觉。醉刘伶、荷锄埋我，请公无吊。名士眼前尘污面，且向夜台笑倒。原不算，聪明误了。呕出心肝拼死殉，是何人、手段伸长爪。归去矣，玉楼召。　　可怜笔阵千人扫。奈何他、古今常例，词场纱帽。传与不传原偶耳，传者岂皆绝调。只达士、付之一笑。如此奇才偏抹煞，想天涯、埋没知多少。布衣耳，有谁晓。
咄咄青天恠。恠天公，聪明懵懂，一般看待。处仲唾壶成底事，如意铁都敲坏。此公死，诸君大快。落拓江湖年少侣，只君先、了结文魔债。作仙佛，永无碍。　　雨声灯影魂何在。还记他、偏衫醉帽，狂奴故态。满纸白描秋水影，落笔山林气慨。在秦柳、苏辛之外。不少旗亭同赌酒，奈词坛、从此无君派。眼中泪，为谁洒。

忆萝月
海棠花谢，长日闲庭榭。坐久无聊眠也罢，且把帘钩放下。　　心愁好梦多磨，偏他一霎南柯。原是惺忪惯了，却来埋怨鹦哥。

浣溪沙
还记宵深解玉璫，此时模样怎生当。是何福分作鸳鸯。　　别泪双缄红豆蔻，同心百结紫丁香。教人那肯不思量。

寿楼春自题招魂篇后
招香魂归来，趁良宵月冷，吹落瑶台。几度情河恨海，水流花开。清雾湿、凌波鞋，认碧桃、春风天台。奈鹤断笙遥，鸾空箫破，鹊灭镜长埋。　　柔肠结谁安排。又灯昏梦路，酒泻愁怀。多分彩云踪逝，步虚音乖。怜薄命、空多才。误少年、飘零天涯。记烛影屏声，连枝碎敲双玉钗。

柳梢青春分日怀梁晋竹
薄酒微醺。水晶欹枕，拥被思君。雨雨风风，昨宵人病，今日春分。　　怜他静掩重门。料打叠、梨花梦魂。六扇文纱，两枝红烛，一个黄昏。

金缕曲春雨连绵桃花落尽忽忆去年今日姚小春集同人作皋亭之游今小春去都中一载矣黄昏不寐怅然久之挑灯为谱三痊并寄小春
春色今年又。恠无端、东风多事，绿波吹皱。眼底桃花都不见，但见枝枝杨柳。忽忆到、别离时候。蜡屐雨声催不止，两三杯、上马河桥酒。君欲去，掉头走。　　黄沙射猎然乎否。误人生、少年侠气，儒冠依旧。门外雷声车似水，多少公卿拍手。中有个、书生两袖。我亦青衫真困绝，病毛锥、聊代谈天口。君击筑，我敲缶。
风雨鸡鸣夜。忽挑灯、枕书而卧，庄周蝶化。一路邯郸都梦到，看遍长安车马。却待要、与君闲话。无奈窗纱关不住，一声声、雨点芭蕉打。书未尽，废然罢。　　思君此夕燕台下。问何人、空群肯顾，黄金置价。误我天涯曾作客，提起旧游还怕。只采得、蘅兰满把。豪气全消还跌宕，便淮阴、也待钻人胯。声咄咄，向空写。
且莫悲潦倒。走穷途、嗣宗狂哭，士龙狂笑。名士风流无不可，管甚寒氈破帽。终不似、怨秋虫鸟。拔剑出鞘君试舞，冷芙蓉、脱手双丸跳。龙破壁，大声啸。　　仙居见说瑶台好。又何须、豪情盛气，一番草草。天上罡风吹十面，星斗总能扪到。尽炼起、药炉丹灶。炼出文通生花笔，便千人、也作寻常扫。余咳唾，惠同调。

南乡子
深院罢秋千。落尽残红满地鲜。盼得春来无好日，天天。只自斜风横雨连。　　炉冷水沉烟。无力瑶琴不上弦。人意亦如春意懒，年年。多半欹床中酒眠。

鹧鸪天
小字桃根姊妹传，轻舟如叶载团圞。眉边山色愁双晕，眼底潮痕酒一圈。　　风侧侧，月圆圆。两枝飞桨渡头船。曲终杨柳红桥路，过尽青溪几个湾。

浪淘沙
好梦忒匆忙。无处猜详。绿阴阴院小池塘。卍字阑干丁字槛，亚字花墙。　　此景费思量。蓦断人肠。被池如水冷鸳鸯。数尽五更钟百八，月照西廊。

鹊桥仙夏闺
愔愔庭院，沉沉帘幕。坐到黄昏无那。玉炉片脑已都消，刚剩得、一星儿火。　　蛾灯剔罢，蚊橱掩却。斜扣金诃待卧。恰愁夜短梦偏长，含笑约、檀郎分作。

沁园春独坐
独坐无聊，衫欹帽侧，回肠断时。算合侬消受，原非薄命，无人可忆，不道相思。黄月初斜，青灯欲灭，酒醒谁家笛一枝。魂消煞，便东阳不病，也瘦腰肢。　　怜他小草菤葹。奈乱摆西风力不支。想身如药裹，拈来便苦，心同蜡烛，积久成痴。柳性缠绵，梨魂潦草，抵死眠蚕总有丝。红衾冷，把泪冰湿透，除枕谁知。

高阳台
明白梨花，昏黄杨柳，生来都会魂消。如雪如丝，一般各度春宵。重门深闭葳蕤锁，只相思、梦不关牢。漏迢迢。醒也今朝，睡也今朝。　　铜盘尚记承红泪，记封题、罗帕湿裹鲛绡。愁煞双鳞，何曾信息如潮。人间容易裴航老，盼云英、目断蓝桥。尽无聊。酒尽三杯，烛换三条。

苏幕遮
鬓丝丝，香缕缕，深院黄昏，独自和灯语。帘外东风天又雨，昨夜春归，梦也今朝去。　　枕衾寒，更漏数，还是芭蕉，解得侬心苦。一句一声相对诉，隔个窗纱，说到天明住。

鹊桥仙秋荷
一宵儿雨，一宵儿露，不管红衣凉死。晓来秋水照明妆，已换了、当时梳洗。　　丝还相结，心还带苦，到老依然并蒂。累他扶病立西风，多分那、鸳鸯不是。

好事近
到底几时归，门外连天芳草。刚是海棠花谢，又荼蘼开了。　　红灯夜夜卜，金钱遮莫雁鱼杳。试把一春轮指，有梦儿多少。

菩萨蛮三月二日偕华荔生晋竹湖上晚归
一湖水碧浓于酒，两堤环抱如梳柳。浅醉帽檐斜，满天飞雨花。　　轻寒偏恻恻，薄暮风犹力。花落又江南，明朝三月三。

柳梢青江舟偶成
四面窗纱。玻璃格子，照见些些。有个人人，红船六柱，乌髻双丫。　　莫愁湖上儿家。水涨候秦淮划。妹唤桃根，姊名桃叶，郎是桃花。

忆萝月
不茶不酒。松了衣双扣。心是梧桐身是柳。到得秋来都瘦。　　日间略可眉颦。一灯上过销魂。偏是天公无赖，近来只惯黄昏。

行香子冬夜
下了帘旌，掩了灯屏。拥红炉、小坐调笙。十三银字，一一春莺。看天如水、人如玉、月如冰。　　兔魄刚明，兽焰初停。满窗儿梅影低横。丝丝风细，笼袖寒生。正烛三枝，香三炷，漏三更。

江城子
重重楼阁有铜环。月儿圆，月儿弯。十五初三，何日是团圞。眼底眉梢心上事，谁解得，九连环。　　一回相见一嫣然。髻珠盘，耳璫悬。胆大东风，不为落花瞒。说道银河清浅甚，何处去，觅青鸾。

菩萨蛮
回廊刚闭鹦笼锁，销金鸭子沉檀火。明月可怜宵，个人吹洞箫。　　夜深秋露坠，蟾影清如水。照见薄罗裳，替他身上凉。

凤蝶令独酌图
小院清于水，凉云薄似罗。鳞鳞红叠玉缸波。如此良宵不饮待如何。　　浅醉科头坐，高吟拍掌歌。天边有个醒姮娥。笑道书生酒力也无多。

百字令赠徐宝幢即题其诗词集
仰天不语，恠无端而笑，无端而涕。杯酒未干双剑跳，看尔悲歌斫地。锄下黄金，床前阿堵，短尽英雄气。不妨狂语，诸君浪得名耳。　　可怜豪竹哀丝，中年多感，坐作青氈计。斗大鹅笼愁闷煞，那得伸腰卧起。李贺心肝，刘郎髀肉，无限悲凉意。此中有恨，人生难得知己。

金缕曲
一样伤心惯。月明中，南来乌鹊，楚天飞倦。身是湘江斑竹子，点点泪珠成串。曾熟读、离骚一卷。王谢才名休浪许，怕旧家门第沧桑换。为君语，定肠断。　　穷途忧结悲秋伴。尽无聊，兰啼蕙泣，花笺洒满。消尽少年豪荡气，此意有谁情愿。便化作、石人都软。流水琴材君绝妙，遇中郎、定识桐枝爨。焦尾恨，且休怨。

满江红
我不工诗，君却以诗篇示我。因想到、本来面目，庐山真个。猿背将军金镞羽，虬髯仙客丹炉火。叫长空、霹雳一声飞，青天破。　　沧海句，凭谁和。春江泪，凭君堕。是毫端活现，才人坎坷。未免有情难遣此，呼之欲出斯公其可。恠诸公、摹宋复摹唐，僵蚕裹。

摸鱼儿
问西湖、花天月地，晨星几点何处。玉川渐老元龙死，大半天涯羁旅。君且住，听五鼓灯鸡，起作刘琨舞。侠肠快吐。算枥马腾蹄，韝鹰脱臂，莫便怨迟暮。　　年来事，聚散波萍几度。华筵那得千古。读书容易多情累，红豆相思最苦。今渐悟。把别调琵琶，翻入伊凉谱。他年遇汝，认画壁旗亭，双鬟叠唱，贳酒两人赌。

洞仙歌
嫩凉如水，记新秋池馆。向晚桐阴画帘卷，正银灯初上，掩过屏山，人静也，有个黄昏坐惯。　　玉箫何处去，良夜沉沉，花影黄阶，兔华满深院。起微风一点凉萤，自飞上白罗团扇。看杨柳梢头月趖西，尽把冷阑干和衣靠暖。

鹊桥仙重阳
一溪野水，满山落叶，晓郭寒烟初透。前宵风雨昨宵阴，才画出、今朝重九。　　红萸结佩，乌菱佐盏，独自浅斟杯酒。黄花瘦总似当年，算我比、当年还瘦。

满江红重阳后四日偕姚古芬荔生晋竹酒楼小饮薄暮而归古芬限登楼持螯四字各填平韵满江红一阕分得持字
何处斜阳，刚照见、西风鬓丝。早一阵、晚鸦盘急，高楼暮时。剖橘搓橙乡味好，霜螯左手且须持。有故人、招饮补重阳，吾敢辞。　　巾边侧，花一枝。炉边熟，酒一鸱。也不妨狂饮，烧灯写诗。前夕青山应冷笑，明朝红叶莫来迟。便黄昏、归路不愁迷，明月知。

花非花西湖曲
长桥长，短桥短。妾意深，郎情短。西湖湖水十分清，流出桥花波太软。

金缕曲今夜
今夜仍无梦。冷红蕤、枕函如水，但和愁共。绡帐一层，张薄雾灯影，丝丝迸缝。觉帐外、玉炉烟重。安得蘅芜香在手，便浓烧、心字成何用。银鸭睡，绣衾拥。　　迢迢捱过清宵永。数铜壶、不多几刻，寺钟应动。帘外五更风渐紧，想是酿寒催冻。早一阵、雨声相送。不恨梧桐先作响，恨梧桐原是侬亲种。心上事，酒俱涌。

陌上花
西风画角，荒城吹上满天霜气。远水斜阳，红到乱山无际。楼台一味销魂色，翠袖有人寒倚。料珠帘半卷，断愁如我，百端难理。　　向关河走马，飘零长剑，旧梦凄凉空记。便作黄花瘦也，问谁提起。年来多少无名泪，何处生绡缄寄。但青衫幅幅，啼痕印满，湖波不洗。

浪淘沙
一树碧桃花。花外儿家。绿阴深处柳藏鸦。二月东风寒恻恻，又采新茶。　　篱竹水纹斜。四面窗纱。画梁文杏一帘遮。燕子飞来侬不管，去也由他。

河传
飞絮。无语。碧阑干。杨柳丝丝晓寒。美人梦醒罗袖单。偷弹。泪痕红枕山。　　廊下雕笼鹦鹉唤，帘影卷。小响闻金钏。两蛾弯，两鸦盘。嫣然。酒涡双脸圆。

陌上花病中春去有感
流光去也，斜阳红处一丝留定。草断虹桥，前度踏青心冷。东风吹得鬆无力，不把柳花团紧。但湖楼四面，阴阴飞絮，绿烟低暝。　　忆年来纵酒，罗衣才试，便有画船鸥订。旧梦重寻，一树熟梅黄尽。行云逝水，知何意，谁教惜春人病。下帘钩，燕子雕梁，不语日高昼静。

醉太平
花香水香。风凉雨凉。青荷叶不多长。覆鸳鸯一双。　　桥西碧窗。桥南画廊。绿阴阴里红墙。是谁家女郎。

水龙吟过孤山怀林处士
月明仙鹤飞来，孤山山上人吹笛。一湖云水，两堤烟草，四山花石。漱雪心清，餐霞肌冷，个人无匹。便茂陵老去，玉簪殉土，终不上、相如册。　　尚有玉梅相识，好姻缘、古今难得。笑他苏小寻郎，桥畔香车油壁。菊蕊煎茶，渌波酿酒，陪君苏白。想天寒、竹里诗魂，可许我、呼而出。

洞仙歌送晋竹之江南
乌篷艇子，有两枝柔橹。一路青山画眉妩，正江南叶落，酒味初浓，霜天好，飞尽吴娘六柱。　　相思红豆曲，画壁旗亭，此去双鬟定须顾。记取夜深时，明月枫桥，曾照我、泪痕揩处。算鬓影衣香易魂销，休忘却、西湖梅花待汝。

苏幕遮
玉阑干，金屈戌，帘外长廊，廊响弓弓屧。鬓影春云衫影雪，如水裙拖，幅幅相思褶。　　阮弦鬆，笙字涩，心上烧香，香上心先灭。安得返魂枝底叶，便作青虫，也褪花蝴蝶。

摸鱼儿姚秋芷姑丈复有楚北之行填此赠别
不多时霜痕遍糁，满山红了乌桕。斜阳怕照人离别，几日浓云絮厚。潘鬓瘦已秋老，荷花丝断鸳鸯藕。销魂还又。又柔橹枝枝，峭帆叶叶，重过汉江口。　　天涯路，颇忆雨窗灯牗。恼人情味如酒。当初尚道邮程苦，何况泪沾衫袖。频执手。说我亦、相如卧病文园久。临行话旧，有潭水汪伦，匡庐李白，寄语问安否。

忆萝月自锄明月种梅花图
梨云冻碎，劚得冰痕脆。香影满庭天似水。此刻嫦娥也睡。　　一锄鸦嘴轻持，补来篱落横枝。若问种花年月，除非仙鹤能知。

水龙吟秋晚过城东有感
夕阳一阵盘鸦，西风落叶吹如纸。明霞断处，角声寒堞，钟声古寺。十里河桥，万家檐瓦，月街灯市。渐南园霜满，黄花过了，闲经过，魂销起。　　一样湖山位置。侭繁华水流云逝。玉牌诗没，珠襦匣冷，吊残宫址。瓦子勾栏，板儿门巷，酒楼银宁。但歌沈舞榭，更无人忆，话当年事。

凤凰台上忆吹箫樊慈花室叶织卿夫人遗卷
碧月无声，银河有影，佩环飞去瑶天。料彩鸾、人世住不多年。几幅淡螺残墨，空剩下、香冷云笺。君知否，从来好梦，只合如烟。　　仙仙。九张机下，闻说道、秋星曾坠凉筵。奈玉虹桥缷，鹊也难填。便是荀郎情厚，怎禁得、泪泻红铅。东风峭，琅然一声，吹断琴弦。

疏影魏滋伯大滌山房读书图
一间老屋，在万山深处，四面皆竹。竹里开门，流水声中，有人把卷初读。琅嬛自昔偷游去，正洞口痴龙眠熟。想书中、乱走红蟫，仙字也都盈腹。　　试看夕阳天外，芙蓉十二朵，朵朵寒绿。便欲将身，画里寻诗，也算片时清福。南湖此去无多路，恰笑我、未能免俗。问几时瘦袜宽鞵，来与白云相逐。
摸鱼儿又题绿天觅句图
绿阴阴、嫩凉如水，西风好个庭院。一间矮屋乌篷样，种得芭蕉叶满。窗六扇，把格子玻璃，浅碧文纱换。寒阴隔断。正石磴科头，花廊叉手，丫髻小僮伴。　　西窗夜、尚忆雨声零乱。一枝红烛烧短。当时我道凄凉煞，料是君应听惯。愁不管。有天外飞来、仙语都成串。吟情未倦。便香字蟠灰茶烟散。缕翠影，画帘卷。

石湖仙又题花滩渔唱词稿并怀其楼居之胜
花滩渔唱，认红树溪边，天影云荡。云外结诗楼，倚楼人悠然运想。沙鸥都熟，画半顷凉波相让。闲放。喜此间，水竹无恙。　　前林几家老屋，正斜阳当门晒网。一笛西风，吹得青山都响。酒醒阑凭，梦回月上。句如飞桨。才一晌。高歌已拍仙掌。

苏幕遮
雨声多，梧叶坠，点点相思，点点相思泪。贫里相如秋更累，得酒偏难，得酒偏难醉。　　鼓三通，灯一穗。入夜还愁，入夜还愁睡。四壁寒虫心叫碎，梦也全无，梦也全无谓。

生查子
青溪几尺长，中有双枝橹。杨柳小于人，便解留船住。　　歌声按暮云，酒气蒸香雾。又落碧桃花，红了来时路。

高阳台渡河后寄家书有作
鼠影窥灯，鸡声叫月，马蹄催送征轮。才渡黄河，梦儿也阻三分。春宵寒暖凭谁问，况霜花、满地如银。得知他、烛烬香销，几个黄昏。　　来时只说长安远，便长安不远，说总销魂。一月程途，今宵已过三旬。平生烂醉浑闲事，到天涯、薄酒难醺。可怜人，我盼云鸿，卿盼波鳞。

摸鱼儿梅花
易销魂，一枝凉笛，凭谁石榻三弄。东风约住轻寒信，深怕夜来吹猛。花似梦，却寸寸横枝，万朵梨云冻。碧天无缝。算如水清阴，除他修竹，只有月明共。　　江南好，好在鹤房仙陇，孤山山上曾种。翠禽小集香深处，不羡钗头幺风。帘影动。看雪片飞来，恰补苍苔空。不归谁送。记酒醒今宵，玉人何处，蝴蝶满衫重。

高阳台夜雨不寐
细咽风砧，缓敲檐铁，无端作出声声。透薄窗纱，偏生不肯天明。芭蕉自说凄凉语，又何尝、必要人听。奈多情，至此魂销，入耳偏清。　　衫边记起斑斑泪，记秋江夜泊，枕上潮生。一样无聊，乌篷换了青灯。常时惯说侬多梦，恁今宵、作也难成。一更更，容易教人，候到鸡鸣。

沁园春嘉定竹烟筩圆润可爱茗香姑母索词篆刻其上
万篠连山，新粉丛边，分来露梢。记金摇竿影，横量钿尺；珠排节数，圆截银刀。密袅龙头，细拖凤尾，水样鹅黄玉一条。中通处，有拾余瑶草，好逗心苗。　　琴余书后无聊。便浓注薰丝著意烧。侭荷筩暗吸，篆随云吐，兰膏徐（蓻灬），香逐风飘。红腻油脂，黑蟠灰字，一点星星火易消。清宵坐，更斜笼翠袖，未忍轻抛。

摸鱼儿汪又邨柳暗花明又一村图
一程程、山山水水，人家都在深处。弯环不辨羊肠径，只觉树阴无数。香似雾。问四面楼台，多少春鹦鹉。相逢俊侣。正潭水桃花，踏歌声里，满地落红雨。　　仙源好，见说蓝桥有路，胡麻饭熟如许。马蹄催送佂轮急，可是软红尘土。君记取，记步步移时，便入长安去。此中小住。笑图书寻来，绛云青琐，还似壻乡否。

金缕曲徐问渠六桥草堂图册
玛瑙坡前路。认虹桥、高低十里，亭台无数。落日荒荒红不语，只照长廊短庑。指断碣、重来摩抚。南宋衣冠何处是，算六陵并少冬青树。高隐士，自千古。　　好山依旧青当户。想深宵、月明人静，水仙歌舞。我有先人祠宇在，恰对梅花古墓。料寒食、清明逢汝。桐帽椶鞋须结社，须他年、分作湖山主。图画里，可容补。

念奴娇何春洲在草堂图
杏花门巷，试雨声多处，问春消息。中酒烧灯人意懒，又是销魂时刻。见说江南，连朝天气，只觉东风急。题诗须记，莫教忘了寒食。　　因想十里香尘，紫骝嘶断，帽影鞭丝客。争似草堂清绝好，红到枝头颜色。水竹篱边，山桃檐外，燕子能相识。明年花放，我来此处横笛。

洞仙歌姚眉史红楼相望图
碧纱六扇，记铜环春昼。人在高楼倚双袖，正试灯风细，月子初圆，相逢处，好在上元时候。　　银河原不隔咫尺，红墙赢得，书生暗回首。众里最关心，一注横波，算值得明珠论斗。便卖酒临邛也风流，还未识，当垆卿卿肯否。

高阳台停琴佇月图
心篆初烧，丁帘初试，卷一灯、掩过山屏。古锦囊空，玉琴膝上斜横。碧梧桐院阑干曲，理冰丝、还自消停。看青天、几片微云，几点疏星。　　高山流水知何意，除广寒仙府，不许人听。难道今宵，嫦娥还未妆成。银河不动风如翦，渐瑶阶白露泠泠。再沉吟，蛤粉墙西，一晕初生。

卖花声许群修碧声山馆图
风露夜泠泠。何处秋声。梧桐叶上最分明。此际碧纱关不住，红出书灯。　　帘幙峭寒生。垆鸭烟停。兔华如水漾中庭。安得一枝横竹好，吹到三更。

摸鱼儿曹柳桥春江放鸭图
放轻桡，青山静处，一江春水初暖。沙痕渐没潮痕长，几尺芦芽短，短萍影断。看一线拖来，鸭脚红欲软。绿随波转。正浴向花间，偶闻人语，惊起自相唤。　　江乡好，无数渔梁蟹簖。此生清梦谁管。夕阳细雨持竿出，一霎阑阴聚满。谁是伴，惜少个红裙，弄水船头惯。闲寻画卷。算买屋移家，栽菱种茨，便我也都愿。

清平乐吴次欧蕉窗坐雨图
雨声不住。都在芭蕉树。银豆抛来如按谱，此际有人细数。　　黄昏庭院廉纤。高烧绛蜡垂帘。一样熏香独坐，今宵只觉寒添。

金缕曲林秋园二十四桥醉月图
十里珠帘路。最风流，玉箫夜夜，玉人处处。身是三生狂杜牧，醉倒青尊几度。料唱遍、竹西乐府。豆蔻梢头春二月，问芳名、可记烟花簿。能几个，好眉妩。　　荒台一片琼花土。说当时，鸦锄耕出，宝钗双股。依旧雷塘风雨夕，闪闪凉萤无数。谁解照、宫中歌舞。江水自流儿女怨，只嫦娥、天上圆如故。明镜里，自千古。

疏影蔡木龛丈庭中有翠云草征诗盈卷复索倚声因填此阕
绿阴如滴，在苔花疏处，深蒨堪摘。櫛櫛斜梳，小样鱼鳞，凉烟一翦犹湿。年来南浦多离恨，想钿朵有人抛掷。恰笑他，吹出无心，还似鬓边曾贴。　　最好手携鸾尾，呼龙一片种，横扫无迹。道是兰江神女，行来有此，袜罗颜色。水天环佩短何处，只满把灵苗拾得。料此时，采药归来，补取满庭浓碧。

水龙吟石帆
搴来非叶非花，海风吹老珊瑚色。细垂璎珞，斜分钗股，匀排竹节。锁锁相连，钩钩不断，峭篷孤立。便石家如意，也难敲碎，谁曾见、高三尺。　　尚忆荒矶古石，月明中，潮生潮没。印次梭袅雾，鱟簰贴水，罗纹密织。紫干撑时，红澜荡处，枯查浮出。算琼田以外，更无人种，也无人识。

洞仙歌吴阆峰觅句晚归图
碧桃花下，认重门双径。轻扣银环犬声应。向落红多处，骏马行来人醉，也有个，熏衣坐等。　　六街更漏转，良夜迢迢，明月当头兔华冷。底事太归迟，选韵分牌，料诗句苦吟未定。便拚著黄昏，细推敲，连昼烛烧残，谅伊心肯。

水调歌头碧琅玕书馆图
一笑问修竹，相识是何年。此君潇洒无侣，惟爱主人贤，门外数竿烟雨，门内数竿风月，中构屋三间。枯坐淡忘语，对影冷于仙。　　展书匳，摊画稿，理琴弦。不妨烧笋开尊，同坐落花天。黄熟香消，古篆白定，甆翻细乳，新粉落衣边。万绿荡如水，抱石好横眠。

疏影绿阴和滋伯
一重窗网，认碧玻璃纸，三面屏障。不是梧桐，便是芭蕉，红亭半角都让。断无人处帘垂地，便几点疏疏雨响。有隔花架上，鹦哥恰好，翠毛新长。　　最忆沙堤里外，断桥四五月，湖水新涨。密密层层，几个湾头，暗里只通双桨。伤春杜牧来何暮，已赢得天涯惆怅，看夕阳山外青山，又费一番浓想。

梅花引美人弹琴图
画屏前，玉垆边，一缕香生心字烟。落花天，落花天，深院绿阴，谁来惊昼眠。　　五铢衣薄当风冷，断红双脸明霞影。七条弦，七条弦，今夜月明，听他弹水仙。

摸鱼儿送宋月樵同年之官闽中
记天街一条软绣，马蹄催送归意。杏花开满旗亭路，又早芦花风起。人去矣，看一棹秋江，万里还千里。宦游谁比。有处处青山，题诗选胜，莫厌折腰米。　　天涯好，最好武夷仙地。榕城万绿如水，放衙听鼓何曾惯，且学黄绸拥被。成卧理，料养鹤调琴，都在红蕉底。讼庭无事，但竹马骑来，儿童笑说，领略荔枝味。

金缕曲镜眉关雪图题吴梅梁太史尊人遗帧
一片银云湿。记当时、鞭丝帽影，马蹄得得。万缕千丝都不见，只见太行山色。且莫问、春风消息。琼屑洒空飞不住，扑征衫、还道杨花白。曾听到、玉门笛。　　家乡万里程程隔。有弯环、鉴湖一曲，垂条似织。回首若耶溪畔路，溪水鱼鳞自碧。怕镜里、眉痕非昔。二十年来人事换，向画图、重认陶彭泽。归去好，渭城客。

南楼令浔溪访旧图
茅屋三两家，临水小阁斜。一重重、水竹篱笆。几日东风浓似梦，又开了、紫藤花。　　难得酒生涯，相逢我与他。玉东西、且酌红霞。但愿年年长在手，休放过、好韶华。

念奴娇家次闲宝月山居图次闲先人有旧居在宝月山今已屡迁矣追忆不忘因绘此图
旧时门巷，有旧时池馆，旧时花石。一带弯环屏障好，对面蛾眉山色。细径羊肠，疏篱麂眼，此境都如昔。春来双燕，杏梁还是相识。　　尚记丸髻荷衣，儿时学步，细数山坡级。转眼沧桑尘事换，已是可怜陈迹。画里人琴，卷中诗句，也变山阳笛。蒲团香袅，结庐终胜行客。

疏影秋分日偕吴梦蕉汪子雨石芷卿篠珊叔祖买舟由古荡至留下秋水空明树阴合匝意甚闲适因赋此解
溪光澹沱，趁嫩晴出（鄗），催放轻舸。港路弯环，柔艣摇凉，秋阴两岸低锁。单衫小扇萧闲甚，看软镜碧琉璃破，倚水窗盏许茶时，又是一桥穿过。　　石上匀蓝点点，几丛澹竹叶，娟秀花朵。古木攲斜，修藤屈曲，时见坠枝红果。游鱼吹沫圆纹细，错道是雨珠飞堕。却羡他、开扇柴门，临水老渔闲坐。

金缕曲孤山探梅图
欲向青山问。问青山、白云多处，几番春信。著意寻春春尚浅，侵晓薄寒能忍。又早是、段家桥近。流水无言人影悄，但盘空扑雪鸦成阵。还只恐、北风紧。　　打门仙鹤曾相认。剩枝头、夜来残月，半钩黄晕。石古林深烟磴滑，一路鞋痕细印。浑不管、苍苔立损。我欲此间横玉笛，把万花吹暖都开尽。林处士，料应肯。

太常引陈秋穀画溪渔父图册
平湖如画远山低。小小缺瓜皮。白酒一瓶携，举网处、银刀正肥。　　萍花洲渚，鸥波亭馆，只在水东西。青笠绿蓑衣，浑不是，苕溪霅溪。

摸鱼儿又题填词图
小屏山最浑深处，鸭炉银叶薰透。乌丝阑格红丝砚，安放月窗风牗。人坐久，恰襞襞罗衣，天气新凉后。萍花渡口。看一朵遥山，一湾流水，一树水边柳。　　新词好，合数梅溪石帚。休言秦七黄九。年来笑我疏慵甚，忘却笛床歌袖。凭妙手，把玉盒轻抛，记曲相思豆。灯前梦后，尽减字偷声，拈毫写韵，销尽夜来酒。

高阳台无锡华竹楼于凤凰山麓民家得牙牌一面背刻荔枝纹面镌宋词玉楼春其上字画明劲决为南宋宫禁物因偕汪小米晋竹滋伯同赋
细字蚕眠，断纹犀裂，深黄晕透鹅脂。一片文牙何人手，刻乌丝东风荔子。年华好，要宜男翠叶青枝，最分明，两面圭稜，两朵灵芝。　　自从凤辇宸游少，有遗钿坠佩，散落琼墀。春去春来，知他是否宫词。迢迢禁苍葳蕤锁，料当年、曾系金匙。易销魂，结子同心，翠袖携时。

金缕曲东坡先生元符砚搨本为岭南黄蓉石题
片石摩挲久。记当时、恍榔庵内，宝同尊卣。割取龙
岩云一朵，洗尽纤瑕宿垢。浑不是、涵星凤咮。食芋著书非易事，望琼楼玉宇空回首。鹦鹆眼，泪痕溜。　　铭词玺篆应俱寿。七百年、枯棋小劫，圭稜依旧。想到松烟挥洒日，常置先生座右。在磨蝎宫中磨透。不少西山柔脆质，党人碑、枉自刊元祐。希世物，仗君守。

台城路三月中旬吴梦蕉约同人作皋亭之游
一春好似黄梅雨，今朝嫩晴天气。艣响离城，云移出树，拂面牵丝风细。船头舵尾。看水碧罗罗，野塘十里。一路桃花，浅深红到半山里。　　年来花事有几。再消停、数日枝上如洗。欢喜桥边，甘敦村外，都是曾经游地。寻春倦矣。问前度刘郎，鬓霜添未。有约重游，酒杯还自理。

前调小满后十日同人复游皋亭舟行小港中绿阴夹岸意境幽绝
不寒不暖晴时节，开箱袷衣初试。酒舫重移，钓竿新把，且学老渔身世。花开楝子，看风过摇凉，水痕都紫。两岸人家，昼长门掩正蚕市。　　枝头青杏尚小，只桑阴、豆荚肥绿如指。土没鞵平，衫兜扇出，又过斜阳山寺。红桥雁齿。有曲港通船，草香蘅芷。除却闲鸥，问谁能到此。

满江红乙未腊月北行连日风雪舟阻孟河江口因如姜白石泊巢湖故事私祝江神倘得风平浪定当以平韵满江红为寿晓起天果大晴因填此阙
天末灵旗，看一展云散雾消。和春到、秣稜暗涨，瓜步寒潮。万里楼台铺水墨，两山鬟髻露金焦。趁晓来、排阵集神鸦，开画桡。  瑶车碾，珠佩摇，拥芝盖，泊兰皋。有螺童击鼓，鲛女吹箫。明月西来留后约，大江东去认前朝。愿顺风、飞梦过扬州，红板桥。

