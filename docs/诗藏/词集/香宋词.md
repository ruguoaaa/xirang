香宋词原叙（自《近代蜀四家词·香宋词》）
余于词，城（枫注：当为诚。）所谓不知而作之者。顾尝读史矣，读《党锢传》、《王莽传》、《褚渊冯道传》、《义儿传》，讫朱温之世，天道人事，茫乎未晰。余心毋宁，以詹詹者自外于德人，其言盖昏荒者流也，然不能自惩其失。诗曰：“蟋蟀在堂”，彼自鸣其秋尔，以亡国之音当之，则哀以思矣。于是贸然裒录，不敢掩其不善，六百日中，凡如千篇。云香宋者，汉许君有言，宋居也，《离骚草本疏》中“其芳菲菲，树之维宜”，而余今实无一椽之庇。噫，自欺而已。赵熙。

香宋词卷第一一九一六（民国五年丙辰）
齐天乐·荣德山
是谁锯下苍龙角，晴空一坪秋广。万古无风，小池不涸，青入四禅天上。鳞原一掌。指贴地婆城，药膏圆（枫注：《近代蜀四家词·香宋词》作“远”。）样。影落东南，天台四万八千丈。唐年祠庙尚在，薛碑今蚀尽，苔翠无恙。州以山名，砦犹宋建，老去希夷安往。洪荒坐想。定绝岛孤撑，海浮千嶂。倘扣玻璃，日球空外响。（案：荣为山县，山凡两大幹，其北曰铁山，荣德山係其支脉，唐武德元年置州。以山为名。山上有老君祠、唐刺史薛高邱摩崖、陈抟石室、龙池。）
侧犯·登华阳山
翠阴四月，入山十里春秧净。樵径。引一线松风到山顶。遥天沆瀣色，冷日玻璃性。端正。合唤作荣州主人影。山名近古，想是南齐定。如梦醒。算兴亡、荒县闢灵境。涧石生花，水禽过岭。风韵。绿得玉娥妆靓。（案：齐永元三年在荣侨置南安郡，领县五：南安、华阳、白水、乐安、桓道。县北华阳山，盖因县得名，下为娄沟，抵拥斯茫水。）
水龙吟·浴佛日佛崖作
望中天半庄严，嘉州定落荣州后。大哉僧力，自元丰始，迄工元祐。玉斧修云，金容满月，华鲸夜吼。恨青山不语，道君时事，断碑字、苍苔锈。台上放翁载酒。问如来、梵天谁救。支那小影，铜仙泪落，咸阳月瘦。十六丈身，一千年事，黄梅雨候。秪红裙袅袅，榴花一色，拜龙华寿。（案：佛崖在荣县城东，宋曰东山，元丰十八年僧淳德因崖凿佛像。有宋刺史李焘摩崖。山半有啸台，陆游《游东山》诗，有“啸台载酒云生屐”之句。佛生日士女朝拜，香火极盛。）
壶中天·此君轩
清风万个，占一城高处，宋时僧屋。解借此君名此地，便卜此僧非俗。茗砌延秋，风廊响月，苔色琴弦绿。涪翁往矣，禅房香賸花木。有弟时到轩中（周彦。），虚心直节，合抱琅玕宿。自列党人碑上状，成就一家清福。绝代欧苏，片时章蔡，断送神宗录。翠云三亩，荣州第一修竹。（案：此词由香宋手书刻石，并著《此君轩记》。石刻原题作《此君轩怀元师》，跋云：“祖元大师，王周彦从兄也。此其鼓琴之所。丙辰春，赵熙记。”）
齐天乐·乾龙洞
乱山青出荣州界，界边水流穿洞。石乳含秋，云胎化碧，苔色六朝梁栋。人天万种。定结自洪荒，海潮吹冻。想见龙蟠，爪痕深入翠岩缝。诗人从古不到，晋时獠据了，还问唐宋。灵境多年，老樵探路，说有阴河水涌。西边一孔。便缒火无光，红珠似甕。怕是骊宫，角根银柱耸。（案：荣梨山一名五龙山，有唐碑。宋建慈云寺，清知县许源修葺之，今名五龙寺。山高五里，上有池，旱不涸，雨不溢。池下有穴曰龙洞，县人恒祈雨于此。）
迈陂塘·宋坝
出春城、秧歌几日，芳原一绿如剪。四山围作棋枰样，阁阁鸣蛙不断。塍一线，袅百亩衡从（枫注：《近》作“横纵”。），树小荫如伞。吴装短卷。看人影鸦锄，车声龙骨，物外散鸡犬。谋生贱。五十归田未晚。学耕空守枯砚。倾家难买柴车住，头白王尼谁伴。君不见。自晋后渔郎，几见桃花岸。游民在眼。坐豆叶村边，稻花风外，黄送夕阳远。
木兰花慢·虎洞
古来荒可想，只城角，似岩乡。入石户深深，云阿寂寂，玉溜锵锵。洪荒。自融气母，想风吹、一泡裂崖冈。留作菟裘佳处，六时心地清凉。焚香。小步禅堂。消夏气、领秋光。叹碧玉壶中，黄斑径里，此亦沧桑。苍茫。放翁著句，甚无人，镌字绿苔旁。不用飞霞题壁，我生已似云将（洞一名飞霞。）。（案：虎洞在城东赤珠山左，一名少阳洞，陆游有《虎洞》诗，清时此为尼庵。）
台城路·湼槃楼
眼前了了无生法，君看此楼深处。苦海元乾，禅天不坏，去路依然来路。新蝉自语。坐万绿阴中，早凉高树。枯蜕无声，不知人世有风露。香台微雨乍歇，客来拚痛饮，休更心苦。人各一回，劫凡千变，我亦恒河小住。江干战鼓。甚造出虫沙，渐台郿坞。世外金容，翠岩天万古。（案：楼在东山大佛寺，供本寺历代方丈塑像。时传乐山有战事，渐台句指袁世凯。）
贺新凉·九霄顶，北山第一高处
一朵荣州翠。是人閒、埃风净处，万年秋气。大势山形雄西北，乱阜镵天无次。似大海、鲸牙千队。盲左腐迁传战纪，纵文澜、百怪浑如此。松风响，天鹅翅（俗名天鹅抱蛋。）。高台合向峰尖起。坐台中、呼来皓月，问开天事。一臂苍苍陵州界，横绝铁山围地。铁山下、拥斯茫水。晋代蛮荒诸葛迹，洒长空、不尽神州泪。阵云在，江声里。（案：铁山之西老林口下萧家山，其最高处为九霄顶，其侧壁则黄橿林大崖。荣倚铁山之利，相传诸葛亮曾铸兵器于此。）
水龙吟·龙洞，唐开化寺也
一山蟠作狮身，就中笠子天光小。洞当凹处，海涛常响，法云难扫。断溜生苔，疏风替扇，客同秋到。想有唐人住，其名曰觙，空巢结、金光草。南渡那堪重道。认摩崖、荒烟落照。当时名士，新亭泪落，旭阳天老。树倒栖禽，钟清唤月，依然古庙。听酒边人语，佛貍当死，匣中龙啸。（案：龙洞即今罗汉洞，有宋代苏仲庄等摩崖五则。时方与县人游宴于此，坐中传闻袁世凯病重。）
红情·凤仙
红儿欲活，是蕊珠内史，讬生丹穴。对对明妆，和就猩猩守宫血。一片霞痕正午，浓绿衬、朱栏千叶。商画稿、配入香风，金粉玉胡蝶。花国。又端节。正唾绒碧窗，酒潮新发。玻璃指甲，染上麻姑更娇绝。却笑生来性急，小红豆、一房秋裂。好夜夜秦楼里，玉箫唤月。
声声慢·荷池清晓
睡红乍洗，凉翠新装，清晨出浴华池。露影含娇，无人故作风欹。将开未开更好，幻巫山、嫩到瑶姬。纤鳞动，把铜华皱了，片片臙脂。半世曾看太液，记殿头红日，花外黄旗。各认前生，个中心苦怜伊。清墩一条波路，说君恩、西海为期。吟未已，叶田田、飞下鹭鸶。（案：荷池在县署之西，唐刘兼有《荷塘》诗，民国初池边有横碑曰“唐池”。此词因荷池回忆清时引见情景。）
台城路·蛇衣，端午翌日作
知非药店飞龙骨，苔边委衣横地。薄片冰花，碎光云母，蜕处可胜憔悴（枫注：《近》作“蕉萃”。）。余腥未洗，看点点斑斑，草根攒蚁。苦盼长春，那知微命竟如此。拦腰分下一剑，酒阑经大泽，逃得刘季。添足求工，残鳞换世，身价今轻于纸。焚灰（枫注：《近》作“晦”。）化水，怎医遍金疮，虫沙万队。蛇子蛇孙，祖龙新秽史。（案：民国五年六月六日，即旧历端午次日，袁世凯病死北京。消息传来，赋此词。）
木兰花慢·寄休庵
散仙羊市宅，绿槐影，闭柴关。自消夏其中，竹山竹屋，花外花间。谁弹。半塘旧调，笑沙哥、油碧引东川。生就方城旧尉，嘉名天付金荃。乡园。何日归年。罗带水、玉簪山。买茅屋三间。杉湖一角，先坐无钱。人传。祖龙已死，愿苍天无鹿逐中原。世局那知魏晋，禅心自定风幡。（案：邓休庵寓居成都，将回桂林，故寄此词。“江作青罗带，山如碧玉簪”，昌黎《送桂州严大夫》句也。杉湖亦桂林名胜。）
壶中天·壶庵师自题六十七岁小像，次韵
杜陵风貌。令半生无著，只缘诗好。一枕官身前世梦，鸡唱汝南天晓。石筍书香，花潭笠影，水换蓬莱岛。功名苍狗，山中自种瑶草。便拟石恪维摩，一龛端坐，洗钵祗园保。我是僧雏曾指月，也到恒河边老。肝胆向谁，须眉无恙，华顶归云少。河清人寿，不言心下了了。（案：壶庵，胡薇元别号，时寓成都石筍街。）
前调·镜香亭
镜中花貌。尽红红白白，张家好好。四面凉云风皱酒，心在玉壶天晓。借竹为墙，呼山入郭，秋沁瑶华岛。蜻蜓款款，游鱼唼唼芳草。亭子宛似湖心，放翁诗境，坏砌苔痕饱。七百余年留一舸，多少闹红遗老。南泊寻香，西湖饮渌，梦影三生少。茫茫万事，知非我辈能了。（案：县署荷池旧有小亭，清代知县许源修葺之，奉新宋鸣琦为嘉定太守，名之曰镜香亭，用李白《别邕之剡中》诗“荷花镜里香”句意。池边小楼，榜曰“放翁诗境”。）
前调·沈巡抚遗相
故侯遗貌。记锦城秋集，月圆花好。自别成绵龙茂道，明发碧鸡春晓。节钺三边，人天万古，客散田横岛。招魂湘水，五年墓已荒草。春夜黄浦潮声，相逢一叹，晚饭吴羹饱。梦里空花秋后叶，年少周郎俱老。鲸海重波，鹓雏两地，白雁音书少。交情昆季，也应来世难了。（案：沈秉堃字幼岚，清末官四川州县，历成绵龙茂道，擢广西巡抚。其任泸州知州时，曾与周善培创办川南经纬学堂。辛亥革命后，沈与香宋又尝再聚于上海。多年交契，情谊甚笃。）
摸鱼子·风琴，和约叟韵
弄星星、一籢哀玉，未须雅管同调。七音鳞次钢弦细，空处自含天巧。清了了。看错落春葱，雪点飞鸿爪。夷歌曲肖。动一颗樱桃，千丝琥珀，低按峡猿啸。何戡老。曾拊开元一操。云和月中斜抱。生儿近学鲜卑语，旧日龟兹人少。孤凤噪。似细语娇狞，柳态蛮腰好。天风嫋嫋。配画箧梨园，电灯如月，钟打壁间早。（案：邓镕字守瑕，字花溪，号约斋，贵州人。民国初年寓居成都，工诗词。有《荃察余斋诗存》。）
声声慢·雨
鸦翻落日，电笑群山，热风传响高槐。作势翻停，一灯蚊乱萧斋。云垂九天如墨，入三更、星豆齐筛。檐溜决，似马陵箭发，鼈子潮来。万事须臾过眼，听柝声在水，波路平街。屋漏无乾，移书百费安排。阿香驾涛又作，料村田、秧翠成堆。人倦矣、梦醒时，凉月照阶。（案：香宋尝云：“诗句可以入词，即经史辞句亦可入词，稼轩为之也工。”时人或惊疑此论，惟宋育仁深然之，並称此词一扫纤细语，格韵俱高，“马陵箭发，鼈子潮来”，最为警句。）
百字令·石门，是胡节愍乡居路
石头城破，任青天坠了，一拳撑住。入地高皇肌未冷，忍喷燕山尘土。烙铁横烧，皮囊四裂，十族齐声去。犬羊崩角，斑然一只黄虎。莫论忠字横心，即关师友，义亦同终古。冯道褚渊宁有血，厕里落花红腐。一县乡山，双门石窦，此地东川路。十三陵上，夕阳人砍烟树。（案：胡子昭字仲常，荣县东川人，师方孝孺，官兵部左侍郎，建文时，与修《太祖实录》。靖难之变，方孝孺诛十族，胡入朝，历陈大义，反覆辩论。成祖大怒，命下狱。五日后又诘之，词不屈，遂磔于西市。嘉靖以后始祀于嘉州九峰书院，荣县亦立专祠。大石门距香宋万松深处二里，是去东川沟胡公乡居小路。）
金缕曲·寄约叟
心字银灰热。算而今、麝脐擣尽，博山尘灭。同是玉皇香案史，比向明珠似月。一颗颗、罗襦亲结。往日宫莺随春去，柳阴浓、移弄章台舌。残花片，万胡蝶。飞霜白了前朝发。五年来、虫沙染遍，几番红血。君坐蜀山无归路，我亦虽归犹客。总一例、草閒偷活。扇底清尊秋又近，唱瑶华、忍负青荷叶。开元梦，霓裳拍（叟新赋《瑶华》词。）。
惜红衣·红练
凤尾翩跹，鸦头■（上罒下鹿）■（上罒下敕）（枫注：疑为簏簌的异体字。），乍拳新竹。竟体深红，无端入丛绿。缃桃浸水，应昨夜、瑶池新浴。哀玉。清脆一声，引金蝉秋曲。黄筌小幅。生自罗浮，山丹不同族。榴开似火，艳色斗三伏。可惜桐花凤去，半世耐君幽独。有赤心人在，莫惹西台痛哭。（案：香宋词中多咏物之作，于时战乱相寻，恐触时忌，故以讬物寄兴。尝云：“诗词咏物最见慧心，多作易开思路，非仅如钟嵘所谓可以陶冶性灵已也。杜老在成都即多咏物诗，若能在贴切典雅中，寓有深意，尤为高妙。”红练，亦名山凤皇，俗呼红色者为祝英台，白色者为梁山伯。）
祝英台近·白练
剪霜蕤，拖绵绶，丛竹作清哢。俊影分明，飞处绿阴动。怪它年少羊欣，翩翩裙褶，好风韵、一时名重。坐香宋。怜卿一色冰翎，多应玉鸾种。度叶穿枝，凉透雪衣梦。有人粉絮籢边，素馨花外，约今夜、沈郎骑凤。
凤凰阁·蝙蝠
寄人檐下，才到黄昏便出。秋蚊浓处绣窗黑。弄影斜捎一瞥，一巢红日。笑一世、如何见得。万松崖洞，千岁如鸦翅白。明砂还扫饷僊客。春入香匲百福，团团双翼。问鸟鼠，谁家一脉。
红娘子·红蜻蜓
生小珊瑚质。倩影娇憨极。已去还来，欲飞犹住，茜裙人侧。倚身裁、款款不禁风，借榴花装饰。画出轻无力。巧讬霞绡色。赤凤身轻，红鸾样小，夕阳如织。惹邻娃、认作绛河僊，问丹砂消息。
眼儿媚·道旁树
萧然风叶古时春。来往阅行人。垂瘿在颈，当年老马，磨痒瘢痕。空心藓隙留蛇路，頺石倚山神。黄茅店子，依然渡口，无恙花身。
清平乐·石筍，城西七十里
掀穿地殼。此石何年斵。莫是娲皇亲手握。放出箨龙头角。冶官苍翠无边。古来驿路嘉犍。认取苏仙风骨，空山支拄青天。（案：荣县在东晋义熙十年为冶官县。今城西来牟铺之南为石筍山，旧称“石筍排空”，山麓有龙窠寺。）
兰陵王·题唐写金光明最胜王经坚牢地神品第十八卷子
李唐笔。千岁香严手迹。何人考、年月姓名，惟有坚牢字千百。宣南四立壁。收得。禅心一箧。是杨云、宣统二年，手割敦煌万山色。秋风满京国。叹谏草无功，天黯南北。伤心马角乌头白。便水远山远，一声去也，燕云如梦万里隔。賸身外经册。荣德。故山碧。准白发头陀，身傍诸佛。梵天花雨峨眉宅。只甚日携手，卷中词客。金光明字，月一片，照净室。（案：此卷为杨昀谷在北京日所赠。陈散原《题赵尧生侍御所藏唐人写金光明最胜王经坚牢地神品第十八卷子》诗有云：“残年赵侯亦南奔，向夸坚牢果上选。楚弓赵壁漫比拟，坐叹神物有晦显。赵侯自是百世士，天制高文知者鲜。据台论列抒至痛，谏疏都成陆沉谳”云云。盖相见上海时作也。）
琐窗寒·凉篷
织篾如帆，纬萧作屋，半空撑住。齐奴步障，输我北窗眠处。坐全家、宛然绿阴，水香茉莉茶铛午。卷斜阳半角，残经补课，寸心黄苦。逃暑。清风宇。秪酒幔高楼，隔墙人误。同心五綵，便有笙箫徐度。敞凉宵、明月在天，鬓沾花影衣泫露。话孤舟、梦落江南，脆打青荷雨。
鹊桥仙·旧历六月六日，新历七月七日也，戏赋
曝衣人小，曝书人老。各送荔支红了。算来一月过端阳，又小盒、蛛丝乞巧。秋期尚早，佳期却到。牛女自然知道。历头天上不双行，止一度、银河怎好。
木兰花慢·竹夫人
青奴扶正了，仗清节，擅专房。喜入眼玲珑，回文织就，好梦相将。温香。有人到老，守冰肌、无分配冬郎。簟展一家眷属，情根节节潇湘。书床。瘦并琴张。高枕卧，北窗凉。学碧玉回身，绿珠入抱，颠倒鸳鸯。新妆。小红慢妒，盼银河、一点没心肠。岁岁从他薄倖，秋来惯撇秋娘。（案：苏轼戏称床榻之消暑竹具为竹夫人，有《送竹几与谢秀才》诗云：“赠君无语竹夫人”。山谷以为：憩臂休膝，非夫人之职；而冬夏青青，竹之所长，故名之曰青奴。）
清波引·豆粥
一盂花乳。小厨净、玉纤自煮。豆稭红处，绿阴泼庭午。雪色糁云子，菜把新含风露。片时香嫩琼酥，翠匙滑，佐瓜瓠。滹沱夜渡。者风味、时一领取。野人清趣，笑冰雪中苦。何须问丹鼎，此即淮南家务。万一春卖蓝桥，乞作仙杆（枫注：当为杵字。）（案：豆腐相传始于淮南王安。豆粥则以豆浆凝之，稍加蔬菜。）
琐窗寒·纸窗
书影堆山，诗材劈雪，一房天亮。玻璃六扇，坏了贫家色相。选溪藤、薄于素纱，淡妆人坐秋光爽。秪娇雏觑处，旋撕补，乱瘢如掌。风幌。月平初上。印几幅方空，竹茎花样。凉添冷布，还买千丝越网。小蜂儿、钻了又钻，可怜来路将眼障。配芦帘、帐子梅花，坐领西风响。
满庭芳·蚊烟
香屑笼衣，苦蒿缚柱，担头不费多钱。小窗天黑，飞响作雷颠。薰取氛氲一室，螉螉泣、细管残弦。纱幮小，法云浓处，清净坐诸天。亭边。池草合，平头奴子，摇扇无眠。盼秋风不到，夜月如年。那用银荷袅篆，便贫家、梦也成仙。篝灯畔、一群宵小，功德扫狼烟。
探春·问休庵消息
■（左禾右罷）稏吹香，音书隔月，孺人穉子安否。校尉摸金，将军负腹，风卷乱鸦飞去。小小春灯影，偏幻出、梨园几部。不应韵事唐宫，一枰猧局终古。弹尽哀弦何补。将破子家山，琴换珠柱。憎命文章，腐儒天地，谁把草堂赀助。且载花潭酒，作生日、荷花红处。转眼西风，笠头吹上秋雨。（案：邓休庵将卜居少城，赋此寄之。）
霓裳中序第一·清时官翰林院在成都者，群出宋前辈芸子后，八月摄影，命曰《五云秋禊图》
三清一梦隔，但说西京双鬓白。回念蓬莱缥碧。送春夜漏声，璇霄风色。卿云故国。擅玉堂、天上词笔。群仙会、八方使节，搢笏玉皇侧。凄绝。镜中人集，认锦水、铜驼巷陌。临江还少废宅。剩讬鱼陂，送老禅伯，九秋悲也得。胜万古消愁示疾（余酒病不语。）。贞元影、不祥同祓，唤取五云客。
尉迟杯·以荞为千丝汤饼，成都治之最精，顾无表微者，赋之诒好事者品焉
银灰线。乍出水、一碗香云漩。条条小榨抽丝，红撒椒痕星点。春山细筍，纤玉手、并刀截千片。笑仙人、好煮青精，上清无此嘉馔。回念碎白娇红，花开候、山城四野都遍。拟学农家勤收拾，何处聘蛮姬主爨。成都市、今提酒榼，好风味，长寻福建馆。准坡仙、茗例佳人，二乔名字亲唤。（案：香宋少日教双流家塾时，每晚细食荞麦，回忆前事，赋此。别有七律《怀双流》一首。）
月华清·眼镜
秋水为神，春冰托月，藉君还我青眼。半世流光，何止阅人千万。插双鬓，软衬珊枝，绣小盒，细盘金线。书卷。逗心光夜夜，红檠一点。老去晶窠恨浅。叹春梦无痕，恒河都换。五色云华，别罩桃花人面。尚欧式眼界翻新，幻海市镜清犹远。衰晚。仗泪痕遮住，玻璃两片。
惜秋华·白秋海棠
若有人兮，把秋魂化出，瑶姬前世。风影露华，依然淡妆如此。惺惺自惜惺惺，为谁渍盈盈珠泪。相思未相逢，便滴晶奩成水。红韵对君洗。恁铅华断了，藐姑心事。欲叩素娥清净，送它何地。凉宵试拂银筝，定唱入雪儿歌里。仙子。月明中碧城十二。
薄倖·八十松风馆海棠最胜，吟者多尚白，盖标其好之清也，余有讥焉。补红秋海棠词
小红犹小。甚脉脉芳心便好。费多少鲛绡浓泪，化出灵芸风貌，倚新妆何事含愁，嫣然名里鸾星照。问怨叶分娇，圆樱淡点，那个秋娘能肖。曾记欲仙姑水，香艳处，胭脂难扫。绛河三世影，娟娟风蝶，茜痕还认裙腰抱。玉奴微笑。似前宵画烛窥人，一枕酡颜俏。心心结子，脸上春潮动了（仙姑池在涐眉山，海棠如红云。）。（案：一九一一年林山腴创设成都图书馆，任馆长，种松数十株，号”八十松风馆“。）
露华·黛黛花，吴淞茗也，青城石室约赋
翠籢露叶，泛一溜娇波，别样清绝。细领淡香，人与春山如活。似花却是非花，昵昵小名双叠。裁照影，文君镜中，令我消渴。思君上海时节。定梦里樵青，颦态能说。惯了玉川，消受一弯新月。有人又点轻螺，滴滴绛唇亲接。春味好，瓯边试描两撇。
迷神引·题胡高甫墓石
片碣青山传万古。断送一条归路。魂兮鉴否。是前朝墓。卅年来，君家事，久非故。破屋围书坐，留老父。乱草冷秋阴，傍慈母。第一嘉州，历劫伤心处。记九峰云、乌尤雨。海棠香国，好风日，吟烟渡。几何时，沧桑影，幻朝暮。留我作孤臣，悲杜宇。月夜锦城东，白杨树。（案：胡高甫为胡玉津子，早卒。墓在成都东郊。）
齐天乐·成都雨夜
竹梢留得西风住。千山万山凉雨。头白惊秋，灯红碎梦，遮断江关前路。檐声太苦。算一月离家，明朝白露。枕上荣州，夜潮心涌乱松处。横流沧海四注。我思兮不见，人在黄浦。（松坡、孝怀。）乌鹊南飞，栏干北望，来日阴晴难悟。皇城动鼓。更战马频嘶，砌蛩如诉。晓郭（枫注：《近》作“廊”字。）芙蓉，万花谁作主。（案：是春应蔡锷邀请至成都，因蔡发病赴上海就医，不及相见，时四川政局亦不稳定。故不久即回荣县。）
南浦·中秋泛舟浣花溪
一水沁诗心，坐扁舟，天容绿遍秋半。烟树满城南，玻璃皱，消得酒痕风软。从来此地，少陵一一经行惯。草堂路转。奈寒碧千畦，浣花人远。春风小市青羊，记水叶晴丝，酒旗双燕。劫外奉诚园，重来梦，红剩海棠香畹。归鸦领月，过江人是新亭伴。水风闻碾。知别后溪光，何年重见。
桂枝香·中秋无月，和休庵
嫦娥爱客。怕素月一天，人睠乡国。何处琼楼玉宇，露华空白。八荒都入西风里，说良宵、阴晴共色。蛰虫千足，雄虺九首，去年天窄。渡浩劫，辽空四碧。又桂香成海，今夕何夕。花好月圆人健，此情谁觅。悠悠独秀峰头路，泛花潭、先办簔笠。所思何限，燕山吴水，旧交南北。
徵招·薛涛井和瓠庵送归之作
春风一井桃花水，离亭古今南浦。人到画栏秋，弔香魂何处。漂零卿未苦。付身世唐家节度。世外埋愁，草间偷活，乱山无主。前路。汉嘉程，人归也，风声水声无数。莫唱桂华词，剩月中田土。蘋洲渔笛谱。羡君在锦江头住。尚重对，茗碗花笺，念白头开府。（案：路朝銮字金坡，别号瓠庵，贵州毕节人。工词，清末四川候补知州，后留寓成都。）
翠楼吟·江楼送别三十九人，怆然赋此
月过中秋，茶香碧井，登楼又寻洪度。木樨（枫注：《近》作“犀”字。）黄喷雪，醉金粟如来风露。高丘无女。试北望阑干，神州前路。烟江树。雪山西断，海潮东注。日暮。当代名流，合党贤遗耇，泪边留住。枇杷门巷古。各浇取桃花人墓。明朝何处。算入画津关，知心鸥鹭。西风苦。酒醒人远，一帆归去。（案：江楼留别胡玉津、宋芸子、邓休庵等，别有七绝数十首。此行由成都乘舟去乐山，以下八词均纪程之作。）
夜行船·江楼未晓南发
梦里摇摇天乍颤。枕函欹，一声离岸。几点渔灯，十里巴峡，心上万山齐转。前路不知何处旦。望东方汝南鸡唤。老去哀时，倦来翻寐，明月一船相伴。
渡江云·彭山道中
月中摇梦去，乱滩一叶，风起雪飞花。晓螺山泫翠，小小江楼，绿水渺天涯。恒河鬓影，十年来、吹上霜华。东去也、江声日夜，流不尽虫沙。堪嗟。官灯白舫，夜雨青神，忆西京情话。真落得、渔翁满地，燕子无家。船头又指彭山县，想太平、青遍桑麻。如愿否，平羌草屦（枫注：《近》作“履”。）捞鰕（枫注：《近》作“虾”。）。
秋霁·玻璃江
烟水空明，合四远天光，尽染秋绿。鹭白欹风，叶红黏网，野凡未收平陆。乱山细竹。记探荔子蟆颐宿。漾翠玉，争怪老坡，南海梦纱縠。江路向晚，棹入平羌，远闻丁丁，樵唱云木。动幽心，樵青一屋。江鱼新钓饭新熟，香鬓代簪陶令菊。此愿奢矣，身世但少兵荒，借船沽酒，抱琴冲瀑。（案：玻璃江在眉山县东，即岷江，渡口为蟆颐津。）
斗百草·过中岩
笑问青神，借居黄叶君应可。下潠无田，上洄赊酒，何事与天尽左。好中岩，称笠影鸦锄，僧农双课。便瀑径寻碑，经坛采药，世谁知我。年少青衿如昨。来往嘉州，长向此间摇一舵。几杵钟声，两朝山色，尽消向江楼佛火。如今老，何计能陪应真坐。寺门锁。夕阳烟，鹭鸶飞破。（案：中岩在青神县西南十余里，江上可见，竹树蒙笼，石壁峻削，壁上多宋元人题咏，尤以黄山谷三碑刻最有名。有寺有楼，为蜀中名胜。
透碧霄·江中望峨眉
白云边。玉人浓翠藐姑妍。半山以上，九霄同色，一碧如烟。银河秋老，芳蛾蘸绿，菱镜婵娟。夕阳时金色浮天。併猿也通灵，禽能诵佛，大嶽西川。昔寻仙古寺，山僧留我，一月岭头眠。半夜钟，千岩瀑，晴血皓，立诸蛮。蔡山即此，心通禹迹，历历嘉犍。到如今重泛江船。叹白头吟望，青嶂摩空，鹤唳千年。（案：《禹贡》“蔡蒙旅平”，蔡山即峨眉山。用清胡渭说。）
三姝媚·下平羌峡
凉烟秋满灞，出平羌、山光水光如画。近绿遥青，衬小滩簔（枫注：《近》作“蓑”。）笠，夕阳桑柘。雁路高寒，閒动了、江湖情话。半世天涯，无福移家，海棠香社。前渡嘉州来也。指竹里龙泓，酒乡鸥榭。一段天西，想万苍千翠，定通邛雅。断塔林梢，诗思在、乌尤山下。淡淡青衣渔火，寒钟正打。（案：峡在青神平羌江上，过峡即女儿山，转角则龙泓口。乌尤坝树影参差可见。）
秋宵吟·嘉州
展青山，卧画艣。向晚移舟烟渚。离堆影、似镜里仙鬟，翠生眉妩。水边村，雁外雨。断幅居然秋浦。诗来处、在树色凌云，寺楼钟鼓。万马滩声，是旧日、开明故府。有情吟啸，历劫兴亡，冷蒙让渔父。谁作黄花主。半塔铃音，吹送万古。唤坡仙、载酒归来，凉月吹笛夜正午。
金菊对芙蓉·抵家
雁外青山，马头黄叶，嘉州两日三荣。算程程归梦，节节离声。菊花催老悲秋客，误几人、身后诗名。一鞭残照，中原北望，前世西清。无策消遣余生。集锦江耆旧，各各渊明。唱迷阳旧曲，有恨谁听。行装一卸鸦先喜，向枝头、如唤樵青。寸心遥夜，屋梁月落，山火寒星。
甘州·寺夜
任西风、吹老旧朝人，黄花十分秋。自江程换了，斜阳瘦马，古县龙游。归梦今无半月，蔬菜满荒丘。一笠青山影，留我僧楼。次第重阳近也，记去年此际，海水西流。问长星醉否，中酒看吴钩。度今宵，雁声微雨，赖碧云红叶识乡愁。清钟动、有无穷事，来日神州。（案：过片处指洪宪帝制事。）
烛影摇红·翠笔山
插笔空中，秋光写出瑶池影。野人生性爱孤高，洗耳松风净。未午蓝桥试茗。白云深、希夷睡醒。鱼边集客，猿外摩天，一丝岩径。独立峰尖，无边天地荣州迥。年年秋雁落江湖，老共黄花命。万事愁登绝顶。醉西风、禅心入定。五千年史，八百声钟，此时深领。（案：出荣县北城经蓝桥坝到翠笔山，山上传有陈抟遗迹。）
紫萸香慢·重九前一日得休庵书
满城山、青如人意，不晴不雨秋光。劝三年归客，待明日、醉南冈。半世身如飞雁，为莓苔菰米，误尽潇湘。叹于今老矣，鬓白菊花黄。岁又暮、一天早霜。天狼。箭落星茫。桑梓影、净龙荒。只无家弃妇，愁量海水，梦冷宫装。犹賸一行遗老，忍寒饿、碧鸡坊。唱新词、作龙山会，百花潭外，何地同作重阳。人望故乡。
龙山会·九日雨中怀任父，用梦窗韵
一雨青无罅。满郭（枫注：《近》作“廓”。）秋光，卍字苔痕亚。闭门温宿酒，诗性冷、浇向惊鸿弦下。天铸古今愁，合彭泽、彭城一冶（时徐州多愤议。）。战场花，香丛缀泪，凉珠露洒。垂老尚梦燕云，万翠天西，走太行如马。五噫人到否，经岁里、身世漫漫长夜。心上洞庭波，付蓝（枫注：《近》作“兰”。）水、玉山齐泻。数年华，半霜木叶，夕阳红挂。（案：入夏以来，张勲相继在徐州召集十三省督军会议，倡复帝制。梁启超于报端著论，反对甚力。此词怀之，亦示所见略同。）
望湘人·得芷孙学使书
正黄花旧日，红豆一灯，故人书到乡县。溅渌铜瓶，醉香玉茗，记挽虾蟆山半。一梦天荒，八年人老，蓬莱清浅。带泪痕回数，前生万劫，红羊难算。君抱湘云一片。叹如今未死，几时重见。便摧却亡新，未了范砖书卷。巴山路隔，洞庭波冷，夜雨伤心秋晚。倘岁暮有信江淹（杏邨。），幸托衡阳飞雁。（案：赵启霖字芷孙，清时同官御史，后任四川提学使。秋间自湘潭来信，时香宋因修《荣县志》未成，故有“范砖书卷”之语。范砖，范晔也。）
疏影·黄叶
金风弄色。又树头晒晚，归雁时节。绿意全非，人立黄昏，枝枝照眼明灭。诗家合号秋边影，妙绘出江南清绝。悟打头、笠子声轻，片碣老老僧寒月。门外青山瘦了，酒家一二里，林际空阔。各送秋光，菊本花残，莽莽燕方微雪。霜寒一片琉璃殿，定落遍、万鸦宫阙。甚美人眉萼舒春，秪觅御沟红叶。
五福降中天·生日
命中郊岛天寒瘦，生来菊花秋晚。万事皆非，一身无着，冉冉百年今半。青山泪点。共白发衰兄，夕阳红泫。咫尺荒坟，老亲颜色梦中远。新晴重九五日，夜凉双雁语，风叶山馆。机上流黄，镜中垂白，一样辽阳征怨。桑田更浅。幻月影河山，春华九万。失笑双闺，一杯酧大衍。
烛影摇红·答青城石室
秋雨重阳，举家黄叶声中过。一诗和梦到荣州，人语江楼坐。谁遣君悲似我。诉知心、凉蛩两个。峭帆挝鼓，烟寺鸣钟，不听犹可。八十松风，甚时傍而图书卧。菊花寻到鬓边霜，顾影如何躲。消得江心几舵。送浮生两三渔火。石田茅屋，棋局神州，判将长饿。（案：林山腴寄《江楼集送尧生是夕闻雨遥忆》七律一首，赋答。）
金菊对芙蓉·复约叟
蛩语诗心，雁天霞脚，传来片玉山城。乍霜花黄瘦，风叶红惊。意中各有伤春梦，到白头都是兰成。不堪肠断，重阳雨色，万树秋声。相对忍说瑶京。剩五云秋禊，镜里前清。劝麻姑老了，休管蓬瀛。明年也念花潭约，怕去时月落潮平。灞陵铜狄，禅床一觉，镫火三生。
情长久·和休庵见寿
前生活页寒花，薄命将秋化。忽一梦好风吹过，斜日西下。重阳新五十，结茅地、难选青苔半架。算来日，闻鸡不舞，緤马何山。邀酒伴，寻僧社。独秀仙人，节是陶潜亚。怎忍寄一篇河满，珠泪盈把。低颜入市，对年少，休问金貂酒价。共君去耕烟谷口，卖卜桥亭，身后事，香姜瓦。（案：《升庵外集》卷十九：“铜雀砚曹操台瓦已不可得，宋人所收，乃高欢避暑宫冰井台香姜阁瓦也。”此喻名不足据。）
石湖仙·林子山腴见寿，赋谢
生涯无岸。又垂老相知，人似天远。彭泽认前身，只荒田同无下潠。黄花秋雨，问此后、岁寒谁管。飞雁。共画梁燕子长叹。苍苍以何位我，付今生、虞初小传。五十无闻，历历桑田经眼。红豆诗材，碧桃人面。药炉经卷（翻书吟卷、黛黛花词皆青城石室新典。）。香火伴。青城早筑山馆。
疏影·帘
千丝透篾。逗小风隐隐，湘水如活。隔断秋光，珠箔银屏，贫家个里无别。看书密坐留香久，听点屐红■（枫注：看不清楚。）三折。只片时不放驼钩，便积满窗黄叶。花外阿侬住处，素纱淡淡影，人更清绝。莫认疑城，百子裙边，亸地分明仙蝶。门外客到鹦哥唤，乍一笑、玉纤亲揭。等夜深、丫角张琴，引入玲珑秋月。
水龙吟·题路瓠庵仙山濯发图
一官凉到秋光，苏髯举似都曹句。依然秋士，一床秋梦，一灯秋雨。绝顶茅庵，七签云笈，瑶池阿母。只一瓢一笠，一般云水，何地访，万松树。即此万松瀑布。把荣州，画成天姥。杳然仙碧，听风听水，洧盘今古。劫换红羊，身骑白鹿，是君归路。定寻秋约我，七弦山响，认摩崖处。（案：路朝銮自题图序谓：“丙辰秋夜，梦幽岩绝壑间，镌有‘汪水云濯发处’六字。尧生近隐荣州，梦境得无仿佛。”）
秋宵吟·醉和石帚韵
雨声稀，月色皎，噀酒黄花香悄。凉云里，送一枕秋心，断鸿天晓。挽春荑、弄绣葆。倦鹤棲棲华表。知何计，有背郭三间，对锄烟草。五载西风，断送得天荒地老。渐台星影，坞壁军声，引泪梦痕绕。黄叶荣州早。冷落残山，亲故半杳。幸邻僧唤我题签，慈竹西角尽醉了。
烛影摇红·答休庵
秋老诗心，无多黄叶敲窗雨。荒池半月过重阳，人比青荷苦。两处愁如一处。念家山、残年乐府。一千亩竹，八百株桑，有生全误。白者省声中，寻君月底修箫谱。似闻夜啸有寒鸱，碧火徐州路。不久西风又去。劝江淹、休吟恨赋。此中差乐，一甕摇天，羲农终古。（案：李贺《神弦曲》：“百年老鸱成木魅，笑声碧火巢中起。”此斥张勲醖酿复辟事。）
大圣乐·题霁园
黄叶西风，白头遗老，小园身世。算五年、清浅蓬莱，在水一方，除却漏舟何地。对雪自惊尧年鹤，尽城廓、人民清泪里。悲秋气、试横揽八荒，女萝山鬼。前尘莫谈癸巳，问谁是花潭谁栗里。历两朝人事，一般烟雨，何年晴霁。苦信几行龙谿录，賸元子、荒亭堆战史。谈经所，百年后、夏峰苍翠。（案：徐炯晚耽性理，倡儒学，自号霁园。）
法曲献仙音·雨中闻乐铮铮然，京都声也，去国五年，人老矣
仙乐悲凉，善才零落，旧日钧天何处。绣幕黄花，夜灯红月，愁心一片箫鼓。忍擫笛，宫墙外，霓裳羽衣谱。一窗雨。此时心，酒边敲碎，谁信道，庾郎身世恁苦。内殿按梁州，问何戡，哀怨怎诉。醉眼洪荒，听昆仑，酣睡终古。祇山城今夜，斗破情天无补。
秋思耗
霜降明朝节。坐雨声，红闪一灯如血。蝴蝶梦中，辘轳心上，头白如雪。叹欹枕文园，五更还起问病妾。一线风，窗纸裂。甚藓砌偎蛩，荻波回雁，共把古愁今恨，向人低说。黄叶。秋光又别。照故人、那有明月。锦官词客，黔南天外，浙东西粤。各一幅千山万山，垂老归路绝。望夜色，香篆灭。已唤却邻鸡，声声檐溜未歇。泪泼银屏万叠。
绮罗香·红叶
秋艳于花，霜浓似酒，万树鲜明山态。斜日争春，幅幅绿阴全改。出射堂、诗笠还堆，上樵担、酒家能卖。问群仙、几日还丹，赤城标起白云外。南朝金粉一片，还记太平十月，翠尊曾载。碾碎珊瑚，烧得万山成海。自归来、吴水空寒，纵落去、御沟何在。祇词人、老景相看，断霞留几块。
绿意·破蕉
碧云寸裂。甚半宵，剪去罗衣千褶。寒雨声声，碎到红窗，秋意者般清绝。情知百事难坚固，更莫问、此心层叠。信美人、脆过琉璃，命薄鹭边荷叶。回首芳缄乍展，绿天外，蓋尽茅庵明月。扇扇凉阴，清护书幮，香醉紫花时节。无端撕破青衫影，竟不解西风何说。耐画中、一个诗禅，染就辋川晴雪。
渡江云·于铁华所作安书
玉闺人健否。井榦半月，孤客未还家。酒阑松所夜，人似春明，门外即天涯。蛛丝药裹，镜籢边，知断铅华。无限思、兰缸一点，书不到秦嘉。窗纱。银尊注处，锦水归来，笑当年初嫁。谁料得、秋水瘦燕，病比寒鸦。朝飞蟢子松裙带，送暗香、明月疑它。幽梦醒，窗前一树梅花。（案：时客自贡胡氏怡堂。香宋与吴夫人婚时，卜得唐诗“虫声新透绿窗纱”句。）
庆春宫·和壶庵师见寄
僧粥炊香，宫梅含笑，小红乍吐新萼。微雨黄昏，奇■（左山右畺）青峭，楚兰遥订诗约。岁华催晚，梦犹在、樨香小酌。白头吟社，三叠阳关，水边楼阁。夜寒一寸冬心，今到尧年，月明仙鹤。如此生涯，大难来日，吹浪江豚还作。数枝篁翠，好拳住、宣和冻雀。万松深处，云水孤僧，一庵无着。（案：丙辰岁暮和胡薇元见怀之作。“梦犹在”数语，指成都词社相聚及江楼送别情景。）
疏影·自题万松深处卷子
松风万斛。送此生老了，吟卷中屋。玉样苍苔，榔栗千声，全家笑语花竹。新香粒是洪崖饭，抵圣乐、桐君仙录。访四邻、谷口春深，便叱颍川黄犊。长记林逋好我，有山有水处，攒此新幅（卷为畏庐翁画，来札云：斋三日，以八十年纸成之。）。劫外苍龙，鹤去巢空，泪染双虹飞瀑。杨凭宅子香山住，尽汐社白头人读（海内知旧皆题辞。）。等万年真得幽棲，饷客再锄烟茯。（案：荣县城东大坪山，有香宋别墅。风篁成韵，尤以松胜，故曰万松深处。后为其仲兄居宅。）
高山流水·怀冀州赵湘帆衡，是名能古文辞者，自宣统后不相见。用梦窗韵
故人一别五秋风。老余生、霜（枫注：《近》作“双”。）鬓如葱。前世望长安，凉天碣石归鸿。年年是、战血腥红。西飞燕，身世依然是（枫注：《近》作“似”。）客，寄迹雕栊。撰东京杂记，一一梦华浓。霜中。寒梅作花了，茅屋在、鸭涨牛宫。天外冀州山，涧石定采蒲茸。画蛾眉、揽镜难工。唐经事，应仿昌黎素业，闲气天（枫注：《近》作“夭”。）钟。莽燕云杳杳，消息雁书慵。（案：清宣统时与赵湘帆相识于北京，回荣县后，尝撰集在京时与朋辈宴乐所作“诗钟”，曰“香宋杂记”。时湘帆依徐世昌，倡四存学会，人多非之，故有画蛾眉之句。）
阳春曲·熏笼
织香筠，煨宿火，椒眼巧于珠络。消受十分春，银荷外，镇日相守翠云幕。不成孤酌。新上脸桃花浓萼。同是一片冰心，者温存小红方觉。坐清漏南宫，罗巾单薄。谁化得春冰泪落。窗前余灰拨处，印鞋尖缓步妆阁。猧儿解伴寂寞。甚暗里钻人裙角。秪深夜撇了冬郎抱，怎生睡着（梅溪集依王氏校，汲古阁本小异。）（案：史达祖《阳春曲》王氏四印斋本下片第二句作“寒犹凝结”，叶韵，此本之。汲古阁本脱“结”字。）
庆春宫·得芦墟师书，感十八年之别，赋寄此词
山蜕真吾，天容遗老，雁声远渡荣州。腊鼓荒村，官梅浓萼，岁寒无奈诗愁。梦华新录，付身世、天人一沤。余生如叶，随分漂零，风雪荒丘。卢龙卖了田畴。除却宁河，何地埋忧。劫外西台，芦中穷士，出门沧海横流。夏峰谈道，料扶杖、今生已休。蘼芜青径，薇蕨香风，心上春秋。（案：宁河高赓恩字曦亭，号芦墟，光绪时官太常寺少卿，香宋入翰林院时教习。）
阳台路·戏咏汤婆子
贮红浪。任布衾似铁，心头春涨。论身材稳过铛形，锡制巧镕金匠。燕玉也知情，自占这头，侭它心赏。壶公样。到五更相偎，忘了天亮。笑我浑疑京邸，傍绣枕，新移火炕。是乡堪老，慎漏洩、夜情摇荡。东风到，新恩便夺，已过一冬无恙。梅花帐。者温存青奴休想。（案：汤婆子，锡制暖器，又称锡夫人。黄山谷《戏咏暖足瓶》诗称为“脚婆”。）
庆宫春·寄山腴
红萼孤山，青莲双盏（枫注：《近》作“琖”。），妒君浅醉寒宵。知否冬心，萧然斑（枫注：《近》作“班”。）鬓，故人僧况无聊（枫注：《近》作“憀”。）。万松深处，剩行卷、天风海涛。思量如我，云白山青，无（枫注：《近》作“何”。）限穷交。茶名黛黛花娇。春到屏山，蛾翠应描。平地生波，千声吠犬，赵州有酒齐浇。草堂冲雪，送驴背、长桥短桥。新词多少，香阁双（枫注：《近》作“霜”。）柑，红玉吹箫。
瑶花·雪
寒天泼墨，风剪僵云，压高城西北。夜乌声寂，清晓望，门外千岩俱白。四乡春雨，可明岁迟来芳陌（蜀谚以雪后须百二十日始雨。）。问几村红到梅花，望断灞桥诗客。一筇思踏峨眉，把天地装成，银样仙国。松杉蓋顶，邀酒伴，群玉峰头吹笛。燕山风大，想埋尽长安铜狄。叹两层鹤梦都非，冻尽尧年春色。
齐天乐·香篆
多生此味难灰尽，濛濛一丝沈水。虚白窗深，小红身热，辨不分明花气。垂帘到底。正倦绣无眠，银荷春醉。袅入闻根，灵犀缕缕透心字。相逢者般火色。个侬添炷否，幽绪难理。新梦萦边，回文幻出，宛转柔肠春腻。霞思散绮。愿世世兰因，梵烟成穗。正爇梅檀，步摇风又起。
喜朝天·饯灶
一年心。送君上青霄，浊酒聊斟。岁聿云暮，有银罂翠管，前梦沈沈。垂老长逢浩劫，问生涯、梅花笑难禁。灯一点，厨娘下拜，应断灾祲。行程止七天路，算曰归除夕，春又骎骎。为问天上，羲轮一转，可判阳阴。帝所曾闻极乐，又何事群仙錬黄金。玉皇笑，红云护我，躲到而今。
疏影·春人■（上臨下手）镜图
圆冰化月。问是它是我，心事怎说。莫道无双，香玉分明，呼将妙子如活。新妆作意窥侬样，向鬓角秋波斜瞥。笑夜来百种春情，都怕与卿相涉。明是空花一片，画中画不到，如此清绝。错认郎心，触了江头，两两桃根桃叶。梨花湿透真真影，想浴后微遮裙褶。漫等它夜月魂归，放出寸光全摄（近人能照魂影，《抱朴子》镜道成邪？）。
万年欢·长乐花
春韵盆花。傍寒梅数枝，开遍残腊。天与燕支声价，紫云谁压。应透香风指甲，屠苏醉双鬟偷掐。前生是长乐宫人，九华灯照金鸭。沈思去年浩劫，对葳蕤细朵，愁诉红蜡。无草忘忧，将赋小园先怯。今又新丛半榻。才熟了，铛心羊胛。羞人是冯道长生，借它名字无法。（案：长乐花一名年庆花。《益部谈资》：“长乐枝叶皆如虎耳草，紫色小花，冬末转盛，居人馈岁名曰时花。”冯道自号长乐老，见《五代史》。）
《卷一》终

卷二
香宋词卷第二一九一七（民国六年丁巳）
宣清·元日
天在山中，六换年光，依然千门送喜。似儿时，还祝岁丰，愿人间普销兵气。燕子生涯，桃花世界，钧天梦里。领全家贺新春，尊前心事提起。念正朔随人，衣冠易代，不才今老矣。自紫陌朝天，乌台削草，历定哀间，一一中华麟史。到余生，斜川无地。舍陶潜，义熙谁记。一杯酧长命，问此后东风，过丁年是谁丁巳。
高山流水·寄桐城马通白先生其昶。步梦窗韵
梦痕日日数花风（枫注：《近》作“峰”。）。满城山、春气葱葱。三载故人书，南天路隔烟鸿（劳寄新著（枫注：《近》作“箸”。）书不到。）。衰颜似、病叶霜红。亡新世，江上经时鼓角，浩劫乌栊。剩人间弃妇，血滴泪珠浓。山中。研朱点周易，今莫问、汉馆隋宫。坊径委铜驼，尽绿乱草茸茸。后千秋、且付天工。龙眠翠，聊守方姚故册，断送龙钟。忆宣南万念，如雪比僧慵。
孤鸾·张篁溪有哀逝之作，自京师讬题墓道
香魂秋晚。道过了重阳，瘗花东莞。细草燕丝，绿得檀郎肠断。棠梨殡宫一所，哭春云粤山回雁。留下文姬小集，印泪痕千点。算此生离别事何限。总沧海无家，人远天远。未老篁溪，梦里钓丝全乱。牵牛凿天不到，盼银河、碧鸾飞转。渺渺愁心，万古有佛桑花见。（案：张篁溪，名伯桢，南海人。）
三姝媚·题胡铁华大山松所卷子
松风吹梦远。记金山焦山，听潮秋晚。九月江南，挂片帆西上，楚天回雁。艾叶滩声，流不尽桑田清浅。即此生绡，前世今生，史材千卷。今又乡城春暖。怅燕子东风，杂花围县。谷口王官，赖草堂赀助，故人心眼。海国风涛，愁秪在玄黄交战。共尔何年安枕，髯龙翠馆。（案：香宋时居荣县城中佛耳池，乃胡汝修所借。松所，为胡氏别业，即怡堂。）
彩云归·和休庵访薛涛墓，次韵
疑呼妙子过稠桑。小桃花、旧葬江乡。看陌头、草色唐年绿，魂夜夜、定到君旁。荣州郭（枫注：《近》作“廓”。）、一声风笛，可重吟（《近》作“因”。）夜郎（薛涛竹王祠诗，荣州作也。）。便幻作蕊珠仙子，路入唐昌。堪伤。从销石镜，算人间、不尽兴亡。古今一例，身世流落，锁骨埋香。为井边、风流艳史，艇子曾系横塘。销魂处，输与芳铭，好事东阳（沈君立碣。）。（案：成都望江楼，旧传为唐女校书薛涛妆阁。香宋集白香山诗句题联云：“独坐黄昏谁是伴；怎教红粉不成灰。”明时建墓距江楼里许。唐郑谷诗：“小桃花绕薛涛坟。”）
瑞鹤仙·正月十九成都词社展寿苏之会，用韵和之
锦城灯又歇。南飞鹤，过了苏门一月。岷峨此高节。借松醪三奠，香通奎阙。多时战血。坐中人、都换素发。似仇仙命否，经八百年，一般磨蝎。悽绝。金莲玉局，孟博渊明，梦痕重叠。风波片叶。三生影，托禅窟。望西眉下拜，上元春暖，梅花同社尽发。记熙宁丁巳，公正济南咏雪。（案：东坡生日为宋景祐三年丙子（一〇三六）十二月十九，故云“过了苏门一月”。）
五福降中天·寿苏兼寿朝云，此八百年第一韵事也，戏和邓约斋前辈
小星红得奎光小，除非能一堂双寿。苏小乡亲，维摩天女，名在魏城君右。蛮腰素口。愧九死无家，百年相守。党传篇篇，扫将眉翠大峨秀。罗浮前世道士，慧根磨不尽，重奠杯酒。白鹤新居，绿毛幺凤，记礼塔仙时候。梅花半亩。拜百子裙边，上元灯后。袅袅香魂，幹儿携到否。
三姝媚·题休庵《秋雁词》卷。休庵姓邓名鸿荃，字雨人，清观察使，工词，词人王半塘妹婿
西京如梦短。似金铜仙人，露盘辞汉。四壁成都，为五陵芳草，酒边肠断。故国骖鸾，魂一夜、簪山千转。庾信生涯，萧瑟江关，一声秋雁。赢得中仙词卷。笑记曲箱中，可收田券。按拍花前，赖小红知己，玉箫春暖。我亦愁乡，嗟半世、齐谐同传。若问虚名身后，嵇康性懒。
彩云归·正月廿九日懿姬生日感赋，用休庵前韵
麻姑到海贩红桑。便蓬莱、不算仙乡。思十年、此日长安去，愁病在酒后灯旁。劳生味，遍餐黄蘖，是羞郎怨郎。奠一滴纸钱风里，可认王昌。神伤。当年奉倩，到如今悟尽凡亡。玳梁燕子，含去花片，落水无香。自别来扬州一觉，处处萤火雷塘。神京事，春风春雨，梦冷昭阳。（案：懿姬，香宋辜夫人，详所著《懿丘志》。）
霜花腴·向道院分木芙蓉种，用梦窗韵
四乡渐绿，趁早莺春原，一访黄冠。荒冢农归，断碑牛卧，贫来出世都难。四围范宽。引乱山青到窗前。似当年、二月嵩阳，雪晴三十六峰寒。墙角一株何树，认霜余破叶，蜕抱枯蝉。香国移春，丹房分种，花名记入鱼牋。待栽石船。筑镜漏新号思娟。到秋深、艳锦围城，道人来醉看。（案：荣县清富山麓武侯祠，旧为道院，殿后多木芙蓉。）
水调歌头·寿康南海六十
太华五千仞，雄压三神山。金天西下康老，岳岳切云冠。脚踏全球地壳，胸贮中华圣证，星斗摘心肝。一卷大同论，太古烛龙然。敲红日，玻璃响，九霄寒。百花十日生日，六十鬓毛斑。身立支那劫外，人指梁鸿天际，佛国祖师看。春酒介眉寿，星宿海同干。（案：康有为辛亥以后，数致书，力劝移寓上海，以避蜀中战乱。大同论，指其流亡时所著《大同书》。梁鸿，谓梁启超也。）
瑶台聚八仙·仙人山在县北七十里，寺曰仙人寺，余扫松叶烹茶于此，题其匾云：“明月来投玉川子；晓云遮尽仙人山。”山之高，环望百里外，既刻诗壁上，补纪此词
翠岭如苔。烟霄外，森然万古云胎。夜堂清磬，疑自石壁中来。此地唐年仙子会，寺门巨茯手亲栽。认磨崖，杜宇二月，红上瑶台。盘盘苍龙瘦脊，合乱山嫩绿，海气浮杯。太清坛上，人在第一蓬莱。群真定朝绛阙，算碧落、芙蓉花正开。沧桑感，剩四围丹气，霞护天台。（案：仙人寺建于唐代，明崇祯十五年增修，有铁瓦塔。）
迈陂塘·江恭人墓
乱花边、卿应认我，一来奠黄抔土（枫注：《近》作“一杯来奠黄土”。）。红心满地蘼芜草，遮得檀郎无路。卿且住。是雨雨风风，漠漠埋（枫注：《近》作“霾”。）愁处。人间更苦。算非死非生，不夷不惠，留命草头路（枫注：《近》作“露”。）。伤心事，我是十年无父。廿年先已无母。纸钱风里黄门泪，托而朝朝暮暮。天万古。更好好相将，泉路双儿女。逢春扫墓。剩茅屋鸡声，水田牛迹，肠断白杨树。（案：香宋初娶江氏，援清代大夫之例称恭人，墓在宋坝居宅梅花林中。）
东风齐著力·雨水节种花
春雨知时，山桃含笑，梦醒贫家。无方送老，种绿报年华。不办黄金作屋，风流债，点却群花。三三径，量枝数叶，汲水匀沙。失喜到双丫。争劚土一锄，忙尽金鸦。分香引蝶，剩本饷邻娃。便当村农穑事，一壶酒，自劳生涯。阴晴外，成阴结子，且自由它。
绛都春·花朝，双溪看桃花
明霞照涧，向春水弄妆，镜中人面。细雨乍晴，高阁横溪香风远。瑶池仙子芳华宴。醉琼靥，仙源红蒨。禊潭佳地，王家洞壑，宋朝坊院。天暖。花朝正午，浓艳处，燕子莺儿俱懒。绣陌劝耕，芳树催人春光半。年年心上玄都观。翠苔路，崔徽愁看。更堪前度龙华，绛河泪浣（壬子上海看花龙华寺，正国变后。）。
南浦·春柳，玉田韵
新雨淡黄生，占了娇莺，已报枝头春晓。烟叶逗双眉，红楼上，依样麝煤轻扫。东风力软，小蛮生就腰支小。谁遣千条西向恨，添出一籢诗草。深宫渐渐藏鸦，梦魂边，忍见台城换了。飞笛绾离心，黄骢曲，飞絮灞桥重到。三生事渺。蘋花种出池塘悄。我亦劳劳亭畔客，愁送玉关人少。
珍珠帘·英人招聚清富山看樱桃花
繁英素雪春千亩。照帘栊，开遍花朝前后。晴嫩午蜂喧，伴玉窗人瘦。瓣瓣雕锼珠错落，待夜月香囊亲扣。携酒。又几日金莺，便含红豆。谁分别馆欧西，占荣王宫殿，小山清富。今古一东风，叹上兰非旧。海外樱花人自乐，正上野新装时候。相守。付一卷心经，唐宫鹦鹉。（案：英英国传教士创仁济医院于清富山。海外句，因樱花忆日本旧游。）
三姝媚·城南看桃花
春山红似海。是天台仙人，化身香界。万蝶迎风，斗午妆晴处，宝衣齐晒。艳绝人间，浑梦到，瑶池天外。过去生中，曾历昆仑，水蒸霞彩。前度刘郎犹在。叹岁岁花朝，苦填诗债。看竹王家，问武陵何地，洞天能买。魏晋如今，休更笑秦皇时代。祇剩桃根桃叶，芳心未改。
珍珠帘·梨花，山中白云词韵
白人白过银娘未。白衣裳，又浣银河边水。晴雪一株香，傍瑶窗斜倚。月色溶溶云漠漠，甚带露微含珠泪。栏外。似亲见蓬莱，九华春睡。名字莫混黎涡，向姑山山上，分来仙气。雨打不开门，问伤春何意。淡极铅华偏艳绝，合谱入霓裳声里。谁是。又一念思凡，千花红蘤（六一有红梨花诗。）。
吉了犯·拜宋王周彦墓
二月又、棠梨作花，殡宫春晓。萧萧墓道。王家地、乱红谁扫。多年未就，寒食东风徵君庙。访遗事、宣和失载签求稿。共苏黄，几人吊。天予令君，种树扶碑，钦公风谊少（枫注：《近》作“绍”。）（廖芷才大令方修治茔境。）。（枫注：《近》于“天予令君”句后为下片。）绿水照绣陌，计同穴、人偕老。定化鹤、归华表。凤凰原、年年啼谢豹。指宋室青山，四下孤坟抱。古香生劲草。（案：王庠字周彦，其母为哲宗皇太后从祖姑，太后欲授庠以官，庠以让弟，坚辞聘诏，侍母以处士终。《宋史》有传。墓在县东北凤皇原孙村。杜鹃，亦称谢豹，见《老学庵笔记》。）
三姝媚·寄杨子曼陀楼
蓉峰归卧否。展金光明经，梦君南浦。小筑延真，问散原经乱，梵天何处。采药西崦，凭唤我，山中樵父。老趁狂歌，江上秧田，杏花春雨。连岁佳儿文度。料手版疗饥，软红香土。破屋宣南，有燕巢痕在，一官曾住。故国荣州，无地种、苍松千树。夜夜知心谁是，啼鹃万古。（案：杨增荦晚年学佛，号所居曰曼陀楼。香宋因杨赠唐写金光明经卷子，倩程伯袈治印曰“金光明经室”。）
双瑞莲·李哲生思纯，辛圣传楷，赋才清发，天下之好也，合照小相，休庵云：国士无双而有双矣。用讚是辞
风神如此秀。合双玉名龛，双柑携酒。供作双仙，一代才人低首。比似云龙韩孟，认不出卢前王后。丝缕缕，甚时花下，佳人双绣。我欲照影恒河，奈壮不如人，衰颜今皱。黄金铸像，拾得寒山谁偶。二妙春兰秋菊，可念到万松青否。开笑口。待定岁寒三友。（案：年来崇庆辛圣传、成都李思纯执贽问学，门人中后起之俊。词以奖之。）
高山流水·寄彊村侍郎
冻春十雨九兼风。酿晴乡、千树青葱。归雁渺南天，皋桥赁宅梁鸿。横塘路、酒绿灯红。秋风起，携去铜仙汉月，泪落房栊。浸冬青十二，叶叶露华浓。花中。群莺乱飞了，生活计、半化秦宫。芳草古荣州，野鹿自养香茸。海山心、写断琴工。六年梦，空绕香湾小屧，老去情钟。唱金荃苦怨，当日美人慵。
吉了犯·横溪阁
万古认高人旧居，翠溪双抱。春山不老。桃花外、又生芳草。家连戚里，将母辞官荣州道。任奸党成碑，一付苏娘笑。地仙楼，畅游钓。樽酒纵谈，宋到邦昌，天公真醉了。学士此共读，念王室，忧心擣。舍痛哭，如何好。过三朝交流仍半岛。借素阁鱼陂，社事乡农醮。墓边来大鸟。（案：横溪阁在城北石龟山下，宋王庠王序读书处。庠为苏轼兄婿，时元祐党禁甚严，自陈与苏黄交亲，不应诏命。阁久废，清光绪末粗构数楹，仍榜横溪阁。香宋题联云：“北宋古书阁；东坡同党人。”）
望海潮·用淮海韵，题南海戊戌与雪庵绝笔书
当年衣带，如今禾黍，囚尧忍梦东华。含血喷天，椎心蹈海，青牛远放流沙。书笈（枫注：《近》作“籍”。）故人车。讬（枫注：《近》作“托”。）白头老母，餐饭先加。不是（枫注：《近》作“失”。）金轮，更谁纤手送唐家。江湖岁岁吹笳。又六旬进酒，二月飞花。知己半生，灵光一座，先朝信史空嗟。烟柳上洋斜。剩血痕泪点，浓墨飞（枫注：《近》作“翻”。）鸦。柴市招魂，大星芒角耿云涯。（案：雪庵，即徐君勉。戊戌政变时，康有为于上海英轮中，作书与徐，讬以家事，遂逃亡海外。衣带，指事亟时光绪密诏。）
忆旧游·海棠花落
竟胭脂作雪，蛱蝶飘香，春老芳卿。如此风流样，奈多生薄倖。短梦清明。茫茫绿章封事，催送步虚声。但天上人间，烟消弄玉，月落飞琼。仙屏。睡初定。记艳烛更阑，曾照华清。又晴妆午醉，化红云一桁。浓裹金莺。日日雨丝风片，人望锦官城。似厄闰黄杨，空念二月花又生。（案：宋埙乡宅有海棠十数株，花开极盛。论诗者谓杜甫无海棠诗，香宋以为杜甫《春夜喜雨》：“晓看红湿处，花重锦官城”即咏海棠之作，故云人望锦官城。）
南浦·朱藤，用张春水韵
松架满庭芳，嫩晴天、隐映多罗窗晓。璎珞一团云，蜂声闹、苔上凤靴人扫。玲珑透雨，淡阴筛出明珠小。描取影儿钗索外，胡蝶乱依芳草。悬来串串春心，秋千下又数，花风过了。寒食絮香羹，攙芳处、吹得沈郎钱到。东华梦渺。金风亭长书幮悄。何地龙蛇蟠瘦骨，前代紫金鱼少。
探芳信·寄哲生圣传，用草窗韵
坐春昼。惯雨过寻山，僧来贳酒。念仙庵前世，如今梦华旧。吴妆争照春波影，人比黄莺瘦。木兰舟，杜老清祠，薛涛香甃。花外玉骢骤。看珠树临风，峡云归岫。一对箫声，曾唱小红否。红羊都换青羊市，烂醉同犀首。谱新词，休道屯田是柳。
南浦·和圣传寄内
山花笑客，笑春来、门外即春明。惹得檀郎吹笛，千种玉关情。树树淡黄杨柳，雨和风、搅梦到三更。算哥哥行迹，半湖青草，湿了鹧鸪声。一曲草堂按拍，问黄金、谁铸阆仙（枫注：《近》作“山”。）形。望断临邛归路，眉黛远山青。两度百花生日，百花潭、载酒泛清泠。料怨红凄调，玉萧阴有小红听。
附原作辛楷（枫注：附词录自《近》。）
春愁似草，客天涯、吹绿近清明。到处嫣红姹紫，蜂蝶尽多情。何事夜来风雨，打窗纱、不住乱寒更。问梦边檐滴，为谁肠断，点点作秋声。对影几番情重，竟何因、惟而独随形。怎耐衾寒于铁，如豆一灯青。好趁杏花消息，把乡心、尽付雨泠泠。到故园西角，小楼深夜有人听。
扫花游·寒食，用清真韵
冷烟社日，又梦里清明，雁归南楚。柳条细缕。记燕山绣陌，纸鸢晴舞。巷口饧箫，送老临安夜雨。醉春去，指一色酒家，红杏花处。城外知里许。叹墓草凄凄（枫注：《近》作“萋萋”。），百年归路。翠蒿荐（枫注：《近》作“存”。）俎。听啼鹃唤客，泪沾衣素。杏酪催人，那识家乡更苦。暗延伫。闰花朝、锦城钟（枫注：《近》作“箫”。）鼓。
踏青游·清明，用王晋卿韵
明日花朝，今朝百花晴晓。纸钱飞，秧水霁，山山啼鸟。爱俊影，新裁凤皇绫子，溪上夹衣齐照。一碧烽烟，满茫茫十洲三岛。事万种，愁肠先绕。上河图，春社醉，新亭人少。梦未稳，明年海棠红候，惟有杜鹃知道。
塞垣春·虫草，吴季愚大令夐见寄
酿雪魂蠕动。到九夏，新苗耸。孤根太素，一茎生翠，驼背微腫。是药根，又是春蚕蛹。究物化，区何种。冱寒天，阳和性，一锄身世如梦。芳宴锦筵开，花樽畔、今作清供。故国指西番，凑山路无缝。笑官园，菜把成例，劳千里、寄来青丝笼。别族待秋影，露萤飞碧垅。（案：吴季虞，荣县人，时为邛崃县知事。）
玲珑玉·白蒲桃
仙露明珠，似寻得、绝色冰肌。秋光一箔，水精悬架离离。展旧青籐书藁，记山园深翠，松鼠含伊。相思。合樽前，亲喂雪儿。任买凉州别种，到拈来玉子，多染胭脂。沆瀣无瑕，伴梨花，好贮哥瓷。携将蒲萄牙去，办仙酿，晶珠千颗，味胜红澌。美人醉，看风鬟吹动鹭鸶。
氐州第一·绿菜，葆青馈
飞瀑如虹，清到万古，空岩夜响风水。溅雪生花，寒云护磴，重叠苔衣涧底。黎雅山中，散不尽洪荒秋气。浅碧筠篮，新香菌阁，露华苍翠。大好月明松吹里。度仙径应逢仙子。浸到春纤，斋时晚饭，比素芝犹脆。采芳人，诗梦冷，凭持饷涪翁一醉。石上丛丛，记扬帆、吴中淡紫。
露华·蒙山茶为汉僧吴理真手植
露芽翠滴。是汉代高僧，挈自西域。夏禹旧山，青染川南天色。仲春渐渐枪旗，日照一团仙碧。灵气孕、莲花半空，万古苍石。生株细数凡七。过四月黄梅，香嫩堪摘。历尽岁年无算，短柯盈尺。祖洲当采神芝，叶叶远传京国。风味损，如今碎包饷客。
瑶花·银耳，用草窗韵
苔枝断节。芳意丛丛，倩瑶姬分别。苍花千朵亲摘处，认取玉肌笼雪。浓浇米泔，化秋气、露盘清洁。生不逢四皓商山，负了采芝人杰。木鸡还玷佳名，想一种仙香，传自仙阙。冰瓯浸水花乳放，一一冰蚕成蝶。素娥嚥否，好风味、银河边说。误镜中粉捻针窠，戏弄小珰明月。
莺啼序·闻成都川滇军警，用梦窗韵纪痛
何辜锦江万户，涨滔天祸水。战尘起，腥色斑斑，溅血红绽花蕊。遍郭外、衰杨挂肉，惊风乱颳城乌坠。叹无边空际冤云，尽叠秋思。三月春浓，正好载酒，泛花潭艇子。二更后，芒角天狼，万千珠弹齐至。自皇城鳞鳞破屋，火龙挟金蛇东指。放修罗、刀雨横飞，问天何意。奇哉去日，被甲川南，共枕戈不寐。应记取、纳溪力战，誓死前往，唳鹤声中，路人挥泪。妖烽荡净，刀瘢合缝，回头啼鴂千山响，唤同袍、互酌军容悴。如何自伐，中宵画角频吹，乱尸无担山里。西南大局，化作芜城，剩鬼灯照翠。问此世花卿知否，豆煮萁燃，海外鲸牙，怒涛方起。迂辛羹苦，今应无恙，崃山遥数春树影，忍双亲、怀远门阊倚。千秋认此残灰，大劫昆明，万魂在纸。（案：一九一七年三月，川军第二师刘存厚与督军滇军罗佩金，在成都巷战，半月后，罗败走川南。迂辛，谓辛圣传，时在邛崃。）
六幺·辛子被困乱军，卜云死矣，一书告存，喜订荣州之游，並问诸遗老
杜鹃声苦，叫得春如客。相思美人天外，十日鱼书歇。险说渔阳揭鼓，踢到鹦洲色。六朝六夕。千花百草，一片腥风万燐碧。故人天幸无恙，个个城西北。秪恨血染髑髅，不向崔家掷。大渡河边一哭，世比唐年黑。秧歌满陌。一肩行李，请踏青阳旧封国。（案：《史记》载黄帝之子玄嚣，时为青阳。降居江水。相传荣县即其受封之地，城东南有玄嚣崖、青阳关。）
庆春宫·意钓亭
流水桃花，故园修竹，鮆鱼两两春初。山翠摇天，苔香出笋，一竿偕老吾庐。镜中双笑，判同号烟波钓徒。秋风永逝，乡梦无归，月落沙虚。沧桑换尽皇都。三月黄花，重卖丁沽。擘粒盘针，诛茅缚柱，画栏红到江湖。寸心濠上，今吾故吾。白杨烟树，青笠风标，留弔荒墟。
眉妩·圣传归邛崃，夜中入梦，用碧山韵
正花西星点，树杪鹃声，灯老半窗暝。倦里浑无睡，相逢处，依稀工部祠径。翠苔步稳，诉锦城千万幽恨。画栏响，一角濛濛雨，觉鸳被微冷。人醒沈思音问。又暗移山月，遥挂天镜。风信哀牢转，邛山外，伊人知甚光景（圣传创方剧。）。送春路永。算四乡、忙了农正。待消夏峨眉，摇一棹，汉嘉影。
东风第一枝·樱桃
玉子圆匀，珠胎点滴，几天红到如许。醉时三月登盘，霁色万星照树。筠笼上市，恰才听、卖花声住。算几村、杏子枇杷，一色淡青烟雨。曾梦入、上兰旧句。曾擎出、大明归路。老来新笋初香，衔得乱莺最苦。蔗浆除热，剩留赠、歌脣樊素。认此心、玛瑙春痕，颗颗泪绡难数。
绕佛阁·游唐开化寺怀辛子
断岩泻翠，枯坐老衲，花外禅宇。芳意如许。最怜梦里，鹃声唤春去。梵钟报午。香送半盏，泉味牛乳。闲听蛙语。宛然万里桥西，杜祠路。雁足盼天末，缥渺邛崃山远处。何幸故人，因风传尺素。想玉样清标，消减丰度。买将茫屦。趁豆垅秧塍，消夏烟树。浣龙湫，洞天凉雨（寺有洞，五百年来标为龙湫夜月。）。（案：寺在东山之阿，殿右即龙洞，后有小池，崖溜琤琮，石壁刻佛像，为避暑胜地。）
金人捧露盘·王文安公墓瓦俑，以宋绍兴八（枫注：《近》作“六”。）年葬，去今七百六十二年出土
古（枫注：《近》作“故”。）人坟，今人屋，后人耕。如梦里、此梦谁醒。宋陶留像，凤皇（枫注：《近》作“凰”。）原穴土花腥，同时旧侣，杜鹃啼，翁仲无声。绍兴年，徽猷（枫注：《近》作“犹”。）阁，南渡恨，大官铭。过三朝、重见三荣。问今何世，春山无地种冬青。虫沙万劫，血痕斑、红过鱼灯。（案：王序字商彦，官至徽猷阁直学士，以绍兴六年卒。墓在荣县东郊凤皇原，一九一六年于墓道中得朱承撰《宋故文安郡开国侯王徽学墓志铭》及瓦俑。文载《荣县志》。）
醉思仙·兕觥
问犀觞。有灵心一点，分水何方。算相随南北，半世诗囊。形又古，彫还瘦，花片水浮香。傥镌名，篆款式，便称王绩家乡。少小西京梦，春风乍赋霓裳。是诗龛双玉，远奉高堂（光绪壬辰印伯送。）。兴亡影，人琴泪，万寿绝无疆。百年身，几醉月，此中一寸沧桑。
三姝媚·哭宁河高文通公
千山啼杜宇.北风萧萧兮，报公归去。记别凉秋，正六飞西幸，玉京无主。二十年华，全换了、地维天柱。半世咸阳，清泪铜仙，灞陵秋雨。春到梅花红处。问鬓雪三生，夏峰年谱。厄运（枫注：《近》作“运厄”。）龙蛇，竟一笺如谶，玉棺天路。马鬣新封，乾净是、先朝黄土。谥取江淹名子（枫注：《近》作“字”。），燕山万古。（案：庚子联军入都，高赓恩扈从两宫至西安，自此不复相见。辛亥后来信，有“良晤艰难”之语。高拒受袁世凯官职，故云乾净黄土。）
夏初临
木马分秧，杜鹃啼月，四山红过千花。细雨黄梅，玉人初换蝉纱。夜来眢井鸣蛙。井幹边、变作长蛇。音书人事，咸阳大火，天地飞沙。禊潭佳节，锦水名邦，正携俊侣，同醉年华。青莲钵底，如来不咒宾迦。西望长嗟。数词流、梦老天涯。笑哑哑。千声铜鼓，洞子黄家。
壶中天·茅苔酒
月中滴液，是妙香仙子，化身罗幙。得气自天成酿法，翠孕人形灵药。碧井华泉，黔山麹院，露似金茎作。欲斟还借，一尊量取犀角。此地是古犍为，如今天远，不赠那能酌。未揭甕签心已醉，霸子鸿妻齐乐。千里交深（熊锦帆镇使馈。），通身春沁，花外鸣乾鹊。大茅君洞，几家移此村落。
前调·汾酒
古唐秋味，自雁飞来处，彼汾一曲。花满尧祠山扫黛，晋水春流碧玉。石髓清甘，冰心醖酿，小甕鹦哥绿。酒星红照，略阳无此嘉麹。前世记醉长安，银屏笑索，下马垂杨屋。重见藐姑仙子面，泪点梦华新录。独夜斟时，太行天外，香梦陶潜菊。白云飞去，汉皇何地仙躅。
绕佛阁·乡游（枫注：《近》作“修”。）得京中书，知彊村近问
上洄下潠（《历代蜀词全辑》作“噀”字。），双（枫注：《近》作“霜”。）鬓已白，烟翠无主。沙燕新乳。对门店里，邻翁葬何处。破篱未补。穷到世外（枫注：《近》作“处”。），生计蔬圃。秦汉如许。甚时送老，桃源数株树。片玉报京国，梦引吴娘携酒去。遥念梦窗，江南芳草渡。惯药味宵浓，香似仙露。几家人住。问剑水星纹，花下蛮素（枫注：《近》作“宿”。）。杳枫桥、旧年秋雨。
三姝媚·闻乔损丈卒法源寺
幽州天外远。望魂兮归来，武担山畔。古佛同居，总平（枫注：《近》作“半”。）生英气，法华千转。柳色依然，春未了、台城先换。第一伤心，泉路交期，十三峰馆。三度同经兵乱。记旧国黄尘，夜深长叹。小阁延秋，有相公来去，履痕都满。是色是（枫注：《近》作“皆”。）空，全付与、钟声肠断。岁岁寻碑唐寺，丁香泪点。（案：清光绪末年，香宋与乔树柟同居北京伏魔寺。时国政日非，乔留心时务，交游甚广。辛亥后，寓居法源寺，晚耽佛典。卒，以僧服葬。十三峰馆，李榕别署。榕字申夫，剑阁人，久在曾国藩幕。乔曾从问学；三度句谓甲午、庚子、辛亥兵事；法源寺丁香花有名，尝同赏也。）
梅子黄时雨·横溪阁，用玉田韵
烟柳双溪，展残卷半窗，丛话渔隐。逗夜雨朝晴，四乡簔影。沙上飞禽知我意，劝延山翠疗诗病。画中景。微欠浣花，花外渔艇。琴引。相思成兴。问凄凉犯里，哀韵谁听（休庵纪乱词最工。）。愿老唱农歌，秧塍千顷。无恙临邛应早到（圣传。），自眉州下江程近。归心紧。野田鹭鸶飞暝。
凤皇台上忆吹箫·漱玉韵答辛子
虎口生涯，凤毛文采，崃山绿到天头。借好风吹送，寸版银钩。满眼雍陶句子，蛮嶂远、队队归休。芙蓉郭，春浓似病，人瘦于秋。扁舟。渡来弱水，清净四禅天，慧业人留。补杏花红处，春雨登楼。江上鲤鱼风起，双流路、盼断双眸。银蠡酒，思公子兮，代畔牢愁。
百字令·梁杭雪画
苍岩列岫，似镜中，描取小鬟妆束。皴法全抛山乍笑，西子苎萝新浴。石色鹦哥，篙声渔父，夜雨生飞瀑。了然疯性，水中添个茅屋。云是一角罗浮，罗含宅子，借画消三伏。自别宣南成泡影，梦里人归西蜀。白鹤新居，红羊浩劫，一绢春山绿。钩辀如叫，黄梅雨霁云木。（案：此题清末梁杭雪于罗瘿公寓所画《罗浮瀑影图》。）
琐窗寒·次辛子见寄韵
灯尽方花，诗来引梦，露华霏雨。怀人半枕，杨柳风前张绪。响谯楼一更两更，杜鹃啼遍相思苦。望邛山西角，两三星点，算君来路。迟暮。愁乡住。念锦绣成都，托身无所。东城向晚，新鬼多于人数。扫山中茅屋半间，小禾四月天未暑。到荣州，一醉红香，笑作榴花主。
南浦·次韵调辛子
相如病较，料春山、横黛镜华明。叶叶花花当对，绿意逗红情。识字早关忧患，判头衔、世外署田更。莫近弹棋局，一枰如梦，半夜有潮声。铸得金瓯无缝，到如今、瓜剖已成形。不卜浮家何地，生计稳樵青。我是有诗渔父，泛风波、一舸当西泠。盼玉台新咏，小荷花底寄人听。
消息·答辛子望月寄怀
君不来兮，又看春尽，清夜无睡。玉叶从风，缸花笑客，阁阁蛙鸣水。麦黄云过，梅红雨绽，都入杜鹃深意。立花前、相思一片，谢郎愁到千里。柝声楼阁，三更天净，想得佳人都起。玉臂云鬟，青天碧海，圆了姮娥味。天南地北，苍龙星没，惨惨镜中田地。剑光寒、荒鸡远叫，万山梦里。
梦横塘·次刘苕溪韵报辛子並寄休庵
月明千里，人坐空山，好风吹送琼瑟。煮药香中，看卫玠、天生英物。荷气生凉，麦秋含润，浪痕鱼没。笑春风鬓影，一点琴心，怎消受、临邛客。簪山白发词仙，洗贫家似水，冷透诗骨。布穀声声，知唤出、故人相忆。碧纱外、榴花胜火，笑比红裙最初色。且醉钗边，晋阳笳吹，只胡儿听得。
花心动·粉红绣球，梅溪韵
霞色千星，黄梅过，依稀杏花春雨。倦枕乍羞，中酒微酣，勾引蝶儿娇舞。宛然珠彩攒心髻，蒨裙皱、定留仙去。脸潮向，香瘢动了，个侬知否。杂组分明剪处。笼做月华圆，碎黏珊树。淡里艳妆，错落玲珑，和合一团心绪。汉阳宫外三郎醉，仿新样，大唐新语。描绣谱，催它早拈绛缕。
换巢鸾凤·五色凤仙，梅溪韵
金屋阿娇。又偷长绛雪，软醉蓝桥。明珠千样锦，弄玉一枝箫。星星丛露小蛮腰。泫然午痕、脣脂未消。同心彩，试换取、朵云红照。风悄。春思渺。非是小家，翻作回身抱。艳绝端阳，沁将纤指，生就香奁仙草。休道镶蓝复镶黄，日华消尽旗妆老。云霞衣，耐卿、著到秋晓。
洞仙歌·戏问休庵疾
向聋丞笑，得耳根清净。是事关门不须听。甚浮云、翳了秋水生时，明明月，又报蟾蜍蚀影。伤心崔旰传，觱栗频吹，自惹多愁复多病。种种悟空花，法眼依然，本来是、无明无尽。但秪负、清娱弄新妆，逗镜里横波，乃公难省。
三姝媚·日本美人小相，用半塘唱和韵
蓬山相望苦。乍奇花初胎，镜心眉舞。小幅唐妆，惹断肠人咏，鬓云鬆句。燕舌和音，怎诉与、玳梁吹絮。一种英姿，秋水双蛾，夐无前古。春到樱花徐步。著小风裙屐，蝶边红路。采药三山，意旧随徐福。水仙来处。片月烘云，留妙影、非烟非雾。更欲移情何地，冰弦暗谱。
前调·新荷
阿莲心最苦。爱翩何珊珊，玉儿工舞。净色嫣然，著碧纱笼上，冷香诗句。盖得萍踪，遮不到、前生飞絮。自小团圆，难怪红衣，此花千古。风际凌波微步。闪一镜凉痕，绣猗鱼路。采绿前陂，问舵楼消酒，涉江何处。护热鸳鸯，秋思在、洛妃乘雾。渺渺扬荷新怨，骚心待谱。
前调·美人蕉
层层心绪苦。隔烟纱亭亭，倚风慵舞。俊极波纹，向翠罗衣上，织成愁句。醉血猩红，新染透、粉绵香絮。似此花心，鱼缬凰钗，定撩柯古。荷外轻移莲步。误夜雨声声，一条溪路。蝙蝠飞来，也变成仙种，绿天深处。秀色传餐，蒸气喷、露华霏雾。赠取虞兮名字，铙歌夜谱。
前调·凤仙
丹山归梦苦。美人兮娟娟，绛河仙舞。众绿生时，便守宫先染，定情新句。艳蝶泥金，魂断了、午痕芳絮。念佛成珠，修到红鸾，小星终古。风露朱栏鸳步。逗蒨色榴裙，翠苔封路。爪渍麻姑，怕痒时搔损，淡脂笼处。夜月秦楼，帘半卷、云鬟香雾。笑倚珊瑚钩坐，琼箫细谱。
前调·端午寄锦江词社
春心攒万苦。又菖蒲花开，彩舟龙舞。咫尺前尘，尽华阳奔命，庾兰成句。乱叶争风，偏更搅、漫天飞絮。未省余生，江北江南，几回盘古。思向云中横步。奈正则如今，梦天无路。大局文楸，念去年今日，祖龙何处。历劫群仙，聊共醉、澡兰香雾。破子家山重按，铜琵断谱。
声声慢·菖蒲
苔礓净暑，药涧流澌，午风一道清芬。叶叶干将，参差绿就龙文。新芽乍吐努白，又丛丛、芳渚长春。玉泓水，合湘兰风露，采供灵均。岁岁京华佳节，遍家家儿女，挂艾当门。寸蒂朱丝，香囊扣近罗裙。芳醽至今味苦，任罗浮、山下移根。仙梦远，一茎花、如见故人。
南浦·廖芷才大令招饮镜香亭，用张春水韵
天在玉壶中，自唐年、已照旭川春晓。杨柳绿于人，青钱外，依旧浓烟梳扫。田田弄影，风裳入夏迎苏小。叶上明珠花上雨，心上美人香草。凉云一片潇湘，念夫君，曾读离骚未了（清时芷才官湖南，有美绩。）。侬也梦西华，蓬莱殿、今问采芳谁到。前生路渺。一樽官阁云廊悄。此时人间乾净地，却笑主人来少（池上开局修志，余主其任，乃不长宿此。）。
渡江云·得景乔书
新篁摇醉影，端阳过了，凉雨四山秋。故人天际去，几日荷花，红到镜香楼。林西月子，未黄昏、先上帘钩。烟寺暝，夜堂吹角，知白老僧头。双流。当官驿路，望子燕山，坐一灯人瘦。定几时、吴淞觅句，江树归舟。邛崃有客清如玉，昨书来、寸寸离愁（圣传于念存极闻声相思之雅。）。完全按苦，思君一骑眉州。（案：张景乔，荣县人。）
三姝媚·偶以小绢写树石，有似蓟门山者，聊短述
荷花红向午。写青山如龙，掉头西去。断角残钟，著老僧三两，戒坛烟树。大瀑淙淙，知半夜浑河飞雨。是梦全消，长乐花深，六龙何处。遗事宣和笺注。仗断幅收将，旧家坟土。故国归来，任乱山无缝，幼舆难住。大错而今，伤聚铁、九州还铸（时以复辟动天下之兵。）。寄与南朝家令，星娥认取。
泛清波摘遍·荣之北山产绿茶，香色一如龙井，借小山韵张之
云腴养碧，月液含秋，谁分老来乡味好。美人新摘，春到千山万山早。牛峰道。苍苔冷处，红雨香中，才近露华先醉了。少个樵青，莫笑烟波钓徒少。旧游渺。湖上记开寺门，井畔遍生瑶草。曾煮松声涧声，翠楼钟晓。梦痕杳。烟蕊饷客自佳，风篁甚时重到。且当龙泓片叶，寸心倾倒。
湘江静·竹簟
净展流犁天正午。倦摊书、翠阴笼树。娟娟帝子，情根泪点，倩红斑留住。纤就笛材匀，春葱乱，文涟千缕。凉云半枕，清风半帘，诗来在、梦中路。晚醉醒，茶味苦。最承恩、汗香闻处。纹幬未掩，蝉纱乍脱，衬冰肌如许。玉腕嫩纹生，荷花样、脸潮含露。秋心到此，青奴漫领，潇湘夜雨。
婆罗门令·两月来蜀中化为战场，又日夜雨声不绝，楚人云：后土何时而得干也。山中无歌哭之所，黯此言愁
一番雨、滴心儿醉。番番雨、便滴心儿碎。雨滴声声，都装在、心儿里。心上雨，干甚些儿事。今宵雨（枫注：《近》作“滴”。），声又起。自端阳、已变重阳味（枫注：《近》作“未”。）。重阳尚许花将息，将睡也、者天气怎睡。问天老矣，花也知未。雨自声声未已。流一汪儿水。是一汪儿泪。（案：此词于集中别具一格。香宋尝云：“陆淞”脸霞红印枕，睡起来冠儿还是不整“，语自妍丽，惟全篇色泽不一，不如李清照《声声慢》前后叠字相呼应为绝作。”此作殆有意仿之。）
附和作夏敬观（枫注：录自《近》。）
一江水、送岷峨外。千江水、尽送吴天外。换谷移陵，黄农世、而今坏。波底泪，流与枯桑海。东风雨，吹大块。信茫茫、后土无真宰。荒歌野哭知何所，人未到、有啼鴂先在。梦程柳扫，絮雪如洒。似我萍踪更怪，平了伤春债，那盼天相贷。
绮寮怨·弔杜步云、樊孔周，清真韵
唤此人间何世，老天知醉醒。为往日、二老销亡，山河影、步步新亭（刘、杨。）。思君如今更酷，光天下、夜黑燐自青。竟先后、化作长星。空山叟、破屋珠泪盈。去岁记寻雁程，江楼坐上，当官盼到黄琼。按拍三清。善才韵，有谁听。甘人乍逢魑魅，酒后语，梦中情。茅斋少城。芙蓉万树外，风露零。（案：二人因反对川军第三师违章抽税，被暗杀。）
换巢鸾凤·夹竹桃
非竹非桃。甚眉舒翠玉，泪掩红绡。新妆明灼灼，嫩叶影萧萧。天台仙子降湘皋。泪痕酒痕，春情未消。瑶池果，定惹得、凤皇儿笑。诗巧。图更巧。春在武陵，人自弹琴啸。万绿丛中，小红心上，和合琼株瑶草。知是双仙化身来，夏中开到秋难老。潼江边，杜陵翁、作杖尤好。
玲珑四犯·含羞草，清真韵
酥了春心，但有物相挨，收尽娇艳。碎叶摇风，花粲女儿宫脸。无意挂到裙钗，未饮醉妆全乱。问甚时、玉骨偷换。香软任它厮见。似闻仙液苔根荐。系金茎、露珠圆蒨。依稀树痒搔无力，慵送秋波眼。休认夜合性情，况翠柳章台千点。仅向人迎送，吹作雪，随风散。
还京乐·得王豹君督部诗函，用美成韵纪感。豹君名人文，大理人，清光绪癸未进士，治蜀非久，其德量则不知严武、韦皋孰先后也。今春川滇之难，当轴徵公察办，至渝而川黔又鬨。公遂检五年诗见寄，誓隐补陀山，订它日相从，以峨眉为死所。呜呼！哀矣
竟无计。作个乡农，荷笠归大理。叹彩云春散，爱晴一草，潘安才费。耿使星天际。渝州四月千花委。为杜宇，穿了望眼，铜仙铅泪。甚巴云底。又扁舟东下，蒲团面壁。从今消尽世味。生生誓撇残书，补陀山、自挑行李。问何年、仍挂衲峨眉，淘滩灌水。自失潜庵约，南天何限心悴（汤蛰老约两年一聚，今薨矣。诗曰：“人之云亡，邦国殄瘁。”噫！）。
侧犯·唐池，清真韵
数花衬叶，小风活了红儿靓。香定。幻弄玉施朱照妆镜。新蝉抱树响，雨歇苔生径。波静。浑印出、湖州万竿影。刘兼句里，绿水唐年莹。闲自省。几朝人、池上认家令。半箔清风，老来梦迥。烟暝落日，一瓯龙井。
倾杯乐·用耆卿韵寄锦城
蜗角军声，鸿毛民命，龟城旧邻犀浦。伤心是、二三耆老，大劫荒荒，几时快聚。问天公、何忍将人折磨，祸水又横江，与鸥为侣。半月风影频吹，火云兼怪雨。想旧京，初年光绪。尚万方无尘，村农多吉语。如今者般，送老崦嵫去。将此恨谁诉。劳天外双玉清词，殷勤鱼素（哲生、圣传书至。）。流光且醉凭飞羽。
庆宫春·知休庵避（枫注：《近》作“辟”。）新都，室庐未毁，既哀且慰
重叠兵荒，苍茫天问，剩君矮屋如舟。青眼高歌，赤眉新史，举家儿女蓬头。桂湖招隐，又归路、西风送秋。故乡无梦，门外湘漓，一样横流。崔杨转转恩仇。唐家此例，蜀局谁收。刀上生涯，火边尸气，一城鲍照新愁。休休居士，幸历劫、休庵未休。此身何托，南北争椿，蛋壳神州。（案：邓休庵来信将返成都，赋此寄之。崔杨恩仇，谓唐西川节度使崔宁与泸州刺史杨子琳相攻事。）
采绿吟·镜香亭用蘋洲韵。此调过片处，半塘定脆字，仄叶，谓与渡江云换头正合。是仍叶氏天籁轩说，非创获也。前端里字，仄叶，余亦主叶氏说。熟绎塞垣春，知草窗旨矣
水活鱼先喜，弄影藕叶东西。寻仙入梦，饮香疑雨，消醉成诗。此心凉欲化，龟巢里。万花举国红璃。美人兮，湘江浦，亭亭清露怨谁。烟筱四围秋，书帘动，时闻娇鸟声脆。晚色忽筛金漏，一径苔衣。待西风吹老蘋洲，何人谱，渔笛旧年题。狂呼酒，明月在天，亲酌少微。
扫地花·鸡枞菌
乱松透日，正雨气晴蒸，万钉苔罅。土膏孕夜。乍含苞似卵，巨根盈把。伞顶微尖，雪臂影儿娅奼。翠阴下。羡别业海西，人种平野。风味消九夏。共银蒜登盘，玉芝论价。鼈裙欲化。倩樱脣细品，藕花香榭。杂本青红，全付烟熏火炙。醉吟社。代蘑菇食单慵写。
壶中天·纪梦示芷才
仙山楼阁，枕函边历历，方壶员峤。一色水天如翡翠，尔忽双凫飞到。世外秋心，湖边篁气，笛里韩湘笑。塔铃风定，梵声留住云表。醒后槐雨飕飕，乱山吹角，路断蓬莱岛。欲问永禅师坐处，红得劫灰成窖。委地黄云，飞燐碧血，废井群蛙闹。羲皇窗北，约将陶令终老。
齐天乐·休庵屋为流弹所破，持伞御雨，辛子有词云：“形影相偎，阴晴偶换，便是沧桑一度。”叹其谐妙之情，戏赋此阕
词人例梦高唐雨，秋前一庵先破。漏尽三间，穷生百巧，不买油衣能躲。牵萝计左。仗笠样圆撑，镜台双坐。宛醉湖壖，手遮荷叶荡烟舸。娲皇补也无术，乱来天不管，全付兵火。红日烧空，黑风吹海，野哭千家怎过。如君尚可。秪盼到晴天，又排诗课。头上淙淙，一簦谁借我（颜师古曰：大而有把，手执以行，谓之簦。）。
拜星月慢·七夕
夜鹊飞时，天狼红处，小阁还搴罗幔。万古成双，指微云河汉。笑声动，似觉盈盈鹤驾来往，脉脉鸳帏恩怨。侭诉情天，忍经秋才见。自洪荒，便结风流眷。今宵会，几度成圆满。为问那个星儿，是机头新产。叹嫠蟾抱月年年伴。银潢路，渐学蓬莱浅。只落得瓜果蛛丝，赚罗池香案。
玉京秋·牵牛花，草窗韵
银浦阔。黄姑渡河候，此花心切。藓砌仙根，竹篱露蔓，凉丛千叶。秋色名蓝半盏，海棠阴、微沁红雪。梦中别。鹊桥心事，欲提羞说。日照东南先怯。缀金铃，莓墙半缺。翠染薑梅，香生兰菊，容华都歇。碧玉娟娟，又送过，灵匹匏瓜时节。冷蛩咽。还等双星抱月。
选冠子·白露
水气凝珠，仙心浓夜，月明葭渚苍苍。把有情纨素，顿换了无情，被谪空房。沆瀣绿荷，香透罗衣，叶叶生凉。傍篱根清坐，无穷心事，都付寒螀。算半年、梦境笳声里，渍方诸泪点，如此红羊。嗟未来身世，任天南地北，我住何方。前路问铜仙，秪衰兰送客咸阳。剩秋娘一笑，黄菊花开，依样成霜。
齐天乐·今宵酒醒图，和频伽韵
明朝此客知何地，樽边画桡先动。醉浅无眠，愁多畏晓，柳下月明相送。双星一梦。忍带泪牵衣，唤声珍重。小小灯花，结将红豆做情种。阳关休劝更饮，酒阑思昨夜，鸳被还共。隔水鸡声，收风鱼浦，消尽脸潮红涌。离亭树拥。问甚日归妆，紫骝亲控。我亦屯田，画中眉翠耸。
一寸金·秋分月夜
秋色中天，乍数虯签又平列。正小园金粟，霏霏染袂，西风瑶井，萧萧鸣叶。回想春分节。桃花下，夜深醉月。从今后，客枕如年，照影嫦娥定头白。何限征人，千山摇梦，腥吹战场血。念玟碪香杵，红灯如豆，刀镮马策，青丝成雪。千种心头苦，凉蛩外，向谁细说。何堪念，往日秋分，汉嘉浮翠艓。
百字令·约斋叟得南城废园，葺之曰约园。用竹垞韵寄贺
约斋守约，借小园消受、秋光淡泊。占定浣花溪作号，天予花溪棲托（叟元字花溪。）。愚谷非愚，老莱未老，请赋闲居乐。阿稽阿段，为花先补篱落。同是汐社中人，嫦娥耐寡，秋色谁斟酌。早晚栟榈刊合集（叟与休庵人称二邓先生。），头白论功书幕。小玉司香，牟珠入梦，将砚安岩壑。青山浮白，不知门外蜗角。
前调·寄山腴
青城石室，把前生记否，花朝南泊。六度流光千种梦，心事微波难讬。白石箫声，绿珠眉样，羡尔文园乐。海棠秋禊，去年红雪开落。今幸留命桑田，松风八十，依旧红蠡酌。我自无锥能卓地，醉泥借天为幕。一局康猧，百年书蠹，生计云归壑。一言难尽，山头夜夜吹角。
前调·寄吴念存祖沅，兼答鄢公，复祥祜
少年为客，计三秋黄浦，海潮边泊。家计鹪鹩艰一饱，更苦一枝无托。字水渝山，春华秋实，差剩新交乐。计程相望，甕头先办桑落。生此乱世衰年，怀人最苦，夜不成孤酌。短李迂辛书久断，燕子香巢珠幕。素浐无源，青荷作镜，自分邻沟壑。西风满眼，剑虹双吐芒角。（案：吴念存，邛崃县知事吴季愚之子，后亦任邛崃知县。短李迂辛谓李思纯、辛圣传。）
前调·答休庵
一庵秋雨，叹此翁头白，鸾飘凤泊。从古诗人多寓蜀，第一花潭依托。眢井鸣蛙，蛮山骑象，损尽崔骃乐。命中晞发，我曹生就流落。公有红线知心，不时需酒，双笑还双酌。甚事干卿春水皱，燕子从争危幕。大月中秋，小山丛桂，夜半舟藏壑。啬夫无恙，扣门时听张角。
前调·寄圣传
月圆花好，料文君井畔，鸳鸯名泊。水调歌头今夕酒，玉字（枫注：疑为“宇”字。）琼楼堪托。红豆香籢，碧山乐府，妙领琴心乐。程垓李石，蜀才宋后辽落。我是识字田夫，老兵留饮，当劝长星酌。不信劫灰吹不尽，刁斗千山戎幕。大野哀鸿，长城饮马，云卧无丹壑。蒲山公子，汉书应挂牛峤（久失哲生问。）。
前调·寄壶庵师
草荒吟社，注一汪秋雨，乱蛙鸣泊。旧梦青羊沽酒路，尚有蜻蛉堪托。陇水肝肠，秋风鳞甲，党传全媮乐。水仙弹罢，九州愁变夷落。大好良夜秋光，寿星如月，绕膝从翁酌。花下双骑红尾凤，七宝香团珠幕。蠹粉花虫，鹍弦芦雁，事业占松壑。城南聱叟，好诗偏出麟角（约叟移家诗，妙入宋则。）。
前调·乱中受一廛而不得，感纪
卜居何地，似柳花著水，随风栖泊。命到溧阳无躲法，家具一车谁托。雁是劳人，龙名怪物，今止从军乐。五湖三亩，但除天外飞落。早识一把无茅，风飘挂处，悔不贪泉酌。多少侯门森画戟，花锁九微香幕。荒翠三弓，小红双琖，纸上专云壑。太平终老，马头夜梦生角。（案：孟郊曾任溧阳尉，有《借车》诗云：“借车载家具，家具少于车。”）
酹江月·草窗中秋韵
一年今夕，说阴晴，万里八荒同色。烛外青山笳鼓静，细雨旌旗微湿。兔魄衔云，龙头泻酒，剑气孤虹白。苍生谁问，汉家夜半前席。槛外桂树婆娑，万香如海，渐扫前朝迹（饮桂林山。）。星斗以南人几个，一曲琵琶消得。故国花潭，遗民酒舫（去年中秋事。），短梦殊今昔。明年明月，笛声犹袅空碧（客有吹笛工琵琶者，雍容刁斗之外。）。
花犯·红蓼，碧山韵
点秋心，疏红细朵，星星照池水。鹭鸶乡里。记中酒西湖，无限诗思，断桥过雨萍踪寄。栏干人倦倚。泛钓艇，夕阳天色，渔家如画里。年年雁声送西风，怀人念此际。凉波空委。归梦远，江南路，令人心悴。何时更、夜亲蟹火，香穗影、清萤飞又起。便唤取，月明相伴，芦花偎素被。
玉京秋·苇，用蘋洲韵
秋影阔。沙边夜潮退，雨声亲切。岸阁鱼舠，石横蠏簖，梢梢凉叶。身入江南画藁，卷西风、无限飞雪。故人别，一行征雁，昔游休说。劫后家山尤怯。莽天涯、鱼牋又缺。断涧人家，新霜天气，吟情先歇。白发听潮，梦不到，当日黄花清节。櫂歌咽。回首江村夜月。
齐天乐·屋漏，得哲生词，因寄辛子
天光透缝如星点，晚闻碎珠飘瓦。钟乳岩泉，醡头春酒，细响依微灯下。宵情暗写。似花外虯签，荷边蠏舍。与妇移床，约参禅味过今夜。晴朝风意送爽，渡江云曲子，吹动骚雅。去日归心，凌云渡口，黄叶声中跨马。征鸿到也。并远梦崃山，买书无价。菊又将花，几时杯共把。
花犯·荷池晓望，得鹤叟词，用美成韵却寄
几番风，宵来送雨，罗衣透秋味。露荷红缀，将半老徐娘，犹爱姝丽。瘦筇向晓池边倚。新晴鸦报喜。叹照眼，绿云千片，寒香消翠被。西园桂花过中秋，劳公唱水调，年华凋悴。心最苦，南云外，暗愁天坠。青山似、向人劝酒，君自管、功名诗卷里。待净洗甲兵完了，应乾银汉水。（案：方旭字鹤斋，桐城人，清末因官寓居成都。）
新雁过妆楼
小队西风，年年是、秋晴一字排空。自春别去，应讶战血飞红。羡而无家天地外，计程万顷水云中。又相逢、乱山画角，身世霜枫。人言潇湘似玉，问翠苔夜宿，曾梦卢龙。万方多难，何地更着（枫注：《近》作“著”。）渔翁。声声唤人泪落，况铁甲、沙场书未通。三更雨，正向南飞去，千岩佛钟。
高阳台·旧日耸云山
秋老黄花，风吹画角，高云耸出苍峦。净土无多，青留片席苔斑。烛龙含火千山里，送阿香、弹路阗阗。祓闻根，一径云璈，风吹岩关。六年如梦西风苦，算几番吹帽，头白尊前。堕笏司空，移家未卜王官。飞鸿底事分南北，遍人间、落叶天寒。紫萸香，如此虫沙，如此江山。（案：山在荣县城北。）
霜叶飞·生日，梦窗韵
少年光绪。銮坡旧，如今身似枯树。过来重九又生朝，归雁千山雨。看绰约妖鬟翠羽。金沙全换宫装古。剩断叶蘼芜。忍泪泣、秋风半世，渍它缣素。何况万落千村，新红血海，浩劫都自天赋。可堪湖海喷潮声，未了沙中语。系落日难凭断缕。西崦怎转东方去。记梦中、黄花候，醉客香龛，战云深处。（案：沙中语指当时川军中吕超、石青阳合谋进攻四川督军熊克武事。）
齐天乐·秋荷
水窗无避秋声处，田田半宵凉雨。翡翠无家，玻璃浸月，欲逼西风何路。生涯恁苦。记小叠青钱，一群鸥鹭。转眼铜仙，玉盘圆贮泪如许。托根曾隶太液，翠华三海地，都化南浦。暗绿摇天，枯香换世，叶叶洪荒一度。情天漫补。便战地黄花，也愁霜露。老付禅心，妙莲华万古。
梦芙蓉·木芙蓉，梦窗韵
秋光霞散绮。做黄花步障，晚香栗里。绣猗临镜，低亚短墙外，锦丛风露醉。琼娘新换鸳被。艳绝高城，将仙云万朵，催唤曼卿起。倘照风荷影底。名字相攙，定结双珠珮。赵昌图好，红晕劝休洗。嫩晴窗眼翠。霜华隐，逗春意。漫怨冬寒，知山梅梦醒，欹枕笑溪水。
霜叶飞·题雷实夫小相，梦窗韵
乱离秋绪。黄花外，遥天吹下琼树。华山仙掌是前身，灵气青柯雨。愧鹤骨凄凄病羽。书丛身世花虫古。送半百流光，老泪滴、班姬命似，箧中纨素。追念故国承平，霓裳曲里，旧日兄弟同赋（君兄为壬辰齐年。）。紫驼留影卧铜街，换了宫鹦语。挽碣石丝杨寸缕。西风愁卷中华去。夜醉时、思君甚，梦落燕云，太行飞处。
百字令·松花石
龙身一段，尚残鳞未蜕，乱斑铜绿。生近洪荒知几代，定孕云雷成茯。气母蒸时，土山埋处，琥珀消红玉。有缘相对，石盆青峭岩谷。曾见古柏精忠，岳王坟畔，断块占星宿。一例娲皇收不到，五色康干留浴。九节菖蒲，三山蓬岛，合榜洪崖屋。镌铭苔背，历陵心事枯木。
寿楼春·十月十七日，十六子士禔生
劳清娱多情。似为期斗子，多数先赢。喜是身前身后，蔡邕张衡（占梦之祥。）。家似水，书为城。老复丁、丁年添丁。算蠹简寻仙，鸦锄劚土，随分做苍生。完婚嫁，何时清。甚商瞿受福，元凯知名。但愿无灾无难，让人公卿。横吹曲，平林兵。自祝它榴房星星。到修得梅花，衰翁任呼刘景升。
高阳台·寒竹，和频伽韵
清节争春，虚心领雪，美人翠袖天寒。万绿凋年，亭亭四照明玕。穷阴不结孤生伴，孰花予芳岁今阑。拗孤山。梅外斜枝，红片花残。情知正则幽篁命，奈见天无路，石冷苔乾。泪点潇湘，露华滴滴铜盘。拳枝忍读宣和画，纥干山寒雀争喧。锦绷斑。将尾捎云，谁作龙看。
曲游春·约园
好个潜夫样，占锦城佳处，因树为宅。大略荒园，祇梅花粗就，便安诗客。一幅黔山碧，望不尽战云红隔。著此间几片篱笆，全换太平天色。古德。禅师风格。梦前世长安，空剩铜狄。何事开心，有慈媊寿酒，老莱家集。天远荣州国。甚日访中仙头白。叹有人破衲庵居，残年四壁（休庵。）。
金浮图·腊八粥
残年饭。何缘梦见。且做梅边，懒残僧馔。撷园蔬，并入沙锅爨。杂沓香风，乐到小儿争唤。喜当给孤园，看神鸦放口，饥火风吹散。谋生贱。哀鸿叫断。转粟青天，战云千片。问何人、坐拥如花眷。李郭樽前，小齣长安乱。还我伊蒲，自办头陀半饱，消受山妻劝。
高阳台·病酒，频伽韵
小劫壶天，空心药盏，思量自取无聊。多谢闺情，葛花煎似红绡。风流那比相如渴，欲消愁、愁聚眉梢。誓今朝。杯底休乾，坟上休浇。百年一泡成归客，算海山兜率，帘影齐招。坐炷香蛤蜊墙外，偏撩。乾坤纳纳无醒法，判湘纍、身世风骚。酒盘高。未到重泉，仍泛双桡。
海天阔处·挑耳
妙音新透清虚，静凭风日当窗几。到深深处，作泠泠响，会愔愔意。铁拨鹍弦，铜仙蝉蜕，鸿蒙初地。扫闻根净尽，洞天无垢，仙人障，层层启。也爱痴聋风味，奈螉螉飞蚊膜里。杳然探入，麻姑鸟爪，痒时搔背。坐领无言，梅花香候，鼠膏慵冶（枫注：疑为“治”字。）。笑小王都尉，底须磨剑，割乖龙耳。
寿星明·东坡生日
丁巳徐州，公四十二，熙宁十年。作防河小录，长堤亘水，改元新表，献岁朝天。孤鹤南飞，大江东去，老至难耕阳羡田。伤心事，过建中靖国，宋室江山。人间万事奎躔。又尊酒梅花香寿筵。算几朝如梦，历尽新腊，千家尽哭，血染西川。画角连营，紫裘腰笛，诗卷长流天地间。南荣夜，问何人异代，配食仇仙。
春从天上来·祀灶日立春
春又人间。坐画角声中，聊饤辛盘。土牛佳节，风鹤残年。战血一片关山。更刮毛何地，向龟背千度成氈。有谁怜。尽野梅红处，青是烽烟。东皇也应如旧，见珂马当当，银烛朝天。祀灶黄羊，名官青鸟，今夕都变桑田。问醉时司命，忍凝睇、鬼妾花前。倚栏干，望香南雪北，如此西川。
辘轳金井·薛涛酒，戏和休庵
艳天清福井华香，但唤小名先好。沁透春心，有春人魂到。江楼弄棹。定翠勺玉纤亲舀。合注鞋杯，香坟奠取，桃花红笑。枇杷下秀眉自扫。想韦郎对饮，脸波齐照。添个笺儿，赛临邛风调。唐家梦杳。借诗约，醉它遗老。却恐休庵，微之一样，通身酥了。
庄椿岁·除夕
全家捱到今宵，雨声尚打谯楼鼓。怒涛中坐，劫灰中老，阵云中住。履道坊深，景阳钟动，梦痕盘古。算春花秋月，弯强寸寸，如云卷风吹去。秪有烽烟如故。问蛇年蜕将何处。百年过半，缚船送鬼，万山无路。爆竹声销，官梅寒重，银虯暗数。似新人近了，旧人将别，在鸡鸣渡。

卷三
香宋词卷第三一九一八（民国七年戊午）
玉烛新·戊午人日答问琴阁
青城归客瘦。道井络经时，坐探星宿。一筇在手，山中路、识遍千年樵叟。仙云万亩。是水脉、江源蒸就。如梦醒、茅屋鱼陂，归来市朝非旧。人间溅血陈陶，叹六郡良家，义军谁救。破书自守，公还近、晋代桃花红岫。青衫泪透。为笛韵、山阳哀奏（同伤汤蛰老。）。春思苦、人日题诗，花前雁后。
夺锦标·高蹻
红画双竿，花妆小队，弄影高于檐角。故故欹危作势，将动还休，欲行先却。乍轻躯半转，似黄叶、梢头吹落。向苔阶堕地无声，妙手空空扶着。千状鱼龙競作。在古元君，列子一篇留谑（伎昉说符篇。）。请看金狮摇处，跳出青猿，舞成仙鹤。是山经样子，信长股奇肱如昨。战云边、画鼓春风，一笑今宵行乐。（案：《列子·说符篇》：“宋有兰子者，宋元召而使见。其伎以双枝，长倍其身，属其胫，並趋並驰，弄七剑迭而跃之，五剑常在空中。元君大惊，立赐金帛。）
狮儿曲·狮戏
大傩新典，西凉妙舞，金毛奇绝。瓦鼓声声，头尾百般灵活。团团笑靥，要演过烧灯时节。波斯影，五台钻处，白题高揭。有宋风嬉未歇。欠婆罗门队，教坊围列（狮子上竿筋斗，皆见《宋史》。）。点缀升平，一派龙衣齐掣。江东浩劫，问耍到孙郎几摺。春梦热，听取野干饶舌。
雪狮儿·貓，借书舟韵
倦眠仍醒，危蹲似懒，憨憨帘幕。试爪花阴，抓得蝶边红落。佳人漫谑。笑洗面娇容清削。思春苦，屋山声动，隔林姑恶。毯上红丝戏掠。画茴香数朵，彩缠金索。一线双睛，午验虯签方觉。春葱秀弱。惯揽向香裙兜着。孤付托，鼠子夜中逃却。
湘春夜月·花影
问春痕。为谁留下春魂。想得绝代魂消，愁坏了春人。不辨是空是色，但化身如活，活到前身。印重重叠叠，春归一梦，怎不伤春。生绡画取，芳池倒出，明镜横陈。欲扫还留，空付与薄情游子，低唤真真。瑶京路远，到悟时、微有香闻。静坐久，看夕阳新月，一般幻景，犹判寒温。
三姝媚·雨水节寄山腴
仙桃红破口。问青城山中，石堂修否。应节春霏，是野人生计，种花时候。下食生台，僧去也、乌鸢如旧。似此年华，何地能耕，五湖三亩。齐向南能低首。为护法禅天，一池风縐。未识春人，作乐昌啼笑，眼波谁溜。旧曲横吹，亏异代苏威长寿。羡而图书端坐，松风劝酒。
南浦·燕
年年春梦，叹主人、浑不异卿卿。花外双双来往，玉剪剪愁生。诉尽玳梁身世，算香巢、未定已清明。劝小心飞去，黄金弹子，墙角打流莺。是处乌衣旧第，到如今、葵麦满空营。万里家乡何在，辽海亦论兵（时传东三省谣警。）。却笑金河归雁，尚天涯、南北趱前程。守一帘红雨，踏青风里又鹃声。
瑞鹤仙影·寄赵济民
别来半月思君苦，春痕绿遍山郭。几番夜雨，渝州乍霁，定开红药。泉珠似络。向孤枕、如何睡著。算君行、巴歌下峡，宝剑淬湘鄂。寒舍今无恙，祇苦饥鹰，绕村行攫。告缗未已，想嗷嗷命将何托。镜里香亭，藕花放、应怀旧约。望天涯一纸寄我，趁雁落。
满路花·山寺，美成韵
芹香燕子低，柳色鹅儿破。沿溪花引客，红如火。山藏古寺，绿意将人裹。佛像欹苔座。一扇门开，断碑无字横卧。桃源何地，白发禅心左。增城关缥碧，葳蕤锁。王符末路，战鼓声中过。此情僧语我。塔上风铃响，定知几时呵。
买陂塘·《香宋图》资中萧慈笔
怪东风、万山吹绿，一团干净无土。哀哀寡妇诛求尽，老去低头臣甫。朝复暮。听啄尽、空林大觜饥乌（枫注：《近》作“鸟”。）怒。高人自古。不信战云中，岩栖有福，能做自家主。横溪阁，三里城边烟渡。王家旧读书处。水中曾照苏娘影，花外一窗红雨。翻画谱。赖好我、萧郎安顿卢鸿住。生涯未苦。借一角柴扉，一条野彴（枫注：《近》作“勺”。），一■（左土右扁）墨梅树。（案：图画宋坝祖宅，远处有横溪阁影。王周彦妻为东坡兄女，故称苏娘。萧慈，字佛意。）
鱼游春水·墨鱼
乌尤江心起。夜火鸣榔空翠里。游鳞成队，三月绿摇沙嘴。下网初寻郭璞台，载酒休斫琴高鲤。烟瀋半篮，春潮千尾。古刹谁将砚洗。蘸偷一篙桃花水。年年吞尽云光，鸬鹚堰底。认来班鬣秋还到，画就香腮图难拟。樵青镜中，黛螺如此。
长亭怨·帆
是谁挂离愁千片。寸寸鱼天，欲行还懒。小雨微低，嫩晴先峭雁边远。一船风影，春未老，桃花怨。画出水行程，看叶叶烟中齐展。别岸。记樯竿白处，转过树梢犹见。天涯燕子，送斜日泊何乡县。更不信五两翩翩，绝无法将他吹转。羡港口人家，挝鼓潮回江面。
满庭芳·重三
新绿生秧，乱红吹雪，春如房老争妍。久忘佳节，花外报啼鹃。出郭晴蛙在水，纸鸢放乌■（左牛右字）耕田。湔裙路，悠然会意，人物永和年。芳原。心万里，青山直北，雁路横天。想铜街三月，门外榆钱。忍听潭边禊事，徘徊到怪鸟湘川。乡愁近，青羊小市，风鹤八公山。
露华·夜中大雷雨，用碧山韵，明日清明节也
万花尽坼。过廿四番风，绿遍山色。夜雨作寒，遥想刺桐披拂。梦中怒到阿香，湿透碧油窗格。春浪软，城西半陂，定涨溪骨。衰年到耳心恻。算去日灾祥，愁动诗魄。剩把翠蒿和露，晨起亲摘。杜鹃又啭清明，一色水田秧出，天道远，铙歌甚时住得。
满庭芳·清明
春雨连宵，冻雷惊笋，落红堆做清明。香街十字，邻女卖朱樱。岁岁东风柳线，韩翃句、送老山城。无憀甚，棠梨社酒，吹角下江兵。春耕。齐绿野，经年似萝（枫注：《近》作“梦”，是，作“萝”误。），妖鸟罗平。又野乌衔纸，坟草青青。已过桐花冻了，芳原晚、人望天晴。羲皇世，村童八九，榕塾（枫注：《近》作“墩”。）读书声。
满路花·懿丘，次美成韵
天晴蝶换衣，池碧鱼吹雪。砦荒无地住，人踪绝。西瓜（山名。）绿处，柏老风吹折。宅边苔径阔。落尽千红，杜鹃尚唤佳节。香魂惺否，傍冢花如雪。低低前代堰，群山接。人今渐老，泉下应关切。经乱和谁说。七年苦吹，战尘亲故伤别。
木兰花慢·杜鹃花
万山红似血，是谁染、蜀宫花。想望帝声声，冤魂夜月，幻作根芽。天涯欲归未得，叹如今、归去也无家。多事宣城客子，三春三月三巴。铅华。一种著银纱。清绝玉无瑕。问生成薄命，淡妆浓抹，谁胜些些。飞鸦。故宫鬓影，为东皇都付玉钩斜。一例燕山亭杏，可怜人不如它。
凄凉犯·苦雨
百花拌出明妃样，春山一例漂泊。古苔乍长，寒灯自照，夜堂无酌。檐声碎雹，对天井铜槃正落。似空岩泠泠泻玉，古盎韵秋壑。天意浑无霁，暖暖墟烟，水村山郭。万家梦里，九头鸣、夜深还作。路少人行，忍重听、空仓噪雀。正无聊，一枕又雨，动画角。
三姝媚·地仙洞
春香寻洞址。叹空山无人，落花流水。半截苔瘢，剩断碑犹叙，义门王氏。草色红心，知染尽桓嫠双泪。不负生平，清鲠家风，白蟫身世。谁送徽钦如此。想白发伤心，靖康遗事。旧集无传，只挂名丁部，艺文重志。落叶归根，岩上称黄涪翁字。忍信阳秋身后，元修宋史。（案：石龟山半讲教洞，王庠、王序读书于此，黄山谷题曰地仙洞。石壁有宣和断碑，叙王氏父子事。）
买陂塘·题萧佛意补衲庵图
问头陀、一身无着，水田衣在何处。八方都坐惊烽里，那有禅龛容住。君听否。已涧底浮尸，尚自刊章捕。穷檐恁苦。又满市夷歌，酒边罢簺，城上奏笳鼓。幡然笑，是事从头先误。此官今为谁做。心如蕉叶风撕尽，破得千头万绪。勤自补。仿石恪维摩，风雪黄岩路。谁宾谁主。请折脚铛边，袈裟伴我，枯坐万松处。
湘春夜月·帘
挂双扉。一层真是天涯。秪惜隔住花关，关不住相思。出外小红先笑，道海棠吹落，没个人知。妒猧儿巧入，仙裙瞥露，银蒜声低。生来命薄，香斑竹子，曾渍湘妃。化作波纹，任数遍千条万缕，愁样丝丝。香消夜永，料汉宫门巷如斯。荡漾处，便真珠织就，衔花燕子，都要嫌伊。
月边娇·美人小相
春影华鬘竟不分，三生修来如此。黛痕山笑，红窠露饱，何限六朝风致。瘦绝单衫，又妙是清和天气。家常梳裹，透雪腕，双笼珠子。似曾相识非耶，镜中依约，圣湖烟翠。淡妆无语，香霏欲滴，无法安他名字。将身靠几。任起坐都如人意。桃花小样，请戏猜年纪。
渡江云·柳（枫注：此词录自《近》，《赵熙集》题作“春柳”。）
双溪红雨过，绿烟金穗，燕子掠晴沙。小风三月影，袅袅腰肢，春醉美人斜。心中万缕，绾离愁、不在天涯。归卧久、罢官陶令，垂老尚无家。悲笳。妖烽剑阁，劫火夔关，定杨椿系马。吟不尽、金城过客，板渚栖鸦。前生做下江潭梦，算七年、人去京华。天万里，青门岁岁飞花。
扫地花·送春，同梦窗古江村韵（枫注：此词与上词《渡江云·春柳》在《赵熙集》页，余所见《赵熙集》该页为《香宋文录卷第一·跋<通书>后》，当是印刷时串页至误。）
一萼红·凤仙
比红儿。自经年不见，风露最相思。葱珮仙妆，牟珠佛顶，依约前度来时。画栏外嫣然笑靥，似中酒，微晕淡胭脂。俊极蜻蜓，梦边蝴蝶，香处晴飞。谁信此花身世，也胡僧话劫，血溅苔衣。雨过黄梅，篱开素槿，今岁人又逢伊。更谁浸春纤翠甲，锦城里、犹谱悼红词。忍说非耶是耶，弄玉魂归。
春从天上来·新城王晋卿先生树柟，制句见赠云：“剧怜杜老无安策，永忆陈公是霸才。”维君向不为人书，其诒我书，创举也。赋谢
天外骊珠，借一阵东风，吹送山居。卅年相望，孤抱谁如。合铸许郑韩苏。是茗柯同调，算绝艺、诗思还输。帝城南，见灵光一坐（枫注：《近》作“座”。），昭代鸿儒。于今七经年矣，喜寰（枫注：《近》作“环”。）海争传，旧样霜须。北徼开藩，西山辟粟（枫注：《近》作“栗”。），绿意全换蘼芜。问锦江花发，旧游地、有梦来无。曙星孤。占太行高处，山翠藏书。
渡江云·锦城诸遗老，和春柳韵成帙，却寄
锦城耆旧传，相思两地，桑梓当龙沙。送春春已去，去日春人，都付玉钩斜。贞元梦影，賸燕山，一绿无涯。休望远，喷蓬莱阁道，双凤万人家。哀笳。经年患气，竭地军需，胜西来铜马。谁更念，催耕野扈，劚土金鸦。婆娑老树如人样，赖新词，传唱瑶华。晴又雨，花潭且醉榴花。
声声慢·补衲庵闻蟋蟀
苔阶咽雨，草阁延秋，夜深人似枯僧。梅子黄时，居然四壁蛩鸣。回栏凤仙花发，变井梧落叶无情。孤灯里，念鹊巢卜岁，雁字知兵。历历美人名士，诉青春薄命，一样平生。燕子红楼，为卿长叹漂零。前身溧阳仙尉，到白头还做兰成。吟正苦，柝凄凄遥应数声。（案：邓休庵晚号补衲庵。）
澡兰香·重五，梦窗韵
啼鸠送雨，小凤新花，一枕半年梦觉。朱符篆古，彩鹢波翻，老剩岁华如约。更何心风采萧家，人如菖蒲秀萼。楚糉厨空，负了香菰青蒻。不意仙风远送，上客能来，解衣槃礴。心圆似月，梦好于仙，喜气庾莲吹幕（圣传至自刘军。）。是平生第一天中，狂引离骚痛酌。只怅断峡雨江云，天南吹角。
风入松·怀辛子嘉州
淙淙檐角瀑泉分。山雨梦中闻。今宵汉县南安宿，有烟鬟亲侍夫君。一枕听风听水，诗心晓落凌云。少年王粲学从军。青羽送回文。残书左担行装古，别峨眉三日新津。药草香浮内院，榴花红待归人。
芰荷香·荷花雀，用介庵韵
钓船归。正红情露重，绿意花迷。一群纤翅化身，浑食臙脂。莲娃斗影，为采香，新换罗衣。人外忽地纷披。鸳鸯结伴，翡翠齐飞。百样都成劫运，叹网罗空误，刀俎群挥。水乡诗味，晚凉空饷深闺。小名先好，胜陶庄黄雀堪思。良夜酌向琼杯。桐花凤子，来世仙期。
夜合花·寄辛子崇庆
客路青山，诗心红豆，计程今也还家。蛛丝报喜，消除病里才华。银液酒，玉川茶。掩屏山，低劝秦嘉。怪兰缸影，干人何事，连夜双花。知君才笔无加。争奈登楼惯了，体弱些些。峨眉便好，如何消受天涯。香篆袅，月轮斜。听虫声新透窗纱。指明河，笑生生世世，休便瞒它。
万年欢·寿休庵，方回韵
末路乡关，先朝宿耈，寿觞红藕花妍。铜狄摩挲，知是前汉何年。禄尽空余苦命，剩池塘留取阿连。余生事，锦里乌巾，榜门别号天全。香山雅会，梦华遗老，重歌水调，一奏冰弦。漫把桑田新怨，堆上吟笺。小传齐家定了，分诗穷，早注生前。聊相醉，孤鹤南飞，一庵人外岿然。
解语花·梦窗韵
晴蛙唤客，睡鸭拳沙，斜照城西岸。燕儿双剪。波心影，掠得断霞天浅。前村唱晚。淡烟引，稻畦人远。飞电边，云又如山，雨意中宵见。归去凉风散暖。乍吹来荷芰，花气清婉。路通禅院。铙歌响，应也翠颦红怨。田家四面。任点染王储诗卷。知甚时，重访青墩，吟水晶乡馆。
八归·哭江杏村侍御春霖，用石帚韵
燕山梦里，闽山天末，连岁泪雨未歇。当官抗请（枫注：《近》作“清”字，恐误。）朱云剑，亲见举朝风动，老臣心切。下泽归兮天坠去，望九庙、愁云难拨。剩草色、夹漈青青，枉送了鶗鴂。谁分春风进酒，椒山祠下，便做今生长别。母哀谁养，子饥（枫注：《近》作“肌”字，恐误。）谁饱，信史伤心来叶。近如花众女，改著鸦头嫁时袜。人间世、未知胡底，幸挽龙髯，中天悬皓月。
羽调解语花·镜香亭荷花，用草窗自制曲韵
云红作壁，水绿摇天，凭栏晚阴客寂。万叶扶花，薜萝衣都被露华吹湿。唐时皓月，浑抹出西湖卵色。冷处却输鱼翠，占秋影，先偷得。年年亭上，载酒人坐，乱香心苦似莲菂。往日吴娃袜罗边，多恐战时尘接。休弹宝瑟，谁惜湘灵仙路窄。醉扫碧苔碑上字，还等崔斯立（谓芷才大令。）。
天香·六月廿一寿闺人，次梦窗寿筠塘内子韵
红荔风香，金萱露醉，银河影挂珠斗。十载从官，两朝经乱，算抵半生知旧。故乡梦远，微记得柯山晴岫。多病娇儿自乐，凉鞋寿星亲绣。牵萝费卿素手。媿荣华，肖他天秀。笑指小星，三五夜凉占候。何处芝田蕙畝。且伴我齐浇赵州酒。春在瑶池，桃花耐久。（案：香宋吴夫人名颖，北京人。）
夏云峰
万山青。斜阳影，金色返照东城。天意晚凉似洗，淡点疏星。老云西上，千万种巧簇奇形。似古铁镕成大岭，横亘长鲸。一峰菌子孤撑。最高处，宛然三两人行。凝望半天渐黑，怒碾雷声。露凉侵座，花径外，且扑流萤。算倚枕，淙淙快雨，知待三更。
解语花·荷花生日。记宣统三年游西湖，以是日迁驾涛新馆，蛰仙约也。其冬国变，今蛰仙又薨一年矣
凉云透绿，画阁延秋，人病壶天醉。寿华巵（枫注：《近》作“卮”字。）里。苏堤路、一舸闹红犹记。衣香舵尾。西子样、南高眉翠。楼外楼、山外青山，领尽杭州味。门对钱塘江水。望西兴红树，潮信风起。驾涛新里，潜庵在、共数欧阳遗事（是日六一生日。）。三秋桂子，果送到、冬青无地。荷又花、人化长星，嗟万方如此。（案：旧俗以六月廿二日为荷花生日。）
玉簟凉·立秋
天又新凉。似久别故人，喜会他乡。梧桐知信息，便暗响银床。吟蛩深夜咽碧，透断砌、草露闻香。仙梦冷，共画屏无睡，牛女河梁。吟商。年徂扇底，人老镜中，双鬓色半如霜。西风催画角，赖大野云黄。荷花应做怨女，算此后，日褪红装。将进酒，当早莺、迎到春光。
八犯玉交枝·盛树人大令工刻印，今陈鸿寿也，刻天山逸民见餽，盖别十二年矣，感寄此词
仙隐生涯，石交名宿，送老隔朝官府。曾到江源峰第一，正作青城山主。离堆烟树。记与孤客寻秋，诗心黄叶风吹去。谁分浪声淘尽，浮云千古。白头梦冷洞天，怕闻杜宇。欣然君尚如故。占三径芙蓉深处。借消暑，铜斑摹取。印花色、千红成谱。一条生活周秦路。且兑酒余杭，燕然定勒谁家土（一字讐稽山酒三斤，大令印格也。）。（案：成都盛光伟字树人，工篆刻，清末曾任灌县知县。）
夜飞鹊·七夕
微云淡河汉，庭树鸦棲。红烛点尽深闺。年年一度美人怨，人间天上相思。西风拜花下，叹秋生凉早，夜短来迟。痴心送巧，做双星仍是分离。桥上问谁先往，瓜果到如今，应换佳期。谁信桑田千变，仙家作梦，才过些时。一般命薄，料长生、有个人知。笑闲心休管，鸳鸯帐底，月挂蛛丝。
百字令·自题光绪中小相（枫注：《近》作“像”字。），用江湖载酒集韵
施身自谓，问是真是幻、廿年朝士。自觅芦（枫注：《近》作“泸”字。）川花下句，己似闭门无已。歌行路难，念家山破，树老人如此。青蜺扣额，九关横塞天耳。后事都到今朝，可憎面目，重照恒河水。不尽海潮吹地转，闪闪青红蜃市。野火空心，铜盘注泪，自老残僧事。绛云楼上，柳家争对如是。
大有·秋收
秋水龙鳞，晚风牛背，散新晴、郊外芳昼。几多时、春原嫩绿如绣。如今活计汗珠里，说今（枫注：《近》作“经”字。）年、一家南亩。幸靠得天恩，酸心剩此升斗。青黄断，挨饿久。度日更无糠，白泥哄口。还刮龟毛，半死命根谁救。莫更笑，乡中叟。军歌响、如何将就。趁今日、郑侠图中，斟杯浊酒。
如此江山·焦山图，程白袈观察室刘夫人绘
高人一去山留姓，苍苍海门关锁。万古风涛，六朝烟树，输与松寮僧卧。寒钟翠裹。怕下有蛟宫，洞雷惊破。月落潮平，瓜州三两照星火。秋清无梦半夜，一行京口雁，天外吹过。故国青山，神州黑子，望断夷吾江左。苏髯误我。便弥勒留龛，古今谁坐。绝代仙鬟，镜奩装画舸。
前调·图中人競题词，问琴阁独高，依前韵志谢
笔尖活了江心绿，依稀二乔春锁。水亮鱼天，霞红雁路，冷透衣裳云卧。行縢快裹。约榔栗声中，白云穿破。夜鹘呼风，扬州隐隐见灯火。南天从古重镇，酒边歌羖■（左羊右歴），愁梦应过。六代江声，长淮树影，是计如今都左。青山笑我。指劫后焦先，浪淘中坐。老泛花潭，海天凭战舸（羖■（左羊右歴），孝然歌也。见《魏志·管宁传》注。）。
水龙吟·题稼轩词。即用集中登建康赏心亭韵
风吹太古秋声，手扪星斗行天际。荒荒下界，齐州九点，万山如髻。元晦论交，叠山请谥，齐名苏子。有龟堂诗骨，龙川文笔，唾壶响，铁如意。志取长鲸为鲙，问中原、虏尘消未。苍天老矣，赵家宫殿，钱塘王气。小试滁湘，可怜王蔺，谤书忘此。逗丛编夜雨，天惊石破，化黄河泪。
齐天乐·挥扇
凉生几叠湘裙样，春葱动摇朱夏。侧翅鸳鸯，闪花蝴蝶，展出宋时声价。泥金细写。更点笔樱脣，淡描宫画。子夜闻歌，栏干按拍背人打。秋来装入绣套，万千针线眼，曾刺遥夜。无分团圆，不时开阖，红裹泪边罗帊。萧郎醉也。惯撩向风前，聚头低话。玉骨香桃，瘦来无一把。
击梧桐·白露，鹤田韵
朝色将霞，染红未已，天际乌云深浅。渐渐梧桐树，泪痕样、泻出啼珠万点。寒随老至愁多梦怯，身世磨牛转转。白露今朝节，叹物华换了，秋边人远。摇落见江关，漂零岁晚。各各燕山吴苑。七度哀蝉曲，凉叶下，顾影银屏双掩。遥望蒹葭何处，大旗残照，但湿云翠敛。任西风霜花吹到，齐响刀剪。
月中桂·八月十四夜月，介庵韵
又老三年，记中秋未中，酒半伤别。花潭梦冷，是一般归燕，西风如客。小山丛桂发。认不定秦时旧月。休说人间世，青天碧海，呼影醉瑶席。姮娥近应犹昔。问河山镜里，今是何夕。狼星扫未，到八荒无事，乌头先白。露凉知夜久，伴角枕、新添鬓雪。渐渐乌云上，情知雨声催曙色。
桂枝香·桂
西风艳发。记旧日小山，人醉香国。珠子星星碎颗，镀将金液。诗心又领如来境，散天花、额黄千粒。麝尘惊梦，萤霏弄晓，身世非昔。遍宙合烽烟未息。便招隐能歌，何处安宅。夜冷无声露点，画栏微湿。月中渐老山河影，劝吴刚留取秋色。素娥知否，年年花下，也应头白。
瑞鹤仙·开元寺
今城山寺古。正屏风转角，碧岩嵌处。交流会南浦。似苕苕伊阙，洛川门户。禅家掌故，问唐年、伽蓝记否。幸知二佛香龛，宋史盛传甘露。荒坞。乡儒设塾，村妪祈男，白头僧住。秋边画谱。立斜照、郭熙树。记清时吟望，花宫信梵，曾听伤春杜宇。到如今、黄叶西陂，破楼夜雨。（案：唐开元寺在荣县城西南浮图崖下，一名二佛寺。寺楼临清溪，榜书“黄叶西陂”。宋大中祥符四年、天禧二年，荣州开元寺甘露降，见《宋史·五行志》。）
紫玉箫·阶前五色凤仙，落子重生，秋来第一胜事
仙女思凡，秋娘生子，与谁重化香魂。年华转转，似小红犹小，依旧腰身。笑白头客，消受了两世佳人。三生事，似灵不灵，结下情根。相思正自无路，偏命续鸾胶，过夏犹春。秦楼梦好，趁碧天凉月，彩凤归云。问香奁里，曾记否、俊指留痕。韦郎醉，亲挽玉箫，各诉前因。
金缕曲
四壁秋虫叹。似栖栖、衰年才尽，病贫伤晚。伴我愁心无眠夜，思妇劳人合传。又凉雨、声声河满。老去忽忽（枫注：《近》作“匆匆”。）神州路，甚涛头、尚喷鱼龙战。风信黑，海无岸。九霄封事三更半。记归轮、谯楼挂月，御河南转。晓约酒人城西去，石景戒坛僧饭。忽落叶、一身天远。短剑床头苍龙吼，哭荒鸡、小拍秦王犯。天又曙，数声雁。（案：香宋出身贫苦，入仕后清廷已处于风雨飘摇中，辛亥后蜀乱尤亟，山居秋宵凉雨，感怀旧事，故词意悽恻。）
月华清·和休庵中秋见怀韵
丛桂乡心，万松秋色，夜中都到愁眼。来雁传书，路绕云罗三万（逾十日乃达。）。料相看络角明河，定暗恼知心红线。吟卷。正巴山夜雨，丝丝点点。不信钧天梦浅。把大地河山，月宫重换。团扇无情，苦借彦回遮面。木萧萧、九辩空悲，山淡淡、重阳未远。天晚。指芦梢鬓白，不成花片。
宴清都·庞靖侯祠
翠玉封庭藓。山湾抱，古祠来拜英彦。莹然水镜，南州品士，自来冠冕。人心万古思汉。惠陵路应穿望眼。倘大年、长奠三分，降王争到刘禅。如今石溜延秋，晴天幻雨，人醉花院（寺壁名晴雨崖。）。魂兮不沫，云骑白马，宋碑犹见。梁州艳说巾扇。是丞相通家眷晚。共断崖、灵枣相望，英雄泪满。（案：庞统庙当城南晴雨崖。蜀广政十七年，贾全胜过资阳庞侯祠，折枣枝归植崖上，数年成林，遂治茅祠其下。相传若有乘白马呵导来者，香火遂盛。清代建殿宇五间，兼祀李冰。）
陌上花·胭脂花
生来不上樱脣，红过一秋谁管。小朵新抽，长自挂名妆院。血痕点向壶心泪，怎画牡丹千瓣。似南朝废井，景阳钟动，玉人魂断。甚西风，又脸霞吹处，淡白娇黄相半。粉子成丸，圆到香奁空转。绝怜北地青山色，匀上徐娘羞面。媿芳丛、尚点春纤银甲，凤仙成畹。
风入松·雁
一绳拖字叫新霜。风起不成行。楚天长短黄昏雨，甚年年飞泊潇湘。万里悲秋作客，不知何处家乡。七年头白卧秋光。无梦到渔阳。人今那识苏卿苦，盼音书地老天荒。卖却卢龙古塞，怜卿不管兴亡。（案：此词作于戊午年秋。《三国志·魏志·田畴传》：畴曰：“岂可卖卢龙之塞，以易赏禄哉”。当时北洋政府向日本大举外债，有所谓“西原借款”者，丧权尤钜，故云。）
念奴娇·偶检旧籍，得向仙侨海上诗云：“一念家山百感俱，吴江枫落渺愁予。杜根涤器甘穷死，梅福成仙定子虚。大错铸成新造国，余生留读未烧书。乾坤自此多长夜，只梦桑田见海枯。”飞徐鸣悲，然不损沖（枫注：《近》作“翀”字。）天之气。今三年矣，天下事又大变，世乱仍未已也。夜中无寐，用玉田夜渡黄河韵（《历代蜀词全辑》此首题作“念奴娇·用玉田夜渡黄河韵”）
苍龙星没，望神州不见，小栏杆北。似听孤鸿天外语，十六燕云历历。承露铜仙，朝天银烛，驰道如弦直。忍拚孤注，幕巢秋燕如客。岁岁南北烽烟，茂陵归路远，马嘶无迹。宛转古城蒿影下，袅袅白狐人立。空穴来风，漫天作雪，火笑巢中碧。雄鸡尾断，一声天下皆白。（案：向楚诗，一九一三年讨袁失败后避居上海时作。）
庆春泽·九月二日，雨窗思饮，闺人误斟石炭酸，既吸而觉。西医言，死法也，迄无恙。戏纪
香劫回春，罡风渡海，安然中垒余生。苦尽仍甘，思量竟死何名。蓝桥不换神仙骨，笑求浆、微戏云英。惜惺惺、元自多情，偏似无情。平时共命迦陵。怕真埋锸下，苦劝刘伶。噩梦何堪，误书虽适犹惊。菊花留得渊明在，似仓庚、疗妬无灵。乞卿卿、还为髯兮，储就双罂。
西子妆·菊中有名醉西施者，以君特自制曲韵写之
秋软一畦，露融双脸，梦里非花非雾。化身重九作宫妆，苎萝村淡红香堍。娇魂倦舞。请蝶影将它绊住。问东篱、似浣纱人否。芳心如许。前生误。越艳西江，尽送明月去。一枝枝向屧廊空，剩碧尊、晚吟霜树。陶家断句。几曾为吴娘重赋。望江南，怕听潇潇夜雨。
满江红·鸦
风响千翎，噪落照、秋影一团。高城上、晚天初霁，霞色无边。阵阵黄昏投宿处，村村红叶当花看。借米家墨点点诗心，浓淡间。昭阳梦，冷长安。胡笳怨，莽高原。坐太平牛背，吹笛何年。作队成群飞历乱，坏营残堞写荒寒。况夜深归雁语边愁，千万山。
探春·数日下体忽疮，如隄之溃，夜中无寐，噫，甚矣，惫
蛩语供愁，僧规习静，夜长秋味如许。断酒生寒，催租吟近，天又凄凄微雨。灯烬魂先瘦，怎禁得银虯还诉。未知仙蠹余生，古今安置何处。新定巢痕半亩。思种遍菊花，兵又横住。凿穴台佟，休官陶令，老至百端仍误。风定梧桐落，笑病叶、相亲惟汝。太白星高，不知好梦谁做。
高阳台·病夜
檐叶僵秋，缸花翳梦，人言病忌生前（男怕生前，女怕生后，蜀谚也。）。一样西风，偏催蒲柳人间。命穷鬼亦憎同路，奈夕阳、红到中年。负苍天、开遍黄花，妆遍青山（明日九日。）。茂陵岁岁禁秋雨，便斋心强饭，也瘦文园。易脆玻璃，故人多半重泉。情知黄九泥犁狱，胜白头、青是烽烟。叩群仙，还返芝龛，还守桑田。
霜叶飞·九日，清真韵
病如秋草。惊霜信，双溪长梦霞表。去年重九又今朝，为故人心悄。记霹雳千山破晓。腥云三面孤城小。望乱鸦茫茫，醉帽落、西风万感，不禁残照。依旧令节萸香，音书天远，甚日飞雁重到。镜中人老似黄花，碎子山怀抱。唱落叶哀蝉未了。吹笳声谁同调。但暗祝、明年会，尊酒人间，战瘢红少。
庆春泽·休庵审予致疾之由，秘不示人，懼传之徒取谑也，词有佛心，戏和以忏此厄
风语关人，诗心化劫，维摩甘认灾星。小偈吹香，护花字字金铃。鲍家倘唱秋坟句，累故人、怎草新铭。讳风前、脉脉盈盈，春水干卿。李阳秪作冰山倚，算瑶台露气，多谢飞琼。一呷情波，风流险卜它生。客来此后将茶代，任小鬟、声不停筝。笑侬家、真个春禅，身毒曾经（春禅词社去年十二忆故事。）。
水调歌头·生日
天地此秋色，人老菊花风。生前生后无际，何法款鸿濛。半世山河一梦，七载虫沙万劫，寸寸鍊衰翁。海水一泓绿，摇荡酒杯中。荣州郭，今自寿，老为农。万方一概，何必皂帽老辽东。天际云来云去，世上潮生潮落，如剑斩虚空。五十二年事，头上五更钟。
百字令·谢哲生见寿，哲生词有郁峍不平之气，吾谓此梦窗旨也。人率以词求梦窗，惟彊村一著一机，尠无谓之语。梁萧德施云：“事出于沈思，义归乎翰藻。”哲生宜有以契梦窗者
草间偷活，算此心灰尽，历陵枯木。堕地不辰丝样命，一传滑稽谁读。蝜蝂冥顽，琵琶老大，各幻弹棋局。无麟无角，画龙多少蛇足。君有南宋骚心，吴歌昨梦，佼佼争奇服。五百里山青隔县，不断唐衢歌哭。三度蓬莱，千年华表，知我陶家菊。紫裘腰笛，鹤飞愁听仙曲。
风入松·九月十八日（枫注：《近》作“二十八日”。）怀江叔老
病中无客款秋香（枫注：《近》作“春”字。）。花冷古重阳。十年此日桑乾路，纳松风、石景僧庄。小市橐铃声里，一鞭驴背山光。西风如梦海生桑。明月照流黄。白头江令今应健，奈归人、卧老清漳。枕上孤鸿落叶，天边绿树红墙。（案：壬子秋（一九一〇）游石景山，成《游石景山诗（七律）》九首，江叔海同游，有诗，附见本集。）
鹊踏枝·病中戏取园圃间物咏之，此调向推冯正中十四阕，若近若远，合于古谲谏之义，吾意当日必胥有所指拟者。率以空中语当之，则哀乐不生于己，所谓意内而言外者，非矣。吾此作，其细已甚，固不当通识者论定焉。二十阕
叶叶雨声清罩水。只欠荷花，解孕专房子。种在王孙山下地。一锄秋养文君腻。分半栗园收锦里。玉糁香羹，新法传诗味。添得夜堂多少事。老僧拨火寒岩寺。（芋）
又
失笑两头齐似杵。自卖身材，郑重悬高树。摘下横陈应怨汝。分明孤枕无眠处。名像消寒心避暑。粉碧如灰，雅谑寻张祜。印出圆樱红一缕。茶边片片糖霜煮。（冬瓜）
又
开过紫花垂两两。砑色汪汪，黛浅衫儿绛。几日不来身又长。光圆乍剃僧头亮。鱼子剖时摊半掌。俊种如银，素手调新饷。小小阿侯心上痒。彩绳牵出吴牛样。（茄）
又
节节苍藤花数朵。走上茅檐，恣意青黄卧。一队娇雏抬一个。风吹雨打秋痕涴。荒岁全家凭抵饿。土锉潮生，苦费厨娘火。大肚浑如弥勒坐。羞羞碧玉红潮破。（南瓜）
又
网遍临墙新雨后。小树棚边，纂纂蛟蛇纽。一串鱼儿提在手。山童戏唱蔬香候。紫白争花新间旧。络纬为家，入夜凉声久。采撷罗裙兜处皱。秋来直恁蛾眉瘦（方言蛾眉豆。）。（篱豆）
又
红白肌肤区作界。各自生儿，秋露缨缨矮（里人呼苗为缨。）。晚饭乡儒搜故债。侈谈诸葛营中菜。岁到军荒蔬市改。袅袅香肩，担向街头卖（军行迫，遣农夫运物，市中男子绝迹。）。战后无家逃病外。一丛丛当仙芝采。（萝蔔）
又
白似椿花开细朵（吾家椿树三花，若讯其状，见椒花知椿花矣。）。七子攒星，小炷灯头火。集蓼申椒无不可。辛家风味农书课。一点樱桃红欲破。莫劝吴娘，误蘸丹砂颗。嚼处残绒香使唾。吁吁兰气如何过。（海椒）
又
密裹酥胸芳袜紧。似拨剥蕉心，护叶层层尽。花外初胎秋玉褪。水乡生脆鲈鱼信（依《世说》季鹰鲈鱼之思，係菰非莼，菰即茭矣。）。样子偏于鹅卵近。近日裙边，也改纤纤筍。握入柔荑卿细认。一般白腻谁家嫩。（茭筍）
又
品第小名当紫玉。以水为家，生长湖光绿。瘦损鞋尖思艳福。洛灵缠就凌波足。刺手相呼防断镞。试揭罗襦，嫩过杨妃肉。一色船头人出浴。水红绫子新装束。（菱，吴中呼水红菱。）
又
生就相怜谁似汝。褪尽红衣，匀在蜂窠住。蚌里珠胎才擘取。小夫人乳花头露。薄薄生绡春意护。白玉为肌，秋水香时煮。抛去空房知甚处。芳心一点从来苦。（莲子）
又
白玉搔头花一箭。戴上黄昏，拢髻开新瓣。香动帐纹风自颤。一星星事饶它见。小字仁皇将汝唤。此日昭阳，一样于阗远（本西域种。）。玉几金床天又晚。饼师可有宫人怨。（晚香玉）
又
杂锦一丛铺碎彩。甎子安花，五色分无界。借问家乡何处在。新加坡外珊瑚海。性畏秋阴偏喜晒。小妬南强，香逗珠娘戴。细子一苞无蝨大。自家生出心头爱。（杂组花，海西种也，即其色名之。）
又
黄白相攙成画■（左巾右登）。满架牵藤，细朵娟娟影。何福春纤刚晓净。摘来风露和香茗。无分钗梁休怨命。修到仙方，一一清凉性。添上苔钱铺满径。怜卿不疗贫家病。（金银花，许君所谓葱也。）
又
金络一团香梦惹。小小冰莲，满屋吹兰麝。宝袜鬆时妆半卸。枕边钗上闻遥夜。艳福花田专九夏。淡著银纱，水味评茶社。日暮鹧鸪飞去也。凭伊絮起降王话。（茉莉）
又
花下夜骑红尾凤。一滴情根，化作丹山种。蝙蝠飞来将影弄。红鸾命里星儿动。躲过绿天寻旧宠。半脸酥霞，醉欲和它拥。新约额黄秋色重。重重心事秦楼梦（花有黄者。）。（凤尾蕉）
又
虚白堂前香半亩。红过三秋，第一琼娘寿。戏为怕搔偏试手。知它痒得心儿透。合抱依然仙骨瘦。月上如钩，钩动花心否。一笑紫微郎坐久。香山争过黄昏后。（紫薇）
又
谁斛蜂黄星点碎。换了真珠，红撒麻姑米。玛瑙杯中攙酒气。小山丹鼎淮南味。月子弯弯新报喜。一镜朱霞，粒粒烧鱼尾。晕得嫦娥羞脸醉。瑶池好浴桃花水。（红桂）
又
碎碎香瘢茸簇簇。也占花名，红皱珊瑚肉。到眼群雌今粥粥。狸膏便浴头先秃。小玉生来冠似玉。竟体羊脂，配上胭脂绿。栽向庭前知别族。伊家不够兴亡局。（鸡冠花）
又
才咽霜痕先醉了。扮出红儿，强向西风笑。一色败营凉血饱。雁飞时节年年到。叶自如花身是草。冷入蛩边，不久秦宫貌。老去少年终要老。有人早画伤秋藁。（雁来红）
又
每到花时惊瑟瑟。一半丹枫，老却浔阳客。画里鱼标鸥一色。西风作雪无南北。才上河豚芽吐白。雨折霜乾，此是秋魂魄。自古英雄生草泽。寄奴王气新洲碧。（荻花）
念奴娇·送秋
秋光告别，便晓钟交代，一杵新冬。略似阳关三进酒，天涯寒士途穷。萤火长门，蛛丝团扇，三十六离宫。并无余地，一声南雁愁中。白帝归向何方，欲留不得，如梦杳无踪。不信有情天不老，鍊成顽石鸿濛。万念如潮，五更吹角，黄叶下西风。河梁枕上，闻鸡漫蹴司空。
百字令·地震
谁摇大块，忽壁声戛戛，四闻噫气。恍自东来西北去，新鼓洪鑪大鞴。千幻生愁，五行志怪，睛转灵鼇地。令人肉颤，杞忧难怪天坠。万世陵谷谁知，景皇中叶，蜀道长如此（乙未春，己亥冬，各动数十次。）。火在地心成海啸，一例洪荒前事。石缝螀啼，灯头花烬，久病人无寐。记将夜半，冬前十月初四。
四犯剪梅花·立冬
吹老西风，乍开门、又是一番天地。一色同云，换千山秋气。黄花病里。镇长守、药炉风味。宵梦惊回（地震。），岭梅胎玉，嫩红香里。年年是春阳信暖，甚冬心乍抱，雪天霏絮。夜柝空村，奈无衣何计。新霜雁尾。送哀角、八方寒吹，鹬蚌还持，鸡虫未了，岁华如水。
望海潮·题香草簃辛亥书后，淮海韵
无名风浪，全家兵火，滔天四壁横流。千犬吠声，三巴度劫，承平自此长休。身世付扁舟。正小桃迎客，花外天游。梦醒良痴，一肩担尽古今愁。山窗净洗双眸。笑蚕丛地隔，蠹粉香留。高谊太邱。余生上海，凭它天下阳秋。红日射潮头。恐国门东望，人瞰仇犹。藏作名山信史，麋鹿待长洲。（案：辛亥以后周善培避地上海，名所居曰香草簃，时陈散原亦寓居上海。上阙述蒲殿俊军政府兵变，周避难重庆，旋扁舟东下事。）
汉宫春·阶前娟然一蝶，容色相鲜，意其仙也
花底秦宫，向霜中忽现，仙影惺惺。迎风乍苏乍困，如醉如醒。天清海碧，信香魂真化韩凭。梅树下，罗浮俊种，一般蝙蝠成精。莫羡美人长寿，为南朝金粉，曾梦瑶京。凄凉太常旧寺，百样飘零。春华万劫，耐徐娘犹自风情。身世事、哀蝉清怨，岁寒各有平生。
庆清朝·十六子晬日
脈望传家，芻尼报喜，霜天晴转佳晨。零星破物，晬盘罗列红茵。漫学乃翁自苦，命如王霸秪愁人。金银气，左戈右印，年少从军。何事破书到手，又似曾相识，古义今文。鲜卑正语，谁问明月乾前身。尚忆老亲爱我，至今如梦拜荒坟。梅花下，邴原断酒，心上回春。（案：此词一九三七年香宋跋云：“十六子晬日倚声，今又二十年，而吾生行归休矣，十六解读书，所谓从军者，祗堪一噱。）

卷四（全书终）
香宋词卷第四补遗
渡江云·以《香宋词》寄辛子代柬，春柳韵
七年愁里过，春鹒秋蟀，断本付麻沙。紫云前代曲，花露宫莺，星淡玉绳斜。元和奏雅，谱霓裳、早艳王涯（光绪中王幼霞言词最先，薇省同声，袖墨实为之冠，亦如《唐三舍人集》，首数广津也。）。第一才、金风亭长，兰藻世名家（沤尹之才，耻居王后。）。惊笳。江翁狗曲，蜀魄鹃声，趁田哥秧马。闲自笑神仙化蠹，事业涂鸦。如君剑气孤虹白，正丰城、夜卜张华。胸万古，冶亭春梦生花（词人喜读庸杂说部，而校古翻疏，竹垞、迦陵故不然。）。
前调·辛圣传不远五百里省我山中，无以鸣吾喜，即春柳韵联句
画中人似玉，恒河影里，身世悟团沙。（香宋）旭阳山翠重，小阁天中，雨细又风斜。（圣传）三年一聚，有涯生幻作无涯。（香）深夜语、唐安入梦，佳节未还家。（圣）悲笳。江程一路，画本三蛾，半萧萧战马。（香）谁念取芳田众绿，牛背争鸦。（圣）故人汐社知无恙，盼书来旧苑宣华。（香）南望否，灯前醉落檐花。（圣）
前调·送辛子，叠春柳词韵
七天人又别，诗心一路，秋色弔虫沙（去年之战。）。筍将穿翠去，古镇三江，隋塔日西斜。仙山秀立，照铜河、绿到天涯。回望否、题襟夜馆，清过梵王家。金笳。哀弦蜀国，弹铗并州，问高生鞍马（蕴华。）。应写遍风流秦七，流水棲鸦。龙头名士多于鲫，几人吹、玉琯昭华，吟寄我，江城五月梅花。（案：戊午（一九一八）秋，辛圣传到荣县，相约游峨眉，以家人病，住七日而别，途径犍为三江镇、乐山返崇庆。）
前调·答峨眉令，春柳韵
此山仙吏管，葛洪一样，勾漏请丹沙。七年山外路，画角声中，寸寸度褒斜。云涛似海，白茫茫、不见津涯。曾记写、秋边小幅，红叶段侯家（诗人为下吏，红叶似山庄。廿年前赠峨眉令语。）。鸣笳。落照乌尤，借还官官马（陈福五见招。）。偏事阻、纷纭似猬，历乱如鸦。风流地主旌阳裔，坐江亭，夜读南华。
东风袅娜·锦城三月，微风小晴，柳花如雪，二十年前所无也。宋刘俊之献蜀柳，状如丝缕，武帝植之太昌灵和殿，以况张绪风流，则垂柳本蜀产也。物久而失所宗，罔知故乡，不独柳然矣
怪东风无力，总荡愁边。吹作雪，软于棉。一条条、绾定万丝千缕，非花非雾，情海漫漫。绿鸟吴音，黄骢征曲，欲挽生涯难上难。拾翠佳人洗眉黛，一鞭游子怨关山。知有宫莺噪起，衔来忽溜，未央事、密爱轻怜。金堤上，玉台前。春魂一样，离恨千般。薄命三生，碎池萍叶，离魂双醉，秋苑榆钱。年年飘转，便成球成队，风流因果，不算团圆。（案：自此以下十三阕，皆庚申（一九二〇）再至成都花行词社之作。）
念奴娇·重题繙书图
蠹丛仙眷，隔两年不见，别成天地。小册夹乾胡蝶翅，也算梦华身世。露粉香葱，风签乱叶，一卷拈花旨。盘龙镜角，恒河漾漾春水。却喜无恙林逋，神清骨冷，生就梅花壻。酒后颊红留舌剑，欧九剧谈风味。绿绮琴心，青莲巷口，重转华严字。将雏报信，片时书课收起。（案：林山腴时居成都青莲巷。前题《繙书图》，见诗集。）
玉漏迟·梁园春夜
酒醒灯作伴。中年照影，寂然僧馆。四远无声，薄冷自开窗扇。坐久疏疏细雨，觉庭树棲鸦微叹。池气暖。红鱼戏唼，几星花瓣。静中想到洪荒，奈独夜惊心，南朝人换。一缕游丝，挂遍柳梢风颤。暗省愁根似我，不言处、绵绵难断。银漏转。生涯比春还短。（案：一九二〇年应四川省长杨庶堪约至成都，住城西梁园，与宋芸子、邓休庵、林山腴等时为文酒之会。）
满庭芳
风替花愁，春随人老，酒醒中夜思归。故乡吹绿，秧水县门西。似别燕山未久，新亭宴、风景依依。东华梦，香山病酒，崇效牡丹期。玻璃。江上棹，河桥忍别，杨柳千丝。奈不平心事，争近弹棋。细语谁家燕子，江南怨、朱雀斜晖。酴醿（枫注：《近》作“荼蘼”。）雪，佳人为我，低唱缕金衣。
尾犯·梁园送春，梦窗韵
夜雨一声钟，从此问春，如界秦越。客子梁园，绾红心千缬。看镜影、催人更老，唱金衣、无花漫折。似阳关路，马上故人，弹到声声咽。司勲头半白，何事刻意伤别。地北天南，已三年离阔。太平梦、何时重做，雨中愁、丁香半结。共春归去，故里麦秋黄四月。
一枝春·芍药，草窗韵
春在风诗牡丹前，第一珠丛香雨。飞红细数，燕子正无头绪。瑶台夜暖，乍浓染、太真眉妩。真未枉云想衣裳，艳得万花魂聚。前生凤池开处。记翻阶照影，承华金缕。仙根地老，素侣剩寻医谱。将离恨晚，更谁念、汉宫人妬。天万里，空梦丰台，担头腻语。
金缕曲·栏干
一段朱丝格。接回廊、玲珑入画，缃裙同色。夹路高低随水曲，妙自文心偷得。惜界破、苔钱千百。只有相思栏不住，闪罗衣、一半疑城隔。排亚字，眼疏密。碧城十二通仙籍。记前朝、醉看红芍，沈香香国。调寄霓裳风露下，字字春纤亲拍。天万里、双鸳无迹。花影月移依旧照，莽神州、一样心头窄。嗟此地，有南北。
迈陂塘·题骆公骕修撰清猗楼
舍荒陂、此生何著，一楼中有天地。萧然堞影波光外，断烂遗经自理。南郭子。受无限沧桑，老揭清猗字。一奩生翠，看白鹭欹风，紫鳞冲岸，香梦藕花底。飞鸿迹。休问子京诗意。顾痴无复乡里。砚田转转鱼租例，寥落香山生计。门外事。君试问，浙江潮信横流未。千秋万岁，数第一人居，升庵相望，秋色桂湖水。
五福降中天·寿季吾
眼中年少今都老，将杯起为君寿。江渎消凉（君居近江渎池。），汾阳纳祜，炯炯一星南斗。泸川旧友。似满地飞花，一池春皱。廿载桑田，岁寒几个誓相守。芙蓉城里过夏，小凉吹夜雨，香遍红藕。碧玉当家，朱云受学（朱云四十乃力学。），鹤料养饥还够。荣州退叟。笑饭颗山中，笠边人瘦。若访桃源，好花分半亩（君家丹山有桃花村，向觙公为作记。）。
前调·寿尹仲老五十
梦华可记东京录，当年保安同住。赶路通州，浣花别墅，曾醉生朝甲午。秋风路阻。便卅载西风，梦萦秦树。到老谁知，更寻黄蘖苦中苦。横流沧海立足，落红三月晚，君又初度。一卷埋头，万山吹角，白发几回重聚。偏忘寿汝。约城北徐公（霁园。），武侯祠去。浮白山青，寸心持万古。
前调·寿蕴华
如将五十吟诗例，君今十年还欠。平远山光，英华文苑，名字性情都占。桑田万感。付一卷人间流转。嗤传史上生涯，六朝南北在心坎（君治南史甚勤。）。花朝才过一月，少城春未老，初度皇览。竹屋家风，草堂人日，一奏小秦王犯。茶香夜槛。笑古画娱宾（君藏有明人画，吾此行所见第一卷也。），镜边人念。长命双杯，醉霞红照脸。（案：高蕴华，能词。竹屋，宋词人高观国也。）
一箩金·和季吾赋枇杷
解醉西园新摘取。爪渍蜂黄，珠弹将金镀。杏子衫儿兜住否。蜡瘢点面防虫蛀。校书门巷江楼路。冷处先花，额是唐妆古。一样玉堂冠顶误。如今晚翠兰成树。
齐天乐·庚申中秋成都作
江心一枕乌尤雨，中秋去年萧寺。佛火寒星，渔灯古汊，绿透仙陀山水。离堆如此。揽万古江声，三峨云气。似醉金焦，白银盘里一螺翠。潇潇今夜又雨，锦城无月坐，空守双桂。白棓芟刀，红旗露布，妙演咸通年事。年光梦里。盼雁外新装，黄花归骑。放棹嘉州，法铙天半起。
酹月·庚申九月十三，方鹤叟、邓约园、林山公、邓休庵、胡玉叔、龚慧修、唐仲威、龚向农、李季讷招同宋问琴、向觙公，泛舟百花潭，憩二仙庵，归饮唐氏桐花馆。越日，问琴、约园、鹤叟以诗词见寿，遂依西麓此调纪胜，因录质政
浣花秋声，载一潭诗思，碧玉壶中。绿合水天凉一色，泊船仙梵花宫。蠏堠吟香，鸥边泛棹，江阁树葱葱。秦淮缩本，鱼天莲叶西东。佳节又过重阳，明年此会，耆旧可重逢。得意万鸦盘阵黑，乱霞残日城红。大劫昆明，孤生皇览，人老菊花风。一椽归去，月明吹笛青峰。
忆旧游·渔村图
认横滩老树，晒网谁家，人影沙汀。破笠圆于盖，便维舟细竹，载酒双瓶。近邻到即围坐，红蓼富春亭。叹断鳄旋翻，捞虾渐险，举世潮生。西泠。过桥去，问洞口桃花，何计重经。忍数湖天事，尽严陵知旧，无限飘零。上官自写清代，鸥影一帆星。剩小幅风流，江云自白山自青。（案：上官周字文佐号竹庄，清长汀人，布衣，以画知名，作渔村乐图，颇似西泠，在京时胡铁华购得，曾为题诗。）
风入松·草堂留别
江梅新扮小红看。指日趁花还。明知归亦无家住，号司空、且占三官。一担将书作伴，半头向岸牵船。算来冬至去三天。梦里汉嘉山。何年再似今朝醉，望桤林（枫注：《近》作“杯”字。）、不尽凭栏。风雪离人头白，尊前一步阳关。（案：一九二〇年春到成都，岁暮将归荣县，聚饮草堂，留别方鹤斋、宋芸子、邓休庵、林山腴诸人。）
南浦·别江楼送者诸君子
花外小红楼，古今来、堆得离愁多少。唐代辘轳声，吟香地、元九韦皋曾到。枇杷翠晚，玉人魂断生秋草。留与阳关三弄笛，楼下绿波双棹。元戎小队郊坰，置行厨、丛桂香中更好。转柁秀山光，平羌上，换尽年年怀抱。壶天尚早。大旗落日红霞照。燕子生涯如客样，一醉一番人老。
满庭芳·甲子除夕感旧
红烛深宵，青山行客，爆竹催送年华。廿年除夜，风雪到山家。争向堂前问讯，亲欢喜、餐饭先加。喁喁处、香篝翠被，温酒话天涯。西瓜山一角，荒坟冷翠，疏竹啼鸦。到如此烽烟，落日西斜。今又声声腊鼓，除梦里、何处寻他。宫纨在、消魂画扇，金井水荭花。（案：此悼念辜夫人之作。）
声声慢·水烟
金壶翻浪，瑶草炊香，松风涧水声声。小注芳茸，春纤缕缕团成。烟涛化为一气，妙天然水火相生。微倦后，似一瓯花乳，春夜瓶笙。装在闺绣袋，乍琵琶一样，斜抱云屏。玉筯圆齐，小鬟催唤娇鹦。清芬妙于花气，过来风吹出红樱。消魂味，愿供它茶罢酒醒。
满庭芳·叶烟
栀子含苞，蕉心卷节，天然饭后胸宽。但挑容泽，云叶胜油檀。最是新来吕宋，中人产、一顿西餐。乡风古、于阗玉嘴，湘竹碎红斑。微烟。香袅袅，能消国力，酒税同颁。怪塾师云雾，酸味流涎。吸得灰痕似雪，吹箫样、还拗渔竿。君休笑、枝枝破瘴，功退小龙团。
木兰花慢·纸烟
海山瑶草碧，为仙种，唤龙耕。取叶叶相当，雪衣一片，圆裹单层。妆成。玉簪样子，学辛家，整整玉盘盛。点得小红心热，花前顿歇书声。亲擎。香气袭卿卿。一寸逗圆樱。比春葱还瘦，情根节节，香火三生。惺惺。半嘘半吸，论仙才，端合号云英。错认非烟小像，画帘鹅管吹笙。
忆旧游·和觙公公园师弟摄影
旧游如梦里，梦影重重，先后邯郸。省识前清味，怪飞鸿印雪，大氐东川。秀才半出巴县，薪火一灯传。自夜色神州，乡音战鼓，两鬓潘安。公园。众星聚，又镜底沧桑，重换朱颜。老了儒酸命，便文翁身价，怎抵材官。道将近纂新志，春柳玉门关。算水驿山程，梅花送客千万山。（案：向仙乔与原川南经纬学堂学生郭季吾、宋师度等合影于成都少城公园並寄来《忆旧游》词，和之。）
满庭芳·得哲生欧洲来书
骡市花西，鱼书天外，书生婉婉离忧。倚天长剑，伸足踏全球。一笑胸无博望，杯中泻，海绿眉头。佉庐字，伦敦夜展，星火九层楼。扁舟。寻旧约，青山雁尾，归梦荣州。念伊人同宿，何日乌尤。听得咸通战否，酋龙去，铜鼓声愁。思君处，凉蛩一穗，黄叶汉宫秋。（案：哲生，李思纯字。时在法国巴黎留学。）
齐天乐·辜懒云竹西精舍。“竹西佳处”，白石《扬州慢》句也
十年三换蓬莱绿，依然此翁无恙。翠羽巢烟，红蝉蜕叶，劫外箨龙新长。仙方定讲。近八十流光，生儿珠样。倘传高人，只除倪瓒世无两。图中名士若鲫，数竿茅屋影，天色还亮。五砚风香，小栏花笑，胜我无家安往。山门自榜。问水调扬州，月明谁唱。钓定幽篁，百年清露响。
齐天乐·清明，寄山腴、觙公
送君小幅荣州画，山城百花春雨。北郭人归，东方日出，格磔渚头沙路。鱼陂四五。渐远渐无人，豁开平楚。一坝晴蛙，宅边倪瓒数株树。山从西角落下（枫注：《近》作“霞”字。），翠尖尖似笔，天半撑住。倒影于溪，各家之竹，水碓绿荫人语。思君路阻。奈小店依稀，草堂佳处。又过清明，乱山啼杜宇。（案：从荣县北城到宋坝祖宅，进至翠笔峰、洛阳溪，沿途景物，颇似成都草堂。）
附金缕曲·成都春尽寄怀荣州向楚（录自《近》。）
燕子生涯苦。斗春风、杨花如雪，送春无语。碧玉年华初长大，人比柳家还妒。怎不分、小星三五。见说黄杨须厄闰，撩渠侬、定恼羞成怒。听杜宇，劝归去。烽烟早断荣州路。莽蜀南、大好青山，今谁作主。鸿雁信从天上过，为问先生安否。应胜在、郑公乡住。玉貌围城才几日，看花卿、又换新乐部。九州铁，总成错。
忆旧游·除夕，赠张夫人
记丁年守岁，子夜同心，人在云安。向夕沙滩下，听千峰爆竹，泪数乡园。素裙半榻同梦，江雨彻宵寒。笑汉腊催程，巴船送影，悔嫁朝官。桑田。幸留命，又四远鸡声，今夜今年。滚滚新潮大，望神州何地，横界阑干。夜堂对酒闲话，儿女集灯前。便咫尺天涯，归帆上峡山外山。（案：此一九二七年冬，会意光绪丁未（一九〇七）守岁云阳江上之作。）
满庭芳·冬夜
茅屋霜团，管城春满，夜雪初霁房栊。峭寒人寂，灯影坐衰翁。倦倚红泥小火，无衣者，怎过深冬。乌啼悄，更阑梦远，天上景阳钟。花骢。趋曙雪，鸡鸣紫陌，晓闢铜龙。正玉梅三九，琼海香红。谁分桑田送老，梦华录，空忆京东。宣皇句，亭前垂柳，珍重待春风（宣皇句，句九言，言九画。）。
如此江山·传度大师新构一楼，榜曰：如此江山，即赋此调为贺
天开图画乌尤寺，江心一螺孤峭。方外疏钟，秦时片月，万绿孕兹瑶岛。峨嵋翠扫。趁玉宇初揩，铜河先照。如此江山，海天秋色一长啸。高僧提举一切，旷怡亭故址，阑槛新造。春水鱼天，洞庭龙穴，豁出雷塠杭道。香台缥缈（枫注：《近》作“渺”字。）。待日落将西，幽篁更妙。如此江山，一楼天下好。
渡江云·答榆生
相思黄浦信，早秋片叶，意外转山家。旧吟春未损，又报东风，点缀柳条斜。声声布穀，唤过客都在天涯。归去兮，北窗陶令，梦断武陵花。吹笳。三官堂下（石遗居福州三官堂。），五老峰前（散原居庐山。），苦西来铜马，忻又闻飞鸿突然阿雪，宿鹭团沙。如君剑气孤虹白，望斗牛谁是张华。天万里、鱼书更达三巴。（案：辛未（一九三一）秋得龙榆生春柳词，作此答之。）
百字令·石缸
石函双斛，就偷他一片，碧天无迹。巧匠琢成山骨瘦，恰好紫藤安置。小泡浮花，四围生藓，渐染沙虫腻。么鬟亲舀，井华亲汲亲洗。一寸二寸之鱼，于中唼唼，便沧溟万里。静极夜凉秋更远，收得恒星在底。半载渝州，一沤书屋，笑我江湖气。将归何事，断瓢思注春水。（案：此咏家中庭际石缸，时居重庆慈香阁。）
齐天乐·留别（枫注：《近》题作“留别渝中知旧”。）
夕阳红是愁来路，依稀数峰青峭。个是荣州，算来公井（枫注：《近》此句后有注：“车路通井后，还家仅一日余矣”。），陌上萋萋春草。清明近了。正秧马田荒，杜鹃山笑。相对阳关，一回离别一回老。霓裳中序第一，故人清唱里，何限怀抱（枫注：《近》此句后有注：“唱和成帙”。）。红雨沾衣，白头扶杖，还想花崖重到。河清尚早。问来日晴明，几人知道。归去来兮，送行诗定好。（案：一九三六年秋至重庆，住慈香阁半年，曾游花崖寺南山，翌年春，将返荣县，作此留别东川书院时门人向楚、李伯恺、陶闿等。）
金缕曲·惜别
湿了春归路。正凄凄、牛毛细雨，草生南浦。白日当天三月半，偏又阴晴无据。望自井、重重烟树。半载慈香将进酒，算余生、第一开心处。杨柳岸，唱金缕。诸公侭作诗人主。奈荒年、边声隐隐，晓风如诉。眼中之人吾老矣，苦为向平留住。到今朝、子规催去。此去荣州书伴我，梦醒时、故旧如相语。萧瑟极，庾开府。
又
湿了春归路。甚今番、青青杨柳，渭城朝雨。不尽阳关三叠唱，三月月圆三五。未分手、便思重聚。知有前期那忍说，请青山、拦着斜阳暮。君信否，梦中语。车声碾出鹰关去。到荣昌、行程一半，小餐留住。回望酒旗风絮影，知道故人何许。况乡关、半年如雾。是事口中衔石阙，莽神州、老泪无流处。千万绪，别君苦。
台城路·和山公见慰
余生真谶台城梦，风前纸鸢无路。共命分飞，同心解结，有泪不知流处。衰年病苦。算别不多时，一般黄土。讬命他人，新人未熟故人去。词仙似谈法要，白头相慰藉，空相留住。镜影将花，琴心应节，换了张先词谱。霜柑阁主。侭花会娱春，草堂联句，寿到梅边，有情天万古。（案：香宋续娶张夫人妙祥，卒于癸未（一九四三）仲冬。）
忆旧游·题灵谷从游图
记凌虚访戴（航空至蜀。），冒险游峨，招我荣州。翊日山堂会，共禅居素酌，夜火乌尤。醉中禁说愁字，思榜石遗楼。自战伐频年，华严半岭，影事全休。悠悠。剩诸彦，问燕子桥边，人唱渔讴。莽莽乾坤大，秪韩门师弟，犹认从游。数花旧指梅树，潮打秣陵舟。叹点笔图中，山围故国天地秋（前半指石遗与不佞游峨眉。过片后，居童藻孙所撰图记。）。（案：陈石遗尝偕黄荫亭、童藻孙同游灵谷寺，制为一图。越十年，因童之请，赋此词。）

清波引·烧茄（以下录自《历代蜀词全辑》）
紫腴乡圃。仗纤手、竹篮摘取。是昆仑脯。落苏得名古。叶叶绣荷裹，味在松毛烘处。恍拟烧荀（枫注：疑当为筍字。）春兰，坐香积、饱禅箸。诗人肺腑。合贫薄、填此风露。懒残知否。胜糠火煨芋。晴天破鱼子，种自新罗收贮。一笑山叶宵红，更餐番薯。
东风第一枝·山公梅信
十斛松风，小春梅月，数椒红萼新吐。雁传一阙清歌，人坐万山寒雨。暗香疏影，早妆就、林家新妇。问几生、修到仙香，簪到繙书人否。清梦入、石湖烟浦。香雪海、是侬吟处。夜寒皴玉谁温，照得月明万古。苍苔白鹤，漫惊起伤春情绪。愿种遍、石室青城，头白待君为主。
疏影·镜情
圆冰抱月。问是它是我，心事难说。莫道无双，香玉分明，端相妙影如活。新妆事事窥侬样，向鬓角、秋波斜瞥。笑夜来、百种春情，都怕与卿相涉。明是空花一片，画中画不出，如此清绝。一意争妍，错唤真真，两个桃根桃叶。屏纱隔处梨花软，（穿衣镜。）想浴后、微遮裙褶。待普天、倩女离魂，（伍博士藏影。）放出寸光全摄。
石湖仙·和青城室主见寿
凉云飞雁。望松际图书，人远天远。彭泽认前身，只荒田、同无下噀。黄花秋雨，问此后、岁寒谁管。仙琯。枉人琅、响遏天半。嗟公近年亦老，付今生、虞初小传。黛黛花香，赖有翻书人面。鬓丝禅榻，药炉经卷。岁华如箭。香火伴。青城早筑仙馆。
蝶恋花·因余幅凑此数语
醉记图书秋一府。今也梅花，红到相思处。花外遥知林子羽。小吟八十松风路。宋玉风流诗界主。闻说诛茅，别了鱼陂住。人影春灯来复去。岁寒且话城西雨。
千秋岁·贺玉津阁病起。玉津别有词来也，此复矣。附记。
百花香里。偏把偏罢疾。禹踦步，汤■（外疒内扁）体。花潭偏有约，花市偏难醉。天倪阁，梧桐一半留生意。花外灵药健，枯禅起。花风几番信，花社千秋岁。偏提挂，花朝一话维摩趣。
百字令·竹垞韵
故人知否，检前生卷子，花朝南泊。万种相思千种梦，心事微波难讬。白石箫声，绿珠眉样，镜底翻书乐。去年今日，海棠红自开落。谁忆浩劫如斯，桑田留命，还对松风酌。我更无锥能卓地，醉拟借天为幕。一局康猧，半生尘蠹，生计云归壑。几时重聚，山头夜夜吹角。
满庭芳·清明
春老鹃声，秧开雀口，百花红过山城。香街十字，邻女卖朱樱。一色东风柳线，韩翃句、适到清明。无憀甚，莺飞草长，云白万山青。春耕。齐绿野，经年一梦，锦水交兵。剩千家野哭，无定河腥。又是棠梨社酒，连宵雨、人望天晴。羲皇世，三间小塾，榕径读书声。
扫地花·送春，用梦窗古江村韵
紫鹃唤客，道烂锦年光，夜归瑶岛。素缘未了。似阳关送别，马嘶芳草。梦里天涯路，比山中更小。翠云窈。问昔日万花，今为谁好。门净风自扫。且料理吟身，寺钟催小。锦江■棹。念桥通万里，故人书少。作客家山，过活依然皂帽。诉圆照。几时春、太平同到。

