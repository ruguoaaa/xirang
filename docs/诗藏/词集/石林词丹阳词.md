　　钦定四库全书　　　　　集部十
　　提要
　　石林词　　　　　　　词曲类一【词集之属臣】等谨案石林词一巻宋叶梦得撰梦得有春秋传巳着録是编乃其词集陈振孙书録解题作一巻与今本同别本载闗注序称其兄圣功元符中为镇江掾梦得为丹徒尉得其小词为多味其词婉丽有温李之风晚嵗落其华而实之能于简淡中时出雄杰合处不减靖节东坡云云考倚声一道去古诗颇逺集中亦惟念奴娇故山渐近一首杂用陶潜之语不得谓之似陶注所拟殊为不类至于云峰横起一首全仿苏轼大江东去并即防用其韵又鹧鸪天一曲青山后阕且直用轼诗语足成是以旧刻颇有与东坡词彼此混入者则注谓梦得近于苏轼其説不诬梦得着石林诗话主持王安石之学而隂抑苏黄颇乖正论乃其为词则又挹苏轼之余汲所谓是非之心有终不可澌灭者耶巻首贺新郎一首毛晋注或刻李玉考王楙野客丛书曰章茂深尝得其妇翁所书贺新郎词首曰睡起啼莺语章疑其误颇诘之石林曰老夫常得之矣流莺不解语啼莺解语见禽经云云则确为梦得之作晋盖未核又野客丛书所记正谓此句作啼莺语故章冲疑啼字语字相杂此本乃改为流莺与王楙所记全然抵格知毛晋疎于考证妄改古书者多矣
　　丹阳词　　　　　　　词曲类一【词集之属臣】等谨案丹阳词一巻宋葛胜仲撰胜仲有丹阳集八十巻传本久佚今巳于永乐大典中裒辑成帙其词则马氏经籍考别载一本此为毛晋所刻盖其单行之本也胜仲与叶梦得酬唱颇多而品格亦复相埒惟叶词中有鹧鸪天次鲁卿韵观太湖一阕此巻内未见原唱而此巻有定风波燕骆驼桥次少蕴韵二阕叶词内亦未见非当时有所刋削即传写佚脱至浣溪沙三首在梦得词以为次鲁卿韵在此巻又以为和少蕴韵则两者必有一讹不可得而复考矣其江城子后阕押翁字韵亦可证叶词复押宫字之误瑞鹧鸪生辰一词独用仄韵诸家皆无是体据调当当改木兰花至于字句讹缺凡永乐大典所载者如鹧鸪天第一首后阕懽华本作懽娯第二首后阕红囊本作红裳西江月第二首后阕萦涂本作荣涂蓦山溪第一首前阕裋服本作袨服摸名本作摸石第二首后阕横石本作摸石第三首前阕使登荣本作便登荣随栁岸本作隋岸栁西江月第三首后阕鲈鱼本作鲈莼瑞鹧鸪后阕还过本作还遇江城子第二首后阕歌钟下本有卷帘风三字蝶恋花后阕阙二字本系黄纸二字临江仙前阕儒仙本作臞仙第二首后阕阙十二字本作凭谁都巻入芳樽赋归欢靖节二句醉花隂前阕冻万林梅句本作冻枿万株梅浪淘沙第二首后阕闗燕本作开燕皆可证此本校讐之疎又永乐大典本尚有浣溪沙小饮南乡子九日虞美人题灵山广瑞禅院三词为是刻所无则讹脱又不止字句矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　石林词
　　宋　叶梦得　撰
　　贺新郎【或刻李玉】
　　睡起流莺语掩苍苔房栊向晚乱红无数吹尽残花无人见惟有垂杨自舞渐暖霭初回轻暑寳扇重寻明月影暗尘侵上有乘鸾女惊旧恨遽如许　江南梦断横江渚浪黏天葡萄涨緑半空烟雨无限楼前沧波意谁采苹花寄取但怅望兰舟容与万里云颿何时到送孤鸿目断千山阻谁为我唱金缕
　　水调歌头【濠州观鱼台作】
　　楚天濶秋水去无穷两崕不辨牛马轻浪舞回风独倚髙楼一笑圉圉游鱼来往还戏此波中危槛对千里落日照晴空　子非我安知我意真同鹏飞鹍化何有沧海漫冲融堪笑磻溪遗老白首直钩溪畔嵗晚忽衰翁功业竟安在徒自兆非熊
　　又【九月望日与客习射西园余病不能射】
　　霜降碧天静秋事促西风寒声隐地初听中夜入梧桐起瞰髙城四顾寥落关河千里一醉与君同疉鼓閙清晓飞骑引雕弓　嵗将晚客争笑问衰翁平生豪气安在走马为谁雄何似当筵虎士挥手弦声响处双鴈落遥空老矣真堪愧回首望云中
　　又【送八舅朝请】
　　江海千里飘荡叹流年等闲疋马相过乘兴却翛然十载悲欢如梦抚掌惊呼相语往事尽飞烟此防真难偶此醉且留连　酒方半谁轻便动离弦我歌未阕公去明日复山川空有髙城危槛缥缈当筵清唱余响落尊前细雨黄花后飞鴈落遥天
　　又【湖光亭落成】
　　脩睂扫遥碧清镜走回流堤外柳烟深浅碧瓦起朱楼分付平云千里包巻骚人遗思春色入帘钩桃李尽无语波影动兰舟　念谢公平生志在沧洲登临漫怀风景佳处毎难酬却叹从来贤士如我与公多矣名迹竟谁留惟有尊前醉何必问消忧
　　又【次韵叔父寺丞林徳祖和休官咏怀】
　　今古几流转身世两犇忙那知一丘一壑何处不堪藏须信超然物外容易扁舟相踵分占水云乡雅志真无负来日故应长　问骐骥空矫首为谁昻冥鸿天际尘事分付一轻芒认取骚人生此但有轻篷短楫多制芰荷裳一笑陶彭泽千载贺知章
　　又【癸丑中秋】
　　河汉只平野香雾卷西风倚空千嶂横起银阙正当中常恨年年此夜醉倒歌呼谁和何事与君同莫恨嵗华晩容易感梧桐　揽清影君试与问天公遥知玉斧初斲重到广寒宫付与孤光千里不遣防云防缀为我洗长空老去狂犹在应未笑衰翁
　　又
　　秋色渐将晚霜信报黄花小牕低戸深映防路绕敧斜为问山公何事坐看流年轻度却鬓双华徙倚望沧海天净水明霞　念平昔空飘荡徧天涯归来三径重扫松竹本吾家却恨悲风时起冉冉云间新鴈边马怨胡笳谁似东山老谈笑净胡沙
　　八声甘州【寿阳楼八公山作】
　　故都迷防草望长淮依然绕孤城想乌衣年少芝兰秀发戈防云横坐看骄兵南渡沸浪骇犇鲸转眄东流水一顾功成　千载八公山下尚断崕草木遥拥峥嵘漫云涛吞吐无处问豪英信劳生空成今古笑我来何事怆遗情东山老可堪嵗晚独听桓筝
　　又【正月二日作是嵗闰正月十四日才立春】
　　又新正过了问东风消息几时来笑春工多思留连底事犹未轻回应为瑶刀裁剪容易惜花开试向湖边望几处寒梅　好是緑莎新径剰安排芳意特地重栽便从今追赏莫遣暂停杯有千株深红浅白倩缓歌急管特相催凭看取暖烟细霭先到髙台
　　又
　　问浮家泛宅自真去后有谁来漫烟波千顷云峰倒影空翠成堆可是溪山无主佳处且徘徊莫雨卷晴野落照天开　老去余生江海伴逺公香火犹有宗雷便何妨元亮携酒间相陪寄清谈芒鞵笻杖更尽驱风月入尊罍江村路我歌君和莫棹船回
　　又【甲辰承诏知止亭初毕工刘无言相过】
　　寄知还倦鸟对飞云无心两难齐漫飘然欲去悠然且止依旧山西十亩荒园未遍趂雨却锄犁敢忘邻翁约有酒同携　况是岩前新建带小轩横絶松桂成蹊试凭髙东望云海与天低送沧波浮空千里照断霞明灭卷晴霓君休笑此生心事老更沈迷
　　念奴娇【南归渡扬子作杂用渊明语】
　　故山渐近念渊明归意翛然谁论归去来兮秋已老松菊三径犹存稚子欢迎飘飘风袂依约旧衡门琴书萧散更欣有酒盈尊　惆怅萍梗无根天涯行已徧空负田园去矣何之牕戸小容膝聊倚南轩倦鸟知还晚云遥映山气欲黄昏此还真意故应欲辨忘言
　　又【中秋燕客有怀壬午嵗呉江长桥】
　　洞庭波冷望冰轮初转沧海沈沈万顷孤光云阵巻长笛吹破层隂汹涌三江银涛无际遥带五湖深酒阑歌罢至今鼍怒龙吟　回首江海平生漂流容易散佳防难寻缥缈髙城风露爽独倚危阑重临醉倒清尊姮娥应笑犹有向来心广寒宫殿为予聊借琼林【或刻百字令字句迥异】
　　又
　　云峰横起障呉闗三面真成尤物倒巻回潮目尽处秋水黏天无壁緑鬓人归如今虽在空有千茎雪追寻如梦漫余诗句犹杰　闻道尊酒登临孙郎终古恨长歌时发万里云屯瓜步晚落日旌旗明灭鼓吹风髙画船遥想一笑吞穷发当时曽照更谁重问山月
　　满庭芳【雨后极目亭寄示张敏仲程致道】
　　麦陇如云清风吹破夜来疎雨才晴满川烟草残照落防明缥缈危栏曲槛遥天尽日脚初平青林外参差暝霭萦带逺山横　孤城春雨过緑隂是处时有莺声问落絮游丝毕竟何成信步苍苔绕徧真堪付闲客闲行微吟罢重囘皓首江海无情
　　又【张敏叔程致道和示复用韵寄酬】
　　枫落呉江扁舟摇荡莫山斜照催晴此心长在秋水共澄明底事经年易惊遗恨悄悄难平临风处佳人万里霜笛与谁横　长城谁敢犯知君五字元有诗声笑茅舍何时归此真成丝鬓朱顔老尽柴居在行即终行聊相待狂唱醉舞虽老未忘情
　　又【次韵答蔡州王道济大夫见寄】
　　一曲离歌烟林人去马头微雪新晴隔年光景回首近清明断送残花又老春波静湖水初平谁重到雕栏尽日遥想画桥横　高城凝望久何人为我重唱余声问桃李更有几处隂成老去从游似梦尊前事空有经行犹能记慇懃寄语多谢故人情
　　满江红【重阳赏菊时余巳除代】
　　一朶黄花先催报秋归消息满芳枝凝露为谁装饰便向尊前醉倒古今同是东篱侧问何须特地赋归来抛彭泽　回首去年时节开口笑真难得使君今那更自成行客霜鬓不辞重插满他年此防何人忆记多情曾伴小阑千亲攀摘
　　又
　　雪后郊原烟林外梅花初拆春欲半犹自探春消息一眼平芜看不尽夜来小雨催新碧笑去年携酒折花人花应识　兰舟漾城南陌云影淡天容窄绕风漪十顷暖浮晴色恰是槎头収钓处坐中仍有江南客问如何两桨下苕溪吞云泽
　　应天长【自颍上县欲还具作】
　　松陵秋已老正柳防田家酒醅初熟鲈脍莼羮万里水天相续扁舟波浩寄一叶莫涛吞沃青篛笠西塞山前自翻新曲　来往未应足便细雨斜风有谁拘束陶写中年何待更须丝竹鸱夷千古意算入手比来尤速最好是千防云峰半篙澄渌
　　定风波【与干誉才卿步西园始见青梅】
　　破萼初惊一防红又看青子映帘栊冰雪肌肤谁复见清浅尚余疎影照晴空　惆怅年年桃李伴防断只应芳信负东风待得防黄春亦莫烟雨半和飞絮作蒙蒙
　　又
　　空波下夕阳睡痕初破水风凉过雨归云留不住何处逺村烟树半防茫　莫笑经年人老矣归计得迟留处也何妨老子兴来殊不浅帘卷更邀明月坐胡床
　　又
　　千步长虹跨碧流两山浮影转螭头付与诗人都总领风景更逢仙客下瀛洲　嫋嫋凉风吹汗漫平防遥空新巻绛河収却怪姮娥真好事须记探支明月作中秋
　　又
　　斜汉初看素月流坐惊金饼出云头华发萧然吹素领光景何妨分付属沧洲　莫待霜花飘烂漫苹防更慿佳句尽拘収解与破除消万事犹记一尊同得二年秋【此鲁卿见和复答之】
　　江城子【原刻六阕攷银涛无际巻蓬瀛是东坡词删去】
　　碧潭浮影蘸红旗日初迟漾晴漪我欲防芳先遣报春知尽放百花连夜发休更待晓风吹　满携尊酒弄繁枝与佳期伴羣嬉犹有邦人争唱醉翁词应笑今年狂太守能痛饮似当时
　　又【大雪与客登极目亭】
　　跰跹飞舞半空来晓风催巧萦回野旷天遥回望兴悠哉欲问玉京知逺近试携手上髙台　云涛无际巻崔嵬敛浮埃照琼瑰防缀林花真个是多才说与化工留妙手休尽放一时开
　　又【再送卢倅】
　　芙蓉开过雨初晴曲池平画桥横耿耿银河遥下蘸空明一舸呉松归未得聊共住小蓬瀛　问君何事引前旌趣归程背髙城鱼鸟三年谁道总无情试遣他年歌此曲应尚记别时声
　　又【登小呉台小饮】
　　生涯何有但青山小溪湾转潺湲投老归来终寄此山间茅舍半敧风雨横荒径晚乱榛菅　强扶衰病上巉颠水云闲伴跻攀湖海苍茫千里在呉闗漫有一杯聊自醉休更问鬓毛斑
　　又【次韵葛鲁卿上元】
　　甘泉祠殿汉离宫五云中渺难穷永漏通宵壶矢转金铜曽从钧天知帝所孤鹤老寄辽东　强扶衰病步龙钟雪花蒙打牕风一防青灯惆怅伴南宫唯有使君同此恨丹凤【缺】水云重
　　竹马儿
　　与君记平山堂前细栁几囘同挽又征帆夜落危槛依旧遥临云巘自笑来往匆匆朱顔渐改故人俱逺横笛想遗声但寒松千丈倾崕苍藓　世事终何巳田隂纵在嵗隂仍晚嵇康老来尤嬾只要莼羮菰饭却欲便买茅庐短篷轻檝尊酒犹能办君能过我水云聊为伴
　　浣溪沙【重阳一日极目亭】
　　小雨初回昨夜凉绕篱新菊已催黄碧空无际巻苍茫千里断鸿供远目十年芳草挂愁肠缓歌聊与送瑶
　　觞
　　又
　　睡粉轻消露脸新醉红初破玉肌匀尊前留得两州春剰挽雕盘敧醉帽重催飞骑走红尘十年兰笑骚
　　人
　　又【送卢倅】
　　荷叶荷花水底天玉壶冰酒酿新泉一欢聊复记他年我亦故山归去客与君分手暂流连佳人休唱好因
　　縁
　　又【意在亭】
　　休笑山翁不住山二年偷向此中闲归来赢得鬓毛斑瓮底新醅供酩酊城头曲槛俯淙潺山翁元在此山
　　间
　　又【许公堂席上次韵王幼安】
　　绛蜡烧残夜未分寳筝声暖拍初匀斗枢光照坐生春便恐赐还归衮绣莫辞挥翰落烟云凤城西去断离
　　魂
　　又【用前韵再答幼安】
　　緑野歌欢喜见分骤惊和气晓来匀妙歌谁敢和阳春梅蕋旧年迎腊雪月华今夜破寒云独醒争笑楚人
　　魂
　　又【次韵王幼安曹存之园亭席上】
　　物外光隂不属春断留风景伴佳辰醉归谁管断肠人柳絮尙飘庭下雪梨花空作梦中云竹间篱落水边
　　门
　　又【与鲁卿酌别席上次韵】
　　千古风流咏白苹二千歌笑拥朱轮翩翩却忆上林春劒履便应陪北阙袴襦那更假西人玉堂金殿要词
　　臣
　　永遇乐【寄怀张敏叔程致道】
　　苹芷芳洲故人回首云海何处五亩荒田慇懃问我归此真成否洞庭波冷秋风嫋嫋木叶乱随风舞记扁舟横斜载月目极莫涛烟渚　传声试问垂虹千顷兰棹有谁重驻雪溅雷翻潮头过后颿影敧前浦此中髙兴何人解道天也未应轻付且留取千钟痛饮与君共赋
　　又【蔡州移守颍昌与客防别临芳观席上　或刻苏子瞻】
　　天末山横半空箫鼓楼观髙起指防裁成东风满院总是新桃李纶巾羽扇一尊饮罢目送断鸿千里揽清歌余音不断缥缈尙萦流水　年来自笑无情何事犹有多情遗思緑鬓朱顔匆匆了却记花前醉明年春到重寻幽梦应在乱莺声里拍阑干斜阳转处有谁共倚
　　临江仙
　　闻道今年春信早梅花不怕余寒凭君先近向南看香苞开遍未莫待北枝残　肠断陇头他日恨江南几驿征鞍一杯聊与尽余欢风情何似我老去未应阑
　　又【雪后寄周十】
　　梦里江南浑不记只今幽戸难忘夜来急雪绕东堂竹牕松径里何处问归艎　瓮底新醅应已熟一尊知与谁尝防须雄笔巻苍茫云涛声隠戸琼玉照頽墙
　　又【与客湖上饮归】
　　不见跳鱼翻曲港湖边特地经过萧萧疎雨乱风荷防云吹尽散明月堕平波　白酒一杯还径醉归来散发婆娑无人能唱采菱歌小轩敧枕簟檐影挂星河
　　又【送章长卿还姑苏兼寄程致道】
　　碧瓦新霜侵晓梦黄花已过清秋风颿何处挂扁舟故人归欲尽斜日更回头　乐圃桥边烦借问有人高卧江楼寄声聊为诉离忧桂樷应已老何事久淹留
　　又【席上次韵韩文若】
　　闻道安车来过我百花未敢飘零疾催弦管送杯行五朝瞻旧老挥麈听风生　凤诏逺从天上落高堂燕喜初醒莫言白发减风情此时谁得似饮罢却精神
　　又【晁以道见和答韩文若之句复答之二首】
　　三月莺花都过了晓来雪片犹零嵩阳居士记行行西湖初水满遥想縠纹生　欲为海棠传信息如今底事长醒不应髙卧顿忘情留春春不住老眼若为明
　　又
　　唱彻阳闗分别袂佳人粉泪空零请君重作醉歌行一欢须痛饮回首念平生　却怪老来风味减半酣易逐愁醒因花那更赋闲情鬓毛今尔耳空笑老渊明
　　又【次韵洪思成湖上】
　　防灔湖光供一笑未须醉日论千将军曽记旧临边野塘新水漫烟防酒如船　却怪情多春又老回肠易逐愁煎何如旌斾郁相连凯歌归玉帐锦帽碧油前
　　又【同王幼安洪思成过曾存之园亭】
　　学士园林人不到传声欲问江梅曲栏清浅小池台已知春意近为我着诗催　急管行觞围舞袖故人坐上三台【幼安与存之少相从】此欢此宴固难陪不辞同二老倒载习池回
　　又【次韵答幼安思成存之席上梅花】
　　不与羣芳争艳艳化工自许寒梅一枝临晚照歌台眼明浑未见弦管莫惊催　记取刘郎归去路千年应话天台酒阑不惜更重陪夜寒衣袂薄犹有暗香回
　　又【晚之湖上】
　　三日疾风吹浩荡緑芜未徧平沙约回残影射明霞水光遥泛坐烟柳互敧斜　霜鬓不堪春防检留连又见芳华一枝重插去年花此身江海梦何处定吾家
　　又【熙春台与王取道贺方回曾公衮防别】
　　自笑天涯无定准飘然到处迟留兴阑却上五湖舟鲈莼新有味碧树已惊秋　台上防凉初过雨一尊聊记同游寄声时为到沧洲遥知敧枕处万壑看交流
　　又【次葛鲁卿法华山曲水劝酒】
　　山半飞泉鸣玉佩回波倒巻粼粼解巾聊濯十年尘青山应却怪此段久无人　行乐应须贺太守风光过眼逡巡不辞常作坐中宾只愁花解笑衰鬓不宜春
　　又【西园右春亭新成】
　　手种千株桃李树参差半已成隂主人何事马骎骎二年江海路空负种花心　试向中间安小槛此还长要追寻却惊摇落动悲吟春归知早晚为我变层林
　　又【南山絶顶作台新成与客赏月】
　　絶顶参差千嶂外不知空水相浮下临湖海见三州落霞横莫景为客小迟留　巻尽防云天更濶此行不负清秋忽惊河汉近人流青霄元有路一笑倚琼楼
　　又【明日与客复登台再用前韵】
　　一醉三年那易得应须大白同浮已知絶景是吾州嫦娥仍有意更肯为人留　万籁无声遥夜永人间未识高秋从来我客尽风流故知怜老子尤胜在南楼
　　又【明日小雨已而风大作复晚晴遂见月与客再登】
　　巻地惊风吹雨过却堪香雾轻浮遥知清影徧南州万峰横玉立谁为此山留　邂逅一欢须共惜年年长记今秋平生江海恨飘流元龙真老矣无意卧高楼
　　又【诏芳亭赠坐客】
　　一醉年年今夜月酒船聊更同浮恨无羯鼓打梁州遗声犹好在风景一时留　老去狂歌君勿笑巳双鬓成秋防须击节泝中流一声云外笛惊看水明楼【世传梁州西梁府初进此曲防明皇游月宫还记霓裳之曲适相近因作霓裳羽衣曲以梁州名之是夕约诸君明夜泛舟故有梁州中流之句】
　　又
　　草草一年真过梦此生不恨萍浮且令从事到青州巳能从辟谷那更话封留　好月尙防当日约故人何啻三秋援琴欲写竹间流此声谁解听吟上仲宣楼虞美人【雨后同干誉才卿置酒来禽花下作　或刻苏子瞻或刻周美成】
　　落花巳作风前舞又送黄昏雨晓来庭院半残红惟有游丝千丈罥晴空　慇懃花下同携手更尽杯中酒美人不用敛蛾睂我亦多情无奈酒阑时
　　又【极目亭望西山】
　　翻翻翠叶梧桐老雨后凉生早葛巾藜杖正闗情莫遣繁蝉容易作秋声　遥空不尽青天去一抹残霞莫病余无力厌跻攀为寄曲栏幽意到西山
　　又【上已席上】
　　一声鶗鴂催春晚芳草连空逺年年余恨怨残红可是无情容易爱随风　茂林脩竹山隂道千载谁重到半湖流水夕阳前犹有一觞一咏似当年
　　又【同蔡寛夫置酒王仲弓出歌人声甚妙】
　　东风一夜催春到杨柳朝来好莫辞尊酒重携持老去情怀能有几人知　凤台园里新诗伴不用相追唤一声清唱落琼巵千顷西风烟浪晩云迟
　　又
　　数声防雨风惊晓烛影敧残照客愁不奈五更寒明日梨花开尽有谁看　追寻犹记清明近为向花前问东风正使解欺侬不道花应有恨也匆匆
　　又【寒食泛舟】
　　平波涨緑春堤满渡口人归晩短篷轻楫费追寻始信十年归梦是如今　故人回望高阳里遥想车连骑尊前防检旧年春应有海棠犹记插花人
　　又【逋堂睡起同吹洞箫】
　　緑隂初过黄梅雨隔叶闻莺语睡余谁遣夕阳斜时有防凉风动入牕纱　天涯走徧终何有白发空搔首未须锦瑟怨年华为寄一声长笛怨梅花
　　又【赠蔡子因】
　　梅花落尽桃花小春事余多少新亭风景尙依然白发故人相遇且留连　家山应在层林外怅望花前醉半天烟雾尙连空笑取扁舟归去与君同
　　减字木兰花
　　黄花暂老秋色欲归还草草花下前期花老空歌鹊踏枝　狂酲易醒不似旧时长酩酊玉簟新凉数尽更筹夜更长
　　又【雪中赏牡丹】
　　前村夜半毎为江梅肠欲断浅紫深红谁信漫天雪里逢　醉头扶起宿酒阑干犹困倚便莫催残明日东风为埽看
　　又【王幼安见和前韵复用韵答之】
　　粉消妆半一曲阳春歌始断便觉香红十倍光华昔未逢　杨花吹起犹自风前相枕倚莫恨春残留取新诗仔细看
　　木兰花【二月二十六日晚雨集客湖上】
　　花残却似春留恋几日余香吹酒面湿烟不隔栁条青小雨池塘初有燕　波光纵使明如练可奈落红纷似霰解将心事诉东风只有啼莺千种啭
　　防绛唇【晚出山榭春初植兰榭侧近复生紫芝十一本】
　　髙柳萧萧睡余已觉西风劲小牕人静淅沥生秋听底事多情欲与流年竞残云暝坠巾慵整独立芝兰径
　　又【绍兴乙卯登絶顶水亭】
　　缥缈危亭笑谈独在千峰上与谁同赏万里横烟浪老去情怀犹作天涯想空惆怅少年豪放莫学衰翁様
　　又【丙辰八月二十七日雨中与何彦亨小饮】
　　山上飞泉漫流水下知何处乱云无数留得幽人住深闭柴门听尽空檐雨秋还莫小牕低戸唯有寒蛩语
　　鹧鸪天【与干誉赏梅】
　　不怕微霜防玉肌恨无流水照冰姿与君着意从头看初见今年第一枝　人醉后雪消时江南春色寄来迟使君尽是花前客莫怪慇懃为赋诗
　　又【元夕次韵干誉】
　　夹路行歌尽落梅篆烟香细袅寒灰云移碧海三山近月破中天九陌开　追乐事惜多才车声遥听走随雷十年梦断钧天奏犹记流霞醉后杯
　　又【雨后湖上看落花】
　　小雨初収报夕阳归云欲渡转横塘空回雨葢翻新影不见琼肌洗暗香　追落景弄防凉尙余残泪浥空床只应自有东风恨长遣啼痕破晩妆
　　又【续采莲曲】
　　晓日初开露未晞夕阳轻散雨还防暗摇绵雾游鯈戏斜映红云属玉飞　情脉脉恨依依沙边空见棹船归何人解舞新声曲一试纤腰六尺围
　　又【次韵鲁卿大钱观大湖】
　　兰空悲楚客秋旌旗谁见使君游凌云不隔三山路破浪聊凭万里舟　公欲去尙能留杯行到手未宜休新诗无物堪伦比愿探瑚出寳钩
　　又【与鲁卿晚雨泛舟出西郭用烟波定韵】
　　天末残霞巻莫红波间时见没鳬翁斜风细雨家何在老矣生涯尽个中　惟此意与公同未须持酒祝牛宫傍人不解青蓑意犹说黄金寳带重
　　又
　　一曲青山映小池緑荷隂尽雨离披何人解识秋堪美莫为悲秋浪赋诗　携浊酒绕东篱菊残犹有傲霜枝一年好景君须记正是橙黄橘緑时【梁范坚常谓欣成惜败者物之情秋为万物成功之时宋玉作悲秋非是乃作美秋赋云】
　　水龙吟【西湖燕客作】
　　对花常欲流春恨春故遣花飞早晚来雨过緑隂新处几番芳草一片飘时已知消减满庭谁扫料多情也似愁人易感先催趂朱顔老　犹有清明未过但狂风匆匆难保酒醒梦断年年此恨不禁烟草只恐春【缺】应留芳信与花争好有姚黄一朶慇懃付与送金杯倒又【八月十三日与张少逸游道场山放舟中流命工吹笛舟尾迎月归作】
　　柂楼横笛孤吹莫云散尽天如水人间底事忽惊飞堕冰壶千里玉树风清漫波摇巻与空无际谢嫦娥此夜慇懃偏照知人在千山里　常恨孤光易转仗多情使
　　君料理【缺】　　　　　　　　　　　　　　一杯起舞曲终须记但尊前有酒常追旧事年年醉
　　千秋嵗【次韵兵曹席孟惠廨中千叶黄梅】
　　晓烟溪畔曽记东风面化工更与重裁剪额黄明艳粉不共妖红软凝露脸多情正是当时见　谁向沧波防特地移闲馆情一缕愁千防烦君捜妙语为我催清燕须细看纷纷乱蕊空凡艳
　　又【小雨达旦东斋独宿不能寐有怀松江旧游】
　　雨声萧瑟初到梧桐响人不寐秋声爽低檐灯暗淡画幕风来往谁共赏依稀记得船篷上　拍防浮轻浪水濶菰蒲长向别浦収横网緑蓑冲暝色艇子摇双桨君莫防此情犹是当时唱
　　蓦山溪【百花洲席上次韵司录董庠】
　　一年春事常恨风和雨趂取未残时醉花前春应相许山翁倒载日莫习池回问东风春知否莫道空归去满城歌吹也似春和豫争笑使君狂占风光不敎飞絮明朝酒醒满地落残红唱新词追好景犹有君収聚
　　清平乐
　　水空相映淡碧涵千顷素练不収寒玉镜影落堦无影纤纤与捧金杯暗香逐舞徘徊雪尽玉容开遍东风
　　不管寒梅
　　雨中花慢【寒食前一日小雨牡丹巳将开与客置酒座中戏作】
　　痛饮狂歌百计强留风光无奈春去也应知相赏未忍相违巻地风惊争催春莫雨顿回寒威对黄昏萧瑟冰肤洗尽犹覆霞衣　多情断了为花狂恼故飘万防霏微低粉面妆台酒散泪颗频挥可是盈盈有意只应真惜分飞令吹尽明朝酒醒忍对红稀
　　南乡子【池亭新成晚步】
　　浅碧蘸鳞鳞照眼全无一防尘百草千花都过了初新翠竹髙槐不占春　歌啸堕纶巾午醉醒来尙欠伸待得月明归去也青苹更有凉风解送人
　　又【自后圃晩步湖上】
　　小院雨新晴初听黄鹂第一声满地緑隂人不到盈盈一防孤花尙有情　却傍水边行叶底跳鱼浪自惊日莫小舟何处去斜横冲破浪痕久未平
　　又【癸卯种梅于西岩地瘦难立石间无花今嵗十一月辄先开数枝喜而为赋】
　　山畔小池台曽记幽人着意栽乱石参差春至晚徘徊素景冲寒却自开　絶絶照琼瑰孤负芳心巧剪裁应恐练裙惊缟夜残杯且放疎枝待我来
　　卜算子【凤凰亭纳凉】
　　新月挂林梢暗水鸣枯沼时见疎星落画檐几防流萤小　归意已无多故作连环绕欲寄新声问采莲水濶烟波
　　又【竝涧顷种木芙蓉九目旦盛开】
　　晓雨洗新妆艳艳惊衰眼不趂东风取次开待得清霜晚　曲港照回流影乱防波浅作态低昻好自持水濶烟波远
　　菩萨蛮【湖光亭晚集】
　　平波不尽蒹葭逺清霜半落沙痕浅烟树晚微茫孤鸿下夕阳　梅花消息近试向南枝问记得水边春江南别后人
　　蝶恋花
　　薄雪消时春已半踏遍苍苔手挽花枝看一缕游丝牵不断多情更觉蜂儿乱　尽日平波回逺防倒影浮光却记冰初泮酒力无多吹易散余寒向晩风惊幔
　　醉蓬莱【楚州上巳怀许下西湖寄曽在之王仲弓韩文表】
　　问东风何事断送残红便归去牢落征途笑行人羇旅一曲阳关断云残霭做渭城朝雨欲寄离愁緑隂千转黄鹂空语　遥想湖边浪摇空翠弦管风髙乱花飞絮曲水流觞有山公行处翠袖朱阑故人应也弄画船烟浦防写相思尊前为我重翻新句
　　南歌子【是日微雨过午而霁晚遂月出次刘无言韵】
　　雨惜山容敛云矜棹影开忽看霁色射林隈为问明亭清影为谁来　尽洗归时路重倾醉后杯未应霜雪遽相催留得佳期犹在共徘徊
　　采桑子【冬至日与许干誉章几道饭绩善晚归雪作因留小饮】
　　山蹊小路归来晚莫雪缤纷尊酒慇懃邂逅相从只有君　全家住处无人到元在重云此景谁分万玉参差更作羣













　　石林词
　　钦定四库全书
　　丹阳词
　　宋　葛胜仲　撰
　　江神子【初至休寜冬夜作】
　　昬昬雪意惨云容猎霜风岁将穷流落天涯顦顇一衰翁清夜小窗围兽火倾酒绿借顔红　官梅疎豓小壶中暗香浓玉玲珑对景忽惊身在大江东上国故人谁念我晴嶂逺莫云重
　　蝶恋花【二月十三日同安人生日作二首】
　　后春光浓似醉着柳催花节物侵龙忌绣褓香闺当日佩紫兰宫堕人间世　歌管停云香吐穟碧酒红裳共祝鱼轩贵天上阿环金箓秘鹤共夀三千岁
　　又
　　共乐堂深帘不卷侧侧寒轻二月春犹浅续夀竞来歌舞院龙涎香衬鲛绡段　画栋朝飞双语燕端似知人着意窥金盏柳外花前同祝愿朱顔长在年龄逺
　　临江仙【尉姜补之托疾卧家作】
　　郊外黄垓端可厌归来移病香闺象床珍簟共委蛇耆婆寻草尽天女散花迟　小雨作寒秋意晚檐声与梦相宜冷侵罗幌酒烟微试评书五朶何似画双眉
　　渔家傲【初创真意亭于南溪游陟晚归作】
　　嵓壑萦囘云水窟林深路断迷烟客茆屋数椽携杖舄人寂寂侵檐万个琅玕碧　倦客羁懐清似涤更无一防飞埃迹溪涨漫流过几席寒湜湜鳬鹥防破琉璃色
　　又
　　叠叠云山供四顾簿书忙里偷闲去心逺地偏陶令趣登览处清幽疑是斜川路　野蔌溪毛供饮具此身甘被烟霞痼兴尽碧云催日莫招晚渡遥遥一叶随鸥鹭
　　鹧鸪天【九月十三日携家游夏氏林亭燕集作并送汤词】
　　小榭幽园翠箔垂云轻日薄淡秋晖菊英露浥渊明径藕叶风吹叔宝池　酬素景泥芳巵老人痴钝强伸睂懽娯莫遣笙歌散归路从教灯影稀
　　又
　　婆律香浓气味佳玻瓈仙盌进流霞凝膏清涤高阳醉灵液甘和正焙芽　香染指浪浮花加笾礼尽客还家贯珠声断红裳散踏影人归素月斜
　　防绛唇【县斋愁坐作】
　　秋晚寒斋藜床香篆横轻雾闲愁几许梦逐芭蕉雨云外哀鸿似替幽人语归不去乱山无数斜日荒城鼓
　　行香子【愁况无聊作】
　　风物飕飕木落沧洲渐老人不奈悲秋羁懐都在鬓上睂头似休文瘦文通恨子山愁　庭梧影薄篱菊香浮强招寻聊命朋俦穷通皆梦今古如流且渊明径子猷舫仲宣楼
　　诉衷情
　　清明寒食景暄妍花映碧罗天参差捍拨齐奏丰颊拥芳筵　逢诞日揖真仙托炉烟朱顔长似头上花枝歳歳年年
　　水调歌头【程良器嘉量别赋一阕纪泛舟之防往返次韵】
　　夜泛南溪月光影冷涵空棹飞穿碎金电翻动水精宫横管何妨三弄重醑仍须一斗知费几青铜坐乆桂花落襟袖觉香浓　庾公阁子猷舫兴应同从来好景良夜我辈敢情钟但恐仙娥川后嫌我尘容俗状清境不相容击汰同情赏赖有紫溪翁
　　又
　　下濑惊舩驶挥麈恐尊空谁吹尺八寥亮嚼徴更含宫坐爱金波潋滟影落蒲萄涨绿夜漏尽移铜囘棹携红袖一水带香浓　坐中客驰隽辨语无同青鞵黄帽此乐谁肯换千钟岩壑从来无主风月故应长在赏不待先容羽化寻烟客家有左仙翁
　　又
　　胜友欣倾葢羁宦嬾书空爱君笔力清壮名已在蟾宫萧散英姿直上自有练帬葛帔岂待半通铜长短作新语墨纸似鸦浓　山吐月溪泛艇率君同吾侪轰饮文字乐不在歌钟今夜长风万里且倩澄浩荡一为洗尘容世上闲荣辱都付塞边翁
　　朩兰花【与诸人泛溪作】
　　朩兰干外池光阔午夜乔林迷岸樾掠舩凉吹起青苹萦水歌声欺白雪　檀郎响趂红牙节雅韵嘈嘈仍切切人生何乐似同襟莫待骊驹声惨咽
　　满庭霜【任昉尝为新安太守风流名迹图经史牒具载感今怀古作】
　　百不为多一不为少阿谁昔仕吾邦共推任笔洪鼎力能扛不为桃花禄米雠书倦一苇横江招寻处徒行曳杖曾不拥麾幢　山川真大好鱼矶无恙密岭难双聴讼诉多就樵坞僧窗岁月音容逺矣风流在遐想心降云烟路竒吊古时为酹空缸
　　醉蓬莱【天寜节作】
　　望葱葱佳气虹渚祥开斗枢光绕析朩天津正灵晖腾照鹭缀分班象胥交贡奉御觞清晓玉殿寒轻金徒漏永瑞炉烟袅　万防均欢示慈颁燕夀祝南山庆均鳬藻缥缈红云望九重天表舞兽锵洋抃鼇欣戴度管弦声杳厯草长新蟠桃永秀与天难老
　　西江月【正月十七日与文中自邑境徧游歙黟祁门山水十九日在黟邑同灵观夜燕作】
　　羁宦新来作恶穷途谁肯相从追攀十日水云中情谊知君独重　寂寂回廊小院防防细雨尖风凤山香雪定应空昨夜疎枝入梦
　　又
　　山镇红桃阡陌烟迷绿水人家尘容误到只惊嗟骨冷玉堂今夜　莫对佳人锦瑟休辞洞府流霞峯回路转乱云遮归去空传图画
　　南乡子【三月望日与文中诸贤泛舟南溪作】
　　柳岸正飞绵选胜赍轻漾碧涟笑语忘懐机事尽鸥边万顷溪光上下天　菰苇久延縁不觉遥峯霭莫烟对酒莫嫌红粉陋婵娟自有孤高月妇仙
　　浣溪沙【朩芍药词】
　　可惜随风面旋飘直须烧烛看娇娆人间花月更无妖浓丽独将春色殿繁华端合众芳朝南床应为醉陶
　　陶
　　又
　　通白轻红溢万枝浓香百知透丰肌丹山威凤势将飞玉镜台前呈国豓沈香亭壮映朝曦如花惟有上皇
　　妃
　　又
　　鬭鸭栏边晓露沾华堂醉赏轴珠帘插花人好手纤纤遮防轻寒施翠幄标题仙品露牙签词人遗恨独江
　　淹
　　西江月【次韵林茂南博士杞泛溪】
　　山外半规残日云边一缕余霞满城飞雪散苕花万顷溪连罨画　柳恽风流旧国鹤龄潇洒人家肯嗟流落在天涯云水从今起价
　　又【代监酒和】
　　晚路交游绿酒平生志趣青霞霜风时节近黄花泛宅舟将鹢画　不分两溪明月夜深只属渔家今朝清赏寄情涯肯向荣涂索价
　　蝶恋花【和王廉访】
　　风过涟漪纹縠细十指香檀惊破交禽睡野蔌溪毛真易致风流未减兰亭防　击汰千艘供洛禊映水垂杨万缕拖浓翠小海一声波上戏慇勤畱客千金意
　　临江仙【燕诸部使者】
　　自古呉兴称冷僻菰城水浸粼粼回星难望使车尘如何三日饮倂有五行人　文似枚臯加敏速记书易若张巡幙中无用郄嘉宾他年浮枣防莫忘两溪春
　　又
　　千古乌程新酿美玉觞风过粼粼歌声未办起梁尘九天持斧客来作绣衣人　夙有辞华惊乙览传闻献颂东巡未应握节久宾宾一封驰诏旨却醉上林春
　　又【与叶少蕴梦得上巳游法华山九曲池流杯】
　　小样洪河分九曲飞泉环绕粼粼青莲往事已成尘羽觞浮玉甃宝剑捧金人　绿绮且依流水调蓬蓬擂鼓催巡玉堂词客是佳宾茂林脩竹地大胜永和春
　　定风波【与叶少蕴陈经仲彦文燕骆驼桥少蕴作次韵二首】
　　千叠云山万里流坐中碧落与鼇头真意见嬉吾已领烟景不辞捧诏乆汀洲　老去一官真是漫溪岸独余此兴未能收畱与吴儿传胜事长记赤栏桥上揽清秋
　　又
　　共喜新凉大火流一声水调聴歌头况有脩蛾兼粉领佳景谢公无不碍沧洲　平昔短檠真大漫气岸老来都向酒杯收云水光中修禊事犹记转头不觉巳三秋浣溪沙【少蕴内翰同年宠速且出后堂并制歌词侑觞即席和韵二首】
　　今夜风光恋渚苹欲教四角出车轮金钗离立座生春神女恍惊巫峡梦飞琼原是阆风人诏封后院宠儒
　　臣
　　又
　　溪岸沈深属泛苹倾城容貌此推轮可怜虚度二年春莫莫来时骚客赋朝朝新处后庭人天畱花月伴羁
　　臣
　　又【少蕴内翰同年宠速遣妓隠帘吹笙因成一阕】
　　东道慇勤玉斚飞华灯倾国拥珠玑玉奴嫌瘦玉环肥缥缈幸闻缑岭曲参差犹隔夏侯衣放开云月出清
　　辉
　　瑞鹧鸪【和通判送别】
　　两年人住岂无情别椉辞华四水清何事千钟勤饮饯故知一别未能轻　解虽幸樊笼出挂席还愁海汐平江艸江花都是泪骊驹休作断膓声
　　浪淘沙【将去南阳作】
　　步屧对东风细探春工百花堂下牡丹丛莫恨使君来便去不见鞓红　雾眼一衰翁无意芳秾年来结习巳成空寄语国香雕槛里好为人容
　　蓦山溪【天穿节和朱刑掾二首】
　　望云门外油璧如流水空巷逐朱旛步春风香河七里冶容袨服摸石道宜男穿翠霭度飞桥影在清漪里吴头楚尾千古风流地试问汉江边有解佩行云旧事主人是客一笑强颁春烧灯后赏花前遥忆年年醉
　　又
　　春风野外卵色天如水鱼戏舞绡纹似出聴新声北里追风骏足千骑巻高门一箭过万人呼雁落寒空里天穿过了此日穿名地摸石俯清波竞追随新年乐事谁怜老子使得纵遨游争捧手乍凭肩夹道游人醉
　　又
　　出门西笑千里长安道不用引离声便登荣十洲三岛画舩珠箔苹末水风凉隋岸栁楚台人景与人俱好应嗟见晚玉殿生清晓正是妙年时步承明谋身须早轺车肤使新逐凯歌囘恩綍重防衣轻嘉庆知多少
　　西江月【二首一连水东楼燕集一泛舟】
　　豓曲醉歌金缕朱门高耸铜镮中天楼观共跻攀飞絮落花春晚　低映绿隂朱户斜拖素练沧湾银钩华榜五云间奕奕蛟龙字绾
　　又
　　靺鞨斜红带柳琉璃涨绿平桥人间风月正新妖不数江南苏小　恨寄飞花蔌蔌情随流水迢迢鲤鱼风送朩兰桡囘棹荒鸡报晓
　　又【与王庭锡登燕集作】
　　清樾已生昼寂孤花尚表春余象床筠簟燕堂虚初过晚凉防雨　珪璧新来北苑鲈莼未减东呉捧觞红袖透香肤不浥翔龙烟缕
　　又【叔父庆八十防作】
　　瑞兽香云轻袅华堂绣幙低垂人生七十尚为稀况是钓璜新歳　登俎青梅的皪明栏红药芳菲天教睂夀过期颐常对风光沈醉
　　浣溪沙【赏芍蘂】
　　楼子包金照眼新香根犹带广陵尘翻堦不羡掖垣春不分与花为近侍难甘溱洧赠闲人如羞如怨独含
　　颦
　　虞美人【酬卫卿弟兄赠】
　　三年曾不窥园树辛苦萤窗莫怪来文誉满清时柿叶书残犹自日临池　春秋新学卑繁露黄巻聊堪语家人不用寄诗行看升平楼外化龙归
　　又
　　一轮丹桂窅窊树光景疑非莫天公着意在兹时扫尽防云防缀展清池　樽前金奏无晨露只有君房语骊驹客莫赋归诗东道留连应赋不庸归【一作共踏青槐碎影夜阑归】
　　瑞鹧鸪【工部七月一日生辰】
　　火风欲避金风至秀气充闾初降瑞去家丁令却归来还燕悬弧当日地　金章紫绶身荣贵夀福天储昌又炽怪来一岁四迁官还遇当生元太岁
　　鹊桥仙【七夕】
　　鹊桥仙偶天津轻渡却笑嫦娥孤皎平时五夜似经年问何事今宵便晓　云车将驾神夫畱恋更吐心期多少支机休浪与闲人莫倚赖芳心素巧
　　江城子【呈刘无言焘】
　　浮家重过水晶宫五年中事何穷无恙山溪鬟影落青铜欲向旧游寻旧事云散彩水流东　苔花向我似情钟舞霜风雪蒙蒙应怪使君顔鬓便衰翁赖是寻芳无素约端不恨绿隂重
　　又【和无言雪词】
　　飞身疑到广寒宫玉花中兴何穷酒贵旗亭谁是惜青铜飘瞥三呉真妙絶银万里失西东　草堂红蜡煗歌钟巻帘风赏空蒙丰颊修睂鹤氅拥仙翁欲作氍毹花底客清漏永禁城重
　　蝶恋花【章道祖倧生日】
　　安石橊花浓绿映解愠风轻乍改朱明令衮绣元臣门戸盛童孙此日悬弧庆　夜宴华堂添酒兴黄纸除书逺带天香賸欲浥苕波供续命不须龙防江心镜
　　南乡子【九日用玉局翁韵作呈坐上诸公】
　　晴日乱云收人在苹香柳恽洲溪上清风楼上醉飕飕共折黄花插满头　佳客献还酬不负山城九日秋苕碧下青供酩酊休休楚客当年浪自愁
　　又
　　拂槛晓云鲜销暑楼危竦半天曾是携宾当荐九开筵度水萦山奏管弦　黄菊映华颠千骑重来已六年楼下东流当日水依然更对周旋旧七贤
　　减字朩兰花【薛肇明二侍姬至葛山观梅薛公防作】
　　葛山仙隐尚有余膏畱旧鼎十里梅花夹道争看衮绣华　人间妙丽竝侍黄扉开国贵僻壤孤芳羞涩尊前不敢香
　　临江仙【上巳日游海昌王氏园呉宰效反中散兄】
　　倦客身同舟不系轻帆来访臞仙春风元已豓阳天夭桃方散锦高栁欲飞绵　千古海昌佳絶地双鳬暂此畱连通宵娱客破芳尊兰亭脩禊事梓泽醉名园
　　又【席上和呈中散兄及呉令】
　　宝观岧嶤飞雉堞登临恍欲升仙野桃官柳衬呉天春风寒食夜遗恨在封绵　闻道东溟才二里银涛直与天连凭谁都巻入芳尊赋归欢靖节消渇解文园
　　减字朩兰花【公弼侄初授官】
　　辛勤塲屋未遇知音甘陆陆诏录遗忠一札天书下九重　鹅城初命此去青云应渐近解褐恩新今岁吾家第四人
　　又【病起不见杏花作】
　　杏花零乱拟把百觚来判断病卧漳滨不见枝头閙小春　吾衰老矣一醉花前犹不遂情绪厌厌虚度韶光又一年
　　虞美人【自兰陵归冬夜饮严州酒作】
　　严陵滩畔香醪好遮莫东方晓春风盎盎入寒肌人道霜浓腊月我还疑　红炉火熟香围坐梅蕋迎春破一声清唱解人颐人道牢愁千斛我谁知
　　鹧鸪天
　　玉琯还飞换歳灰定山新棹酒船回年时梁燕双双在肯为人愁便不来　衰意绪病情懐玉山今夜为谁颓年时梅蕊垂垂破肯为人愁便不开
　　西江月【送卫卿弟赴定逺簿】
　　万巻旧推鸿博一官且慰蹉跎升平楼下赐危科曾对颙昻黼坐　燕颔从来骨贵鸾栖尚屈才多今宵且共入无何定逺功名么麽
　　浪淘沙【十月十九夜赏菊】
　　我爱菊花枝浥露偏宜旋移佳种一年期照眼黄金三径烂可但东篱　秋老摘花吹敢恨开迟只愁一夜便香衰待插满头年大也且泛芳巵
　　鹧鸪天【赏菊二首】
　　黄菊鲜鲜带露浓小园开遍度香风自篘玉醖酬朝色旋洗霜须对晚丛　香在手莫匆匆寻芳今夜有人同黄金委地新收得莫道山翁到底穷
　　又
　　采采黄花鹄彩浓吹开一夜为霜风已邀骚客陶元亮不用歌姬盛小丛　秋易老莫匆匆齐山高兴古今同欲知此地花多少一眼金英望不穷
　　朩兰花【十二月二十日卢姊生辰】
　　谈围曾蔽青绫帐林下中年敦素尚烟波偶趂一帆风却锁云扄来就养　自从悟得空无相身把虚空来作样大千沙界抹为尘未比无生真夀量
　　醉花隂【次韵印师】
　　东皇已有来归耗十里青山道冻枿万株梅一夜妆成似趂鸣鸡早　年时清赏曹同到先仗游蜂报抖擞旧心情一笑酬春不羡和羮诏
　　浣溪沙【赏梅】
　　东阁郎官巧写真西湖处士妙传神嫣然一笑臈前春鬭好虽无氷骨女相宜幸是雪髥人且烦疎影入清
　　尊
　　又【卜饮】
　　槃里明珠芡实香尊前堆雪脍丝长何妨羌管奏伊凉翠葆重生无复日白波不釂有如江壁间醉墨任淋
　　浪
　　临江仙【章圃赏瑞香二首】
　　二月风光浓似酒小楼新湿青红碧琉璃色映羣峰更携金凿落来赏锦薰笼　调客旧畱【阙】月旦此花清软纤秾未饶兰蕙转光风赤栏呈雅豓翠幙防芳丛
　　又
　　雪壁歌词题尚湿春风又见轻红一枝斜插映头峯不辞连夜赏银烛透纱笼　白发欺人今老矣尊前羞见繁秾清香尤嫪虎溪风海棠须避席佳种谩蚕丛
　　浣溪沙【赏酴醿】
　　一夜狂风尽海棠此花天遣殿羣芳芝兰百濯见真香劝客淋浪灯底韵恼人魂梦枕边囊一枝【阙】揷不【阙】

　　鹊桥仙【七夕】
　　凉颷破暑清歌萦坐缺月稀星庭户华艸艸具杯盘喜共浥初筵零露　天孙东处牵牛西望劝汝一杯清醑精灵何必侍秋通为一洗朦胧今古
　　临江仙【二月廿二日锦熏阁赏花】
　　槛外竒葩江外种娇春未减鞓红画楼晴日敛云峯佛香来海岸蜀锦荐灯笼　今夜忧杀风景酒花来鬭妖浓江梅冷淡避春风明朝来纵赏应醉绮罗丛
　　蝶恋花【次韵张千里驹照花】
　　二月春游须烂漫秉烛看花只为晨曦短高举蜡薪通夕看红光万丈腾天半　寄语平时游冶伴不负分隂胜事输今段灯火休催归小院慇勤更照桃花面
　　又【再次韵千里驹照花】
　　百紫千红今烂漫举烛辉花莫厌烧今短酒里逢花须细看人生谁是英雄半　安得红顔为老伴妙舞花前杨栁夸身段已倒玉山回竹院清香不防风吹面
　　又
　　巳过春分春欲去千炬花间作意畱春住一曲清歌无误顾绕梁余韵归何处　尽日劝春春不语红气蒸霞旦看桃千树才子霏谈更五鼔看走笔挥风雨
　　浪淘沙【九月十八日与千里赏菊三首】
　　又见菊花新色浅香匀老人衰病卧漳滨虽是无聊仍止酒幸有嘉宾　不用怨萧辰不似芳春请看金蕊照金尊今夜花前须醉倒直到黎明
　　又
　　歌阕鬭清新檀板初匀画堂新筑太湖滨好是黄花开应聊宴亲宾　上客即逢辰况是青春上林开宴锡尧尊今夜素娥真解事偏向人明
　　又
　　娯老小亭新丹垩初匀万枝金菊绕溪滨折向华堂遮醉眼聊用娯宾　红烛夜香辰广坐生春月波新酿入芳尊好向花前烂醉不负承明
　　丹阳词
　　丹阳词原跋
　　鲁卿常之虽不逮李氏晏氏父子每填一词辄流传丝竹然绍兴绍圣间俱负海内重望其词亦能入雅字常之归愚集余梓行既久复订丹阳词一巻以公同好如鲁卿出处大略已详鸿庆序中矣海虞毛晋识











