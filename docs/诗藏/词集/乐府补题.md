乐府补题         不着编辑


钦定四库全书 

　　集部十 

　　乐府补题 

　　词曲类二 

　　词选之属 

　　提要 

　　臣等谨案乐府补题一巻不着编辑人名氏皆宋末遗民倡和之作凡赋龙涎香八首其调为天香赋白莲十首其调为水龙吟赋莼五首其调为摸鱼儿赋蝉十首其调为齐天乐赋蠏四首其调为桂枝香作者为王沂孙周宻王易简冯应瑞唐艺孙吕同李彭老陈恕可唐珏赵汝钠李居仁张炎仇逺等十三人又无名氏二人其书诸家皆不着録前有朱彝尊序称为常熟吴氏抄本休宁汪晋贤购之长兴藏书家而蒋景祁镂版以传云云则康熙中始传于世也彝尊序又称当日倡和之篇必不止此亦必有序以志岁月惜今皆逸云云其说亦是然疑或墨迹流传后人録之成帙未必当时即编次为集故无序目亦未可知也 

　　乾隆四十四年五月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　●乐府补题原序 

　　乐府补题倡和作者为玉笥王沂孙圣与苹洲周宻公谨天柱王易简理得犮竹冯应瑞祥父瑶翠唐艺孙英发紫云吕同老和甫篔房李彭老商隐宛委陈恕可行之菊山唐珏玉潜月洲赵汝钠真卿五松李居仁师吕玉田张炎叔夏山村仇逺仁近共十三人又无名氏二人题为宛委山房赋龙涎香浮翠山房赋白莲紫云山房赋莼余间书院赋蝉天柱山房赋蠏调则为天香为水龙吟为摸鱼儿齐天乐桂枝香凡五共词三十七首为一巻嗟乎此皆赵宋遗民作也粤自云迷五国桥谶啼鹃潮歇三江营荒夹马寿皇大去巳无南内之笙箫贾相难归不见西湖之灯火三声石鼔汪水云之闗塞含愁一巻金陀王昭仪之琵琶冩怨皋亭雨黒旗摇犀弩之城葛岭烟青箭满锦衣之巷则有临平故老天水王孙无聊而别署漫郎有谓而竟成逋客飘零孰恤自放于酒旗歌扇之间惆怅畴依相逢于僧寺倡楼之际盘中烛灺间有狂言帐底香焦时而谰语援微词而通志倚小令以成声此则飞卿丽句不过开元宫女之闲谈至于崇祚新编大都才老梦华之轶事也乃瓿间覆醤偶剰残缣而市上悬金从无雕本葢赤文绿字几经嬴政之灰余而玉轴牙籖久患江陵之道尽盈篇亥豕既粉黦而铅昏满幅乌焉亦纸渝而墨敝韭花已■〈飠蜀〉虿尾长鬈徒存鼎上之一脔仅现云中之寸爪于是竹垞朱子捜于里媪之筐梧月蒋生锓以国门之版顿成完好足任流传譬之折钗出后再镌龙鳯之形破镜归时重铸蛟螭之状虽或楮上缺文间同夏五行中脱简畧类呼豨古钱掘得铜蚨则轮廓槎牙断碣扪来石兽则觚棱缺齾然而墙边擫笛犹能彷佛其声海上刺船尚可低回是曲周公瑾闻兹妍唱定属赏心桓子野聆此清歌要为抚掌云耳陈维崧序 

　　乐府补题一巻常熟呉氏抄白本休寜汪晋贤购之长兴藏书家余爱而亟录之携至京师宜兴蒋京少好倚声为长短句读之赏击不已遂镂版以传按集中作者唐玉潜氏以攅宫改殡义声着闻周公谨氏寓居西呉自称弁阳老人而武陵遗事题曰泗水潜夫者研北杂志谓即公谨仇近仁氏诗载月泉吟社中张叔夏氏词序为郑所南氏作王圣与氏先叔夏卒叔夏为题集绎其词殆尝仕宋为翰林其余虽无行事可考大率皆宋末隠君子也诵其词可以观志意所存虽有山林朋犮之娯而身世之感别有凄然言外者其骚人橘颂之遗音乎度诸君子在当日倡和之篇必不止此亦必有序以志歳月惜今皆逸矣幸而是编仅存不为蟫蚀鼠啮经四百年藉二子之功得复流播于世词章之传不传葢亦有数焉朱彝尊序 

　　●钦定四库全书 

　　乐府补题 

　　○天香（宛委山房赋龙涎香） 

　　玉笥　王沂孙圣与 

　　孤峤蟠烟层涛蜕月骊宫夜探铅水泛逺槎风梦深薇露化作断魂心字红甆候火还乍识氷环玉指一缕萦帘翠影依稀海山云气　几回殢娇半醉剪春灯夜寒花碎更好故溪飞雪小窓深闭荀令如今顿老总忘却尊前旧风味谩惜余熏空篝素被 

　　苹洲　周宻公谨 

　　碧脑浮氷红薇染露骊宫玉唾谁捣麝月双心鳯云百和宝玦佩环争巧浓熏浅炷疑醉度千花春晓金饼着衣余润银叶透帘微袅　素被琼篝夜悄酒初醒翠屏深窈一缕旧情空趂断烟飞绕罗袖余馨渐少怅朱阁凄凉梦难到谁念韩郎清愁渐老 

　　天柱　王易简理得 

　　烟峤收痕云沙拥沫孤槎万里春聚■〈虫葛〉杵氷尘水研花片带得海山风露纎痕透晓银镂小初浮一缕重剪纱窓暗烛深垂绣帘微雨　余馨脑人最苦染罗衣少年情绪谩省佩珠曽解蕙羞兰妬好是芳钿翠妩恨素被浓熏梦无据侍剪秋云殷勤寄与 

　　友竹　冯应瑞祥父 

　　枯石流痕残沙拥沬骊宫夜蛰惊起海市收时鲛人分处误入众芳丛里春霖未就都化作凄凉云气惟有清寒一点消磨小窓残醉　当年素篝翠被拂余熏倦懐如水谩惜舞红犹在为谁重试几片金昏字古向故匣聊将伴憔悴断续风流柔情缕缕 

　　瑶翠　唐艺孙英发 

　　螺甲磨星犀株杵月蕤英嫩压拖水海蜃楼高仙娥钿小缥缈结成心字麝煤候暖载一朶轻云不起银叶初生薄晕金猊旋翻纎指　芳杯脑人渐醉碾微馨鳯团闲试满架舞红都换懒收珠佩几片菱花镜里更摘索双环伴秋睡早是新凉重熏翠被 

　　紫云　吕同老和甫 

　　氷片镕肌水沈换骨蜿蜒梦断瀛岛剪碎腥云杵匀枯沬妙手制成翻巧金篝候火无似有微熏初好帘影垂风不动屏深护春宜小　残梅舞红褪了佩珠寒满懐清峭几度酒余重省旧愁多少荀令风流未减怎奈向飘零赋情老待寄相思仙山路杳 

　　篔房 李彭老商隠 

　　捣麝成尘熏薇注露风酣百和花气品重云头叶翻蕉様共说内家新制波浮海沬谁唤觉鲛人春睡清润俱饶片脑芬馡半是沈水　相逢酒边雨外火初温翠炉烟细不似宝珠金缕领巾红坠荀令如今憔悴消不尽当时爱香意烬暖灯寒秋声素被 

　　失名氏 

　　瀛峤浮烟沧波挂月潜虬睡起清晓万里查程一畨花信付与露薇氷脑纎云渐暖凝翠席氤氲不了银叶重调火活珠帘日垂风悄　螺屏酒醒梦好绣罗帱依旧痕少几度试拈心字暗惊芳抱隠约仙洲路杳谩佩影玲珑护娇小素手金篝春情未老 

　　○水龙吟（浮翠山房赋白莲） 

　　苹洲　周宻公谨 

　　素鸾飞下青冥舞衣半惹凉云碎蓝田种玉绿房迎晓一奁秋意擎露盘深忆君清夜暗倾铅水想鸳鸯正结梨花好梦西风冷还惊起　应是飞琼仙会倚凉颷碧簪斜坠轻籹斗目明珰照影红衣羞避霁月三更粉云千点静香十里听湘弦奏彻氷绡偷剪聚相思泪 

　　天柱　王易简理得 

　　翠裳微护氷肌夜深暗泣瑶台露芳容澹泞风神萧散凌波晚步西子残籹环儿初起未须匀注看明珰素袜相逢憔悴应当被熏风误　十里云愁雪妬抱凄凉盼娇无语当时姊妺朱颜褪酒红衣按舞别浦重寻旧盟惟有一行鸥鹭伴玉颜月晓盈盈冷艳洗人间暑 

　　宛委 陈恕可行之 

　　素姬初宴瑶池佩环误落云深处分香华井洗妆湘渚天姿澹泞碧葢吹凉玉冠迎晓盈盈笑语记当时乍识江明夜净只愁被婵娟误　几点沙边飞鹭旧盟寒逺迷烟雨相思未尽纎罗曳水清铅泣露玉镜台空银瓶绠絶断魂何许待今宵试采中流一叶共凌波去 

　　菊山 唐珏玉潜 

　　淡妆人更婵娟晚奁净洗铅华腻泠泠月色萧萧风度娇红欲避太液池空霓裳舞倦不堪重记叹氷魂犹在翠舆难驻玉簪为谁轻坠　别有凌空一叶泛清寒素波千里珠房泪湿明珰恨逺旧游梦里羽扇生秋璚楼不夜尚遗仙意奈香云易散绡衣半脱露凉如水 

　　紫云 吕同老和甫 

　　素肌不污天真晓来玉立瑶池里亭亭翠葢盈盈素靥时妆净洗太液波翻霓裳舞罢断魂流水甚依然旧日浓香淡粉花不似人憔悴　欲唤凌波仙子泛扁舟浩波千里只愁回首氷奁半掩明珰乱坠月影凄迷露华零落小阑谁倚共芳盟犹有双栖雪鹭夜寒惊起 

　　月洲　赵汝钠真卿 

　　露华洗尽凡籹玉妃来侍瑶池宴风裳水佩氷肌雪艳清凉不汗解语多情凌波歩稳酒容消散想温泉浴罢天然真态浑疑是宫籹浅　暗忆凄愁别岸粉痕消香腮凝汗雪空水冷此情唯许鹭知鸥见羽扇微摇翠帷低拥清凉亭院待夜深月上阑干更邀取姮娥伴 

　　玉笥　王沂孙圣与 

　　澹籹不扫蛾眉为谁伫立羞明镜真妃解语西施净洗娉婷顾影薄露初匀纎尘不染移根玉井想飘然一叶飕飕短髪中流卧浮烟艇　可惜瑶台路迥抱凄凉月中难认相逢还是氷壶浴罢牙床酒醒步袜空留羽衣微褪粉残香冷望海山依约时时梦想素波千顷 

　　五松　李居仁师吕 

　　蕋仙羣拥宸游素肌似怯波心冷霜裳缟夜氷壶凝露红尘洗尽弄玉轻盈飞琼绰约淡籹临镜更柔情一片碧云不卷笼娇面目清影　菱唱数声乍听载名娃藕丝萦艇雪鸥沙鹭夜来同梦晓风吹醒酒晕全消粉痕微渍色明香莹问此花盍贮瑶池应未许繁红并 

　　玉田　张炎叔夏 

　　仙人掌上芙蓉娟娟犹滴金盘露淡妆照水纎裳玉立无言暗舞几度消凝满湖烟月一汀鸥鹭记小舟清夜波明香逺浑不见花开处　应是浣纱人妬褪红衣被谁轻误六郎意态何郎标格泠然意趣待折琼芳楚江难涉谩摇心素怕湘娥佩解绿云十里卷西风去 

　　玉笥　王沂孙圣与 

　　翠云遥拥环妃夜凉按彻霓裳舞铅华净洗娟娟出浴盈盈解语太液荒寒海山依约断魂何许甚人间别有氷肌雪艳娇无奈频相顾　三十六陂烟雨旧凄凉向谁堪诉如今谩说仙姿自洁芳心更苦罗袜初停玉珰还解早临波去试乗风一叶重来月底与修花谱 

　　○摸鱼儿（紫云山房赋莼） 

　　天柱　王易简理得 

　　怪鲛宫水晶帘卷氷痕初断香缕柔波荡桨人初到三十六陂烟雨春又去伴点点荷钱隠约呉中路相思日暮恨洛浦娉婷芳钿翠剪奁影照凄楚　功名梦消得西风一度高人今在何许鲈香菰冷斜阳里多少天涯意绪谁记取但枯■〈豆攴〉红盐溜玉凝秋筯尊前起舞算唯有渊明黄花歳晚此兴共千古 

　　失名氏 

　　过湘皋碧龙惊起氷涎犹护髯影春洲未有菱歌伴独占暮烟千顷呼短艇试剪取纎条玉溜青丝莹尊前细认似水面新荷波心半卷点点翠钿净　凄凉味酪乳那堪比并呉盐一筯秋冷当时不为鲈鱼去聊尔动渠归兴还记省是几度西风几度吹愁醒鸥昏鹭暝漫换得霜痕萧萧两鬓羞与共秋镜 

　　菊山　唐珏玉潜 

　　渐沧浪冻痕消尽琼丝初漾明镜鲛人夜剪龙髯滑织就水晶帘冷鳬叶净最好似嫩荷半卷浮晴影玉流翠凝早枯豉融香红盐和雪醉齿嚼清莹　功名梦曽被秋风唤醒故人应动高兴悠然世味浑如水千里旧懐谁省空对景奈回首姑苏台畔愁波瞑烟寒夜静但只有芳洲苹花共老何日泛归艇 

　　玉笥　王沂孙圣与 

　　玉帘寒翠丝微断浮空清影零碎碧芽也抱春洲怨双巻小缄芳字还又似繋罗带相思几点青钿缀呉中旧事怅酪乳争竒鲈鱼漫好谁与共秋醉　江湖兴昨夜西风又起年年轻误归计如今不怕归无凖却怕故人千里何况是正落日垂虹怎赋登临意沧浪梦里纵一舸重逰孤懐暗老余恨渺烟水 

　　篔房　李彭老商隠 

　　过垂虹四桥飞雨沙痕初涨春水腥波十里呉歈逺绿蔓半萦船尾连复断爱滑巻青绡香晨氷丝细山人隽味笑杜老无情香羮碧涧空抵贱芹美　归期早谁似季鹰高致鲈鱼相伴菰米红尘如海丘园梦一叶又秋风起湘湖外看采撷芳条际晓随渔市旧游漫记但望里江南秦鬟贺镜渺渺隔烟翠 

　　○齐天乐（余闲书院赋蝉） 

　　紫云　吕同老和甫 

　　绿阴初蔽林塘路凄凄乍流清韵倦咽高槐惊嘶别栁还忆当时曽听西窓梦醒叹弦絶重调珥空难整绰约氷绡夜深谁念露华冷　不知身世易老一声声断续频报秋信坠叶山空踈枝月小惆怅齐姬薄幸余音未尽早枯翼飞仙暗嗟残景见洗氷奁怕翻双翠鬓 

　　天柱　王易简理得 

　　碧云深锁齐姬恨纎柯暗飞氷羽锦瑟重调绡衣乍着聊饮人间风露相逢甚处记槐影初凉栁阴新雨听尽残声为谁惊起又飞去　商量秋信最早晚来吟未彻都是凄楚断韵还连余悲似咽欲和愁边佳句幽期与语怕寒叶凋零蜕痕尘土古朩斜晖向人懐抱苦 

　　玉笥　王沂孙圣与 

　　绿阴千树西窓悄厌厌昼眠惊起嫩翼风微流声露悄半剪氷笺谁寄凄凉倦耳谩重拂琴丝怕寻冠珥梦短宫深向人犹与诉憔悴　残红收尽过雨晚来频断续都是秋意病叶难留纎柯易老空忆斜阳身世山明月碎甚已絶余音尚遗枯蜕鬓影参差断魂青镜里 

　　苹洲　周宻公谨 

　　槐阴忽送清商怨依稀乍闻还歇故苑愁深危枝调苦前梦蜕痕枯叶伤情念别是几度斜阳几回残月转恨西风一襟幽恨向谁说　转鬟犹记动影翠娥应怪我双鬓如雪枝冷频移叶疎犹抱空负好秋时节凄凄切切渐迤■〈辶里〉黄昏砌蛩相接露洗余悲暮寒声更咽 

　　宛委　陈恕可行之 

　　碧柯摇曳声何许阴阴晚凉庭院露湿身轻风生翅薄昨夜绡衣初剪琴丝宛转弄几回新声几畨凄惋过雨髙槐为渠一洗故宫怨　清虚襟度漫与向人低诉处幽思无限败叶枯形残阳絶响消得西风肠断尘情巳倦任翻鬂云寒缀貂金浅蜕羽难回顿觉仙梦逺 

　　菊山　唐珏玉潜 

　　蜕痕初染仙茎露新声又移凉影佩玉流空绡衣剪雾几度槐昏栁暝幽窓睡醒奈欲断还连不堪重听怨结齐姬故宫烟树翠阴冷　当时旧情在否晚籹清镜里犹记娇鬂乱咽频惊余悲渐杳摇曳风枝未定秋期话尽又抱叶凄凄暮寒山静付与孤蛩苦吟清夜永 

　　瑶翠　唐艺孙英发 

　　栁风微扇闲池阁深林翠阴人静渐理琴丝谁调金奏凄咽流空清韵虹明雨润正乍集庭柯凭阑新听午梦惊回有人娇困酒初醒　西轩晓凉又嫩向枝头占得银露千顷蜕剪花轻翼翻纸薄老去易惊秋信残声送暝恨秦树斜阳暗催光景淡月疎桐半窓留鬓影 

　　宛委　陈恕可行之 

　　蜕仙飞佩流空逺珊珊数声林杪薄暑眠轻浓阴听久勾引凄凉多少长吟未了想犹怯髙寒又移深窈与整绡衣满身风露正清晓　微熏庭院昼永那回曽记得如诉幽抱断响难寻余悲独省叶底还惊秋早齐宫路杳叹事徃魂消夜阑人悄谩想轻盈粉奁双鬓好 

　　山村　仇逺仁近 

　　夕阳门巷荒城曲清音早鸣秋树薄剪绡衣凉生鬂影独饮天边风露朝朝暮暮奈一度凄吟一畨凄楚尚有残声蓦然飞过别枝去　齐宫徃事谩省行人犹与说当时齐女雨歇空山月笼古栁彷佛旧曾听处离情正苦甚懒拂氷笺倦拈琴谱满地霜红浅莎寻蜕羽 

　　玉笥　王沂孙圣与 

　　一襟遗恨宫魂断年年翠阴庭树乍咽凉柯还移暗叶重把离愁低诉西园过雨渐金错鸣刀玉筝移柱镜掩残妆为谁娇鬓尚如许　铜仙铅泪如洗叹移盘去逺难贮零露病翼惊秋枯形阅世消得斜阳几度余音更苦甚独抱清商顿成凄楚漫想熏风栁丝千万缕 

　　○桂枝香（天柱山房赋蟹） 

　　宛委　陈恕可行之 

　　西风故国记乍免内黄归梦溪曲还是秦星夜映楚霜秋足无肠枉抱东流恨任年年褪筐微绿草汀篝火芦洲纬箔早寒鱼屋　料旧别芳蒭荐玉正香擘新橙清泛佳菊依约行沙乱雪误惊窓竹江湖歳晚相思逺对寒灯谩懐幽独嫩汤浮眼枯形蜕殻断魂重续 

　　瑶翠　唐艺孙英发 

　　收帆渡口认逺岸夜篝松炬如昼还见沙痕雪涨水纹霜后秦宫梦到无肠断望明河月残疎栁琐窓相对茶边犹记眼波频溜　渐嫩菊新蒭绿酒叹风味尊前潇洒如旧几度金橙香雾玉盘纎手清愁小醉凄凉里拚今生容易消痩草心春浅年年相忆看灯时候 

　　菊山　唐珏玉潜 

　　松江舍北正水落晚汀霜老枯荻还见青筐似绣绀螯如戟西风有恨无肠断怅东流几畨潮汐夜灯争聚微光挂影轻投帘隙　更喜荐新蒭玉液正半殻含黄一醉秋色纎手香橙风味有人相忆江湖歳晚听飞雪但沙痕空记行迹至今茶鼎时时犹记眼波愁碧 

　　紫云　吕同老和甫 

　　松江岸侧正乱叶坠红残浪收碧犹记灯寒暗聚簖疎轻入休嫌郭索尊前笑且开颜共倾芳液翠橙含雾玉葱涴雪嫩黄初擘　与那日新诗换得又几度相逢落潮秋色常是篱边早菊慰渠岑寂如今漫有江湖兴更谁怜草泥踪迹但将身世浮沈醉乡旧逰休忆




