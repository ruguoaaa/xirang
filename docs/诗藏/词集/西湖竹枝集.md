序
    西湖名胜甲于寰区，有唐以来，学士大夫游于此者，类多著于诗歌，以传咏其概。陈君倥侗以王、谢世家淡于荣遇，闭户著述，而外好为山泽之游，奚囊所积珠玉焕焉？余读其所著《西泠游草》，蕴藉潇洒，风格道上，深叹其胸中卷轴之富，抱负之宏，又湖山灵秀之气之有以相助也。兹君养疴珂里，手出《西湖竹枝词》百首相质，盖君于芒鞋竹笠，选胜搜奇之余，举所为景物变态，风俗异宜，与里谚风谣之足资采择者，胥付之微吟低唱之中矣。余惟西湖之胜，跨六桥，连十景，襟山带郭，气象万千。未易更仆数游其地者，往往命酒船挟歌妓，红牙象板，喧沸中流；未尝不题名僧寺，觅句旗亭。问其所得，不过举柳耆卿“三秋桂子，十里荷花”以为心赏而已。是其于湖山面目尚未及窥，又何暇以琐闻轶事，争相考核耶？抑余观《西湖竹枝》之作，自元人诸什而外，如吴彦章、邹彦吉、邢士登、张翔南、朱元素诸先生句，皆啧啧可传；而吴吏部药师先生五首，尤深得唐人回波之意。观君斯集，镂玉雕琼，多多益善，益令人有观止之叹矣！是为序。
    乾隆岁在重光单阏嘉平月，长洲同学弟韩袭祥题于吴陵学舍。

序
    鸳飞一处，曾传铁笛之歌；莺啭千声，总是玉台之体。郎如峰影，夜夜飞来；妾住湖干，朝朝逢著。欲作变风婉转，适成梦雨荒唐。则有东海俊人，西湖雅调。模山范水，自多谢客之情；弄月吟风，大有逋仙之趣。桑云染绿，风俗能通；梅雨飘黄，岁时有纪。况乃凤山月冷，怆情南渡宫花；龙井泉清，会意东坡诗草。岳少保同于少保，风雨皆灵；南高峰对北高峰，烟霞俱古。词无取乎擎悦，义有系于辅轩。七字吟成，泻出三潭荷露；百篇赋就，吹来九里松涛。掣碧海之鲸，堂堂不唱；听青霄之鹤，小小谁呼？风土铨衡，寓铎铃于歇后；云山韶滢，洗筝笛于从前。应赓黄竹之谣，试唤白花之梦。
东台社弟孙乔年拜题。

题辞
    越州形胜，问谁能、解识民情风土。画舸香车，纷似水、无限骚人游女。太息山灵，聊供嬉戏，此意原非古。传闻采遍，羡君独领真趣。    遥想苏、白当年，寻花载酒，多少风流处?自古沧桑容易变，赢得悲凉无数。百尺雄才，千秋知己，别有闲情绪。湖山风物，一时都入毫楮。
    三原弟梁彦术拜填《百字令》。

西湖竹枝词
    考《竹枝词》，刘禹锡谓为巴歈，音协黄钟羽，末如吴声，故吴人多效之。自杨廉夫创为《西湖竹枝》，和者百二十人。其后瞿宗吉、沈启南辈皆为之。徐野君编《续集》，又得四百余首，所以纪风土，状人情者盖详。顾其间樽俎粉黛之习，多未能洗。众音繁会，往往流为绮语织词，几与子夜读曲相类，而古意寝失矣。先大父奉政公宦游斯地，寄兴湖山，解组后，辄津津举其胜以示璨，窃闻而慕之。迨今庚寅春，始偕任子锄云、徐子石亭泛舟湖上，流览之余，于风土人情得其大概。而唐宋以来古迹遗闻，尤不能无动于中，不觉伸纸直书，以纪一时游兴。就中或似诗，或不似诗；或可以诗，或可以无诗，聊与樵唱渔歌，同鸣天籁。若昔人所传靡曼之音，则未敢效颦也。黄九烟先生诗云：“竞向西湖咏《竹枝》，廉夫可是殢情痴。我来耻和依郎句，要唱江东铁板词。”殆先得我心也夫。
    圣因寺对大潮开，古佛无言坐讲台。
    金碧重重春水映，万年帝德仰崔嵬。
    圣因寺，本圣祖仁皇帝行宫，雍正年间改为寺，赐今名。
    有万岁楼、澄观堂、光碧亭、云岫阁、淳泉诸胜。
    吴山越水翠华巡，潋滟湖光总是春。
    笼罩庆云常五色，天章烂熳勒贞珉。
    湖山名胜，今上御制题咏甚多，恭勒穹碑，使草茅愚贱咸得瞻仰云。
    麦要晴乾蚕怕寒，暖风吹送鸟关关。
    湖中三日催花雨，天竺观音又下山。
    天竺观音，杭郡雨旸司命，凡有祈祷大吏迎法像入城，暂驻海会寺。事毕，鼓吹送还，此风宋时已然。
    梵宇庄严占翠微，千家粒食养缁衣。
    晚来湖上孤帆影，认得僧船打饭归。
    西湖梵宇最多，名山食指，咸仰给于城中盏饭。灵隐打饭僧数十人，当夕阳西坠，独张帆顺流而归，其余湖船，则惟资篙橹云。
    不栽洛下牡丹芽，不种扬州芍药花。
    千顷膏腴一犁雨，春来遍地是桑麻。
    湖上园亭树，桂、梅、桃、柳居多，松、竹则本山所产，不待种也。舟入越境，河干两岸麦垄、桑林亘延数百里，令人作桃源之想。
    行过九溪十八涧，恍似山阴道上回。
    理安寺前逢老衲，笑问客从何处来。
    理安寺在万山中，溪壑秀美，有九溪十八涧之胜。
    蚕娘辛苦在三春，膏沐何曾一日亲。
    户户门黏红帖子，东西竟断往来人。
    越中妇女饲蚕为业，人家门首黏红纸帖，书“蚕月免进”，虽亲友亦不得过问。故青丘有“东家西家罢来往”及“头发不梳一月忙”之句。
    三春三竺说烧香，香市真成热闹场。
    水月无心观自在，应开慧眼笑人忙。
    三天竺在北高峰下，三寺相去里许，皆极宏丽。大士宝相，各有化身，不相袭也。由下竺而进，夹道溪流有声，所在多山桥、野店。而春时，乡民扶老携幼，焚香顶礼，香车宝马，络绎于道。更有自远方负担而至者，总名曰“香客”。
    马塍红紫竞春织，摘满筠篮露尚沾。
    十里画楼临水次，卖花声里卷珠帘。
    东、西马塍在钱塘门外，土细宜花。当春时，园丁采名葩叫鬻。晓镜开奁，朱楼搴箔，千红万紫，都向玉人头上娇矣。
    春来烟柳碧参差，又为夷光染黛眉。
    想到吴官歌舞倦，微颦多在捧心时。
    西湖在元明时屡遭兵燹，柳枝伐尽，时人云：“西湖无柳，如美人无眉。”今则万缕千条拂玉塘矣。
    国色天香聚此乡，牡丹不是百花王。
    昨朝我拜花神庙，八月多添一瓣香。
    湖乡蓉桂极盛，桂有大数围者。放生池芙蓉尤多，惜余游当春日，未得于花时把酒也。李宫保祀十二月花神于湖山神庙，衣节各以其月之花别之。
    五夜花灯满市门，展期人颂越王恩。
    苦教冠巷诸年少，不爱收魂爱放魂。
    宋时张灯，元夕前后三夜。钱王纳土，献钱展期至十八。寿安坊旧名冠巷，至众安桥为灯市，少年游冶翩翩征逐，谓之“放魂”；至落灯后，各务其业，谓之“收魂”。
    玛瑙寺依玛瑙山，经房闲寂昼常关。
    若果山中多玛瑙，寺门焉得有苔斑？
    山旧出玛瑙石，故名。山下有玛瑙寺，旁列经市，曰“经房”，地辟人稀，游屐不常至也。
    抉目还留死后忠，吴山千古属英雄。
    至今真气难销歇，白马银涛到越东。
    吴山即古胥山，英卫公庙在焉，俗称伍公庙，祀吴行人伍子胥。两庑附祀掌潮神祇。
    焚余诗是步虚声，情字分开记小名。
    我辈钟情空即色，桃花影里唤卿卿。
    小青实无其人，《焚余诗》亦不知出何人手，盖与《会真记》略同。然《离骚》二十五，多属寓言，其一种哀感顽艳，不妨认假成真也。“夕阳一片桃花影，知是亭亭倩女魂”，即所传小青句。
    翠袖红裙服色新，风前袅袅更娉娉。
    满头珠翠浑闲事，不及眉心一点青。
    杭城游女，多翠衫红裙，更裁纨绮作燕尾状以覆额，即古眉心旧制也。
    南山云接北山阴，环佩相携出柳林。
    扑蝶探青兼斗草，一春忙煞女儿心。
    中和节后，已有出郭探青者。二月半为花朝，有扑蝶会。闺人春日，喜为斗草之戏。柳林在钱塘门外。
    灵石坞中少人行，但闻樵斧声丁丁。
    晚来踏月下山去，一路野花相送迎。
    灵石坞路最深窈，游人罕至，惟樵子往来。元时西湖十景，有“灵石樵歌”之目。
    春树枝枝染绿云，瓣香我幸揖清芬。
    宋家尺土归乌有，留得孤山处士坟。
    处士坟在孤山放鹤亭畔，题“宋处士林逋之墓”。山中松柏甚多，古梅少有存者。点缀水花，补苴玉树，愿再有余谦、张鼐也。
    清明土步鱼初美，重九团脐蟹正肥。
    莫怪白公抛不得，便论食品亦忘归。
    土步形似河豚，以清明前出网为佳。湖蟹秋日最肥美。香山有“未能抛得杭州去”之句。
    堤草青青走钿车，波光柳色碧交加。
    未容西子能相比，认作仙人萼绿华。
    湖上春来，万绿葱蒨，与碧波相映，固不止裙腰一道也。
    有客同参玉版禅，云栖蔬笋妙烹鲜。
    新茶采得真龙井，明日虎跑来汲泉。
    云栖寺乃莲池大师道场，地多竹，不减渭川千亩。当春时，笋味绝胜。老龙井茶，作豆花香为绝品，真者最难得。虎跑泉为杭郡五圣水之一。
    石佛禅林近里湖，长堤烟柳旧名苏。
    门前千顷玻璃软，沙鸟风帆活画图。
    大佛头，土人呼为大佛寺，又曰石佛禅院，在宝石山麓，相传为秦皇缆船石。宣和中，僧思净就石凿像，仅及肩而止。湖面宽约十里，新旧六桥相间，故以里外别之。门外长堤，东坡所筑，湖水沦涟，前人有“软玻璃”之称。
    濠上观鱼乐可知，玉泉今不减当时。
    游人照影轻涟白，都唱娠隅竹垞词。
    玉泉在清涟寺内，甃石为池，方广三丈许，水清可鉴。中畜五色鱼，浮沉上下，投以香饵，则扬鬣而来，有相忘江湖之适。朱竹垞《玉泉观鱼》词，调寄《玉人歌》。
    楚馆秦楼近白沙，勾栏自昔竞豪华。
    美人一去春风冷，半属僧寮半酒家。
    白沙堤之东，濒湖有秦楼，本豪家别馆，以贮嬖妓。或云即南渡时花魁娘之勾栏院也，今为漱石居。僧舍其旁，旧有水明、镜湖二酒楼，余南游时寓此。
    流觞爱向水之涯，为雇湖船典玉钗。
    笑问荠花开也未，儿家新上踏青鞋。
    杭俗三月三日，上踏青鞋，男女皆戴荠花。谚云：“三春戴荠花，桃李羞繁华。”
    和议盟成愿已偿，湖山几暇尽徜徉。
    官家爱吃鲜鱼汁，玉敕传宣宋五娘。
    南渡时，汴京细民妻宋五娘侨居湖上，能调鱼羹，名彻禁中。高宗尝诏至御舟供奉。
    葛洪丹井久销沉，龙杖高飞石窦深。
    何处别寻修绠汲?婴儿姹女在吾心。
    抱朴子炼丹井，在龙井山上。
    风风雨雨惜春还，姹紫嫣红已尽删。
    遥指南屏峰下路，阿谁染就米家山?
    湖楼雨中，望南屏一带，如见襄阳画图。
    火烧未了雷峰塔，古色斑斓夕照前。
    辛苦妖姬常地下，金牛水涸是何年?
    南屏山下有雷氏别业，峰以此得名，塔即以峰名名之。一曰黄妃塔，钱王后宫所建也；或曰本名回峰，以山势回抱得名。按《六书正伪》，雷，古作回，小篆加雨以别之，回、雷固可通用也。旁有白莲寺，嘉靖时毁于火，塔岿然独存。谚有“火烧雷峰塔”语。塔凡五级，煅作绀碧色，藤萝牵蔽，古意可掬，昔人比之醉翁老衲。林逋诗云：“夕照前村见。”故十景有“雷峰夕照”之目。相传有白蛇、青鱼两怪，幻为女子惑人，遇高僧镇之塔下，约湖水干，方许出。西湖一名金牛湖，汉时有金牛现，故云。
    辛苦朝云葬粤东，罗衣不复舞春风。
    樽前莫度伤心曲，芳草天涯恨未穷。
    朝云，钱塘人。侍坡公于惠州，闻落叶声，公有悲秋意，命云歌以自遣。忽泪下不能成声，公问故，答云：“妾所伤心者，是‘枝上柳绵吹又少，天涯何处无芳草’也。”公笑曰：“我方悲秋，尔又伤春矣！”遂罢。云不久卒，公终身不复听此词。
    潇洒高风说寓林，肯从宦海久浮沉。
    溶溶春水浮梅槛，林屿烟霞供朗吟。
    黄汝亨，字贞父，万历间历官部郎。谢病归，结庐南屏小蓬莱，题曰“寓林”。有《寓林文集》行世。尝以巨竹为桴，编篷屋浮湖上，名曰“浮梅槛”。自书柱联云：“指烟霞以问乡，窥林屿而放泊。”
    西湖湖水百泉归，三邑田畴灌溉肥。
    莫把西湖比西子，沼吴霸越事全非。
    西湖百泉所潴，虽旱岁不竭，仁和、钱塘、海宁三邑农田、商舶，皆赖此水。东坡有“欲把西湖比西子”之句，特反其意，以见西湖之利。
    百八烟钟夜自撞，五更清听客心降。
    十年不作邯郸梦，一任清音入旅窗。
    湖山钟鼓，早晚皆闻，庸愚唤醒有几人哉？为之三叹。
    冰雪襟怀冷最真，谁能不爱暖风薰。
    我来指点粼粼水，却想林和靖一人。
    冷泉在云林寺前，飞来峰下。“暖风薰得游人醉”，昔人湖上句也。
    朦胧残月影参差，春柳梢头落最迟。
    爱煞晓莺啼梦破，纱窗刚及画眉时。
    柳浪桥，宋时在清波门外聚景园中，今已无考。苏公堤桃柳夹道，春附晨光初启，翠浪翻空。黄鸟睍睆其间，与画舫笙歌相答。御题西湖十景，一曰“苏堤春晓”，三曰“柳浪闻莺”，今合而言之。觉天下三分春，二分应在西湖矣。
    丁家山对花神庙，外六桥通鄂国坟。
    相约明朝探春去，画船齐出涌金门。
    丁家山，彭城李宫保抚浙时所开。花神庙亦李建。苏堤六桥，南自南屏，北接岳庙。正德间知府杨孟瑛浚湖于西岸，亦筑六桥，故有里外之别。杭城傍湖三门，曰“清波、涌金、钱塘”，涌金介南北之中，湖船咸泊焉。
    云林书记老袈裟，投赠封题谷雨茶。
    怪底山僧风味别，焦岩黄海旧为家。
    天都佛基上人，幼从焦山出家，今在云林掌书记，性朴直，能诗，善隶书。赠予新茶四器，汲冷泉烹之，不减清风两腋也。
    五百四方古应真，小乘四果岂粉纶。
    听来狮吼轮常转，金碧辉煌只一人。
    震旦所称十六阿罗汉，著于诸经，而坡公作赞颂皆云“十八”，贯休画本亦然。大论则又云：“五千罗汉，其力最大。”殆所谓示权变法，不以数稽者耶。坡公作《荐诚院五百罗汉记》，谓僧应言始造于钱塘，然则杭之有此，其来久矣。今云林、净慈两寺皆有之，揆诸大论所传，才十之一耳。梵力圆成，岂复有我人？众生寿者相，则五百不为多，十六不为少也。《法住记》谓，自小乘进于四果，方为之罗汉。又《楞严经》，富楼那言助佛转轮，因狮子吼而成阿罗汉云。
    斜阳鼓棹入西泠，放鹤亭空倚翠屏。
    爱煞逋仙诗句好，晚山浓似佛头青。
    游孤山者，必取道于西泠桥。放鹤亭在山麓，林君复有
    “湖水净于僧眼碧，晚山浓似佛头青”之句。
    禁烟时节响饧箫，处处檐牙插柳条。
    买得瓜皮携酒榼，纷纷摇过段家桥，
    杭俗清明上冢，南北两山间舟车阗集，人家插柳满檐，男女咸戴之。谚云：“清明不戴柳，红颜成皓首。”瓜皮，小艇也。见廉夫《竹枝词》。
    汴水宫墙绿草肥，西湖歌舞竟忘归。
    可怜一点新亭泪，却在压山宰相衣。
    宋南渡时，君臣游宴，无复作新亭之泣者，“错把杭州作汴州”之诗所以作也。帝是在厓山，陆秀夫正笏如立治朝，但泪沾襟袖耳。
    碧水光澄浸碧天，玲珑塔底月轮悬。
    冰壶抱影骊龙睡，九颗明珠夜夜圆。
    石塔高五六尺，形如葫芦空，其中各有三孔通于外，鼎足立水中。秋月映潭，塔下各有三月影，故有“三潭印月”之目。在湖中放生池前。
    青叶行开桑已齐，桂钩竹筥各分携。
    侬家自有攀条法，不要三郎绿耳梯。
    杭地多桑林，树矮于屋，枝可仰攀，间有高树，始梯取之。春时，开青叶行鬻桑叶者，有牙侩评其值。唐明皇命宫人立马上，就树取花果，名曰“绿耳梯”。
    海棠欲作召棠看，一语能令贼胆寒。
    却笑正平挝鼓后，不教黄祖讨曹瞒。
    罗隐谒吴越王，以《过夏口》诗献云：“一个祢衡留不得，思量黄祖谩英雄。”王大笑，表为钱塘令。朱温篡唐，隐说王起兵讨贼。令钱塘时，手植海棠于署。王元之诗云：“江东遗迹在钱塘，手植庭花满县香。若使当年居显位，海棠今日是甘棠。”
    西湖只说雨晴宜，何事偏忘看月时。
    夜静湖心亭上望，水晶盘涌碧玻璃。
    四月初九夜，同任子、徐子并沅、濂两儿小舟泛月，至湖心亭，风静云闲，水天一色，如置身琼楼玉宇，不复知为人间世矣。
    清波门外钱王庙，湖水难忘旧日恩。
    保障东南功不细，闭门天子起双门。
    表忠观在清波门外，土人呼为钱王祠。当钱唐五代时，王有保障东南之功。贯休投诗，有“一剑霜寒十四州”之句。
    六月荷花香满河，红衣绿扇映清波。
    木兰舟上如花女，采得莲房爱子多。
    西湖荷花极盛，故香山有“绕郭荷花三十里”之句，屯田有“三秋桂子，十里荷花”之词。
    南北高峰高插天，两峰相对不相连。
    晚来新雨湖中过，一片痴云锁二尖。
    两峰峻绝，相去十余里，浓云密护，时露双尖，故十景有“双峰插云”之目。
    冤魄沉埋郁未伸，群奸面缚跪莎尘。
    何曾消得孤忠恨，不是金人是铁人。
    武穆墓在栖霞岭下。正德八年，都指挥李隆范铁为秦桧夫妇、万俟离三像，背缚跪墓前。雍正九年，钱塘令李惺重铸，益以张俊共四像。游人过此，必唾骂捶楚。桧像已洞腹，长舌两乳，磨模可鉴。盖铸者欲不朽，击者欲速朽也。李卓吾云：“宜更铸施全在旁，作持刀杀桧状，则更快人意。”
    万竿绿竹影参天，几曲山溪咽细泉。
    客到洗心亭子上，顿教尘虑一时湔。
    洗心亭在云栖万竹中，莲池大师教人念佛处，有念珠大如鸡子，悬梁间。
    山泉雨后自能鸣，一片琴音大蟹行。
    却怪石钟山下水，噌嗡鞺鞳是粗声。
    烟霞岭下有水乐洞，自然宫商，新雨流澌，不异丝桐之奏也。
    排衙石在凤凰山，罗列森然玉笋班。
    艮岳若教搜括去，也随飞炮上天坛。
    凤凰山在湖南，杭郡诸山最高处也。上有石排列两行，名排衙石，为吴越王所开。《宋史•地理志》云：“金人围汴京，上命取艮岳中花鸟投之河，凿石为炮，以守天坛。”
    钱塘立夏斗纷华，忙煞青帘卖酒家。
    腊窖开生邀客饮，不须更吃七家茶。
    杭俗，逢立夏日，酒店祀神，邀巫师祝忏，凡平日来沽者，皆得沾杯勺，谓之“尝酒”。冬春酿熟，预颜其门曰：“某日开生”；是日又烹新茶，配以细果馈亲邻，谓之“七家茶”。
    吴山绝顶大观台，呼吸能通帝座开。
    十万青峦排脚底，高吟人自日边来。
    大观台最高，登临者，有举头天外之想。
    到来身已离尘寰，仙源迥别非人间。
    松阴满院不知午，野鹤一声天地闲。
    西湖梵宇禅宫。无虑百数十，余所见惟陶庄丁仙祠为黄冠栖真之地，其余皆缁流也，或余游迹未广耳。
    古并通江运根楠，济公法力最难参。
    而今才晓飞来石，慧理由来不妄谈。
    井在净慈寺中，泉极甘，下通于江，又名通江井，济公运木处也。余木尚存，汲时或左或右，惟不能出耳。
    猫头解箨燕雏肥，游女轻罗试袷衣。
    玫瑰香残花事了，腻人开到野蔷薇。
    杭郡气暖，初夏有著罗衫者。玫瑰残后，山谷中野蔷薇盛开，香闻数里。猫头笋，大者重二十余斤，肉自如霜，堕地即碎，嗅之作兰花香。
    昭庆禅林古戒坛，，曾闻结社比庐山。
    搢绅总入孙何记，只作迁升旧册看。
    昭庆寺在钱塘门外溜水桥西，乾德间钱氏建。天禧初，有圆净法师学远公结社，播绅与会者二十余人，孙何为之记。
    贤守难忘李白苏，逋仙风节许同符。
    若教俎豆王钦若，秋菊寒泉称得无？
    四贤祠祀邺侯、香山、东坡、和靖，在孤山之上。和靖有“茂陵他日求遗稿，犹喜曾无封禅书”之句。“一盏寒泉荐秋菊”，东坡吊林句也。王钦若，天禧中曾为杭州守。
    王坟蚕豆鹦哥绿，龙井杨梅鹤顶丹。
    更采湖莼如雉尾，尝新四月劝加餐。
    南屏山邵皇亲坟产蚕豆，颗大而味鲜，杭人呼为“王坟豆”。《钱塘县志》云：“龙井法华山产杨梅，为天下冠。”莼菜亦湖中所产，采于夏初，嫩而无叶者，名“雉尾”，莼叶舒则为丝莼。
    灵旗斜曳水痕长，白露青莲发妙香。
    除却孤山林处士，何人配食水仙王？
    孤山路口旧有龙王堂，即水仙王庙，久圮。雍正五年，改建精舍，仍以前楹祀水仙王，池产青白莲花。
    文山祠宇邻忠肃，柴市忠魂应久还。
    化作啼鹃犹带血，南飞只向凤凰山。
    文丞相祠与于坟相近。“从今别却江南道，化作啼鹃带血归”，公被执北行时过金陵诗也。宋大内在凤凰山下。
    西湖水利费咨诹，六井湮沉吊邺侯。
    石笕葑堤相继作，白苏功并水长流。
    唐代宗时，李泌刺杭州，开六井，以资民汲。长庆初，白太傅重修六井，更甃函笕，以湖水溉田。迨宋元祜间，坡公知杭州，积葑为堤，募民浚湖，湖乃大治。
    亩浍犹分八卦形，宋家自昔重遗经。
    画沙岂少真儒在，旅寄灵芝号考亭。
    八卦田在凤凰山南。朱子童时，与群儿偕，独于沙上画八卦，端坐凝思。庆元元年，禁伪学，朱子被斥，寓西湖灵芝寺。
    谁为磨刀割紫云，盘空绝壁裂云根。
    红尘外有清凉地，六月披裘入洞门。
    紫云洞在栖霞岭后，深数千尺，宽广如之。阴崖陡绝，如巨灵掌将伸指作缚人状。《志》称其峭耸悬空，阴凉彻骨，不虚也。
    石楼方丈望东洋，海气天风接混茫。
    黑豆远帆飞镜面，波开红日是扶桑。
    从灵隐罗汉堂而西，径路屈曲，筠篁夹道，挽葛援萝，约三四里，始达韬光寺顶。有石楼方丈，正对钱塘江，江尽处即海，洪涛与天相接，十洲三岛如在目睫，真大观也。
    湖上难寻旧酒垆，青樽红袖梦回初。
    汴京灯火矾楼曲，犹剩东华十卷书。
    南渡时，孟元老著《东京梦华录》十卷，言汴京遗事甚悉。樊楼，原名白矾楼。《梦粱录》记南渡琐事。
    八月潮声动地来；赭龛山外响如雷。
    要知江水回头处，直到严陵旧钓台。
    钱塘潮汐八月最盛，为海门赭、龛二山所束，激而为涛，凡三折而达于富春，故曰浙江。东坡诗云：“欲识潮头高几许，越山浑在浪花中。”谓赭、龛二山也。
    西湖岚嶂出层云，山外青山望不分。
    金碧楼台霄汉里，天然一幅李将军。
    西湖诸山环绕，重叠难分，故宋人有“山外青山楼外楼”之句。
    赤手银河再造功，我采拜墓问英雄。
    九哥不比郕王厚，雪窖长埋五国中。
    于忠肃公墓在三台山，王阳明题石楔云：“赤手挽银河，君自大名垂宇宙；青山埋白骨，我来何处哭英雄？”于公功在社稷，于英庙尤为有功。鄂王所事之主，若等成郕王，则二圣环，何致为伶人置之脑后耶？
    漱石山居落照时，桐阴桂影两参差。
    回廊石鼎燃松火，一缕茶烟出屋迟。
    余寓湖上漱石居，交游绝少；探幽之暇，惟与任、徐二君斗茗闲话耳。
    三桥流水漾银沙，一片诗情托钓槎。
    拟把客装留半载，西溪风雪访梅花。
    西溪在西湖北山之阴，由松木场入。曲水湾环，群山四绕。名园、古刹，前后相接。多芦汀、沙溆，以略杓通行，有车马所不能至者。居民以梅为业，本极大而有致。三桥在溪上。
    传来谁念和凝钵，荒去空留陆贽庄。
    争似坡公重出守，泉名六一记欧阳。
    西湖僧慧勤能诗，与欧公善，东坡悴杭时嘱访之，遂订方外交。后十八年，公守余杭，则欧公已殁，勤亦化去。有泉出讲堂后，因怀六一翁，即以名泉。今在孤山之阳。
    堂前蟋蟀正纵横，玉轴金题记悦生。
    即此便成军国事，羽书何必报樊城。
    贾似道赐第在葛岭中，有半闲堂，久圮。似道好斗促织，有客云：“此真军国大事？”似道不觉失笑。所藏书画，钤以“悦生”小印。
    法相寺中寻古迹，堂前惟有定光佛。
    僧来不语自鸣钟，松影斜阳送归客。
    晚游法相寺，泉石无奇，惟定光佛香火不绝，相传唐时至今，肉身不坏，寺僧之言如此。又《留青日扎》云：“寺藏一异齿，大如拳，透明碧绿，色僧谓是佛牙，诱妇女请观获利。”其说殆略同。
    山上犹传御教场，空劳戎马炫红妆。
    君王若识鹰扬意，旗鼓还须问汴梁？
    凤凰山顶平坦可驰马，南渡时，山下即大内，此为嫔妃演武处，土人至今犹呼“御教场”云。
    北客来时米价平，江干柴草似云屯。
    东门菜把西门水，过客均叨地主恩。
    杭郡谚云：“东门菜，西门水，南门柴，北门米。”盖东门多蔬圃；西门引湖水注城中，以资汲饮；严州、富阳之柴聚江干；苏、湖米则采自北关云。
    当年南渡诩中兴，湖上风光日渐增。
    看罢龙舟端午过，大家又说看河灯。
    龙舟自二月八日起，至端午后始歇。中元节放灯河中，谓之“照冥”。宋时极盛，四方游人有预居湖上，以待此夕者。
    来凤山亭高又高，西湖真作凤凰巢。
    试看艺苑新编出，片片丹山五色毛。
    来凤亭在宝石山上。两浙为人文渊薮，杭郡尤称最盛，群才蔚起，洵文中鸣凤也。
    忠宣祠宇枕湖湾，白雁西风落照间。
    此日瓣香堪下拜，前身属国后文山。
    洪忠宣使金不屈，间以蜡书达行在，言和议不可信。及还朝，须发尽白，时人比之苏属国。前人《钱塘怀古》有“洪皓西风雁一行”句。孙乔年云：“李宫保题祠联云：‘身窜冷山，万死持回苏武节；魂依葛岭，数椽邻近鄂王坟。’措词最工。”
    断碑谁记辅文功，古墓萧萧大树风。
    鸩酒一杯千载恨，愿添顽铁铸师中。
    紫云洞前有牛皋墓。皋字伯远，为武穆部将，屡立战功，秦桧嘱田师中杀之。绍兴十七年上巳，师中大会诸将，饮以鸩酒，遂卒。后追封辅文侯。
    四野难营马鬣封，厝宫僦屋习成风。
    送丧防火心原苦，依旧荼毗葬祝融。
    杭城烟户稠密，墙垣编竹为胎，垩以黄土，亦有不加圬墁者，故易致火灾。亲丧不敢久淹，又以山多田少，艰于卜壤，多权厝于四野墩屋，计月论值。无力者，逢寒食或盂兰付之火葬。按茶毗本释氏恶习，岂人子所忍为？移风易俗，当有任其责者。
    香魂寂寞有无间，知在西泠第几湾？
    莫道红颜真薄命，一杯千古占湖山。
    苏小墓在西泠桥畔，有心人或有持酒吊之者。
    鹤亭梅坞傍祠门，堕泪遗碑三字存。
    叹息勾留留不住，八闽何处吊忠魂？
    范忠贞公，讳承谟，抚浙多惠政，后总督福建，死耿逆之难。去浙时，书“勾留处”三字，用香山诗意也。浙人哀之，建祠于孤山之麓。其遗笔，别为亭悬之。鹤亭、梅坞俱在祠旁。
    朝朝来往毛家埠，不见当年醉白楼。
    千古南池同写照，香山已歇旧风流。
    毛家埠在湖西南，游人必由之道。《志》云：“此地有香山醉白楼，访之不得。”盖古迹之湮没也久矣。
    卅年孝子山中老，一片精魂石上逢。
    不是李源真性在，葛川何处觅圆公。
    三生石在天竺。按：李源，京洛人。父橙死禄山之难，源悲泣哀毁，终身不仕不娶，居惠林寺三十年，未尝一日忘其父也。
    从来山水媚于秋，风致全从淡处求。
    湖上三春围锦绮，还思九月一登楼。
    湖楼晚眺最佳，想秋末冬初，更擅其妙。
    灵隐风僧迹太奇，东窗事发已嫌迟。
    若教早夺奸臣魄，也有黄龙痛饮时。
    陆云士《湖填杂记》云：“秦桧遇风僧事，予于鸿书见之，必非无因之说。正不可不存此迹于天地间，以作回邪鉴戒也。”
    风流刺史留芳躅，千载堤名带姓夸。
    山色水光归判笔，澄波皓月作官衙。
    白公堤在钱塘门外，由石函桥北至余杭门止，蓄上湖之水，以达下湖，俗以孤山路为白堤，误矣。西河毛太史辨之甚明。苏公堤南自南屏，北接岳庙，跨以六桥，横截湖中，元祐间东坡所筑也。东坡西湖诗：“水光潋滟晴方好，山色空漾雨亦奇。”香山《寄元九》诗：“报君一事君应羡，五宿澄波皓月中。”知二公于此兴复不浅耳。
    古隶摩崖蚀藓斑，温公遗迹半凋残。
    《家人卦》寓修齐理，莫作寻常石刻看。
    南屏山有司马温公书《家人卦》。叶绍翁《四朝闻见录》云：“钱塘自五季以后，民多淫靡，齐家之道或缺焉，故温公书此，以助风教，非偶然也。”朱竹垞《曝书亭集》：“《宋鉴》称，绍兴六年十一月，上论大臣曰：‘司马光隶字正似汉人，所书《中庸》与《家人卦》皆修身治国之道，不特玩其字而已。”’
    南渡偏安事可怜，销金锅子急相煎。
    凤凰山上今回首，不见冬青哭杜鹃。
    临安当南渡时最繁盛，时人目西湖为销金锅。元至元初，西僧杨琏真伽尽发南宋诸陵，以理宗顶骨为饮器。林、唐二义士拾残骸潜瘗之，更树冬青树为记。饮器在西僧庐中，明初求得之，命有司以礼归葬。
    自昔钱塘盛水嬉，候潮门外弄潮儿。
    手持彩帜翻波出，不要浑脱当马骑。
    浙江秋潮，自八月十一日始，至十八日最盛。盖宋时以是日教阅水军，非潮特大于是日也。其初出海门时，仅如银线，既而玉城雪岭，际天而来，而声如雷霆，震撼激射，吞天沃日，势极雄豪。杭人百十为群，伺潮出海门，执旗泅水上以迓潮神，谓之“迎潮”。或有手脚执五小旗，踏浪翻涛，腾跃百变，谓之“弄潮”。往往有沉没者，蔡端明曾作文戒之，习俗相沿，终不能遏也。
    怪石嵌崎竟解飞，理公幻说是耶非。
    若果飞来应飞去，如何鹫岭久忘归。
    飞来峰在灵隐寺前。晋咸和元年，西域僧慧理指为天竺国灵鹫山之东岭，不知何年飞来，峰以此得名。杨升庵又谓巫阳台，自巫峡飞于灵隐，亦何据耶？先贤邵紫芝博引金华罗浮
诸川，共五六处峰石，皆有飞来之名，则命名之义，第以其奇峭，势若飞来耳。必谓来自何所，则等于移山鞭石之说。宜尹明诗，讥其语特虚幻，眩惑千古也。峰上下左右凿大小佛像，僧云是西僧杨琏真伽所为。竹辨在在汉唐时已有之，非始于杨也。
    缥缈峰峦晓色开，五云山上雪皑皑。
    山僧报瑞今年早，明日平章进表来。
    五云山特高寒，宋时每岁腊前得雪，寺僧必捧雪表进，城中霰犹未集也。
    谁写南屏对雪图，文章节义共悲吁。
    他年一点麻衣泪，得自萝山石室书。
    方正学为宋景濂弟子，同寓南屏僧舍，尝对雪谈古今节义事，悲歌慷慨，情见乎辞。景濂殁后，王某为写《南屏对雪图》，正学题长句于其上。萝山石室，景濂著书处。
    头颅北去默无言，千载凭谁为雪冤。
    叹息何人绳祖武，空劳太白记南园。
    陆放翁为惋胄作《南园记》，为终身瑕累，然笔笔借忠献以动侂胄成中兴之业耳。观《剑南集》中，有“他年恢复中原日，家祭毋忘告乃翁”之句，可想见其苦心。此事汪蛟门比部、顾书宣太史论之甚详。宋孝宗一日间周益公，有如李白之才者乎？周以务观对，时人呼为“小太白”。
    庄严宝塔镇江潮，开化禅门半寂寥。
    解道枯僧足千古，大家立地放屠刀。开化寺僻处江边，开宝三年，智觉禅师造塔镇潮，名六和塔。雍正间重建。塔上有鲁智深像，颓然一老衲也。世传《水浒传》出元人施耐庵手，或云本属子虚，然宋江等为盗，见于《宋史》。余又读《癸辛杂识》，有龚圣与作宋江等三十六人赞，内《花和尚鲁知深赞》云：“有飞飞儿，出家尤好；与尔同袍，佛也被恼。”又《东都事略》载，侍郎侯蒙陈制贼之计云：“江等横行河朔，其材必过人，不若赦过招降，使讨方腊以自续。”据此似实有其人，则闻潮坐化，未尽诬也。语录有“放下屠刀，立地成佛”语，即以此为好杀者劝，亦无不可。
    野性难甘刺史餐，碧天明月极高寒。
    怪他梵宇喧阗甚，红斓袈裟接宰官。
    香山守杭时，常具馔招韬光禅师，师以诗辞，有“山僧野性好林泉，明月难教下碧天”之句。
    弄月吟风一腐儒，狂言笑我太豪粗。
    十年重到西湖上，依旧闲身入画图。
余与西湖有十年再到之约，故云。
跋
    皆人云：“村叟入市一，打恭作揖，皆可入诗料。”此言有合《竹枝》之旨。故宁为鄙俚琐碎之词，不作艳冶轻儇之调，岂止唐突西子，亦且贻笑山灵矣。世有方家，幸勿以诗律绳我。倥侗自跋。
    王渔洋答刘大勤问，谓《竹枝》咏风土，“琐细诙谐皆可入，大抵以风趣为主，与绝句迥别”。余兹所为百首，意在矫从前作者之偏，不肯堕纤佻一路。又或感怀记事，直举胸情，故往往近于绝句，非复《竹枝》之体。脱稿后复视，深愧自乱其例。性素疏懒，一二友人又趣付开雕，竟不获分别改订，奈何？时乾隆庚寅九月，倥侗又记。
    越岁原本已毁，友人集赀为余重刻，略加删正，付之手民，以志感悃。辛卯冬，倥侗再书。


