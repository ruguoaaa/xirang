坦庵词（一卷）
宋 赵师使(侠)
万年欢
电绕神枢，华渚流虹，诞弥良用佳辰。万宇讴歌归舞，宝历增新。四七年间盛事，皇威畅、边鄙无尘。仁恩被，华夏咸安，太平极治欢声。
重华道隆德茂，亘古今希有，揖逊重闻。圣子三宫欢聚，两世慈亲。幸际千秋圣旦，＿镐宴、普率惟均。封人祝，亿万斯年，寿皇尊并高真。
水调歌头（龙帅宴王公明）
金鼎调元手，玉殿涣恩华。宣威蜀道，曾见千骑拥高牙。凭仗元枢筹略，宽我宸旒西顾，惠泽被幽遐。为忆江城好，南浦舣仙槎。
格天心，膺帝眷，极褒嘉。琳宫香火缘在，还近玉皇家。霖雨久思贤佐，看即声传丹禁，唤仗听宣麻。衮绣公归去，宰路筑堤沙。
水调歌头（春野亭送别）
江亭送行客，肠断木兰舟。水高风快，满目烟树织成愁。咿轧数声柔橹，拍塞一怀离恨，指顾隔汀洲。独立苍茫外，欲去强迟留。
海山长，云水阔，思难收。小亭深院歌笑，不忍记同游。唯有当时明月，千里有情还共，后会尚悠悠。此恨无重数，和泪付东流。
水调歌头（癸卯信丰送春）
韶华能几许，节物叹推移。群花竞芳争艳，无奈隙驹驰。红紫随风何处，唯有抟枝新绿，暗逐雨催肥。乔木莺初啭，深院燕交飞。
渐清和，微扇暑，日迟迟。新荷泛水摇漾，萍藻弄晴漪。百岁光阴难挽，一笑欢娱易失，莫惜酒盈卮。无计留连住，还是送春归。
水调歌头（万载烟雨观）
江流清浅外，山色有无中。平田坡岸回曲，一目望难穷。波面轻鸥容与，沙际野航横渡，不信画图工。路入神仙宅，翠锁梵王宫。
俯晴郊，增胜既，气横空。云林城市层列，知有几重重。更上危亭高几，徙倚栏干虚敞，象纬逼璇穹。要尽无边景，烟雨看空＿。
水调歌头（戊申春陵用旧韵赋二词呈族守德远）
人生如寄耳，世态逐时移。浮名薄利能几，方寸谩交驰。粗足生涯随分，到眼风光可乐，终不羡轻肥。有志但长叹，无路且卑飞。
恨年华，何去速，又来迟。绿阴浓映池沼，＿浪皱风漪。啭午莺声睍完，滚地杨花飘荡，爱景惜芳卮。此意谁能解，一笑任春归。
水调歌头
心景两无著，情物岂能移。超然远览失笑，名利苦纷驰。一品官资荣显，百万金珠豪富，宽自喜家肥，会得个中理，川泳与云飞。
静中乐，闲中趣，自舒迟。心如止水，无风无自更生漪。已是都忘人我，一任吾身醒醉，有酒引连卮。万法无差别，融解即同归。
水调歌头（和石林韵）
世态万纷变，人事一何忙。胸中素韬奇蕴，匣剑岂能藏。不向燕然纪绩，便与渔樵争席，摆脱是非乡。要地时难得，闲处日偏长。
志横秋，谋夺众，谩轩昂。蝇头蜗角微利，争较一毫芒。幸有乔林修竹，随分粗衣粝食，何必计冠裳。我已乐萧散，谁与共平章。
水调歌头（丁已长沙寿王枢使）
台星明翼轸，和气满潇湘。长淮胜处地灵，应产股肱良。共仰三朝元老，要识一时英杰，人物自堂堂。直气薄霄汉，德望耸岩廊。
拥貔貅，森＿载，镇藩方。折冲樽俎，春融花柳侑壶觞。两世麟符玉节，九郡恩风惠雨，仁者寿宜长。凤诏来丹阙，绣衮觐明光。
满江红（甲午豫章和李思永）
渺渺春江，迷望眼、蒲萄涨绿。春过也、萧疏庭户，寂寥心目。念远不禁啼＿闹，愁多易遣修蛾蹙。向小窗、时把彩笺看，翻新曲。
晴昼永，便新浴。相思泪，不成哭。空无言憔悴，暗销肌玉。目断碧云无信息，试凭青翼飞南北。听掀帘、疑是故人来，风敲竹。
满江红（辛丑赴信丰，舟行赣石中）
烟浪连天，寒尚峭、空＿细雨。春去也、红销芳径，绿肥江树。山色云笼迷远近，滩声水满忘艰阻。挂片帆、掠岸晚风轻，停烟渚。
浮世事，皆如许名利役，惊时序。叹清明寒食，小舟为旅。露宿风餐安所赋，石泉榴火知何处。动归心、犹赖翠烟中，无杜宇。
满江红（壬子秋社莆中赋桃花）
露冷天高，秋气爽、千林叶落。惊初见、小桃枝上，盛开红萼。浅淡胭脂经雨洗，剪裁玛瑙如云薄。问素商、何事斗春工，施丹＿。
芙蓉苑，颜如灼。曾暗与，花王约。要乘秋名字，并传京雒。回首瑶池高宴处，桂花香里骖高鹤。但莫教、容易逐西风，轻飘却。
满江红（丙辰中秋定王台即席饯富次律）
凉入三湘，秋气爽、江澄沙白。人欲去、离愁黯黯，莫留行色。杯在中朝陪鹓鹭，暂来南楚分风月。与元枢、鹗荐共扶摇，朝天阙。
皇华使，和戎策。西府赞，中兴业。有缁衣同美，武公勋烈。樯燕已知添别意，骊驹谁为歌新阕。恨此情、如月过中秋，圆还缺。
满江红（丁已和济时几宜送春）
去去春光，留不住、情怀索莫。那堪是、日长人困，雨余寒薄。叶底青青梅胜豆，枝头颗颗花留萼。叹流年、空有惜春心，凭春酌。
歌共酒，谁酬酢。非与是，忘今昨。且随时随分，强欢寻乐。世事燕鸿南北去，人生乌兔东西落。问故园、不负送春期，明年约。
沁园春（和伍子严避暑二首）
雨接梅霖，风祛槐暑，麦天已秋。正榴燃红炬，枝头色艳，荷翻绿盖，池面香浮。心景俱清，身名何有，且向忙中早转头。尘劳事，枉朝思夕计，细虑深谋。
悠悠。不复徼求。但安分、随缘休便休。纵官居极品。徒为美玩，家称钜富，未免闲愁。遇酒开颜，逢欢乐意，有似木人骑土牛。从他笑，看一朝解悟，八极遨游。
沁园春
羊角飘尘，金乌烁石，雨凉念秋。有虚堂临水，披襟散发，纱帱雾卷，湘簟波浮。远列云峰，近参荷气，卧看文书琴枕头。蝉声寂，向庄周梦里，栩栩无谋。
茶瓯。醒困堪求。粗饱饭安居可以休。算悠闲静胜，吾能自乐，荣华纷扰，人谩多愁。习懒非痴，觉迷是病，一力那能胜九牛。俱休问，且追寻觞咏，知友从游。
酹江月（题赵文炳枕屏）
枕山平远。记当年小阁，牙床曾展。围幅高深春昼永，寂寂重帘不卷。棹舣西湖，人归南陌，酒晕红生脸。困来无那，玉肌小倚娇软。
堪恨身在天涯，曲屏环枕，此意何由见。想像高唐无梦到，独拥闲衾展转。物是人非，山长水阔，触处思量遍。愁遮不断，夜阑依旧斜掩。
酹江月（丙午螺川）
飘流踪迹，趁春来、还趁春光归去。九十韶华能几许，著意留他不住。趱柳催花，摧红长翠，多少风和雨。蜂闲蝶怨，尽凭枝上莺语。
归棹去去难留，桃花浪暖，绿涨迷津浦。回首重城天样远，人在重城深处。惜别愁分，凝暗有泪，总寄阳关句。不堪肠断，恨随江水东注。
酹江月（乙未白莲待廷对）
斜风疏雨，正无聊情绪，天涯寒食。烟重云娇春烂熳，却得轻寒邀勒。柳褪鹅黄，池添鸭绿，桃杏浑狼藉。乱山深处，尚留些子春色。
海燕未便归来，踏青斗草，谁与同寻觅。杜宇多情芳树里，只管声声历历。似劝行人，不如闻早，作个归消息。休教肠断，梦魂空费思忆。
酹江月（乙未中元自柳州过白莲）
晓风清暑，映湖光如练，山光如染。十里荷花香满路，飞盖斜＿妆面。一叶扁舟，数声柔橹，陡觉红尘远。六桥三塔，恍然图画中见。
因念当日三贤，两山佳处，应也经行遍。琢月吟风无限句，景物随人俱显。贺监风流，玄真清致，我亦情非浅。渔蓑投老，利名何用深羡。
酹江月（信丰赋茉莉）
化工何意，向天涯海峤，有花清绝。缟袂绿裳无俗韵，不畏炎荒烦热。玉骨无尘，冰姿有艳，雅淡天然别。真香冶态，未饶红紫春色。
底事□落江南，水仙兄弟，端自难优劣。瘴雨蛮烟魂梦远，宁识溪桥霜雪。＿＿同芳，素馨为伴，百和清芬爇。凄然风露，夜凉香泛明月。
酹江月（万载龙江眼界）
平生奇观，爱登高临远，寻幽选胜。欲上层巅穷望眼，一半崎岖危径。万瓦鳞鳞，四山簇簇，咫尺疏林映。山川城郭，恍然多少清兴。
残照斜敛余红，横陈平远，一抹轻烟暝。何处飞来双白鹭，点破遥空澄莹。鹤岭云平，龙江波渺，不羡潇湘咏。襟怀舒旷，曲栏倚了还凭。
酹江月（足乐园牡丹）
韶华婉娩，正和风迟日，暄妍清昼。紫燕黄鹂争巧语，催老芬芳花柳。灼灼花王，盈盈娇艳，独殿春光后。鹤翎初拆，露＿香沁珠溜。
遥想京洛风流，姚黄魏紫，间绿如铺绣。小盖低回雕槛曲，车马纷驰园囿。天雨曼珠，玉＿金束，占得声名久。留连朝暮，赏心不厌芳酒。
促拍满路花（信丰黄师尹跳珠亭）
栽花春烂熳，叠石翠巑岏。小亭相对倚，数峰寒。主人寻胜，接竹引清泉。凿破苍苔地，一掬泓澄，六花疑是深渊。//山前六花小池。
向闲中、百虑＿然。情事寄鸣弦。炉香陪茗碗，可忘言。喷珠溅雪，历历听潺＿。尘世知何计，不老朱颜，静看日月跳丸。
促拍满路花（瑞荫亭赠锦屏苗道人）
连枝蟠古木，瑞荫映晴空。桃江江上景，古今同。忙中取静，心地尽从容。扫尽荆榛蔽，结屋诛茅，道人一段家风。
任乌飞兔走匆匆。世事亦何穷。官闲民不扰，更年丰。箪瓢云水，时与话西东。真乐谁能识，兀坐忘言，浩然天地之中。
永遇乐（重明节）
金昊行秋，季商回律，天气佳处。瑞应皇家，祥开圣旦，宝历绵基祚。瑶池人祝，钧天乐奏，湛露宴均寰宇，万花覆、千官尽醉，盛事顿超今古。
中兴天统，四三传序，揖逊自归明主。黄屋非心，萝图有永，还付当今主。希夷高蹈，寿康长保，五世祖孙欢聚。尊之至，千秋令节，万年圣父。
永遇乐（甲午走笔和岳大用梅词韵）
秋满衡皋，淡云笼月，晚来风劲。一抹残霞，数声过雁，还是黄昏近。凭高临远，倚楼凝睇，多少断愁幽兴。听渔村、鸣榔隐隐，别浦暮烟收暝。
湘妃起舞，芳兰纫佩，约略乱峰云鬓。景物悲凉，楚天澄淡，过尽归帆影。斜阳低处，远山重叠，萧树乱鸦成阵，空无言，栏干凭暖，闷怀似困。
永遇乐（为卢显文家金林檎赋）
日丽风暄，暗催春去，春尚留恋。香褪花梢，苔侵柳径，密幄清阴展。海棠零乱，梨花淡伫，初听闹空莺燕。有轻盈、妍姿靓态，缓步阆风仙苑。
绿丛红萼，芳鲜柔媚，约略试妆深浅。细叶来禽，长梢戏蝶，簇簇枝头见。酡颜真发，春愁无力，困倚画屏娇软。只应怕、风欺雨横，落红万点。
风入松（戊申沿檄衡永，舟泛潇湘）
溪山佳处是湘中。今古言同。平林远岫浑如画，更渔村、返照斜红。两岸荻风策策，一江秋水溶溶。
苍崖石壁景尤雄。人自西东。利名汨没黄尘里，又那知、清胜无穷。何日轻舠蓑笠，持竿独钓西风。
凤凰阁（己酉归舟衡阳作）
正薰风初扇，雨细梅黄暑溽。并摇双桨去程速。那更黄流浩淼，白浪如屋。动归思、离愁万斛。
平生奇观，颇快江山寓目。日斜云定晚风熟。白鹭飞来，点破一川明绿。展十幅、潇湘画轴。
蝶恋花（戊戌和邓南秀）
柳眼窥春春渐吐。又是东风，摇曳黄金树。宜入新春闻好语。一犁处处催耕雨。
未有花须金缕缕。醉梦悠扬，似蝶翩跹舞。一枕仙游何处去。觉来依旧江南住。
蝶恋花（己亥同常监游洪阳洞题肯堂壁）
春到园林能几许。昨夜疏疏，过却催花雨。暖日晴岚原上路。雕鞍暂系芳菲树。
仙洞同游皆胜侣。翻忆年时，醉里曾寻句。要与龙江春作主。翩然又趁东风去。
蝶恋花（癸卯信丰赋芙蓉）
剪剪西风催碧树。乱菊残荷，节物惊秋暮。绿叶红苞迎晓露。锦屏绣幄围芳圃。
尘世鸾骖那肯驻。尚忆层城，仙苑飞琼侣。能共牡丹争几许。惜花对景聊为主。
蝶恋花（道中有簪二色菊花）
百叠霜罗香蕊细。袅袅垂铃，缀簇黄金碎。独占九秋风露里。芳心不与群英比。
采采东篱今古意。秀色堪餐，更惹兰膏腻。不用南山横紫翠。悠然消得因花醉。
蝶恋花（临安道中赋梅）
剪水凌虚飞雪片。认得清香，雪树深深见。传粉凝酥明玉艳。含章檐下春风面。
照影溪桥情不浅。羌管声中，叠恨传幽怨。陇首人归芳信断。万重云水江南远。
蝶恋花（戊申秋夜）
夜雨鸣檐声录蔌。薄酒浇愁，不那更筹促。感旧伤今难举目。无聊独剪西窗烛。
弹指光阴如电速。富贵功名，本自无心逐。粝食粗衣随分足。此身安健他何欲。
蝶恋花（丙辰嫣然赏海棠）
春入园林新雨过。次第芳菲，惹起情无那。蜀锦青红初剪破。枝头点点胭脂颗。
柳带随风金袅娜。隐映余霞，灿灿红云堕。高烛夜寒光照坐。只愁沈醉谁扶我。
蝶恋花（用宜笑之语作）
解语花枝娇朵朵。不为伤春，爱把眉峰锁。宜笑精神偏一个。微涡媚靥樱桃破。
先自腰肢常袅娜。更被新来，酒饮频过火。茶饭不忄欠犹自可。脸儿瘦得些娘大。
鹧鸪天（壬辰豫章惠月佛阁）
烟霭空＿江上春。夕阳芳草渡头情。飞红已逐东风远，嫩绿还因夜雨深。
情脉脉，思沈沈。卷帘愁与暮云平。阑干倚遍东西曲，杜宇一声肠断人。
鹧鸪天（豫章大阅）
玉带红花供奉班。里头新样总宜男。闹装鞍辔青骢马，帖体衣裳紫窄衫。
云鬓重，黛眉弯。内家妆束冠江南。轻裘缓带风流帅，锦绣丛花拥骑还。
鹧鸪天（揖翠晚望）
榕叶阴阴未著霜。浅寒犹试夹衣裳。雾浓烟重遥山暗，云淡天低去水长。
风淅沥，景凄凉。乱鸦声里又斜阳。孤帆落处惊鸥鹭，飞映昼空雁字行。
鹧鸪天（七夕）
一叶惊秋风露清。砌蛩初听傍窗声。人逢役鹊飞乌夜，桥渡牵牛织女星。
银汉淡，暮云轻。新蟾斜挂一钩明。人间天上佳期处，凉意还从过雨生。
鹧鸪天（湘江舟中应叔索赋）
风定江流似镜平。斜阳天外挂微明。云归远岫千山暝，雾映疏林一抹横。
渔火细，钓丝轻。黄尘扑扑谩争荣。何时了却人间事，泛宅釜妙曲清声压楚城。蕙心兰态见柔情。凌波稳称金莲步，蘸甲从教玉笋斟。
歌缓缓，笑吟吟。向人真处可怜生。仙源幸有藏春处，何事乘风逐世尘。
鹧鸪天（丁已除夕）
爆竹声中岁又除。顿回和气满寰区。春见解绿江南树，不与人间染白须。
残蜡烛，旧桃符。宁辞末后饮屠苏。归欤幸有园林胜，次第花开可自娱。
柳梢青（祭户立春）
节物推移。青阳景变，玉琯灰飞。彩仗泥牛，星球雪柳，争报春回。
丝金缕玉幡儿。更斜袅、东风应时。宜入新春，人随春好，春与人宜。
柳梢青（荼＿屏）
红紫凋零。化工特地，剪玉裁琼。碧叶丛芳，檀心点素，香雪团英。
柔风唤起娉婷。似无力、斜＿翠屏。细细吹香，盈盈浥露，花里倾城。
柳梢青（和赵显祖）
漠漠轻阴。养花天气，乍暗还明。曲径风微，蜂迷红片，蝶趁游人。
平芜极目青青。谩怅望、谁招断魂。柳外愁闻，莺雏唤友，鸠妇呼晴。
柳梢青（黄杷林送李粹伯）
料峭余寒。元宵欲过，灯火阑珊。宿酒难醒，新愁未解，摇兀吟鞍。
深林百舌关关。更雨洗、桃红未干。野烧痕青，荒陂水满，春事何堪。
柳梢青（富阳江亭）
烟敛云收。夕阳斜照，暮色迟留。天接波光，水涵山影，都在扁舟。
虚名白尽人头。问来往、何时是休。潮落潮生，吴山越岭，依旧临流。
柳梢青（聚八仙花）
人间春足。一番红紫，水流风逐。戏蝶初闲，轻摇粉翅，高低飞扑。
雨昏烟暝增明，似积雪、枝间映绿。后土琼芳，蓬莱仙伴，蕊粉香粟。
柳梢青（邵武熙春台席上呈修可叔）
矫首遐观。崇台徙倚，心目俱宽。一水萦蓝，群峰耸翠，天接高寒。
平生江北江南。总未识、闽中好山。雨暗前汀，云生衣袂，身倦跻攀。
柳梢青（壬子莆阳壶山阁）
暑怀烦郁。危栏徙倚，凝情独立。榕叶连阴，横冈接秀，壶峰凝碧。
海山云树微茫，更无数、归帆暮集。却忆潇湘，孤村烟渚，晚风斜日。
柳梢青（鉴止月下赏莲）
水满方塘。菰蒲深处，戏浴鸳鸯。灿锦舒霞，红幢绿盖，时递幽香。
天弓摇挂孤光。映烟树、云间渺茫。散发披襟，都忘身世，真在仙乡。
柳梢青（和张伯寿紫笑词）
浓碧抟枝，柔黄衬紫，独殿春风。菡萏轻盈，甘瓜馥郁，叶萼相重。
人生一笑难同。更余韵、都藏笑中。日助清芬，酒添风味，须与从容。
浣溪沙（癸已豫章）
日丽风和春昼长。杏花枝上正芬芳。无情社雨亦何狂。
一洗娇红啼嫩脸，半开新绿映残妆。画梁空有燕泥香。
浣溪沙（滕王阁席上赠段云轻）
落日沈沈堕翠微。断云轻逐晚风归。西山南浦画屏围。
一目波光明欲溜，两眉山色翠常低。须知人与景相宜。
浣溪沙（鸣山驿道中）
松雪纷纷落冻泥。栖禽犹困傍枝低。茅檐冰柱玉鞭垂。
流水溅溅春意动，群山灿灿晚光迷。朔风寒日度云迟。
浣溪沙（螺川从善席上叙别）
不比阳关去路赊。使君行即返京华。清江江上是吾家。
聚散有时思夜雨，留连无计劝流霞。红愁绿惨一川花。
浣溪沙（鉴止宴坐）
雪絮飘池点绿漪。舞风游漾燕交飞。阴阴庭院日迟迟。
一缕水沈香散后，半瓯新茗味回时。＿闲万事总忘机。
浣溪沙（鸳鸯红梅）
本是孤根傲雪霜。肌肤不肯涴铅黄。要随尘世浅匀妆。
似杏著花尤灿灿，比梅成实自双双。青枝巧缀碧鸳鸯。
菩萨蛮（癸巳自豫章檄归）
扁舟又向萧滩去。危樯却系江头树。风送雨声来。凉生真快哉。
电光云际掣。白浪天相接。不用怯风波。风波平地多。
菩萨蛮
娇花媚柳新妆靓。裙边微露双鸳并。笑靥最多情。春从两脸生。
香罗萦皓腕。翠袖笼歌扇。余韵遏云低。梁尘簌簌飞。
菩萨蛮
晚风断送归帆急。重城回首天连碧。犹有小楼情。西山如旧青。
故园今渐近。应卜灯花信。一喜一牵萦。平分两处心。
菩萨蛮（用三谢诗“故人心尚远，故心人不见”之句）
故人心尚如天远。故心人更何由见。肠断楚江头。泪和江水流。
江流空滚滚。泪尽情无尽。不怨薄情人。人情逐处新。
菩萨蛮（瑞荫秋望）
小春爱日融融暖。危亭望处晴岚满。江静绿回环。横陈无际山。
清霜欺远树。黄叶风扶去。试探岭头梅。点红开未开。
菩萨蛮（可人梅轴）
琼英为惜轻飞去。可人妙笔移缣素。潇洒向南枝。永无开谢时。
闺房难并秀。自是春风手。何必问逃禅。人间水墨仙。
菩萨蛮（韵胜竹屏）
多情可是怜高节。濡毫幻出真清绝。雨叶共风枝。天寒人倚时。
萧萧襟韵胜。堪与梅兄并。不用翠成林。坡仙曾赏音。
菩萨蛮（玉山道中）
霜风落木千山远。护霜云散晴曦暖。潇洒小旗亭。山花照眼明。
粉妆匀未了。一捻春风小。把酒恨匆匆。深情妩媚中。
菩萨蛮（梅林渡寄兴伯）
行舟荡漾鸣双桨。江流为我添新涨。指顾隔汀洲。人归心尚留。
阳关三叠举。怨柳离情苦。何似莫来休。不来无许愁。
菩萨蛮（永州故人亭和圣徒季行韵）
故人话别情难已。故人此别何时会。江上驻危亭。离怀牵故情。
悠悠东去水。簇簇渔村市。应记合江滨。潇湘别故人。
菩萨蛮（春陵迎阳亭）
西风又老潇湘树。翩翩黄叶辞枝去。斜日淡云笼。溪山烟霭中。
危阑闲独倚。＿浪连天际。残角起江城。昼空征雁横。
菩萨蛮（辛亥二月雪）
东皇不受人间俗。为嫌花柳纷红绿。特地＿春和。连延雨雪多。
梅梢封玉蕊。春半开犹未。还恐怨韶华。吹绵作柳花。
菩萨蛮（鉴止莲花穿阑干开）
水风叶底波光浅。亭亭翠盖红妆面。六月下塘春。平铺云锦屏。
露凉轻点缀。绿映珍珠袂。浑似太真妃。倚阑娇困时。
好事近（垂丝海棠）
红杏已香残，唯有海棠堪惜。天气著花如酒，醉娇红无力。
娉娉袅袅倚东风，柔媚忍轻摘。凭仗暮寒要住，赛锦川春色。
好事近（癸巳催妆）
云度鹊成桥，青翼已传消息。彩伏蕊宫初下，应人间佳夕。
龙烟缥缈散妆楼，香雾拥瑶席。准拟洞房披扇，看仙家春色。
醉蓬莱（重明节丙辰长汝）
正金风零露，玉宇生凉，晚秋天气。华渚流虹，应生商佳瑞。电绕神枢，庆绵宗社，御宝图宸极。脱屐尘凡，游心淡泊，逍遥物外。
圣子神孙，祖皇文母，上接三宫，下通五世。至盛难名。亘古今无比。诞节重明，燕乐和气。动普天均被。寿祝南山，尊倾北海，臣邻欢醉。
汉宫春（壬子莆中鹿鸣宴）
丹诏天飞，见皇家愿治，侧席英才，鸿儒抱负素蕴。壮志兴怀。文场战胜，便从此、脱迹蒿莱。人共羡，麒鸣劝驾，还因计吏偕来。
先春占早争开。是人间第一，唯有江梅。莆中旧传盛事，六亚三魁。桃花浪暖。更平地、听一声雷。蓝绶袅，芦鞭骏马，长安走遍天街。
厅前柳
晚秋天。过暮雨，云容敛，月澄鲜。正风露凄清处，砌蛩喧。更黄蝶，舞翩翩。
念故里、千山云水隔，被名缰利锁萦牵。莫作悲秋意，对尊前。且同乐。太平年。
厅前柳（丹桂）
景清佳。正倦客，凝秋思。浩无涯。递十里香芬馥，桂初华。向碧叶。露芳葩。
为粟粒、鹅儿情淡薄，倩西风染就丹砂。不比黄金雨，灿余霞。送幽梦，到仙家。
诉衷情（鉴止初夏）
清和时候雨初晴。密树翠阴成。新篁嫩摇碧玉，芳径绿苔深。
雏燕语，乳莺声。暑风轻。帘旌微动，沈篆烟消，午枕余清。
诉衷情（莆中酌献白湖灵惠妃三首）
神功圣德妙难量。灵应著莆阳。湄洲自昔仙境，宛在水中央。
孚惠爱，备祈禳。降嘉祥。云车风马，＿＿来歆，桂酒椒浆。
诉衷情
茫茫云海浩无边。天与水相连。舳舻万里来往，有祷必安全。
专掌握，雨旸权。属丰年。琼卮玉醴，飨此精诚，福庆绵绵。
诉衷情
威灵千里护封圻。十万户归依。白湖宫殿云耸，香火尽虔祈。
倾寿酒，诵声诗。谅遥知。民康俗阜，雨润风滋，功与天齐。
一剪梅（莆中赏梅）
雪里盈盈玉破花。遐想风流，压尽京华。点酥团粉任欹斜，独露春妍谁似他。
有酒何须稚子赊。访戴归来，倚棹溪涯。人生得意定谈夸。除却西湖，不记谁家。
一剪梅（丙辰冬长沙作）
暖日烘梅冷未＿。脱叶随风，独见枯株。先春占早又何如。玉点枝头，犹自萧疏。
江北江南景不殊。雪里花清，月下香浮。他年调鼎费工夫。且与藏春，处士西湖。
朝中措（莆中共乐台）
斜阳留照有余红。烟霭淡冥＿。麦陇青摇一望，前山翠失双峰。
高台徙倚。松飘逸韵，梅减冰容。俯视尘寰如掌，翩然我欲乘风。
朝中措
疏疏帘幕映娉婷。初试晓妆新。玉腕云边缓转，修蛾波上微颦。
铅华淡薄，轻匀桃脸，深注樱唇。还似舞鸾窥沼，无情空恼行人。
朝中措（乙未中秋麦湖舟中）
西风著意送归船。家近总欣然。去日梅开烂熳，归时秋满山川。
京华倦客，难堪羁思，历尽愁边。寄语＿娥休笑，月圆人亦团圆。
朝中措（山樊）
乱山春过雪成堆。七里递香回。蕊簇玲珑金粟，花装碎屑玫瑰。
兰衰梅谢，桃粗李俗，谁与追随清绝殿春仙侣，清风吹破荼＿。
朝中措（月季）
开随律琯度芳辰。鲜艳见天真。不比浮花浪蕊，天教月月常新。
蔷薇颜色，玫瑰态度，宝相精神。休数岁时月季，仙家栏槛长春。
朝中措（丁亥益阳贺王宜之）
眉间黄色喜何如。花县拜恩初。五品荣颁命服，十行祗奉天书。
萱堂绣阁，均封大邑，盛事同居。此日银章朱绂，行看玉带金鱼。
点绛唇（和翁子西）
日暖风暄，殿春琼蕊依台榭。雪堆花架。不用丹青写。
莹彻精神，映月唯宜夜。幪香帕。倩风扶下。碎玉残妆卸。
点绛唇
漠漠春阴，褪花时候余寒峭。数声啼鸟。唤起帘栊晓。
云鬓慵梳，淡拂春山小。情多少。乱萦愁抱。风里垂杨袅。
点绛唇（同曾无玷观沈赛娘棋）
袅袅娉娉，可人尤赛娘风韵。花娇玉润。一捻春期近。
占路藏机，已向棋中进。俱休问。酒旗花阵。早晚争先胜。
扑蝴蝶
清和时候，薰风来小院。琅玕脱箨，方塘荷翠毡。柳丝轻度流莺，画栋低飞乳燕。园林绿阴初遍。
景何限。轻纱细葛，纶巾和羽扇。披襟散发，心清尘不染。一杯洗涤无余，万事消磨去远。浮名薄利休羡。
醉桃源（桐江舟中）
微云扫尽碧虚宽。月华光影寒。山河表里鉴中看。沈沈清夜阑。
风细细，露＿＿。神游八极间。九霄回首望尘寰。悠然醉梦还。
醉桃源（单叶荼＿）
纤枝延蔓走青虬。风清体更柔。故饶檀蕊著花稠。疏疏如缀旒。
琼作靥，玉成裘。玫瑰应辈流。惜香愁怕＿搔头。宁随□事休。
醉桃源
杜鹃花发映山红。韶光觉正浓。水流红紫各西东。绿肥春已空。
闲戏蝶，懒游蜂。破除花影重。问春何事不从容。忧愁风雨中。
贺圣朝（和宗之梅）
千林脱落群芳息。有一枝先白。孤标疏影压花丛，更清香堪惜。
吟情无尽，赏音未已，早纷纷藉藉。想贪结子去调羹，任叫云横笛。
踏莎行
白雪开残，红云吹尽。园林新绿迷芳径。榆钱不解买青春，随风乱点苍苔晕。
紫燕飞忙，黄鹂声嫩。日长烟暖游蜂困。凭高念远思无穷，那堪宿酒厌厌病。
踏莎行
万事随缘，一身须正。功名富贵皆前定。多图广计要争强，如何人力将天胜。
枉费机谋，徒劳奔＿。到头毕竟由他命。安时处顺得心闲，饥餐困寝亏贤甚。
忆秦娥（和刘希宋）
伤离索。不堪凉月穿珠箔。穿珠箔。料应别后，粉销琼削。
无聊倚遍西楼角。枝头几误惊飞鹊。惊飞鹊。先来憔悴，更逢摇落。
武陵春（和王叔度桃花）
一阵晓风花信早，先到小桃枝。冉冉红云映翠微。开宴忆瑶池。
零乱分飞贪结子，芳径自成蹊。消得刘郎去路迷。肠断武陵溪。
武陵春（信丰揖翠阁）
乍雨笼晴云不定，芳草绿纤柔。燕语莺啼小院幽。春色二分休。
试凭危栏凝远目，山与水光浮。滚滚闲愁逐水流。流不尽、许多愁。
清平乐（萍乡必东馆）
无风轻燕。缭绕深深院。昼永人闲帘不卷。时听莺簧巧啭。
清和天气阴阴。南风初奏薰琴。唤起午窗新梦，愁添一掬归心。
清平乐（阳春亭）
一宵风雨。春与人俱去。春解再来花作主。只有行人无据。
殷勤满酌离觞。阳关唱起愁肠。苦恨无情杜宇，声声叫断斜阳。
清平乐（迎春花一名金腰带）
纤秾娇小。也解争春早。占得中央颜色好。装点枝枝新巧。
东皇初到江城。殷勤先去迎春。乞与黄金腰带，压持红紫纷纷。
鹊桥仙（归舟过六和塔）
风波平地，尘埃扑面，总是争名竞利。悟时不必苦贪图，但言任、流行坎止。
忽来忽去，何荣何辱，天也知人深意。一帆送过桐江，喜跳出、琉璃井里。
鹊桥仙（安仁道中雪）
同云幂幂，狂风浩浩，激就六花飞下。山川满目白模糊，更茅舍、溪桥潇洒。
玉田银界，瑶林琼树，光映乾坤不夜。行人不为旅人忙，怎解识、天然图画。
鹊桥仙（同敖国华饮，闻啼鹃，即席作）
春光已暮，花残叶密，更值无情风雨。斜阳芳树翠烟中，又听得、声声杜宇。
血流无用，离魂空断，只挠凄凉为旅。在家谁道不如归，你何似、随春归去。
鹊桥仙（丁巳七夕）
明河风细，鹊桥云淡，秋入庭梧先坠。摩孩罗荷叶伞儿轻，总排列、双双对对。
花瓜应节，蛛丝卜巧，望月穿针楼外。不知谁见女儿忙，谩多少、人间欢会。
谒金门
风和雨。又送一番春去。春去不知何处住。惜春无觅处。
柳老空抟香絮。莺娇乍迁芳树。回念故园如旧否。不堪闻杜宇。
谒金门（丁酉冬昌山渡）
江水绿。江上数峰如簇。唤渡小舟来岸北。＿舆行太速。
素艳窗纱笼玉，不负看花心目。今夜知他何处宿。断魂沙路曲。
谒金门（耽冈迓陆尉）
沙畔路。记得旧时行处。蔼蔼疏烟迷远树。野航横不渡。
竹里疏花梅吐。照眼一川鸥鹭。家在清江江上住。水流愁不去。
谒金门
风雨急。红紫又还狼藉。嫩绿团枝苔径湿。帘开双燕入。
院静昼闲人寂。一缕水沈烟直。心事有谁能会得。阶前芳草碧。
谒金门（常山道中）
风策策。山迥暮烟横白。淅沥穿林翻败叶。羁怀愁倦客。
问宿荒村山驿。谁识离情脉脉。雁足无昼孤夜色。音尘千里隔。
谒金门（和从善二首）
花夜雨。渺渺绿波南浦。擘絮晴云山外吐。凝情谁共语。
十二玉梯空伫。闲却琐窗朱户。久客念归归未许。寸心愁万缕。
谒金门
风雨半。春锁绿杨深院。幕浪不翻香穗卷。轻寒闲便面。
归兴新来不浅。勾引闲愁撩乱。一枕春酲谁与管。晓莺惊梦断。
东坡引（别周诚可）
相看情未足。离觞已催促。停歌欲语眉先蹙。何期归太速。
如今去也，无计追逐。怎忍听、阳关曲。扁舟后夜滩头宿。愁随烟树簇。愁随烟树簇。
东坡引（癸巳豫章）
飞花红不聚。都因夜来雨。枝头冷落情如许。东风谁是主。
看看满地，堆却香絮。但目断、章台路。残英剩蕊留春住。春归何处去。春归何处去。
东坡引（龙江赵去非席上）
杯行情意密。今宵是何夕。行人此别真堪惜。愁肠空闷郁。
明朝去也，回首相忆。要留恋、如何得。无端骤雨飘何急。人来心上滴。人来心上滴。
生查子（宜春记宾亭别王希白庚）
梅从陇首传，柳向邮亭折。鸳瓦晓霜浓，掠面凝寒色。
相逢意便亲，欲去如何说。我亦是行人，更与行人别。
生查子（萍乡阳春亭）
千山拥翠屏，一水萦罗带。雨过水痕添，云散山容在。
亭高景最幽，天迥风尤快。啼鸟一声闲，唤起情无奈。
生查子
迟迟春昼长，冉冉东风软。寒食乍晴天，红紫芳菲遍。
前峰积翠横，新涨＿蓝远。向晚淡烟迷，一段屏山展。
生查子（丙午铁炉冈回）
春光不肯留，风雨催将去。红逐故园尘，绿满江南树。
阴晴寒食天，寂寞西郊路。芳草织新愁，怅望人何处。
生查子
庭虚任雀喧，院静无人到。回首十年非，赖得知几早。
心随香篆销，意与梅花好。万事转头空，一笑吾身老。
少年游（梅）
玉壶冰结暮天寒。朔吹绕阑干。雪破梢头，香传花外，春信入江南。
巡檐索笑情何限，一点已微酸。待得黄垂，冥冥烟雨，绿树袅金丸。
少年游
冰霜凝冻腊残时。暖律渐推移。彩胜罗幡，土牛春杖，和气与春回。
花心柳眼知时节，微露向阳枝。喜入新春，称心百事，如意想都宜。
小重山（农人以夜雨昼晴为夜春）
乐岁农家喜夜春。朝来收宿雾，快新晴。云移日转午风轻。香罗薄，暄暖困游人。
积水满春塍。绿波翻郁郁，露秧针。幸无离绪苦牵情。烟林外，时听杜鹃声。
霜天晓角（三衢道中）
雨余风劲。雾重千山暝。茅舍寒林相映。分明是、画图景。
去程何日定。天远长安近。唤起新愁无尽。全没个、故园信。
霜天晓角（舟行清溪）
舣舟砂碛。秋净波澄碧。极目青山横远，悬崖断、拥苍壁。
傍岩渔艇集。渡头人物立。八景潇湘真画，云笼日、晚风急。
江南好
天共水，水远与天连。天净水平寒月漾，水光月色两相兼。月映水中天。
人与景，人景古难全。景若佳时心自快，心还乐处景应妍。休与俗人言。
关河令（清远轩晚望）
亭皋霜重飞叶满。听西风断雁。闲凭危阑，斜阳红欲敛。
行人归期太晚。误仿佛、征帆几点。水远连天，愁云遮望眼。
关河令（己亥宜春舟中）
江头伊轧动柔橹。渐楚天欲暮。浩荡轻鸥，波间自容与。
岸蓼汀苹无绪。更满目、潇疏江树。此意何穷，凭谁图画取。
采桑子（三月晦必东馆大雨）
连朝雨骤驱春去，瓦注盆倾。不记初春。润柳催花忒有情。
春光解有重来日，宁耐休争。待得秋深。听你无聊点滴声。
采桑子（樱桃花）
梅花谢后樱花绽，浅浅匀红。试手天工。百卉千葩一信通。
余寒未许开舒妥，怨雨愁风。结子筠笼。万颗匀圆讶许同。
浪淘沙（杏花）
绛萼衬轻红。缀簇玲珑。夭桃繁李一时同。独向枝头春意闹，娇倚东风。
飞片入帘栊。粉淡香浓。凤箫声断月明中。只恐明朝风雨恶。燕嘴泥融。
浪淘沙（桃花）
桃萼正芳菲。初占春时。蒸霞灿锦望中迷。斜出繁枝临曲沼，鸾鉴妆迟。
蜂蝶镇相依。天气融怡。空教追忆武陵溪。片片漫随流水去，风暖烟霏。
浪淘沙（柳）
摇曳万丝风。轻染烟浓。鹅黄初褪绿茸茸。雨洗云娇春向晚，雪絮空＿。
车马灞桥中。别绪匆匆。只知攀折怨西东。不道晓风残月岸，离恨无穷。
双头莲令（信丰双莲）
太平和气兆嘉祥。草木总成双。红苞翠盖出横塘。两两斗芬芳。
干摇碧玉并青房。仙髻拥新妆。连枝不解引鸾皇。留取映鸳鸯。
画堂春（梅）
西真仙子宴瑶池。素裳琼艳冰肌。瑞笼香雾扑铢衣。凤翥鸾飞。
玉骨解凌风露，铅华不涴凝脂。戍楼羌管正孤吹。月淡烟低。
南柯子（送朱辰州千方壶小隐）
木落千山瘦，风微一水澄。清霜暖日快归程。唤渡沙头、款款话离情。
傍岸渔舟集，横空雁字轻，凭阑凝眼增明。一片潇湘、真个画难成。
西江月（丁巳长沙大阅）
笳鼓旌旗改色，弓刀铠甲增明。攒花簇队马蹄轻。禀听元戎号令。
羊祜轻裘临阵，亚夫细柳屯营。观瞻已耸定王城。飞虎威名日振。
西江月（同蔡受之、赵中甫巡城，饮于南楚楼）
淼淼澄清波面，依依紫翠山光。危栏徙倚对斜阳。山影波流荡漾。
世事一番醒醉，人生几度炎凉。高情收拾付觥觞。何止羲皇人上。
洞仙歌（丁巳元夕大雨）
元宵三五。正好嬉游去。梅柳蛾蝉斗济楚。换鞋儿、添头面，只等黄昏，恰恨有、些子无情风雨。
心忙腹热，没顿浑身处。急把灯台炙艾炷。做匙婆、许葱油，面灰画葫芦，更漏转，越煞不停不住。待归去、犹自意迟疑，但无语空将，眼儿厮觑。
南乡子（尹先之索净圆子词）
元夜景忧殊。万斛金莲照九衢。鎚拍豉汤都卖得，争如。甘露杯中万颗珠。
应是著工夫。脑麝浓薰费小厨。不比七夕黄蜡做，知无。要底圆儿糖上浮。
行香子
春日迟迟。春景熙熙。渐郊原、芳草萋萋。夭桃灼灼，杨柳依依。见燕喃喃，蜂簇簇，蝶飞飞。
闲庭寂寂，曲沼漪漪。更秋千、红索垂垂。游人队队，乐意嬉嬉。尽醉醺醺，歌缓缓，语低低。
卜算子（立石道中）
晴日敛春泥，陌上东风软。料峭寒禁花柳闲，枉恨春工浅。
绿涨一江深，黛泼千山远。目断平芜无际愁，数尽征鸿点。
卜算子（丙午春即席和从善）
杨柳褪金丝，艳杏摇红影。欲雨还晴二月天，春色浑无定。
晓梦不堪惊，午昼新来永。一掬归心万叠愁，空惹长亭恨。
卜算子（和从善筹安堂赏海棠）
娇艳醉杨妃，轻袅怜飞燕。人在昭阳睡足时，初试妆深浅。
一段锦新裁，万里来何远。高烛休教照夜寒，媚脸融春艳
卜算子（和徐师川韵赠歌者）
绿暗柳藏烟，红淡花经雨。更著如花似玉人，艳态娇波注。
纤手捧瑶卮，缓遏歌云缕。只恐莺花不解留，还逐东风去。
卜算子（赴春陵和向伯元送行词）
云敛峭寒轻，雨涨春波渺。旅枕无堪梦易惊，啼＿声催晓。
尚忆故园花，红紫为容好。世路崎岖长短亭，来往何时了。
伊洲三台（丹桂）
桂华移自云岩。更被灵砂染丹。清露湿酡颜。醉乘风、下临世间。
素娥襟韵萧闲。不与群芳并看。蔌蔌绛绡单。觉身轻、梦回广寒。

