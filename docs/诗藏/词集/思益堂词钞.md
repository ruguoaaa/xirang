思益堂词钞
周寿昌
卜算子
闰三月饯春
何处见春来，又送春归去。芳草多情不放归，绿断来时路
展得一春期，便拟春长住。不是声声布谷催，险怪鹃啼误。
查子
舟中饯春
春至带愁来，春去愁难去。愁过一春期，莫觅春归处
风暖系行舟，强欲留春住。合与载将愁，篷背三更雨。
南，乡子
春影暗帘栊，铁马敲檐逗远钟。隔著茜纱窗子望，朦胧，月照山茶分外红。
曾记倚栏东，如雪花光照玉容。怎地封姨来没信，匆匆，瘦尽梨花一夜风。
清平乐
即景
绪风丝雨，苦促征帆去。一带晚烟萦野树，重被湿云留住
洲边竹屋参差，停船小步些时。三两渔舟泊处，滩前立个鸬鹚。
四字令
波寒似冰，灯残似萤。江村野柝无凭，是三更四更
推衾梦醒，敲篷雨零。潇潇滴到天明，更风声浪声。
金缕曲
题陈竹珊且高歌图泪洒新亭雨。问苍茫、天荒地老，寄愁何处。除却美人花月夜，都是寂寥尘土。幸点笔、歌裁金缕。一笛玉鬟能醉客，更喃喃、诉尽鹦歌语。山影缺，乱红补
呼童洗砚波凝雾。绕危桥、清泉白石，游鱼三数。拌取高歌凭解恨，转怕歌长调苦。尽快意、星初月午。试唱晓风杨柳曲，便丝丝、怎绾劳人住。浮大白，为君舞。
高阳台
烛泪
颗颗圆圆，丝丝密密，替人诉尽离忧。一寸红冰，凝寒不待凉秋。丹心燕透何曾冷，越心煎，越是长流。夜深不，照著花啼，不管花愁
铜盘堆出珊瑚艳，讶灵芸唾结，飞燕华留。双炷偷弹，摇风频闪星眸。欢场独抱无言恨，便成灰、泫也难休。筋痕收，剪向西窗，滴碎更筹。
烛影摇红
舟中重九
前岁重阳，潇湘望断长安月。去年愁里又重阳，泪洒么弦绝。今更重阳时节，莽天涯，从新赋别。日高天远，万里孤鸿，扁舟一叶
笑倒渊明，醉来那管言辞拙。菊花堆出万黄金，不许腰轻折。多谢登高远蹑，怎如看、怒涛飞雪。风风雨雨。不尽长江，大声呜咽。
浣溪纱
绿水生烟漾碧津，柳绵如雪荡芳尘。和风拦路逐游人
燕子飞来波有影，梨花落尽月无痕。倩他留住一分春。
浣溪纱
何处箫声向晚天，吹来角调不成圆。鞭丝帽影记当年
残日浴波红带晕，远山含雨绿生烟。马蹄闲踏玉河边。喝火令
绿软苔梳鬓，红酣豆点唇。一帘风雨荡吟魂。待把桃花作酿，和醉咽将春。酒重愁无力，衫轻泪有痕。一春情绪费温存。便到灯时，无奈得清晨。便到清晨时候，怎地得黄昏。
菩萨蛮
新岁舟中望山
冬冬腊鼓催年罢，江波碧泻春如画。春到已多时，梅花知不知
山色随江掩，尽被东风染。染得绿生生，一层深一层。
菩萨蛮
千丝万绪愁难了，愁花无语东风悄。花发怨春迟，鹃啼春怎知
销愁惟有醉，量浅杯空对。发白说因愁，沙鸥先白头。
南歌子
雨中望西山有感
寄信迟青鸟，开笼羡白鹇。无聊看雨独凭阑。可惜阑干阑住，不教还。雨忆潇湘听，云怜岳麓闲。西山锁恨似重关。山外青山，何处更无山。南歌子灯花
珊结红舒焰，珠垂紫映霞。看书却恨影微遮。笑被老妻阑住，莫挑他。卜吉雏孙笑，占欢小婢哗。不知何喜要渠夸。夜夜灯前，夜夜祝生花。
醉花阴
玉河春望
策骑河边初放溜。风暖吹冰皱。染柳更薰梅，百样生新，只有春如旧。西山遥望峰尖瘦，绿锁林梢秀。风定晚来天，波湿残红，浸得斜阳透。
齐天乐
小对竹轩坐雨
如年长日连番雨，萧萧变成秋影。鹊虑巢倾，蝶怜粉湿，不止为花愁损。西风更紧。望荒碛沙沉，远山烟暝。何必江深，开轩丛竹翠云冷
闲门正少客过，况泥洳辙阻，谁寻幽径。永忆江湖，惯淹岁月，听雨听风难准。前宵梦醒。俨篷背声繁，船唇柝警。独泛潇湘，筿烟栖客艇。
江城梅花引
苦雨夜坐
虚檐过雨响泉流。屋如舟，冷如秋。连日危栏，独倚望云浮。月又不来天似墨，空阶滴，一声声，都是愁
新愁旧愁愁未休，到眉头，到心头。强欲推愁愁不去，雨更句留。剪烛西窗，兀坐数更筹。闲事关心呼小婢，明早看、嫩芭蕉打碎不。
念奴娇张蕙甫比部李叔和舍人江亭招饮
郊园过雨，觅江淹遗构，正堪销夏。老辈林亭留片石，何必琳宫珠厦。小毂行舟，丛芦卷浪，绝胜风帆挂。西山新霁，染将晴翠如画
触念衡岳湘流，故乡游历处，倍应清暇。只此寻常几茅屋，点缀尽成幽雅。酒罢狂歌，夕阳留客，未肯催西下，吟鞭徐返，软红又逐归马。
幔卷绸
编亡弟筱楼诗草，属侄婿
王益吾祭酒订正
雁浦凄霜，鸽原泣月，已矣重泉闭。值露晓窗清，雨夜灯残，遗稿遍繙，吟魂待慰。想到千秋，虚名饭颗，寂寞终无味。便剩我梧桐半死，棠华孤放何为。
生生世世，谈休易、空作来因计。更不忍搜他，残章断句，几多墨迹，涂污细碎。纵傍池塘，赋成春草，梦也难成睡。怕更吟。看付与，微云秦七佳婿。
如梦令
夹竹桃红雨绿云相近，劲节也含风韵。打棹入仙源，难道主人休问？谁信，谁信，崔护错来厮认。
惜余春慢
落花
芍药开余，荼蘼放了，尽把韶华催逼。将离且住，欲堕还飞，片片落红狼藉。却喜飘残玉沟，蹴傍舞筵，尚供吟笔。纵无情，想到半抛藩溷，也应怜惜。
叹自昔、悲葬西施，吴宫春去，一例梦中幽泣。鸾肠浪费，凤觜空煎，尽够燕忙莺急。怪怎东风太狂，特地吹开，吹残何意。快呼童、净扫阶除，莫被玉人知得。
水龙吟
月夜闻远笛
谁家凉夜横吹，一声似彻霜天晓。玉关别恨，银阶幽怨，全穿树杪。叶起蝉吟，枝惊鸦睡，月窥云早。料阑干独凭，朱唇吹彻，怕断送、青春老。
恰值雨停风小。恍串珠、穿来旋绕。连绵递送，隔墙谁擫，倚楼远袅。断竹音清，落梅腔远，余音难了。漫自怜、听不分明，恰更比、分明好。
春光好
柳絮
飘月晓，荡春柔，趁烟浮。飞过小桥飞更上，画桥头
衔来双燕啁啾，绕高楼、逐扁舟。不怨东风吹作雪，怨东流。踏莎行苦雨
云暗沈山，风寒搅树。丛篁低戛和烟语。丙丁帖子画成空，蕉窗又听连宵雨
销暑何人，占晴无据。未秋已自含秋绪。江流常笑北来无，分明屋似临江住。
摸鱼儿
陈编修汝翼病死，次日其妾吴
氏殉之，时癸未七月廿二日
惜匆匆楼头燕子，秋来留便难住。成灰红粉犹生叹，况作高楼坠蕊。秋最苦。见多少、西风败草无青处。问天莫语。任同穴杳冥，鸩觞和血，九地觅归路
断肠事，争肯徘徊自误。侬心未许人觊。（闻未殉节前人多疑之）只伤君献凌云赋，毕竟虚名何补。君可悟。君不见、严徐东马皆尘土。百年似此，尚有个清娱。夜台寂寞，随着子长去。
唐多令雨后南下洼看芦洲水涨，邈然有江湖间意。
一碧荡芦洲，晴沙得雨流。趁西风、作去弄新秋。绝似湘江波色冷，只少个，钓渔舟
雨霁夕阳收，钟声撼寺楼。望西山云气仍浮。准约重阳来载酒，篱外菊，试开不。
