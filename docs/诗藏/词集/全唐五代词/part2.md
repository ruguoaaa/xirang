---
title: 第二部分
index: true
icon: editor
order: 3
category:
  - 诗藏
  - 词集
  - 全唐五代词
---

李梦符  
　　李梦符（生卒年里不详），桂州刺史李琼之弟。后梁开平初在洪州，放荡酣饮，好事者与语，应口成诗。有词千余首传于江表，今存二首。事迹据《诗话总龟》前集卷三引《诗史》、卷四四引《郡阁雅谈》。  
  
　　李梦符词二首，据《诗话总龟》月窗本录入，校以明钞本、清钞本、缪校本，并参校嘉靖本《万首唐人绝句》、道藏本《三洞群仙录》。  
  
　　【渔父引】  
　　村寺钟声渡远滩。半轮残月落前山。徐徐拨棹却归湾。浪叠朝霞锦绣翻。  
  
　　【又】  
　　渔弟渔兄喜到来。婆官赛了坐江隈。椰榆杓子木瘤杯。烂煮鲈鱼满案堆。（以上二首月窗本《诗话总龟》前集卷四四引《郡阁雅谈》。）  
  
  
伊用昌  
　　伊用昌（生卒年里不详），一作伊梦昌。唐末不仕，披羽褐，游山水。天佑十年癸酉（九二二），至抚州南城县，因食牛肉过量，夫妻俱死于乡校内。后夫妻又出现于北市，唱《望江南》词乞钱。又曾至长沙马殷幕中。为人狂逸，时人呼为伊风子。事迹据《太平广记》卷五五引《玉堂闲话》、《诗话总龟》前集卷四四引《雅言杂载》、卷四五引《青琐后集》、《十国春秋》卷七六。  
  
　　伊用昌词一首，据谈本《太平广记》录入。  
  
　　【望江南】  
　　江南鼓，梭肚两头乐。钉着不知侵骨髓，打来只是没心肝。空腹被人漫。（谈本《太平广记》卷五五引《玉堂闲话》。）  
  
  
李存勖  
　　李存勖（八八五～九二六），小字亚子，沙陀部人。本姓朱耶氏，咸通中以其祖讨庞勋有功，赐姓李氏。晋王李克用之子。天佑五年（九○八），即王位于太原。后梁龙德三年即帝位，改元同光。同光四年（九二六），被乱兵所杀。庙号庄宗。《旧五代史》卷二七至卷三四、《新五代史》卷四、卷五有本纪。  
  
　　李存勖词四首，据《尊前集》朱本入录，校以吴本、毛本、明钞本，并参校耘经楼本《苕溪渔隐丛话》。  
  
　　【一叶落】  
　　一叶落。褰朱箔。此时景物正萧索。画楼月影寒，西风吹罗幕。吹罗幕。往事思量著。  
  
　　【阳台梦】  
　　薄罗衫子金泥缝。困纤腰怯铢衣重。笑迎移步小兰丛，金翘玉凤。  
  
　　娇多情脉脉，羞把同心捻弄。楚天云雨却相和，又入阳台梦。  
  
　　【歌头（大石调）】  
　　赏芳春、暖风飘箔。莺啼绿树，轻烟笼晚阁。杏桃红，开繁萼。灵和殿、禁柳千行，斜金丝络。夏云多、奇峰如削。纨扇动微凉，轻绡薄。梅雨霁，火云烁。临水槛、永日逃烦暑，泛觥酌。  
  
　　露华浓，冷高梧，雕万叶。一霎晚风，蝉声新雨歇。惜惜此光阴，如流水，东篱菊残时，叹萧索。繁阴积，岁时暮，景难留，不觉朱颜失却。好容光，旦旦须呼宾友，西园长宵，宴云谣，歌皓齿，且行乐。  
  
　　【忆仙姿】  
　　曾宴桃园深洞。一曲清歌舞凤。长记欲别时，和泪出门相送。如梦。如梦。残月落花烟重。（以上四首朱本《尊前集》）  
  
  
陈金凤  
　　陈金凤（八九三～九三五），福唐（今福建福清）人。父侯伦，唐末与福建观察使妾陆氏私通所生。王审知入闽，流落民间，为族人陈匡胜收养。开平三年（九○九），年十七，为王审知选入后宫，召为才人。王延钧即位，封为淑妃，大见宠幸。龙启元年（九三三）立为皇后，筑长春宫居之。永和元年（九三五）李仿作乱被杀。《十国春秋》卷九四有传。  
  
　　陈金凤词二首，据清刻本《十国春秋》录入。  
  
　　【乐游曲】  
　　龙舟摇曳东复东。采莲湖上红更红。波澹澹，水溶溶。奴隔荷花路不通。  
  
　　【又】  
　　西胡南湖斗彩舟。青蒲紫蓼满中洲。波渺渺，水悠悠。长奉君王万岁游。（以上二首清刻本《十国春秋》卷九四引《金凤外传》）  
  
  
欧阳炯  
　　欧阳炯（八九六～九七一），益州华阳（今四川双流）人。少事前蜀王衍为中书舍人。前蜀亡，随王衍至洛阳。补秦州从事。孟知祥镇蜀，炯复回成都。知祥称帝，任中书舍人。后主孟昶广政三年（九四○）四月，官武德军节度判官，为赵崇祚编《花间集》作叙。十二年（九四九）拜翰林学士。次年，知贡举，判太常寺。后迁礼部侍郎，领陵州刺史，转吏部侍郎，加承旨。二十四年（九六一）五月，拜门下侍郎兼户部尚书、平章事、监修国史。宋乾德三年（九六五）元月，后蜀亡，炯随昶至汴京。六月宋除炯为右散骑常侍，俄充翰林学士，转左散骑常侍。后分司西京。开宝四年（九七一）卒。年七十六。《宋史》卷四七九、《十国春秋》卷五六有传。  
  
　　欧阳炯词，《花间集》存十七首，《尊前集》存三十一首（其中一首系和凝作），实存四十七首。今以晁本《花间集》为底本收十七首，以朱本《尊前集》为底本收三十首，用鄂本、吴本、陆本、茅本、玄本、汤本、雪本、毛本《花间集》、顾本、吴本、毛本《尊前集》、王辑本《欧阳平章词》、吴虞《蜀十五家词》、李一氓《花间集校》及互见各词之别集、明以前所刊之总集等参校。  
  
　　【浣溪沙】  
　　落絮残莺半日天。玉柔花醉只思眠。惹窗映竹满炉烟。  
  
　　独掩画屏愁不语，斜欹瑶枕髻鬟偏。此时心在阿谁边。  
  
　　【又】  
　　天碧罗衣拂地垂。美人初着更相宜。宛风如舞透香肌。  
  
　　独坐含吹凤竹。园中缓步折花枝。有情无力泥人时。  
  
　　【又】  
　　相见休言有泪珠。酒阑重得叙欢娱。凤屏鸳枕宿金铺。  
  
　　兰麝细香闻喘息，绮罗纤缕见肌肤。此时还恨薄情无。  
  
　　【三字令】  
　　春欲尽，日迟迟。牡丹时。罗幌卷，翠帘垂。彩笺书，红粉泪，两心知。  
  
　　人不在，燕空归。负佳期。香烬落，枕函欹。月分明，花澹薄，惹相思。  
  
　　【南乡子】  
　　嫩草如烟。石榴花发海南天。日暮江亭春影渌。鸳鸯浴。水远山长看不足。  
  
　　【又】  
　　画舸停桡。槿花篱外竹横桥。水上游人沙上女。回顾。笑指芭蕉林裹住。  
  
　　【又】  
　　岸远沙平。日斜归路晚霞明。孔雀自怜金翠尾。临水。认得行人惊不起。  
  
　　【又】  
　　洞口谁家。木兰船系木兰花。红袖女郎相引去。游南浦。笑倚春风相对语。  
  
　　【又】  
　　二八花钿。胸前如雪脸如莲。耳坠金穿瑟瑟。霞衣窄。笑倚江头招远客。  
  
　　【又】  
　　路入南中。桄榔叶暗蓼花红。两岸人家微雨后。收红豆。树底纤纤抬素手。  
  
　　【又】  
　　袖敛鲛绡。采香深洞笑相邀。藤杖枝头芦酒滴。铺葵席。豆蔻花间<走坐>晚日。  
  
　　【又】  
　　翡翠。白苹香里小沙汀。岛上阴阴秋雨色。芦花扑。数只鱼船何处宿。  
  
　　【献衷心】  
　　见好花颜色，争笑东风。双脸上，晚妆同。闭小楼深ト，春景重重。三五夜，偏有恨，月明中。  
  
　　情未已，信曾通。满衣犹自染檀红。恨不如双燕，飞舞帘栊。春欲暮，残絮尽，柳条空。  
  
　　【贺明朝】  
　　忆昔花间初识面。红袖半遮，妆脸轻转。石榴裙带，故将纤纤，玉指偷捻。双凤金线。  
  
　　碧梧桐琐深深院。谁料得两情，何日教缱绻。羡春来双燕。飞到玉楼，朝暮相见。  
  
　　【又】  
　　忆昔花间相见后。只凭纤手。暗抛红豆。人前不解，巧传心事，别来依旧。辜负春昼。  
  
　　碧罗衣上蹙金绣。睹对对鸳鸯，空泪痕透。想韶颜非久。终是为伊，只恁偷瘦。  
  
　　【江城子】  
　　晚日金陵岸草平。落霞明。水无情。六代繁华，暗逐逝波声。空有姑苏台上月，如西子镜，照江城。  
  
　　【凤楼春】  
　　凤髻绿云丛。深掩房栊。锦书通。梦中相见觉来慵。匀面泪，脸珠融。因想玉郎何处去，对淑景谁同。  
  
　　小楼中。春思无穷。倚栏望，暗牵愁绪，柳花飞起东风。斜日照帘，罗幌香冷粉屏空。海棠零落，莺语残红。（以上十七首晁本《花间集》）  
  
　　【南歌子】  
　　锦帐银灯影，纱窗玉漏声。迢迢永夜梦难成。愁对小庭秋色，月空明。  
  
　　【渔父】  
　　摆脱尘机上钓船。免教荣辱有流年。无系绊，没愁煎。须信船中有散仙。  
  
　　【又】  
　　风浩寒溪照胆明。小君山上玉蟾生。荷露坠，翠烟轻。拨剌游鱼几个惊。  
  
　　【巫山一段云】  
　　绛阙登真子，飘飘御彩鸾。碧虚风雨佩光寒。敛袂下云端。  
  
　　月帐朝霞薄，星冠玉蕊攒。远游蓬岛降人间。特地拜龙颜。  
  
　　【又】  
　　春去秋来也，愁心似醉醺。去时邀约早回轮。及去又何曾。  
  
　　歌扇花光マ，衣珠滴泪新。恨身翻不作车尘。万里得随君。  
  
　　【春光好】  
　　天初暖，日初长。好春光。万汇此时皆得意，竞芬芳。  
  
　　┺迸苔钱嫩绿，花偎雪坞浓香。谁把金丝裁翦却，挂斜阳。  
  
　　【又】  
　　花滴露，柳摇烟。艳阳天。雨霁山樱红欲烂，谷莺迁。  
  
　　饮处交飞玉，游时倒把金鞭。风九衢榆叶动，簇青钱。  
  
　　【又】  
　　胸铺雪，脸分莲。理繁弦。纤指飞翻金凤语，转婵娟。  
  
　　嘈Γ如敲玉佩，清泠似滴香泉。曲罢问郎名个甚，想夫怜。  
  
　　【又】  
　　碛香散，渚水融。暖空。飞絮悠扬虚空。惹轻风。  
  
　　柳眼烟来点绿，花心日与妆红。黄雀锦鸾相对舞，近帘栊。  
  
　　【又】  
　　鸡树绿，凤池清。满神京。玉兔宫前金榜出，列仙名。  
  
　　叠雪罗袍接武，团花骏马娇行。开宴锦江游烂漫，柳烟轻。  
  
　　【又】  
　　芳丛肃，绿筵张。两心狂。空遣横波传意绪，对笙簧。  
  
　　虽似安仁掷果，未闻韩寿分香。流水桃花情不已，待刘郎。  
  
　　【又】  
　　垂绣幔，掩云屏。思盈盈。双枕珊瑚无限情。翠钗横。  
  
　　几见纤纤动处，时闻款款娇声。却出锦屏妆面了，理秦筝。  
  
　　【又】  
　　金辔响，玉鞭长。映垂杨。堤上采花筵上醉，满衣香。  
  
　　无处不携弦管，直应占断春光。年少王孙何处好，竞寻芳。  
  
　　【西江月】  
　　月映长江秋水。分明冷浸星河。浅沙汀上白云多。雪散几丛芦苇。  
  
　　扁舟倒影寒潭里。烟光远罩清波。笛声何处响渔歌。两岸苹香暗起。  
  
　　【又】  
　　水上鸳鸯比翼。巧将绣作罗衣。镜中重画远山眉。春睡起来无力。  
  
　　钿雀稳簪云鬓绿。含羞时想佳期。脸边红艳对花枝。犹占凤楼春色。  
  
　　【赤枣子】  
　　夜悄悄，烛荧荧。金炉香尽酒初醒。春睡起来回雪面，含羞不语倚云屏。  
  
　　【又】  
　　莲脸薄，柳眉长。等闲无事莫思量。每一见时明月夜，损人情思断人肠。  
  
　　【女冠子】  
　　薄妆桃脸。满面纵横花靥。艳情多。绶带盘金缕，轻裙透碧罗。  
  
　　含羞眉乍敛，微语笑相和。不会频偷眼，意如何。  
  
　　【又】  
　　秋宵风月。一朵荷花初发。照前池。摇曳熏香夜，婵娟对镜时。  
  
　　蕊中千点泪，心里万条丝。恰似轻盈女，好风姿。  
  
　　【玉楼春】  
　　日照玉楼花似锦。楼上醉和春色寝。绿杨风送小莺声，残梦不成离玉枕。  
  
　　堪爱晚来韶景甚。宝柱秦筝方再品。青娥红脸笑来迎，又向海棠花下饮。  
  
　　【又】  
　　春早玉楼烟雨夜。帘外樱桃花半谢。锦屏香冷绣衾寒，怊怅忆君无计舍。  
  
　　侵晓鹊声来砌下。鸾镜残妆红粉罢。黛眉双点不能描，留待玉郎归日画。  
  
　　【更漏子】  
　　玉阑干，金井。月照碧梧桐影。独自个，立多时。露华浓湿衣。  
  
　　一向。凝情望。待得不成模样。虽叵耐，又寻思。怎生得伊。  
  
　　【又】  
　　三十六宫秋夜永，露华点滴高梧。丁丁玉漏咽铜壶。明月上金铺。  
  
　　红线毯，博山炉。香风暗触流苏。羊车一去长青芜。镜尘鸾影孤。  
  
　　【定风波】  
　　暖日闲窗映碧纱。胸清水浸晴霞。数树海棠红欲尽。争忍。玉闺深掩过年华。  
  
　　独凭绣床方寸乱。肠断。泪珠穿破脸边花。邻舍女郎相借问。音信。教人羞道未还家。  
  
　　【木兰花】  
　　儿家夫婿心容易。身又不来书不寄。闲庭独立鸟关关，争忍抛奴深院里。  
  
　　闷向绿纱窗下睡。睡又不成愁已至。今年却忆去年春，同在木兰花下醉。  
  
　　【清平乐】  
　　春来阶砌。春雨如丝细。春地满飘红杏蒂。春燕舞随风势。  
  
　　春幡细镂春缯。春闺一点春灯。自是春心缭乱，非干春梦无凭。  
  
　　【菩萨蛮】  
　　晓来中酒和春睡。四肢无力云鬟坠。斜卧脸波春。玉郎休恼人。  
  
　　日高犹未起。为恋鸳鸯被。鹦鹉语金笼。道儿还是慵。  
  
　　【又】  
　　红炉暖阁佳人睡。隔帘飞雪添寒气。小院奏笙歌。香风簇绮罗。  
  
　　酒倾金盏满。兰烛重开宴。公子醉如泥。天街闻马嘶。  
  
　　【又】  
　　翠眉双脸新妆薄。幽闺斜卷青罗幕。寒食百花时。红繁香满枝。  
  
　　双双梁燕语。蝶舞相随去。肠断正思君。闲眠冷绣茵。  
  
　　【又】  
　　画屏绣阁三秋雨。香唇腻脸偎人语。语罢欲天明。娇多梦不成。  
  
　　晓街钟鼓绝。道如今别。特地气长吁。倚屏弹泪珠。（以上三十首朱本《尊前集》）  
  
　　【瑞鹧鸪】  
　　天将奇艳与寒梅。乍惊繁杏腊前开。暗想花神、巧作江南信，鲜染燕脂细翦裁。  
  
　　寿阳妆罢无端饮，凌晨酒入香腮。恨听烟坞深中，谁恁吹羌笛、逐风来。绛雪纷纷落翠苔。  
  
  
和凝  
　　和凝（八九八～九五五），字成绩，郓州须昌（今山东东平）人。梁乾化四年（九一四），年十七，举明经。贞明二年（九一六）登进士第。后为宣义军节度使贺瑰从事，历郓、邓、洋三府从事。后唐明宗天成三年（九二八）拜殿中侍御史。历礼、刑二部员外郎，改主客员外郎、知制诰，寻充翰林学士，迁主客郎中。长兴四年（九三三），知贡举，所取多才名之士，时议以为得人。后历中书舍人、工部侍郎，皆充学士。后晋天福二年（九三七），改礼部侍郎，拜端明殿学士。三年，兼判度支，收户部侍郎。四年，为翰林学士承旨。五年八月，为中书侍郎平章事。七年，加右仆射。开运二年（九四五）为左仆射。后汉天福十二年（九四七）除太子太保，封鲁国公。后周广顺元年（九五一），为太子太傅。显德二年（九五五）七月卒；年五十八，诏赠侍中。事迹见《北梦琐言》卷六、《旧五代史》卷一二七、《新五代史》卷五五本传。  
  
　　和凝词，《花间集》录存二十首、《尊前集》录存七首、《词谱》录一首。今以晁本《花间集》为底本录二十首，以朱本《尊前集》为底本录七首，参校鄂本、吴本、陆本、茅本、玄本、汤本、雪本、毛本《花间集》、顾本、吴本、毛本《尊前集》，并刘辑本《红叶稿》、王辑本《红叶稿词》、李一氓《花间集校》及互见各词之别集、明以前所刊之总集等。另从内府本《词谱》辑录一首。计二十八首。  
  
　　【小重山】  
　　春入神京万木芳。禁林莺语滑、蝶飞狂。晓花擎露妒啼妆。红日永、风和百花香。  
  
　　烟琐柳丝长。御沟澄碧水、转池塘。时时微雨洗风光。天衢远、到处引笙簧。  
  
　　【又】  
　　正是神京烂熳时。群仙初折得、郄诜枝。乌犀白最相宜。精神出、御陌袖鞭垂。  
  
　　柳色展愁眉。管弦分响亮、探花期。光阴占断曲江池。新榜上、名姓彻丹墀。  
  
　　【临江仙】  
　　海棠香老春江晚，小楼雾空。翠鬟初出绣帘中。麝烟鸾佩惹苹风。  
  
　　碾玉钗摇战，雪肌云鬓将融。含情遥指碧波东。越王台殿蓼花红。  
  
　　【又】  
　　披袍地红宫锦，莺语时转轻音。碧罗冠子稳犀簪。凤皇双台步摇金。  
  
　　肌骨细匀红玉软，脸波微送春心。娇羞不肯入鸳衾。兰膏光里两情深。  
  
　　【菩萨蛮】  
　　越梅半拆轻寒里。冰清澹薄笼蓝水。暖觉杏梢红。游丝狂惹风。  
  
　　闲阶莎径碧。远梦犹堪惜。离恨又迎春。相思难重陈。  
  
　　【山花子】  
　　莺锦蝉馥麝脐。轻裾花草晓烟迷。颤金红掌坠，翠云低。  
  
　　星靥笑隈霞脸畔，蹙金开衬银泥。春思半和芳草嫩，绿萋萋。  
  
　　【又】  
　　银字笙寒调正长。水纹簟冷画屏凉。玉腕重□金扼臂，澹梳妆。  
  
　　几度试香纤手暖，一回尝酒绛唇光。佯弄红丝蝇拂子，打檀郎。  
  
　　【何满子】  
　　正是破瓜年几，含情惯得人饶。桃李精神鹦鹉舌，可堪虚度良宵。却爱蓝罗裙子，羡他长束纤腰。  
  
　　【又】  
　　写得鱼笺无限，其如花锁春辉。目断巫山云雨，空教残梦依依。却爱薰香小鸭，羡他长在屏帏。  
  
　　【薄命女】  
　　天欲晓。宫漏穿花声缭绕。窗里星光少。冷雾寒侵帐额，残月光沉树杪。梦断锦帏空悄悄。强起愁眉小。  
  
　　【望梅花】  
　　春草全无消息。腊雪犹余踪迹。越岭寒枝香自拆。冷艳奇芳堪惜。何事寿阳无处觅。吹入谁家横笛。  
  
　　【天仙子】  
　　柳色披衫金缕凤。纤手轻捻红豆弄。翠娥双脸正含情，桃花洞。瑶台梦。一片春愁谁与共。  
  
　　【又】  
　　洞口春红飞蔌蔌。仙子含愁眉黛绿。阮郎何事不归来，懒烧金，慵篆玉。流水桃花空断续。  
  
　　【春光好】  
　　纱窗暖，画屏闲。云鬟。睡起四肢无力，半春间。  
  
　　玉指剪裁罗胜，金盘点缀酥山。窥宋深心无限事，小眉弯。  
  
　　【又】  
　　苹叶软，杏花明。画船轻。双浴鸳鸯出渌汀。棹歌声。  
  
　　春水无风无浪，春天半雨半晴。红粉相随南浦晚，几含情。  
  
　　【采桑子】  
　　蝤蛴领上诃梨子，绣带双垂。椒户闲时。竞学樗蒲赌荔枝。  
  
　　丛头鞋子红编细。裙金丝。无事眉。春思翻教阿母疑。  
  
　　【柳枝】  
　　软碧摇烟似送人。映花时把翠娥颦。青青自是风流主，慢金丝待洛神。  
  
　　【又】  
　　瑟瑟罗裙金缕腰。黛眉偎破未重描。醉来咬损新花子，拽住仙郎尽放娇。  
  
　　【又】  
　　鹊桥初就咽银河。今夜仙郎自姓和。不是昔年攀桂树。岂能月里索娥。  
  
　　【渔父】  
　　白芷汀寒立鹭鸶。苹风轻剪浪花时。烟幂幂，日迟迟。香引芙蓉惹钓丝。（以上二十首晁本《花间集》）  
  
　　【江城子】  
　　初夜含娇入洞房。理残妆。柳眉长。翡翠屏中、亲热玉炉香。整顿金钿呼小玉，排红烛，待潘郎。  
  
　　【又】  
　　竹里风生月上门。理秦筝。对云屏。轻拨朱弦、恐乱马嘶声。含恨含娇独自语，今夜月，太迟生。  
  
　　【又】  
　　斗转星移玉漏频。已三更。对栖莺。历历花间、似有马啼声。含笑整衣开绣户，斜敛手，下阶迎。  
  
　　【又】  
　　迎得郎来入绣闱。话相思。连理枝。鬓乱钗垂、梳堕印山眉。娅姹含情娇不语，纤玉手，抚郎衣。  
  
　　【又】  
　　帐里鸳鸯交颈情。恨鸡声。天已明。愁见街前、还是说归程。临上马时期后会，待梅绽，月初生。  
  
　　【喜迁莺】  
　　晓月坠，宿烟披。银烛锦屏欹。建章欲晓玉绳低。宫漏出花迟。  
  
　　春态浅。来双燕。红日渐长一线。严妆钟罢啭黄鹂。飞上万年枝。  
  
　　【麦秀两歧】  
　　凉簟铺斑竹。鸳枕并红玉。脸莲红，眉柳绿。胸雪宜新浴。淡黄衫子裁春。异香芬馥。  
  
　　羞道教回烛。未惯双双宿。树连枝，鱼比目。掌上腰如束。娇娆不柰人拳。黛眉微蹙。（以上七首朱本《尊前集》）  
  
　　【解红】  
　　百戏罢，五音清。解红一曲新教成。两个瑶池小仙子。此时夺却柘枝名。（内府本《词谱》卷一）  
  
　　【调笑令】  
　　柳岸。水清浅。笑折荷花呼女伴。盈盈日照新妆面。水调空传幽怨。扁舟日暮笑声远。对此令人肠断。  
  
  
魏承班  
　　魏承班（？～九二五）。许州（今河南许昌）人。其父魏弘夫，王建收为养子，改名王宗弼，承班亦从其父改名王承班。前蜀后主光天元年（九一八）六月，宗弼剪除唐文后，以兼中书令秉政。承班为驸马都尉、太尉。咸康元年（九二五）十一月，后唐军攻蜀，宗弼叛蜀归唐，据成都，自称留后。承班奉父命赂唐军。唐军入成都后，族诛王宗弼家，承班亦罹难。事迹据《九国志》卷九、《新五代史》卷六三、《十国春秋》卷三九《王宗弼传》，并《资治通鉴》、《锦里耆旧传》等。  
  
　　魏承班词，《花间集》录存十五首，《尊前集》录存六首，共二十一首。今以晁本《花间集》为底本录十五首、以朱本《尊前集》为底本录六首，参校鄂本、吴本、陆本、茅本、玄本、汤本、雪本、毛本《花间集》、顾本、吴本、毛本《尊前集》、李一氓《花间集校》、王辑本《魏太尉词》、吴虞《蜀十五家词》及互见各词之别集、明以前所刊之总集等。  
  
　　【菩萨蛮】  
　　罗裾薄薄秋波染。眉间画时山两点。相见绮筵时。深情暗共知。  
  
　　翠翘云鬓动。敛态弹金凤。宴罢入兰房。邀人解佩。  
  
　　【又】  
　　罗衣隐约金泥画。玳筵一曲当秋夜。声泛觑人娇。云鬟袅翠翘。  
  
　　酒醺红玉软。眉翠秋山远。绣幌麝烟沉。谁人知两心。  
  
　　【满宫花】  
　　雪霏霏，风凛凛。玉郎何处狂饮。醉时想得纵风流，罗帐香帏鸳寝。  
  
　　春朝秋夜思君甚。愁见绣屏孤枕。少年何事负初心，泪滴缕金双衽。  
  
　　【木兰花】  
　　小芙蓉，香旖旎。碧玉堂深清似水。闭宝匣，掩金铺，倚屏拖袖愁如醉。  
  
　　迟迟好景烟花媚。曲渚鸳鸯眠锦翅。凝然愁望静相思，一双突靥香蕊。  
  
　　【玉楼春】  
　　寂寂画堂梁上燕。高卷翠帘横数扇。一庭春色恼人来，满地落花红几片。  
  
　　愁倚锦屏低雪面。泪滴绣罗金缕线。好天凉月尽伤心，为是玉郎长不见。  
  
　　【又】  
　　轻敛翠蛾呈皓齿。莺啭一枝花影里。声声清迥遏行云，寂寂画梁尘暗起。  
  
　　玉满斟情未已。促坐王孙公子醉。春风筵上贯珠匀，艳色韶颜娇旖旎。  
  
　　【诉衷情】  
　　高歌宴罢月初盈。诗情引恨情。烟露冷，水流轻。思想梦难成。  
  
　　罗帐袅香平。恨频生。思君无计睡还醒。隔层城。  
  
　　【又】  
　　春深花簇小楼台。风飘锦绣开。新睡觉，步香阶。山枕印红腮。  
  
　　鬓乱坠金钗。语檀偎。临行执手重重嘱，几千回。  
  
　　【又】  
　　银漠云晴玉漏长。蛩声悄画堂。筠簟冷，碧窗凉。红蜡泪飘香。  
  
　　皓月泻寒光。割人肠。那堪独自步池塘。对鸳鸯。  
  
　　【又】  
　　金风轻透碧窗纱。银舀影斜。欹枕卧，恨何赊。山掩小屏霞。  
  
　　云雨别吴娃。想容华。梦成几度绕天涯。到君家。  
  
　　【又】  
　　春情满眼脸红销。娇妒索人饶。星靥小，玉摇。几共醉春朝。  
  
　　别后忆纤腰。梦魂劳。如今风叶又萧萧。恨迢迢。  
  
　　【生查子】  
　　烟雨晚晴天，零落花无语。难话此时心，梁燕双来去。  
  
　　琴韵对薰风，有恨和情抚。肠断断弦频，泪滴黄金缕。  
  
　　【又】  
　　寂寞画堂空，深夜垂罗幕。灯暗锦屏欹，月冷珠帘薄。  
  
　　愁恨梦难成，何处贪欢乐。看看又春来，还是长萧索。  
  
　　【黄锺乐】  
　　池塘烟暖草萋萋。惆怅闲霄含恨，愁坐思堪迷。遥想玉人情事远，音容浑似隔桃溪。  
  
　　偏记同欢秋月低。帘外论心花畔，和醉暗相携。何事春来君不见，萝魂长在锦江西。  
  
　　【渔歌子】  
　　柳如眉，云似发。蛟绡雾笼香雪。梦魂惊，锺漏歇。窗外晓莺残月。  
  
　　几多情，无处说。落花飞絮清明节。少年郎，容易别。一去音书断绝。（以上十五首晁本《花间集》）  
  
　　【生查子】  
　　离别又经年，独对芳菲景。嫁得薄情夫，长抱相思病。  
  
　　花红柳绿闲晴空，蝶弄双双影。羞看绣罗衣，为有金鸾并。  
  
　　【满宫花】  
　　寒夜长，更漏永。愁见透帘月影。王孙何处不归来，应在倡楼酩酊。  
  
　　金鸭无香罗帐冷。羞更双弯交颈。梦中几度见儿夫，不忍骂伊薄幸。  
  
　　【菩萨蛮】  
　　玉容光照菱花影。沈沈脸上秋波冷。白雪一声新。雕梁起暗尘。  
  
　　宝钗摇翡翠。香惹芙蓉醉。携手入鸳衾。谁人知此心。  
  
　　【谒金门】  
　　烟水阔，人值清明时节。雨细花零莺语切，愁肠千万结。  
  
　　雁去音徽断绝。有恨欲凭谁说。无事伤心犹不彻。春时容易别。  
  
　　【又】  
　　春欲半。堆砌落花千片。早是潘郎长不见。忍听双语燕。  
  
　　飞絮晴空扬远。风送谁家弦管。愁倚画屏凡事懒。泪沾金缕线。  
  
　　【又】  
　　长思忆。思忆佳人轻掷。霜月透帘澄夜色。小屏山凝碧。  
  
　　恨恨君何太极。记得娇娆无力。独坐思量愁似织。断肠烟水隔。（以上六首朱本《尊前集》）  
  
  
王衍  
　　王衍（八九九～九二六），字化源，原名宗衍，许州舞阳（今属河南）人。前蜀先主王建第十一子。初封郑王，为左奉驾军使。光天元年（九一八），嗣位，改名衍。先后改元乾德、咸康。在位八年，宴游无度，所用非人，成康元年（九二五），国破降后唐，次年被杀，年二十八。世称后主。酷好靡丽之辞，曾集艳体诗二百篇，号《烟花集》。《旧五代史》卷一三六、《新五代史》卷六三、《十国春秋》卷三七有传。  
  
　　王衍词二首，一首辑自鲍本《五国故事》，校以陆本《新编分门古今类事》、万历本《花草粹编》。另一首录自万历本《花草粹编》引《北梦琐言》。  
  
　　【甘州曲】  
　　画罗裙。能结束，称腰身。柳眉桃脸不胜春。薄媚足精神。可惜许、沦落在风尘。（鲍本《五国故事》卷上）  
  
　　【醉妆词】  
　　者边走。那边走。只是寻花柳。那边走。者边走。莫厌金杯酒。（万历本《花草粹编》卷一引《北梦琐言》）  
  
  
张格  
　　张格（？～九二七），字承之，一字义师，河间（今属河北）人。天复三年（九○三），其父张浚为杨麟所杀，格逃入蜀依王建，为翰林学士。武成元年（九○八），拜中书侍郎、同平章事，累加右仆射、太傅。后主王衍即位，贬为茂州刺史，再贬维州司户。乾德六年（九二四），复入相。前蜀亡，入洛，授太子宾客、三司副使。天成二年卒。《旧五代史》卷七一、《十国春秋》卷四一有传。另参《资治通监》卷二六六。  
  
　　张格词残句，据董本《宋朝事实类苑》录入。  
  
　　【感皇恩】  
　　最好是，长街里，听喝相公来。（董本《宋朝事实类苑》卷六六引《杨文公谈苑》）  
  
  
庾传素  
　　庾传素（生卒年里不详），仕前蜀王建，起家蜀州刺史，累官至左仆射，兼中书侍郎、同平章事。天汉元年（九一七），为宦官唐文康所谮，罢为工部尚书；未几，改兵部。后主王衍即位，加太子少保，复兼中书侍郎、同平章事。前蜀亡，降后唐，授刺史。《十国春秋》卷四一有传。  
  
　　庾传素词一首，据《尊前集》朱本录入，校以吴本、顾本、毛本、明钞本。  
  
　　【木兰花】  
　　木兰红艳多情态。不似凡花人不爱。移来孔雀槛边栽，折向凤凰钗上戴。  
  
　　是何芍药争风彩。自共牡丹长作对。若教为女嫁东风，除却黄鹂难匹配。（朱本《尊前集》）  
  
  
薛昭蕴  
　　薛昭蕴（生卒年不详），字里无考。《花间集》称为‘薛侍郎’。新旧《唐书》有《薛昭纬传》，称其乾宁中为礼部侍郎，《北梦琐言》卷四又谓昭纬爱唱《浣溪沙》词。王国维《庚辛之间读书记·跋覆宋本〈花间集〉》据之疑即薛昭纬。其说云：‘今此集载昭蕴词十九首，其八首为《浣溪沙》；又称为薛侍郎，恐与昭纬为一人。纬、蕴二字俱从系，必有一误也。’俞平伯疑其非是，谓‘史载昭纬卒于唐末，而《花间集》列昭蕴于韦庄、牛峤间，当为前蜀时人。’（《唐宋词选释》上卷）陈尚君《花间词人事辑》承王说以为‘当即薛昭纬’，并‘另举数据，以成其说’。然终无确乎不拔之证。  
  
　　薛昭蕴词今存十九首，均见《花间集》。今以晁本《花间集》为底本，参校鄂本、吴本、陆本、茅本、玄本、汤本、雪本、毛本《花间集》、李一氓《花间集校》、王辑本《薛侍郎词》、吴虞《蜀十五家词》及互见各词之别集、明以前所刊之总集等。  
  
　　【浣溪沙】  
　　红蓼渡头秋正雨。印沙鸥迹自成行。整鬟飘袖野风香。  
  
　　不语含颦深浦里，几回愁煞棹船郎。燕归帆尽水茫茫。  
  
　　【又】  
　　钿匣菱花锦带垂。静临兰槛卸头时。约鬟低珥算归期。  
  
　　茂苑草青湘渚阔，梦余空有漏依依。二年终日损芳菲。  
  
　　【又】  
　　粉上依稀有泪痕。郡庭花落欲黄昏。远情深恨与谁论。  
  
　　记得去年寒食日，延秋门外卓金轮。日斜人散暗销魂。  
  
　　【又】  
　　握手河桥柳似金。蜂须轻惹百花心。蕙风兰思寄清琴。  
  
　　意满便同春水满，情深还似酒杯深。楚烟湘月两沉沉。  
  
　　【又】  
　　帘下三间出寺墙。满街垂柳绿阴长。嫩红轻翠间浓妆。  
  
　　瞥地见时犹可可，却来闲处暗思量。如今情事隔仙乡。  
  
　　【又】  
　　江馆清秋揽客船。故人相送夜开筵。麝烟兰舀簇花钿。  
  
　　正是断魂迷楚雨，不堪离恨咽湘弦。月高霜白水连天。  
  
　　【又】  
　　倾国倾城恨有余。几多红泪泣姑苏。倚风凝睇雪肌肤。  
  
　　吴主山河空落日，越王宫殿半平芜。藕花菱蔓满重湖。  
  
　　【又】  
　　越女淘金春水上。步摇云鬓佩鸣。渚风江草又清香。  
  
　　不为远山凝翠黛，只应含恨向斜阳。碧桃花谢忆刘郎。  
  
　　【喜迁莺】  
　　残蟾落，晓锺鸣。羽化觉身轻。乍无春睡有余酲。杏苑雪初晴。  
  
　　紫陌长，襟袖冷。不是人间风景。回看尘土似前生。休羡谷中莺。  
  
　　【又】  
　　金门晓，玉京春。骏马骤轻尘。桦烟深处白衫新。认得化龙身。  
  
　　九陌喧，千户启。满袖桂香风细。杏园欢宴曲江滨。自此占芳辰。  
  
　　【又】  
　　清明节，雨晴天。得意正当年。马骄泥软锦连乾。香袖半笼鞭。  
  
　　花色融，人竞赏。尽是绣鞍朱鞅。日斜无计更留连。归路草和烟。  
  
　　【小重山】  
　　春到长门春草青。玉阶花露滴，月胧明。东风吹断紫箫声。宫漏促，帘外晓啼莺。  
  
　　愁极梦难成。红妆流宿泪，不胜情。手ソ裙带绕阶行。思君切，罗幌暗尘生。  
  
　　【又】  
　　秋到长门秋草黄。画梁双燕去，出宫墙。玉箫无复理霓裳。金蝉坠，鸾镜掩休妆。  
  
　　忆昔在昭阳。舞衣红绶带，绣鸳鸯。至今犹惹御炉香。魂梦断，愁听漏更长。  
  
　　【离别难】  
　　宝马晓鞴雕鞍。罗帏乍别情难。那堪春景媚。送君千万里。半妆珠翠落，露华寒。红蜡烛。青丝曲。偏能钩引泪阑干。  
  
　　良夜促。香尘缘。魂欲迷。檀眉半敛愁低。未别心先咽。欲语情难说。出芳草、路东西。摇袖立。春风急。樱花杨柳雨凄凄。  
  
　　【相见欢】  
　　罗襦绣袂香红。画堂中。细草平沙蕃马，小屏风。  
  
　　卷罗幕。凭妆阁。思无穷。暮雨轻烟魂断，隔帘栊。  
  
　　【醉公子】  
　　慢绾青丝发。光砑吴绫袜。床上小熏笼。韶州新退红。  
  
　　叵耐无端处。捻得从头污。恼得眼慵开。问人闲事来。  
  
　　【女冠子】  
　　求仙去也。翠钿金篦尽舍。入岩峦。雾卷黄罗帔，云雕白玉冠。  
  
　　野烟溪洞冷，林月石桥寒。静夜松风下，礼天坛。  
  
　　【又】  
　　云罗雾。新授明威法。降真函。髻绾青丝发，冠抽碧玉。  
  
　　往来云过五，去住岛经三。正遇刘郎使，启瑶缄。  
  
　　【谒金门】  
　　春满院。叠损罗衣金线。睡觉水精帘未卷。檐前双语燕。  
  
　　斜掩金铺一扇。满地落花千片。早是相思肠欲断。忍交频梦见。（以上十九首晁本《花间集》）  
  
  
牛峤  
　　牛峤（生卒年不详），峤，《旧唐书》作乔，恐误。字松卿，一字延峰。其先安定鹑觚（今甘肃灵台）人，后徙狄道（今甘肃临洮）。牛僧孺之孙，牛丛之子。乾符五年（八七八），登进士第。历官拾遗、补阙、尚书郎。大顺二年（八九一），王建镇蜀后，辟为判官。及前蜀开国，拜给事中，卒。事迹见《唐诗纪事》卷七一、《郡斋读书志》卷一八、《唐才子传校笺》卷九、《十国春秋》卷四四本传。  
  
　　牛峤词今存三十二首，均见《花间集》。今以晁本《花间集》为底本，参校鄂本、吴本、陆本、茅本、玄本、汤本、雪本、毛本《花间集》，并王辑本《牛给事词》、吴虞《蜀十五家词》、李一氓《花间集校》及互见各词之别集、明以前所刊之总集等。  
  
　　【柳枝】  
　　解冻风来末上青。解垂罗袖拜卿卿。无端袅娜临官路。舞送行人过一生。  
  
　　【又】  
　　吴王宫里色偏深。一簇纤条万缕金。不愤钱塘苏小小。引郎松下结同心。  
  
　　【又】  
　　桥北桥南千万条。恨伊张绪不相饶。金羁白马临风望，认得羊家净婉腰。  
  
　　【又】  
　　狂雪随风扑马飞。惹烟无力被春欺。莫交移入灵和殿，宫女三千又妒伊。  
  
　　【又】  
　　袅翠笼烟拂暖波。舞裙新染麴尘罗。章华台畔隋堤上，傍得春风尔许多。  
  
　　【女冠子】  
　　绿云高髻。点翠匀红时世。月如眉。浅笑含双靥，低声唱小词。  
  
　　眼看唯恐化，魂荡欲相随。玉趾回娇步，约佳期。  
  
　　【又】  
　　锦江烟水。卓女烧春浓美，小檀霞。绣带芙蓉帐，金钗芍药花。  
  
　　额黄侵腻发，臂钏透红纱。柳暗莺啼处，认郎家。  
  
　　【又】  
　　星冠霞帔。住在蕊珠宫里。佩丁当。明翠摇蝉翼。纤理宿妆。  
  
　　醮坛春草绿，药院杏花香。青鸟传心事，寄刘郎。  
  
　　【又】  
　　双飞双舞。春昼后园莺语。卷罗帏。锦字书封了，银河雁过迟。  
  
　　鸳鸯排宝帐，豆蔻绣连枝。不语匀珠泪，落花时。  
  
　　【梦江南】  
　　衔泥燕，飞到画堂前。占得杏梁安稳处，体轻唯有主人怜。堪羡好因缘。  
  
　　【又】  
　　红绣被，两两间鸳鸯。不是鸟中偏爱尔，为缘交颈睡南塘。全胜薄情郎。  
  
　　【感恩多】  
　　两条红粉泪。多少香闺意。强攀桃李枝。敛愁眉。  
  
　　陌上莺啼蝶舞，柳花飞。柳花飞。愿得郎心、忆家还早归。  
  
　　【又】  
　　自从南浦别。愁见丁香结。近来情转深。忆鸳衾。  
  
　　几度将书烟雁，泪盈襟。泪盈襟。礼月求天、愿君知我心。  
  
　　【应天长】  
　　玉楼春望晴烟灭。舞衫斜卷金条脱。黄鹏娇啭声初歇。杏花飘尽龙山雪。  
  
　　凤钗低赴节。筵上王孙愁绝。鸳鸯对衔罗结。两情深夜月。  
  
　　【又】  
　　双眉澹薄藏心事。清夜背灯娇又醉。玉钗横，山枕腻。宝帐鸳鸯春睡美。  
  
　　别经时，无限意。虚道相思憔悴。莫信彩笺书里。赚人肠断字。  
  
　　【更漏子】  
　　星渐稀，漏频转。何处轮台声怨。香阁掩，杏花红。月明杨柳风。  
  
　　挑锦字，记情事。唯愿两心相似。收泪语，背灯眠。玉钗横枕边。  
  
　　【又】  
　　春夜阑，更漏促。金烬暗挑残烛。惊梦断，锦屏深。两乡明月心。  
  
　　闺草碧，望归客。还是不知消息。辜负我，悔怜君。告天天不闻。  
  
　　【又】  
　　南浦情，红粉泪。争奈两人深意。低翠黛，卷征衣。马嘶霜叶飞。  
  
　　招手别，寸肠结。还是去年时节。书托雁，梦归家。觉来江月斜。  
  
　　【望江怨】  
　　东风急。惜别花时手频执。罗帏愁独入。马嘶残雨春芜湿。倚门立。寄语薄情郎，粉香和泪泣。  
  
　　【菩萨蛮】  
　　舞裙香暖金泥凤。画梁语燕惊残梦。门外柳花飞。玉郎犹未归。  
  
　　愁匀红粉泪。眉剪春山翠。何处是辽阳。锦屏春昼长。  
  
　　【又】  
　　柳花飞处莺声急。晴街春色香车立。金凤小帘开。脸波和恨来。  
  
　　今宵求梦想。难到青楼上。赢得一场愁。鸳衾谁并头。  
  
　　【又】  
　　玉钗风动春幡急。交枝红杏笼烟泣。楼上望卿卿。窗寒新雨晴。  
  
　　薰炉蒙翠被。绣帐鸳鸯睡。何处最相知。羡他初画眉。  
  
　　【又】  
　　画屏重叠巫阳翠。楚神尚有行云意。朝暮几般心。向他情谩深。  
  
　　风流今古隔。虚作瞿塘客。山月照山花。梦回灯影斜。  
  
　　【又】  
　　风帘燕舞莺啼柳。妆台约鬓低纤手。钗重髻盘珊。一枝红牡丹。  
  
　　门前行乐客。白马嘶春色。故故坠金鞭。回头应眼穿。  
  
　　【又】  
　　绿云鬓上飞金雀。愁眉敛翠春烟薄。香阁掩芙蓉。画屏山几重。  
  
　　窗寒天欲曙。犹结同心苣。啼粉污罗衣。问郎何日归。  
  
　　【又】  
　　玉楼冰簟鸳鸯锦。粉融香汗流山枕。帘外辘轳声。敛眉含笑惊。  
  
　　柳阴烟漠漠。低鬓蝉钗落。须作一生拚。尽君今日欢。  
  
　　【酒泉子】  
　　记得去年，烟暖杏园花正发，雪飘香。江草绿，柳丝长。  
  
　　钿车纤手卷帘望。眉学春山样。凤钗低袅翠鬟上。落梅妆。  
  
　　【定西番】  
　　紫塞月明千里，金甲冷，戍楼寒。梦长安。  
  
　　乡思望中天阔。漏残星亦残。画角数声鸣咽。雪漫漫。  
  
　　【玉楼春】  
　　春入横塘摇浅浪。花落小园空惆怅。此情谁信为狂夫，恨翠愁红流枕上。  
  
　　小玉窗前嗔燕语。红泪滴穿金线缕。雁归不见报郎归，织成锦字封过与。  
  
　　【西溪子】  
　　捍拨双盘金凤。蝉鬓玉钗摇动。画堂前，人不语。弦解语。弹到昭君怨处，翠娥愁。不抬头。  
  
　　【江城子】  
　　飞起郡城东。碧江空。半滩风。越王宫殿、苹叶藕花中。帘卷水楼渔浪起，千片雪，雨。  
  
　　【又】  
　　极浦烟消水鸟飞。离筵分首时。送金卮。渡口杨花、狂雪任风吹。日暮空江波浪急，芳草岸，雨如丝。  
  
  
张泌  
　　张泌（生卒年不详），字里无考。《花间集》列诸牛峤、毛文锡之间，称‘张舍人’。南唐时别有张泌（一作‘亻必’）者，初官句容尉，后主徵为监察御史，官内史舍人，后随后主归宋，及见后主之卒。前人多以为《花间》词作者。近人胡适疑之，谓‘此说殊多谬误。《花间集》结集于九四○年，其时南唐建国不及四年。后主嗣位在九六一年，相距二十余年，而《花间集》里已称张舍人泌了’。并谓‘《花间集》称人官爵皆是结集时的官爵，故和凝只称“学士”，而不称“相”。’（《胡适选注的〈词选〉》）俞平伯亦谓南唐时之张泌，‘及见李煜之死，则已在九七八年之后，距《花间集》成书迟约四十年。且《花间》不收南唐词，自非一人也。’（《唐宋词选释》）又《尊前集》选录唐五代人词，其原本编次不紊中特重南唐，南唐词人成文干、冯延巳皆先于温庭筠及《花间》词人，列诸五代词人之首。而置张泌于《花间》词人韦庄之后，毛文锡之前，不在南唐词人之列。则此张泌自非南唐张泌也。陈尚君撰《花间词人事辑》疑与唐末词人张曙为同一人，惜无高证，录以备考。  
  
　　张泌词《花间集》录存二十七首，《尊前集》录存一首，共二十八首。今以晁本《花间集》为底本录二十七首，以朱本《尊前集》为底本录一首，参校鄂本、吴本、陆本、茅本、玄本、汤本、雪本、毛本《花间集》、顾本、吴本、毛本《尊前集》，并王辑本《张舍人词》、吴虞《蜀十五家词》、李一氓《花间集校》及互见各词之别集、明以前所刊之总集等。  
  
　　【浣溪沙】  
　　钿毂香车过柳堤。桦烟分处马频嘶。为他沉醉不成泥。  
  
　　花满驿亭香露细，杜鹃声断玉蟾低。含情无语倚楼西。  
  
　　【又】  
　　马上凝情忆旧游。照花淹竹小溪流。钿筝罗幕玉搔头。  
  
　　早是出门长带月，可堪分袂又经秋。晚风斜日不胜愁。  
  
　　【又】  
　　独立寒阶望月华。露浓香泛小庭花。乡屏愁背一灯斜。  
  
　　云雨自从分散后，人间无路到仙家。但凭魂梦访天涯。  
  
　　【又】  
　　依约残眉理旧黄。翠鬟抛掷一簪长。暖风晴日罢朝妆。  
  
　　闲折海棠看又捻，玉纤无力惹余香。此情谁会倚斜阳。  
  
　　【又】  
　　翡翠屏开绣幄红。谢娥无力晓妆慵。锦帷鸳被宿香浓。  
  
　　微雨小庭春寂寞，燕飞莺语隔帘栊。杏花凝恨倚东风。  
  
　　【又】  
　　枕障熏炉隔绣帏。二年终日两相思。杏花明月始应知。  
  
　　天上人间何处去，旧欢新梦觉来时。黄昏微雨画帘垂。  
  
　　【又】  
　　花月香寒悄夜尘。绮筵幽会暗伤神。婵娟依约画屏人。  
  
　　人不见时还暂语，令才抛后爱微颦。越罗巴锦不胜春。  
  
　　【又】  
　　偏戴花冠白玉簪。睡容新起意沉吟。翠钿金缕镇眉心。  
  
　　小槛日斜风悄悄，隔帘零落杏花阴。断香轻碧锁愁深。  
  
　　【又】  
　　晚逐香车入凤城。东风斜揭绣帘轻。慢回娇眼笑盈盈。  
  
　　消息未通何计是，便须佯醉且随行。依稀闻道太狂生。  
  
　　【又】  
　　小市东门欲雪天。众中依约见神仙。蕊黄香画帖金蝉。  
  
　　饮散黄昏人草草，醉容无语立门前。马嘶尘烘一街烟。  
  
　　【临江仙】  
　　烟收湘渚秋江静，蕉花露泣愁红。五云双鹤去无踪。几迥魂断，凝望向长空。  
  
　　翠竹暗留珠泪怨，闲调宝瑟波中。花鬟月鬓绿云重。古祠深殿，香冷雨和风。  
  
　　【女冠子】  
　　露花烟草。寂寞五云三岛。正春深。貌减潜销玉，香残尚惹襟。  
  
　　竹疏虚槛静，松密醮坛阴。何事刘郎去，信沉沉。  
  
　　【河传】  
　　渺莽，云水。惆怅暮帆，去程迢递。夕阳芳草，千里万里。雁声无限起。  
  
　　梦魂悄断烟波里。心如醉。相见何处是。锦屏香冷无睡。被头多少泪。  
  
　　【又】  
　　红杏。交枝相映。密密。一庭浓艳倚东风。香融。透帘栊。  
  
　　斜阳似共春光语。蝶争舞。更引流莺妒。魂销千片玉樽前。神仙。瑶池醉暮天。  
  
　　【酒泉子】  
　　春雨打窗。惊梦觉来天气晓。画堂深，红焰小。背兰。  
  
　　酒香喷鼻懒开缸。惆怅更无人共醉。旧巢中，新燕子。语双双。  
  
　　【又】  
　　紫陌青门，三十六宫春色。御沟辇路暗相通。杏园风。  
  
　　咸阳沽酒宝钗空。笑指未央归去，插花走马落残红。月明中。  
  
　　【生查子】  
　　相见稀，喜相见。相见还相远。檀画荔枝红，金蔓蜻蜓软。  
  
　　鱼雁疏，芳信断。花落庭阴晚。可惜玉肌肤，销瘦成慵懒。  
  
　　【思越人】  
　　燕双飞，莺百啭，越波堤下长桥。斗钿花筐金匣恰，舞衣罗薄纤腰。  
  
　　东风澹荡慵无力。黛眉愁聚春碧。满地落花无消息。月明肠断空忆。  
  
　　【满宫花】  
　　花正芳，楼似绮。寂寞上阳宫里。钿笼金琐睡鸳鸯，帘冷露华珠翠。  
  
　　娇艳轻盈香雪腻。细雨黄莺双起。东风惆怅欲清明，公子桥边沉醉。  
  
　　【柳枝】  
　　腻粉琼妆透碧纱。雪休夸。金凤搔头坠鬓斜。发交加。  
  
　　倚着云屏新睡觉。思梦笑。红腮隐出枕函花。有些些。  
  
　　【南歌子】  
　　柳色遮楼暗，桐花落砌香。画堂开处远风凉。高卷水精帘额，衬斜阳。  
  
　　【又】  
　　岸柳拖烟绿，庭花照日红。数声蜀魄入帘栊。惊断碧窗残梦，画屏空。  
  
　　【又】  
　　锦荐红，罗衣绣凤皇。绮疏飘雪北风狂。帘幕尽垂无事，郁金香。  
  
　　【江城子】  
　　碧栏干外小中庭。雨初晴。晓莺声。飞絮落花，时节近清明。睡起卷帘无一事，匀面了，没心情。  
  
　　【又】  
　　浣花溪上见卿卿。脸波明。黛眉轻。绿云高绾，金簇小蜻蜒。好是问他来得麽，和笑道，莫多情。  
  
　　【河渎神】  
　　古树噪寒鸦。满庭枫叶芦花。昼灯当午隔轻纱。画阁珠帘影斜。  
  
　　门外往来祈赛客，翩翩帆落天涯。回首隔江烟火，渡头三两人家。  
  
　　【胡蝶儿】  
　　胡蝶儿。晚春时。阿娇初着淡黄衣。倚窗学画伊。  
  
　　还似花间见，双双对对飞。无端和泪拭燕脂。惹教双翅垂。（以上二十七首晁本《花间集》）  
  
　　【江城子】  
　　窄罗衫子薄罗裙。小腰身。晚妆新。每到花时、长是不宜春。早是自家无气力，更被伊，恶怜人。（朱本《尊前集》）  
  
  
毛文锡  
　　毛文锡（生卒年不详），字平，高阳（今属河北）人，唐太仆卿毛龟范子。文锡通音律，能诗工词，时名颇重。年十四，登进士第。唐亡，仕前蜀，任中书舍人、翰林学士，与贯休时有唱和。旋迁翰林学士承旨。永平四年（九一四）八月，迁礼部尚书，判枢密院事。通正元年（九一六）八月，兼文思殿大学士。拜司徒。天汉元年（九一七）八月，贬茂州司马。或云前蜀亡后，随王衍入洛而卒，一说未几复事孟氏，与欧阳炯等五人以小词为后蜀主所赏。事迹据《十国春秋》本传，另参陈尚君《花间词人事辑》。  
  
　　毛文锡词，《花间集》存三十一首。《尊前集》存一首，共三十二首。今以晁本《花间集》为底本录三十一首，以朱本《尊前集》为底本录一首，用鄂本、吴本、陆本、茅本、玄本、汤本、雪本、毛本《花间集》、顾本、吴本、毛本《尊前集》、王辑本《毛司徒词》、吴虞《蜀十五家词》，李一氓《花间集校》及互见各词之别集、明以前所刊之总集等参校。  
  
　　【虞美人】  
　　鸳鸯对浴银塘暖。水面蒲梢短。垂杨低拂麴尘波。蛟丝结网露珠多。滴圆荷。  
  
　　遥思桃叶吴江碧。便是天河隔。锦鳞红鬣影沉沉。相思空有梦相寻。意难任。  
  
　　【又】  
　　宝檀金缕鸳鸯枕。绶带盘宫锦。夕阳低映小窗明。南园绿树语莺莺。梦难成。  
  
　　玉炉香暖频添炷。满地飘轻絮。珠帘不卷度沉烟。庭前闲立画秋千。艳阳天。  
  
　　【酒泉子】  
　　绿树春深，燕语莺啼声断续。蕙风飘荡入芳丛。惹残红。  
  
　　柳丝无力袅烟空。金盏不辞须满酌。海棠花下思朦胧。醉香风。  
  
　　【喜迁莺】  
　　芳春景，暧晴烟。乔木见莺迁。传枝隈叶语关关。飞过绮丛间。  
  
　　锦翼鲜，金毳软。百啭千娇相唤。碧纱窗晓怕闻声，惊破鸳鸯暖。  
  
　　【赞成功】  
　　海棠未坼，万点深红。香包缄结一重重。似含羞态，邀勒春风。蜂来蝶去，任绕芳丛。  
  
　　昨夜微雨，飘洒庭中。忽闻声滴井边桐。美人惊起，坐听晨锺。快教折取，戴玉珑璁。  
  
　　【西溪子】  
　　昨日西溪游赏。芳树奇花千样。琐春光，金抽樽满。听弦管。娇妓舞衫香暖。不觉到斜晖。马驮归。  
  
　　【中兴乐】  
　　豆蔻花繁烟艳深。丁香软结同心。翠鬟女。相与。共淘金。  
  
　　红蕉叶裹猩猩语。鸳鸯浦。镜中鸾舞。丝雨。隔荔枝阴。  
  
　　【更漏子】  
　　春夜阑，春恨切。花外子规啼月。人不见，梦难凭。红纱一点灯。  
  
　　偏怨别。是芳节。庭下丁香千结。宵雾散，晓霞辉。梁间双燕飞。  
  
　　【接贤宾】  
　　香鞯镂五花骢。值春景初融。流珠喷沫躞蹀，汗血流红。  
  
　　少年公子能乘驭，金镳玉辔珑璁。为惜珊瑚鞭不下，骄生百步千踪。信穿花，从拂柳，向九陌追风。  
  
　　【赞浦子】  
　　锦帐添香睡，金炉换夕薰。懒结芙蓉带，慵拖翡翠裙。  
  
　　正是桃夭柳媚，那堪暮雨朝云。宋玉高唐意，裁琼欲赠君。  
  
　　【甘州遍】  
　　春光好，公子爱闲游。足风流。金鞍白马，雕弓宝剑，红缨锦出长楸。  
  
　　花蔽膝，玉街头。寻芳逐胜欢宴，丝竹不曾休。美人唱，揭调是甘州。醉红楼。尧年舜日，乐圣永无忧。  
  
　　【又】  
　　秋风紧，平碛雁行低。阵云齐。萧萧飒飒，边声四起，愁闻戍角与征鼙。  
  
　　青冢北，黑山西。沙飞聚散无定，往往路人迷。铁衣冷，战马血沾蹄。破蕃奚。凤皇诏下，步步蹑丹梯。  
  
　　【纱窗恨】  
　　新春燕子还来至。一双飞。垒巢泥湿时时坠，ネ人衣。  
  
　　后园里、看百花发，香风拂、绣户金扉。月照纱窗，恨依依。  
  
　　【又】  
　　双双蝶翅涂铅粉。咂花心。绮窗绣户飞来稳。画堂阴。  
  
　　二三月、爱随飘絮，伴落花、来拂衣襟。更剪轻罗片，傅黄金。  
  
　　【柳含烟】  
　　隋堤柳，汴河旁。夹岸绿阴千里，龙舟凤舸木兰香。锦帆张。  
  
　　因梦江南春景好。一路流苏羽葆。笙歌未尽起横流。锁春愁。  
  
　　【又】  
　　河桥柳，占芳春。映水含烟拂路，几回攀折赠行人。暗伤神。  
  
　　乐府吹为横笛曲。能使离肠断续。不如移植在金门。近天恩。  
  
　　【又】  
　　章台柳，近垂旒。低拂往来冠盖，朦胧春色满皇州。瑞烟浮。  
  
　　直与路边江畔别。免被离人攀折。最怜京兆画蛾眉。叶纤时。  
  
　　【又】  
　　御沟柳，占春多。半出宫墙婀娜，有时倒影蘸轻罗。麴尘波。  
  
　　昨日金銮巡上苑。风亚舞腰纤软。栽培得地近皇宫。瑞烟浓。  
  
　　【醉花间】  
　　休相问。怕相问。相问还添恨。春水满塘生，还相趁。  
  
　　昨夜雨霏霏，临明寒一阵。偏忆戍楼人，久绝边庭信。  
  
　　【又】  
　　深相忆。莫相忆。相忆情难极。银汉是红墙，一带遥相隔。  
  
　　金盘珠露滴。两岸榆花白。风摇玉佩清，今夕为何夕。  
  
　　【浣溪沙】  
　　春水轻波浸绿苔。枇杷洲上紫檀开。晴日眠沙稳，暖相偎。  
  
　　罗袜生尘游女过，有人逢着弄珠回。兰麝飘香初解佩，忘归来。  
  
　　【又】  
　　七夕年年信不违。银河清浅白云微。蟾光鹊影伯劳飞。  
  
　　每恨蟪蛄怜婺女，几回娇妒下鸳机。今宵嘉会两依依。  
  
　　【月宫春】  
　　水精宫里桂花开。神仙探几回。红芳金蕊绣重台。低倾马脑杯。  
  
　　玉兔银蟾争守护。娥姹女戏相偎。遥听钧天九奏，玉皇亲看来。  
  
　　【恋情深】  
　　滴滴铜壶寒漏咽。醉红楼月。宴余香殿会鸳衾。荡春心。  
  
　　真珠帘下晓光侵。莺语隔琼林。宝帐欲开慵起，恋情深。  
  
　　【又】  
　　玉殿春浓花烂熳。簇神仙伴。罗裙地缕黄金。奏清音。  
  
　　酒阑歌罢两沉沉。一笑动君心。永愿作鸳鸯伴，恋情深。  
  
　　【诉衷情】  
　　桃花流水漾纵横。春昼彩霞明。刘郎去，阮郎行。惆怅恨难平。  
  
　　愁坐对云屏。算归程。何时携手洞边迎。诉衷情。  
  
　　【又】  
　　鸳鸯交颈绣衣轻。碧沼藕花馨。偎藻荇，映兰汀。和雨浴浮萍。  
  
　　思妇对心惊。想边庭。何时解佩掩云屏。诉衷情。  
  
　　【应天长】  
　　平江波暖鸳鸯语。两两钓船归极浦。芦洲一夜风和雨。飞起浅沙翘雪鹭。  
  
　　渔灯明远渚。兰棹今宵何处。罗袂从风轻举。愁杀采莲女。  
  
　　【何满子】  
　　红粉楼前月照，碧纱窗外莺啼。梦断辽阳音信，那堪独守空闺。恨对百花时节，王孙绿草萋萋。  
  
　　【巫山一段云】  
　　雨霁巫山上，云轻映碧天。远风吹散又相连。十二晚峰前。  
  
　　暗湿啼猿树，高笼过客船。朝朝暮暮楚江边。几度降神仙。  
  
　　【临江仙】  
　　暮蝉声尽落斜阳。银蟾影挂潇湘。黄陵庙侧水茫茫。楚山红树，烟雨隔高唐。  
  
　　岸泊渔灯风碎，白远散浓香。灵娥鼓瑟韵清商。朱弦凄切，云散碧天长。（以上三十一首晁本《花间集》）  
  
　　【巫山一段云】  
　　貌掩巫山色，才过濯锦波。阿谁提笔上银河。月里写嫦娥。  
  
　　薄薄施铅粉，盈盈挂绮罗。菖蒲花役魂梦多。年代属元和。（朱本《尊前集》）  
  
　　【呈红】  
　　粉香尤嫩，衾寒可惯。怎奈向、春心已转。玉容别是，一般闲婉。悄不管、桃红香浅。  
  
　　月影帘栊，金琼波面。渐细细、香风满院。一枝折寄，故人虽远。辄莫使、江南信断。  
  
　　【荷花媚（荷花）】  
　　霞苞电荷碧。天然地、别是风流标格。重重青盖下，千娇照水，好红红白白。  
  
　　每怅望、明月清风夜，甚低眉不语，妖邪无力。终须放、船儿去，清香深处住，看伊颜色。  
  
  
牛希济  
　　牛希济（八七二？～？），狄道（今甘肃临洮）人，峤之兄子。遭遇世乱，流寓入蜀，依季父峤。仕前蜀为起居郎，累官翰林学士、御史中丞。前蜀亡，随后主入洛。天成初，后唐明宗命作《蜀主降臣唐诗》，但述数尽，不谤君亲，为明宗所称赏，拜雍州节度副使。其后事迹无考。事迹据《鉴戒录》卷七、《太平广记》卷一五八、《新编分门古今类事》卷七、《十国春秋》卷四四本传。  
  
　　牛希济词，《花间集》存十一首。今以晁本《花间集》为底本，参校鄂本、吴本、陆本、茅本、玄本、汤本、雪本、毛本《花间集》、李一氓《花间集校》、王辑本《牛中丞词》、吴虞《蜀十五家词》及互见各词之别集、明以前所刊之总集等。另从明毛晋汲古阁《词苑英华》本《词林万选》辑出一首，共十二首。  
  
　　【临江仙】  
　　峭碧参差十二峰。冷烟寒树重重。瑶姬宫殿是仙踪。金炉珠帐，香霭昼偏浓。  
  
　　一自楚王惊梦断，人间无路相逢。至今云雨带愁容。月斜江上，征棹动晨锺。  
  
　　【又】  
　　谢家仙观寄云岑。岩萝拂地成阴。洞房不闭白云深。当时丹灶，一粒化黄金。  
  
　　石壁霞衣犹半挂，松风长似鸣琴。时闻唳鹤起前林。十洲高会，何处许相寻。  
  
　　【又】  
　　渭阙宫城秦树凋。玉楼独上无そ。含情不语自吹箫。调清和恨，天路逐风飘。  
  
　　何事乘龙人忽降，似知深意相招。三清携手路非遥。世间屏障，彩笔画娇饶。  
  
　　【又】  
　　江绕黄陵春庙闲。娇莺独语关关。满庭重叠绿苔班。阴云无事，四散自归山。  
  
　　箫鼓声稀香烬冷，月娥敛尽湾环。风流皆道胜人间。须知狂客，判死为红颜。  
  
　　【又】  
　　素洛春光潋艳平。千重媚脸初生。凌波罗袜势轻轻。烟笼日照，珠翠半分明。  
  
　　风引宝衣疑欲舞，鸾回凤翥堪惊。也知心许恐无成。陈王辞赋，千载有声名。  
  
　　【又】  
　　柳带摇风汉水滨。平芜两岸争匀。鸳鸯对浴浪痕新。弄珠游女，微笑自含春。  
  
　　轻步暗移蝉鬓动，罗裙风惹轻尘。水精宫殿岂无因。空劳纤手，解佩赠情人。  
  
　　【又】  
　　洞庭波浪晴天。君山一点凝烟。此中真境属神仙。玉楼珠殿，相映月轮边。  
  
　　万里平湖秋色冷，星辰垂影参然。橘林霜重更红鲜。罗浮山下，有路暗相连。  
  
　　【酒泉子】  
　　枕转簟凉。清晓远锺残梦。月光斜，帘影动。旧炉香。  
  
　　梦中说尽相思事。纤手匀双泪。去年书，今日意。断离肠。  
  
　　【生查子】  
　　春山烟欲收，天澹稀星小。残月脸边明，别泪临清晓。  
  
　　语已多，情未了。回首犹重道。记得绿罗裙，处处怜芳草。  
  
　　【中兴乐】  
　　池塘暖碧浸晴晖。柳絮轻飞。红蕊凋来，醉梦还稀。  
  
　　春云空有雁归。珠帘垂。东风寂寞，恨郎抛掷，泪湿罗衣。  
  
　　【谒金门】  
　　秋已暮。重叠关山歧路。嘶马摇鞭何处去。晓禽霜满树。  
  
　　梦断禁城锺鼓。泪滴枕檀无数。一点凝红和薄雾。翠娥愁不语。（以上十一首晁本《花间集》）  
  
　　【生查子】  
　　新月曲如眉，未有团圆意。红豆不堪看，满眼相思泪。  
  
　　终日劈桃穰。人在心儿里。两朵隔墙花，早晚成连理。（《词苑英华》本《词林万选》卷四。）  
  
　　【生查子】  
　　轻轻制舞衣，小小裁歌扇。三月柳浓时，又向津亭见。  
  
　　垂泪送行人，湿破红妆面。玉指袖中弹，一曲清商怨。  
  
  
顾夐  
　　顾夐（生卒年不详）。字里无考。前蜀通正元年（九一六）以小臣给事内庭，会大秃鹙翔于摩诃池上，夐作诗刺之，祸几不测。久之，擢茂州刺史。已而复事后蜀孟知祥，累官至太尉。事迹见《鉴诫录》卷六、《十国春秋》卷五六本传。  
  
　　顾夐词，《花间集》录存五十五首。今以晁本《花间集》为底本，参校鄂本、吴本、陆本、茅本、玄本、汤本、雪本、毛本《花间集》。王辑本《顾太尉词》、吴虞《蜀十五家词气》、李一氓《花间集校》及互见各词之别集、明以前所刊之总集等。  
  
　　【虞美人】  
　　晓莺啼破相思梦。帘卷金泥凤。宿妆犹在酒初醒。翠翘慵整倚云屏。转娉婷。  
  
　　香檀细画侵桃脸。罗袂轻轻敛。佳期堪恨再难寻。绿芜满院柳成阴。负春心。  
  
　　【又】  
　　触帘风送景阳锺。鸳被绣花重。晓帏初卷冷烟浓。翠匀粉黛好仪容。思娇慵。  
  
　　起来无语理朝妆。宝匣镜凝光。绿荷相倚满池塘。露清枕簟藕花香。恨悠扬。  
  
　　【又】  
　　翠屏闲掩垂珠箔。丝雨笼池阁。露粘红藕咽清香。谢娘娇极不成狂。罢朝妆。  
  
　　小金鸂鶒沉烟细。腻枕堆髻。浅眉微敛注檀轻。旧欢时有梦魂惊。悔多情。  
  
　　【又】  
　　碧梧桐映纱窗晚。花谢莺声懒。小屏屈曲掩青山。翠帏香粉玉炉寒。两蛾攒。  
  
　　颠狂年少轻离别。辜负春时节。画罗红袂有啼痕。魂销无语倚闺门。欲黄昏。  
  
　　【又】  
　　深闺春色劳思想。恨共春芜长。黄鹏娇啭呢芳妍。杏枝如画倚轻烟。琐窗前。  
  
　　凭栏愁立双娥细。柳影斜摇砌。玉郎还是不还家。教人魂梦逐杨花。绕天涯。  
  
　　【又】  
　　少年艳质胜琼英。早晚别三清。莲冠稳钿篦横。飘飘罗袖碧云轻。画难成。  
  
　　迟迟少转腰身袅。翠靥眉心小。醮坛风急杏枝香。此时恨不驾鸾凰。访刘郎。  
  
　　【河传】  
　　燕扬晴景。小窗屏暖，鸳鸯交颈。菱花掩却翠鬟欹，慵整。海棠帘外影。  
  
　　绣帏香断金鸂鶒。无消息。心事空相忆。倚东风。春正浓。愁红。泪痕衣上重。  
  
　　【又】  
　　曲槛。春晚。碧流纹细，绿杨丝软。露花鲜，杏枝繁，莺啭。野芜平似剪。  
  
　　直是人间到天上。堪游赏。醉眼疑屏障。对池塘。惜韶光。断肠。为花须尽狂。  
  
　　【又】  
　　棹举。舟去。波光渺渺，不知何处。岸花汀草共依依。雨微。鹧鸪相逐飞。  
  
　　天涯离恨江声咽。啼猿切。此意向谁说。舣栏桡。独无憀。魂销。小炉香欲焦。  
  
　　【甘州子】  
　　一炉龙麝锦帷傍。屏掩映，烛荧煌。禁楼刁斗喜初长。罗荐绣鸳鸯。山枕上、私语口脂香。  
  
　　【又】  
　　每逢清夜与良晨。多怅望，足伤神。云迷水隔意中人。寂寞绣罗茵。山枕上、几点泪痕新。  
  
　　【又】  
　　曾如刘阮访仙踪。深洞客，此时逢。绮筵散后绣衾同。款曲见韶容。山枕上、长是怯晨锺。  
  
　　【又】  
　　露桃花里小楼深。持玉盏，听瑶琴。醉归青琐入鸳衾。月色照衣襟。山枕上、翠钿镇眉心。  
  
　　【又】  
　　红炉深夜醉调笙。敲拍处，玉纤轻。小屏古画岸低平。烟月满闲庭。山枕上、灯背脸波横。  
  
　　【玉楼春】  
　　月照玉楼春漏促。飒飒风摇庭砌竹。梦惊鸳被觉来时，何处管弦声断绩。  
  
　　惆怅少年游冶去，枕上两蛾攒细绿。晓莺帘外语花枝，背帐犹残红蜡烛。  
  
　　【又】  
　　柳映玉楼春日晚。雨细风轻烟草软。画堂鹦鹉语雕笼，金粉小屏犹半掩。  
  
　　香灭绣帏人寂寂，倚槛无言愁思远。恨郎何处纵疏狂，长使含啼眉不展。  
  
　　【又】  
　　月皎露华窗影细。风送菊香粘绣袂。博山炉冷水沉微，惆怅金闺终日闭。  
  
　　懒展罗衾垂玉箸，羞对菱花篸宝髻。良宵好事枉教休，无计那他狂耍婿。  
  
　　【又】  
　　拂水双飞来去燕。曲槛小屏山六扇。春愁凝思结眉心，绿绮懒调红锦荐。  
  
　　话别情多声欲颤。玉箸痕留红粉面。镇长独立到黄昏，却怕良宵频梦见。  
  
　　【浣溪沙】  
　　春色迷人恨正赊。可堪荡子不还家。细风轻露著梨花。  
  
　　帘外有情双燕，槛前无力绿杨斜。小屏狂梦极天涯。  
  
　　【又】  
　　红藕香寒翠渚平。月宠虚阁夜蛩清。塞鸿惊梦两牵情。  
  
　　宝帐玉炉残麝冷，罗衣金缕暗尘生。小窗孤烛泪纵横。  
  
　　【又】  
　　荷芰风轻帘幕香。绣衣鸂鶒泳回塘。小屏闲掩旧潇湘。  
  
　　恨入空帏鸾影独，泪凝双脸渚莲光。薄情年少悔思量。  
  
　　【又】  
　　惆怅经年别谢娘。月窗花院好风光。此时相望最情伤。  
  
　　青鸟不来传锦字，瑶姬何处琐兰房。忍教魂梦两茫茫。  
  
　　【又】  
　　庭菊飘黄玉露浓。冷莎偎砌隐鸣蛩。何期良夜得相逢。  
  
　　背帐风摇红蜡滴，惹香暖梦绣衾重。觉来枕上怯晨锺。  
  
　　【又】  
　　云澹风高叶乱飞。小庭寒雨绿苔微。深闺人静掩屏帏。  
  
　　粉黛暗愁金带枕，鸳鸯空绕画罗衣。那堪辜负不思归。  
  
　　【又】  
　　雁响遥天玉漏清。小纱窗外月胧明。翠帏金鸭炷香平。  
  
　　何处不归音信断，良宵空使梦魂惊。簟凉枕冷不胜情。  
  
　　【又】  
　　露白蟾明又到秋。佳期幽会两悠悠。梦牵情役几时休。  
  
　　记得呢人微敛黛，无言斜倚小书楼。暗思前事不胜愁。  
  
　　【酒泉子】  
　　杨柳舞风。轻惹春烟残雨。杏花愁，莺正语。画楼东。  
  
　　锦屏寂寞思无穷。还是不知消息。镜尘生，珠泪滴。损仪容。  
  
　　【又】  
　　罗带缕金。兰麝烟凝魂断。画屏欹，云鬓乱。恨难任。  
  
　　几回垂泪滴鸳衾。薄情何处去。月临窗。花满树。信沉沉。  
  
　　【又】  
　　小槛日斜，风度绿窗人悄悄。翠帏闲掩舞双鸾。旧香寒。  
  
　　别来情绪转难扌弃。韶颜看却老。依亻希粉上有啼痕。暗销魂。  
  
　　【又】  
　　黛薄红深。约掠绿鬟云腻。小鸳鸯，金翡翠。称人心。  
  
　　锦鳞无处传幽意。海燕兰堂春又去。隔年书，千点泪。恨难任。  
  
　　【又】  
　　掩却菱花，收拾翠钿休上面。金虫玉燕。琐香奁。恨厌厌。  
  
　　云鬟半坠懒重。泪侵小枕湿，银灯背帐梦方酣。雁飞南。  
  
　　【又】  
　　水碧风清，入槛细香红藕腻。谢娘敛翠恨无涯。小屏斜。  
  
　　堪憎荡子不还家。谩留罗带结，帐深枕腻炷沉烟。负当年。  
  
　　【又】  
　　黛怨红羞。掩映画堂春欲暮。残花微雨。隔青楼。思悠悠。  
  
　　芳菲时节看将度。寂寞无人还独语。画罗襦，香粉污。不胜愁。  
  
　　【杨柳枝】  
　　秋夜香闺思寂寥。漏迢迢。鸳帏罗幌麝烟销。烛光摇。  
  
　　正忆玉郎游荡去。无寻处。更闻帘外雨萧萧。滴芭蕉。  
  
　　【遐方怨】  
　　帘影细，簟纹平。象纱笼玉指，缕金罗扇轻。嫩红双脸似花明。两条眉黛远山横。  
  
　　凤箫歇，镜尘生。辽塞音书绝，梦魂长暗惊。玉郎经岁负娉婷。教人争不恨无情。  
  
　　【献衷心】  
　　绣鸳鸯帐暖，画孔雀屏欹。人悄悄，月明时。想昔年欢笑，恨今日分离。银釭背，铜漏永，阻佳期。  
  
　　小炉烟细，虚阁帘垂。几多心事，暗地思惟。被娇娥牵役，魂梦如痴。金闺里，山枕上，始应知。  
  
　　【应天长】  
　　瑟瑟罗裙金线缕。轻透鹅黄香画袴。垂交带。盘鹦鹉。袅袅翠翘移玉步。  
  
　　背人匀檀注。慢转横波偷觑。敛黛春情暗许。倚屏慵不语。  
  
　　【诉衷情】  
　　香灭帘垂春漏永，整鸳衾。罗带重。双凤。缕黄金。窗外月光临。沉沉。断肠无处寻。负春心。  
  
　　【又】  
　　永夜抛人何处去，绝来音。香阁掩。眉敛。月将沉。争忍不相寻。怨孤衾。换我心、为你心。始知相忆深。  
  
　　【荷叶杯】  
　　春尽小庭花落。寂寞。凭槛敛双眉。忍教成病忆佳期。知麽知。知麽知。  
  
　　【又】  
　　歌发谁家筵上。寥亮。别恨正悠悠。兰釭背帐月当楼。愁麽愁。愁麽愁。  
  
　　【又】  
　　弱柳好花攫。晴陌。陌上少年郎。满身兰麝扑人香。狂麽狂。狂麽狂。  
  
　　【又】  
　　记得那时相见。胆颤。鬓乱四肢柔。泥人无语不抬头。羞麽羞。羞麽羞。  
  
　　【又】  
　　夜久歌声怨咽。残月。菊冷露微微。看看湿透缕金衣。归麽归。归麽归。  
  
　　【又】  
　　我忆君诗最苦。知否。字字尽关心。红笺写寄表情深。吟麽吟。吟麽吟。  
  
　　【又】  
　　金鸭香浓鸳被。枕腻。小髻簇花钿。腰如细柳脸如莲。怜麽怜。怜麽怜。  
  
　　【又】  
　　曲砌蝶飞烟暖。春半。花发柳垂条。花如双脸柳如腰。娇麽娇。娇麽娇。  
  
　　【又】  
　　一去又乖期信。春尽。满院长莓苔。手捻裙带独徘徊。来麽来。来麽来。  
  
　　【渔歌子】  
　　晓风清，幽沼绿。倚栏凝望珍禽浴。画帘垂，翠屏曲。满袖荷香馥郁。  
  
　　好摅怀，堪寓目。身闲心静平生足。酒杯深，光影促。名利无心较逐。  
  
　　【临江仙】  
　　碧染长空池似镜。倚楼闲望凝情。满衣红藕细香清。象床珍簟。山障掩，玉琴横。  
  
　　暗想昔时欢笑事。如今赢得愁生。博山炉暖澹烟轻。蝉吟人静，残日傍，小窗明。  
  
　　【又】  
　　幽闺小槛春光晚，柳浓花澹莺稀。旧欢思想尚依依。翠颦红敛。终日损芳菲。  
  
　　何事狂夫音信断，不如梁燕犹归。画堂深处麝烟微。屏虚枕冷，风细雨霏霏。  
  
　　【又】  
　　月色穿帘风入竹，倚屏双黛愁时。砌花含露两三枝。如啼恨脸，魂断损容仪。  
  
　　香烬暗销金鸭冷，可堪辜负前期。绣襦不整鬓鬟欹。几多惆怅，情绪在天涯。  
  
　　【醉公子】  
　　漠漠愁云澹。红藕香侵槛。枕倚小山屏。金铺向晚扃。  
  
　　睡起横波慢。独望情何限。衰柳数声蝉。魂销似去年。  
  
　　【又】  
　　岸柳垂金线。雨晴莺百啭。家住绿杨边。往来多少年。  
  
　　马嘶芳草远。高楼帘半卷。敛袖翠蛾攒。相逢尔许难。  
  
　　【更漏子】  
　　旧欢娱，新怅望。拥鼻含颦楼上。浓柳翠，晚霞微。江鸥接翼飞。  
  
　　帘半卷。屏斜掩。远岫参差迷眼。歌满耳，酒盈樽。前非不要论。（以上五十五首晁本《花间集》）  
  
  
鹿虔扆  
　　鹿虔扆（生卒年不详），字里无考。事孟蜀为永泰军节度使，进检校太尉，加太保。事迹见《茅亭客话》卷三、《十国春秋》卷五六。  
  
　　鹿虔扆词。《花间集》录存六首。今以晁本《花间集》为底本，参校鄂本、吴本、陆本、茅本、玄本、汤本、雪本、毛本《花间集》、李一氓《花间集校》、王辑本《鹿太保词》、吴虞《蜀十五家词》及互见各词之别集、明以前所刊之总集等。  
  
　　【临江仙】  
　　金锁重门荒苑静，绮窗愁对秋空。翠华一去寂无踪。玉楼歌吹，声断已随风。  
  
　　烟月不知人事改，夜阑还照深宫。藕花相向野塘中。暗伤亡国，清露泣香红。  
  
　　【又】  
　　无赖晓莺惊梦断，起来残酒初醒。映窗丝柳袅烟青。翠帘慵卷，约砌杏花零。  
  
　　一自玉郎游冶去，莲凋月惨仪形。暮天微雨洒闲庭。手挼裙带，无语倚云屏。  
  
　　【女冠子】  
　　凤楼琪树。惆怅刘郎一去。正春深。洞里愁空结，人间信莫寻。  
  
　　竹疏斋殿回，松密醮坛阴。倚云低首望，可知心。  
  
　　【又】  
　　步虚坛上。绛节霓旌相向。引真仙。玉佩摇蟾影，金炉袅麝烟。  
  
　　露浓霜简湿，风紧羽衣偏。欲留难得住，却归天。  
  
　　【思越人】  
　　翠屏欹，银烛背，漏残清夜迢迢。双带绣窠盘锦荐，泪侵花暗香销。  
  
　　珊瑚枕腻鸦鬟乱。玉纤慵整云散。苦是适来新梦见。离肠争不千断。  
  
　　【虞美人】  
　　卷荷香澹浮烟渚。绿嫩擎新雨。锁窗疏透晓风清。象床珍簟冷光轻。水纹平。  
  
　　九疑黛色屏斜掩。枕上眉心敛。不堪相望病将成。钿昏檀粉泪踪横。不胜情。（以上六首晁本《花间集》）  
  
  
阎选  
　　阎选（生卒年不详），字里无考，故布衣也。酷善小词，时人称为阎处士。事迹见《十国春秋》卷五六本传。  
  
　　阎选词，《花间集》录存八首，《尊前集》录存二首，共十首。今以晁本《花间集》为底本录八首、以朱本《尊前集》为底本录二首，参校鄂本、吴本、陆本、茅本、玄本、汤本、雪本、毛本《花间集》、顾本、吴本、毛本《尊前集》、王辑本《阎处士词》、吴虞《蜀十五家词》、李一氓《花间集校》及互见各词之别集、明以前所刊之总集等。  
  
　　【虞美人】  
　　粉融红腻莲房绽。脸动双波慢。小鱼衔玉鬓钗横。石榴裙染象纱轻。转娉婷。  
  
　　偷期锦浪荷深处。一梦云兼雨。臂留檀虞痕香。深秋不寐漏初长。尽思量。  
  
　　【又】  
　　楚腰蛴领团香玉。鬓叠深深绿。月娥星眼笑微频。柳夭桃艳不胜春。晚妆匀。  
  
　　水纹簟映青纱帐。雾罩秋波上。一枝娇卧醉芙蓉。良宵不得与君同。恨仲仲。  
  
　　【临江仙】  
　　雨停荷芰逗浓香。岸边蝉噪垂杨。物华空有旧池塘。不逢仙子，何处梦襄王。  
  
　　珍簟对欹鸳枕冷，此来尘暗凄凉。欲凭危槛恨偏长。藕花珠缀，犹似汗凝妆。  
  
　　【又】  
　　十二高峰天外寒。竹梢轻拂仙坛。宝衣行雨在云端。画帘深殿，香雾冷风残。  
  
　　欲问楚王何处去，翠屏犹掩金鸾。猿啼明月照空滩。孤舟行客，惊梦亦艰难。  
  
　　【浣溪沙】  
　　寂寞流苏冷绣茵。倚屏山枕惹香尘。小庭花露泣浓春。  
  
　　刘阮信非仙洞客，常娥终是月中人。此生无路访东邻。  
  
　　【八拍蛮】  
　　云琐嫩黄烟柳细，风吹红蒂雪梅残。光影不胜闺阁恨，行行坐坐黛眉攒。  
  
　　【又】  
　　愁琐黛眉烟易惨，泪飘红脸粉难匀。憔悴不知缘底事，遇人推道不宜春。  
  
　　【河传】  
　　秋雨。秋雨。无昼无夜，滴滴霏霏。暗灯凉簟怨分离。妖姬。不胜悲。  
  
　　西风稍急喧窗竹。停又续。腻脸悬双玉。几回邀约雁来时。违期。雁归人不归。（以上八首晁本《花间集》）  
  
　　【谒金门】  
　　美人浴。碧沼莲开芬馥。双髻绾云颜似玉。素蛾辉淡绿。  
  
　　雅态芳姿闲淑。雪映钿装金斛。水溅青丝珠断续。酥融香透肉。  
  
　　【定风波】  
　　江水沈沈帆影过。游鱼到晚透寒波。渡口双双飞白鸟。烟里。芦花深处隐渔歌。  
  
　　扁舟短棹归兰浦。人去。萧萧竹径透青莎。深夜无风新雨歇。凉月。露迎珠颗入圆荷。（以上二首朱本《尊前集》）  
  
  
尹鹗  
　　尹鹗（生卒年不详），锦城（今四川成都）烟月之士。工诗词，与宾贡李友善。仕前蜀为校书郎。《花间集》卷九称‘尹参卿鹗’，参卿为参佐官之敬称，非具体官守。事迹见《鉴戒录》卷四、《十国春秋》卷四四本传。  
  
　　尹鹗词。《花间集》录存六首，《尊前集》录存十一首，共十七首。今以晁本《花间集》为底本录六首、以朱本《尊前集》为底本录十一首，参校鄂本、吴本、陆本、茅本、玄本、汤本、雪本、毛本《花间集》、顾本、吴本、毛本《尊前集》、王辑本《尹参卿词》、吴虞《蜀十五家词》、李一氓《花间集校》及互见各词之别集、明以前所刊之总集等。  
  
　　【临江仙】  
　　一番荷芰生旧沼，槛前风送馨香。昔年于此伴萧娘。相偎伫立，牵惹叙衷肠。  
  
　　时逞笑容无限态，还如菡萏争芳。别来虚遣思悠扬。慵窥往事，金锁小兰房。  
  
　　【又】  
　　深秋寒夜银河静。月明深院中庭。西窗乡梦等闲成。逡巡觉后，特地恨难平。  
  
　　红烛半消残焰短，依亻希暗背银屏。枕前何事最伤情。梧桐叶上，点点露珠零。  
  
　　【满宫花】  
　　月沉沉，人悄悄。一炷后庭香袅。风流帝子不归来，满地禁花慵扫。  
  
　　离恨多，相见少。何处醉迷三岛。漏清宫树子规啼，愁锁碧窗春晓。  
  
　　【杏园芳】  
　　严妆嫩脸花明。交人见了关情。含羞举步越罗轻。称娉婷。  
  
　　终朝咫尺窥香阁，迢遥似隔层城。何时休遣梦相萦。入云屏。  
  
　　【醉公子】  
　　暮烟笼藓砌。戟门犹未闭。尽日醉寻春。归来月满身。  
  
　　离鞍偎绣袂。坠巾花乱缀。何处恼佳人。檀痕衣上新。  
  
　　【菩萨蛮】  
　　陇云暗合秋天白。俯窗独坐窥烟陌。楼际角重吹。黄昏方醉归。  
  
　　荒唐难共语。明日还应去。上马出门时。金鞭莫与伊。（以上六首晁本《花间集》）  
  
　　【江城子】  
　　裙拖碧，步飘香。纤腰束素长。鬓云光。拂面珑璁、腻玉碎凝妆。宝柱秦筝弹向晚，弦促雁，更思量。  
  
　　【何满子】  
　　云雨常陪胜会，笙歌惯逐闲游。锦里风光应占，玉鞭金勒骅骝。戴月潜穿深曲，和香醉脱轻裘。  
  
　　方喜正同鸳帐，又言将往皇州。每忆良宵公子伴，梦魂长挂红楼。欲表伤离情味，丁香结在心头。  
  
　　【女冠子】  
　　双成伴侣。去去不知何处。有佳期。霞帔金丝薄，花冠玉叶危。  
  
　　懒乘丹凤子，学跨小龙儿。叵耐天风紧，挫腰肢。  
  
　　【菩萨蛮】  
　　呜呜晓角调如语。画楼三会喧雷鼓。枕上梦方残。月光铺水寒。  
  
　　蛾眉应敛翠。咫尺同千里。宿酒未全消。满怀离恨饶。  
  
　　【又】  
　　锦茵闲衬丁香枕。银烬落犹慵寝。坐遍红炉。谁知情绪孤。  
  
　　少年狂荡惯。花曲长牵绊。去便不归来。空教骏马回。  
  
　　【拨棹子】  
　　风切切。深秋月。十朵芙蓉繁艳歇。小槛细腰无力。空赢得、目断魂飞何处说。  
  
　　寸心恰似丁香结。看看瘦尽胸前雪。偏挂恨、少年抛掷。羞觑见、绣被堆红闲不彻。  
  
　　【又】  
　　丹脸腻。双靥媚。冠子缕金装翡翠。将一朵、琼花堪比。窠窠绣、鸾凤衣裳香宰地。  
  
　　银台蜡烛滴红泪。渌酒劝人教半醉。帘幕外、月华如水。特地向、宝帐颠狂不肯睡。  
  
　　【金浮图】  
　　繁华地。王孙富贵。玳瑁筵开，下朝无事。压红茵、凤舞黄金翅。立玉纤腰，一片揭天歌吹。满目绮罗珠翠。和风淡荡，偷散沈檀气。  
  
　　堪判醉。韶光正媚。坼尽牡丹，艳迷人意。金张许史应难比。贪恋欢娱，不觉金乌坠。还惜会难别易。金船更劝，勒住花骢辔。  
  
　　【秋夜月】  
　　三秋佳节。罩晴空，凝碎露，茱萸千结。菊蕊和烟轻捻，酒浮金层。徵云雨，调丝竹，此时难缀。欢极、一片艳歌声揭。  
  
　　黄昏慵别。炷沈烟，熏绣被，翠帷同歇。醉并鸳鸯双枕，暖偎春雪。语丁宁，情委曲，论心正切。深夜、窗透数条斜月。  
  
　　【清平乐】  
　　低红敛翠。尽日思闲事。髻滑凤皇钗欲坠。雨打梨花满地。  
  
　　绣衣独倚阑干。玉容似怯春寒。应待少年公子，鸳帏深处同欢。  
  
　　【又】  
　　芳年妙伎。淡拂铅华翠。轻笑自然生百媚。争那尊前人意。  
  
　　酒倾琥珀杯时。更堪能唱新词。赚得王孙狂处，断肠一搦腰肢。（以上十一首朱本《尊前集》）  
  
  
毛熙震  
　　毛熙震（生卒年不详），字里无考。仕蜀，官秘书郎。好书能词。事迹见《花间集》卷九、《茅亭客话》卷三。  
  
　　毛熙震词，《花间集》录存二十九首。今以晁本《花间集》为底本，参校鄂奉、吴本、陆本、茅本、玄本、汤本、雪本、毛本《花间集》、李一氓《花间集校》、王辑本《毛秘书词》、吴虞《蜀十五家词》及各词互见之别集、明以前所刊之总集等。  
  
　　【浣溪沙】  
　　春暮黄莺下砌前。水精帘影露珠悬。绮霞低映晚晴天。  
  
　　弱柳万条垂翠带，残红满地碎香钿。蕙风飘荡散轻烟。  
  
　　【又】  
　　花榭香红烟景迷。满庭芳草绿萋萋。金铺闲掩绣帘低。  
  
　　紫燕一双娇语碎，翠屏十二晚峰齐。梦魂销散醉空闺。  
  
　　【又】  
　　晚起红房醉欲销。绿鬟云散袅金翘。雪香花语不胜娇。  
  
　　好是向人柔弱处，玉纤时急绣裙腰。春心牵惹转无そ。  
  
　　【又】  
　　一只横钗坠髻丛。静眠珍簟起来慵。绣罗红嫩抹酥胸。  
  
　　羞敛细蛾魂暗断，困迷无语思犹浓。小屏香霭碧山重。  
  
　　【又】  
　　薄罗裙绶带长。满身新瑞龙香。翠钿斜映艳梅妆。  
  
　　佯不觑人空婉约，笑和娇语太猖狂。忍教牵恨暗形相。  
  
　　【又】  
　　碧玉冠轻袅燕钗。捧心无语步香阶。缓移弓底绣罗鞋。  
  
　　暗想欢娱何计好，岂堪期约有时乖。日高深院正忘怀。  
  
　　【又】  
　　半醉凝情卧绣茵。睡容无力卸罗裙。玉笼鹦鹉厌听闻。  
  
　　慵整落钗金翡翠，象梳欹鬓月生云。锦屏绡幌麝烟薰。  
  
　　【临江仙】  
　　南齐天子宠婵娟。六宫罗绮三千。潘妃娇艳独芳妍。椒房兰洞，云雨降神仙。  
  
　　纵态迷欢心不足，风流可惜当年。纤腰婉约步金莲。妖君倾国，犹自至今传。  
  
　　【又】  
　　幽闺欲曙闻莺啭，红窗月影微明。好风频谢落花声。隔帏残烛，犹照绮屏筝。  
  
　　绣被锦茵眠玉暖，炷香斜袅烟轻。澹蛾羞敛不胜情。暗思闲梦，何处逐云行。  
  
　　【更漏子】  
　　秋色清，河影澹。深户烛寒光暗。绡幌碧，锦衾红。博山香炷融。  
  
　　更漏咽。蛩鸣切。满院霜华如雪。新月上，薄云收。映帘悬玉钩。  
  
　　【又】  
　　烟月寒，秋夜静。漏转金壶初永。罗幕下，绣屏空。灯花结碎红。  
  
　　人悄悄。愁无了。思梦不成难晓。长忆得，与郎期。窃香私语时。  
  
　　【女冠子】  
　　碧桃红杏。迟日媚笼光影。彩霞深。香暖薰莺语，风清引鹤音。  
  
　　翠鬟冠玉叶，霓袖捧瑶琴。应共吹箫侣，暗相寻。  
  
　　【又】  
　　修蛾慢脸。不语檀心一点。小山妆。蝉鬓低含绿，罗衣澹拂黄。  
  
　　闷来深院里，闲步落花傍。纤手轻轻整，玉炉香。  
  
　　【清平乐】  
　　春光欲暮。寂寞闲庭户。粉蝶双双穿槛舞。帘卷晚天疏雨。  
  
　　含愁独倚闺帏。玉炉烟断香微。正是销魂时节，东风满树花飞。  
  
　　【南歌子】  
　　远山愁黛碧，横波慢脸明。腻香红玉茜罗轻。深院晚堂人静、理银筝。  
  
　　鬓动行云影，裙遮点屐声。娇羞爱问曲中名。杨柳杏花时节、几多情。  
  
　　【又】  
　　惹恨还添恨，牵肠即断肠。凝情不语一枝芳。独映画帘闲立、绣衣香。  
  
　　暗想为云女，应怜傅粉郎。晚来轻步出闺房。髻慢钗横无力、纵猖狂。  
  
　　【何满子】  
　　寂寞芳菲暗度，岁华如箭堪惊。缅想旧欢多少事，转添春思难平。曲槛丝垂金柳，小窗弦断银筝。  
  
　　深院空闻燕语，满园闲落花轻。一片相思休不得，忍教长日愁生。谁见夕阳孤梦，觉来无限伤情。  
  
　　【又】  
　　无语残妆澹薄，含羞袂轻盈。几度香闺眠过晓，绮窗疏日微明。云母帐中偷惜，水精枕上初惊。  
  
　　笑靥嫩疑花拆，愁眉翠敛山横。相望只教添怅恨，整鬟时见纤琼。独倚朱扉闲立，谁知别有深情。  
  
　　【小重山】  
　　梁燕双飞画阁前。寂寥多少恨，懒孤眠。晓来闲处想君怜。红罗帐，金鸭冷沉烟。  
  
　　谁信损婵娟。倚屏啼玉箸，湿香钿。四支无力上秋千。群花谢。愁对艳阳天。  
  
　　【定西番】  
　　苍翠浓阴满院，莺对语，蝶交飞。戏蔷薇。  
  
　　斜日倚栏风好，余香出绣衣。未得玉郎消息，几时归。  
  
　　【木兰花】  
　　掩朱扉，钩翠箔。满院莺声春寂寞。匀粉泪，恨檀郎，一去不归花又落。  
  
　　对斜晖，临小阁。前事岂堪重想着。金带冷，画屏幽，宝帐慵薰兰麝薄。  
  
　　【后庭花】  
　　莺啼燕语芳菲节。瑞庭花发。昔时欢宴歌声揭。管弦清越。  
  
　　自从陵谷追游歇。画梁尘マ。伤心一片如月。闲锁宫阙。  
  
　　【又】  
　　轻盈舞妓含芳艳。竞妆新脸。步摇珠翠修蛾敛。腻鬟云染。  
  
　　歌声慢发开檀点。绣衫斜掩。时将纤手匀红脸。笑拈金靥。  
  
　　【又】  
　　越罗小袖新香。薄笼金钏。倚栏无语摇轻扇。半遮匀面。  
  
　　春残日暖莺娇懒。满庭花片。争不教人长相见。画堂深院。  
  
　　【酒泉子】  
　　闲卧绣帏。慵想万般情宠。锦檀偏，翘股重。翠云欹。  
  
　　暮天屏上春山碧。映香烟雾隔。蕙兰心，魂梦役。敛蛾眉。  
  
　　【又】  
　　钿匣舞鸾。隐映艳红修碧。月梳斜，云鬓腻。粉香寒。  
  
　　晓花微敛轻呵展。袅钗金燕软。日初升，帘半卷。对妆残。  
  
　　【菩萨蛮】  
　　梨花满院飘香雪。高楼夜静风筝咽。斜月照帘帷。忆君和梦稀。  
  
　　小窗灯影背。燕语惊愁态。屏掩断香飞。行云山外归。  
  
　　【又】  
　　绣帘高轴临塘看。雨翻荷芰真珠散。残暑晚初凉。轻风渡水香。  
  
　　无そ悲往事。争那牵情思。光影暗相催。等闲秋又来。  
  
　　【又】  
　　天含残碧融春色。五陵薄幸无消息。尽日掩朱门。离愁暗断魂。  
  
　　莺啼芳树暖。燕拂回塘满。寂寞对屏山。相思醉梦间。（以上二十九首晁本《花间集》）  
  
  
李珣  
　　李珣（生卒年不详），字德润，梓州（今四川三台）人。其先为波斯人，后入蜀中。其妹舜弦，为前蜀王衍昭仪。珣少不苦学，有诗名，以秀才豫宾贡，事蜀主王衍，与成都才士尹鹗相善。国亡，不仕。事迹见《鉴戒录》卷四、《茅亭客话》卷二、《十国春秋》卷四四本传。  
  
　　李珣词有《琼瑶集》，今已佚。《花间集》存词三十七首，《尊前集》存词十七首，共五十四首。今以晁本《花间集》为底本录三十七首，以朱本《尊前集》为底本录十七首，参校鄂本、吴本、陆本、茅本、玄本、汤本、雪本、毛本《花间集》、顾本、吴本、毛本《尊前集》、王辑本《琼瑶集》、吴虞《蜀十五家词》、李一氓《花间集校》及互见各词之别集、明以前所刊之总集等。  
  
　　【浣溪沙】  
　　入夏偏宜澹薄妆。越罗衣褪郁金黄。翠钿檀注助容光。  
  
　　相见无言还有恨，几回拚却又思量。月窗香迳梦悠扬。  
  
　　【又】  
　　晚出闲庭看海棠。风流学得内家妆。小钗横戴一枝芳。  
  
　　镂玉梳斜云鬓腻，缕金衣透雪肌香。暗思何事立残阳。  
  
　　【又】  
　　访旧伤离欲断魂。无因重见玉楼人。六街微雨镂香尘。  
  
　　早为不逢巫峡梦，那堪虚度锦江春。遇花倾酒莫辞频。  
  
　　【又】  
　　红藕花香到槛频。可堪闲忆似花人。旧欢如梦绝音尘。  
  
　　翠叠画屏山隐隐，冷铺纹簟水。断魂何处一蝉新。  
  
　　【渔歌子】  
　　楚山青，湘水渌。春风澹荡看不足。草芊芊，花簇簇。渔艇棹歌相续。  
  
　　信浮沉，无管束。钓回乘月归湾曲。酒盈樽，云满屋。不见人间荣辱。  
  
　　【又】  
　　荻花秋，潇湘夜。橘洲佳景如屏画。碧烟中，明月下。小艇垂纶初罢。  
  
　　水为乡，蓬作舍。鱼羹稻饭常餐也。酒盈杯，书满架。名利不将心挂。  
  
　　【又】  
　　柳垂丝，花满树。莺啼楚岸春天暮。棹轻舟，出深浦。缓唱渔歌归去。  
  
　　罢垂纶，还酌醑。孤村遥指云遮处。下长汀，临浅渡。惊起一行沙鹭。  
  
　　【又】  
　　九疑山，三湘水。芦花时节秋风起。水云间，山月里。棹月穿云游戏。  
  
　　鼓清琴，倾渌蚁。扁舟自得逍遥志。任东西，无定止。不议人问醒醉。  
  
　　【巫山一段云】  
　　有客经巫峡，停桡向水湄。楚王曾此梦瑶姬。一梦杳无期。  
  
　　尘暗珠帘卷，香销翠幄垂。西风回首不胜悲。暮雨洒空祠。  
  
　　【又】  
　　古庙依青嶂，行宫枕碧流。水声山色锁妆楼。往事思悠悠。  
  
　　云雨朝还暮，烟花春复秋。啼猿何必近孤舟。行客自多愁。  
  
　　【临江仙】  
　　帘卷池心小阁虚。暂凉闲步徐徐。芰荷经雨半凋疏。拂堤垂柳，蝉噪夕阳余。  
  
　　不语低鬟幽思远，玉钗斜坠双鱼。几回偷看寄来书。离情别恨，相隔欲何如。  
  
　　【又】  
　　莺报帘前暖日红。玉炉残麝犹浓。起来闺思尚疏慵。别愁春梦，谁解此情悰。  
  
　　强整娇姿临宝镜，小池一朵芙蓉。旧欢无处再寻踪。更堪回顾，屏画九疑峰。  
  
　　【南乡子】  
　　烟漠漠，雨凄凄。岸花零落鹧鸪啼。远客扁舟临野渡。思乡处。潮退水平春色暮。  
  
　　【又】  
　　兰棹举，水纹开。竞携藤笼采莲来。回塘深处遥相见。邀同宴。渌酒一卮红上面。  
  
　　【又】  
　　归路近，扣舷歌。采真珠处水风多。曲岸小桥山月过。烟深锁。豆蔻花垂千万朵。  
  
　　【又】  
　　乘彩舫，过莲塘。棹歌惊起睡鸳鸯。游女带香偎伴笑。争窈窕。竞折团荷遮晚照。  
  
　　【又】  
　　倾渌蚁，泛红螺。闲邀女伴簇笙歌。避暑信船轻浪里。闲游戏。夹岸荔枝红蘸水。  
  
　　【又】  
　　云带雨，浪迎风。钓翁回棹碧湾中。春酒香熟鲈鱼美。谁同醉。缆却扁舟蓬底睡。  
  
　　【又】  
　　沙月静，水烟轻。芰荷香里夜船行。绿鬟红脸谁家女。遥相顾。缓唱棹歌极浦去。  
  
　　【又】  
　　渔市散，渡船稀。越南云树望中微。行客待潮天欲暮。送春浦。愁听猩猩啼瘴雨。  
  
　　【又】  
　　拢云髻，背犀梳。焦红衫映绿罗裾。越王台下春风暖。花盈岸。游赏每邀邻女伴。  
  
　　【又】  
　　相见处，晚晴天。刺桐花下越台前。暗里回眸深属意。遣双翠。骑象背人先过水。  
  
　　【女冠子】  
　　星高月午。丹桂青松深处。醮坛开。金磬敲清露，珠幢立翠苔。  
  
　　步虚声缥缈，想像思徘徊。晓天归去路，指蓬莱。  
  
　　【又】  
　　春山夜静。愁闻洞天疏磬。玉堂虚。细雾垂珠佩，轻烟曳翠裾。  
  
　　对花情脉脉，望月步徐徐。刘阮今何处，绝来书。  
  
　　【酒泉子】  
　　寂寞青楼。风触绣帘珠碎撼。月朦胧，花暗澹。锁春愁。  
  
　　寻思往事依亻希梦。泪脸露桃红色重。鬓欹蝉，钗坠凤。思悠悠。  
  
　　【又】  
　　雨渍花零。红散香凋池两岸。别情遥，春歌断。掩银屏。  
  
　　孤帆早晚离三楚。闲理钿筝愁几许。曲中情，弦上语。不堪听。  
  
　　【又】  
　　秋雨联绵，声散败荷丛里，那堪深夜枕前听。酒初醒。  
  
　　牵愁惹思更无停。烛暗香凝天欲晓，细和烟，冷和雨，透帘旌。  
  
　　【又】  
　　秋月婵娟，皎洁碧纱窗外，照花穿竹冷沉沉。印池心。  
  
　　凝露滴，砌蛩吟。惊觉谢娘残梦，夜深斜傍枕前来。影徘徊。  
  
　　【望远行】  
　　春日迟迟思寂寥。行客关山路遥。琼窗时听语莺娇。柳丝牵恨一条条。  
  
　　休晕绣，罢吹箫。貌逐残花暗凋。同心犹结旧裙腰。忍辜风月度良宵。  
  
　　【又】  
　　露滴幽庭落叶时。愁聚萧娘柳眉。玉郎一去负佳期。水云迢递雁书迟。  
  
　　屏半掩，枕斜欹。蜡泪无言对垂。吟蛩断续漏频移。入窗明月鉴空帷。  
  
　　【菩萨蛮】  
　　回塘风起波纹细。刺桐花里门斜闭。残日照平芜。双双飞鹧鸪。  
  
　　征帆何处客。相见还相隔。不语欲魂销。望中烟水遥。  
  
　　【又】  
　　等闲将度三春景。帘垂碧砌参差影。曲槛日初斜。杜鹃啼落花。  
  
　　恨君容易处。又话潇湘去。凝思倚屏山。泪流红脸班。  
  
　　【又】  
　　隔帘微雨双飞燕。砌花零落红深浅。捻得宝筝调。心随征棹遥。  
  
　　楚天云外路。动便经年去。香断画屏深。旧欢何处寻。  
  
　　【西溪子】  
　　金缕翠钿浮动。妆罢小窗圆梦。日高时，春已老。人未到。满地落花慵扫。无语倚屏风。泣残红。  
  
　　【虞美人】  
　　金笼鹦报天将曙。惊起分飞处。夜来潜与玉郎期。多情不觉酒醒迟。失归期。  
  
　　映花避月遥相送。腻髻偏垂凤。却回娇步入香闺。倚屏无语捻云篦。翠眉低。  
  
　　【河传】  
　　去去。何处。迢迢巴楚。山水相连。朝云暮雨。依旧十二峰前。猿声到客船。  
  
　　愁肠岂异丁香结。因离别。故国音书绝。想佳人花下，对明月春风。恨应同。  
  
　　【又】  
　　春暮。微雨。送君南浦。愁敛双蛾。落花深处。啼鸟似逐离歌。粉檀珠泪和。  
  
　　临流更把同心结。情哽咽。后会何时节。不堪回首，相望已隔汀洲。橹声幽。（以上三十七首晁本《花间集》）  
  
　　【中兴乐】  
　　后庭寂寂日初长。翩翩蝶舞红芳。绣帘垂地，金鸭无香。谁知春思如狂。忆萧郎。等闲一去，程遥信断，五岭三湘。  
  
　　休开鸾镜学宫妆。可能更理笙簧。倚屏凝睇，泪落成行。手寻裙带鸳鸯。暗思量。忍孤前约，教人花貌，虚老风光。  
  
　　【渔父】  
　　水接衡门十里馀。信船归去卧看书。轻爵禄，慕玄虚。莫道渔人只为鱼。  
  
　　【又】  
　　避世垂纶不记年。官高争得似君闲。倾白酒，对青山。笑指柴门待月还。  
  
　　【又】  
　　棹警鸥飞水溅袍。影随潭面柳垂绦。终日醉，绝尘劳。曾见钱塘八月涛。  
  
　　【南乡子】  
　　携笼去，采菱归。碧波风起雨霏霏。趁岸小船齐棹急。罗衣湿。出向桄榔树下立。  
  
　　【又】  
　　云髻重，葛衣轻。见人微笑亦多情。拾翠采珠能几许。来还去。争及村居织机女。  
  
　　【又】  
　　登画舸，泛清波。采莲时唱采莲歌。拦棹声齐罗袖敛。池光颭。惊起沙鸥八九点。  
  
　　【又】  
　　双髻坠，小眉弯。笑随女伴下春山。玉纤遥指花深处。争回顾。孔雀双双迎日舞。  
  
　　【又】  
　　红豆蔻，紫玫瑰。谢娘家傍越王台。一曲乡歌齐抚掌。堪游赏。酒酌螺杯流水上。  
  
　　【又】  
　　山果熟，水花香。家家风景有池塘。木兰舟上珠帘卷。歌声远。椰子酒倾鹦鹉盏。  
  
　　【又】  
　　新月上，远烟开。惯随潮水采珠来。棹穿花过归溪口。沽春酒。小艇缆牵垂岸柳。  
  
　　【定风波】  
　　志在烟霞慕隐沦。功成归看五湖春。一叶舟中吟复醉。云水。此时方认自由身。  
  
　　花岛为邻鸥作侣。深处。经年不见市朝人。已得希夷微妙旨。潜喜。荷衣蕙带绝纤尘。  
  
　　【又】  
　　十载逍遥物外居。白云流水似相于。乘兴有时携短棹。江岛。谁知求道不求鱼。  
  
　　到处等闲邀鹤伴。春岸。野花香气扑琴书。更饮一杯红霞酒。回首。半钩新月贴清虚。  
  
　　【又】  
　　又见新巢燕子归。阮郎何事绝音徽。帘外西风黄叶落。池阁。隐莎蛩叫雨霏霏。  
  
　　愁坐算程千万里。频跂。等闲经岁两心违。听鹊凭龟无定处。不知。泪痕留在画罗衣。  
  
　　【又】  
　　雁过秋空夜未央。隔窗烟月锁莲塘。往事岂堪容易想。惆怅。故人迢递在潇湘。  
  
　　纵有回文重叠意。谁寄。解鬟临镜泣残妆。沉水香消金鸭冷。愁永。候虫声接杵声长。  
  
　　【又】  
　　帘外烟和月满庭。此时闲坐若为情。小阁拥炉残酒醒。愁听。寒风叶落一声声。  
  
　　唯恨玉人芳信阻。云雨。屏帷寂寞梦难成。斗转更阑心杳杳。将晓。银釭斜照绮琴横。  
  
　　【西溪子】  
　　马上见时如梦。认得脸波相送。柳堤长，无限意。夕阳里。醉把金鞭欲坠。归去想娇娆。暗魂销。（以上十七首朱本《尊前集》）  
  
  
刘侍读  
　　刘侍读（？—九四七）。《词综补遗》卷一、《全五代诗》卷五九以为即刘保。保，一作保义，青州（今属山东）人。后蜀广政初，官户部郎中，充诸王宫侍读。广政十年（九四七）八月卒。《十国春秋》卷五三有传。  
  
　　刘侍读词一首，据《尊前集》朱本入录，校以吴本、顾本、毛本、明钞本。  
  
　　【生查子（双调）】  
　　深秋更漏长，滴尽银台烛。独步出幽闺，月晃波澄绿。  
  
　　菱荷风乍触。一对鸳鸯宿。虚棹玉钗惊，惊起还相续。（朱本《尊前集》）  
  
  
欧阳彬  
　　欧阳彬（？～九五○），字齐美，衡州衡山（今湖南衡阳）人。家世为县吏。初谒楚武穆王，掌客吏索贿，彬耻以私进不予，遂落魄湖南市中。后入成都，献《万里朝天赋》，前蜀后主大悦，擢为翰林学士。前蜀亡，归后蜀高祖孟知祥。后主广政初，为嘉州刺史。累官尚书左丞，出为宁江军节度使。广政十三年（九五○）卒。《十国春秋》卷五三有传。  
  
　　欧阳彬词一首，据《尊前集》朱本录入，校以吴本、顾本、毛本、明钞本。  
  
　　【生查子（双调）】  
　　竟日画堂欢，入夜重开宴。剪烛蜡烟香，促席花光颤。  
  
　　待得月华来，满院如铺练。门外簇华骝，直待更深散。（朱本《尊前集》）  
  
  
孙光宪  
　　孙光宪（？～九六八），字孟文，号葆光子，陵州贵平（今四川仁寿）人。家世业农，广交蜀中文士。曾为陵州判官。后唐天成元年（九二六），避地江陵，梁震荐于荆南高季兴，为掌书记。历仕从诲、保融、继冲三世。累官荆南节度副使、检校秘书监兼御史大夫。宋乾德元年（九六三）二月，宋军假道荆南，光宪劝高继冲尽献荆南三州之地。入宋后，授黄州刺史。在郡有治声。乾德六年（九六八），宰相荐光宪为学士，未召，会卒。事迹见《新五代史》卷六九《南平世家》、《宋史》卷四八三、《十国春秋》卷一○二本传。  
  
　　孙光宪词，《花间集》存六十一首，《尊前集》存二十三首，共八十四首。今以晁本《花间集》为底本录六十一首，以朱本《尊前集》为底本录二十三首，参校鄂本、吴本、陆本、茅本、玄本、汤本、雪本、毛本《花间集》，顾本、吴本、毛本《尊前集》，并王辑本《孙中丞词》、刘辑本《荆台佣稿》、吴虞《蜀十五家词》，李一氓《花间集校》及互见各词之别集、明以前所刊之总集等。  
  
　　【浣溪沙】  
　　蓼岸风多橘柚香。江边一望楚天长。片帆烟际闪孤光。  
  
　　目送征鸿飞杳杳，思随流水去茫茫。兰红波碧忆潇湘。  
  
　　【又】  
　　桃杏风香帘幕闲。谢家门户约花关。画梁幽语燕初还。  
  
　　绣阁数行题了壁，晓屏一枕酒醒山。却疑身是梦魂间。  
  
　　【又】  
　　花渐凋疏不耐风。画帘垂地晚堂空。堕阶萦藓舞愁红。  
  
　　腻粉半粘金靥子，残香犹暖绣薰笼。蕙心无处与人同。  
  
　　【又】  
　　揽镜无言泪欲流。凝情半日懒梳头。一庭疏雨湿春愁。  
  
　　杨柳只知伤怨别，杏花应信损娇羞。泪沾魂断轸离忧。  
  
　　【又】  
　　半踏长裾宛约行。晚帘疏处见分明。此时堪恨昧平生。  
  
　　早是销魂残烛影，更愁闻着品弦声。杳无消息若为情。  
  
　　【又】  
　　兰沐初休曲槛前。暖风迟日洗头天。湿云新敛未梳蝉。  
  
　　翠袂半将遮粉臆，宝钗长欲坠香肩。此时模样不禁怜。  
  
　　【又】  
　　风递残香出绣帘。团窠金凤舞。落花微雨恨相兼。  
  
　　何处去来狂太甚，空推宿酒睡无厌。争教人不别猜嫌。  
  
　　【又】  
　　轻打银筝坠燕泥。断丝高画楼西。花冠闲上午墙啼。  
  
　　粉箨半开新竹迳，红苞尽落旧桃蹊。不堪终日闭深闺。  
  
　　【又】  
　　乌帽斜欹倒佩鱼。静街偷步访仙居。隔墙应认打门初。  
  
　　将见客时微掩敛，得人怜处且生疏。低头羞问壁边书。  
  
　　【河传】  
　　太平天子。等闲游戏。疏河千里。柳如丝，偎倚渌波春水，长淮风不起。  
  
　　如花殿脚三千女。争云雨。何处留人住。锦帆风。烟际红。烧空。魂迷大业中。  
  
　　【又】  
　　柳拖金缕。着烟笼雾。落絮。凤皇舟上楚女。妙舞。雷喧波上鼓。  
  
　　龙争虎战分中上。人无主。桃叶江南渡。襞花笺。艳思牵。成篇。宫娥相与传。  
  
　　【又】  
　　花落。烟薄。谢家池阁。寂寞春深。翠娥轻敛意沉吟。沾襟。无人知此心。  
  
　　玉炉香断霜灰冷。帘铺影。梁燕归红杏。晚来天。空悄然。孤眠。枕檀云髻偏。  
  
　　【又】  
　　风。波敛。团荷闪闪。珠倾露点。木兰舟上，何处吴娃越艳。藕花红照脸。  
  
　　大堤狂杀襄阳客。烟波隔。渺渺湖光白。身已归。心不归。斜晖。远汀飞。  
  
　　【菩萨蛮】  
　　月华如水笼香砌。金碎撼门初闭。寒影堕高檐。钩垂一面帘。  
  
　　碧烟轻袅袅。红颤灯花笑。即此是高唐。掩屏秋梦长。  
  
　　【又】  
　　花冠频鼓墙头翼。东方澹白连窗色。门外早莺声。背楼残月明。  
  
　　薄寒笼醉态。依旧铅华在。握手送人归。半拖金缕衣。  
  
　　【又】  
　　小庭花落无人扫。疏香满地东风老。春晚信沉沉。天涯何处寻。  
  
　　晓堂屏六扇。眉共湘山远。争柰别离心。近来尤不禁。  
  
　　【又】  
　　青岩碧洞经朝雨。隔花相唤南溪去。一只木兰船。波平远浸天。  
  
　　扣舷惊翡翠。嫩玉台香臂。红日欲沉西。烟中遥解Δ。  
  
　　【又】  
　　木绵花映丛祠小。越禽声里春光晓。铜鼓与蛮歌。南人祈赛多。  
  
　　客帆风正急。茜袖偎樯立。极浦几回头。烟波无限愁。  
  
　　【河渎神】  
　　汾水碧依依。黄云落叶初飞。翠华一去不言归。庙门空掩斜晖。  
  
　　四壁阴森排古画。依旧琼轮羽驾。小殿沉沉清夜。银灯飘落香ㄠ。  
  
　　【又】  
　　江上草芊芊。春晚湘妃庙前。一方卵色楚南天。数行征雁联翩。  
  
　　独倚朱栏情不极。魂断终朝相忆。两桨不知消息。远汀时起。  
  
　　【虞美人】  
　　红窗寂寂无人语。暗澹梨花雨。绣罗纹地粉新描。博山香炷旋抽条。暗魂销。  
  
　　天涯一去无消息。终日长相忆。教人相忆几时休。不堪枨触别离愁。泪还流。  
  
　　【又】  
　　好风微揭帘旌起。金翼鸾相倚。翠檐愁听乳禽声。此时春态暗关情。独难平。  
  
　　画堂流水空相翳。一穗香遥曳。交人无处寄相思。落花芳草过前期。没人知。  
  
　　【后庭花】  
　　景阳锺动宫莺啭。露凉金殿。轻飚吹起琼花旋。玉叶如剪。  
  
　　晚来高阁上，珠帘卷。见坠香千片。修蛾慢脸陪雕辇。后庭新宴。  
  
　　【又】  
　　石城依旧空江国。故宫春色。七尺青丝芳草碧。绝世难得。  
  
　　玉英凋落尽。更何人识。野棠如织。只是教人添怨忆。怅望无极。  
  
　　【生查子】  
　　寂寞掩朱门，正是天将暮。暗澹小庭中，滴滴梧桐雨。  
  
　　绣工夫，牵心绪。配尽鸳鸯缕。待得没人时，偎倚论私语。  
  
　　【又】  
　　暖日策花骢，垂杨陌。芳草惹烟青，落絮随风白。  
  
　　谁家绣毂动香尘，隐映神仙客。狂杀玉鞭郎，咫尺音容隔。  
  
　　【又】  
　　金井堕高梧，玉殿笼斜月。永巷寂无人，敛态愁堪绝。  
  
　　玉炉寒，香烬灭。还似君恩歇。翠辇不归来，幽恨将谁说。  
  
　　【临江仙】  
　　霜拍井梧乾叶堕，翠帏雕槛初寒。薄铅残黛称花冠。含情无语，延伫倚栏干。  
  
　　杳杳征轮何处去，离愁别恨千般。不堪心绪正多端。镜奁长掩，无意对孤鸾。  
  
　　【又】  
　　暮雨凄凄深院闭，灯前凝坐初更。玉钗低压鬓云横。半垂罗幕，相映烛光明。  
  
　　终是有心投汉佩，低头但理秦筝。燕双鸾偶不胜情。只愁明发，将逐楚云行。  
  
　　【酒泉子】  
　　空碛无边，万里阳关道路。马萧萧，人去去。陇云愁。  
  
　　香貂旧制戎衣窄。胡霜千里白。绮罗心，魂梦隔。上高楼。  
  
　　【又】  
　　曲槛小楼，正是莺花二月。思无そ，愁欲绝。郁离襟。  
  
　　展屏空对潇湘水。眼前千万里。泪淹红，眉敛翠。恨沉沉。  
  
　　【又】  
　　敛态窗前，袅袅雀钗抛颈。燕成双，鸾对影。耦新知。  
  
　　玉纤澹拂眉山小。镜中嗔共照。翠连娟，红缥缈。早妆时。  
  
　　【清平乐】  
　　愁肠欲断。正是青春半。连理分枝鸾失伴。又是一场离散。  
  
　　掩镜无语眉低。思随芳草萋萋。凭仗东风吹梦。与郎终日东西。  
  
　　【又】  
　　等闲无语。春恨如何去。终是疏狂留不住。花暗柳浓何处。  
  
　　尽日目断魂飞。晚窗斜界残晖。长恨朱门薄暮，绣鞍骢马空归。  
  
　　【更漏子】  
　　听寒更，闻远雁。半夜萧娘深院。扃绣户，下珠帘。满庭喷玉蟾。  
  
　　人语静。香闺冷。红幕半垂清影。云雨态，蕙兰心。此情江海深。  
  
　　【又】  
　　今夜期，来日别。相对氏堪愁绝。偎粉面，捻摇簪。无言泪满襟。  
  
　　银箭落。霜华薄。墙外晓鸡咿喔。听付嘱，恶情。断肠西复东。  
  
　　【女冠子】  
　　蕙风芝露。坛际残香轻度。蕊珠宫。苔点分圆碧，桃花践破红。  
  
　　品流巫峡外，名籍紫微中。真侣墉城会，梦魂通。  
  
　　【又】  
　　澹花瘦玉。依约神仙妆束。佩琼文。瑞露通宵贮，幽香尽日焚。  
  
　　碧烟笼绛节，黄藕冠浓云。勿以吹箫伴，不同群。  
  
　　【风流子】  
　　茅舍槿篱溪曲。鸡犬自南自北。菰叶长，水ヶ开，门外春波涨渌。听织。声促。轧轧鸣梭穿屋。  
  
　　【又】  
　　楼倚长衢欲暮。瞥见神仙伴侣。微傅粉，拢梳头，隐映画帘开处。无语。无绪。慢曳罗裙归去。  
  
　　【又】  
　　金络玉衔嘶马。系向绿杨阴下。朱户掩，绣帘垂，曲院水流花榭。欢罢。归也。犹在九衢深夜。  
  
　　【定西番】  
　　鸡禄山前游骑，边草白，朔天明。马蹄轻。  
  
　　鹊面弓离短，弯来月欲成。一只鸣云外，晓鸿惊。  
  
　　【又】  
　　帝子枕前秋夜，霜幄冷，月华明。正三更。  
  
　　何处戍楼寒笛，梦残闻一声。遥想漠关万里，泪纵横。  
  
　　【何满子】  
　　冠剑不随君去，江河还共恩深。歌袖半遮眉黛惨，泪珠旋滴衣襟。惆怅云愁雨怨，断魂何处相寻。  
  
　　【玉胡蝶】  
　　春欲尽，景仍长。满园花正黄。粉翅两悠扬。翩翩过短墙。  
  
　　鲜飚暖，牵游伴。飞去立残芳。无语对萧娘。舞衫沉麝香。  
  
　　【八拍蛮】  
　　孔雀尾拖金线长。怕人飞起入丁香。越女沙头争拾翠，相呼归去背斜阳。  
  
　　【竹枝】  
　　门前春水（竹枝）白花（女儿）。岸上无人（竹枝）小艇斜（女儿）。商女经过（竹枝）江欲暮（女儿），散抛残食（竹枝）饲神鸦（女儿）。  
  
　　【又】  
　　乱绳千结（竹枝）绊人深（女儿）。越罗万丈（竹枝）表长寻（女儿）。杨柳在身（竹枝）垂意绪（女儿），藕花落尽（竹枝）见莲心（女儿）。  
  
　　【思帝乡】  
　　如何。遣情情更多。永日水堂帘下，敛羞蛾。六幅罗裙地，微行曳碧波。看尽满池疏雨，打团荷。  
  
　　【上行杯】  
　　草草离亭鞍马，从远道、此地分衿。燕宋秦吴千万里。  
  
　　无辞一醉。野棠开，江草湿。伫立。沾泣。征骑。  
  
　　【又】  
　　离棹逡巡欲动，临极浦、故人相送。去住心情知不共。  
  
　　金船满捧。绮罗愁，丝管咽。迥别。帆影灭。江浪如雪。  
  
　　【谒金门】  
　　留不得。留得也应无益。白春衫如雪色。扬州初去日。  
  
　　轻别离，甘抛掷。江上满帆风疾。却羡彩鸳三十六，孤鸾还一只。  
  
　　【思越人】  
　　古台平，芳草远，馆娃宫外春深。翠黛空留千载恨，教人何处相寻。  
  
　　绮罗无复当时事。露花点滴香泪。惆怅遥天横渌水。鸳鸯对对飞起。  
  
　　【又】  
　　渚莲枯，宫树老，长洲废苑萧条。想像玉人空处所，月明独上溪桥。  
  
　　经春初败秋风起。红兰绿蕙愁死。一片风流伤心地。魂销目断西子。  
  
　　【杨柳枝】  
　　阊门风暖落花乾。飞遍江城雪不寒。独有晚来临水驿，闲人多凭赤栏干。  
  
　　【又】  
　　有池有榭即。浸润翻成长养功。恰似有人长点检，着行排立向春风。  
  
　　【又】  
　　根柢虽然傍浊河。无妨终日近笙歌。骖骖金带谁堪比，还共黄莺不校多。  
  
　　【又】  
　　万株枯槁怨亡隋。似吊吴台各自垂。好是淮阴明月里，酒楼横笛不胜吹。  
  
　　【望梅花】  
　　数枝开与短墙平。见雪萼、红跗相映。引起谁人边塞情。  
  
　　帘外欲三更。吹断离愁月正明。空听隔江声。  
  
　　【渔歌子】  
　　草芊芊，波漾漾。湖边草色连波涨。沿蓼岸，泊枫汀，天际玉轮初上。  
  
　　扣舷歌，联极望。桨声伊轧知何向。黄鹄叫，白鸥眠。谁似侬家疏旷。  
  
　　【又】  
　　泛流萤，明又灭。夜凉水冷东湾阔。风浩浩，笛寥寥，万倾金波澄澈。  
  
　　杜若洲，香郁烈。一声宿雁霜时节。经水，过松江，尽属侬家日月。（以上六十一首晁本《花间集》）  
  
　　【浣溪沙】  
　　风撼芳菲满院香。四帘慵卷日初长。鬓云垂枕响微钟。  
  
　　春梦未成愁寂寂，佳期难会信茫茫。万般心，千点泪，泣兰堂。  
  
　　【又】  
　　碧玉衣裳白玉人。翠眉红脸小腰身。瑞云飞雨逐行云。  
  
　　除却弄珠兼解佩，便随西子与东邻。是谁容易比真真。  
  
　　【又】  
　　何事相逢不展眉。苦将情分恶猜疑。眼前行止想应知。  
  
　　半恨半回面处，和娇和泪泥人时。万般饶得为怜伊。  
  
　　【又】  
　　落絮飞花满帝城。看看春尽又伤情。岁华频度想堪惊。  
  
　　风月岂唯今日恨，烟霄终待此身荣。未甘虚老负平生。  
  
　　【又】  
　　静想离愁暗泪零。欲栖云雨计难成。少年多是薄情人。  
  
　　万种保持图永远，一般模样负神明。到头何处问平生。  
  
　　【又】  
　　试问于谁分最多。便随人意转横波。缕金衣上小双鹅。  
  
　　醉后爱称娇姐姐，夜来留得好哥哥。不知情事久长麽。  
  
　　【又】  
　　叶坠空阶折早秋。细烟轻雾锁妆楼。寸心双泪惨娇羞。  
  
　　风月但牵魂梦苦，岁华偏感别离愁。恨和相忆两难酬。  
  
　　【又】  
　　月淡风和画阁深。露桃烟柳影相侵。敛眉凝绪夜沉沉。  
  
　　长有梦魂迷别浦，且无春病入愁心。少年何处恋虚襟。  
  
　　【又】  
　　自入春来月夜稀。今宵蟾彩倍凝晖。强开襟抱出帘帷。  
  
　　啮指暗思花下约，凭阑羞睹泪痕衣。薄情狂荡几时归。  
  
　　【又】  
　　十五年来锦岸游。未曾何处不风流。好花长与万金酬。  
  
　　满眼利名浑信运，一生狂荡恐难休。且陪烟月醉红楼。  
  
　　【定风波】  
　　帘拂疏香断碧丝。泪衫还滴绣黄鹂。上国献书人不在。凝黛。晚庭又是落花时。  
  
　　春日自长心自促。翻覆。年来年去负前期。应是秦云兼楚雨。留住。向花枝、夸说月中枝。  
  
　　【南歌子】  
　　艳冶青楼女，风流字楚真。骊珠美玉未为珍。窈窕一枝芳柳、入腰身。  
  
　　舞袖频回雪，歌声几动尘。慢凝秋水顾情人。祗缘倾国、著处觉生春。  
  
　　【又】  
　　映月论心处，偎花见面时。倚郎和袖抚香肌。遥指画堂深院、许相期。  
  
　　解佩君非晚，虚襟我未迟。愿如连理合欢枝。不似五陵、狂荡薄情儿。  
  
　　【应天长】  
　　翠凝仙艳非凡有。窈窕年华方十九。鬓如云，腰似柳。妙对绮筵歌酒。  
  
　　醉瑶台，携玉手。共宴此宵相偶。魂断晚窗分首。泪沾金缕袖。  
  
　　【生查子】  
　　春病与春愁，何事年年有。半为枕前人，半为花间酒。  
  
　　醉金尊，携玉手。共作鸳鸯偶。倒载卧云屏，雪面腰如柳。  
  
　　【又】  
　　为惜美人娇，长有如花笑。半醉倚红妆，转语传青鸟。  
  
　　眷方深，怜恰好。唯恐相逢少。似这一般情，肯信春光老。  
  
　　【又】  
　　清晓牡丹芳，红艳凝金蕊。乍占锦江春，永认笙歌地。  
  
　　感人心，为物瑞。烂漫烟光里。载上玉钗时，迥与凡花异。  
  
　　【又】  
　　密雨阻佳期，尽日然坐。帘外正淋漓，不觉愁如锁。  
  
　　梦难裁，心欲破。泪逐檐声堕。想得玉人情，也合思量我。  
  
　　【遐方怨】  
　　红绶带，锦香囊。为表花前意，殷勤赠玉郎。此时更自役心肠。转添秋夜梦魂狂。  
  
　　思艳质，想娇妆。愿早传金盏，同欢卧醉乡。任人情妒恶猜防。到头须使似鸳鸯。  
  
　　【更漏子】  
　　烛荧煌，香旖旎。闲放一堆鸳被。慵就寝，独无そ。相思魂欲消。  
  
　　不会得。这心力。判了依前还忆。空自怨，奈伊何。别来情更多。  
  
　　【又】  
　　掌中珠，心上气。爱惜岂将容易。花下月，枕前人。此生谁更亲。  
  
　　交颈语，合欢身。便同比目金鳞。连绣枕，卧红茵。霜天暖似春。  
  
　　【又】  
　　对秋深，离恨苦。数夜满庭风雨。凝想坐，敛愁眉。孤心似有违。  
  
　　红窗静，画帘垂。魂销地角天涯。和泪听，断肠窥。漏移灯暗时。  
  
　　【又】  
　　求君心，风韵别。浑似一团烟月。歌皓齿，舞红筹。花时醉上楼。  
  
　　能婉媚，解娇羞。王孙忍不攀留。唯我恨，未绸缪。相思魂梦愁。（以上二十三首朱本《尊前集》）  
  
  
韩熙载  
　　韩熙载（九○二～九七○），字叔言，潍州北海（今山东潍坊）人。后唐同光四年（九二六）进士。同年，其父为明宗所杀，南奔归吴，补和、常、滁三州从事。南唐烈祖时，召为秘书郎，元宗即位，拜虞部员外郎。后拜中书舍人，迁兵部尚书。累官至中书侍郎。宋开宝三年（九七○）卒，年六十九。谥文靖。有集不传。事迹据徐铉《徐骑省集》卷一六《韩公墓志铭》、马令《南唐书》卷一三、陆游《南唐书》卷一二、《宋史》卷四七八、《十国春秋》卷二八本传。  
  
　　【失调名】  
　　桃李不须夸烂漫。已输了春风一半。（宝颜本《江邻几杂志》）  
  
  
冯延巳  
　　冯延巳（九○三～九六○）。一名延嗣，字正中，广陵（今江苏扬州）人。以文雅称，白衣见南唐烈祖，起家授秘书郎。累迁驾部郎中、元帅府掌书记。元宗保大元年（九四三），拜谏议大夫、翰林学士，迁户部侍郎。次年进翰林学士承旨。四年（九四六），自中书侍郎拜平章事。明年，罢为太子少傅。九年（九五一），为冠军大将军，召为太弟太保，领潞州节度使。十年，拜左仆射，同平章事。十五年（九五七）。罢为太子少傅。建隆元年（九六○）卒，年五十八。谥忠肃。事迹见马令《南唐书》卷二一、陆游《南唐书》卷八、《十国春秋》卷二六本传，另参夏承焘《唐宋词人年谱·冯正中年谱》。  
  
　　延巳词集宋初即已散佚。迨嘉戊戌（一○五八）陈世修始为搜集成书。宋张侃《张氏拙轩集》卷五云：‘《香奁集》，唐韩用此名所编诗；南唐冯延巳亦用此名所制词，又名《阳春》’。是冯延巳词原名《香奁集》，又名《阳春集》。陈世修所编名《阳春集》，殆即仍其旧称。宋尤袤《遂初堂书目》著录有冯延巳《阳春集》。宋人引用或所著录，多称《阳春录》。《宋史·艺文志》即称冯延巳《阳春录》一卷。陈振孙《直斋书录解题》卷二一亦作《阳春录》一卷，并云：‘世言“风乍起”为延巳所作，或云成幼文也。今此集（案指崔公度跋本）无有，当是幼文作。长沙本以置此集中，殆非也。’直斋所见《阳春录》，长沙本外，似另有一本无「风乍起」阕。今各本《阳春集》皆载有此词，或源出长沙本。罗泌跋欧阳修《近体乐府》，既引崔公度跋《阳春录》之语，其校语所据之《阳春录》，当与崔公度所跋者为同一本。此外未闻流传。今所见《阳春集》，最早者为明吴讷《唐宋名贤百家词》本（藏天津图书馆。简称‘吴本’），一九三○年商务印书馆曾据天津图书馆所藏旧钞本排印（排印本多擅改原文，有失原貌，未可据。），原钞及排印本近年皆有影印本问世，北京图书馆尚藏有传钞本。又有明末毛晋汲古阁藏未刻词旧钞本，即光绪己丑王鹏运《四印斋所刻词》本《阳春集》（简称‘四印斋本’）之所从出者；一九三三年南京书店印行陈秋帆《阳春集校笺》（简称‘校笺本’），于冯原词亦悉依之以为蓝本。又有清康熙己巳侯文灿刻《十名家词》本（简称‘侯本’），侯氏谓稿出顾梁汾之见饷。顾氏稿本从何来，则未可知。又有光绪丁亥江阴金武祥重刻侯氏十名家词之《粟香室丛书》本（简称‘金本’）。又有清康熙乙未常熟萧江声手钞本（藏北京图书馆。简称‘萧本’），萧氏手记云系假洞庭东山叶氏朴学斋藏本钞录。叶氏藏本乃明嘉靖甲辰冬十一月，少岳山人复初从罄室借录者。罄室手钞本，乃嘉靖甲辰秋假文氏钞本逼录者。又有光绪壬辰无锡刘继增校勘本，其所得旧钞本之来源则未详。刘氏所刻，仅有朱印数本，未及墨刷，而其版遽毁，极少流传。一九一八年无锡图书馆始据所藏朱印本铅排。又有中国大学铅印讲义本孙人和《阳春集校证》（藏湖北省图书馆。简称‘校证本’），此本以星凤阁钞本（藏台湾中央图书馆）及一旧钞本参校，惟不知所采底本及参校诸本来源。诸旧本中吴本文字较胜，而钞手拙劣，萧本亦多讹误。金氏重刻侯本，意在改补侯本讹字脱文，而校勘粗疏，讹脱仍旧。惟四印斋本勘校独精，搜集较全，收词一百十九首，王氏又辑得补遗七首，并于补遗末记有《后庭花破子》一首及一残句，皆见《古今词话》，王氏以为可疑者。今以四印斋本《阳春集》为底本，而以吴本、侯本、萧本、金本、星凤阁本（据校证本┢录）《阳春集》、陈秋帆校笺本、孙人和校证本及互见各词之别集、明以前所刊之总集等参校，逐首甄择，得词一百十一首，另从《尊前集》辑出一首，凡一百十二首。  
  
　　【鹊踏枝】  
　　梅落繁枝千万片。犹自多情，学雪随风转。昨夜笙歌容易散。酒醒添得愁无限。  
  
　　楼上春寒山四面。过尽征鸿，暮景烟深浅。一晌凭阑人不见。红绡掩泪思量遍。  
  
　　【又】  
　　谁道闲情抛掷久。每到春来，惆怅还依旧。日日花前常病酒。敢辞镜里朱颜瘦。  
  
　　河畔青芜堤上柳。为问新愁，何事年年有。独上小楼风满袖。平林新月人归后。  
  
　　【又】  
　　秋入蛮蕉风半裂。狼籍池塘，雨打疏荷折。绕砌蛩声芳草歇。愁肠学尽丁香结。  
  
　　回首西南看晚月。孤雁来时，塞管声呜咽。历历前欢无处说。关山何日休离别。  
  
　　【又】  
　　花外寒鸡天欲曙。香印成灰，起坐浑无绪。檐际高桐凝宿雾。卷帘双鹊惊飞去。  
  
　　屏上罗衣闲绣缕。一晌关情。忆遍江南路。夜夜梦魂休谩语。已知前事无寻处。  
  
　　【又】  
　　叵耐为人情太薄。几度思量，真拟浑抛却。新结同心香未落。怎生负得当初约。  
  
　　休向尊前情索寞。手举金，凭仗深深酌。莫作等闲相门作。与君保取长欢乐。  
  
　　【又】  
　　萧索清秋珠泪坠。枕簟微凉，展转浑无寐。残酒欲醒中夜起。月明如练天如水。  
  
　　阶下寒声啼络纬。庭树金风，悄悄重门闭。可惜旧欢携手地。思量一夕成憔悴。  
  
　　【又】  
　　烦恼韶光能几许。肠断魂销，看却春还去。只喜墙头灵鹊语。不知青鸟全相误。  
  
　　心若垂杨千万缕。水阔花飞，梦断巫山路。开眼新愁无问处。珠帘锦帐相思否。  
  
　　【又】  
　　霜落小园瑶草短。瘦叶和风，惆怅芳时换。旧恨年年秋不管。朦胧如梦空肠断。  
  
　　独立荒池斜日岸。墙外遥山，隐隐连天汉。忽忆当年歌舞伴。晚来双脸啼痕满。  
  
　　【又】  
　　芳草满园花满目。帘外微微，细雨笼庭竹。杨柳千条珠{录}Λ。碧池波皱鸳鸯浴。  
  
　　窈窕人家颜似玉。弦管泠泠，齐奏云和曲。公子欢筵犹未足。斜阳不用相催促。  
  
　　【又】  
　　几度凤楼同饮宴。此夕相逢，却胜当时见。低语前欢频转面。双眉敛恨春山远。  
  
　　蜡烛泪流羌笛怨。偷整罗衣，欲唱情犹懒。醉里不辞金盏满。阳关一曲肠千断。  
  
　　【又】  
　　几日行云何处去。忘却归来。不道春将暮。百草千花寒食路。香车系在谁家树。  
  
　　泪眼倚楼频独语。双燕飞来，陌上相逢否。撩乱春愁如柳絮。悠悠梦里无寻处。  
  
　　【又】  
　　庭院深深深几许。杨柳堆烟，帘幕无重数。玉勒雕鞍游冶处。楼高不见章台路。  
  
　　雨横风狂三月暮。门掩黄昏，无计留春住。泪眼问花花不语。乱红飞入秋千去。  
  
　　【又】  
　　粉映墙头寒欲尽。宫漏长时，酒醒人犹困。一点春心无限恨。罗衣印满啼妆粉。  
  
　　柳岸花飞寒食近。陌上行人，杳不传芳信。楼上重檐山隐隐。东风尽日吹蝉鬓。  
  
　　【又】  
　　六曲阑干偎碧树。杨柳风轻，展尽黄金缕。谁把钿筝移玉柱。穿帘海燕惊飞去。  
  
　　满眼游丝兼落絮。红杏开时，一霎清明雨。浓睡觉来慵不语。惊残好梦无寻处。  
  
　　【采桑子】  
　　中庭雨过春将尽，片片花飞。独折残枝。无语凭阑只自知。  
  
　　玉堂香暖珠帘卷，双燕来归。后约难期。肯信韶华得几时。  
  
　　【又】  
　　马嘶人语春风岸，芳草绵绵。杨柳桥边。落日高楼酒旆悬。  
  
　　旧愁新恨知多少，目断遥天。独立花前。更听笙歌满画船。  
  
　　【又】  
　　西风半夜帘栊冷，远梦初归。梦过金扉。花谢窗前夜合枝。  
  
　　昭阳殿里新翻曲，未有人知。偷取笙吹。惊觉寒蛩到晓啼。  
  
　　【又】  
　　酒阑睡觉天香暖，绣户慵开。香由灰。独背寒屏理旧眉。  
  
　　朦胧却向灯前卧，窗月徘徊。晓梦初回。一夜东风绽早梅。  
  
　　【又】  
　　小堂深静无人到，满院春风。惆怅墙东。一树樱桃带雨红。  
  
　　愁心似醉兼如病，欲语还慵。日暮疏钟。双燕归栖画阁中。  
  
　　【又】  
　　画堂灯暖帘栊卷，禁漏丁丁。雨罢寒生。一夜西窗梦不成。  
  
　　玉娥重起添香印，回倚孤屏。不语含情。水调何人吹笛声。  
  
　　【又】  
　　笙歌放散人归去，独宿江楼。月上云收。一半珠帘挂玉钩。  
  
　　起来点检经游地，处处新愁。凭仗东流。将取离心过橘洲。  
  
　　【又】  
　　昭阳记得神仙侣，独自承恩。水殿灯昏。罗幕轻寒夜正春。  
  
　　如今别馆添萧索，满面啼痕。旧约犹存。忍把金环别与人。  
  
　　【又】  
　　微风帘幕清明近，花落春残。尊酒留欢。添尽罗衣怯夜寒。愁颜恰似烧残烛，珠泪阑干。也欲高拌。争奈相逢情万般。  
  
　　【又】  
　　画堂昨夜愁无睡，风雨凄凄。林鹊争栖。落尽灯花鸡未啼。  
  
　　年光往事如流水，休说情迷。玉箸双垂。只是金笼鹦鹉知。  
  
　　【又】  
　　寒蝉欲报三秋候，寂静幽斋。叶落闲阶。月透帘栊远梦回。  
  
　　昭阳旧恨依前在，休说当时。玉笛才吹。满袖猩猩血又垂。  
  
　　【又】  
　　洞房深夜笙歌散，帘幕重重。斜月朦胧。雨过残花落地红。  
  
　　昔年无限伤心事，依旧东风。独倚梧桐。闲想闲思到晓钟。  
  
　　【又】  
　　花前失却游春侣，独自寻芳。满目悲凉。纵有笙歌亦断肠。  
  
　　林间戏蝶帘间燕，各自双双。忍更思量。绿树青苔半夕阳。  
  
　　【酒泉子】  
　　庭下花飞。月照妆楼春事晚。珠帘风，兰烛烬，怨空闺。  
  
　　苕苕何处寄相思。玉箸零零肠断。屏帏深，更漏永，梦魂迷。  
  
　　【又】  
　　云散更深。堂上孤灯阶下月。早梅香。残雪白。夜沉沉。  
  
　　阑边偷唱击瑶簪。前事总堪惆怅，寒风生，罗衣薄，万般心。  
  
　　【又】  
　　庭树霜凋。一夜愁人窗下睡，绣帏风，兰烛焰，梦遥遥。  
  
　　金笼鹦鹉怨长宵。笼畔玉筝弦断，陇头云，桃源路，两魂销。  
  
　　【又】  
　　芳草长川。柳映危桥桥下路。归鸿飞，行人去。碧山边。  
  
　　风微烟澹雨萧然。隔岸马嘶何处。九回肠，双脸泪，夕阳天。  
  
　　【又】  
　　春色融融。飞燕乍来莺未语。小桃寒，垂杨晚。玉楼空。  
  
　　天长烟远恨重重。消息燕鸿归去。枕前灯，窗外月，闭朱栊。  
  
　　【又】  
　　深院空帏。廊下风帘惊宿燕，香印灰，兰烛小，觉来时。  
  
　　月明人自捣寒衣。刚爱无端惆怅，阶前行，阑畔立，欲鸡啼。  
  
　　【临江仙】  
　　秣陵江上多离别，雨晴芳草烟深。路遥人去马嘶沉。青帘斜挂。新柳万枝金。  
  
　　隔江何处吹横笛，沙头惊起双禽。徘徊一晌几般心。天长烟远，凝恨独沾襟。  
  
　　【又】  
　　冷红飘起桃花片，青春意绪阑珊。画楼帘幕卷轻寒。酒余人散后，独自凭阑干。  
  
　　夕阳千里连芳草，萋萋愁煞王孙。徘徊飞尽碧天云。凤笙何处，明月照黄昏。  
  
　　【又】  
　　南园池馆花如雪，小塘春水涟漪。夕阳楼上绣帘垂。酒醒无寐，独自倚阑时。  
  
　　绿杨风静凝闲恨，千言万语黄鹂。旧欢前事杳难追。高唐暮雨，空只觉相思。  
  
　　【清平乐】  
　　深冬寒月。庭户凝霜雪。风雁过时魂断绝。塞管数声呜咽。  
  
　　披衣独立□香。流苏乱结愁肠。往事总堪惆怅，前欢休更思量。  
  
　　【又】  
　　雨晴烟晚。绿水新池满。双燕飞来垂柳院。小阁画帘高卷。  
  
　　黄昏独倚朱阑。西南新月眉弯。砌下落花风起，罗衣特地春寒。  
  
　　【又】  
　　西园春早。夹径抽新草。冰散漪澜生碧沼。寒在梅花先老。  
  
　　与君同饮金杯。饮余相取徘徊。次第小桃将发，轩车莫厌烦来。  
  
　　【醉花间】  
　　独立阶前星又月。帘拢偏皎洁。霜树尽空枝，肠断丁香结。  
  
　　夜深寒不彻。凝恨何曾歇。凭阑干欲折。两条玉箸为君垂，此宵情，谁共说。  
  
　　【又】  
　　月落霜繁深院闭。洞房人正睡。桐树倚雕檐，金井临瑶砌。  
  
　　晓风寒不啻。独立成憔悴。闲愁浑未已。人心情绪自无端，莫思量，休退悔。  
  
　　【又】  
　　晴雪小园春未到。池边梅自早。高树鹊衔巢，斜月明寒草。  
  
　　山川风景好。自古金陵道。少年看却老。相逢莫厌醉金杯，别离多，欢会少。  
  
　　【又】  
　　林雀归栖撩乱语。阶前还日暮。屏掩画堂深，帘卷萧萧雨。  
  
　　玉人何处去。鹊喜浑无据。双眉愁几许。漏声看却夜将阑，点寒灯，扃绣户。  
  
　　【应天长】  
　　石城山下桃花绽。宿雨初收云未散。南去棹，北归雁。水阔天遥肠欲断。  
  
　　倚楼情绪懒。惆怅春心无限。忍泪蒹葭风晚。欲归愁满面。  
  
　　【又】  
　　朱颜日日惊憔悴。多少离愁谁得会。人事改，空追悔。枕上夜长只如岁。  
  
　　红绡三尺泪。双结解时心醉。魂梦万重云水。觉来还不睡。  
  
　　【又】  
　　石城花落江楼雨。云隔长洲兰芷暮。芳草岸，和烟雾。谁在绿杨深处住。  
  
　　旧游时事故。岁晚离人何处。杳杳兰舟西去。魂归巫峡路。  
  
　　【又】  
　　当时心事偷相许。宴罢兰堂肠断处。挑银灯，扃珠户。绣被微寒值秋雨。  
  
　　枕前和泪语。惊觉玉笼鹦鹉。一夜万般情绪。朦胧天欲曙。  
  
　　【又】  
　　兰舟一宿还归去。底死谩生留不住。枕前语。记得否。说尽从来两心素。  
  
　　同心牢结取。切莫等闲相许。后会不知何处。双栖人莫妒。  
  
　　【谒金门】  
　　圣明世。独折一枝丹桂。学著荷衣还可喜。春狂不啻□。  
  
　　年少都来有几。自古闲愁无际。满盏劝君休惜醉。愿君千万岁。  
  
　　【又】  
　　杨柳陌。宝马嘶空无迹。新著荷衣人未识。年年江海客。  
  
　　梦觉巫山春色。醉眼花飞狼籍。起舞不辞无气力。爱君吹玉笛。  
  
　　【又】  
　　风乍起。吹绉一池春水。闲引鸳鸯香径里。手ソ红杏蕊。  
  
　　门鸭阑干独倚。碧玉搔头斜坠。终日望君君不至。举头闻鹊喜。  
  
　　【虞美人】  
　　画堂新霁情萧索。深夜垂珠箔。洞房人睡月婵娟。梧桐双影上朱轩。立阶前。  
  
　　高楼何处连宵宴。塞管吹幽怨。一声已断别离心。旧欢抛弃杳难寻。恨沉沉。  
  
　　【又】  
　　碧波帘幕垂朱户。帘下莺莺语。薄罗衣旧泣青春。野花芳草逐年新。事难论。  
  
　　凤笙何处高楼月。幽怨凭谁说。须臾残照上梧桐。一时弹泪与东风。恨重重。  
  
　　【又】  
　　玉钩鸾柱调鹦鹉。宛转留春语。云屏冷落画堂空。薄晚春寒无奈落花风。  
  
　　搴帘燕子低飞去。拂镜尘鸾舞。不知今夜月眉弯。谁佩同心双结倚阑干。  
  
　　【又】  
　　春山澹澹横秋水。掩映遥相对。只知长作碧窗期。谁信东风吹散彩云飞。  
  
　　银屏梦与飞鸾远。只有珠帘卷。杨花零落月溶溶。尘掩玉筝弦柱画堂空。  
  
　　【喜迁莺】  
　　雾。风淅淅，杨柳带疏烟。飘飘轻絮满南园。墙下草芊绵。  
  
　　燕初飞，莺已老。拂面春风长好。相逢携酒且高歌。人生得几何。  
  
　　【舞春风】  
　　严妆才罢怨春风。粉墙画壁宋家东。蕙兰有恨枝犹绿，桃李无言花自红。  
  
　　燕燕巢时帘幕卷，莺莺啼处凤楼空。少年薄幸知何处，每夜归来春梦中。  
  
　　【归国遥】  
　　何处笛。终夜梦魂情脉脉。竹风檐雨寒窗隔。  
  
　　离人数岁无消息。今头白。不眠特地重相忆。  
  
　　【又】  
　　春艳艳。江上晚山三四点。柳丝如剪花如染。  
  
　　香闺寂寂门半掩。愁眉敛。泪珠滴破胭脂脸。  
  
　　【又】  
　　江水碧。江上何人吹玉笛。扁舟远送潇湘客。  
  
　　芦花千里霜月白。伤行色。来朝便是关山隔。  
  
　　【南乡子】  
　　细雨湿流光。芳草年年与恨长。烟锁凤楼无限事，茫茫。鸾镜鸳衾两断肠。  
  
　　魂梦任悠扬。睡起杨花满绣床。薄幸不来门半掩，斜阳。负你残春泪几行。  
  
　　【又】  
　　细雨泣秋风。金凤花残满地红。闲蹙黛眉慵不语。情绪。寂寞相思知几许。  
  
　　【又】  
　　玉枕拥孤衾。挹恨还同岁月深。帘卷曲房谁共醉。憔悴。惆怅秦楼弹粉泪。  
  
　　【薄命女】  
　　春日宴。绿酒一杯歌一遍。再拜陈三愿。一愿郎君千岁，二愿妾身常健。三愿如同梁上燕。岁岁长相见。  
  
　　【喜迁莺】  
　　宿莺啼，乡梦断。春树晓朦胧。残灯和烬闭朱栊。人语隔屏风。  
  
　　香已寒，灯已绝。忽忆去年离别。石城花雨倚江楼。波上木兰舟。  
  
　　【芳草渡】  
　　梧桐落，蓼花秋。烟初冷，雨才收。萧条风物正堪愁。人去后，多少恨，在心头。  
  
　　燕鸿远。羌笛怨。渺渺澄江一片。山如黛，月如钩。笙歌散。魂梦断。倚高楼。  
  
　　【更漏子】  
　　金剪刀，青丝发。香墨蛮笺亲。和粉泪，一时封。此情千万重。  
  
　　垂蓬鬓。尘青镜。已分今生薄命。将远恨，上高楼。寒江天外流。  
  
　　【又】  
　　秋水平，黄叶晚。落日渡头云散。卷朱箔，挂金钩。暮潮人倚楼。  
  
　　欢娱地。思前事。歌罢不胜沉醉。消息远，梦魂狂。酒醒空断肠。  
  
　　【又】  
　　风带寒，秋正好。兰蕙无端先老。云杳杳，树依依。离人殊未归。  
  
　　搴罗幕。凭朱阁。不独堪悲寥落。月东出，雁南飞。谁家夜捣衣。  
  
　　【又】  
　　雁孤飞，人独坐。看却一秋空过。瑶草短，菊花残。萧条渐向寒。  
  
　　帘幕里。青苔地。谁信闲愁如醉。星移后，月圆时。风摇夜合枝。  
  
　　【又】  
　　夜初长，人近别。梦断一窗残月。鹦鹉睡，蟪蛄鸣。西风寒未成。  
  
　　红蜡烛。半棋局。床上画屏山绿。搴绣幌，倚瑶琴。前欢泪满襟。  
  
　　【抛球乐】  
　　酒罢歌余兴未阑。小桥秋水共盘桓。波摇梅蕊当心白，风入罗衣贴体寒。且莫思归去，须尽笙歌此夕欢。  
  
　　【又】  
　　逐胜归来雨未晴。楼前风重草烟轻。谷莺语Й花边过，水调声长醉里听。款举金觥劝，谁是当年最有情。  
  
　　【又】  
　　梅落新春入后庭。眼前风物可无情。曲池波晚冰还合，芳草迎船绿未成。且上高楼望，相共凭阑看月生。  
  
　　【又】  
　　年少王孙有俊才。登高欢醉夜忘回。歌阑赏尽珊瑚树，情厚重斟琥珀杯。但愿千千岁，金菊年年秋解开。  
  
　　【又】  
　　霜积秋山万树红。倚岩楼上挂朱栊。白云天远重重恨，黄草烟深淅淅风。仿佛梁州曲，吹在谁家玉笛中。  
  
　　【又】  
　　莫厌登高白玉杯。茱萸微绽菊花开。池塘水冷鸳鸯起，帘幕烟寒翡翠来。重待烧红烛，留取笙歌莫放回。  
  
　　【又】  
　　尽日登高兴未残。红楼人散独盘桓。一钩冷雾悬珠箔，满面西风凭玉阑。归去须沉醉，小院新池月乍寒。  
  
　　【又】  
　　坐对高楼千万山。雁飞秋色满阑干。烧残红烛暮云合，飘尽碧梧金井寒。咫尺人千里，犹忆笙歌昨夜欢。  
  
　　【鹤冲天】  
　　晓月坠，宿云披。银烛锦屏帏。建章钟动玉绳低。宫漏出花迟。  
  
　　春态浅。来双燕。红日初长一线。严妆欲罢啭黄鹂。飞上万年枝。  
  
　　【醉桃源】  
　　南园春半踏青时。风和闻马嘶。青梅如豆柳如眉。日长蝴蝶飞。  
  
　　花露重，草烟低。人家帘幕垂。秋千慵困解罗衣。画梁双燕栖。  
  
　　【又】  
　　角声吹断陇梅枝。孤窗月影低。塞鸿无限欲惊飞。城乌休夜啼。  
  
　　寻断梦，掩香闺。行人去路迷。门前杨柳绿阴齐。何时闻马嘶。  
  
　　【又】  
　　东风吹水日衔山。春来长是闲。林花狼籍酒阑珊。笙歌醉梦间。  
  
　　春睡觉，晚妆残。凭谁整翠鬟。留连光景惜朱颜。黄昏独倚阑。  
  
　　【菩萨蛮】  
　　金波远逐行云去。疏星时作银河渡。花影卧秋千。更长人不眠。  
  
　　玉筝弹未彻。凤髻鸾钗脱。忆梦翠娥低。微风凉绣衣。  
  
　　【又】  
　　画堂昨夜西风过。绣帘时拂朱门锁。惊梦不成云。双娥枕上颦。  
  
　　金炉烟袅袅。烛暗纱窗晓。残月尚弯环。玉筝和泪弹。  
  
　　【又】  
　　梅花吹入谁家笛。行云半夜凝空碧。欹枕不成眠。关山人未还。  
  
　　声随幽怨绝。云断澄霜月。月影下重檐。轻风花满帘。  
  
　　【又】  
　　回廊远砌生秋草。梦魂千里青门道。鹦鹉怨长更。碧笼金锁横。  
  
　　罗帏中夜起。霜月清如水。玉露不成圆。宝筝悲断弦。  
  
　　【又】  
　　娇鬟堆枕钗横凤。溶溶春水杨花梦。红烛泪阑干。翠屏烟浪寒。  
  
　　锦壶催画箭。玉佩天涯远。和泪试严妆。落梅飞晓霜。  
  
　　【又】  
　　西风袅袅凌歌扇。秋期正与行人远。花叶脱霜红。流萤残月中。  
  
　　兰闺人在否。千里重楼暮。翠被已消香。梦随寒漏长。  
  
　　【又】  
　　沉沉朱户横金锁。纱窗月影随花过。烛泪欲阑干。落梅生晚寒。  
  
　　宝钗横翠凤。千里香屏梦。云雨已荒凉。江南春草长。  
  
　　【又】  
　　欹鬟堕髻摇双桨。采莲晚出清江上。顾影约流萍。楚歌娇未成。  
  
　　相逢颦翠黛。笑把珠解。家住柳阴中。画桥东复东。  
  
　　【浣溪沙】  
　　春到青门柳色黄。一梢红杏出低墙。莺窗人起未梳妆。  
  
　　绣帐已阑离别梦，玉炉空袅寂寥香。闺中红日奈何长。  
  
　　【又】  
　　转烛飘蓬一梦归。欲寻陈迹怅人非。天教心愿与身违。  
  
　　待月池台空逝水，荫花楼阁谩斜晖。登临不惜更沾衣。  
  
　　【相见欢】  
　　晓窗梦到昭华。阿琼家。欹枕残妆一朵，卧枝花。  
  
　　情极处。却无语。玉钗斜。翠阁银屏回首，已天涯。  
  
　　【三台令】  
　　春色。春色。依旧青门紫陌。日斜柳暗花蔫。醉卧谁家少年。年少。年少。行乐直须及早。  
  
　　【又】  
　　明月。明月。照得离人愁绝。更深影入空床。不道帏屏夜长。长夜。长夜。梦到庭花阴下。  
  
　　【又】  
　　南浦。南浦。翠鬓离人何处。当时携手高楼。依旧楼前水流。流水。流水。中有伤心双泪。  
  
　　【点绛唇】  
　　荫绿围红，梦琼家在桃源住。画桥当路。临水双朱户。  
  
　　柳径春深，行到关情处。颦不语。意凭风絮。吹向郎边去。  
  
　　【上行杯】  
　　落梅著雨消残粉。云重烟轻寒食近。罗幕遮香。柳外秋千出画墙。  
  
　　春山颠倒钗横凤。飞絮入帘春睡重。梦里佳期。只许庭花与月知。  
  
　　【贺圣朝】  
　　金丝帐暖牙床稳。怀香方寸。轻颦轻笑，汗珠微透，柳沾花润。  
  
　　云鬟斜坠，春应未已，不胜娇困。半欹犀枕，乱缠珠被，转羞人问。  
  
　　【忆仙姿】  
　　尘拂玉台鸾镜。凤髻不堪重整。绡帐泣流苏，愁掩玉屏人静。多病。多病。自是行云无定。  
  
　　【忆秦娥】  
　　风淅淅。夜雨连云黑。滴滴。窗外芭蕉灯下客。  
  
　　除非魂梦到乡国。免被关山隔。忆忆。一句枕前争忘得。  
  
　　【忆江南】  
　　去岁迎春楼上月。正是西窗，夜凉时节。玉人贪睡坠钗云。粉消妆薄见天真。  
  
　　人非风月长依旧。破镜尘筝，一梦经年瘦。今宵帘幕花阴。空余枕泪独伤心。  
  
　　【又】  
　　今日相逢花未发。正是去年，别离时节。东风次第有花开。恁时须约却重来。  
  
　　重来不怕花堪折。只怕明年，花发人离别。别离若向百花时。东风弹泪有谁知。  
  
　　【思越人】  
　　酒醒情怀恶。金缕褪、玉肌如削。寒食过却。海棠零落。  
  
　　乍倚遍、阑干烟澹薄。翠幕帘栊画阁。春睡著。觉来失、秋千期约。（以上一百五首四印斋本《阳春集》）  
  
　　【长相思】  
　　红满枝。绿满枝。宿雨厌厌睡起迟。闲庭花影移。  
  
　　忆归期。数归期。梦见虽多相见稀。相逢知几时。  
  
　　【莫思归】  
　　花满名园酒满觞。且开笑口对芳。秋千风暖鸾钗舞，绮陌春深翠袖香。莫惜黄金贵，日日须教贳酒尝。  
  
　　【金错刀】  
　　日融融，草芊芊。黄莺求友啼林前。柳条袅袅扌它金线，花蕊茸茸簇锦毡。  
  
　　鸠逐妇，燕穿帘。狂蜂浪蝶相翩翩。春光堪赏还堪玩，恼煞东风误少年。  
  
　　【又】  
　　双玉斗，百琼壶。佳人欢饮笑喧呼。麒麟欲画时难偶，鸥鹭何猜兴不孤。  
  
　　歌宛转，醉模糊。高烧银烛卧流苏。只销几觉懵腾睡，身外功名任有无。  
  
　　【玉楼春】  
　　雪云乍变春云簇。渐觉年华堪纵目。北枝梅蕊犯寒开，南浦波纹如酒绿。  
  
　　芳菲次第长相续。自是情多无处足。尊前百计得春归，莫为伤春眉黛蹙。  
  
　　【寿山曲】  
　　铜壶滴漏初尽，高阁鸡鸣半空。催启五门金锁，犹垂三殿帘栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣舞蹈重拜，圣寿南山永同。（以上六首四印斋本《阳春集》补遗）  
  
　　【捣练子】  
　　深院静，小庭空。断续寒砧断续风。蚤是夜长人不寝，数声和月到帘栊。（朱本《尊前集》）  
  
　　【采桑子】  
　　樱桃谢了梨花发，红白相催。燕子归来。几处香风绿户开。  
  
　　人生乐事知多少，且酌金杯。管咽弦哀。漫引萧娘舞袖回。  
  
　　【后庭花破子】  
　　玉树后庭前。瑶草妆镜边。去年花不老，今年月又圆。莫教偏。和月和花，天教长少年。  
  
  
陶谷  
　　陶谷（九○三～九七○），字秀实，州新平（今陕西彬县）人。本姓唐，唐末诗人唐彦谦之孙，后晋时避石敬瑭讳改。起家为校书郎，后晋天福九年（九四四），官至仓部郎中。后汉乾中，官给事中。周世宗即位，迁户部侍郎。显德三年（九五六），迁兵部侍郎，加承旨。六年，加吏部侍郎。宋初，转礼部尚书。乾德二年（九六四），判吏部铨兼知贡举。开宝三年（九七○）卒，年六十八。著有《清异录》。《宋史》卷二六九有传。  
  
　　陶谷词一首，据宝颜本《南唐近事》录入，校以鲍本《玉壶清话》、覆宋本《云巢编》、《说郛》本《野雪锻排杂说》、岳本《类说》、耘经楼本《苕溪渔隐丛话》。  
  
　　【风光好】  
　　好因缘。恶因缘。只得邮亭一夜眠。别神仙。  
  
　　琵琶拨尽相思调。知音少。待得鸾胶续断弦。是何年。（宝颜本《南唐近事》）  
  
  
成彦雄  
　　成彦雄（生卒年里不详），字文干，江南人，南唐时进士。有《梅岭集》，不传。事迹据《袁本郡斋读书志》卷四中。  
  
　　成彦雄词十首，据《尊前集》朱本录入，校以吴本、毛本、明钞本，并参校嘉靖本《万首唐人绝句》。  
  
　　【杨柳枝】  
　　欲趁寒梅趁得麽。雪中偷眼望阳和。阳和若不先留意，这个柔条争奈何。  
  
　　【又】  
　　轻笼小径近谁家。玉马追风翠影斜。爱把长条恼公子，惹他头上海棠花。  
  
　　【又】  
　　鹅黄剪出小花钿。缀上芳枝色转鲜。饮散无人收拾得，月明阶下伴秋千。  
  
　　【又】  
　　东君爱惜与先春。草泽无人处也新。委嘱露华并细雨，莫教迟日苦风尘。  
  
　　【又】  
　　勾践初迎西子年。琉璃为帚扫溪烟。至今不改当时色，留与王孙系酒船。  
  
　　【又】  
　　绿杨移傍小亭栽。便拥浓烟拨不开。谁把金刀为删掠，放教明月入窗来。  
  
　　【又】  
　　远接关河高接云。雨余洗出半天春。牡丹不用相轻薄，自有清阴覆得人。  
  
　　【又】  
　　掩映莺花媚有余。风流才调比应无。朝朝奉御龙池上，不羡青松拜大夫。  
  
　　【又】  
　　王孙宴罢曲江池。折得春光伴醉归。怪得美人争斗乞，要他翠染罗衣。  
  
　　【又】  
　　残照林梢袅数枝。能招醉客上金堤。马娇如练缨如火，瑟瑟阴中步步嘶。（以上十首朱本《尊前集》）  
  
  
杨花飞  
　　杨花飞，南唐中主李时乐工。事见《南唐近事》。杨花飞词残句，据宝颜本《南唐近事》录入。  
  
　　【水调】  
　　南朝天子好风流。（宝颜本《南唐近事》）  
  
　　【李】  
　　李（九一六～九六一），字伯玉，初名景通，徐州（今属江苏）人。十岁，起官驾部郎中。十五岁，为兵部尚书参知政事。次年，为司徒同平章事。天祚二年（九三六），为太尉副元帅。升元元年（九三七），封吴王。次年，徙封齐王。保大元年（九四三），先主李卒，嗣位为南唐皇帝。交泰元年（九五八），兵败于后周，遂去帝号，称国主，奉后周正朔。建隆二年六月，卒于南都，年四十六。在位十九年，庙号元宗，又称中主。《旧五代史》卷一三四、《新五代史》卷六二、马令《南唐书》卷二、陆游《南唐书》卷二、《十国春秋》卷一六有传。另参《唐宋词人年谱·南唐二主年谱》。李词四首，以《南唐二主词》（版本源流详后李煜小传）吕远刻本为底本，校以吴本、南词本、侯本、萧本、王本，并参校吴本、明钞本、毛本、朱本《尊前集》、丛刊本《唐宋诸贤绝妙词选》、吴本、侯本、萧本、四印斋本、金本《阳春集》、影宋本《欧阳文忠公近体乐府》、影宋本《醉翁琴趣外篇》、墨海本马令《南唐书》、耘经楼本《苕溪渔隐丛话》。  
  
　　【应天长】  
　　一钩初月临妆镜，蝉鬓凤钗慵不整。重帘静。层楼迥。惆怅落花风不定。  
  
　　柳堤芳草径。梦断辘轳金井。昨夜更阑酒醒。春愁过却病。  
  
　　【望远行】  
　　碧砌花光锦绣明。朱扉长日镇长扃。余寒不去梦难成。炉香烟冷自亭亭。  
  
　　辽阳月，秣陵砧。不传消息但传情。黄金窗下忽然惊。征人归日二毛生。  
  
　　【浣溪沙】  
　　手卷真珠上玉钩。依前春恨锁重楼。风里落花谁是主，思悠悠。  
  
　　青鸟不传云外信，丁香空结雨中愁。回首绿波三楚暮，接天流。  
  
　　【又】  
　　菡萏香销翠叶残。西风愁起绿波间。还与容光共憔悴，不堪看。  
  
　　细雨梦回鸡塞远。小楼吹彻玉笙寒。多少泪珠何限恨，倚阑干。（以上四首吕远刻本《南唐二主词》）  
  
　　【浣溪沙】  
　　风压轻贴水飞。乍晴池馆燕争泥。沈郎多病不胜衣。  
  
　　沙上未闻鸿雁信，竹间时有鹧鸪啼。此情惟有落花知。  
  
　　【又】  
　　一曲新词酒一杯。去年天气旧亭台。夕阳西下几时回。  
  
　　无可奈何花落去，似曾相识燕归来。小园香径独徘徊。  
  
　　【帝台春】  
　　芳草碧色，萋萋遍南陌。飞絮乱红，也似知人，春愁无力。忆得盈盈拾翠侣，共携赏凤城寒食。到今来，海角逢春，天涯行客。  
  
　　愁旋释。还似织。泪暗拭，又偷滴。谩倚遍危栏，尽黄昏，也只是暮云凝碧。拚则而今拚了，忘则怎生便忘得。又还问鳞鸿，试重寻消息。  
  
  
徐昌图  
　　徐昌图（生卒年不详），莆田（今属福建）人。兄弟五人皆以明经入仕。宋太祖时守国子博士，累迁殿中丞。事迹据《莆阳比事》卷二。  
  
　　徐昌图词三首，据《尊前集》朱本录入，校以吴本、顾本、毛本、明钞本，并参校丛刊本、毛本《唐宋诸贤绝妙词选》。  
  
　　【木兰花（双调）】  
　　沈檀烟起盘红雾。一箭霜风吹绣户。汉宫花面学梅妆，谢女雪诗裁柳絮。  
  
　　长垂夹幕孤鸾舞。旋炙银笙双凤语。红窗酒病嚼寒冰，冰损相思无梦处。  
  
　　【临江仙】  
　　饮散离亭西去，浮生长恨飘蓬。回头烟柳渐重重。淡云孤雁远，寒日暮天红。  
  
　　今夜画船何处，潮平淮月朦胧。酒醒人静奈愁浓。残灯孤枕梦，轻浪五更风。  
  
　　【河传】  
　　秋光满目。风清露白。莲红水绿。何处梦回，弄珠拾翠盈盈，倚栏桡，眉黛蹙。  
  
　　采莲调稳，吴侣声相续。倚棹吴江曲。鹭起暮天，几双交颈鸳鸯，入芦花，深处宿。（以上三首朱本《尊前集》）  
  
  
孟昶  
　　孟昶（九一九～九六五），字保元，初名仁赞，后蜀高祖孟知祥第三子，邢州龙冈（今河北邢台）人。起家西川节度行军司马。后蜀建国，进东川节度使、同中书门下平章事，充崇圣宫使。明德元年（九三四），即后蜀帝位。在位三十二年。广政二十八年（九六五），国亡降宋，封秦国公。同年卒，年四十七。世称后蜀后主。《旧五代史》卷一六三、《新五代史》卷六四、《十国春秋》卷四九有传。  
  
　　孟昶词二首，分别据伍本《阳春白雪》、万历本《花草粹编》录存。  
  
　　【洞仙歌】  
　　（宜春潘明叔云：蜀王与花蕊夫人避暑摩诃池上，赋《洞仙歌》，其辞不见于世。东坡得老尼口诵两句，遂足之。蜀帅谢元明因开摩诃池，得古石刻，遂见全篇。）  
  
　　冰肌玉骨，自清凉无汗。贝阙琳宫恨初远。玉阑干倚遍，怯尽朝寒，回首处、何必留连穆满。  
  
　　芙蓉开过也，楼阁香融，千片红英泛波面。洞房深深锁，莫放轻舟、瑶台去，甘与尘寰路断。更莫遣、流红到人间，怕一似当时、误他刘阮。（《阳春白雪》卷二）  
  
　　【相见欢】  
　　无言独上西楼。月如钩。寂寞梧桐深院锁清秋。  
  
　　剪不断。理还乱。是离愁。别有一番滋味在心头。（万历本《花草粹编》卷一）  
  
  
花蕊夫人  
　　花蕊夫人（生卒年不详），姓费，一说姓徐，青城（今四川灌县）人。以才色入蜀，事后蜀后主，拜贵妃，号花蕊夫人，又升号慧妃。后蜀亡，入宋，备后宫。宋太祖召使陈诗，有‘十四万人齐解甲，宁无一个是男儿’之句，太祖悦。事迹据《苕溪渔隐丛话》前集卷六○引《后山诗话》、《能改斋漫录》卷一六、《十国春秋》卷五○本传、俞正燮《癸巳类稿》卷一二《书旧五代史僭伪列传三后》。  
  
　　花蕊夫人词一首，据聚珍本《能改斋漫录》录入，校以万历本《花草粹编》。  
  
　　【采桑子】  
　　初离蜀道心将碎，离恨绵绵。春日如年，马上时时闻杜鹃。  
  
　　三千宫女皆花貌，妾最婵娟。此去朝天。只恐君王宠爱偏。（聚珍本《能改斋漫录》卷一六）  
  
  
卢绛  
　　卢绛（？～九七五），字晋卿，南昌（今属江西）人，一作宜春（今属江西）人。举进士不中，为吉州回运务计吏，以盗库金事觉，亡去。后诣（南唐）枢密使陈乔，用为本院承旨，授沿江巡检，习水战，以善战闻，拜上柱国。及宋师伐南唐，以绛为凌波都虞候、沿江都郡署，守秦淮水栅，战屡胜。出援润州，授昭武军节度留后。旋为宣州节度使。金陵城陷，诸郡皆下，绛独不降。宋太祖遣人招之，遂降。授冀州团练副使。开宝八年被斩。马令《南唐书》卷二二、陆游《南唐书》卷一四有传。卢绛词一首，据墨海本马令《南唐书》录入，参校四库本《绀珠集》、万历本《花草粹编》。  
  
　　【菩萨蛮】  
　　玉京人去秋萧索。画檐鹊起梧桐落。欹枕悄无言。月和残泪圆。  
  
　　背灯惟暗泣。甚处パ声急。眉黛小山攒。芭蕉生暮寒。（墨海本马令《南唐书》卷二二《卢绛传》）  
  
  
钱俶  
　　钱俶（九二九～九八八），字文德，初名弘俶，杭州临安（今属浙江）人。吴越文穆王钱元之第九子。后汉乾元年（九四八），即吴越国王位。宋太宗太平兴国三年（九七八），纳土归宋，封淮海国王。雍熙元年（九八四），改封汉南国王。端拱元年（九八八）春，徙封邓王。同年八月暴卒。有《正本集》，不传。《旧五代史》卷一二三。《新五代史》卷六七、《宋史》卷四八○有传。《十国春秋》卷八一至卷八二有世家。  
  
　　钱俶词二首残篇，分别据津逮本《湘山野录》、百川本《后山居士诗话》录入，校以学津本、学海本《湘山野录》、津逮本、何本《后山诗话》、适园本《后山先生集》。  
  
　　【木兰花】  
　　帝乡烟雨锁春愁，故国山川空泪眼。（津逮本《湘山野录》卷上）  
  
　　【失调名】  
　　金凤欲飞遭掣搦，情脉脉。看即玉楼云雨隔。（百川本《后山居士诗话》）  
  
  
李煜  
　　李煜（九三七～九七八）。字重光，初名从嘉，自号锺隐、锺峰白莲居士，徐州（今属江苏）人。李第六子。初封安定郡公，进郑王，徙吴王。建隆二年（九六一）初，立为太子，留金陵监国。同年中主卒，遂嗣位于金陵。在位十五年，称臣于宋。开宝八年（九七五），宋师攻入金陵，被迫降宋，幽囚于汴京。太平兴国三年（九七八）。被宋太宗用牵机药毒死，年四十二。世称李后主。《旧五代史》卷一三四、《新五代史》卷六二、《宋史》卷四七八、马令《南唐书》卷五、陆游《南唐书》卷三、《十国春秋》卷一七有传。另参《唐宋词人年谱·南唐二主年谱》。  
  
　　李煜词集，原为南宋初人所辑，与李词合编为《南唐二主词》。宋本久佚，现存最早之本为明吴讷《唐宋名贤百家词》钞本（天津图书馆藏本。简称吴本），其次为明万历庚申吕远刻谭尔进校本（一九三四年北平莱薰阁有影印本。简称吕本）、清董氏诵芬室钞《南词十三种》本（简称南词本）、清康熙二十八年侯文灿刻《十名家词》本（简称侯本），康熙五十四年萧江声传钞明嘉靖二十三年甲辰少岳山人复初钞本（简称萧本）。以上五本来源各异，然所收词作及编次悉同（唯吕本多补遗一首），犹存宋本原貌。晚清以来之辑校本有：光绪十五年朱景行据《历代诗余》重辑本《南唐二主词集》（简称朱本）、光绪十六年杨文斌辑《三李词》本、同年刘继增据吕本笺释并补遗《南唐二主词笺》本（简称刘笺本）、宣统元年王国维校录南词本并补遗本（有钞本《唐五代二十一家词辑》本、《晨风阁丛书》校刊本）、刘毓盘《唐五代宋辽金元名家词集六十种辑》本（简称刘本）、一九三六年唐圭璋《南唐二主词汇笺》本、一九五七年王仲闻《南唐二主词校订》本、一九五八年詹安泰《李李煜词》本等。诸家校补本收词多寡不一，兹重行辑录，据《南唐二主词》吕远刻本为底本入录三十四首，校以吴本、南词本、侯本、萧本、王国维《唐五代二十一家词辑》本（简称王本），有关词作并参校吴本、明钞本、毛本、朱本《尊前集》、丛刊本《乐府雅词》、丛刊本《唐宋诸贤绝妙词选》、伍本《阳春白雪》、吴本、侯本、萧本、金本、星凤合本《阳春集》、影宋本《欧阳文忠公近体乐府》、影宋本《醉翁琴趣外篇》、吴本、毛本《杜寿域词》、朱本《龙洲词》、明钞本《墨庄漫录》、鲍本《耆旧续闻》、涵芬楼校刊本《扪虱新话》、岳本《类说》、耘经楼本《苕溪渔隐丛话》、月窗本《诗话总龟》、嘉庆本《景定建康志》。另从明刊本《五代名画补遗》辑录二首，丛刊本《唐宋诸贤绝妙词选》、毛本《词林万选》各录存一首。又从宝颜本《江邻几杂志》、聚珍本《能改斋漫录》各辑录一残句，计四十首。  
  
　　【虞美人】  
　　春花秋月何时了。往事知多少。小楼昨夜又东风。故国不堪回首月明中。  
  
　　雕阑玉砌依然在。只是朱颜改。问君都有几多愁。恰似一江春水向东流。  
  
　　【乌夜啼】  
　　昨夜风兼雨，帘帏飒飒秋声。烛残漏断频依枕，起坐不能平。  
  
　　世事漫随流水，算来梦里浮生。醉乡路稳宜频到，此外不堪行。  
  
　　【一斛珠】  
　　晓妆初过。沈檀轻注些儿个。向人微露丁香颗。一曲清歌，暂引樱桃破。  
  
　　罗袖残殷色可。杯深旋被香醪ネ。绣床斜凭娇无那。烂嚼红茸，笑向檀郎唾。  
  
　　【菩萨蛮】  
　　人生愁恨何能免。销魂独我情何限。故国梦重归。觉来双泪垂。  
  
　　高楼谁与上。长记秋晴望。往事已成空。还如一梦中。  
  
　　【临江仙】  
　　樱桃落尽春归去，蝶翻金粉双飞。子规啼月小楼西。画帘珠箔，惆怅卷金泥。  
  
　　门巷寂寥人去后，望残烟草低迷。炉香闲袅凤凰儿。空持罗带，回首恨依依。  
  
　　【望江南】  
　　多少恨，昨夜梦魂中。还似旧时游上苑，车如流水马如龙。花月正春风。  
  
　　【又】  
　　多少泪，断脸复横颐。心事莫将和泪说，凤笙休向泪时吹。肠断更无疑。  
  
　　【清平乐】  
　　别来春半。触目愁肠断。砌下落梅如雪乱。拂了一身还满。  
  
　　雁来音信无凭。路遥归梦难成。离恨恰如春草，更行更远还生。  
  
　　【采桑子】  
　　亭前春逐红英尽，舞态徘徊。细雨霏微。不放双眉时暂开。  
  
　　绿窗冷静芳音断，香由灰。可奈情怀。欲睡朦胧入梦来。  
  
　　【喜迁莺】  
　　晓月坠。宿云微。无语枕频欹。梦回芳草思依依。天远雁声稀。  
  
　　啼莺散，余花乱。寂寞画堂深院。片红休扫尽从伊。留待舞人归。  
  
　　【蝶恋花】  
　　遥夜亭皋闲信步。乍过清明，早觉伤春暮。数点雨声风约住。朦胧淡月来去。  
  
　　桃李依依春暗度。谁在秋千，笑里低低语。一片芳心千万绪。人间没个安排处。  
  
　　【乌夜啼】  
　　林花谢了春红。太匆匆。常恨朝来寒重晚来风。  
  
　　胭脂泪，留人醉，几时重。自是人生长恨水长东。  
  
　　【长相思】  
　　一纟呙。玉一梭。淡淡衫儿薄薄罗。轻颦双黛螺。  
  
　　秋风多。雨相和。帘外芭蕉三两窠。夜长人奈何。  
  
　　【捣练子令】  
　　深院静，小庭空。断续寒砧断绩风。无奈夜长人不寐，数声和月到帘栊。  
  
　　【浣溪沙】  
　　红日已高三丈透。金炉次第添香兽。红锦地衣随步皱。  
  
　　佳人舞点金钗溜。酒恶时拈花蕊嗅。别殿遥闻箫鼓奏。  
  
　　【菩萨蛮】  
　　花明月暗笼轻雾。今朝好向郎边去。划袜步香阶。手提金缕鞋。  
  
　　画堂南畔见。一向偎人颤。奴为出来难。教君恣意怜。  
  
　　【望江梅】  
　　闲梦远，南国正芳春。船上管弦江面绿，满城飞絮滚轻尘。忙杀看花人。  
  
　　【又】  
　　闲梦远，南国正清秋。千里江山寒色远，芦花深处泊孤舟。笛在月明楼。  
  
　　【菩萨蛮】  
　　蓬莱院闭天台女。画堂昼寝人无语。抛枕翠云光。绣衣闻异香。  
  
　　潜来珠锁动。惊觉银屏梦。脸慢笑盈盈。相看无限情。  
  
　　【又】  
　　铜簧韵脆锵寒竹。新声慢奏移纤玉。眼色暗相钩。秋波横欲流。  
  
　　雨云深绣户。未便谐衷素。宴罢又成空。梦迷春雨中。  
  
　　【阮郎归（呈郑王十二弟）】  
　　东风吹水日衔山。春来长是闲。落花狼藉酒阑珊。笙歌醉梦间。  
  
　　声悄，晚妆残。凭谁整翠鬟。留连光景惜朱颜。黄昏独倚阑。  
  
　　【浪淘沙】  
　　往事只堪哀。对景难排。秋风庭院藓侵阶。一行珠帘闲不卷，终日谁来。  
  
　　金锁已沈埋。壮气蒿莱。晚凉天静月华开。想得玉楼瑶殿影，空照秦淮。  
  
　　【采桑子】  
　　辘轳金井梧桐晚，几树惊秋。昼雨新愁。百尺虾须在玉钩。  
  
　　琼窗春断双蛾皱，回首边头。欲寄鳞游。九曲寒波不氵斥流。  
  
　　【虞美人】  
　　风回小院庭芜绿。柳眼春相续。凭栏半日独无言。依旧竹声新月似当年。  
  
　　笙歌未散尊前在。池面冰初解。烛明香暗画堂深。满鬓清霜残雪思难任。  
  
　　【玉楼春】  
　　晚妆初了明肌雪。春殿嫔娥鱼贯列。笙箫吹断水云间，重按霓裳歌遍彻。  
  
　　临春谁更飘香屑。醉拍阑干情味切。归时休照烛花红，待放马蹄清夜月。  
  
　　【子夜歌】  
　　寻春须是先春早。看花莫待花枝老。缥色玉柔擎。醅浮盏面清。  
  
　　□□频笑粲。禁苑春归晚。同醉与闲平。诗随羯鼓成。  
  
　　【谢新恩】  
　　金窗力困起还慵。  
  
　　【又】  
　　秦楼不见吹箫女，空余上苑风光。粉英金蕊自低昂。东风恼我，才发一矜香。  
  
　　琼窗梦笛残日，当年得恨何长。碧阑干外映垂杨。暂时相见，如梦懒思量。  
  
　　【又】  
　　樱花落尽阶前月，象床愁倚薰笼。远是去年今日恨还同。  
  
　　双鬟不整云憔悴，泪沾红抹胸。何处相思苦，纱窗醉梦中。  
  
　　【又】  
　　庭空客散人归后，画堂半掩珠帘。林风淅淅夜厌厌。小楼新月，回首自纤纤。（下阙）  
  
　　春光镇在人空老，新愁往恨何穷。□□□□□□□。一声羌笛，惊起醉怡容。（下阙）  
  
　　【又】  
　　樱桃落尽春将困，秋千架下归时。漏暗斜月迟迟花在枝（阙十二字）。彻晓纱窗下，待来君不知。  
  
　　【又】  
　　冉冉秋光留不住。满阶红叶暮。又是过重阳，台榭登临处。茱萸香坠紫，菊气飘庭户。  
  
　　晚烟笼细雨。新雁咽寒声，愁恨年年长相似。  
  
　　【破阵子】  
　　四十年来家国，三千里地山河。凤阁龙楼连霄汉，琼枝玉树作烟萝。几曾识干戈。  
  
　　一旦归为臣虏，沈腰潘鬓消磨。最是仓皇辞庙日，教坊犹奏别离歌。垂泪对宫娥。  
  
　　【浪淘沙】  
　　帘外雨潺潺。春意将阑。罗衾不暖五更寒。梦里不知身是客，一晌贪欢。  
  
　　独自莫凭栏，无限关山。别时容易见时难。流水落花归去也，天上人间。（以上三十四首吕远刻本《南唐二主词》）  
  
　　【渔父】  
　　阆苑有情千里雪，桃李无言一队春。一壶酒，一竿身。快活如侬有几人。  
  
　　【又】  
　　一棹春风一叶舟。一轮茧缕一轻钩。花满渚，酒盈瓯。万顷波中得自由。（以上二首明刊本《五代名画补遗·屋木门第五》）  
  
　　【乌夜啼】  
　　无言独上西楼。月如钩。寂寞梧桐深院锁清秋。  
  
　　剪不断。理还乱。是离愁。别是一番滋味在心头。（丛刊本《唐宋诸贤绝妙词选》卷一）  
  
　　【捣练子】  
　　云鬓乱。晚妆残。带恨眉儿远岫攒。斜托香腮春笋嫩，为谁和泪倚阑干。（毛本《词林万选》卷二）  
  
　　【失调名】  
　　楼上春寒水四面。（宝颜本《江邻几杂志》（参韩熙载词本事））  
  
　　【又】  
　　别易会难无可奈。（聚珍本《能改斋漫录》卷一六）  
  
　　【长相思】  
　　一重山。两重山。山远天高烟水寒。相思枫叶丹。  
  
　　菊花开。菊花残。塞雁高飞人未还。一帘风月闲。  
  
　　【秋霁】  
　　虹影侵阶，乍雨歇长空，万里凝碧。孤骛高飞，落霞相映，远状水乡秋色。黯然望极，动人无限愁如织。又听得，云外数声，新雁正嘹呖。  
  
　　当此暗想，画阁轻抛，杳然殊无，些个消息，漏声稀，银屏冷落，那堪残月照窗白。衣带顿宽犹阻隔。算此情苦，除非宋玉风流，共怀伤感，有谁知得。  
  
　　【青玉案】  
　　梵宫百尺同云护。渐白满苍苔路。破腊梅花李蚤露。银涛无际，玉山万里，寒罩江南树。  
  
　　鸦啼影乱天将暮。海月纤痕映烟雾。修竹低垂孤鹤舞。杨花飞弄，鹅毛天剪，总是诗人误。  
  
　　【鹧鸪天】  
　　节候虽佳景渐阑。吴绫已暖越罗寒。朱扉日暮随风掩，一树藤花独自看。  
  
　　云鬓乱，晚妆残。带恨眉儿远岫攒。斜托香腮春笋嫩，为谁和泪倚阑干。  
  
　　【又】  
　　塘水初澄似玉容。所思还在别离中。谁知九月初三夜，露似珍珠月似弓。  
  
　　深院静，小庭空。断续寒砧断续风。无奈夜长人不寐，数声和月到帘栊。  
  
　　【忆王孙】  
　　萋萋芳草忆王孙。柳外楼高空断魂。杜宇声声不忍闻。欲黄昏，雨打梨花深闭门。  
  
　　【又】  
　　风蒲猎猎小池塘。过雨荷花满院香。沈李浮瓜冰雪凉。竹方床，针线慵拈午梦长。  
  
　　【又】  
　　飕飕风冷荻花秋。明月斜侵独倚楼。十二珠帘不上钩。黯凝眸，一点渔灯古渡头。  
  
　　【又】  
　　同风扫雪初晴。天外孤鸿三两声。独拥寒衾不忍听。月笼明，窗外梅花瘦影横。  
  
　　【南歌子】  
　　鬓裁新绿，霞衣曳晓红。待歌凝立翠筵中。一朵彩云何事下巫峰。  
  
　　趁拍鸾飞镜，回身燕空。莫翻红袖过帘栊。怕被杨花勾引嫁东风。  
  
　　【开元乐】  
　　心事数茎白发，生涯一片青山。空林有雪相待，野路无人自还。  
  
  
林楚翘  
　　林楚翘（生卒年里不详），《全唐诗》卷八九九录作唐五代人，刘毓盘《词史》疑为五代诗人林楚才之兄弟行辈，然无确据。  
  
　　林楚翘词一首，据《尊前集》朱本录入，校以吴本、顾本、毛本、明钞本。  
  
　　【菩萨蛮（中吕宫）】  
　　画堂春昼垂珠箔。卧来揉惹金钗落。簟滑枕头移。鬓蝉狂欲飞。  
  
　　笑拖娇眼慢。罗袖笼花面。重道好郎君。人前莫恼人。（朱本《尊前集》）  
  
  
许岷  
　　许岷（生卒年里不详），《全唐诗》卷八九九录作唐五代人，《全五代诗》卷五九谓是‘蜀人’，而列于后蜀，未详所据。  
  
　　许岷词二首，据《尊前集》朱本录入，校以吴本、顾本、毛本、明钞本。  
  
　　【木兰花（大石调）】  
　　小庭日晚花零落。倚户无聊妆脸薄。宝筝金鸭任生尘，绣画工夫全放却。  
  
　　有时觑着同心结。万恨千愁无处说。当初不合尽饶伊，赢得如今长恨别。  
  
　　【又】  
　　江南日暖芭蕉展。美人折得亲裁翦。书成小柬寄情人，临行更把轻轻捻。  
  
　　其中捻破相思字。却恐郎疑踪不似。若还猜妾倩人书，误了平生多少事。（朱本《尊前集》）  
  
  
文珏  
　　文珏，生平无考。宋本《全芳备祖》录存其词一首，署‘西蜀文珏’（徐钞本、四库本无此题名），《花草粹编》卷六因之，《唐词纪》卷二亦收作唐五代人。《全宋词》则收作宋人。兹从宋本《全芳备祖》作五代西蜀人。  
  
　　文珏词一首，据《全芳备祖》宋本录入，校以徐钞本、四库本。  
  
　　【虞美人】  
　　歌唇乍启尘飞处。翠叶轻轻举。似通舞态逞妖容。嫩条纤丽玉玲珑。怯秋风。  
  
　　虞姬珠碎兵戈里。莫认埋魂地。只因遗恨寄芳丛。露和清泪湿轻红。古今同。（宋本《全芳备祖》后集卷一一）  
  
  
顾卞  
　　顾卞，生平无考。存词一首，据鲍本《碧鸡漫志》录入，校以宋本、徐钞本、四库本《全芳备祖》。  
  
　　【虞美人】  
　　帐前草草军情变。月下旌旗乱。褫衣推枕怆离情。远风吹下楚歌声。正三更。  
  
　　抚骓欲上重相顾。艳态花无主。手中莲锷凛秋霜。九泉归去是仙乡。恨茫茫。（鲍本《碧鸡漫志》卷四）  
  
　　【无名氏】  
　　无名氏词一首，据鲍本《玉壶清话》录存，参校明钞本《诗话总龟》、康熙本《全唐诗》、内府本《历代诗馀》。  
  
　　【渔家傲】  
　　二月江南山水路。李花零落春无主。一个鱼儿无觅处。风兼雨。土龙生甲归天去。  
  
  
无名氏  
　　无名氏词八首，据董本《青琐高议》录存（原题隋炀帝杨广撰），参校宛委山堂本、涵芬楼《说郛》本《海山记》、明刻本《唐词纪》、明刻本《古今词统》。  
  
　　【望江南】  
　　湖上月，偏照列仙家。水浸寒光铺象簟，浪摇晴影走金蛇。偏称泛灵槎。  
  
　　光景好，轻彩望中斜。清露冷侵银兔影，西风吹落桂枝花。开宴思无涯。  
  
　　【又】  
　　湖上柳，烟柳不胜垂。宿露洗开明媚眼，东风摇弄好腰肢。烟雨更相宜。  
  
　　环曲岸，阴覆画桥低。线拂行人春晚后，絮飞晴雪暖风时。幽意更依依。  
  
　　【又】  
　　湖上雪，风急堕还多。轻片有时敲竹户，素华无韵入澄波。烟外玉相磨。  
  
　　湖水远，天地色相和。仰面莫思梁苑赋，朝尊且听玉人歌。不醉拟如何。  
  
　　【又】  
　　湖上草，碧翠浪通津。修带不为歌舞绶，浓铺堪作醉人茵。无意衬香衾。  
  
　　晴霁后，颜色一般新。游子不归生满地，佳人远意寄青春。留咏卒难伸。  
  
　　【又】  
　　湖上花，天水浸灵葩。浸蓓水边匀玉粉，浓苞天外剪明霞。只在列仙家。  
  
　　开烂熳，插鬓若相遮。水殿春寒澄冷艳，玉轩清照暖添华。清赏思何赊。  
  
　　【又】  
　　湖上女，精选正宜身。轻恨昨离金殿侣，相将今是采莲人。清唱满频频。  
  
　　轩内好，嬉戏下龙津。玉朱弦闻昼夜，踏青斗草事青春。玉辇从群真。  
  
　　【又】  
　　湖上酒，终日助清欢。檀板轻声银线缓，醅浮香米玉蛆寒。醉眼暗相看。  
  
　　春殿晚，仙艳奉杯盘。湖上风烟光可爱，醉乡天地就中宽。帝主正清安。  
  
　　【又】  
　　湖上水，流绕禁园中。斜日暖摇清翠动，落花香缓众纹红。末起清风。  
  
　　闲纵目，鱼跃小莲东。泛泛轻摇兰棹稳，沈沈寒影上仙宫。远意更重重。（《青琐高议》后集卷五引《隋炀帝海山记》）  
  
  
无名氏  
　　无名氏词一首，据丛刊本《乐府雅词》录入，参校洪武本《草堂诗余》、聚珍本《能改斋漫录》、耘经楼本《苕溪渔隐丛话》、鲍本《耆旧续闻》。  
  
　　【鱼游春水】  
　　秦楼东风里。燕子还来寻旧垒。余寒微透，红日薄侵罗绮。嫩┺才抽碧玉簪，细柳轻黄金蕊。莺啭上林，鱼游春水。  
  
　　屈曲栏干遍倚。又是一番新桃李。佳人应念归期。梅妆淡洗。凤箫声杳沈孤雁，目断澄波无双鲤。云山万重，寸心千里。（丛刊本《乐府雅词》拾遗上）  
  
  
无名氏  
　　无名氏词一首，据百川本《庚溪诗话》录入，参校张本《全蜀艺文志》、明刻本《词品》。  
  
　　【后庭宴】  
　　千里故乡，十年华屋。乱魂飞过屏山簇。眼看眉褪不胜春，菱花知我销香玉。  
  
　　双双燕子归来，应解笑人幽独。断歌零舞，遗恨清江曲。万树绿低迷，一庭红扑簌。（百川本《庚溪诗话》卷下）  
  
  
无名氏  
　　无名氏词一首，据耘经楼本《苕溪渔隐丛话》录入，参校伍本《阳春白雪》、宽永本《诗人玉屑》。  
  
　　【扑蝴蝶】  
　　烟条雨叶，绿遍江南岸。思归倦客，寻芳来较晚。岫边红日初斜。陌上飞花正满。凄凉数声羌管。  
  
　　怨春短。玉人应在，明月楼中画眉懒。蛮笺锦字，多时鱼雁断。恨随去水东流，事与行云共远。罗衾旧香犹暖。（耘经楼本《苕溪渔隐丛话》后集卷三九）  
  
  
无名氏  
　　无名氏词一首，据清钞本《怀古录》录入，参校明钞本《怀古录》、明刻本《词品》、丁本《升庵诗话》、万历本《花草粹编》。  
  
　　【醉公子】  
　　门外︵儿吠，知是萧郎至。划袜下芳阶，冤家今夜醉。  
  
　　扶得入罗帏，不肯脱罗衣。醉则从他醉，犹胜独眠时。（清钞本《怀古录》卷中）  
  
  
无名氏  
　　无名氏词一首，据明刻本《唐词纪》录入，参校杨金本《草堂诗余》。  
  
　　【菩萨蛮】  
　　晓来误入桃源洞。恰见佳人春睡重。玉腕枕香腮。荷花藕上开。  
  
　　一扇俄惊起。敛黛凝秋水。笑倩整金衣。问郎何日归。（明刻本《唐词纪》卷五）  
  
  
无名氏  
　　无名氏词一首，据康熙本《词鹄初编》录存。  
  
　　【竹枝】  
　　盘塘江口是奴家。郎若闲时来吃茶。黄上筑墙茆盖物，门前一树紫荆花。（康熙本《词鹄初编》卷一）  
  
  
无名氏  
　　【伤春曲】  
　　芳菲时节。花压枝折。蜂蝶撩乱，阑槛光发。一旦碎花魄。葬花骨，蜂兮蝶兮何不知，空使雕阑对明月。（康熙本《词鹄初编》卷一）  
  
  
无名氏  
　　【捣练子】  
　　云染幕，绿堆烟。霏霏细雨湿花钿。一片芳菲吹不起，闲愁损，更啼鹃。  
  
　　人去后，景依然。画堂谁复听哀弦。鹦鹉不知情意懒，频催我，下犀帘。（康熙本《词鹄初编》卷三）  
