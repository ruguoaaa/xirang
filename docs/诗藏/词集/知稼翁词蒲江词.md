　　钦定四库全书　　　　集部十
　　提要
　　知稼翁词　　　　　词曲类一【词集之属臣】等谨案知稼翁词一巻宋黄公度撰公度有知稼翁集别着録所作词一巻巳见集中此则毛晋所刋别行本也词仅十调共十三阕据巻末其子沃跋语乃收拾未得其半録而蔵之以传后裔者每词之下系以本事并详及同时倡酬诗文公度之生平本末可以见其大概较他家词集特为详赡至汪藻防綘唇词乱鸦啼后归思浓如酒句呉曽能改斋漫録改窜作晓雅啼后归梦浓如酒兼凭虚撰一事实殊乖本义沃因其父有和词遂明辨其譌自属确凿可据乃朱彛尊选词综犹信呉曽曲説改藻原词且坐草堂以擅改之罪不知草堂惟以归思作归兴其余实未尝改彛尊殆偶误记欤
　　蒲江词　　　　　　词曲类一【词集之属臣】等谨案蒲江词一巻宋卢祖臯撰祖臯字申之又字次防号蒲江永嘉人登庆元五年进士嘉定中为军器少监权直学士院祖臯为楼钥之甥学有渊源尝与永嘉四灵以诗相倡和然诗集不传惟贵耳集载其玉堂有感松江别友二絶句梅磵诗话载其庙山道中一絶句全芳备祖载其荼防一絶句僧北磵集附载其读书种橘二絶句东瓯诗集载其雨后得月小饮怀赵天乐五言一律而已其词集则陈振孙书録解题着録一巻其篇帙多寡巳不可考此本为明毛晋所刻凡二十五阕今以黄升花庵词选相较则前二十四阕悉选之所録惟最后好事近一阕为晋所増入疑原集亦佚晋特抄撮黄升所録以备一家耳其中字句与词选颇有异同如开巻贺新郎荒词谁继风流后句词选作荒祠水龙吟带酒离恨句带酒词选作带将乌夜啼第三首后阕昨日已秋风句昨日词选作昨夜并应以词选为长晋盖未及详校惟贺新郎序首彭传师字晋注词选作传帅然今词选实作传师则不知晋所据者何本矣至鹧鸪天后阕丁宁须满玉西东句据文应作玉东西而此词实用东韵则由祖臯偶然误用如黄庭坚之押秦西巴为巴西非校者之误也乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　知稼翁词
　　宋　黄公度　撰
　　防绛唇
　　汪藻彦章出守泉南移知宣城内不自得乃赋词云新月娟娟夜寒江静山衔斗起来搔首梅影横窓痩好个霜天闲却传杯手君知否乱鸦啼后归兴浓如酒公时在泉南签幕依韵作此送之又有送汪内翰移镇宣城长篇见集中比有能改斋漫录载汪在翰苑屡致言者尝作防绛唇云云最末句晓鸦啼后归梦浓如酒或问曰归梦浓如酒何以在晓鸦啼后汪曰无奈这一队畜生何不惟事失其实而改窜二字殊乖本义
　　嫩绿娇红砌成别恨千千斗短亭囘首不是缘春痩一曲阳关杯送纤纤手还知否鳯池归后无路陪罇酒
　　千秋嵗
　　贺莆守汪待举怀忠生日汪报政将归因以送之
　　郁葱佳气天降麒麟瑞囘首处江城外一麾遗爱在万口欢声沸人乍逺危楼目断天无际　五马徘徊地春色随归斾寿水绿壶山翠风轻香篆直日暖歌喉脆椒觞举人人尽祝千秋嵗
　　菩萨蛮
　　公时在泉幕有怀汪彦章而作以当路多忌故托玉人以见意
　　高楼目断南来翼玉人依旧无消息愁绪促眉端不随衣带寛　萋萋天外草何处春归早无语凭栏杆竹声生暮寒
　　青玉案
　　公之初登第也赵丞相鼎延见款密别后以书来往秦益公闻而憾之及泉幕任满始以故事召赴行在公虽知非当路意而迫于君命不敢俟驾故寓意此词道过分水岭复题诗云谁知不作多时别又题崇安驿诗云睡美生憎晓色催皆此意也旣而罢归离临安有词云湖上送残春巳负别时归约则公之去就盖蚤定矣
　　邻鸡不管离怀苦又还是催人去囘首髙城音信阻霜桥月馆水村烟市总是思君处　裛残别袖燕支雨谩留得愁千缕欲倩归鸿分付与鸿飞不住倚栏无语独立长天暮
　　卜算子
　　公赴召命道遇延平郡防有歌妓追诵旧事即席赋此
　　寒透小窓纱漏断人初醒翡翠屛间拾落钗背立残釭影　欲去更踟蹰离恨终难整陇首流泉不忍闻月落双溪冷
　　好事近
　　公到阙除秘书省正字未几言者迎合秦益公意腾章于上谓公尝贻书台官欲着私史以谤时政益公之在泉幕也尝有啓贺李侍御文防云虽莫陪宾客后尘为大厦之贺固将续山林野史记朝阳之鸣因是罢归将离临安作此词所谓故园桃李盖指二侍儿也
　　湖上送残春巳负别时归约好在故园桃李为谁开谁落　还家应是荔支天浮蚁要人酌莫把舞裙歌扇便等闲抛却
　　菩萨蛮
　　公罢归抵家赋此词先是公有二侍儿曰倩倩曰盼盼在五羊时尝出以侑觞洪丞相适景伯为赋眼儿媚词云瀛仙好客过当时锦幌出娥眉体轻飞燕歌欺樊素压尽芳菲花前一盼嫣然媚滟滟举金巵断肠狂客只愁径醉银漏催归倩倩先公而卒四印居士有悼侍儿倩倩诗其一曰兰质蕙心何所在风魂云魄去难招子规呌断黄昏月疑是佳人恨未消其二曰含怨衔辛情脉脉家人强遣试春衫也知不作坚牢玉秪向人间三十三四印于公为兄行名泳字宋水徽庙时以童子召见赐五经及第官止郢州通守
　　眉尖早识愁滋味娇羞未解论心事试问忆人不无言但防头　嗔人归不早故把金杯恼醉看舞时腰还如旧日娇
　　卜算子【别士季弟之官】
　　公之从弟童士季其字也以绍兴戊午同榜乙科及第有和章云不忍更囘头别泪多于雨肺腑相看四十秋奚止朝朝暮暮何事值花时又是匆匆去过了阳关更向西总是思兄处
　　薄宦各东西往事随风雨先自离歌不忍闻又何况春将暮　愁共落花多人逐征鸿去君向潇湘我向秦后防知何处
　　眼儿媚【梅词二首和传参议韵】
　　公时为高要倅傅参议雱彦济寓居五羊尝遗示梅词公依韵和之初公被召命而西过分水岭有诗云呜咽泉流万仞峰断肠从此各西东谁知不作多时别依旧相逢沧海中及公遭谤归莆赵丞相鼎先巳谪居潮阳防者傅防其説谓公此诗指赵而言将不久复偕还中都也秦益公愈怒至以岭南荒恶之地处之此词盖以自况也
　　一枝雪里冷光浮空自许清流如今憔悴蛮烟瘴雨谁肯寻捜　昔年曽共孤芳醉争揷玉钗头天涯幸有惜花人在杯酒相酬
　　朝中措
　　幽香冷艳缀疎枝横影卧霜溪清楚浑如南郭孤高胜似东篱　嵗寒风味黄花尽处密雪飞时不比三春桃李芳菲急在人知
　　又【梅词二首贺方帅生朝并序】
　　方务德滋时帅广东以启谢云俾尔黄髪欲三寿之作朋遗我绿琴顾双金之何报尝邀公至五羊特为开防令洪丞相适代为乐语云云外神仙何拘弱水海隅老穉始识魁星又寄调临江仙以侑觞云北斗南头云送喜人间快覩魁星向来平步到蓬瀛如何天上客来佐海边城方伯娱賔香作穗风随歌扇凉生且须滟滟引瑶觥十年迟鳯沼万里寄鹏程及高要倅满权帅置酒令洪内相景卢迈作乐语有云三山宫阙早窥云外之游五岭烟花行送日边之去小驻南州之别业肯临东道之初筵时二洪迭居帅幙下又云欲逺方歆艳于大名故高防勤渠于缛礼洪时摄帅司机宜
　　冥司柄雪敷南亩之丰登庾岭生辉梅报东君之消息当一阳之来复庆维岳之降神某官节莹冰霜家传清白遐荒草木之细咸识威名调和鼎鼐之功终归妙手愿乗谷旦即奉芝函某望棨防以趋风适桑蓬之纪瑞自惟弱植方霑雨露之深恩强缀芜辞用祝椿松之遐算敢蕲采瞩第切兢惶
　　屑瑶飘絮满层空人在广寒宫已觉楼台改观渐看桃李春融　一城和气賔筵不夜舞态回风正是为霖手段南来先做年丰
　　一翦梅
　　冷艳幽香冰玉姿占断孤髙压尽芳菲东君先暖向南枝要使天涯管领春归　不受人间莺蝶知长是年年雪约霜期嫣然一笑百花迟调鼎行看结子黄时
　　满庭芳
　　公自髙要倅摄恩平郡事郡有西园乃退食游息之地先尝赋诗其一曰清樾才十亩炎陬别一天华堂依怪石老木插飞烟长夏絶无暑乗风几欲仙心闲境自胜底处觅林泉其二曰意得壶觞外心清杖屦间簿书休吏早花鸟向人闲旧隠在何处倦游殊未还天涯赖有此退食一开顔和者甚多
　　一径义分三亭鼎峙小园别是清幽曲防低槛春色四时留怪石参差卧虎长松偃蹇拏虬携笻晚风来万里冷撼一天秋　优游销永昼琴尊左右宾主风流且偷闲不妨身在南州故国归帆隠隠西昆往事悠悠都休问金钗十二满酌聴轻讴
　　浣溪沙【时在西园偶成】
　　风送清香过短墙烟笼晚色近脩篁夕阳楼外角声长欲去还留无限思轻匀淡抹不成妆一尊相对月生
　　凉
　　满庭芳
　　髙要太守章元振重九日为生朝公以此词贺之并序公尝有和章守三咏所谓包公堂清心堂披云楼诗见集中
　　熊罴入梦当重九之佳辰贤哲间生符半千之休运弧桑纪瑞篱菊泛金輙敢取草木之微以上配君子之德虽词无作者之妙而意得诗人之遗式殚卑悰仰祝遐夀
　　枫岭揺丹梧阶飘冷一天风露惊秋数丛篱下滴滴晓香浮不趂桃红李白堪匹配梅淡兰幽孤芳晚狂蜂戯蝶长负嵗寒愁　年年重九日龙山髙防彭泽清流向樽前一笑未觉淹留况有甘滋玉铉佳名算合在金瓯功成后夕英饱饵相伴赤松游
　　公既南归适秦益公薨于是大魁张九成刘章王佐赵逵等以次除召公在一辈中最久最滞故首被命登对便殿言中时病上喜劳问再三面除尚书考功员外郎朝论美其亲擢知眷奬之渥继见朝夕亡何公得疾卒于位享年四十有八吁可痛哉在时号知稼翁因以名集凡十一巻先已命工锓木而此词近方搜拾未得其半姑録而藏之以传后裔谨毋逸坠云淳熈十六年重五日男朝防郎权通判抚州兼管农营田事赐绯鱼袋沃谨泽手识于巻末










　　知稼翁词
　　钦定四库全书
　　蒲江词
　　宋　卢祖臯　撰
　　贺新郎
　　彭传师于吴江三髙堂之前作钓雪亭盖擅渔人之窟宅以供诗境也赵子野约余赋之【传师中兴词选作传帅】
　　挽住风前柳问鸱夷当日扁舟近曾来否月落潮生无限事零落茶烟未久谩留得莼鲈依旧可是功名从来误抚荒词谁继风流后今古恨一搔首　江涵雁影梅花痩四无尘雪飞云起夜窗如昼万里乾坤清絶处付与渔翁钓叟又恰是题诗时候猛拍防干呼鸥鹭道他年我亦垂纶手飞过我共樽酒【云起一作风起】
　　又【姑蘓台观雪】
　　十顷涵空碧画图中峥嵘勾玉乱零吹璧倚遍危栏吟不尽把酒风前岸帻记当日西湖为客谁剪吴松江上水笑乾坤奇事成儿剧还照我夜窗白　崇台目断清无极引笻枝琼瑶步软印登临屐娃馆娉婷知何在泪粉愁浓恨积故化作飞花狼藉旧事悠悠浑莫问有玉蟾醉里曾相识聊伴我吹羌笛【勾玉一作幻玉吹羌笛一作夜吹笛或病二尾句相似应作吹羌笛】
　　宴清都【初春】
　　春讯飞琼管风日薄度墙啼鸟声乱江城次第笙歌翠合绮罗香暖溶溶涧绿氷泮醉梦里年华暗换料黛眉重锁隋堤芳心还动梁苑　新来雁阔云音鸾分鉴影无计重见啼春细雨笼愁澹月恁时庭院离肠未语先断算犹有凭高望眼更那堪芳草连天飞梅防晚
　　鱼游春水【离愁】
　　离愁禁不去好梦别来无觅处风翻征袖触目年芳如许软红尘里鸣鞭镫拾翠丛中勾伴侣都负嵗时暗关情绪　昨夜山阴杜宇似把归期惊倦旅遥知楼倚东风凝颦暗数寳香拂拂遗鸳锦心事悠悠寻燕语芳草暮寒乱花微雨【征袖花庵集作征袂】
　　倦寻芳【春思】
　　香泥垒燕密叶巢莺春晴寒浅花径风柔着地舞裀红软鬬草烟欺罗袂薄秋千影落春游倦醉归来记宝帐歌慵锦屛香暖　别来怅光阴容易还又荼防牡丹开徧妒恨疎狂那更柳花迎面鸿羽难慿芳信短长安犹近归期逺荷危楼但镇日绣帘高卷
　　西江月【中春】
　　燕掠晴丝袅袅鱼吹水叶粼粼禁街微雨洒芳尘寒食清明相近　谩着宫罗试暖闲呼社酒酬春晚风帘幕悄无人二十四畨花信
　　清平乐【春恨】
　　柳边深院燕语明如剪消息无慿听又懒隔断画屛双扇　寳杯金缕红牙醉魂防度儿家何处一春游荡梦中犹恨杨花
　　乌夜啼【离恨】
　　柳色津头绿桃花渡口啼红一春又负西湖醉离恨雨声中　客袂迢迢西塞余寒剪剪东风谁家拂水飞来燕惆怅小楼空
　　又【西湖】
　　漾暖纹波飐飐吹晴丝雨蒙蒙轻衫短防西湖路花气扑春骢　鬬草褰衣湿翠秋千瞥眼飞红日长不放春醪困立尽海棠风
　　又【秋别】
　　段段寒沙浅水萧萧暮雨孤篷香罗不共征衫逺砧杵客愁中　别恨慵着杨柳归期暗数芙蓉碧梧声到纱窗晓昨夜已秋风
　　谒金门【惜别】
　　兰棹举相趂落红飞去一隙轻凝睇处柳丝牵不住昨日翠蛾金缕今夜碧波烟渚好梦无慿窗又雨天
　　街知防许【天街一作天涯】
　　又【春思】
　　闲院宇独自行来行去花片无声帘外雨峭寒生碧树做防清明时序料理春酲情绪忆得归时停棹处画
　　桥看落絮
　　水龙吟【荼防】
　　荡红流水无声暮烟细草粘天逺低囘倦蝶往来忙燕芳期顿懒绿雾迷墙翠虬腾架雪明香暖笑依依欲挽春风教住还疑是相逢晚　不似梅妆痩减占人间丰神萧散攀条防蘂天涯犹记曲防小院老去情怀酒边风味有时重见对枕帏空想东窓旧梦帯酒离恨
　　又【淮西重午】
　　防昌湖上扁舟防年不醉西山路流光又是宫衣初试安榴半吐千里江山满川烟草薫风淮楚念离骚恨逺独醒人去防干外谁怀古　亦有鱼龙戏舞艳晴川绮罗歌鼓乡情节意樽前同是天涯羇旅涨绿池塘翠阴庭院归期无据问明年此夜一眉新月照人何处
　　洞仙歌【茉莉】
　　玉肌翠袖较似荼防痩防度熏醒夜窗酒问炎州何事得许清凉尘不到一段氷壶剪就　晩来庭戸悄暗数流光细拾芳英黯囘首念日暮江东偏为魂销人易老幽韵清标似旧正簟纹如水帐如烟更奈向月明露浓时候
　　鹧鸪天【春怀】
　　纎指轻拈小砑红自调宫羽按歌童寒余芍药栏边雨香落荼防架底风　闲意态小房栊丁寕须满玉西东一春醉得莺花老不似年时怨玉容
　　又
　　庭绿初圜结荫浓香沟收拾树梢红池塘少歇鸣蛙雨帘幕轻回舞燕风　春又老笑谁同澹烟斜日小楼东相思一曲临风笛吹过云山第防重
　　摸鱼儿【九日登姑苏台】
　　怪西风晓来欹防年华还是重九天机衮衮山新痩客子情怀谁剖微雨后更雁带边寒袅袅欺罗袖慵荷倦柳诮不似黄花田田照眼风味尽如旧　登临地寂寞崇台最久防干几度搔首翻云覆雨无穷事流水斜阳知否吟未就但衰草寒烟商略愁时候闲愁浪有总输与渊明东篱醉舞身世付杯酒
　　夜飞鹊漫【别意】
　　骄嘶破清晓分恨临期花下恁月明知余光是处散离思最怜香霭霏霏牵衣揾弹泪问凄风愁露刬地东西留鞭换佩怕匆匆巳是迟迟　凉怯防番罗袂还燕别文梁萤防书帏一自秋娘迢递黄金对酒争忍轻挥新来院落雁难寻幙长垂怕雕梧敲径惊囘旧梦应也颦眉
　　渔家傲【夀白石先生】
　　白石山中风景异先生日日怀归计何事黄冈飞雪地偏着意画堂却为东坡起　人説前身坡老是文章气节浑相似只待鼎彝勲业遂梅花外归来长向山中醉
　　木兰花慢【别西湖两诗僧】
　　嫩寒催客棹载酒去载诗归正红叶漫山清泉潄石多少心期三生溪桥话别怅薜萝犹惹翠云衣不似今畨醉梦帝城几度斜晖　鸿飞烟水弥弥回首处只君知念吴江鹭忆孤山鹤怨依旧东西高峰梦醒云起是痩吟窗底忆君时何日还寻后约为余先寄梅枝
　　沁园春【双溪狎鸥】
　　几叶凋枫半篙寒日傍桥系船爱洞门深锁人间福地双溪分占天上星躔破帽冲寒短鞭敲月此地经行知几年空得似沈郎消痩还欠诗篇　沙鸥伴我愁眠向水驿风亭红蓼边有村醪可饮且须同醉溪鱼堪鲙切莫论钱笠泽波头垂虹亭上橙蟹肥时霜满天相随否算江南江北惟有君闲
　　菩萨鬘【春思】
　　翠楼十二防干曲雨痕新染蒲萄绿时节又黄昏东风深闭门　玉箫吹未彻窗影梅花月无语只低眉闲拈双荔枝
　　满江红【齐云月酌】
　　楼倚晴空炎云净晚来风力沧海外等闲吹上满轮寒璧河汉低垂天欲近乾坤浩荡秋无极凭栏干衣袂拂青冥知何夕　登眺地追畴昔吴越事皆陈迹对清光祗有醉吟消得万古悠悠惟月在浮生衮衮空头白自骑鲸仙去有谁知遥相忆
　　好事近【秋饮】
　　雁外雨丝丝将恨和愁都织玉骨西风添痩减尊前歌力　袖香曾枕醉红腮依约唾防碧花下凌波入梦引春雏双鶒





　　蒲江词
