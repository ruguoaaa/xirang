桐花阁词钞
杜贵墀庆
春宫秋馆
声歇骊歌，日斜乌堠，渐村火逗林隙。门柳阴枯，园蝉嘶断，早安排与凄切。绮疏雕槛，换今夜、蛩阶藓壁。风灯摇梦，霜柝敲愁，燕楼天隔。
几年北去南来，黄菊丹枫，短亭孤驿。同是天涯，住为佳耳，何事宾鸿催客。计程明日，更门外、山横万叠。伴教醉也，店月桥霜，怎生禁得。
齐天乐秋塞
龙堆雁碛黄云里，摇落一痕残照。曲怨明妃，笳悲蔡女，同是漂零怀抱。牛羊短草，认树秃平沙，路迷飞鸟。故国东南，朔风吹去，梦难到，无端磨盾草檄，傍零钲断角，鼓冷茸帽。马革还尸，羊羹烂胃，身世商量谁好？归期误了，算枉惹莼湖，鸥嗔鹭恼。又换征衣、寄衣人暗老。
真珠帘
秋帘
楼台十二琼钩静，甚新凉、缕缕遮拦不尽。漫卷看双星，怕笑人孤影。悄悄深深炉篆袅，露暗满、玉阶金井。回省，记月透玲珑，宫眉低印。
心共误触流萤，傍波纹浪绉，荡摇难定。<享单>地一珠珠，料泪珠同进。更是西风今夜紧，惯逗隙、偷吹云鬓。天迥，帐纸阁寒生，听蛩孤凭。
瑶华慢
秋扇
深笼翠袖，轻摇素手，旧梦风吹远。裁霜剪月，总尽是、付与蛛昏尘暗。班姬休诉，便得似、昭阳飞燕。也只如、叶落长门，盼断玉阶金辇。
休还倚向阑干，算扑后流萤，都是愁点。遮红掩翠，情未断，怕老花间人面。合欢有意，待唤起，歌喉重展。又道是、多少凄凉，不比旧时相见。
东风第一枝
秋灯
蟋蟀声中，流萤影外，小屏深夜低护。悄然细雨侵时，恰是愁人坐处。遮来翠袖，尚记取、春宵私语。算几度、燕去鸿来，孤馆剔残红缕。
花屡卜、酒徒易去，人著梦、纸窗未曙。西风几个黄昏，缺月几家机杼。槐黄过了，又重把、孤檠分付。愧十载、误汝清光，不照绮筵朱户。
湘月
秋柝
声连万户，更谁家思妇，相和砧杵？角倦笳慵辛苦向，三十六街催曙。眠待迟归，会怜轻别，记个人听处。征衫正薄，那堪敲傍孤旅。
劳汝绕遍重闉，堤防密密，怕梦魂飞去。万递千回愁共永，还杂滴阶凉雨。征马嘶霜，荒鸡啼月，多少良宵误。扁舟明日，雁更还在烟浦。
月华清
秋砧
故国风凉，空闺秋早，几年相望河汉。拂拭清碪，只恐石同心烂。暗携从、织女机边，险化向、望夫山畔。肠断，正铜壶漏永，玉关人远。
底事声声渐缓，料瘦指寒生，细腰力倦。我正无衣，况听角残笳乱。念年来、紫塞烽惊，总付与、青衫泪满。吟玩，怅遥天霜角，万家庭院。
金明池
秋草
两岸苔荒，空城雨积，满目离离如许。摩碑碣，沉埋往迹，吊台榭，迷离旧路。共塞烟、作（去）出凄凉，莫更问、当日王孙何处。但柳助荒寒，槐添疏冷，送尽斜阳无语。
记取荒郊盘马去，有拾翠风流，班荆伴侣。西风早惊心北塞，东君去销魂南浦。况年来、泪染青袍，过旧径怀伤，殡宫情苦。待玉勒还游，金钗重斗，只恐美人迟暮。
二郎神
秋叶
出门四顾，但树树替秋言语。恰作去就新黄，收回稠绿，青镜愁容似汝。自昔才人悲摇落，可更有、亭皋佳句。惟岭外夕阳，桥边流水，是漂流处。无据，辞根却似，无家归去。向渡口寻红，箧中搜字，才信闲愁最苦。凤去桐孤，鸦翻枫冷，又送晚来凉雨。人独自、门掩西风，对汝有何心绪。
齐天乐
秋苔
西风偷入无人径，重重小门深闭。梧院黄飘，槐宫碧卸，添得一分憔悴。回廊瘦倚，剩当日凌波，蹴余寒翠。冷护鸣蛩，怕重认取缀钱细。
门前送行迹掩，趁昏烟暗雨，都作（去）离意。写句栏边，捣衣石畔，渍过何人清泪。愁痕满地，便落叶无情，也都惊起。砌藓墙莓，断魂荒苑里。
解连环
秋芜
平原凝眺，记裙腰碧色，踏青人好。待雁爪、北塞归来，早风打雨浇，一痕青老。望里魂销，更添上、者边斜照。衬枫林屐齿，蓼岸船唇，际楚天杳。飞飞冷云低绕，傍荒台废冢，虫语相吊。再著些黄叶萧萧，便描就、霜天一幅新稿。向晚牛羊，与点缀，荒村烟草。最无聊，策马西风，踏阳关道。
湘月
秋桐
淡云河汉，早凄清众籁，幽闲庭院。叶满银床人不见，字写相思千遍。琐碎花繁，丁宁语复，一样风吹断。石苔谁扫？便题诗也都倦。
添出一种凉阴，几声疏雨，更恼人孤馆。欲说西风无限恨，肠共井绳井转。剪后秋残，别来闰屡，凤阁扃幽怨。孤琴重抱，只应商调凄惋。
绮罗香
秋柳
断槛扶慵，危桥倚困，日日无情烟雨。旧识萧娘，不是者般眉妩。直瘦到、金缕衣宽，断魂比、玉门关苦。念漂萍、泊絮都非，斜阳空付乱蝉语。
年年嘶马陌上，看一般憔悴，无聊张绪。草草繁华，枉了浪摇颠舞。残月寺钟外愁来，晓风岸，酒边人去。便饶是，吹断情丝，也还留恨缕。
望梅
秋波酿成凉意，，带斜阳无数，水禽冲起。趁晚来、袅袅西风，便荡出柔情，卷来芳字。喷雪跳珠，送几处、归航天际。甚枫边蓼外，岁月淘残，有恨难洗。湖心采莲棹舣，记悄侵袜素，偷涴裙翠。待重弹、呜咽琵琶，怕吹上青衫，湿和红泪。一样盈盈，那重认、镜中瞳子。但年年宾鸿照影，暗惊憔悴。
过秦楼
秋月
底事清光，照人孤影，不向那年亭畔。云凉荔浦，叶落兰汀，望断洞庭波满。十载对酒当歌，美景良辰，等闲都换。姮娥有恨，离人无语，绕栏千遍。
长记得，擫笛楼边，吹箫桥侧，低傍彩罗纨扇。针穿几度，眼底晶帘，便比广寒都远。寂历关山，著我白露空庭，黄昏孤甲，拌今宵为汝，坐看河低斗转。
三姝媚
秋阴
轻寒微暝里，费西风商量，菊花天气。乍淡还浓，是雁从何处，带来愁意。似雾如烟，偏爱傍画阑低坠。瘦却遥峰，镜里纤娥，暗尘遮翠。
帘内添衣人起，爱待月桐阴，课晴虫砌。算近题糕，怕酿成风雨，误人归计。错认斜阳，一片是、枫林如醉。向晓霜笳吹彻，痴云醒未？
月下笛
秋雾
十里埋山，瞢腾似梦，渐将成雨。冥漾里，天际惟闻雁时语。登高约近增惆怅，怕隔断钿车旧路。记残月笼鞭，斜阳唤渡，几番迷误。
烟树，昏如暮。料影障芦江，认帆何处？横波怨汝，短长桥与遮住。怕教望见残阳缕。又暗向、西风泪注。想润透，彩云衣，犹倚江枫不去。一萼红秋晴
立苍茫，有幽花瘦蝶，相傍弄清光。云绉舒罗，江纹展练，图画重认潇湘。便正好登高望远，奈霁色、遥隔楚天苍。屐懒筇慵，总都孤负，菊琖萸囊。佳日悔抛春永，便黄昏未到，易近斜阳。水叶摇红，岸花堕白，怕又风雨凄凉。望三两、青空雁影，是蕉笺、蘸墨写离肠。为问蛩阶伫月，知否宵长？
女冠子
秋雨
乱云低泻，向晚路迷荒野。重阳期近，酿成一种，别样时光，满城难画。渔蓑应未卸，让汝蕨肥鲈美，钓竿闲挂。傍孤舟、冷敲篷背，谁把菊樽同话。阑干曾倚梧桐下。和萧萧残叶，暗逗鸳鸯瓦。冥漾今夜。便梦魂来觅，难驱征马。料偎灯帘罅。听到那边庭院，五更初打。怕隔窗蝉鬓，一声声里，湿将罗帕。
无闷
秋烟
空白苍茫，寒绿模糊，徐傍笳声唤起。怅蔓草荒坟，乱鸦墟里。望去东西不辨，总画出、悲哉秋之气。淡描夕照，寒添橘柚，凭高心事。
如寐，更如醉。为带雨拖风，不成摇曳。况鼓角声惊，杂来烽燧。试问兴亡旧迹，只悄悄、笼著澄潭水。看来是，一片离魂，绕遍青枫难系。壶中天秋曙
戍楼笳奏，共萧萧叶响，枕旁惊客。月坠霜高蛩窗上，堆着乱愁千叠。来准阴晴，先催行李，那问何年月。输他篱角，傍花浓睡寒蝶。
昨夜凉掩鸳帏，数琼签未遍，啼红初歇。促唤征衫，向西风，不许多情不别。雁续残更，鸥圆剩梦，缆解莼湖白。荒鸡休唤，鬓边此际谁黑。新雁过妆楼
秋夜
捱过黄昏，梧桐院、著些疏雨微云。暗中征雁，渐语近水边村。小阁灯昏人独自，听吟蛩绕遍墙根。者情怀，怕逢明月，懒更开门。
当年望牛女处，只燕楼霜影，凤蜡啼痕。不饶人睡，芦被纸帐无温。便能梦归故国，怕红蓼，丹枫也断魂。腰围减，待五更声尽，能留几分。
湘月
秋鹭
一分凉雨，更一分白露，碧云闲静。偷入芦花人不见，瞥立向银塘稳。获浦罾移，莼湖棹转，不耐春鉏冷。青天空阔，散为飞雪飘尽。
生计岂恋鱼虾，低徊泽国，似觉风标损。写向洞庭，波起后，头戴丝丝霜印。战鼓声腾，镜湖梦绕，好个渔翁影。多情翘注，草堂西畔相等。
法曲献仙音
秋燕
鸳甃敲桐，蜃疏摇桂，冷到一双栖处。曲曲朱栏，郎归犹未，红襟憔悴非故。念去去烟波冷，前程暗风雨。悄辞去，向雕梁、又还偷顾，愁绪满、行近绮窗难语。瘦损卷帘人，叠鸾笺教向谁付？暗蹙弯蛾，算从今、日日凝伫。待明年花事，细认卢家门户。扫花游秋蝶
风流缱绻，问粉褪香消，为谁凄惋？斜阳舞倦，但西园草遍，玉阶苔暗。无限芳菲，都被金风暗换。付谁管，有瘦绝黄花，相对依黯。
风雨禁未惯，记趁暖随香，惹人团扇。愁长梦短，影翩翩、怕向画栏重见。露叶霜条，恨满芜台废院。漫销减，约良时共寻芳伴。桂枝香秋蛩
西风响碎、向侯馆空帏，唤愁惊睡。又是荒台草羃，故宫门闭。年年不少伤心事，傍潘郎、鬓丝提起。怕分明语，凄凄切切，又低低地。
料思妇、寒生孤被，正月暗莓墙，雨侵苔砌。恨缕情丝宛转，弄梭声里。回肠那织回文字，但声声、促教憔悴。又谁怜我，荒村野宿，瘦吟灯底。
