词莂　　（近人）朱孝臧 编　张尔田 补录
　　●词莂目录
　　序
　　毛奇龄 十一阕
　　陈维崧 十一阕
　　朱彝尊 十阕
　　曹贞吉 六阕
　　顾贞观 八阕
　　成德 八阕
　　厉鹗 九阕
　　张惠言 四阕
　　周之琦 八阕
　　项廷纪 九阕
　　蒋春霖 十阕
　　王鹏运 十一阕
　　郑文焯 九阕
　　朱祖谋 十阕
　　况周颐 九阕
　　●序
　　序曰倚声之学导源晚唐播而为五季衍而为北宋流波竞响南渡极矣元杂以俗乐历明而益夸淫哇嘌唱转折怪异不祥之音作　有清兴一振之于雅大音复完综而搉之其年竹垞梁汾容若皆以渊奥之才辟径孤行西河珂雪幺弦自操如律之应夐思顽藻此其独也其后樊榭起于浙皋文倡于常抑流竞之靡而轨诸六艺虽挈缾庸受逐宕失返若夫越世扶衰有足媺焉稚圭莲生因物骋辞力追雅始就其独至亦称迥秀咸同戎马鹿潭以卑官声于江湖闲并世作者半塘之大大鹤之精强邨之沈与蕙风之穆骎骎乎拊南宋而上矣夫词于道艺也潜学洞古镂心鉥肝以蕲鸣一家者代有之或不尽传卽传矣于世何埤然犹威凤一采昆玉片珍盖其难也尔田少侍先子言尝从鹿潭学词鹿潭自诩其词曰白石俦也及壮获与半塘大鹤强邨游三君者于学无不窥而益用以资为词故所诣沈思嫥进而奇无穷晚交蕙风读其词逌然僾然又若有异于余子者遭世乱离半塘大鹤既坎壈前卒强邨亦摧光韬采独蕙风憔悴行吟于海涯荒滨每举词故审音阒然意者艺之至者其流变与光岳相终始欤爰因退迹览众贤之瓌制采擿孔翠裒而集之非夫迈往逸驾自开户牖者屏不录冠曰词莂莂者内典记莂之取也大凡十五家为词都一百三十七阕以嗣鲖阳复雅辛酉季夏遯堪居士张尔田
　　词莂一卷原出强邨翁手当选辑时翁与张君孟劬同寓吴下恒共商略去取翁旋至沪与况蕙风踪迹日密复以况词入选孟劬则力主录翁所自为词卒乃托名孟劬以避标榜予既从翁录副辄请于翁曷不与宋词三百首合刊行世则答以尚待删订去年翁归道山爰商诸孟劬亟出付梓仍以原序冠篇首而附着其始末如此云壬申夏龙沐勋记
　　●词莂
　　归安朱孝臧古微原编
　　钱塘张尔田孟劬补录
　　○毛奇龄
　　忆王孙
　　东风吹柳覆金堤夹岸红楼望去迷日映游丝卷幔低画桥西一树娇花鸟自啼
　　摘得新
　　河没时霜繁月已低错惊银槅曙起来迟扶上鬓梢随意绾乱丝丝
　　浪淘沙
　　杉木为箄竹作檐江潮能苦雨能甜连朝只饮檐头雨翻道江潮错着盐
　　江城子
　　日出城头鸡子黄照红妆动江光采莲江畔锦缆藕丝长欲问小姑愁隔浦长独处久无郎
　　长相思
　　长相思在春晚朝日瞳瞳熨花暖黄鸟飞绿波满雀粟衔素珰蛛丝断金翦欲着别时衣开箱自展转
　　又
　　长相思在秋节复斗垂垂怨蜻蛚锦纹砧素丝镊梦苦见参星关深落榆叶欲识夫壻寒花阶映微雪
　　菩萨蛮
　　日黄不上妆山面露圆难缀珠帘线种得郁金花将来浸木瓜? 枕屏山六扇上有江南岸岸尽是吴关关前人未还
　　天仙子
　　城上春云城下雨倩人留壻倾春醑偷将壻袷障春寒烹雪黍倾玉杵调壻乡音隔窗语
　　河渎神
　　楚雨歇残阳满庭新月潇湘松花湿影坠山黄帝女花竿庙旁? 瑶瑟洞箫来极浦风吹桂酒椒浆夜半烟寒翠敛几人能上高唐
　　临江仙
　　澧浦红兰开日暮美人徙倚空亭幽岩春竹雨冥冥长思公子愁绝翠云屏? 碧水尚传瑶瑟怨枨枨夜鼓湘灵苍梧南去晚山青楚江迁客憔悴不堪听
　　又
　　高阁近花红影合绕床还种青梧西施娇小似无夫黄金梯滑不见有人扶? 茭叶菱根遮浦暗含情但采菖蒲金阊门外夜啼乌女坟前去寒烛照东湖
　　○陈维崧
　　虞美人
　　无聊笑捻花枝说处处鹃啼血好花须映好楼台休傍秦关蜀栈战场开? 倚楼极目添愁绪更对东风语好风休簸战旗红早送鲥鱼如雪过江东
　　过涧歇 暨阳秋城晚眺
　　坏堞颓关暮烟积悄乎无人祗闻江声千尺混茫极恍见水仙海妾采月金鳌脊吾长啸泉底恐惊织绡客? 春申遗垒在古戍吹笳乱洲伐荻碎把阑干拍沙草无情不管兴亡朝朝暮暮西风只送巴船笛
　　满庭芳 咏宣德窑青花脂粉箱为莱阳姜学在赋
　　龙德殿边月华门内万枝凤蜡荧煌六宫半夜齐起试新妆诏赐口脂面乐花枝袅笑谢君王烧甆翠调铅贮粉描画两鸳鸯? 当初温室树宫中事秘世上难详但铜沟涨腻流出宫墙今日天家故物门摊卖冷市闲坊摩挲怯内人红袖恸哭话昭阳
　　水调歌头 咏美人秋千
　　咋夜湔裙罢今日意钱回粉墙正亚朱户其外有铜街百丈同心彩索一寸双文画板风飐绣旗开低约腰间素小摘鬓边牌? 翩然上掠绿草拂苍苔粉裙欲起未起弄影惜身材忽趁临风回鹘快作点波新燕糁落一庭梅向晚半轮玉隐隐照遗钗
　　夏初临 癸丑三月十九日用明杨孟载韵
　　中酒心情坼绵时节瞢腾刚送春归一亩池塘绿阴浓触帘衣柳花搅乱晴晖更画梁玉翦交飞贩茶船重挑笋人忙山市成围? 蓦然却想三十年前铜驼恨积金谷人稀划残竹粉旧愁写向阑西惆怅移时镇无聊掐损蔷薇许谁知细柳新蒲都付鹃啼
　　琵琶仙 阊门夜泊用白石词韵
　　暝色官桥消尽了带雨绿帆千叶驿口夜永火微红琼箫正凄绝记醉惹铜街唤马更闲凭画楼听鴂无数前情许多往事樯燕能说? 只细数花草吴宫除梦里依稀旧时节欲买韶光暂驻待来春翠荚纵尚有鸱夷一舸怕难禁伍潮堆雪悔煞麝帕鸳衾那年轻别
　　永遇乐 京口渡江用辛稼轩韵
　　如此江山几人还记旧争雄处北府军兵南徐壁垒浪卷前朝去惊帆蘸水崩涛飐雪不为愁人少住叹永嘉流人无数神伤只有卫虎? 临风太息髥奴狮子年少功名指顾北拒曹丕南连刘备霸业开东路而今何在一江灯火隐隐扬州更鼓吾老矣不知京口酒堪饮否
　　尉迟杯 许月度新自金陵归以青溪集示我感赋
　　青溪路记旧日年少嬉游处覆舟山畔人家麾扇渡头士女水花风片有十万珠廉夹烟浦泊画船柳下楼前衣香暗落如雨? 闻说近日台城剩黄蝶蒙蒙和梦飞舞绿水青山浑似画只添了几行秋戍三更后盈盈皓月见无数精灵含泪语想胭脂井底娇魂至今怕说擒虎
　　贺新郎 赠何生铁生铁小字阿黑鎭江人流寓泰州精诗画工篆刻
　　铁汝前来者曷不学雀刀龙笛腾空而化底事六州都铸错孤负阴阳炉冶气上烛斗牛分野小字又闻呼阿黑讵王家处仲卿其亚休放诞人笞骂? 萧疏粉墨营丠画更雕镵渐台威斗邺宫铜瓦不值一钱畴惜汝醉倚江楼独夜月照到寄奴山下故国十年归不得旧田园总被寒潮打思乡泪浩盈把
　　又 冬夜不寐写怀用稼轩同父倡和韵
　　已矣何须说笑乐安彦升儿子寒天衣葛百结千丝穿已破磨尽炎风腊雪看种种是余之发半世琵琶知者少枉教人斜抱胸前月羞再挟王门瑟? 黄皮袴褶军装别出萧关边笳夜起黄云四合直向李陵台畔望多少如霜战骨陇头水助人愁绝此意尽佳那易遂学龙吟屈煞床头铁风正吼烛花裂
　　摸鱼子 家善百自崇川来小饮冒巢民先生堂中闻白生璧双亦在河下喜甚数使趣之须臾白生抱琵琶至拨弦按拍宛转作陈隋数弄顿尔至致余也悲从中来并不自知其何以故也别后寒镫孤馆雨声萧槭漫赋此词时漏下已四鼓矣
　　是谁家本师绝艺檀槽掐得如许半弯逻逤无情物惹我伤今吊古君何苦君不见青衫已是人迟暮江东烟树纵不听琵琶也应难觅珠泪曾干处? 凄然也恰似秋宵掩泣镫前一对儿女忽然凉瓦飒然飞千岁老狐人语浑无据君不见澄心结绮皆尘土两家后主为一两三声也曾听得撇却家山去
　　○朱彝尊
　　浪淘沙 雨花台
　　衰柳白门湾潮打城还小长干接大长干歌板酒旗零落尽剩有渔竿? 秋草六朝寒花雨空坛更无人处一凭阑燕子斜阳来又去如此江山
　　念奴娇 度居庸关
　　崇墉积翠望关门一线似悬檐溜瘦马登登愁径滑何况新霜时候画鼓无声朱旗卷尽惟剩萧萧柳薄寒渐甚征袍明日添又? 谁放十万黄巾丸泥不闭直入车箱口十二园陵风雨暗响徧哀鸿离兽旧事惊心长涂望眼寂寞闲庭堠当年锁钥董龙眞是鸡狗
　　夏初临 天龙寺是高欢避暑宫旧址
　　贺六浑来主三军队壶关王气曾分人说当年离宫筑向云根烧烟一片氤氲想香姜古瓦犹存琵琶何处听残敕勒消尽英魂? 霜鹰自去青雀空飞画楼十二冰井无痕春风袅娜依然芳草罗裙驱马斜阳到鸣钟佛火黄昏伴残僧千山万山凉月松门
　　临江仙
　　药甲齐开更敛柳绵欲起还沈一春闲望费愁吟酒旗风着力花事雨惊心? 巷窄猧儿不吠楼高燕子难寻熏炉小篆迭重衾绿阴犹未满庭院已深深
　　水龙吟 谒张子房祠
　　当年博浪金椎惜乎不中秦皇帝咸阳大索下邳亡命全身非易纵汉当兴使韩仍在肯臣刘季算论功三杰封留万户都未是平生意? 遗庙彭城旧里有苍苔断碑横地千盘驿路满山枫叶一湾河水沧海人归圯桥石杳古墙空闭怅萧萧白发经过擥涕向斜阳里
　　贺新郎 初夏
　　谁在纱窗语是梁闲双燕多愁惜春归去早有田田青荷叶占断板桥西路听半部新添蛙鼓小白蔫红都不见但愔愔门巷吹香絮绿阴重已如许? 花源岂是重来误尚依然倚杏雕阑笑桃朱户隔院秋千看尽拆过了几番疏雨知永日簸钱何处午梦初回人定倦料无心肯到闲庭宇空搔首独延伫
　　忆少年
　　飞花时节垂杨巷陌东风庭院重帘尚如昔但窥帘人远? 叶底歌莺梁上燕一声声伴人幽怨相思了无益悔当初相见
　　南楼令
　　疏雨过轻尘圆莎结翠茵惹红襟乳燕来频乍暖乍寒花事了留不住塞垣春? 归梦苦难眞别离情更亲恨天涯芳信无因欲话去年今日事能几个去年人
　　一叶落
　　泪眼注临当去此时欲住已难住下楼复上楼楼头风吹雨风吹雨草草离人语
　　暗香 红豆
　　凝珠吹黍似早梅乍萼新桐初乳莫是珊瑚零落敲残石家树记得南中旧事金齿屐小鬟蛮女向两岸树底盈盈素手摘新雨? 延伫碧云暮休逗入茜裙欲寻无处唱歌归去先向绿窗饲鹦鹉惆怅檀郎路远待寄与相思犹阻烛影下开玉合背人暗数
　　○曹贞吉
　　木兰花 春晚
　　蘼芜一翦城南路弱絮随风乱如雨垂鞭常到日斜时送客每逢肠断处? 愔愔门巷春将暮树底蔫红愁不语画梁燕子睡方浓落尽春泥却飞去
　　水调歌头 午日和其年
　　何处劚蒲去俯首饮醇醪长安十度重午令节又相遭不是今朝弧矢不是今朝鱼腹歌哭总无聊云气挟霜鼓疑听广陵涛? 忆当日观竞渡趁江潮天风正怒彷佛角黍饲馋蛟憔悴故园心眼潦倒女儿景物未足寄吾豪和汝惊人句土缶与云璈
　　留客住 鹧鸪
　　瘅云苦徧五溪沙明水碧声声不断只劝行人休去行人今古如织正复何事关卿频寄语空祠废驿便征衫湿尽马蹄难驻? 风更雨一发中原杳无望处万里炎荒遮莫摧残毛羽记否越王春殿宫女如花祗今惟剩汝子规声续想江深月黑低头臣甫
　　念奴娇 咏史
　　田光老矣笑燕丹宾客都无人物马角乌头千载恨匕首匣中如雪落日苍凉羽声慷慨壮士冲冠发咄哉孺子武阳色怒而白? 试问击筑渐离此时安在何不同车发负剑祖龙惊掣袖六尺屏风堪越贯日长虹绕身铜柱天意留秦劫萧萧易水至今犹为呜咽
　　贺新郎 再赠柳敬亭
　　咄汝青衫叟阅浮生繁华萧索白衣苍狗六代风流归抵掌舌下涛飞山走似易水歌声听久试问于今眞姓字但回头笑指芜城柳休暂住谈天口? 当年处仲东来后断江流楼船铁锁落星如斗七十九年尘土梦纔向青门沽酒更谁是嘉荣旧友天宝琵琶宫监在诉江潭憔悴人知否今昔恨一搔首
　　摸鱼子 西直门外作
　　北邙边高低丠陇纵横无数羊虎玉鱼金椀何时葬又见断碑如础魂自语须认取文章功业难凭据白杨老树战一片秋声向人头上飒飒作凉雨? 西州路败笠青衫羁旅缁尘扑面来去黄芦苦竹千秋恨都付纸钱飞处天已暮想入夜云旗风马精灵度荒凉三户共冢上狐狸山中木客同结岁寒侣
　　○顾贞观
　　青玉案
　　天然一帧荆关画谁打稿斜阳下历历水残山剩也乱鸦千点落鸿孤咽中有渔樵话? 登临我亦悲秋者向蔓草平原泪堪把自古有情终不化青娥冢上东风野火烧出鸳鸯瓦
　　浣溪沙
　　不是图中是梦中非花非雾隔帘栊窄衫低髻鎭相同? 清脆铃声檐阁夜悠扬灯影纸鸢风此时携手月冥蒙
　　又 梅
　　物外幽情世外姿冻云深护最高枝小楼风月独醒时? 一片冷香惟有梦十分清瘦更无诗待他移影说相思
　　石州慢 御河为漕艘所阻
　　一月长河柰阻崎岖玉京犹隔满身风露夜寒谁问扣舷孤客不如归去从教锦缆牙樯钓丝莫负秋江碧何事访支机悔乘槎踪迹? 凄绝无端阅徧战垒遗屯邮亭败壁只得几行宫柳似曾相识琵琶响断那须月落回船曲终始下青衫滴晓镜待重看有霜华堪织
　　愁倚阑令 昌平道中
　　云幂幂水溅溅草如烟行近十三陵下路敢挥鞭? 细柳新蒲乍绿玉鱼金椀依然一骑捧香寒食日忆当年
　　夜行船 郁孤台
　　为问郁然孤峙者有谁来雪天月夜五岭南横七闽东距终古江山如画? 百感茫茫交集也憺忘归夕阳西挂尔许雄心无端客泪一十八滩流下
　　贺新郎 吴汉槎宁古塔以词代书时丙辰冬寓京师千佛寺冰雪中作
　　季子平安否便归来平生万事那堪回首行路悠悠谁慰藉母老家贫子幼记不起从前杯酒魑魅搏人应见惯总轮他覆雨翻云手冰与雪周旋久? 泪痕莫滴牛衣透数天涯依然骨肉几家能彀比似红颜多命薄更不如今还有只绝塞苦寒难受廿载包胥承一诺盼乌头马角终相救置此札君怀袖
　　又
　　我亦飘零久十年来深恩负尽死生师友宿昔齐名非忝窃只看杜陵穷瘦曾不减夜郎僝僽薄命长辞知己别问人生到此凄凉否千万恨为兄剖? 兄生辛未吾丁丑共些时冰霜摧折早衰薄柳词赋从今须少作留取心魂相守但愿得河清人寿归日急翻行戍稿把空名料理传身后言不尽观顿首
　　○成德
　　遐方怨
　　敧角枕掩红窗梦到江南伊家博山沈水香湔裙归晚坐思量轻烟笼翠黛月茫茫
　　昭君怨
　　深禁好春谁惜薄暮瑶阶伫立别院管弦声不分明? 又是棃花欲谢绣被春寒今夜寂寂锁朱门梦承恩
　　点绛唇
　　一种蛾眉下弦不似初弦好庾郎未老何事伤心早? 素壁斜辉竹影横窗扫空房悄乌啼欲晓又下西楼了
　　浣溪沙
　　谁念西风独自凉萧萧黄叶闭疏窗沈思往事立残阳? 被酒莫惊春睡重赌书消得泼茶香当时祗道是寻常
　　又
　　记绾长条欲别难盈盈自此隔银湾便无风雪也摧残? 青雀几时裁锦字玉虫连夜翦春旛不禁辛苦况相关
　　又
　　肠断斑骓去未还绣屏深锁凤箫寒一春幽梦有无闲? 逗雨疏花浓淡改关心芳草浅深难不成风月转摧残
　　菩萨蛮
　　催花未歇花奴鼓酒醒已见残红舞不忍覆余觞临风泪数行? 粉香看欲别空剩当时月月也异当时凄清照鬓丝
　　又
　　晶帘一片伤心白云鬟香雾成遥隔无语问添衣桐阴月已西? 西风鸣络纬不许愁人睡只是去年秋如何泪欲流
　　又
　　乌丝画作回文纸香煤暗蚀藏头字筝雁十三双轮他作一行? 相看仍似客但道休相忆索性不还家落残红杏花
　　清平乐
　　风鬟雨鬓偏是来无准倦倚玉阑看月晕容易语低香近? 软风吹过窗纱心期便隔天涯从此伤春伤别黄昏只对棃花
　　秋千索 渌水亭春望
　　药阑摧手消魂侣争不记看承人处除向东风诉此情柰竟日春无语? 悠扬扑尽风前絮又百五韶光难驻满地棃花似去年却多了廉纤雨
　　浪淘沙
　　红影湿幽窗瘦尽春光雨余花外却斜阳谁见薄衫低髻子还惹思量? 莫道不凄凉早近持觞暗思何事断人肠曾是向他春梦里瞥过回廊
　　○厉鹗
　　念奴娇 丁酉清明
　　春光老去恨年年心事春能拘管永日空园双燕语折尽柳条长短白日看天青袍似草最觉当歌懒愔愔门巷落花早又吹满? 凝想烟月当时饧箫旧市惯逐嬉春伴一自笑桃人去后几叶碧云深浅乱掷榆钱细垂桐乳尚惹游丝转望中何处那堪天远山远
　　丁香结 暮春初霁用清眞韵
　　吹落娇云展开早碧枝上雨残犹陨恨流光偏迅数景物剩得莺憨蝶润小红曾记否朝酲殢薄寒自忍可怜游舫散后定是芜菁开尽? 相引早饾饤阴晴花信催过几阵曲巷幽坊柳绵竹粉翠楼生晕谢家飘荡紫额翦曲尘盈寸凭阑干那曲冶叶何人摘损
　　眼儿媚
　　一寸构波惹春留何止最宜秋妆残粉薄矜严清尽只有温柔? 当时底事悤悤去悔不载扁舟分明记得吹花小径听雨高楼
　　念奴娇 月夜过七里滩光景奇绝歌此调几令众山皆响
　　秋光今夜向桐江为写当年高躅风露皆非人世有自坐船头吹竹万籁生山一星在水鹤梦疑重续挐音遥去西岩渔父初宿? 心忆汐社沈埋清狂不见使我形容独寂寂冷萤三四点穿破前湾茅屋林净藏烟峰危限月帆影摇空绿随流飘荡白云还卧深谷
　　齐天乐 秋声馆赋秋声
　　簟凄镫暗眠还起清商几处催发碎竹虚廊枯莲浅渚不辨声来何叶桐飙又接尽吹入潘郎一簪愁发已是难听中宵无用怨离别? 阴虫还更切切玉窗挑锦倦惊响檐铁漏断高城钟疏野寺遥送凉潮呜咽微吟渐怯讶篱豆花闲雨筛时节独自开门满庭都是月
　　八归 隐几山楼赋夕阳
　　初翻雁背旋催鸦翼高树半挂微晕销凝最是登楼意常对乱波红蘸远山青衬不管长亭歌欲断渐照去鞭痕将隐想故苑燕麦离离满地弄金粉? 何况春游乍歇花愁多少只恼黄昏偏近冷和帆落惨连笳起更带孤烟斜引误雕阑倚徧霁色明朝也应准无言处望中容易下却西墙相思人老尽
　　高阳台 落梅
　　缟月啼香青禽警瘦遗环与恨俱飘雪没鞵痕何人为扫溪桥东风欲避层台远御风归第一春消恼相思枝北枝南冷梦迢迢? 山空记得吟疏影拾参差片脑自裹冰绡湖水无声流残旧怨新娇余酸已在浓阴里怕重屏半萼难描更堪他消息经年雨暮烟朝
　　谒金门 七月旣望湖上雨后作
　　凭画槛雨洗秋浓人澹隔水残霞明冉冉小山三四点? 艇子几时同泛待折荷花临鉴日日绿盘疏粉艳西风无处减
　　庆宫春 冬夜泊舟鸳湖有感
　　倦柳惊鸦澄湖低月坠霜初度篷罅摇落心情交加魂梦水天离思难写赋笺词笔忆相见秋娘澹雅凄凉只在学绣村边晓钟敲罢? 可能负却西风两桨来时暮云凝乍啼红唾碧衫痕犹涴尚记那回帘下怨人轻别是纔识香囊分麝孤鸿遥去说与教知酒醒今夜
　　○张惠言
　　木兰花慢 杨花
　　尽飘零尽了何人解当花看正风避重帘雨回深幕云护轻旛寻他一春伴侣只断红相识夕阳闲未忍无声委地将低重又飞还? 疏狂情性算凄凉耐得到春阑便月地和梅花天伴雪合称清寒收将十分春恨做一天愁影绕云山看取青青池畔泪痕点点凝斑
　　水调歌头
　　百年复几许慷慨一何多子当为我击筑我为子高歌招手海边鸥鸟看我胸中云梦蔕芥近如何楚越等闲耳肝胆有风波? 生平事天付与且婆娑几人尘外相视一笑醉颜酡看到浮云过了又恐堂堂岁月一掷去如梭劝子且秉烛为驻好春过
　　又
　　疏帘卷春晓胡蝶忽飞来游丝飞絮无绪乱点碧云钗肠断江南春思黏着天涯残梦剩有首重回银蒜且深押疏影任徘徊? 罗帷卷明月入似人开一尊属月起舞流影入谁怀迎得一钩月到送得三更月去莺燕不相猜但莫凭阑久重露湿苍苔
　　相见欢
　　年年负却花期过春时只合安排愁绪送春归? 梅花雪棃花月总相思自是春来不觉去偏知
　　○周之琦
　　鹧鸪天
　　帕上新题闲旧题苦无佳句比红儿生怜桃萼初开日那信杨花有定时? 人悄悄昼迟迟殷勤好梦托蛛丝绣帏金鸭熏香坐说与春寒总未知
　　相见欢
　　炉香冷了金猊镜台携不信生来长见翠眉低? 春梦断画阑畔旧情迷刚是晓鸦啼后子规啼
　　天香 水仙花
　　水艳吟香花情眷梦湘皋记共游冶琖侧涂金簪横削玉雾带碧痕低亚通词试托问甚日仙魂初化翠羽明珠不见依然冷云凝夜? 银釭旧怨自写倚冰奁薄寒吹麝一掬茜窗清泪粉妆慵卸还恐春风唤起又暗忆扁舟古祠下素袜无声凌波去也
　　南歌子
　　唾碧凝痕重流黄照影迟姮娥依旧弄清辉我自不曾眞见月圆时? 蝶恋前宵粉蛛牵后夜丝酒边心事问伊谁除下镜光镫影少人知
　　三姝媚 海淀集贤院有水石花柳之胜余岁或数十信宿戊寅春暮独游池畔寓物赋情弁阳翁所谓薄酒孤吟者也
　　交枝红在眼荡帘波香深镜澜痕浅费尽春工占胜游惟许等闲莺燕步屧廊回盈退粉蛛丝偷罥小影竛竮冷到棃云便成秋苑? 容易题襟催散又酒逐花迷梦将天远系马垂杨但翠眉还识旧时人面暗数韶华空笑我樱桃三见剩有盈盈胡蝶西窗弄晚
　　瑞鹤仙 四月六日出都小憩芦沟桥偶述
　　柳丝征袂绾试锦羽初程玉骢犹恋铜街佩声远向天边回首故人如面藤阴翠晚但怪得琴尊梦短有游蜂知我心期刚是褪红曾见? 还看珠巢题字墨晕初干酒痕微泫晴云乍展春已在驿桥畔问柔波一样仙源流下为底人闲较浅要重寻京邑尘香素襟漫浣
　　青衫湿徧 道光已丑夏五余有骑省之戚偶效纳兰容若词为此虽非宋贤遗谱音节有可述者
　　瑶簪堕也谁知此恨只在今生怕说香心易折又争堪烬落残镫忆兼旬病枕惯瞢腾看宵来一样恹恹睡尚猜他梦去还醒泪急翻嫌错莫魂消直恐分明? 回首并禽栖处书帷镜槛怜我怜卿暂别常忧道远况凄然泉路深扃有银笺愁写瘗花铭漫商量身在情常在纵无身那便忘情最苦梅霖夜怨虚窗递入秋声
　　清平乐
　　曲琼风细寂寞帘垂地消得西堂烟一穗随分闲眠浅醉? 象床罗簟关情梧桐叶叶秋声还向人闲惆怅不知几日浮生
　　○项廷纪
　　南浦 咏柳
　　春水涨溪浑是蒙蒙昨夜杨花吹徧走马问章台长堤外和雨和烟一片纤腰自舞料应未识相思怨可惜笑桃人别后孤负年年青眼? 怪他眠起无端好光阴都付小莺雏燕不向陌头看争知我尽日魂消肠断丝丝缕缕几时系得东风转且去西泠桥畔等万一檥船相见
　　玉漏迟 闻落叶
　　西风无着处如今闲了斜阳高树摇落江潭一片乱鸦飞去客思吟商最苦更消得庾郎愁赋深院宇残萤断雁伴人凄楚? 谁怜病枕难禁正飒飒吹来萧萧不住采绿前游空有砌蛩能诉弹指几番怨恨怕化作漫天碎雨君听取凉声又惊秋暮
　　烛影摇红 元夕卧病不出
　　迭鼓收寒试镫风小珠帘卷玉梅消瘦倚窗枝蟾月窥人浅十里银笙钿管簇行云铜街绣软不如休去花影重门繁星一院? 谁念何郎宿酲未解吟诗倦枕屏清泪溅潇湘蜜炬香心短闲里华年自换漏沉沉天长信远春眠困顿犹梦婆娑舞葱歌倩
　　兰陵王 春晚
　　晚阴薄人在荼蘼院落秋千罢还倚琐窗花雨和烟冷银索近来情绪恶遮莫青春过却单衣减沈水自熏酒病经年怯孤酌? 低低燕穿幕任笺绿绡红心事难托柳丝倚梦轻飘泊叹衾凤羞展镜鸾空掩思量睡也怎睡着恨依旧寂寞? 妆阁闭鱼钥怕唱到阳关箫谱慵学夜占蛛喜朝灵鹊只目断千里锦帆天角玲珑帘月照见我又瘦削
　　念奴娇 将游鸳湖作此留别
　　啼莺催去便轻帆东下居然游子我似春风无管束何必扬舲千里官柳初垂野棠未落纔近清明耳归期自问也应芍药开矣? 且去范蠡桥边试盟鸥鹭领略江湖味须信西泠难梦到相隔几重烟水翦烛窗前吹箫楼上明日思量起津亭回望夕阳红在船尾
　　清平乐 元夜作
　　画楼吹角酒醒镫花落梅未开残风又恶今日元宵过却? 更更更鼓凄凉翠绡弹泪千行并作一江春水几时流到钱塘
　　玉漏迟 冬夜闻南邻笙歌达曙
　　病多欢意浅空篝素被伴人凄惋巷曲谁家彻夜锦堂高燕一片氍毹月冷料镫影衣香烘暖嫌漏短漏长却在者边庭院? 沈郎瘦已经年更懒拂冰丝赋情难遣总是无眠听到笛慵箫倦咫尺银屏笑语早檐角惊鸟啼乱残梦远声声晓钟敲断
　　菩萨蛮 拟温庭筠
　　粉云低衬流苏薄凤窠长簟金钗落花影过秋千画堂人昼眠? 锦帆消息断日日停刀翦半袖绣鸳鸯几时成一双
　　谒金门 拟孙光宪
　　留不得留也不过今日今日云帆天咫尺明朝何处觅? 江上潮平风急吹断几声残笛独倚小楼寒恻恻欲眠镫又黑
　　○蒋春霖
　　木兰花慢 江行晚过北固山
　　泊秦淮雨霁又镫火送归船正树拥云昏星垂野阔暝色浮天芦边夜潮骤起晕波心月影荡江圆梦醒谁歌楚些泠泠霜激哀弦? 婵娟不语对愁眠往事恨难捐看莽莽南徐苍苍北固如此山川钩连更无铁锁任排空樯橹自回旋寂寞鱼龙睡稳伤心付与愁烟
　　瑶华 败荷
　　青房乍结梦醒江南又雨声敲碎罗衣叶叶寒未翦乱压一湖深翠月明歌断更谁倚画阑闲醉剩数丛败苇荒芦合写横塘秋意? 飘零漫惜青衫算舞散湘皋都是憔悴鸳鸯自浴竟不管悄换西风人世凄凉太液莫暗滴露盘清泪待几时重展枯香斜日小桥鱼市
　　扬州慢 癸丑十一月二十七日贼趋京口报官军收扬州
　　野幕巢乌旗门噪鹊谯楼吹断笳声过沧桑一霎又旧日芜城怕双燕归来恨晚斜阳颓阁不忍重登但红桥风雨梅花开落空营? 劫灰到处便遗民见惯都惊问障扇遮尘围棋赌墅可柰苍生月黑流萤何处西风黯鬼火星星更伤心南望隔江无数峰青
　　水龙吟 癸丑除夕
　　一年似梦光阴悤悤战鼓声中过旧愁纔翦新愁又起伤心还我冻雨连山江烽照晚归思无那任春盘堆玉邀人腊酒浑不耐通宵坐? 还记敲冰官舸闹蛾儿扬州镫火旧嬉游处而今何在城闉空锁小市春声深门笑语不听犹可怕天涯忆着梅花有泪向东风堕
　　角招 壬子正月游慈慧寺舟穿梅花林曲折数里而至石峰峭碧沙水明洁佛楼藏松阴中清凉悦人十年后与郭尧卿复过其地则夕烽不远寺门阒然闭梅树半摧为薪存者亦憔悴如不欲花尧卿谓白石正角招谱后罕有和者曷倚新声纪今日事余旣命笔砚尧卿击节而歌盖凄然不可卒听也
　　暮寒际谁家尚遣扁舟去看烟水橹枝沙外倚忘却那回花下游事山灵倦矣渐露出双峰憔悴十里寒香何在剩千万树梅魂伴铜仙垂泪? 还喜梵王殿址松梢塔影陈迹残僧指回阑仍画里戍角声声当年无此霜枫满地更懒问归人归未月上西风又起怕潮落石桥湾愁难洗
　　虞美人
　　水晶帘卷澄浓雾夜静凉生树病来身似瘦梧桐觉道一枝一叶怕秋风? 银潢何日消兵气剑指寒星碎遥凭南斗望京华忘却满身风露在天涯
　　卜算子
　　燕子不曾来小院阴阴雨一角阑干聚落花此是春归处? 弹泪别东风把酒浇飞絮化了浮萍也是愁莫向天涯去
　　霓裳中序第一 春事欲阑故人江外旅窗竟夕索梦不得书寄何梅屋
　　苍苔换旧迹过却清明春是客花外玉尊又侧任庭树敛阴风帘催夕天涯倦翼趁坠红飞去无力凄凉久一镫梦觉隐约夜窗白? 檐隙峭寒犹积叹瘦骨轻衾怎敌相思偏在故国竹槛欹琴水榭题壁断鸿归太急便忘却江南旧识乡程远何时孤棹卧听倚楼笛
　　菩萨蛮
　　镂金屏扇双青凤象床日午迟娇梦宝镜不相怜好花窗外妍? 画堂传唤急指重筝弦歰舞罢又回身春风陌上尘
　　琵琶仙 五湖之志久矣羁绁江北苦不得去岁乙丑偕婉君泛舟黄桥望见烟水益念乡土谱白石自度曲一章以箜篌按之婉君曾经丧乱歌声甚哀
　　天际归舟悔轻与故国梅花为约归雁啼入箜篌沙洲共飘泊寒未减东风又急问谁管沈腰愁削一舸青琴乘涛载雪聊共斟酌? 更休怨伤别伤春怕垂老心期渐非昨弹指十年幽恨损萧娘眉萼今夜冷篷窗倦倚为月明强起梳掠怎柰银甲秋声暗回清角
　　○王鹏运
　　念奴娇 登旸台山绝顶望明陵
　　登临纵目对川原绣错如接襟袖指点十三陵树影天寿低迷如阜一霎沧桑四山风雨王气销沈久涛生金粟老松疑作龙吼? 惟有沙草微茫白狼终古滚滚边墙走野老也知人世换尚说山灵呵守平楚苍凉乱云合沓欲酹无多酒出山回望夕阳犹恋高岫
　　八声甘州 送志伯愚都护之任乌里雅苏台
　　是男儿万里惯长征临歧漫凄然只榆关东去沙虫猿鹤莽莽烽烟试问今谁健者慷慨着先鞭且袖平戎策乘传行边? 老去惊心鼙鼓欢无多忧乐换了华颠尽雄虺琐琐呵壁问苍天认参差神京乔木愿锋车归及中兴年休回首算中宵月犹照居延
　　清平乐 次园公韵
　　百年草草元发无多了负手长空看过鸟青镜本无尘到? 逍遥我笑南华华胥梦里谁家好是春风浩浩吹开吹落千花
　　沁园春 岛佛祭时艳传千古八百年来未有为词修祀事者今年辛峰来京度岁唱酬之乐雅擅一时因于除夕陈词以祭谱此迎神而以送神之曲属吾弟焉
　　词汝来前酹汝一杯汝敬听之念百年歌哭谁知我者千秋沆瀣若有人兮芒角撑肠清寒入骨底事穷人独坐诗空中语问绮情忏否几度然疑? 玉梅冷缀苔枝似笑我吟魂荡不支叹春江花月竞传宫体楚山云雨枉托微词画虎文章屠龙事业凄绝商歌入破时长安陌听喧阗箫鼓良夜何其
　　又 代词答
　　词告主人釂君一觞吾言滑稽叹壮夫有志雕虫岂屑小言无用刍狗同嗤捣麝尘香赠兰服媚烟月文章格本低平生意便俳优帝畜臣职奚辞? 无端惊听还疑道词亦穷人大类诗笑偷声花外何关著作移情笛里聊寄相思谁遣方心自成沓舌翻讶金荃不入时今而后傥相从未已论少卑之
　　玉漏迟
　　望中春草草残红卷尽旧愁难扫载酒园林往日游情倦了几点飘零花絮做弄得阴晴多少归梦好宵来犹记骖鸾亲到? 尾长翼短如何算愁里听歌也伤怀抱烂锦年华谁信春残恁早留取花梢日在休冷落旧家池沼吟思悄此恨鹧鸪能道
　　点绛唇
　　抛尽榆钱依然难买春光驻饯春无语肠断春归路? 春去能来人去能来否长亭暮乱山无数只有鹃声苦
　　三姝媚 道希南归途次赋词见寄倚调答之
　　怀人心正苦况阑干依然倦红愁舞泪滴罗襟数心期慵续闲情新句费尽春工成就得半天风絮碧海沉沉只有姮娥忘情终古? 此际潮生江步正酒醒扁舟羡君归路风雨禁持料也应念我独弦歌处已是啼鹃休更说看花如雾知否成连海上新声换谱
　　贺新郎 辛峰至自汴梁出示所作和稼轩词数十篇读之喜不自禁卽用稼轩韵题此索和辛峰将就盐官于淮南以觐事暂留度岁离合之感虽不能无慨于中而风雪联床歌声相答此乐亦平生得未曾有也
　　心事从何说算平生等闲消尽酒浆裘葛回首麻衣十年恨泪尽陇山冰雪黯循徧丝丝华发何物向禽儿女累负归云梦渺泷冈月听夜雨共萧瑟? 暂时携手还轻别望江湖风尘澒洞星萍离合一度相逢一回老冷语凄然砭骨且莫对寒檠愁绝四海子由眞健者惯商歌斫地铮如铁霜竹冷为君裂
　　南乡子
　　斜月半胧明冻雨晴时泪未晴倦倚香篝温别语愁听鹦鹉催人说四更? 此恨拚今生红豆无根种不成数徧屏山多少路青青一片烟芜是去程
　　摸鱼子 以彚刻宋元人词赠次珊承赋词报谢卽用原调酬之
　　莽风尘雅音寥落孤怀郁郁谁语十年铅椠殷勤抱弦外独寻琴趣堪叹处恁拍到红牙心事纷如许低徊吊古试一酹前修有灵词客知我断肠否? 文章事覆瓿代薪朝暮新声那辨钟缶怜渠抵死耽佳句语便惊人何补君念取底断谱零缣留得精神住停辛伫苦且醉上金台酣歌击筑杂沓任风雨
　　○郑文焯
　　玉楼春
　　梅花过了仍风雨着意伤春天不许西园词酒去年同别是一番惆怅处? 一枝照水浑无语日见花飞随水去断红还逐晚潮回相映枝头红更苦
　　玲珑四犯 壬辰中秋玩月西园中夕再起引侍儿阿怜露坐池阑歌白石道人玲珑双调曲度铁洞箫绕廊长吟鸣鹤相应夜色空寒花叶照地顾影凄独依依殆不能去遂仿姜词旧谱制此明日示子苾以为有新亭之悲也
　　竹响露寒花凝云淡凄凉今夜如此五湖人不见故国空文绮歌残月明满地拍危阑寸心千里一点秋檠两行新雁知我倚楼意? 参差玉生凉吹想霓裳谱徧天上清异镜波宫殿影桂老西风里携盘夜出长门冷渐消尽铜仙铅泪愁梦寄花阴见低鬟拜起
　　雨霖铃
　　江城春霁趁东风早画舫初试歌眉镜里仍见携手处都萦愁思梦换繁华旧恨共明月千里但暗忆红萼盈簪玉笛吹寒夜重起? 娃乡自古消魂地漫倚阑一霎成憔悴年年虎山桥下花发处冷香随水水纵无情应带伤春几点清泪算只有吟袖弓腰解得流连意
　　谒金门
　　行不得黦地衰杨愁折霜裂马声寒特特雁飞关月黑? 目断浮云西北不忍思君颜色昨日主人今日客青山非故国
　　又
　　留不得肠断故宫秋色瑶殿琼楼波影直夕阳人独立? 见说长安如弈不忍问君踪迹水驿山邮都未识梦回何处觅
　　又
　　归不得一夜林鸟头白落月关山何处笛马嘶还向北鱼雁沉沉江国不忍闻君消息恨不奋飞生六翼乱云愁似幕
　　迷神引
　　看月开帘惊飞雨万叶战秋红苦霜飙雁落绕沧波路一声声催笳管替人语银烛金炉夜梦何处到此无聊地旅魂阻? 睠想神京缥缈非烟雾对旧河山新歌舞好天良夕怪轻换华年柱塞庭寒江关暗断钟鼓寂寞衰镫侧空泪注迢迢云端隔寄愁去
　　夜半乐 秋尽夜闻雨有怀
　　暝寒中酒情味江天漠漠秋尽仍连雨绕旧绿阑干觅愁无处砌虫乍咽城乌旋起满廊黄叶飘零散风还聚背暗烛敲帘作人语? 夜窗又到雁阵独掩低帏更添沈炷霜堞隐羌笳凄凄危曙泪凝丛菊魂萦蔓草几回梦里登临乱山歧路渺京国苍茫见烟雾? 此际追感少日狂游旧家歌舞念俊约经时动离阻恁萧条空叹雪满梁园赋惊岁事一卧沧江暮画楼天远孤云去
　　庆春宫 冬绪羁吟
　　红叶家林苍烟邻寺岁残未了秋声门柳鸦寒庭莎蛬老浸霜月气冥冥夜窗镫晕鎭摇落山川旧情伤心年事何限繁华不抵飘零? 追思结客幽并连骑云骄看剑星横谁分萧条哀时词赋过江无泪堪倾暮鸿天远柰重拍燕歌自惊一生惆怅拚与江南空老兰成
　　○朱祖谋
　　声声慢 十一月十九日味耼以落叶词见示感和
　　鸣螀颓墄吹蝶空枝飘蓬人意相怜一片离魂斜阳摇梦成烟香沟旧题红处拚禁花憔悴年年寒信急又神宫凄奏分付哀蝉? 终古巢鸾无分正飞霜金井抛断缠绵起舞回风纔知恩怨无端天阴洞庭波阔夜沉沉流恨湘弦摇落事向空山休问杜鹃
　　烛影摇红 晚春过黄公度人境庐话旧
　　春瞑钩帘柳条西北轻云蔽博劳千啭不成晴烟约游丝坠狼藉繁樱刬地傍楼阴东风又起千红沈损鹎鵊声中残阳谁系? 容易消凝楚兰多少伤心事等闲寻到酒边来滴滴沧洲泪袖手危阑独倚翠蓬翻冥冥海气鱼龙风恶半折芳馨愁心难寄
　　贺新郎 书感寄王病山秦晦鸣
　　斗柄危楼揭望中原盘鵰没处青山一发连海西风掀尘黯卷入关榆瘁叶尚遮定浮云明灭烽火十三屏前路照巫闾知是谁家月辽鹤语正呜咽? 微闻殿角春雷发总难醒十洲浓梦桑田坐阅衔石冤禽寒不起满眼秋鲸鳞甲莫道是昆池初劫负壑藏舟寻常事怕苍黄柱触共工折天外倚劔花裂
　　夜游宫 舟夕孤坐榜人折临水小梅枝为供
　　吹水疏香讯早绀壶煗回镫一笑零乱苍鬟枕函小似罗浮月昏黄梦中到? 天黯吹笙道细禽傍空尊啼绕起换伤春旧年稿断无人理红簪岁华老
　　夜飞鹊 香港秋眺怀公度
　　沧波放愁地游棹轻回风叶乱点行杯惊秋客枕酒醒后登临尘眼重开蛮烟荡无霁飐天香花木海气楼台冰夷漫舞唤痴龙直视蓬莱? 多少红桑如拱筹笔问何年眞割珠厓不信秋江睡稳掣鲸身手终古徘徊大旗落日照千山劫墨成灰又西风鹤唳惊笳夜引百折涛来
　　洞仙歌 丁未九日有寄
　　无名秋病已三年止酒但买萸囊作重九亦知非吾土强约登楼闲坐到淡淡斜阳时候? 浮云千万态回指长安却是江湖钓竿手衰鬓侧西风故国霜多怕明日黄花开瘦问畅好秋光落谁家有独客徘徊凭高双袖
　　雪梅香
　　酒无力凭舷独客背西风为高楼怊怅天涯易发秋慵收艇汀洲雨连夕近桥帘幕水涵空去程急盼断书期迤逦宾鸿? 悤悤引离绪烛外行云淡画吴峰旧国年芳换将乱叶衰红涴地惊波古城曲来年愁梦卧屏中依前是倦枕沉沉魂断疏钟
　　浪淘沙慢 辛亥岁不尽五日作
　　暝寒送繁霜覆水暗雨啼叶檐铎敲愁乍急帷镫颤影旋灭翦不断连环春绪迭是当日鸾带亲结问故径蘼芜梦何许前尘竟抛撇? 凄切锦书寄远终辍念玉几金床西风夜缥缈胡雁咽嗟揽断罗裾宁信长别恨肠寸折明镜前掇取中心如月? 却刬连峰平于垤黄尘拥巨川顿竭怒雷起元冬还夏雪更千岁倚杵天摧厚地坼深盟会与缠绵绝
　　贺新郎 井上新桐植七年矣周无觉抚之而叹曰此手种前朝树也斯语极可念拈以发端
　　手种前朝树带虚廊斜阳一角阅人无语乞向西邻斤斧底曾共箨龙赦取看玉立亭苕如许今日离披银床畔问孤根肯傍龙门否一叶叶战风雨? 蟪蛄三两啼相诉说年来红凄翠惨好秋谁主刬地霜芜连天白栖凤长迷处所算干净犹余吾土眠坐清阴浑闲事要岁寒根干牢培护盟此意酹清醑
　　洞仙歌 过玉泉山
　　残衫剩帻悄不成游计满马西风背城起念沧江一卧白发重来浑未信禾黍离离如此? 玉楼天半影非雾非烟消尽西山旧眉翠何必更繁霜三两栖鸦衰柳外斜阳余几还肯为愁人住些时只呜咽昆池石鳞荒水
　　○况周颐
　　齐天乐 秋雨
　　沈郎已自拚憔悴惊心又闻秋雨做冷欺灯将愁续梦越是宵深难住千丝万缕更搀入虫声搅人情绪一片萧骚细听不是故园树? 沉沉更漏渐咽只檐前铁马幽怨如诉傥是残春明朝怕有无数飞花飞絮天涯倦旅记滴向篷窗更加凄苦欲谱潇湘黯愁生玉柱
　　苏武慢 寒夜闻角
　　愁入云遥寒禁霜重红烛泪深人倦情高转抑思往难回凄咽不成清变风际断时迢递天街但闻更点枉教人回首少年丝竹玉容歌管? 凭作出百绪凄凉凄凉惟有花冷月闲庭院珠帘绣幕可有人听听也可曾肠断除却塞鸿遮莫城乌替人惊惯料南枝明日应减红香一半
　　握金钗
　　铁笛倚层楼天涯怨芳草定巢新燕能道毕竟无尘是壶峤花作伴海流愁人未老? 竟夕听笙歌枨枨甚时晓翠尊莫惜频倒沈醉东风梦长好春黯黯事茫茫难自料
　　定风波
　　未问兰因已惘然垂杨西北有情天水月镜花终幻迹赢得半生魂梦与缠绵? 户网游丝浑是羂被池方锦岂无缘为有相思能驻景消领逢春惆怅似当年
　　蝶恋花
　　柳外轻寒花外雨断送春归直恁无凭据几片飞花犹绕树萍根不见春前絮? 往事画梁双燕语紫紫红红辛苦和春住梦里屏山芳草路梦回惆怅无寻处
　　最高楼 雨夕饯秋
　　风和雨呜咽似骊歌芳节惜蹉跎高楼何况闻鸿雁重衾生怕梦山河说伤心应更比送春多? 钟未到尚余梧几叶更欲断最怜花寸蜡霜晼晚鬓消磨西风树到无声苦东篱菊亦柰愁何剩凄清今夕也等闲过
　　曲玉管 忆虎山旧游
　　两桨春柔重闉夕远尊前几日惊鸿影不道琼箫吹彻凄感平生忍伶俜杳杳蘅皋茫茫桑海碧城往事愁重省问讯寒山可有无限伤情作钟声? 换尽垂杨只萦损天涯丝鬓那知倦后相如春来苦恨青青楚腰擎抵而今消黯点检青衫红泪夕阳衰草满目江山不见倾城
　　紫萸香慢 丙辰重九
　　又悤悤一回重九菊萸总逐愁新恁悲哉秋气惯萧瑟来年人最是无风无雨费遥山眉翠鎭日含颦念东篱俊约迹往越成尘渺过雁几重冷云? 黄昏忍对清尊持薄酒与谁温甚青娥皓齿檀痕掐损毕竟声吞总然夕阳如醉算多事怨浓雰强登临自怜衰鬓故人不见寥落客里佳辰霜重闭门
　　六州歌头 镜中见鬓丝有白者
　　飞蓬两鬓容易雪霜欺能似旧青青否一丝丝不须悲草木无情物催换叶清秋节芳未歇寒先彻底禁持似我工愁傥不教憔悴造物何私况天涯飘泊后昨梦都非老态垂垂镜先知? 念欢事少忧心悄吾衰早复奚辞长似此星星矣欲胡为莫频窥一样伤心色行滋蔓到吟髭金粉改江山在越凄其商妇琵琶咽到无声处萦损蛾眉便青春又也忍忆少年时醉插花枝
　　词莂一卷终

