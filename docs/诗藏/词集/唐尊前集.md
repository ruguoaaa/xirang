《尊前集》   
《尊前集》跋
　　《尊前集》一卷，钱唐丁氏善本书室藏梅禹金抄本。
《尊前集》，屡见宋人记载，唯《直斋书录解题》“歌词”一类所采至详，独未之及。明嘉禾顾梧芳刻于万历壬午，《序》称：“联其所制，为上、下二卷，名曰《尊前集》。”又称：“素爱《花间集》，而余所编，第有类焉。”毛子晋重刻之，则谓：“《尊前集》本不传，梧芳采录多篇，厘为二卷，仍其旧名。”一若辑自顾氏之手者。《四库提要》尝辩之。明季刻书，往往故为眩乱。顾氏此序，且不能自圆其说矣。朱竹垞见吴匏庵手抄本，取勘顾本，章次悉同。因定为定初人编辑。是本为禹金珍弆，押以印记。《丁氏藏书志》谓：“禹金去万历时不远，如果为顾辑，必不郑重如此。”按欧阳公《近体乐府》罗泌校语，已引《尊前集》蝶恋花、玉楼春二条。《金奁集》菩萨蛮注云：“五首已见《尊前集》”，并与今本合。唯罗校长相思《深画眉》一首云：“《尊 前集》作唐无名氏词”，为今本所无。吴伯宛谓流传稍有遗易。其非顾氏重辑，则碻无可疑。且卷中注举一作云云，亦为尚有他本之证。今依梅本写定。其脱误处，以毛本斠补，本暇旁证也。
甲寅冬十有一月，归安朱孝臧跋。



明皇 一首

明皇，唐明皇，即唐玄宗李隆基。

好时光
宝宜偏宜宫样，莲脸嫩，体红香。眉黛不须张敞画，天教入鬓长。
莫倚倾国貌，嫁取个，有情郎。彼此当年少，莫负好时光。

昭宗 二首

昭宗，唐昭宗李晔。

巫山一段云 二首

上幸蜀，宫人留题宝鸡驿壁
缥渺云间质，盈盈波上身。袖罗斜举动埃尘，明艳不胜春。
翠鬓晚妆烟重，寂寂阳台一梦。冰眸莲脸见长新，巫峡更何人。

又
蝶舞梨园雪，莺啼柳带烟。小池残日艳阳天，苎罗山又山。
青鸟不来愁绝，忍看莺莺又结。春风一等少年心，闲情恨不禁。

庄宗 四首

庄宗，后唐庄宗李存勖。

一叶落
一叶落，褰朱箔，此时景物正萧索。画楼月影寒，西风吹罗幕。吹罗幕。往事思量着。

阳台梦
薄罗衫子金泥缝，困纤腰怯铢衣重。笑迎移步小花丛， [享单]金翘玉凤。
娇多情脉脉，羞把同心拈弄。楚天云雨却相和，又入阳台梦。

歌头
大石调
赏芳春，暖风飘箔。莺啼绿树，轻烟笼晚阁。杏桃红，开繁萼。灵和殿，禁柳千行斜，金丝络。夏云多，奇峰如削。纨扇动微凉，轻绡薄。梅雨霁，火云烁。临水槛，永日逃烦暑，泛觥酌。
露华浓，冷高梧，凋万叶。一霎晚风，蝉声新雨歇。惜惜此光阴，如流水，东蓠菊残时，叹萧索。繁阴积，岁时暮，景难留，不觉朱颜失却。好容光，旦旦须呼宾友，西园长宵，宴云谣，歌皓齿，且行乐。

忆仙姿
曾宴桃源深洞，一曲清歌舞凤。长记欲别时，和泪出门相送。如梦，如梦，残月落花烟重。

李王 五首

李王，即李煜，南唐后主。

一斛珠
商调
晓妆初过，沈檀轻注些儿个，向人微露丁香颗。一曲清歌，暂引樱桃破。
罗袖衣沾殷色可，杯深旋被香醪斡。绣床斜凭娇无那，烂嚼红茸，笑向檀郎唾。

子夜
人生愁恨何能免，消魂独我情何限。故国梦重归，觉来双泪垂。 
高楼谁与上？长记秋晴望。往事已成空，还如一梦中。

更漏子 
大石调
金雀，红粉面，花里暂时相见。知我意，感君怜，此情须问天。
香作穗，蜡成泪，还是两人心意。山枕腻，锦衾寒，夜来更漏残。

浣溪沙
手卷真珠上玉钩，依前春恨锁眉头。风里落花谁是主？思悠悠。
青鸟不传云外信，丁香空结雨中愁。回首绿波三楚暮，接天流。

虞美人
中吕调
春花秋叶何时了？往事知多少。小楼昨夜又东风，故国不堪回首月明中。
雕阑玉砌应犹在，只是朱颜改。问君能有几多愁？恰是一江春水向东流。

李白 十二首

李白，唐代诗人。

连理枝
黄钟宫
雪盖宫楼闭，罗幕昏金翠。斗压阑干，香心淡薄，梅梢轻倚。
喷猊香烬麝烟浓，馥红绡翠被。
浅画云垂帔，点滴昭阳泪。咫尺宸居，君恩断绝，似远千里。
望水晶帘外竹枝寒，守羊车未至。

清平乐 五首
禁庭春昼，莺羽披新绣。百草巧求花下斗，只赌珠玑满斗。
日晚却理残妆，御理残妆，御前闲舞霓裳。谁道腰肢窈窕，折旋笑得君王。

又
禁闺清夜，月探金窗罅。玉帐鸳鸯喷兰麝，时落银灯香夜。
女伴莫话孤眠，六宫罗绮三千。一笑皆生百媚，宸衷教在谁边。

又
烟深水阔，音信无由达。唯有碧天云外月，偏照悬悬离别。
尽日感事伤怀，愁似锁难开。夜夜长留半被，待君魂梦归来。

又
鸾衾凤褥，夜领航常孤宿。更被银台红蜡烛，学妾泪珠相续。
花貌些子时光，抛人远泛潇湘。欹枕悔听寒漏，声声滴断愁肠。

又
画堂晨起，来报雪花坠。高卷帘栊看佳瑞，皓色远迷庭砌。 
盛气光引炉烟，素草寒生玉佩。应是天仙狂醉，乱把白云揉碎。

菩萨蛮 三首
中吕宫
游人尽道江南好，游人只合江南老。未老莫还乡，还乡空断肠。
绣屏金屈曲，醉入花丛宿。春水碧于天，画船听雨眠。

又
平林漠漠烟如织，寒山一带伤心碧。暝色入高楼，有人楼上愁。
玉阶空伫立，宿鸟归飞急。何处是回程？长亭接短亭。

又
举头忽见衡阳雁，千声万字情何限。叵耐薄情夫，一行书也无。
泣归香阁恨，和泪淹红粉。待雁却回时，也无书寄伊。

清平调 三首
云想衣裳花想容，春风拂槛露华浓。若非群玉山头见，会向瑶台月下逢。

又
一枝红艳露凝香，云雨巫山枉断肠。借问汉宫谁得似，可怜飞燕倚新妆。 

又
名花倾国两相欢，常得君王带笑看。解得春风无限恨，沉香亭北倚阑干。

韦应物 四首

韦应物，唐代诗人。

调笑 二首
胡马，胡马，远放燕支山下。
跑沙跑雪独嘶，东望西望路迷。
迷路，迷路，边草无穷日暮。

又 
河汉，河汉，晓挂秋城漫漫。
愁人起望相思，江南塞北别离。
离别，离别，河汉虽同路绝。


三台 二首
一年一年老去，来日后日花开。
未报长安平定，万国岂得衔杯。

又
冰泮寒塘水绿，雨余百草皆生。
朝来门巷无事，晚下高斋有情。

王健 十首

王健，生卒年不详。唐大历十年进士。

宫中三台 二首
鱼藻池边射鸭，鞭蓉苑里看花。
日色赭袍相似，不着红鸾扇遮。

又
池北池南草绿，殿前殿后花红。
天子千秋万岁，未央明月清风。

江南三台 四首
扬州池边少妇，长干市里高人。
三年不得消息，各自拜鬼求神。

又
青草台边草色，飞猿岭上猿声。
万里湘客到，有风有雨人行。

又
树头花落花开，道上人去人来。
朝愁暮即老，百年几度三台。

又
斗身强健且为，头白齿落难追。
准拟百年千岁，能得几许多时。

宫中调笑 四首
团扇，团扇，美人病来遮面。
玉颜憔悴三年，谁复商量管弦。
弦管，弦管，春草昭阳路断。

又
胡蝶，胡蝶，飞上金枝玉叶。
君前对舞春风，百叶桃花树红。
红树，红树，燕语莺啼日暮。 又
罗袖，罗袖，暗舞春风已旧。
遥看歌舞玉楼，好日新妆坐愁。
愁坐，愁坐，一世虚生虚过。

又
杨柳，杨柳，日暮白沙渡口。
船头江水茫茫，商人少妇断肠。
肠断，肠断，鹧鸪夜飞失伴。

杜牧 一首

杜牧，字牧之，晚唐诗人。

八六子
洞房深，画屏灯照，山色凝翠沉沉。
听夜雨冷滴芭蕉，惊断红窗好梦，龙烟细飘绣衾。
辞恩久归长信，凤帐萧疏，椒殿闲扇。
辇路苔侵，绣帘垂，迟迟漏传丹禁。
舜华偷悴，翠鬟羞整，愁坐望处，金舆渐远，何时彩仗重临？
正消魂，梧桐又移翠阴。

刘禹锡 三十八首

刘禹锡，字梦得，唐代文学家。

杨柳枝 十首
塞北梅花羌笛吹，淮南桂树小山词。请君莫奏前朝曲，听唱新翻杨柳枝。

又
南陌东城春草时，相逢何处不依依。
桃红李白皆夸好，须得垂杨相发挥。

又
凤阙轻遮翡翠帏，龙墀遥望麴尘丝。
御沟春水相辉映，狂杀长安年少儿。

又
金谷园中莺乱飞，铜驼陌上好风吹。
城东桃李须臾尽，争似垂杨无限时。

又
花萼楼前初种时，美人楼上斗腰肢。
如今抛掷长街里，露叶如啼欲恨谁。

又
炀帝行宫汴水滨，数株残柳不胜春。
晚来风起花如雪，飞入宫墙不见人。

又
御陌青门拂地垂，千条金缕万条丝。
如今绾作同心结，将赠行人知不知。


又
城外春风吹酒旗，行人挥袂日西时。
长安陌上无穷树，唯有垂杨管别离。

又
轻盈弱那占年华，舞榭妆楼处处遮。
春尽絮飞留不得，随风好去落人家。

又
扬子江头烟景迷，隋家宫树拂金堤。
嵯峨犹有当时色，半蘸波中水鸟栖。

竹枝 十首
白帝城头春草生，白盐山下蜀江清。
南人上来歌一曲，北人莫上动乡情。

又
山桃红花满上头，蜀江春水拍山流。
花红易衰似郎意，水流无限似侬愁。

又
江上春来新雨晴，瀼西春水彀纹生。
桥东桥西好杨柳，人来人去唱歌行。

又
日出三竿春雾消，江头蜀客驻兰桡。
凭寄狂夫书一纸，住在成都万里桥。

又
两岸山花似雪开，家家春酒满银杯。
昭君坊中多女伴，水安宫外踏青来。

又
瞿塘嘈嘈十二滩，此中道路古来难。
长来人心不如水，等闲平地起波澜。

又
巫峡苍苍烟雨时，清猿啼在最高枝。
个里愁人肠自断，由来不是此声悲。

又
城西门前滟滪堆，年年波浪不能摧。
懊恼人心不如石，少时东去复西来。


又
杨柳青青江水平，闻郎江上唱歌声。
东边日出西边雨，道是无晴还有晴。

又
楚水巴山江南多，巴人能唱本乡歌。
今朝北客思归去，回入纥那披绿罗。

纥那曲 二首
杨柳郁青青，竹枝无限情。
同郎一回顾，咱唱纥那声。

又
踏曲兴无穷，调同辞不同。愿郎千万寿，长作主人翁。


忆江南
春去也，多谢洛城人。
弱柳从风疑举袂，丛兰浥露似沾巾。
独坐亦含颦。


浪淘沙 九首
九曲黄河万里沙，浪淘风簸自天涯。
如今直上银河去，同到牵牛织女家。

又
洛水桥边春日斜，碧流轻浅见琼沙。
无端陌上狂风急，惊起鸳鸯出浪花。

又
汴水东流虎眼纹，清雅晓色鸭头春。
君看渡口淘沙处，渡却人间多少人。

又
鹦鹉洲头浪A*沙，青楼春望日将斜。
衔泥燕子争归舍，独自狂夫不忆家。

又
濯锦江边两岸花，春风吹浪正淘沙。
女郎剪下鸳鸯锦，将向中流定晚霞。

又
日照澄洲江雾开，淘女伴满江隈。
美人首饰侯王印，尽是沙中浪底来。

又
八月涛声吼地来，头高数丈触山回。
须臾却入海门去，卷起沙堆似雪堆。

又
莫道谗言如浪深，莫言迁客似沙沉。
千淘万漉虽辛苦，吹尽寒沙始到金。

又
流水淘沙不暂停，前波未灭后波生。
令人忽忆潇湘渚，回唱迎神三两声。

潇湘神 二首
湘水流，湘水流，九疑云物至今秋。
若问二妃何处所，零陵芳草露中愁。

又
斑竹枝，斑枝，泪痕点点寄相思。
楚客欲听瑶瑟怨，潇湘深夜月明时。

抛球乐 二首
五色绣团圆，登君玳瑁筵。
最宜红烛下，偏称落花前。
上客如先起，应须赠一船。

又
春早见花枝，朝朝恨发迟。
及看花落后，却忆未开时。
幸有抛球乐，一杯君莫违。

杨柳枝 二首
迎得春光先到来，轻黄浅绿映楼台。
只缘弱那多情思，便被春风长挫摧。

又
巫峡巫山杨柳多，朝云暮雨远相和。
因想阳台无限事，为君回唱竹枝歌。

白居易 二十六首

白居易，字乐天，唐代诗人。

杨柳枝 十首
六么水调家家唱，白雪梅花处处吹。
古歌旧曲君休听，听取新翻杨柳枝。

又
陶令门前四五树，亚夫营里百千条。
何似东都正二月，黄金枝映洛阳桥。

又
依依弱弱复青青，勾引春风无限情。
白雪花繁空扑地，绿丝条弱不胜莺。

又
红板江桥青酒旗，馆娃宫暖日斜时。
可怜雨歇东风定，万树千条各自垂。

又
苏州杨柳任君夸，更有钱塘胜馆娃。
若解多情寻小小，绿杨深处是苏家。

又
苏家小女旧知名，杨柳风前别有情。
剥条盘作银环样，卷叶吹为玉笛声。

又
叶含浓露如啼眼，枝弱轻风似舞腰。
小树不禁攀折苦，乞君留取两三条。

又
人言柳叶似愁眉，更有愁肠似柳丝。
柳丝挽断肠牵断，彼此应无续得时。

又
一树春风万万枝，嫩于金色软于丝。
永丰南角荒园里，尽日无人属阿谁。

又
一树衰残委泥土，双林荣曜植天庭。
定知此后天文里，柳宿光中添两星。

竹枝 四首
瞿塘峡口水烟低，白帝城头月向西。 
唱得竹枝声咽处，寒猿闲鸟一时啼。

又
竹枝苦怨怨何人，夜静山空歇又闻。
蛮儿巴女齐声唱，怨杀江南病使君。

又
巴东船舫上巴西，波面风尘雨脚齐。
水蓼冷花江簌簌，江蓠湿叶碧凄凄。

又
江畔谁家唱竹枝，前声断咽后声迟。
怪来调苦缘词苦，多是通州司马诗。

浪淘沙 六首
一泊沙来一泊去，一重浪灭一重生。
相搅相淘无歇日，会教山海一时平。

又
白浪茫茫与海连，平沙浩浩四无边。
暮去朝来淘不住，遂令东海变桑田。

又
青草湖中万里程，黄梅雨里一人行。
愁见滩头夜泊处，风翻暗浪打船声。

又
借问江潮与海水，何似君情与妾心。
相恨不如潮有信，相思始觉海非深。

又
海底飞尘终有日，山头化石岂无时。
谁道小郎抛小妇，船头一去没回期。

又
随波逐浪到天涯，迁客西还有几家。
却到帝都重富贵，请君莫忘浪淘沙。

忆江南 三首
江南好，风景旧曾谙。
日出江花红胜火，春来江水绿如蓝。
能不忆江南。

又
江南忆，最忆是杭州。
山寺月中寻桂子，郡亭枕上看潮头。
何日更重游。

又
江南忆，其次忆吴宫。
吴酒一杯春竹叶，吴娃双舞醉芙蓉。
早晚复相逢。


宴桃源 三首
前度小花静院，不比寻常时见。
见了又还休，愁却等闲分散。
肠断，肠断，记取钗横鬓乱。

又
落月西窗惊起，好个匆匆些子。
鬒鬓亸轻松，凝了一双秋水。
告你，告你，休向人间整理。

又
频日雅欢幽会，打得来来越杀。
说着暂分飞，蹙损一双眉黛。
无奈，无奈，两个心儿总待。

卢贞 一首

卢贞，字子蒙，生卒年不详。

杨柳枝
一树依依在永丰，两枝飞去杳无踪。
玉皇曾采人间曲，应逐歌声入九重。


张志和，字子同，自号烟波钓徒，生卒年不详。唐代词人。

渔父 五首
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。

又
钓台渔父褐为裘，两两三三舴艋舟。
能纵棹，惯乘流，长江白浪不曾忧。

又
云溪湾里钓鱼翁，舴艋为家西复东。
江上雪，浦边风，笑着荷衣不叹穷。

又
松江蟹舍主人欢，菰饭莼羹亦共餐。
枫叶落，荻花干，醉宿渔舟不觉寒。

又
青草湖中月正圆，巴陵渔父棹歌连。
钓车子，橛头船，乐在风波不用仙。

司空图 一首

司空图，字表圣，晚唐诗人。

酒泉子
买得杏花，十载归来方始坼，假山西畔药阑东，满枝红。
旋开旋落旋成空。白发多情人便惜，黄昏把酒祝东风，且从容。


韩偓 二首

韩偓，字致尧，晚唐词人。

浣溪沙 二首
拢鬓新收玉步摇，背灯初解绣裙腰，枕寒衾冷异香焦。
深院下关春寂寂，落花和雨夜迢迢，恨情暂醉却无聊。

又
宿醉离愁慢髻鬟，六铢衣薄惹轻寒，慵红闷翠掩青鸾。
罗补救况兼金菡萏，雪肌仍是玉琅玕，骨香腰细更沉檀。

薛能 十八首

薛能，字太拙，累官司至工部尚书。晚唐词人。

杨柳枝 十八首
华清高树出深宫，南陌柔条带晚风。
谁见轻阴是良夜，瀑泉声伴月明中。

又
洛桥晴景覆江船，羌笛秋声湿塞烟。
闲想习池公宴罢，水蒲风絮夕阳天。

又
嫩绿轻悬似缀旒，路人遥见隔宫楼。
谁能更近丹墀种，解播皇风入九州。

又
暖风晴日断浮埃，废路新条发钓台。
处处轻阴可惆怅，后人攀折古人栽。

又
潭上江边弱弱垂，日高风静絮相随。
青楼一树无人见，正是女郎眠觉时。

又
汴水高悬百万条，风清两岸一时摇。
隋家力尽虚栽得，无限春风属圣朝。

又
和花烟树九重城，夹路春阴十万营。
唯向边头不堪望，一株憔悴少人行。

又
窗外齐垂晓日初，楼边轻暖好风徐。
游人莫道栽无益，桃李清阴却不如。

又
众木犹寒独早青，御沟桥畔曲江亭。
陶家旧日应如此，一院春条绿透厅。

又
帐偃缨垂细复繁，人心想在石家园。
风条月影皆堪重，何事侯门爱树萱。

又
数首新词带恨成，柳丝牵我我伤情。
柔娥幸有腰肢稳，试踏吹声作唱声。

又
高出军营远映桥，贼兵曾斫火曾烧。
风流性在终难改，依旧春来万万条。

又
县依陶令想嫌迂，营伴将军却太粗。
此日与君除万恨，数篇风调更应无。

又
朝阳晴照绿杨烟，一别通波十七年。
应有旧枝无觅处，万条风里卓旌旃。

又
晴垂芳态吐芽新，雨摆轻条湿面春。
别有出墙高数尺，不知摇动是何人。

又
暖梳簪朵事登楼，困挂垂杨立地愁。
牵断绿丝攀不及，半空悬着玉搔头。

又
西园高树后庭根，处处寻芳有断痕。
终忆旧时桃叶合，一株斜映竹篱门。

又
刘白苏台总近时，当时章句是谁推？
纤腰舞尽春杨柳，未有侬家一首诗。



成文干 十首

成文干，成彦雄，字文干。南唐进士。

杨柳枝 十首
欲趁寒梅趁得么，雪中偷眼望阳和。
阳和若不先留意，这个柔条争奈何。

又
轻笼小径近谁家，玉马追风翠影斜。
爱把长条恼公子，惹他头上海棠花。

又
鹅黄剪出小花钿，缀上芳枝色转鲜。
饮散无人收拾得，月明阶下伴秋千。

又
东君爱惜与先春，草泽无人处也新。
委属露华并细雨，莫教迟日苦风尘。

又
勾践初迎西子年，琉璃为帚扫溪烟。
至今不改当时色，留与王孙系酒船。

又
绿杨移傍小亭栽，便拥浓烟拨不开。
谁把金刀为删掠，放教明月入窗来。

又
远接山河高接云，雨余洗出半天春。
牡丹不用相轻薄，自有清阴覆得人。

又
掩映莺花媚有余，风流才调比应无。
朝朝奉御龙池上，不羡青松拜大夫。

又
王孙宴罢曲江池，折得春光伴醉归。
怪得美人争斗乞，要他浓翠染罗衣。 

又
残照林梢弱数枝，能招醉客上金堤。
马娇如练缨如火，瑟瑟阴中步步嘶。

冯延巳 三首

冯延巳，字正中，南唐词人。

捣练子
深院静，小庭空，断续寒砧断续风。
早是夜长人不寝，数声和月到帘栊。

谒金门
风又起，吹皱一池春水。
闲引鸳鸯花径里，手挼红杏蕊。
斗鸭阑干独倚，碧玉珑璁斜坠。
终日望君君不至，举头闻鹊喜。

玉楼春
雪云乍变春云簇，渐觉年华堪纵目。
北枝梅蕊犯寒开，南浦波纹如酒绿。 
芳菲次第长相续，自是情多无处足。
尊前百计得春归，莫为伤春眉黛蹙。

温飞卿 五首

温飞卿，即温庭筠，见《花间集》卷第一。

菩萨蛮 五首
玉纤弹处真珠落，流多暗湿铅华薄。春露浥朝华，秋波浸晚霞。
风流心上物，本为风流出。看取薄情人，罗衣无此痕。

又
南园满地堆轻絮，愁闻一霎清明雨。雨后却斜阳，或者花零落香。
无言弹睡脸，枕上屏山淹。时节欲黄昏，无聊独倚门。

又
夜来皓月才当午，重门悄悄无人语。深处麝烟长，卧时留薄妆。
当年还自惜，往事那堪忆。花露月明残，锦衾知晓寒。

又
雨晴夜合玲珑月，万枝香弱红丝拂。闲梦忆金堂，满庭萱草长。
绣帘垂箓簌，眉黛远山绿。春水渡溪桥，凭阑魂欲消。

又
竹风轻动庭除冷，珠帘月上玲珑影。山枕隐秾妆，绿檀金凤皇。
两蛾愁黛浅，故国吴宫远。春恨正关情，画楼残点声。

皇甫松 十首

怨回纥 二首
白首南朝女，愁听异域歌。收兵颉利国，饮马胡卢河。
毳布腥膻久，穹庐岁月多。雕窠城上宿，吹笛泪滂沱。

又
祖席驻征棹，开帆候信潮。隔筵桃叶泣，吹管杏花飘。 
船去鸥飞阁，人归尘上桥。别离惆怅泪，江路湿红蕉。

竹枝 六首
槟榔花发（竹枝）鹧鸪啼（女儿），雄飞烟瘴（竹枝）雌亦飞（女儿）。

又
木棉花尽（竹枝）荔枝垂（女儿），千花万花（竹枝）待郎归（女儿）。

又
芙蓉并蒂（竹枝）一心连（女儿），花侵隔子（竹枝）眼应穿（女儿）。

又
筵中蜡烛（竹枝）泪珠红（女儿），合欢桃核（竹枝）两人同（女儿）。

又
斜江风起（竹枝）动横波（女儿），劈开莲子（竹枝）苦心多（女儿）。

又
山头桃花（竹枝）谷底杏（女儿），两花窈窕（竹枝）遥相映（女儿）。

抛球乐 二首
红拨一声飘，轻裘坠越绡。
坠越绡，带翻金孔雀，香满绣蜂腰。
少少抛分散，花枝正索饶。

又
金蹙花球小，真珠绣带垂。
绣带垂，几回冲凤蜡，千度入香怀。
上客终须醉，觥盂且乱排。 

韦庄 五首

怨王孙
锦里蚕市，满街珠翠，千万红妆。
玉蝉金雀，宝髻花簇鸣珰，绣衣长。
日斜归去人难见，青楼远，队队行云散。
不知今夜，何处深锁兰房，隔仙乡。

定西番 二首
挑尽金灯红烬，人灼灼，漏迟迟，未眠时。
斜倚银屏无语，闲愁上翠眉。闷杀梧桐残雨，滴相思。

又
芳草丛生结缕，花艳艳，雨蒙蒙，晓庭中。
塞远久无音问，愁消镜里红。紫燕黄鹂犹生，恨何穷。

清平乐 二首
琐窗春暮，满地梨花雨。
君不归来情又去，红泪散沾金缕。
梦魂飞断烟波，伤心不奈春何。
空把金针独坐，鸳鸯愁绣双窠。

又
绿杨春雨，金线飘千缕。
花拆香枝黄鹂语，玉勒雕鞍何处。
碧窗望断燕鸿，翠帘睡眼溟蒙。
宝瑟谁家弹罢，含悲斜倚屏风。

张泌 一首

江城子
窄罗衫子薄罗裙，小腰身，晚妆新。
每到花时，长是不宜春。
早是自家无气力，更被伊，恶怜人。


毛文锡 一首

巫山一段云
貌掩巫山色，才过濯锦波。
阿谁提笔上银河，月里写嫦娥。
薄薄施铅粉，盈盈挂绮罗。
菖蒲花役魂梦多，年代属元和。


欧阳炯 三十一首

南歌子
锦帐银灯影，纱窗玉漏声。
迢迢永夜梦难成，愁对小庭秋色，月空明。

渔父 二首
摆脱尘机上钓船，免教荣辱有流年。
无系绊，没愁煎，须信船中有散仙。

又
风浩寒溪照胆明，小君山上玉蟾生。
荷露坠，翠烟轻，拨剌游鱼几个惊。


巫山一段云 二首
绛阙登真子，飘飘御彩鸾。
碧虚风雨佩光寒，敛袂下云端。
月帐朝霞薄，星冠玉蕊攒。
远游蓬岛降人间，特地拜龙颜。

又
春去秋来也，愁心似醉醺。
去时邀约早回轮，及去又何曾。
歌扇花光黦，衣珠滴泪新。
恨身翻不作车尘，万里得随君。

春光好 九首
天初暖，日初长，好春光。
万汇此时皆得意，竞芬芳。
笋迸苔钱嫩绿，花偎雪坞浓香。
谁把金丝裁剪却，挂斜阳。

又
花滴露，柳摇烟，艳阳天。
雨霁山樱红欲烂，谷莺迁。
饮处交飞玉斝，游时倒把金鞭。
风飐九衢榆叶动，簇青钱。

又
胸脯雪，脸分莲，理繁弦。 
纤指飞翻金凤语，转婵娟。
嘈囋如敲玉佩，清泠似滴香泉。
曲罢问郎名个甚，想夫怜。

又
碛香散，渚冰融，暖空蒙。
飞絮悠扬遍虚空，惹轻风。
柳眼烟来点绿，花心日与妆红。
黄雀锦鸾相对舞，近帘栊。

又
鸡树绿，凤池清，满神京。
玉免宫前金榜出，列仙名。
叠雪罗袍接武，团花骏马娇行。
开宴锦江游烂漫，柳烟轻。

又
芳丛肃，绿筵张，两心狂。
空遣横波传意绪，对笙簧。
虽似安仁掷果，未闻韩寿分香。
流水桃花情不已，待刘郎。

又
垂绣幔，掩云屏，想盈盈。
双枕珊瑚无限情，翠钗横。
几见纤纤动处，时闻款款娇声。
却出锦屏妆面了，理秦筝。

又
金辔响，玉鞭长，映垂杨。
堤上采花筵上醉，满衣香。
无处不携弦管，直应占断春光。
年少王孙何处好，竞寻芳。

又
苹叶嫩，杏花明，画船轻。
双浴鸳鸯出绿汀，棹歌声。
春水无风无浪，春来半雨半晴。
红粉相随南浦晚，莫辞行。

西江月 二首
月映长江秋水，分明冷浸星河。
浅沙汀上白云多，雪散几丛芦苇。
扁舟倒影寒潭里，烟光远罩轻波。
笛声何处响渔歌，两岸苹香暗起。

又
水上鸳鸯比翼，巧将绣作罗衣。
镜中重画远山眉，春睡起来无力。
钿雀稳簪云髻绿，含羞时想佳期。
脸边红艳对花枝，犹占凤楼春色。

赤枣子 二首
夜悄悄，烛荧荧，金炉香尽酒初醒。
春睡起来回雪面，含羞不语倚云屏。

又
莲脸薄，柳眉长，等闲无事莫思量。
每一见时明月夜，损人情思断人肠。

女冠子 二首
薄妆桃脸，满面纵横花靥，艳情多。
绶带盘金缕，轻裙透碧罗。
含羞眉乍敛，微语笑相和。
不会频偷眼，意如何。

又
秋宵秋月，一朵荷花初发，照前池。
摇曳熏香夜，婵娟对镜时。
蕊中千点泪，心里万条丝。
恰似轻盈女，好风姿。

玉楼春 二首
日照玉楼花似锦，楼上醉和春色寝。
绿杨风送小莺声，残梦不成离玉枕。
堪爱晚来韶景甚，宝柱秦筝方再品。
青蛾红脸笑来迎，又向海棠花下饮。

又
春早玉楼烟雨夜，帘外樱桃花半谢。
锦屏香冷绣衾寒，怊怅忆君无计舍。
侵晓鹊声来砌下，鸾镜残妆红粉罢。
黛眉双点不能描，留待玉郎归日画。

更漏子 二首
玉阑干，金甃井，月照碧梧桐影。
独自个，立多时，露华浓湿衣。
一向凝情望，待得不成模样。
虽叵耐，又寻思，怎生嗔得伊。

又
三十六宫秋夜水，露华点滴高梧。
丁丁玉漏咽铜壶，明月上金铺。
红线毯，博山炉，香风暗触流苏。
羊车一去长青芜，镜尘鸾影孤。

定风波
暖日闲窗映碧纱，小池春水浸晴霞。
数树海棠红欲尽，争忍，玉闺深掩过年华。 
独凭绣床方寸乱，肠断，泪珠穿破脸边花。
邻舍女郎相借问，音信，教人休道未还家。

木兰花 
儿家夫婿心容易，身又不来书不寄。
闲庭独立鸟关关，争忍抛奴深院里。
闷向绿纱窗下睡，睡又不成愁已至。
今年却忆去年春，同在木兰花下醉。

清平乐
春来阶砌，春雨如丝细。
春池满飘红杏蒂，春燕舞随风势。
春幡细缕春缯，春闺一点春灯。
自是春心撩乱，非干春梦无凭。

菩萨蛮 四首
晓来中酒和春睡，四肢无力云鬟坠。
斜卧脸波春，玉郎休恼人。
日高犹未起，为恋鸳鸯被。
鹦鹉语金笼，道儿还是慵。

又
红炉暖阁佳人睡，隔帘飞雪添寒气。
小院奏竹歌，香风族绮罗。
酒倾金盏满，兰烛重开宴。
公子醉如泥，天街闻马嘶。

又
翠眉双脸新妆薄，幽阁斜卷青罗幕。
寒食百花时，红繁香满枝。
双双梁燕语，蝶舞相随去。
肠断正思君，闲眠冷绣茵。

又
画屏绣阁三秋雨，香唇腻脸偎人语。
语罢欲天明，娇多梦不成。
晓街钟鼓绝，嗔道如今别。
特地气长吁，倚屏弹泪珠。

和凝 七首

江城子 五首
初夜含娇入洞房，理残妆，柳眉长。
翡翠屏中，亲爇玉炉香。
整顿金钿呼小玉，排红烛，待潘郎。

又
竹里风生月上门，理秦筝，对云屏。
轻拨朱弦，恐乱马嘶声。
含恨含娇独自语，今夜月，太迟生。

又
斗转星移玉漏频，已三更，对栖莺。
历历花间，似有马蹄声。
含笑整衣开绣户，斜敛手，下阶迎。

又
迎得郎来入绣闱，语相思，连理枝。
鬓乱钗垂，梳堕印山眉。
娅姹含情娇不语，纤玉手，抚郎衣。

又
帐里鸳鸯交颈情，恨鸡声，天已明。
愁见街前，还是说归程。
临上马时期后会，待梅绽，月初生。

喜迁莺
晓月坠，宿烟波，银烛锦屏敧。
建章欲晓玉绳低，宫漏出花迟。
春态浅，来双燕，红日渐长一线。
严妆钟罢啭黄鹂，飞上万年枝。

麦秀两歧
凉簟铺斑竹，鸳枕并红玉。
脸莲红，眉柳绿，胸雪宜新浴。
淡黄衫子裁春縠，异香芬馥。
羞道教回烛，未惯双双宿。
树连枝，鱼比目，掌上腰如束。
娇娆不奈人拳跼，黛眉微蹙。

孙光宪 二十三首

浣溪沙 十首
风撼芳菲满院香，四帘慵卷日初长，鬓云垂枕响微锽。
春梦未成愁寂寂，佳期难会信茫茫。
万般心，千点泪，泣兰堂。

又
碧玉衣裳白玉人，翠眉红脸小腰身，瑞云飞雨逐行云。
除却弄珠兼解佩，便随西子与东邻，是谁容易比真真。

又
何事相逢不展眉，苦将情分恶猜疑，眼前行止想应知。
半恨半嗔回面处，和娇和泪泥人时，万般饶得为怜伊。

又
落絮飞花满帝城，看看春尽又伤情，岁华频度想堪惊。
风月岂唯今日恨，烟霄终待此身荣，未甘虚老负平生。

又
静想离愁暗泪零，欲栖云雨计难成，少年多是薄情人。
万种保持图永远，一般模样负神明，到头何处问平生。

又
试问于谁分最多，便随人意转横波，缕金衣上小双鹅。
醉后爱称娇姐姐，夜来留得好哥哥，不知情事久长么。

又
时坠空阶折早秋，细烟轻雾锁妆楼，寸心双泪惨娇羞。
风月但牵魂梦苦，岁华偏感别离愁，恨和相忆两难酬。

又
月淡风和画阁深，露桃烟柳影相侵，敛眉凝绪夜沉沉。
长有梦魂迷别浦，岂无春病入愁心，少年何处恋虚襟。

又
自入春来月夜稀，今宵蟾彩倍凝晖，强开襟袍出帘帷。
啮指暗思花下约，凭阑羞睹泪痕衣，薄情狂荡几时归。

又
十五年来锦岸游，未曾何处不风流，好花长与万金酬。
满眼利名浑信运，一生狂荡恐难休，且陪烟月醉红楼。


定风波
帘拂疏香断碧丝，泪衫还滴绣黄鹂。
上国献书人不在，凝黛，晚庭又是落花时。
春日自长心自促，翻覆，年来年去负前期。
应是秦云兼楚雨，留住，向花夸说月中枝。


南歌子 二首
艳冶青楼女，风流字楚真。
骊珠美玉未为珍，窈窕一枝芳柳，入腰身。
舞袖频回雪，歌声几动尘。
慢凝秋水顾情人，只缘倾国着处，觉生春。


又
映月论心处，偎花见面时。
倚郎和袖抚香肌，遥指画堂深院，许相期。
解佩君非晚，虚襟我未迟。
愿如连理合欢枝，不似五陵狂荡，薄情儿。

应天长
翠凝仙艳非凡有，窈窕年华方十九。
鬓如云，腰似柳，妙对绮筵歌绿酒。
醉瑶台，携玉手，共宴此宵相偶。 
魂断晚窗分首，泪沾金缕袖。

生查子 四首
春病与春愁，何事年年有。
半为枕前人，半为花间酒。
醉金尊，携玉手，共作鸳鸯偶。
倒载卧云屏，雪面腰如柳。

又
为惜美人娇，长有如花笑。
半醉倚红妆，转语传青鸟。
眷方深，怜恰好，唯恐相逢少。
似这一般情，肯信春光老。


又
清晓牡丹芳，红艳凝金蕊。
年占锦江春，永认笙歌地。
感人心，为物瑞，烂漫烟光里。
戴上玉钗时，迥与凡花异。

又
窗雨阻佳期，尽日颙然坐。
帘外正淋漓，不觉愁如锁。
梦难裁，心欲破，泪逐檐声坠。
想得玉人情，也合思量我。

遐方怨
红绶带，锦香囊，为表花前意，殷勤赠玉郎。
此时更役心肠，转添秋夜梦魂狂。
思艳质，想娇妆，愿早传金盏，同欢卧醉乡。
任人情妒，恶猜防，到头须使似鸳鸯。

更漏子 四首
烛荧煌，香旖旎，闲放一堆鸳被。
慵就寝，独无憀，相思魂欲消。
不会得，这心力，判了依前还忆。
空自怨，奈伊何，别来情更多。

又
掌中珠，心中气，爱情岂将容易。
花下月，枕前人，此生谁更亲。
交颈语，合欢身，便同比目金麟。
连绣枕，卧红茵，霜天暖似春。

又
对秋深，离恨苦，数夜满庭风雨。
凝想坐，敛愁眉，孤心似有违。
红窗静，画帘垂，魂消地角天涯。
和泪听，断肠窥，漏移灯暗时。

又
求君心，风韵别，浑似一团烟月。
歌皓齿，舞红筹，花时醉上楼。
能婉媚，解娇羞，王孙忍不攀留。
唯我恨，未绸缪，相思魂梦愁。

魏承班 六首

生查子
离别又经年，独对芳菲景。
嫁得薄情夫，长袍相思病。
花红柳绿间晴空，蝶舞双双影。
羞看绣罗衣，为有金鸾并。

满宫花
寒夜长，更漏永，愁见透帘月影。
王孙何处不归来，应在倡楼酩酊。
金鸭无香罗帐冷，羞更双鸾交颈。
梦中几度见儿夫，不忍骂伊薄幸。

菩萨蛮
玉容光照菱花影，沉沉脸上秋波冷。
白雪一声新，雕梁起暗尘。
宝钗摇翡翠，香惹芙蓉醉。
携手入鸳衾，谁人知此心。

谒金门 三首
烟水阔，人值清明时节。
雨细花零鹦语切，愁肠千万结。
雁去音徽断绝，有恨欲凭谁说。
无事伤心犹不彻，春时容易别。

又
春欲半，堆砌落花千片。
早是潘郎长不见，忍听双语燕。
飞絮晴空扬远，风送谁家弦管。
愁倚画屏凡事懒，泪沾金缕线。

又
长思忆，思忆佳人轻掷。
霜月透帘澄夜色，小屏山凝碧。
恨恨君何太极，记得娇娆无力。
独坐思量愁似织，断肠烟水隔。

阎选 二首

谒金门
美人浴，碧沼莲开芬馥。
双髻绾云颜似玉，素蛾辉淡绿。
雅态芳姿闲淑，雪映钿装金斛。
水溅青丝珠断续，酥融香透肉。


定风波
江水沉沉帆影过，游鱼到晚透寒波。
渡口双双飞白鸟，烟袅，芦花深处隐渔歌。
扁舟短棹归兰浦，人去，萧萧竹径透青莎。
深夜无风新雨歇，凉月，露迎珠颗入园荷。

尹鹗 十一首

江城子
裙拖碧，步飘香，纤腰束素长。
鬓云光，拂面珑璁，腻玉碎凝妆。
宝柱秦筝弹向晚，弦促雁，更思量。

河满子
云雨常陪胜会，笙歌惯逐闲游。
锦里风光应占，玉鞭金勒骅骝。
戴月潜穿深曲，和香醉脱轻裘。
方喜正同鸳帐，又言将往皇州。
每忆良宵公子伴，梦魂长挂红楼。
欲表伤离情味，丁香结在心头。

女冠子
双成伴侣，去去不知何处。
有佳期，霞披金丝薄，花冠玉叶危。
懒乘丹凤子，学夸小龙儿。
叵耐天风紧，挫腰肢。


菩萨蛮 二首
呜呜晓角调如语，画楼三会喧雷鼓。
枕上梦方残，月光铺水寒。
蛾眉应敛翠，咫尺同千里。
宿酒未全消，满怀离恨饶。

又
锦茵闲衬丁香枕，银釭烬落犹慵寝。
颙坐遍红炉，谁知情绪孤。
少年狂荡惯，花曲长牵绊。
去便不归来，空教骏马回。

拨棹子 二首
风切切，深秋月，十朵芙蓉繁艳歇。
小槛细腰无力，空赢得，目断魂飞何处说。
寸心恰似丁香结，看看瘦尽胸前雪。
偏挂恨，少年抛掷，羞觑见，绣被堆红闲不彻。

又
丹脸腻，双靥媚，冠子缕金装翡翠。
将一朵、琼花堪比。
窠窠绣，鸾凤衣裳香窣地。
银台蜡烛滴红泪，渌酒劝人教半醉。
帘幕外、月华如水。
特地向，空帐颠狂不肯睡。

金浮图
繁华地，王孙富贵，玳瑁筵开，下朝无事。
压红茵、凤舞黄金翅。
玉立纤腰，一片揭天歌吹，满目绮罗珠翠。
和风淡荡，偷散沉檀气。
堪判醉，韶光正媚。
坼尽牡丹，艳迷人意，金张许史应难比。
贪恋欢娱，不觉金乌坠。
还惜会难别易，金船更劝，勒住花骢辔。

秋夜月
三秋佳节。翠晴空，凝碎露，茱萸千结。
菊蕊和烟轻拈，酒浮金屑。
徵云雨，调丝竹，此时难掇。
欢极一片，艳歌声揭。
黄昏慵别。炷沉烟，熏绣被，翠帷同歇。
醉并鸳鸯双枕，暖偎春雪。
语丁宁，情委曲，论心正切。
深夜窗透，数条斜月。

清平乐 二首
低红敛翠，尽日思闲事。
髻滑凤凰钗欲坠，雨打梨花满地。
绣衣独倚阑干，玉容似怯春寒。
应待少年公子，鸳帏深处同欢。 

又
芳年妙妓，淡拂铅华翠。
轻笑自然生百媚，争那尊前人意。
酒倾琥珀杯时，更堪能唱新词。
赠得王孙狂处，断肠一搦腰肢。


李珣 十八首

中兴乐
后庭寂寂日初长，翩翩蝶舞红芳。
绣帘垂地，金鸭无香。
谁知春思如狂，忆萧郎。
等闲一去，程遥信断，五岭三湘。
休开鸾镜学宫妆，可能更理笙簧。
倚屏凝睇，泪落成行。
手寻裙带鸳鸯，暗思量。
忍孤前约，教人花貌，虚老风光。

渔父 三首
水接衡门十里余，信船归去卧看书。
轻爵禄，慕玄虚，莫道渔人只为鱼。

又
避世垂纶不记年，官高争得似君闲。
倾白酒，对青山，笑指柴门待月还。

又
棹警鸥飞水溅袍，影随潭面柳垂绦。
终日醉，绝尘劳，曾见钱塘八月涛。

南乡子 七首
携笼去，采菱归，碧波风起雨霏霏。
趁岸小船齐棹急，罗衣湿，出向桃榔树下立。

又
云髻重，葛衣轻，见人微笑亦多情。
拾翠采珠能几许，来还去，争及村居织机女。

又
登画舸，泛清波，采莲时唱采莲歌。
栏棹声齐罗袖敛，池光毡，惊起沙鸥八九点

又
双髻坠，小眉弯，笑随女伴下春山。
玉纤遥指花深处，争回顾，孔雀双双迎日舞。

又
红豆蔻，紫玫瑰，谢娘家傍越王台。
一曲乡歌齐抚掌，堪游赏，酒酌螺杯流水上。

又
山果熟，水花香，家家风景有池塘。
木兰舟上珠帘卷，歌声远，掷子酒倾鹦鹉盏。

又
新月上，远烟开，惯随湖水采珠来。
棹穿花过归溪口，沽春酒，小艇缆牵垂岸柳。

定风波 五首
志在烟霞慕隐沦，功成归看五湖春。
一时舟中吟复醉，云水，此时方认自由身。
花鸟为邻鸥作侣，深处，经年不见市朝人。
已得希夷微妙旨，潜喜，荷衣蕙带绝纤尘。

又
十载逍遥物外居，白云流水似相於。
乘兴有时携短棹，江岛，谁知求道不求鱼。
到处等闲邀鹤伴，春岸，野花香气扑琴书。
更饮一杯红霞酒，回首，半钩新月贴清虚。

又
又见新巢燕子归，阮郎何事绝音徽。
帘外西风黄叶落，池阁，隐莎蛩叫雨霏霏。
愁坐算程千万里，等闲经岁两心违。
听鹊凭龟无定处，不知，泪痕流在画罗衣。

又
雁过秋空夜未央，隔窗烟月锁莲塘。
往事岂堪容易想，惆怅，故人迢递在潇湘。
纵有回文重叠意，谁寄？解鬟临镜泣残妆。
沉水香消金鸭冷，愁水，候虫声接杵声长。

又
帘外烟和月满庭，此时闲坐若为情。
小阁拥炉残酒醒，愁听，寒风叶落一声声。
唯恨玉人芳信阻，云雨，屏帷寂寞梦难成。
斗转更阑心杳杳，将晓，银釭斜照绮翠横。

西溪子 二首
马上见时如梦，认得脸波相送。
柳堤长，无限意，夕阳里，醉把金鞭欲坠。
归去想娇娆，暗魂消。

又
金缕翠钿浮动，妆罢倚窗圆梦。
日高时，春已老，人未到，满地落花慵扫。
离思正难缄，燕喃喃。


李王 八首

李王，即李煜，南唐后主。

望江南 二首
多少恨，昨夜梦魂中：
还似旧时游上苑，车如流水马如龙，花月正春风。

又
多少泪，断脸复横颐。
心事莫将和泪说，凤笙休向泪时吹，肠断更无疑。

更漏子
大石调
柳丝长，春雨细，花外漏声迢递。
惊塞雁，起寒乌，画屏金鹧鸪。
香雾薄，透重幕，惆怅谢家池阁。
红烛背，绣帷垂，梦长君不知。

蝶恋花
遥夜亭皋闲信步，乍过清明，早觉伤春暮。
数点雨声风约住，朦胧淡月云来去。
桃杏依依风暗度，谁在秋千，笑里低低语。
一片芳心千万绪，人间没个安排处。

清平乐
别来春半，角目愁肠断。
砌下落梅如雪乱，拂了一身还满。
雁来音信无凭，路遥归梦难成。
离恨恰如春草，更行更远还生。

采桑子
羽调
亭前春逐红英尽，舞态徘徊。
细雨霏霏，不放双眉时暂开。
绿窗冷静芳音断，香印成灰。
可奈情怀，欲睡朦胧入梦来。

喜迁莺
晓月坠，宿烟微，无语枕频敧。
梦回芳草思依依，天远雁声稀。
啼莺散，余花乱，寂寞画堂深院。
片红休扫尽从伊，留待舞人归。

浣溪沙
菡萏香消翠叶残，西风愁起绿波间，还与韶光共憔悴，不堪看！
细雨梦回鸡塞远，小楼吹彻玉笙寒。多少泪珠何限恨！倚阑干。

冯延巳 七首

罗敷艳歌 二首
小庭雨过春将尽，片片花飞。 
独折残枝，不语凭阑只自知。
玉堂香暖珠帘卷，双燕归来。
旧约难期，肯信韶华得几时。

又
马嘶人语春风岸，芳草绵绵。
杨柳桥边，落日高楼酒旆悬。
旧愁新恨知多少？目断遥天。
独立花前，更听笙歌满画船。

更漏子 二首
夜初长，人近别，梦觉一窗残月。
鹦鹉卧，蟪蛄鸣，西风寒未成。
红蜡烛，弹棋局，床上画屏山绿。
搴绣幌，倚瑶琴，前欢泪滴襟。

又
玉炉烟，红烛泪，偏时画堂秋思。
眉翠薄，鬓云残，夜长衾枕寒。
梧桐树，三更雨，不道离情正苦。
一叶叶，一声声，空阶滴到明。

临江仙
冷江飘起桃花片，青春意绪阑珊。
高楼帘幕卷轻寒，酒余人散，独自倚阑干。
夕阳千里连芳草，风光愁杀王孙。
徘徊飞尽碧天云，风城何处，明月照黄昏。

虞美人 二首
画帘新霁情萧索，深夜垂珠箔。
洞房人睡月蝉娟，梧桐双影上珠轩，立阶前。
高楼何处连宵宴？塞管声幽怨。
一声已断别离心，旧欢抛弃杳难寻，恨沉沉。

又
碧波朱户垂帘暮，帘下莺莺语。
薄罗衣旧泣青春，野花芳草逐年新，事难论。
凤笙何处高楼月，幽怨凭谁说？
亭亭残照上梧桐，一时弹泪与东风，恨重重。

李王 一首

子夜啼
花明月暗笼轻雾，今宵好向郎边去。
剗袜步香苔，手提金缕鞋。
画堂南畔见，一向偎人颤。
好为出来难，教君恣意怜。

庾传素 一首

木兰花
木兰红艳多情态，不似凡花人不爱。
移来孔雀槛边栽，折向凤凰钗上戴。
是何芍药争风彩，自共牡丹长作对。
若教为女嫁东风，除却黄鹂难匹配。

刘侍读 一首

刘侍读，刘保义，生卒年不详，后蜀时官司户部郎中。

生查子
双调
深秋更漏长，滴尽银台烛。
独步出幽闺，月晃波澄绿。
菱荷风乍触，一对鸳鸯宿。
虚棹玉钗惊，惊起还相续。

欧阳彬 一首

生查子
竟日画堂欢，入夜重开宴。
剪烛蜡烟香，促席花光颤。
待得月华来，满院如铺练。
门外簇骅骝，直待更深散。

许岷 二首

木兰花 二首
大石调
小庭日晚花零落，倚户无聊妆脸薄。
宝筝金鸭任生尘，绣画工夫全放却。
有时觑着同心结，万恨千愁无处说。
当初不合尽饶伊，赢得如今长恨别。

又
江南日暖芭蕉展，美人折得亲裁剪。
书成小柬寄情人，临行更把轻轻拈。
其中拈破相思字，却恐郎疑踪不似。
若还猜妾倩人书，误了平生多少事。

林楚烟 一首

菩萨蛮
中吕宫
画堂春昼重珠箔，卧来揉惹金钗落。
簟滑枕头移，鬓蝉狂欲飞。
笑拖妖眼慢，罗袖笼花画。
重道好郎君，人前莫恼人。

薛昭蕴 一首

谒金门
春满院，叠损罗衣金线。
睡觉水晶帘未卷，帘前双语燕。
斜卷金铺一扇，满地落花千片。
早是相思肠欲断，忍教频梦见。


徐昌图 三首

木兰花
双调
沉檀烟起盘红雾，一箭霜风欢绣户。
汉宫花面学梅妆，谢女雪诗裁柳絮。
长垂夹幕孤鸾舞，旋炙银笙双凤语。
红窗酒病嚼寒冰，冰损相思无梦处。

临江仙
饮散离亭西去，浮生长恨飘蓬。
回头烟柳渐重重，淡云孤雁远，寒日暮天红。
今夜画船何处？潮平淮月朦胧。
酒醒人静奈愁浓，残灯孤枕梦，轻浪五更风。

河传
秋光满目。风清露白，莲红水绿。何处梦回？
弄珠拾翠盈盈，倚兰桡，眉黛蹙。
采莲调稳，吴侣声相续，倚棹吴江曲。
鹭起暮天，几双交颈鸳鸯，入芦花，深处宿。
