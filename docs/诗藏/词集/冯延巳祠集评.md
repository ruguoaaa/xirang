冯延巳祠集评

鹊踏枝
梅花繁枝千万片。犹自多情，学雪随风转。昨夜笙歌容易散。酒醒添得愁无限。	楼上春山寒四面。过尽征鸿，暮景烟深浅。一晌凭阑人不见。鲛绡掩泪思量遍。
【集评】
王鹏运云：冯正中《鹊踏枝》十四阕，郁伊惝怳，义兼比兴。（《半塘丁稿?骛翁集》）
陈廷焯云：词有貌不深而意深者，韦端己《菩萨蛮》、冯正中《蝶恋花》是也。（《白雨斋词话》卷六）
吴梅云：正中词缠绵忠厚，与温、韦相伯仲。其《碟恋花》诸作，情词悱恻，可群可怨。张皋文云：“忠爱缠绵，宛然《骚》、《辨》之义。”余最爱诵之。如：“日日花前常病酒。不辞镜里朱颜瘦。”“泪眼倚楼频独语。双燕来时，陌上相逢否？”“浓睡觉来莺乱语。惊残好梦无寻处。”思深意苦，又复忠厚恻怛。词至此则一切叫嚣纤冶之失自无从犯其笔端矣。（《词学通论》第六章《概论》一）
陈秋帆云：愁苦哀伤之致动于中，蒿庵所谓“危苦烦乱，郁不自达，发于诗馀”者。（《阳春集笺》）
	
二
谁道闲情抛掷久？每到春来，惆怅还依旧。日日花前常病酒。不辞镜里朱颜瘦。	河畔青芜堤上柳。为问新愁，何事年年有？独立小楼风满袖。平林新月人归后。
【集评】
谭献云：此阕叙事。（《复堂词话》）。
陈廷焯云：冯正中《蝶恋花》云：“谁道闲情抛掷久，每到春来，惆怅还依旧。日日花前常病酒，不辞镜里朱颜瘦。”可谓沉着痛快之极，然却是从沉郁顿挫来，浅人何足知之。（《白雨斋词话》卷六）
梁启超云：稼轩《摸鱼儿》起处从此脱胎，文前有文，如黄河伏流，莫穷其原。（《艺蘅馆词选》乙卷）
唐圭璋云：行云流水，不染纤尘。（《唐宋词简释》）

三
秋入蛮蕉风半裂。狼藉池溏，雨打疏荷折。绕砌蛩声芳草歇。愁肠学尽丁香结。	回首西南看晚月。孤雁来时，塞管声呜咽。历历前欢无处说。关山何日休离别。
【集评】
陈秋帆云：玩味其意，多凭吊凄怆之慨。(《阳春集笺》)

四
窗外寒鸡天欲曙。香印成灰，起坐浑无绪。檐际高桐凝宿雾。卷帘双鹊惊飞去。	屏上罗衣闲绣缕。一晌关情，忆遍江南路。夜夜梦魂休谩语。已知前事无寻处。
五
叵耐为人情太薄。几度思量，真拟浑抛却。新结同心香未落。怎生负得当初约。	休向尊前情索莫。手举金罍，凭仗深深酌。莫作等闲相斗作。与君保取长欢乐。
【集评】
丁寿田、丁亦飞云：词前半阕责人薄情，后半首乃转作强颜欢笑。“手举金罍，凭仗深深酌。”一种沉郁潦倒之神态可想见也。韦庄《菩萨蛮》“尊重主人心。酒深情亦深。”情绪与此相似。最后“与君保取长欢乐”一语，悲在言外，尤为沉着。（《唐五代四大名家》）	
六
萧索清秋珠泪坠。枕簟微凉，展转浑无寐。残酒欲醒中夜起。月明如练天如水。	阶下寒声啼络纬。庭树金风，悄悄重门闭。可惜旧欢携手地。思量一夕成憔悴。
七
烦恼韶光能几许？肠断魂销，看却春还去。只喜墙头灵鹊语。不知青鸟全相误。	心若垂杨千万缕。水阔花飞，梦断巫山路。开眼新愁无问处。珠帘锦帐相思否？
八
霜落小园瑶草短。瘦叶和风，惆怅芳时换。懊恨年年秋不管。朦胧如梦空肠断。	独立荒池斜日岸。墙外遥山，隐隐连天汉。忽意当年歌舞伴。晚来双脸啼痕满。
【集评】
陈秋帆云：诸阕含思凄惋，似别有怀抱者。（《阳春集笺》）

九
芳草满园花满目。帘外微微，细雨笼庭竹。杨柳千条珠□  。碧池波皱鸳鸯浴。	窈窕人家颜似玉。弦管泠泠，齐奏云和曲。公子欢筵犹未足。斜阳不用相催促。
【集评】
天羽居士云：兴会才情凑洽。（《续草堂诗馀》卷下）沈雄云：“碧池波绉鸳鸯浴”，冯延巳《碟恋花》语也，唐元宗极爱此一句，谓可当“细雨梦回”两句。（《古今词话词品》）

十
几度凤楼同饮宴。此夕相逢，却胜当时见。低语前欢频转面。双眉剑恨春山远。	蜡烛泪流羌笛怨。偷整罗衣，欲唱情犹懒。醉里不辞金盏满。阳关一曲肠千断。
【集评】
陈秋帆云：婉转绸缪，与温庭筠《菩萨蛮》、《更漏子》同一情致。（《阳春集笺》）
刘永济云：冯延巳曾两度作宰相，此词表面以欢会与惜别为言，其中实有得失之心，但一托之闺情，便觉缠绵宛转。……昔人论文，每以“言为心声”，似当表里如一。然苟作者艺术甚高，则必能为巧言以饰其伪，故读者必当联系作者之行为与时代背景，全面观察，而后可得其真象。盖巧伪之言，可以欺当世，不可以欺后世也。（《唐五代两宋词简析》）
丁寿田、丁亦飞云：“醉里不辞金盏满”及其前“偷整”二句，试想象其神态如何，不可等闲读过也。（《唐五代四大名家词》）

十一
几日行云何处去？忘却归来，不道春将暮。百草千花寒食路。香车系在谁家树？	泪眼倚楼频独语：双燕飞来，陌上相逢否？撩乱春愁如柳絮。悠悠梦里无寻处。
【集评】
谭献云：“行云”、“百草”、“千花”、“香车”、“双燕”，必有所托。（《复堂词话》）
况周颐云：元好问〈〈清平乐〉〉“飞来飞去双燕飞，消息知郎近远”用冯延巳“双燕来时，陌上相逢否”句意。彼则未定其逢否，此则直以为知，唯消息远近未定，妙在能变化。（〈〈蕙风词话〉〉卷三）
王国维云；“终日驰车走，不见所问津。”诗人之忧世也。“百草千花寒食路，香车系在谁家树”似之。（〈人间词话〉卷上）
陈秋帆云：“行云、百草、千花、双燕，必有所托。”按此词牢骚郁低之气，溢于言外，当作于周师南侵，江北失地，民怨丛生，避贤罢相之日。不然，何忧思之深也。后主之“一寸相思千万缕。人间没个安排处”与之同慨。身世之悲先后一辙。永叔之“双燕归来细雨中”、“梦断知何处”、“江天雪意云撩乱”，元献之“凭阑揔是销魂处”、“垂杨祗解惹春风，何曾系得行人住”等句，均由此脱化。北宋词人得《阳春》神髓，如此之类，不胜覼举。（《阳春集笺》）
刘永济云：此词因心中所思之人久出不归，遂疑其别有所欢，故曰：“乡车系在谁家树？”后半阕前三句，言消息不知；后二句，言愁思甚苦也。其中即有猜忌，又有留恋与希冀之意。其情感极其曲折，此张惠言所谓“忠爱缠绵”，能使其君信而弗疑也。（《唐五代两宋词简析》）
唐圭璋云：此首伤离念远，笔墨入化。句首以问起，问人去何处？“忘了”两句，言春将暮而人犹不归，怨之至，亦伤之至。“百草”两句，复作问语，问人牵系谁家，总以人不归来，故一问再问。换头，因见双燕，又和泪问燕可逢人，相思之深，怅望之切，并可知已。末两句，揭出愁思无已之情，即梦里亦无寻处，缠绵悱恻，一往情深。（《唐宋词简释》）

十二
庭院深深深几许？杨柳堆烟，帘幕无重数。玉勒琱鞍游冶处。楼高不见章台路。	雨横风狂三月暮。门掩黄昏，无计留春住。泪眼问花花不语。乱红飞入秋千去。
【集评】
沈际飞云：末句参之“点点飞红雨”句，一若关情，一若不关情，而情思举荡漾无边。（《草堂诗余正集》卷一。［曾按］《草堂诗余》前集卷上録僧皎如晦《卜算子》［送春］云：“有意送春归，无计留春住。毕竟年年用着来，何似休归去。　　目断楚天遥，不见春归路。风急桃花也似愁，点点飞红雨。”
又云：诗中一句连三字者，刘驾“树树树梢啼晓莺”，“夜夜夜深闻子规”；复有一句叠三字者，吴融“一声南雁已先红，槭槭凄凄叶叶同”。欧公“深深深”三字方驾刘吴。（同上）
毛稚黄云：词家意欲层深，语欲浑成。作词者，大抵意层深者，语便刻画；语浑成者意便肤浅，两难兼也。或欲举其似，偶掂永叔词云：“泪眼问花花不语，乱红飞入秋千去。”此可谓层深而浑成，何也？因花而有泪，此一层意也；因泪而问花，此一层意也；花竟不语，此一层意也；不但不语，且又乱落、飞过秋千，此一层意也。人愈伤心，花愈恼人，语欲浅而意欲入，又无刻画费力之迹，谓非层深而浑成耶？然作者初非措意，直如化工生物，笋未出而苞节已具，非寸寸为之也。若先措意，便刻画愈深，愈坠恶境矣。此等一经掂出后便当扫去。（《古今词论》引《鸾情词话》）												徐釚云：欧阳修《蝶恋花》“春暮”词也，李易安酷爱其语，遂用作“庭院深深”调数阕。杨升庵云：“一句中连用三字者，如‘夜夜夜深闻子规’，又‘日日日斜空醉归’，又‘更更更漏月明中’，又‘树树树梢啼晓莺’，皆善用叠字也。”（《词苑丛谈》卷一）
张宗橚云：《南部新书》记严恽诗：“尽日问花花不语，为谁零落为谁开？”此阕结二语似本此。（《词林记事》卷四）
张惠言云：庭院深深，闺中既已邃远也；楼高不见，哲王又不寤也；章台游冶，小人之径；雨横风狂，政令暴急也；乱红飞去，斥逐者非一人而已。殆为韩范作乎？（《词选》卷一）
谭献云：宋刻玉翫，双层浮起，笔墨至此，能事几尽。（《复堂词话》）
孙麟趾云：何谓浑？如“泪眼问花花不语。乱红飞过秋千去”，“江上柳如烟。雁飞残月天”，“西风残照，汉家陵阕”，皆以浑厚见长者也。词至浑，功候十分矣。（《词迳》）
陈庭焯云：冯正中词，极沉郁之致，穷顿挫之妙，缠绵忠厚，与温韦相伯仲也。《蝶恋花》四章，古今绝构。（《白雨斋词话》卷一）
王国维云：有有我之境，有无我之境。“泪眼问花花不语。乱红飞过秋千去。”“可堪孤馆闭春寒，杜鹃声里斜阳暮。”有我之境也。“采菊东篱下，悠然见南山。”“寒波淡淡起，白鸟悠悠下。”无我之境也。有我之境，以我观物，故物皆着我之色彩。无我之境，以物观物，故不知何者为我，何者为物。古人为词，写有我之境者多，然未始不能写无我之境，此在豪杰之士能自树立耳。（〈人间词话〉卷上）
黄了翁云：首阕因杨柳烟多若帘幕之重重者，庭院之深深以此，即下句“章台”不见亦以此。总以见柳絮之迷人，加之雨横风狂，即拟闭门而春已去矣。不见乱红之尽飞乎？语意如此。通首诋斥，看来必有所指。第词旨浓丽，即不明所指，自是一首好词。（〈〈蓼园词选〉〉）
丁寿田、丁亦飞云：冯公词忠爱缠绵，最喜作痴顽语。如“河畔青芜堤上柳。为问新愁，何事年年有”；“开眼新愁无问处。珠帘锦帐相思否”；“懊恨年年秋不管”及本词之“泪眼问花花不语。乱红飞过秋千去”：均此之类。俞平伯曰：“痴顽者，温柔敦厚之别名也。”（《唐五代四大名家词》）	

十三
粉映墙头寒欲尽。宫漏长时，酒醒人犹困。一点春心无限恨。罗衣印满啼妆粉。	柳岸花飞寒食近。陌上行人，杳不传芳信。楼上重檐山隐隐。东风尽日吹蝉鬓。
【集评】
陈秋帆云：此阕多从温词中“青琐对芳菲。玉关音信稀”、“金雁一双飞。泪眼沾绣衣”、“音信不归来。社前双燕回”等句夺胎。（《阳春集笺》）

十四
六曲阑干偎碧树。杨柳风轻，展尽黄金缕。谁把钿筝移玉柱？穿帘海燕惊飞去。	满眼游丝兼落絮。红杏开时，一霎清明雨。浓睡觉来慵不语。惊残好梦无寻处。
【集评】
	张惠言云：三词（[曾按]指《词选》所录“几日行云”、“莫道闲情”及本首）忠爱缠绵，宛然《骚》、《辩》之义。……
谭献云：金碧山水，一片空蒙。此周氏所谓“有寄托入，无寄托出”也。（《复堂词话》）
又评“满眼”句云：感。（同上）
又评“一霎”句云：境。（同上）
又评“浓睡”句云：人。（同上）
又评“惊残”句云：情。（同上）
陈庭焯云：正中《蝶恋花》四阕，情词悱恻，可群可怨。《词选》云：“忠爱缠绵，宛然《骚》、《辩》之义。延巳为人，专蔽嫉妒，又敢为大言，此词盖以排间异己者，其君之所以信而不疑也。”数语确当。（《白雨斋词话》卷一）
又云：正中《蝶恋花》首章云：“浓睡觉来慵不语。惊残好梦无寻处”忧谗畏讥，思深意苦。次章云：“谁道闲情抛掷久，每到春来，惆怅还依旧。日日花前常病酒，不辞镜里朱颜瘦。”始终不渝其志，亦可谓自信而不疑，果毅而有守矣。三章云：“泪眼倚楼频独语，双燕飞来，陌上相逢否？”忠厚恻怛，蔼然动人。四章云：“泪眼问花花不语。乱红飞过秋千去。”词意殊怨，然怨之深，亦厚之至。盖三章犹望其离而复合，四章则绝望矣。作词解如此用笔，一切叫嚣纤冶之失，自无从犯其笔端。（同上）
又云；冯正中《蝶恋花。四章〈忠爱缠绵，已臻绝顶。然其人亦殊无足取，尚何疑于史梅溪耶？诗词不尽定人品，信矣。（同上书卷五）
唐圭璋云：镇日凄清，原无欢意，方期睡浓梦好，一晌贪欢，偏是莺语又惊残梦，其惆怅为何如耶？谭复堂评此词如“金碧山水，一片空蒙”，可谓善会消息矣。（〈唐宋词简释〉）

采桑子
中庭雨过春将尽，片片花飞。独折残枝。无语凭阑只自知。	玉堂香暖珠帘卷，双燕来归。后约难期。肯信韶华得几时！
二
马嘶人语春风岸，芳草绵绵。杨柳桥边。落日高楼酒斾悬。	旧愁新恨知多少，目断遥天。独立花前。更听笙歌满画船。
三
西风半夜帘栊冷，远梦初归。梦过金扉。花谢窗前夜合枝。	昭阳殿里新翻曲，未有人知。偷取笙吹。惊觉寒蛩到晓啼。
四
酒阑睡觉天香暖，绣户慵开。香印成灰。独背寒屏理旧眉。	朦胧却向灯前卧，窗月徘徊。晓梦初回。一夜东风绽早梅。
五
小堂深静无人到，满院春风。惆怅墙东，一树樱桃带雨红。	愁心似醉兼如病，欲语还慵。日暮疏钟，双燕归栖画阁中。
六
画堂灯暖帘栊卷，禁漏丁丁。雨罢寒生。一夜西窗梦不成。	玉娥重起添香印，回倚孤屏。不语含情。水调何人吹笛声。
七
笙歌放散人归去，独宿红楼。月上云收。一半珠帘挂玉钩。	起来点检经由地，处处新愁。凭仗东流。将取离心过橘洲。
八
昭阳记得神仙侣，独自承恩。水殿灯昏。罗幕轻寒夜正春。	如今别馆添萧索，满面啼痕。旧约犹存。忍把金环别与人。
【集评】
刘永济云：此托宫怨之词也。前半阕言昔日之恩情，后半阕言今日之幽怨，末句猜疑嫉妒之语也。（《唐五代两宋词简析》）
九
微风帘幕清明近，花落春残。尊酒留欢。添尽罗衣怯夜寒。	愁颜恰似烧残烛，珠泪阑干。也欲高拌。争奈相逢情万般。
十
画堂昨夜愁无睡，风雨凄凄。林鹊争栖。落尽灯花鸡未啼。	年光往事如流水，休说情迷。玉箸双垂。只是金笼鹦鹉知。
【集评】
孙人和云：此殆《诗?郑风?风雨》之思乎？“愁无寐”者，忧思难眠也；“风雨凄凄”
者，浊乱之世也；“林鹊争栖”者，小人当道也；“落尽灯花者”，国垂亡也；“鸡未啼”者，未见君子也；“年光往事如流水”者，前功尽弃也；“情迷”者，忠君之成也；“玉箸双垂”者，志未遂而悲伤也；“只是金鹦鹉知”者，国人末我知也。可谓自信而不疑矣。（《阳春集校证》）
陈秋帆云：温庭筠喜欢用金、玉等字，如“手里金鹦鹉”、“双双金鹧鸪”、“画屏金鹧鸪”、“绿檀金凤凰”、“玉钗头上风”、“玉钩褰翠幕”、“玉香炉”、“玉连环”之类，西昆习尚。《阳春》亦善用之。此阕“玉箸双垂”、“金笼鹦鹉”，即金、玉并用。此例集中屡见。

十一
寒蝉欲报三秋候，寂静幽斋。叶落闲阶。月透帘栊远梦回。	昭阳旧恨依前在，休说当时。玉笛才吹，满袖猩猩血又垂。
十二
洞房深夜笙歌散，帘幕重重。斜月朦胧。雨过残花落地红。	昔年无限伤心事，依旧东风。独倚梧桐。闲想闲思到晓钟。
十三
花前失却游春侣，独自寻芳。满目悲凉。纵有笙歌亦断肠。	林间戏蝶帘间燕，各自双双。忍更思量，绿树青苔半夕阳。
【集评】
陈秋帆云：按诸阕情采足媲《花间》，然玩其词旨，流丽中有沉着气象，实轶过之。王静安所谓“冯词虽不失五代风格，而堂庑特大，在《花间》范围之外”，不其然与！又按所作多得力于温，能随意隐括以入词，取“时节欲黄昏。无憀独倚门”句，演为“无语凭栏只自知”；取“停梭垂泪忆征人”句，演为“独背寒屏理旧眉”；取“翠钿金压脸。寂寞乡闺掩”句，演为“回倚孤屏。不语含情”；取“泪流玉箸千条”句，演为“玉箸双垂”；取“离别橹声空萧索”句，演为“如今孤馆空萧索”，浑无痕迹，是善于模仿者。（《阳春集笺》）
唐圭璋云：触景感怀，文字疏隽。（《唐宋词简释》）
十四
樱桃谢了梨花发，红白相催。燕子归来。几度香风绿户开。	人间乐事知多少，且酹金杯。管咽弦哀。慢引萧娘舞袖回。

酒泉子
庭下花飞。月照妆楼春事晚。珠帘风，兰烛烬，怨空闺。	苕苕何处寄相思。玉箸零零肠断。屏帏深，更漏永，梦魂迷。
二
云散更深。堂上孤灯阶下月。早梅香，残雪白，夜沉沉。	阑边偷唱系瑶簪。前事总堪惆怅。寒风生，罗衣薄，万般心。
三
庭树霜凋。一夜愁人窗下睡，绣帏风，兰烛焰，梦遥遥。	金笼鹦鹉怨长宵。笼畔玉筝弦断，陇头云，桃源路，两魂消。
四
芳草长川。柳映危桥桥下路。归鸿飞，行人去，碧山边。	风微烟澹雨萧然。隔岸马嘶何处。九回肠，双脸泪，夕阳天。
五
春色融融。飞燕乍来莺未语。小桃寒，垂杨晚，玉楼空。	天长烟远恨重重。消息燕鸿归去。枕前灯，窗外月，闭朱栊。
六
深院空帏。廊下风帘惊宿燕，香印灰，兰烛小，觉来时。	月明人自捣寒衣。刚爱无端惆怅，阶前行，阑畔立，欲鸡啼。


临江仙（同前）
秣陵江上多离别，雨晴芳草烟深。路遥人去马嘶沉。青帘斜挂，新柳万枝金。			隔江何处吹横笛？沙头惊起双禽。徘徊一晌几般心。天长烟远，凝恨独沾襟。
二
冷红飘起桃花片，青春意绪阑珊。画楼帘幕卷轻寒。酒余人散后，独自凭阑干。		夕阳千里连芳草，萋萋愁煞王孙。裴回飞尽碧天云。凤笙何处？明月照黄昏。
三
南园池馆花如雪，小塘春水涟漪。夕阳楼上绣帘垂。酒醒无寐□，独自倚阑时。		绿杨风静凝闲恨，千言万语黄鹂。旧欢前事杳难追。高唐暮雨，空只觉相思。


清平乐
深冬寒月。庭户凝霜雪。风雁过时魂断绝。塞管数声呜咽。			披衣独立披香。流苏乱结愁肠。往事总堪惆怅，前欢休要思量。
二
雨晴烟晚。绿水新池满。双燕飞来垂柳院。小阁画帘高卷。			黄昏独倚朱阑。西南新月眉弯。砌下落花风起，罗衣特地春寒。
三
西园春早。夹径抽新草。冰散漪澜生碧沼。寒在梅花先老。			与君同饮金杯。饮余相取徘徊。次第小桃将发，轩车莫厌频来。
【集评】
丁寿田、丁亦飞云：昔贵显之家每于初春宴情友，俗称春酒。此词语淡而情意恳切，大有古诗风味。（《唐五代四大名家词》）

醉花间
独立阶前星又月。帘栊偏皎洁。霜树尽空枝，肠断丁香结。			夜深寒不彻，凝恨何曾歇。凭阑干欲折。两条玉箸为君垂，此宵情，谁共说？
【集评】
陈秋帆云：《阳春集》与《浣花词》和者多，此阕结句“此宵情，谁工说”，即与《浣花集》［应天长］“暗相思，无处说”同意。而与牛给事词亦有暗合者。如“肠断丁香结”、“两条玉箸为君垂”，与牛词［感恩多］“自从南浦别。愁见顶箱结”、“两条红粉泪。多少乡闺泪”情致绝相似。万红皮云：“冯此词与他作起结俱异。”（《阳春集笺》）
二
月落霜繁深院。洞房人正睡。桐树倚雕檐，金井临瑶砌。			晓风寒不啻。独立成憔悴。闲愁浑未已。人心情绪自无端，莫思量，休退悔。
三
晴雪小园春未到。池边梅自早。高树鹊衔巢，斜月明寒草。			山川风景好。自古金陵道。少年看却老。相逢莫厌醉金杯，别离多，欢会少。
【集评】
王国维云：正中词除［鹊踏枝］、［菩萨蛮］十数阕最煊赫外，如［醉花间］之“高树鹊衔巢，斜月明寒草”，余谓韦苏州之“流莹度高阁”，孟襄阳之“疏雨滴梧桐”，不能过也。（《人间词话》卷上）
四
林雀归栖撩乱语。阶前还日暮。屏掩画堂深，帘卷萧萧雨。			玉人何处去。鹊喜浑无据。双眉悉几许。漏声看却夜将阑，点寒灯，启绣户。

应天长
石城山下桃花绽。宿雨初收云未散。南去棹，北归雁。水阔天遥肠欲断。	倚楼情绪懒。惆怅春心无限。忍泪蒹葭风晚。欲归愁满面。
二
朱颜日日惊憔悴。多少离愁谁得会？人事改，空追悔。枕上夜长只如岁。	红绡三尺泪。双结解时心醉。魂梦万重云水。觉来还不睡。
三
石城花落江楼雨。云隔长洲兰芷暮。芳草岸，和烟雾。谁在绿杨深处住？	旧游时事故。岁晚离人何处？杳杳兰舟西去，魂归巫峡路。
四
当时心事偷相许。宴罢兰堂肠断处。挑银灯，肩珠户。绣被微寒值秋雨。	枕前和泪语。惊觉玉笼鹦鹉。一夜万般情绪。朦胧天欲曙。
五
兰房一宿还归去。底死谩生留不住。枕前语。记得否？说尽从来两心素。同心牢记取。切莫等闲相许。后会不知何处。双栖人莫妒。

谒金门
圣明世。独折一枝丹桂。学着荷衣还可喜。春狂不啻□。	年少都来有？自古闲愁无际。满盏劝君休惜醉。 愿君千万岁。
二
杨柳陌。宝马嘶空无迹。新着荷衣人未识。年年江海客。	梦觉巫山春色。醉眼花飞狼籍。起舞不辞无气力。爱君吹玉笛。
【集评】
夏承焘云：这是一首写爱情的词，但是言外之意，可能别有寄托，不单是写相思之情。……“起舞不辞无气力”两句，极写她对他的爱慕，造句十分雅健。这两句可能是寄托“士为知己者死”的意思，是士大夫阶层的感情。词到南唐一般文人手中，就多多少少表现一些士大夫的思想感情，这就超出于《花间词》的艳科绮语。冯延巳这首词正是一个例子。（《唐宋词欣赏》）

三
风乍起。吹绉一池春水。闲引鸳鸯香径里。手掿红杏蕊。	斗鸭阑干独倚。碧玉搔头斜坠。终日望君君不至。举头闻鹊喜。
【集评】
李易安云：五代干戈，斯文道熄，独江南李氏君臣上文雅，故有“小楼吹彻玉笙寒”、“吹绉一江春水”之词，语虽奇甚，所谓“亡国之音哀以思”也。（《李清照集?词论》）
马令云　：元宗乐府辞云“小楼吹彻玉笙寒”，延巳有“风乍起。吹绉一池春水”之句，皆为警策。元宗尝戏延巳曰：“‘吹绉一池春水’，干卿何事？”延巳曰：“未若陛下‘小楼吹彻玉笙寒’。”员宗悦。（《南唐书》卷二十一）
陈霆云：［秋晚曲］寄《谒金门》，刘伯温作也。首云：“风袅袅，吹绿一庭秋草。”为语亦佳。然即“风乍起，吹绉一江春水”格耳。以二言细较，刘公当退避一舍。（《渚山堂词话》卷一）
王世贞云：《花间》犹伤促碎，至南唐李王父子而妙矣。“‘风乍起，吹绉一江春水’关卿何事”与“未若陛下‘小楼吹彻玉笙寒’”，此语不可闻邻国，然是词林本色佳话。“云破月来花弄影”郎中，“红杏枝头春意闹”尚书，意似祖述之，而句小不逮，然亦佳。（《翕州弇州山人词评》）
李廷机云：“千回览镜千回泪，一度凭栏一度愁。”亦此意。（〈草堂诗馀评林〉卷二）
沈际飞云：起语与前词同一况味。闻鹊报喜，须知喜中还有疑在。无非望泽希宠之心，而语自清隽。（《草堂诗馀正集》卷一）
茅暎云：此词亦平耳，不知何以得名。（《词的》）
贺裳云：“无凭谙鹊语，犹觉暂心宽。”韩偓语也。冯延巳去偓不多时，用其语曰：“终日望君君不至。举头闻鹊喜。”虽窃其意，而语加蕴藉。（《皱水轩词筌》）
刘永济云：相传中主李璟见冯此词问曰“‘吹绉一池春水’，干卿何事？”冯对曰：“未若陛下‘小楼吹彻玉笙寒’。”中主乃悦。此事昔人以为南唐君臣以词相戏，不知乃中主疑冯词首句议讥其政务措施，纷纭不安，故责问与之何干。冯词首句，无端以风吹池绉引起，本有讥意，因中主已觉，故引中主所作闺情词中佳句，而自称不如，以为掩饰。意遗我亦作闺情词，但不及陛下所作之佳耳。二人之言，针锋相对，非戏谑也。试以史称冯作相时，不满于“人主躬亲庶务，宰相备位”之语证之，二人言外所指之意，自然分明。此虽词家故事，而吾人读词之法亦可于此得之。盖讽刺之作，往往意在言外，所谓“言在此而意在彼”也。但必须先明了作者之地位、行为及其时代背景之后，方能证明其言外之意，否则必同于猜谜矣。此其一。又词中言外之意，止于一二句，不可以全首句句比附来说，否则必然牵强附会失作者原意。此其唐五二。（《代两宋词简析》）

虞美人
画堂新霁情萧索。深夜垂珠箔。洞房人睡月婵娟。梧桐双影上朱轩。立阶前。		高楼何处连宵宴。塞管吹幽怨。一声已断别离心。旧欢抛弃杳难寻。恨	沉沉。
【集评】
陈秋帆云：“旧欢抛弃杳难寻”与《临江仙》“前事杳难追”同一感喟。（《阳春集笺》）
二
碧波帘幕垂朱户。帘下莺莺语。薄罗依旧泣青春。野花芳草逐年新。事难论。		凤笙何处高楼月。幽怨凭谁说！须臾残照上梧桐。一时弹泪与东风。恨重重。
【集评】
陈秋帆云：此阕似别有悲凉滋味。《阳春》类此者多，蒿庵所谓“《黍离》、《麦秀》，周遗所伤；美人香草，楚累所托”者，非与？（《阳春集笺》）
三
玉钩弯柱调鹦鹉，宛转留春语。云屏冷落画堂空，薄晚春寒无奈，落花风。		搴帘燕子低飞去，拂镜尘鸾舞。不知今夜月眉弯，谁佩同心双结，倚阑干？
【集评】
刘永济云：此亦妒词也，而托之闺情。上半阕言所居之凄寂，下半阕以帘燕、镜鸾，形其孤单。末二句则猜疑之词也。（《代两宋词简析》）									四
春山拂拂横秋水，掩映遥相对。只知长坐碧窗期，谁信东风吹散，绿霞飞？		银屏梦与飞惊远，只有珠帘卷。杨花零落月溶溶，尘掩玉筝弦柱，画堂空。
舞春风
严妆才罢怨春风.粉墙画壁宋家东。蕙兰有恨枝犹绿，桃李无言花自红。燕燕巢时帘幕卷，莺莺啼处凤楼空。少年薄幸知何处?每夜归来春梦中。
归国谣
何处笛?终夜梦魂情脉脉。竹风檐雨寒窗滴。	离人数岁无消息。今头白，不眠特地重相忆。
二
春艳艳。江上晚山三四点。柳丝如翦花如染。	香闺寂寂门半掩。愁眉敛。泪珠滴破燕脂脸。
【集评】
陈秋帆云：“愁眉敛。泪珠滴破胭脂脸”，与韦庄“恨沉沉。泪界莲思两线红”同一风韵，较后主“多少泪。断脸复横颐”为隽。（《阳春集笺》）
三
寒山碧。江上何人吹玉笛？扁舟远送潇湘客。	芦花千里霜月白。伤行色，来朝便是关山隔。
【集评】
马令云：冯延巳着《乐章集》百余阕，其《鹤冲天》词云：“晓日坠（下略）。”又《归国遥》词云：“寒山碧，江上何人吹玉笛？扁舟远送潇湘客。总芦花千里霜月白。伤行色，来朝便是关山隔。”见称于世。（《南唐书》卷二十一）

南乡子
细雨湿流光。芳草年年与恨长。烟锁凤楼无限事，茫茫。鸾镜鸳衾两断肠。魂梦任悠扬。睡起杨化满绣床。薄幸不来门半掩，斜阳。负你残春泪几行。
【集评】
王国维云：人知和靖《点绛唇》、圣俞《苏幕遮》、永叔《少年游》三阕为咏春草绝调，不知先有正中“细雨湿流光”五字，皆能摄春草之魂者也。（《人间词话》卷上）
陈秋帆云：按“细雨湿流光”，昔人多激赏之，周方泉、王荆公均极赞其妙。余谓冯此语，实本温庭筠《荷叶杯》“细雨湿愁红”、皇甫松《怨回纥》“江路湿红蕉”而来。又陈鹄《耆旧续闻》称“赵彦端《谒金门》波底夕阳红湿”，盖用“细雨湿流光”与“一帘疏雨湿春愁”之“湿”云云。“一帘疏雨”孙光宪《浣溪沙》词。词人善用“湿”字，《阳春》则承前起后耳。（《阳春集笺》）
刘永济云：此亦托闺情以自抒己怨望之情。观“烟锁”句，所谓“无限事”，所谓“茫茫”，言外必有具体事在，特未明言耳。“鸾镜”指朝朝，“鸳衾”指夜夜，此言朝朝夜夜思之断肠也。后半阕即就闺思描写怨望之情事，“扬花满绣床”，是一片迷离景象，与“悠扬”之“魂梦”正相合，亦即前半“茫茫”二字之意，总之皆写心情之纷纭复杂也。末句则无可奈何之词，写得幽怨动人，与和凝、欧阳炯辈之纯作艳情词不同，不可并论。（《唐五代两宋词简析》）
二
细雨泣秋风。金凤花残满地红。闲蹙黛眉慵不语，情绪。寂寞相思知几许。玉枕拥孤衾。挹恨还同岁月深。帘卷曲房谁共醉？憔悴，！惆怅秦楼弹粉泪。

长命女（亦作《薄命女》）
春日宴，绿酒一杯歌一遍。再拜陈三愿：一愿郎君千岁，二愿妾身常健，三愿如同梁上燕，岁岁长相见。
【集评】
吴曾云：南唐宰相冯延巳，有乐府一章，名《长命缕》云（词略）其后有以其词意改为《雨中花》云：“我有五种深深愿。第一愿、且图久远。二愿恰如，雕梁双燕。岁岁得长相见。三愿薄情相顾恋。第四愿、永不分散。五愿奴哥，收因结果，做个大宅院。”味冯公之词，典雅丰容，虽置古乐府，可以无愧。一遭俗子窜易，不惟句意重复，而鄙恶甚矣。（《能改斋漫录》卷十七）

喜迁莺
宿莺啼，乡梦断，春树晓朦胧。残灯吹烬闭朱栊。人语隔屏风。		香已寒，灯已绝。忽忆去年离别。石城花雨倚江楼，波上木兰舟。
二
露蒙蒙，风淅淅，杨柳带疏烟。飘飘轻絮满南园，墙下草芊绵。		燕初飞，莺已老。拂面春风长好。相逢携酒且高歌，人生得几何。

芳草渡
梧桐落，蓼花秋。烟初冷，雨才收。萧条风物正堪愁。人去后，多少恨，在心头！			燕鸿远。羌笛怨。渺渺澄江一片。山如黛，月如钩。笙歌散，魂梦断，倚高楼。
【集评】
沈际飞云：悲促之音象《花间》《三字令》。（《草堂诗余别集》卷一）

更漏子
金剪刀，青丝发。香墨蛮笺亲札。和粉泪，一时封。此情千万重。		垂蓬鬓。尘青镜，已分今生薄命！将远恨，上高楼。寒江天外流。
二
秋水平，黄叶晚。落日渡头云散。抬朱箔，挂金钩。暮潮人倚楼。		欢娱地。思前事。歌罢不胜沉醉。消息远，梦魂狂。酒醒空断肠。
三
风带寒，秋正好。蕙兰无端先老。云杳杳，树依依。离人殊未归。		搴罗幕。凭朱阁。不独堪悲寥落。月东出，雁南飞，谁家夜捣衣。
四
雁孤飞，人独坐。看却一秋空过。瑶草短，菊花残。萧条渐向寒。		帘幕里。青苔地。谁信闲愁如醉。星移后，月圆时。风摇夜合枝。
五
夜初长，人近别。梦断一窗残月。鹦鹉睡，蟪蛄鸣。西风寒未成。		红蜡烛。半棋局。床上画屏山绿。搴绣幌，倚瑶琴。前欢泪满襟。
【集评】
陈秋帆云：诸阕多凄楚之音，亦似别有寄托者。（《阳春集笺》）

抛球乐
酒罢歌余兴未阑.。小桥秋水共盘桓。波摇梅蕊当心白，风入罗衣贴体寒。且莫思归去，须尽笙歌此夕欢。
二
逐胜归来雨未晴。楼前风重草烟轻。谷莺语软花边过，《水调》声长醉里听。款举金觥劝，谁是当年最有情？
三
梅落新春入后庭。眼前风物可无情？曲池波晚冰还合，芳草迎船绿未成。且上高楼望，相共凭栏看月生。
四
年少王孙有俊才。登高欢醉夜忘回。歌阑赏尽珊瑚树，情厚重斟琥珀杯。但愿千千岁，金菊年年秋解开。
五
霜积秋山万树红。倚帘楼上挂朱栊。白云天远重重恨，黄草烟深淅淅风。仿佛《梁州曲》，吹在谁家玉笛中？
【集评】
陈秋帆云：“吹在谁家玉笛中”，似本皇甫孙《杨柳枝》‘如今柳向空城绿，玉笛何人更把吹“脱化而成。（《阳春集笺》）

六
莫怨登高白玉杯。茱萸微绽菊花开。池塘水冷鸳鸯起，帘幕烟寒翡翠来。重待烧红烛，留取笙歌莫放回。
七
尽日登高兴未残。红楼人散独盘桓。一钩冷雾悬珠箔，满面西风凭玉阑。归去须沉醉，小院新池月乍寒。
八
坐对高楼千万山。雁飞秋色满阑干。烧残红烛暮云合，飘尽碧梧金井寒。咫尺人千里，犹忆笙歌昨夜欢。
【集评】
陈廷焯云：“烧残红烛暮云合，飘尽碧梧金井寒。”冯正中《抛绣球》词也，拗一字，更觉宫商一片，知音者原不拘于调。（《白雨斋词话》卷七）

鹤冲天

晓月坠，宿云披。银烛锦屏帏。建章钟动玉绳低。宫漏出花迟。		春态浅。来双燕。红日初长一线。严妆欲罢啭黄鹂，飞上万年枝。
【集评】
沈际飞云：句新。（《草堂诗余别集》卷一）
陈秋帆云：周介存以毛嫱、西施评温韦词，飞卿严妆，端己淡妆。余谓《阳春》淡妆也，然类此诸阕，又是严妆。延巳洵淡妆浓抹，无施不宜矣。（《阳春集笺》）

醉桃源

南园春半踏青时。风和闻马嘶。青梅如豆柳如眉。日长蝴蝶飞。		花露重，草烟低。人家帘幕垂。秋千慵困解罗衣。画梁双燕归。
【集评】
沈际飞云：景物闲远。（《草堂诗余别集》卷一）
黄了翁云：按是人是物，无非化日舒长之景，望而知治世之音，词家胜象。（《蓼园词选》）

二
角声吹断陇梅枝。孤窗月影低。塞鸿无限欲惊飞，城乌休夜啼。		寻断梦，掩香闺，行人去路迷。门前杨柳绿阴齐。何时闻马嘶？
三
东风吹水日衔山。春来长是闲。林花狼籍酒阑珊。笙歌醉梦间。    春睡觉，晚妆残。凭谁整翠鬟。留连光景惜朱颜。黄昏独倚阑。

菩萨蛮

金波远逐行人去。疏星时作银河渡。花影卧秋千。更长人不瞑。	玉筝弹未彻。凤髻鸾钗脱。忆梦翠蛾低。微风凉绣衣。
二
画堂昨夜西风过。绣帘时拂朱门锁。惊梦不成云。双蛾枕上颦。	金炉烟袅袅。烛暗纱窗晓。残月尚弯环。玉筝和泪弹。
【集评】
陈廷焯云：正中《菩萨蛮》、《罗敷艳歌》诸篇，温厚不逮飞卿。然如“凭仗东流。将取离心过橘州”，又“残月尚弯环。玉筝和泪弹”，又“玉露不成圆。宝筝悲断弦”，又“ 红烛泪阑干。翠屏烟浪寒”，又“云雨已荒凉。江南春草长。”，亦极凄婉之致。（《白雨斋词话》卷一）
三
梅花吹入谁家笛？行云半夜凝空碧。欹枕不成眠。关山人未还。	声随幽怨绝。云断澄霜月。月影下重帘。轻风花满帘。
【集评】
天羽居士云；搭来无不妙。
吾云：情景前后映带，回环往复，情致宛转，不胜寂寥。
四
回廊远砌生秋草。梦魂千里青门道。鹦鹉怨长更。碧笼金锁横。	罗帏中夜起。霜月清如水。玉露不成圆。宝筝悲断弦。
吾云：怨旷怅惘之极，终夜难眠。
五
娇鬟堆枕钗横凤。溶溶春水杨花梦。红烛泪阑干。翠屏烟浪寒。	锦壶催画箭。玉佩天涯远。和泪试严妆。落梅飞晓霜。
吾云：“女为悦己者容”，然“杨花梦”亦难成，况“天涯远”！其间不知有多少期待。又“和泪试严妆”，真个是戴着镣铐的舞蹈，实属无奈。
王国维云：正中词品，若欲于其词句中求之，则“和泪试严妆”殆近与？（《人间词话》卷上）
六
西风袅袅凌歌扇。秋期正与行人远。花叶脱霜红。流莺残月中。	兰闺人在否？千里重楼暮。翠被已消香。梦随寒漏长。
吾云：岁晚忆人，情义绵长，用心良苦。
七
沉沉朱户横金锁。纱窗月影随花过。烛泪欲阑干。落梅生晚寒。	宝钗横翠凤。千里香屏梦。云雨已荒凉。江南春草长。
吾云：“云雨已荒凉。江南春草长。”忆及往日的得意盛情皆已如岁月光景般，荒凉不堪，极凄婉之致。
八
欹鬟堕髻摇双桨。采莲晚出清江上。顾影约流萍，楚歌娇未成。	相逢颦翠黛，笑把珠珰解。家住柳阴中。画桥东复东。
吾云：此词描画男女于清江上邂逅初会，私定百年之事。宛如江南民歌，清新流畅。
王国维云：正中词《鹊踏枝》、《菩萨蛮》十数阕，最为煊赫。吾云：王氏所谓“煊赫”者，盖指其词明丽动人与？

浣溪沙
春到青门柳色黄。一梢红杏出低墙。莺窗人起未梳妆。		绣帐已阑离别梦，玉炉空袅寂寥香。闺中红日奈何长。
二
醉忆春山独倚楼。远山回合暮云收。波间隐隐认归舟。		早是出门长带月，可堪分袂又经秋。晚风斜日不胜愁。
三
转烛飘蓬一梦归。欲寻陈迹怅人非。天教心愿与身违。		待月池台空逝水，荫花楼阁谩斜晕。登临不惜更沾衣。

相见欢
晓窗梦到昭华。阿琼家。欹枕残妆一朵，卧枝花。		情极处。却无语。玉钗斜。翠阁银屏回首，已天涯。
三台令
春色，春色，依旧青门紫陌。日斜柳暗花蔫。醉卧谁家少年？年少，年少，行乐直须及早。
二
明月，明月，照得离人愁绝。更深影入空床。不道帏屏夜长。长夜，长夜，梦到庭花阴下。
三
南浦，南浦，翠鬓离人何处？当时携手高楼。依旧楼前水流。流水，流水，中有伤心双泪。
【集评】
陈秋帆云：情至文生，缠绵流露，延巳词实多类是。（〈阳春集笺〉）
唐圭璋云：此首怀人词。……末句即流水而抒其情，语极沉着。其后小晏云“楼下分流水声中，有当日、凭高泪”；李清照云“惟有楼前流水，应念我终日凝眸”；稼轩云“郁孤台下清江水。中间多少行人泪”，皆与此意相合。（〈唐宋词简释〉）

点绛唇
荫绿围红，梦琼家在桃源住。画桥当路。临水双朱户。		柳径春深，行到关情处。颦不语。意凭风絮。吹向郎边去。

上行杯
落梅着雨消残粉。云重烟轻寒食近。罗幕遮香。柳外秋千出画墙。	春山颠倒钗横凤。飞絮入帘春睡重。梦里佳期。只许庭花与月知。
吾云：此词当为暮春时欢娱情景之美好回忆。
:王国维云欧九《浣溪沙》词“绿杨楼外出秋千”，晁补之谓只一“出”字，边后人所不能道。余谓此本于正中《上行杯》词“柳外秋千出画墙”，但欧语尤工耳。（《人间词话》卷上）

贺圣朝
金丝帐暖牙床稳，怀香方寸。轻颦轻笑，汗珠微透，柳沾花润。	云鬟斜坠，春应未已，不胜娇困。半欹犀枕，乱缠珠被，转羞人问。
吾云：其间娇羞之态可掬，风情荡漾。勾人魂魄。

如梦令
尘拂玉台鸾镜，凤髻不堪重整。绡帐泣流苏，愁掩玉屏人静。多病，多病，自是行云无定。

忆秦娥
风淅淅，夜雨连云黑。滴滴，窗外芭蕉灯下客。	除非魂梦到乡国，免被关山隔。忆忆，一句枕前争忘得。
吾云：写得情义缠绵，以往情深。

忆江南
去岁迎春楼上月。正是西窗，夜凉时节。玉人贪睡坠钗云。粉消香薄见天真。
		人非风月长依旧。破镜尘筝，一梦经年瘦。今宵帘幕飏花阴，空馀枕泪独伤心。
二
今日相逢花未发。正是去年，别离时节。东风次第有花开。恁时须约却重来。
		重来不怕花堪折。只怕明年，花发人离别。别离若向百花时，东风弹泪有谁知？

思越人
洒醒情怀恶。金缕褪、玉肌如削。寒食过却。海棠零落。		乍倚遍、阑干烟澹薄。翠幕帘栊笼画阁。春睡着。觉来失、秋千期约。
长相思
红满枝。绿满枝。宿雨厌厌睡起迟。闲庭花影移。		忆归期。数归期。梦见虽多相见稀。相逢知几时？
【集评】
李廷机云：梦多见稀，正是闺中之语；“相逢知几时”，又发相思之意。（《草堂诗余评林卷二》）又云：值此春光满目，而怀人会晤难期，不能不戚戚也。
沈际飞云：哀而不伤。（〈草堂诗余正集〉卷一）

莫思归
花满名园酒满觞。且开笑口对秾芳。秋千风暖鸾钗亸，绮陌春深翠袖香。莫惜黄金贵，日日须教贳酒尝。

金错刀
日融融，草芊芊。黄莺求友啼林前。柳条袅袅拕金线，花蕊茸茸簇锦毡。
	鸠逐妇，燕穿帘。狂蜂浪蝶相翩翩。春光堪赏还堪玩，恼煞东风误
少年。
二
双玉斗，百琼壶。佳人欢饮笑喧呼。麒麟欲画时难偶，鸥鹭何猜兴不孤。
歌宛转，醉模糊。高烧银烛卧流苏。只销几觉懵胜睡，身外功名任
有无。
【集评】
	刘永济云：正中本功名之士，而故为此放任旷荡之言；本多猜忌，而曰“鸥鹭何猜”；本于国政无所措施，而曰“麒麟欲画时无偶”；本贪禄位，而曰“身外功名任有无”。如只读其词，必为所欺。故孟子论诵诗读书者当知人论世也。（《唐五代两宋词简析》）

玉楼春
雪云乍变春云簇。渐觉年华堪纵目。北枝梅蕊犯寒开，南浦波纹如酒绿。
芳菲次第长相续。自是情多无处足。尊前百计得春归，莫为伤春眉黛蹙。
【集评】
王国维云：梅圣俞《苏幕遮》词：“落尽梨花春事了。满地斜阳，翠色和烟老。”刘融斋谓“少游一生，似专学此种。”余谓冯正中《玉楼春》词：“芳菲次第长相续。自是情多无处足。尊前百计得春归，末为伤春眉黛蹙。”永叔一生，似专学此种。（《人间词话》卷上）

寿山曲
铜壶滴漏初尽，高阁鸡鸣半空。催启五门金锁，独垂三殿帘栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣舞蹈重拜，圣寿南山永同。
【集评】
陈秋帆云：《蓉城集》云：“‘宫瓦数行晓日，龙旗百尺春风。’殊有元和气象。《阳春词》尚饶蕴耤，堪与李氏齐驱。”按：此语亦见《十国春秋》。（《阳春集笺》）
捣练子
深院静，小庭空。断续寒砧断续风。早是夜长人不寝，数声和月到帘栊。
【集评】
天羽居士云：词名《捣练》，即咏捣练本意，以秋闺概之，唐词本体。（《续草堂诗余》卷上）又云：一事五句，繋人肠肚无限。（同上）
又云；张说“只知抱杵捣秋砧，不知高堂已无月”，“和月”尤妙。（同上）
贺裳云：李重光“深院静”小令，升庵曰：“词名《捣练》，即咏捣练也。”复有“云鬓乱”一篇，其调亦同，众刻无异。尝见一旧本，则系《鹧鸪天》。而词之前，各有半阕。其“云鬓乱”一阕云。（略）其“深院静”一阕云：“塘水初澄似玉容。所思还在别离中。谁知九月初三夜，露似真珠月似弓。   深院静，小庭空。断续寒砧断续风。无奈夜寒人不寐，数声和月到帘栊。”增前四语，觉神采加倍。（《皱水轩词筌》）
唐圭璋云；庭愈空，砧愈响，长夜迢迢，人自难眠，其中心之悲哀，亦可揣知。“无奈”二字，曲笔迳转，贯下十二字四层含意。夜既长，人又不寐，而砧声、月影，复并赴目前，此境凄迷，此情难堪矣。杨升庵谓此乃《鹧鸪天》半阕。然平仄不合，杨说殊不可信。（《唐宋词简释》）
总评
沈雄云：陈世修云冯正中乐府思深语丽，韵逸调新，有杂入六一集中者。余谓其多至百首，黄山谷、陈后山犹以庸滥目之，然诸家之词骈金俪玉，而《阳春》词特为言情之作。（《柳塘词话》卷四）
刘熙载云：冯正中词，晏同叔得起俊，欧阳永叔得其深。（《艺概》卷四）
陈廷焯云：冯正中词，极沉郁之致，穷顿挫之妙，缠绵忠厚，与温韦相伯仲也。（《白雨斋词话》卷一）
又云：晏欧词，雅近正中，然貌合神离，所失甚远。盖正中意余于词，体用兼备，不当作艳词读。若晏欧，不过极力为艳词耳。尚安足重！（同上）
况周颐云：《阳春》一集，为临川珠玉所宗，俞环丽，俞淳朴。南度名家，沾丏膏馥，辄臻上乘。冯词如古蕃锦，如周、秦宝鼎彝，琳琅满目，美不胜收。词之境诣至此，不易学，并不易知，未容漫加选择，与后主词实异曲同工也。（《历代词人考略》卷四）
又云：当是时中原多故，词学寖昌。其先后唐庄宗，其后南唐中宗，以知音提倡于上，和成绩《红叶稿》，冯正中《阳春集》，扬葩振藻于下。（《蕙风词话》卷三）
冯煦云：吾家正中翁，鼓吹南唐，上翼二主，下启欧晏，实正变之枢纽，短长之流别。（《唐五代词选序》）
又云：词至南唐，二主作于上，正中和于下，诣微造极，得未曾有。宋初诸家，靡不祖述二主，宪章正中，譬之欧虞褚薛之书，皆出逸少。（《蒿庵论词》）陈锐云：词有天籁，小令是已。世人盛称纳兰成德词，余读之，但觉千篇一律，无所取材，鹿虔扆、冯正中之流，不如是也。（《阳春集笺》引《袌碧斋词话》）
王国维云：冯正中词虽不失五代风格，而堂庑特大，开北宋一代风气。与中后二主皆在《花间》范围外，宜《花间》不登其只字也。（《人间词话》卷上）
又云：词之最工者，实推后主、正中、永叔、少游、美成，而此后南宋诸公不与焉。（同上书卷下）
吴梅云：正中词缠绵忠厚，与温、韦相伯仲。其《碟恋花》诸作，情词悱恻，可群可怨。张皋文云：“忠爱缠绵，宛然《骚》、《辨》之义。”余最爱诵之。如：“日日花前常病酒。不辞镜里朱颜瘦。”“泪眼倚楼频独语。双燕来时，陌上相逢否？”“浓睡觉来莺乱语。惊残好梦无寻处。”思深意苦，又复忠厚恻怛。词至此则一切叫嚣纤冶之失自无从犯其笔端矣。（《词学通论》第六章《概论》一）
汪东云：唐五代词胜处，温醇蕴藉，后世所不能至。若夫穷其末流，或稍涉轻艳。宋人恢张其体，始极顿挫浏亮之观，而承先开后，以为旋运者，则南唐后主与正中是也。〈阳春〉于含蓄之中寓沉着之思。近人冯煦谓其俯仰身世，所怀万端，缪悠其辞，若显若晦，揆诸六义，比兴为多，类劳人思妇、羁臣逐子郁伊怆怳之所为。世亶以靡曼目之，诬已。此虽褒称先世，亦庶几天下之公言乎。（〈唐宋词选〉评语）

