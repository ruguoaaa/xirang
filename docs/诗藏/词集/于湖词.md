　　钦定四库全书　　　　　集部十
　　于湖词　　　　　　　　词曲类一【词集之属】提要
　　【臣】等谨案于湖词三卷宋张孝祥撰孝祥有于湖集别着録宋史艺文志载其词一卷陈振孙书録解题亦载于湖词一卷黄升中兴词选则称紫徴雅词以孝祥曽官中书舍人故也此本为毛晋所刋第一卷末即系以跋称恨全集未见葢只就词选所载二十四阕更摭四首益之以备一家后二巻则无目録亦无跋语葢因已见全集删其重复另编为两卷以续之而首卷则未重刋故体例特异耳巻首载陈应行汤衡两序皆称其词寓诗人句法继轨东坡观其所作气概亦几几近之朝野遗记称其在建康留守席上赋六州歌头一阕感愤淋漓主人为之罢席则其忠愤慷慨有足动人者矣又耆旧续闻载孝祥十八嵗时即有防绛唇流水泠泠一词为朱希真所惊赏或刻孙和仲或即以为希真作皆误今集不载是篇或以少作而佚之欤陈应行序称于湖集长短句凡数百篇今本乃仅一百八十余首则原稿散亡仅存其半已非当日之旧矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　于湖词原序
　　苏明允不工于诗欧阳永叔不工于赋曾子固短于韵语黄鲁直短于散语苏子瞻词如诗秦少防诗如词才之难全也岂前軰犹不免耶紫薇张公孝祥姓字风雷于一世辞彩日星于郡国其出入皇王纵横礼乐固巳见于万言之陛对其判花视草演丝为纶固巳形于尺一之诏书至于托物寄情弄翰戏墨融取乐府之遗意铸为毫端之妙词前无古人后无来者散落人间今不知其几也比逰荆湖间得公于湖集所作长短句凡数百篇读之泠然洒然真非烟火食人辞语予虽不及识荆然其潇散出尘之姿自在如神之笔迈往凌云之气犹可以想见也使天假之年被之声歌荐之郊庙当其隂茎韶頀间作而逓奏非特如是而巳一日凤鸟去千年梁木摧予深为公惜也于湖者公之别号也昔陈季常晦其名自称为龙丘子尝作无愁可解东坡为之序引世之不知者遂以龙丘为东坡之号予故表而出之乾道辛卯仲冬朔日建安陈应行季陆序















　　昔东坡见少防上已逰金明池诗有帘幙千家锦绣垂之句曰学士又入小石调矣世人不察便谓其诗似词不知坡之此言葢有深意夫镂玉雕琼裁花剪叶唐末词人非不美也然粉泽之工反累正气东坡虑其不幸而溺乎彼故援而止之惟恐不及其后元祐诸公嬉弄乐府寓以诗人句法无一毫浮靡之气实自东坡发之也于湖紫薇张公之词同一关键始公以妙年射策魁天下不数嵗入直中书帝将大用之未几出守四郡多在三湖七泽间何哉衡谓兹地自屈贾题品以来唐人所作不过柳枝竹枝词而巳岂天以物色分留我公要与大江东去之词相为雄长故建牙之地不于此而于彼也欤建安刘温父博雅好事于公文章翰墨尤所爱重片言只字莫不珍藏既裒次为法帖又别集乐府一编属予序之以冠于首衡尝获从公防见公平昔为词未尝着稿笔酣兴健顷刻即成初若不经意反复防观未有一字无来处如歌头凯歌登无尽藏岳阳楼诸曲所谓骏发踔厉寓以诗人句法者也自仇池仙去能继其轨者非公其谁与哉覧者击节当以予为知言乾道辛卯六月望日陈郡汤衡撰













　　钦定四库全书
　　于湖词卷一
　　宋　张孝祥　撰
　　六州歌头【此调或作三叠亦凋零止第一段且休兵止第二段】
　　长淮望防关塞莽然平征尘暗霜风劲悄边声黯销凝追想当年事殆天数非人力洙泗上弦歌地亦凋零隔水氊乡落日牛羊下区脱纵横看名王宵猎骑火一川明笳鼓悲鸣遣人惊　念腰间箭匣中劎空埃蠧竟何成时易失心徒壮岁峥嵘神京干羽方懐逺静烽燧且休兵冠葢使纷驰骛若为情闻道中原遗老常南望翠葆霓旌使行人到此忠愤气塡膺有泪如倾
　　水调歌头【凯歌寄湖南安抚刘舍人】
　　猩啸篁竹玉帐夜分弓少年荆楚劎客突骑锦襜红千里风飞雷厉四挍星流彗埽萧斧挫春葱谈笑青油幕日奏防书同　诗书帅黄阁老黑头公家传鸿寳秘畧小试不言功闻道玺书频下看即沙堤归去帷幄且从容君王自神武一举朔庭空
　　又【舟过金山寺　或作咏月　或刻韩子苍】
　　江山自雄丽风露与高寒寄声月姊借我寳鉴此中看幽壑鱼龙悲啸倒影星辰揺动海气夜漫漫拥起白银阙危驻紫金山　表独立飞玉佩整云冠潄氷濯雪视万里一毫端囘首三山何处闻道羣仙笑我要我欲俱还挥手从此去翳凤更骖鸾
　　又【隐静寺观雨寺有碧霄泉】
　　青嶂度云气幽壑舞囘风江神助我雄观唤起碧霄龙电掣金蛇千丈雷震灵鼍万汹汹欲崩空尽泻银潢水散入宝莲宫　坐中客凌积翠看犇洪人间应失匕筯惟我独从容净洗从来尘垢润及无邉枯槁造物不言功天宇忽开霁日在五云东
　　满江红【秋懐】
　　秋满漓源瘴云静晓山如簇动逺思空江小艇高丘乔木策策西风双鬓底晖晖斜日朱栏曲试侧身囘首望京蕐迷南北　思归梦天邉鹄游宦事蕉中鹿想一年好处砌红堆绿罗帕分柑霜落齿氷盘剥芡珠盈掬借春纤缕鲙捣香韲新篘熟
　　又【咏雨】
　　斗帐高眠寒窗静潇潇意南楼近更移三鼔漏传一水点点不离杨柳外声声只在芭蕉里也不管滴破故乡心愁人耳　无似有游丝细聚复散真珠碎天应分付与别离滋味破我一床蝴蜨梦输他双枕鸳鸯向此际别有好思量人千里
　　又【玩鞕亭　乾道元年正月十日】
　　千古凄凉兴亡事但悲陈迹凝望眼吴波不动楚山空碧巴滇緑骏追风逺武昌云斾连天赤笑老奸遗臭到如今留空壁　邉书静烽烟息通轺传销锋镝仰太平天子圣明无敌蹙踏扬州开帝里渡江天马龙为匹看东南佳气郁葱葱传千亿
　　念奴娇【欲雪呈朱漕】
　　朔风吹送凄凉天意垂垂欲雪万里南荒云雾满弱水蓬莱相接冻合龙冈寒侵铜柱碧海氷澌结凭高一笑问君何处炎热　家在楚尾吴头归期犹未对此惊时节记得年时貂防煗铁马千羣观猎狐兎成车歌钟殷地归踏层城月持杯且醉不须北望凄切
　　又【洞庭】
　　洞庭青草近中秋更无一点风色玉界琼田三万顷着我扁舟一叶素月分辉银河共影表里俱澄澈怡然心防妙处难与君说　应念岭海经年孤光自照肝肺皆氷雪短发萧骚襟袖冷稳泛沧浪空阔尽挹西江细倾北斗万象为宾客扣舷一笑不知今夕何夕
　　又【离思】
　　星沙初下望重湖逺水长云漠漠一叶扁舟谁念我今日天涯飘泊平楚南来大江东去处处风波恶吴中何地满懐俱是离索　长记送我行时緑波亭上泣透青罗薄樯燕低飞人去后依旧湘城幙不尽山川无穷烟浪辜负秦楼约渔歌声断为君双泪倾落
　　木兰花慢【离思　向误作木兰花令】
　　送归云去雁淡寒彩满溪楼正佩觧湘腰钗孤楚鬓鸾鉴分収凝情望行处路但疎烟逺树织离忧只有楼前溪水伴人清泪长流　霜华夜永逼衾裯唤谁防衣篝念粉馆重来芳尘未埽争见嬉游情知闷来殢酒奈回肠不醉只添愁脉脉无言竟日断魂双鹜南州
　　又【别情】
　　紫箫吹散后恨燕子只空楼念璧月长亏玉簮中折覆水难収青鸾送碧云句道霞扄雾锁不堪忧情与文梭共织怨随宫叶同流　人间天上两悠悠暗泪洒灯篝记谷口园林当时驿舍梦里曾游银屏低闻笑语但梦时冉冉醒时愁拟把菱花一半试寻高价皇州
　　中花慢【长沙　向失慢字悮】
　　一叶凌波十里御风烟鬟鬓潇潇认得江臯玉佩水馆氷绡秋净眀霞乍吐曙凉宿霭初消恨微颦不语欲进还休凝竚迢遥　神交冉冉愁思盈盈断魂欲遣谁招还似待青鸾传信乌鹊成桥怅望胎仙琴叠羞看翡翠兰苕梦回人逺红云一片天际笙箫
　　蓦山溪【春情】
　　雄风豪时节清眀近帘幙起轻寒煗红炉笑翻灰烬隂藏迟日欲騐几多长绣工慵围棋倦香篆频销印茂林芳径緑变红添润桃杏意酣酣占前头一番花信华堂尊酒但作艳阳歌禽声喜流云尽眀日春游俊
　　鹧鸪天【长沙饯刘枢宻】
　　浴殿西头白玉堂湘江东畔碧油幢北辰躔次瞻星象南斗山川解印章　随步武借恩光送君先促舍人装他年真肻传衣鉢今日先须酹一觞
　　又【春情】
　　日日青楼醉梦中不知楼外已春浓杏花未遇疎疎杨柳初揺短短风　扶画鹢跃花骢涌金门外小桥东行行又入笙歌里人在珠帘第几重
　　菩萨鬘【舟中】
　　十年长作江南客樯竿又挂西风席白鸟去边明楚山无数青　倒冠仍落佩我醉君同醉试问识君否青山与白鸥
　　又【杏花　或作春暮】
　　东风约畧吹罗幕一檐细春隂薄试把杏花看湿红娇暮寒　佳人双玉枕烘醉鸳鸯锦折得最繁枝防香生翠帏
　　鹊桥仙
　　横波滴素遥山蹙翠江北江南肠断不知何处御风来云雾里钗横鬓乱　香罗叠恨鸾牋写意付与瑶台女伴醉时言语醒时愁道说与醒时休看
　　又【梅】
　　吹香成阵飞花如雪不朝来风可怜无处避春寒但玉立仙衣数缕　清愁万斛柔肠千结醉里一时分付劝君不用叹飘零待结子成隂归去
　　西江月【黄陵庙】
　　满载一明月平铺千里秋江波神留我看斜阳唤起粼粼细浪　明日风回更好今朝露宿何妨水晶宫里奏霓裳凖拟岳阳楼上
　　又【洞庭】
　　问讯湖边春色重来又是三年东风吹我过湖船杨柳丝丝拂面　世路如今已惯此心到处悠然寒光亭下水连天飞起沙鸥一片
　　又【为刘枢密太夫人寿】
　　畴昔通家事契即今两镇交承起居枢密太夫人緑发斑衣相映　乞得神仙九酝祝敎福禄千春台星直上寿星明长见门阑鼎盛
　　忆秦娥【雪】
　　云垂幕隂风惨澹天花落天花落千林琼玖满空鸾鶮征车渺穿华薄路迷迷路增离索增离索楚溪山
　　水碧湘楼阁
　　又【梅】
　　梅花发寒梢挂着瑶台月瑶台月和羮心事履霜时节断桥流水声鸣咽行人立马空愁絶空愁絶为谁凝
　　竚为谁攀折
　　又【元夕】
　　元宵节凤楼相对鼇山结鼇山结香尘随歩柳梢微月多情又见珠帘揭游人不放笙歌歇笙歌歇晓烟轻
　　散帝城宫阙
　　桃源忆故人【冬饮】
　　朔风弄月吹银霰帘幙低垂三面酒入玉肌香软压得寒威敛　檀槽乍拨么丝慢弹得相思一半不道有人肠断犹作声声颤
　　醉落魄【或悮作醉罗歌】
　　轻寒澹緑可人风韵闲梳束多情早是睂峰蹙一点秋波闲里覻人毒　桃花庭院闲妆束铜鞮谁唱大堤曲归来想是樱桃熟不道秋千谁伴那人蹴















　　于湖词巻一
　　跋
　　字安国号于湖蜀之简州人也后卜居厯阳故陈氏称为厯阳人甲戌状元及第出自思陵亲擢故秦相孙埙居其下桧忌恶之以事召致于狱桧亡上眷益隆不数载入直中书惜其不年上尝有用不尽之叹玉林集中兴词家选二十有四阕评云旧有紫薇雅词汤衡为序称其平昔为词未尝着稿笔酣兴健顷刻即成无一事无来处如歌头凯歌诸曲骏蹈厉寓以诗人句法者也恨全集未见耳古虞毛晋记







　　钦定四库全书
　　于湖词卷二
　　宋　张孝祥　撰
　　水调歌头【汪德邵作无尽藏楼于栖霞之间取玉局老仙遗意张安国过之为赋此词】
　　淮楚襟带地云梦泽南州沧江翠壁佳处突兀起红楼凭仗史君胸次为问仙翁何在长啸俯清秋试遣吹箫看骑鹤恐来游　欲乘风凌万顷从扁舟山髙月小霜露既降凛凛不能留一吊周郎羽扇尚想曹公横槊兴废两悠悠此意无尽藏分付水东流
　　又【帅靖江作】
　　五岭皆炎热宜人独桂林江南驿使未到梅蕊透春心繁防九衢三市缥缈层楼叠观雪片一冬深自是清凉国不遣瘴尘侵　溪山好青罗带碧玉簪平沙细浪欲尽陡起忽千寻家种黄柑丹荔戸拾明珠翠羽箫鼓夜沉沉莫问骖鸾事有酒且频斟
　　又【桂林中秋作】
　　今夕复何夕此地过中秋赏心亭上唤客追忆去年游千里江山如昼万井笙歌不夜夹路看鼇头玉界涌银阙珠箔卷琼钩　驭风去忽吹到岭南州去年明月依旧还照我登楼楼下水明沙净楼外参横斗转搔首思悠悠老子兴不浅聊复少淹留
　　又【过潇湘寺】
　　濯足夜滩急晞发北风凉吴山楚泽行尽只欠到潇湘买得扁舟归去此事天公付我六月下沧浪蝉蜕尘埃外蝶梦水云乡　制荷衣纫兰佩把萍房湘妃起舞一笑抚瑟奏清商唤起九歌忠愤拂拭三闾文字还与日争光莫遣儿辈觉此乐未渠央
　　又
　　舣棹太湖岸天与水相连垂虹亭上五年不到故依然洗我征尘三斗快挹啇飚千里鸥鹭亦翩翩身在水晶阙真作驭风仙　望中秋无五日月还圆倚栏清唱孤发惊起壑龙眠欲酹防夷西子未办当年功业空系五湖船不用知余事鲈鲙正甘鲜
　　又【闻采石战胜】
　　雪洗征尘静风约楚云留何人为写悲壮吹角古城楼湖海平生豪气关塞如今风景剪烛看吴钩賸喜燃犀处骇浪与天浮　忆当年周与谢富春秋小乔初嫁香囊犹在功业故优游赤岸矶头落照淝水桥边衰草渺渺唤人愁我欲乘风去击楫誓中流
　　又
　　天上掌纶手阃外折冲才发踪指示平荡全楚息氛埃缓带轻裘多暇燕寝森严兵卫香篆几徘徊襦袴见歌咏桃李借栽培　紫泥封天笔润日边来趣装入觐行矣归去作盐梅祖帐不须遮道看取眉间一防喜气入尊罍此去沙堤路平步上三台
　　又
　　隆中三顾客圯上一编书英雄当日感防余事了寰区千载神交二子一笑然于世却顾驾柴车常忆淮南岸耕钓混樵渔　忽扁舟凌骇浪到三吴纶巾羽扇笑容与列仙如岂为莼羮鲈鲙便挂衣冠神武此兴江湖学酒对明月高曵紫霞裾
　　又【送谢倅之临安】
　　客里送行客常苦不胜情见公秣马东去底事却欣欣不为青氊俯拾自是公家旧物何必更关心且喜谢安石重起为苍生　圣天子方侧席选豪英日边仍有知已应剡荐章间好把文经武略换取碧幢红斾谈笑扫征尘勲业在此举莫厌短长亭
　　又【送刘帅趍朝】
　　鼇禁辍颇牧熊轼頼龚黄一时林莽千险蠭午要驱攘金版六韬初试烟敛山空野迥低草见牛羊旒纩释南顾戈甲濯银潢　玉书下褎懿缋促曹装帝衷天近红斾东去带朝阳登辅五云丹陛回首楚楼千里遗爱满潇湘应记依刘客曾此捧离觞
　　念奴娇【再用韵呈朱丈】
　　绣衣使者度郢中绝唱阳春白雪人物应须天上去一日君恩三接粉署香浓宫林锦重便把丝钩结片心如水不教炙手成热　还记岭海相从长松千丈映我秋竿节忍冻推敲清兴满风里乌巾猎猎只要东归归心入梦梦泛寒江月不因莼鲙白头亲望真切
　　又【仲钦提刑仲冬行边漫呈小词以备鼔吹之阙】
　　弓刀陌上过蛮烟瘴朔云边雪幕府横驱三万里一把平安遥接方丈三韩西山八诏慕义羞椎结梯航入贡路经头痛身热　今代文武通人青霄不上却把南州节塞马秋肥雕力健应看名王宵猎壮士长歌故人一笑趂得梅花月王春奏记便须平歩清切
　　满江红【思归寄柳州林守】
　　秋满衡臯烟芜外吴山遥碧风乍起兰舟不住浪花如席离岸橹声惊渐逺盈襟泪防凄犹滴问此情能有几人知新相识　追往事懽连夕经旧馆人非昔把轻颦浅笑细思量红叶题诗谁与寄青楼薄幸今遗迹但长洲茂苑草凄凄愁如织
　　定风波令
　　铃索収声夜未央起寻花影步廻廊莫道岭南冬更暖君看梅花如雪月如霜　见说墙西歌吹好玉人夹坐劝飞觞老子婆娑成独冷谁省自挑寒灺自添香
　　木兰花慢【送张魏公】
　　拥貔貅万骑聚千里铁衣寒正玉帐连云油幢映日飞箭天山锦城起方面重对筹壶尽日雅歌闲休遣沙场游骑尚余疋马空还　那看更值春残斟緑醑对朱顔正宿催红和风换翠梅小香悭牙旗渐西去也望梁州故垒暮云间休使佳人敛黛断肠低唱阳关
　　中花
　　一舸凌风斗酒酹江翩然乘兴东游欲吐平生孤愤壮气横秋浩荡锦囊诗卷从容玉帐兵筹有当时桥下取履仙翁谈笑同舟　先贤济世偶耳功名事成岂为封留何况我君恩深重欲报无由长望东南气王从教西北云浮断鸿万里不堪回首赤县神州
　　水龙吟【过浯溪】
　　平生只说浯溪斜阳唤渡秋船系月华未吐波光不动新凉如水长啸一声山鸣谷应栖禽惊起自顔元者后水流花谢当年事无人记　须信两贤不死驾飞车时游此地漫郎宅里中兴碑下应留屐齿酌我清尊洗君孤愤来同一醉待相期把袂清都归路骑鹤去三千岁
　　又【望九华作】
　　竹舆晓入青阳细风凉月天如洗峰回路转云舒雾卷了非人世转就丹砂铸成金鼎碧光相荷料天关虎守箕畴龙负开神秘留兹地　缥缈朱幢羽卫望蓬莱初无弱水仙人拍手山头笑我尘埃满袂春琐瑶房雾迷芝圃昔游都记怅世縁未了怱怱又去空凝竚烟霄里
　　多丽
　　景萧疎楚江那更高秋逺连天茫茫都是败芦枯蓼汀洲认炊烟几家蜗舍映夕照一簇渔舟去国虽遥寜亲渐近数峰青处是吾州便乘取波平风静荃棹且夷犹关情有冥冥去雁拍拍轻鸥　忽追思当年往事惹起无限覊愁挂笏朝来多爽气秉烛夜永足清游翠袖香寒朱弦韵悄无情江水只东流拖楼晚清商哀怨还听隔船讴无言乆余霞散绮烟际帆収
　　蝶恋花
　　漠漠飞来双属玉一片秋光染就潇湘緑雪转寒芦花蔌蔌晚风细起波纹縠　落日孤云归意促小倚蓬窗写作思归曲过尽碧湾三十六扁舟只在滩头宿
　　诉衷情【中秋不见月】
　　晚烟斜日思悠悠西北有高楼十分凖拟明月还似去年游　挥玉斚卷银钩唤新愁嫦娥贪共暮朝云忘了中秋
　　鹧鸪天【上母夫人寿】
　　阿母蟠桃不记春长沙星里寿星明金花罗纸新裁诏贝叶防行别授经　同犬子祝龟龄天教二老鬓长青明年今日称觞处更有孙枝满谢庭
　　又【饯刘共甫】
　　忆昔追游翰墨场武夷仙伯较文章琅函奏号银台省氊笔书名御苑墙　经十载过三湘横睂丽锦照传觞醉余吐出胸中墨只欠彭宣到后堂
　　又【送钱使君守横州】
　　舞凤飞龙五百年尽将锦绣裹山川王家劵册诸孙嗣主第笙歌故国传　居玉铉拥金蝉祗今门戸庆绵联君侯合侍明光殿且作横槎海上仙
　　又【仲钦提刑行部万里阅四月而后来归辙奉蔬果为太夫人寿】
　　去日清霜菊满丛归来高柳絮纒空长驱万里山収瘴径度层波海不风　隂德徧岭西东天教慈母寿无穷遥知今夕称觞处衣防还将衣绣同
　　又
　　楚楚吾家千里驹老人心事正关渠风流合是堦墀玉爱惜真如掌上珠　纡緑绶荐芳壶老人还醉弟兄扶间将何物为儿寿付与家传万卷书
　　又【上元啓醮】
　　咏彻琼章夜向阑天移星斗下人间九光倒影腾青简一气回春达绛坛　瞻北阙祝南山遥知仙仗簇清班何人曾侍传柑燕翡翠帘开识圣顔
　　又
　　子夜封章扣紫清五霞深里佩环声驿传风火龙鸾舞步入烟霄孔翠迎　防简重羽衣轻金章双引到通明三湘五筦同民乐万岁千秋与帝龄
　　又
　　瞻跸门前识个人香车油碧照雕轮短襟衫子新来棹四直冠儿内様新　秋色净晓妆匀不知何事在风尘主公若也怜幽独带取妖娆上玉宸
　　又
　　忆昔彤庭望日华怱怱枯笔梦生花欝轮袍曲慙新奏风送银湾犯斗槎　追往事及新瓜飞蓬何事及兰麻一江湘水流余润千里河堤筑浅沙
　　又
　　可意黄花人不知黄花标格世间稀园葵裛露迎朝日槛菊迎霜媚夕霏　芍药好是金丝緑藤红刺引蔷薇姚家别有神仙品似着天香染御衣
　　又
　　割难留乘马东花枝争看袅长红衮衣空使斯民恋緑竹谁歌入相同　回武事致年丰几多遗恨在湘中深知楚水枫林下不似初闻长乐钟
　　又
　　又向荆州住半年西风催放五湖船来时露菊团金颗去日池荷剪緑钱　斟别酒扣离一时宾从最多贤今宵醉花迷坐后夜相思月满川
　　眼儿媚
　　晓来江上荻花秋做弄个离愁半竿残日两行珠泪一叶扁舟　须知此去应难遇直待醉方休如今眼底明朝心上后日睂头
　　虞美人
　　卢敖夫妇骖鸾侣相敬如宾主森然兰玉满罇前案举齐睂乐事看年年　我家白髪双垂雪已是经年别今宵归梦楚江滨也学君家儿子寿吾亲
　　又
　　柳梢梅蕊香全未谁会伤春意一年好处是新春柳底梅边只欠那人人　凭春约住梅和柳且待些时候锦帆风迅防舟来却放香苞娇蕊一齐开
　　又
　　云消烟涨清江浦碧草春无数江边几树夕阳红防防征帆吹尽夜来风　楼头月压章华馆我已无肠断断行双雁背人飞织锦廻文空在寄他谁
　　又
　　清宫初入韶华管宫叶秋声满满庭芳草月婵娟想见明朝喜色动天顔　持杯满劝龙头客荣遇时难得词源三峡泻瞿塘便是醉中空去也无妨
　　鹊桥仙【上主管寿送南康酒北梨】
　　南州名酒北园珍果都与黄香为寿风流文物是家传睨血指防观袖手　东君消息西山爽气总聚公家戸牖旧时曾识玉堂仙在帝所频开荐口
　　又
　　黄陵庙下送君归去上水船儿一只离歌声断酒杯空容易里东西南北　重湖风月九秋天气冉冉新愁如织我家住在楚江滨为频寄双素尺
　　又【吴伯承侍儿】
　　明珠盈斗黄金作屋占了湘中秋色金风玉露不胜情看天上人间今夕　枝头一防琴心三叠算有诗名消得野堂从此不萧疎何日向尊前唤客
　　又【邢少连送末利】
　　北窗凉透南窗月上浴罢满懐风露不知何处有花来但怪底清香无数　炎州珍产吴儿未识天与人间独步氷肌玉骨岁寒时倩间止堂中留住【间止少连堂名】
　　又【上运使寿】
　　东明大士吾家老子是一元知非二共移甘趂生朝作万里丰年欢喜　司空山上长沙星里乞与无边祥瑞仙乡日月正镇常春笑人说长生乆视
　　莎行【长莎花极小作此词并二枝为伯承钦天诸兄一觞之荐】
　　洛下根株江南栽种天香国色千金重花边三阁建康春风前十里扬州梦　油碧轻车青丝短鞚看花日日催宾从而今何许定王城一枝且为邻翁送
　　又【别刘子思】
　　古木丛祠孤舟野渡青年与客分携处漠漠愁隂岭上云萧萧别意溪边树　我巳北归君方南去天涯客里多岐路须君早出瘴烟来江南山色青无数
　　又【五月十三日夜月甚佳戏作】
　　藕叶池塘榕阴庭院年时好月今宵见云鬟玉臂共清寒氷绡雾縠谁裁剪　扑粉香绵侵尘寳扇遥知掩抑成凄怨去程何许是归程离肠为我深深劝
　　又
　　旋葺荒园初开小径物华还与东风竞曲槛晖晖落照明高城冉冉孤烟暝　柳色金寒梅花雪静道人随处成幽兴一杯不惜小留连归期巳理沧浪艇
　　又
　　万里扁舟五年三至故人相见尤堪喜山阴乘兴不须回毗耶问疾谁为对　不药身轻高谈心会匆匆我又成归计他时江海肯相寻緑莎青箬看清贵
　　又【朱漕生朝】
　　桂岭南边湘江东畔四年两见生申旦知君心地与天通天教仙骨年年换　便趂秋风横翔霄汉相看黄纸书来唤但令丹鼎永频添莫辞酒盏春无算
　　菩萨蛮【诸客往赴东邻之集戏作此小词】
　　庭叶翻翻秋向晩砧声敲月催金剪楼上巳清寒不堪频倚栏　邻翁开社瓮唤客情应重不醉且无归醉时归路迷
　　又
　　雪消墙角収灯后野梅官柳春全透池阁又东风烛花烧夜红　一尊留好客欹尽栏杆月巳醉不须归试听乌夜啼
　　又【立春】
　　丝金缕翠幡儿小裁罗撚线花枝袅明日是新春春风生鬓云　吴霜看防染愁里春来浅只愿此花枝年年常戴伊
　　又
　　防芜白芷愁烟渚曲琼飞卷江南心事怯衣单楼高生晚寒　云鬟香雾湿翠袖凄余泣春去有来时春从沙际归
　　又
　　恰则春来春又去凭谁说与春教住与问坐中人几回迎送春　明年春更好只怕人先老春去有来时愿春长见伊
　　又【林柳州生朝】
　　使君家枕吴波碧朱门铺手揺双防也到岭边州眞成汗漫游　归期应不逺趂得东江暖翁媪雪垂肩双双平地仙
　　生查子【咏折叠扇】
　　宫纱蜂赶梅寳扇鸾开翅数折聚清风一捻生秋意揺揺云母轻袅袅琼枝细莫解玉连环恐作飞花坠
　　临江仙【帅长沙寄静江三故人张仲钦朱漕滕宪】
　　试问宜斋楼下竹年来应长新篁使君五岭又三湘旧游知好在熟处更难忘　尚念论心舒啸不只今湖海相望遥怜阴至酒尊凉举觞须酹我楼外是清江
　　又
　　罨畵楼前初立马隔帘笑语相亲铅华洗尽见天真衫儿轻罩雾髻子直梳云　翠叶银丝末利樱桃澹注香唇见人不语解留人数杯愁里酒两眼醉时春
　　二郎神
　　坐中客共千里潇湘秋色渐万寳西成农事了防防看黄云阡陌桥口橘洲风浪稳岳镇耸倚天青壁追前事兴亡相续空与山川陈迹　南国都会繁盛依然似昔聚翠羽明珠三市满楼观涌参差金碧乞巧处家家追乐事争要做丰年七夕愿明年强健百姓欢娱还如今日
　　浣溪沙
　　只倚精忠不要兵卷旗直入蔡州城贼营半夜落妖星万旅连屯看整暇十睂环坐却娉婷白麻早晚下天
　　庭
　　又【饯刘共甫】
　　玉节珠轓出翰林诗书谋帅眷方深威声虎啸复龙吟我是先生门下士相逢有酒莫辞斟高山流水遇知
　　音
　　又
　　绝代佳人淑且贞云为肌骨玉为神烛前花底不胜春倚竹袖长寒卷翠凌波袜小暗生尘十分京洛旧来
　　人
　　又
　　行尽潇湘到洞庭楚天濶处数峰青旗梢不动晚波平红蓼一湾纹缬乱白鱼双尾玉刀明夜凉船影浸疎
　　星
　　又
　　只说闽山锦绣帏忽从团扇得生枝绉红衫子映丰肌春线应怜壶漏永夜针频见烛花摧尘飞一骑忆来
　　时
　　又【瑞香】
　　腊后春前别一般梅花枯淡水仙寒翠云裘着紫霞冠妙品只今推第一寳香元不是人间为君更酌小龙
　　团
　　又【饯别郑宪】
　　寳蜡烧香夜影红梅花枝防锦薰笼曲琼低卷瑞香风万里江山供燕几一时宾主看谈锋问君归计莫匆
　　匆
　　又【荆州约马举先登城楼观塞】
　　霜日明霄水蘸空鸣鞘声里绣旗红澹烟衰草有无中万里中原烽火北一尊浊酒戍楼东酒阑挥涙向悲
　　风
　　又【再用韵】
　　宫柳垂垂碧照空九门深处五云红朱衣只在殿当中细撚丝稍龙尾北缓携纶防凤城东阿婆三五笑春
　　风





　　于湖词巻二
　　钦定四库全书
　　于湖词卷三
　　宋　张孝祥　撰
　　浣溪沙
　　六客西来共一舟吴儿蹋浪翦轻鸥水光山影翠相浮我欲吹箫明月下略须停棹晩风头从前三五到蕲
　　州
　　又
　　已是人间不繋舟此心原自不惊鸥卧看骇浪与天浮对月只应频举酒临风何必更搔头暝烟多处是神
　　州
　　又【中秋十八客】
　　同是登瀛府仙今朝聊结社中莲秋笳按拍酒如泉唤起封姨清晩暑更将荔子荐新圜从今三五夜婵
　　娟
　　又
　　日暖帘帏春昼长纎纎玉指动枰牀低头佯不顾檀郎荳蔲枝头双蛱蝶芙蓉花下两鸳鸯壁间闻得唾绒
　　香
　　又【饯刘共父】
　　射策金门记昔年又教潘翰入陶甄不妨衣鉢再三传粉泪但能添楚竹罗巾谁解系吴船捧杯犹愿小留
　　连
　　又【烟州亭定夫置酒作】
　　湖光緑一围修林断处白鸥飞天机云锦蘸空霏乞我百弓真可老为公一饮醉忘归扁舟日日弄晴
　　晖
　　又【过临川席上赋此词】
　　我是临川旧使君而今欲作岭南人重来辽鹤事犹新去路政长仍酷暑主公交契更情亲横秋阁上晩风
　　匀
　　又【同前】
　　康乐亭前种此君重来风月苦留人儿童竹马笑谈新今代孟士仍好客政成归去眷方新十眉环坐晩妆
　　匀
　　又
　　罗袜生尘洛浦东美人春梦琐窓空眉山细蹙恨千重海上蟠桃留结子渥洼天马去追风不湏多怨主人
　　公
　　西江月
　　诸老何烦荐口先生自简渊衷千年圣学有深功妙处无非日用　已授一编圯下却须三顾隆中鸿钧早晩转春风我亦从君贾勇
　　又【同僚饮饯宜斋】
　　窓户青红尚湿主人已作归期坐中宾客尽邹枚盛事他年谁继　别酒深深频劝离歌缓缓休催扁舟明日转清溪好月相望千里
　　又
　　不识平原太守向来水北山人世间功业谩亏成华发萧萧满镜　幸有田园故里聊分风月江城西陂西畔晩波平袖手来时照影
　　又【代阙　宣教上母夫人寿】
　　慈母行封大国老仙早上蓬山天怜隂德徧人间赐与还丹七返　莫问清都紫府长教緑鬓朱顔年年今日防衣班兄弟同扶酒盏
　　又
　　冉冉寒生碧树盈盈露湿黄花故人玉节有光华髙防仍逢戏马　世事只今如梦此身到处为家与君相遇更天涯了茱萸醉把
　　又【庾楼陪诸公饮醉甚和尚巨源任子严陶茂安韵呈周悦道使刻之楼上】
　　楼外疎星印水楼头画烛烘莲凭髙举酒思厌厌征路虚无指防　酒兴因君开阔山容向我增添一钩新月弄纎纎浓雾花房半敛
　　又
　　十里轻红自笑两山浓翠相呼意行着脚到精庐借我绳牀小住　解饮不妨文字无心更狎鸥鱼一声长啸暮烟孤袖手西湖归去
　　减字木兰花【上黄倅宅太淑人寿】
　　慈防生日见説今年年九十戏防盈门大底孩儿七个孙　人间喜事只这一般谁得似愿我双亲都似君家太淑人
　　又
　　江头送客枫叶荻花秋瑟瑟弦索休弹清泪无多怕湿衫　故人相遇不醉如何归得去我自忘归烟满空江月满堤
　　又
　　一尊留夜宝蜡烘帘光激射冻合铜壶细听氷檐夜剪酥　清秋冉冉酒唤红潮登玉脸明日重看玉界琼楼特地寒
　　又【腊月二十六日立春】
　　春如有意未接年华春已至春事还新多得年时五日春　春郊便緑只向腊残春已足屈指元宵正是新春二十朝
　　又【赠尼】
　　吹箫泛月往事悠悠那更说碎破琉璃陡觉从前万事非　清斋净戒休作断肠垂泪债识破嚣尘作个消遥物外人
　　又
　　枷花搦栁知道东君留意久惨緑愁红憔悴都因一夜风　轻狂胡蝶拟欲扶持心又怯要免离披不告东君更告谁
　　忆秦娥
　　天一角南枝向我情如昨情如昨水寒烟淡雾轻云薄吹花嚼蕊愁无托年华冉冉惊离索惊离索倩春留
　　住莫教摇落
　　浣溪沙
　　湓浦从君已十年京江仍许借归船相逢此地有因縁十万貔貅环武帐三千珠翠入歌筵功成去作地行
　　仙
　　又
　　一片西飞一片东髙情巳逐落花空旧欢休问几时重为习政如刀防蜜扫除须着絮因风诸君持此问厐
　　公
　　栁梢青
　　碧云风月无多莫被名缰利锁白玉为车黄金作印不恋休呵　争如对酒当歌人是人非恁麽年少甘罗老成吕望必竟如何
　　丑奴儿
　　年年有个人生日谁是君家谁是君家八十慈亲发未华　棠隂阁上棠隂满满劝流霞满劝流霞来歳应添宰路沙
　　又
　　十分济楚邦之媛此日追游雨霁云収梦入潇湘不那愁　主人白玉堂中老曾侍凝蔬满酌琼舟即上羲皇香案头
　　又
　　珠烟璧月年时节纎手同携今夕谁知自撚梅花劝一巵　逢人问道归来也日日佳期管有来时趂得収灯也未迟
　　又
　　无双谁似黄郎子自郐无讥月满星稀想见歌塲夜打围　画眉京兆风流甚应赋蛜蝛杨栁依依何日文箫共驾归
　　防绛唇
　　绮燕髙张玉潭月丽玻璃满斾霞行卷无复长安逺夏木隂隂路袅薰风转空留恋细吹银管别意随声缓
　　又
　　四到蕲州今年更是逢重九应时纳佑随分开尊酒屡舞婆娑醉我平生友休囘首世间何有明月疎疎栁
　　卜算子
　　雪月最相宜梅雪都清絶去歳江南见雪时月底梅花发　今嵗早梅开依旧年时月冷艳孤光照眼明只欠些儿雪
　　又
　　万里去担簦谁识新丰旅好事些儿説与郎奴是姮娥侣　若到广寒宫但道奴传语待我仙郎折桂枝拣个髙枝与
　　南歌子【上吴提宫夀】
　　人物羲皇上诗名沈谢间漫郎元是漫为官醉眼瞢腾只拟看湘山　小隐真成趣邻翁独往还野堂梅栁尚春寒且趂华灯频泛酒船寛
　　又
　　曾到蕲州否人人说使君使君才具合经纶小试边城早晩上星辰　佳节重阳近清歌午夜新举杯相属莫辞频后日相思我巳是行人
　　望江南【题南岸旌徳观】
　　谈子醉独立睨东风未试玉堂挥翰手只今楚泽钓鱼翁万里举杯空　谋一笑与君同身老南山看射虎眼髙四海看飞鸿赤岸晩潮通
　　又
　　朝元去深殿扣瑶钟天近月明黄道冷参囘斗转碧霄空身在九光中　风露下环佩响丁东玉案烧香萦翠凤松坛移影动苍龙归路海霞红
　　栁梢青【蒋文粟兄趍朝钱文茹横槎宗文如古藤孝祥置酒作别赋此以侑尊】
　　满城风雨重阳时节更催行色陇树寒轻海山秋老清愁如织　一杯莫惜留连我亦是天涯倦客后夜相思水长山逺东西南北
　　又
　　草底蛩吟烟横水际月淡松隂荷动香浓竹深凉早销尽烦襟　发稀浑不胜簪更客里吴霜暗侵富贵功名本来无意何况如今
　　鳯栖梧
　　画防游闲刀入鞘安石榴花影落红栏小似劝先生须饮酎枕中鸿寳防传妙　衮衮锋车还急诏满眼潇湘总是恩波渺归去槐庭思楚峤觚棱月晓期分照
　　瑞鹧鸪
　　香佩潜分紫绣囊野塘波急折鸳鸯春风灞岸空回首落日西陵更断肠　雪下哦诗怜谢女花间为令胜潘郎从今千里同明月再约圜时拜夜香
　　青玉案【送频统辖行】
　　相春堂上闻莺语正花栁芳菲处有底尊前懽且舞满堂賔客紫泥丹诏衮衮烟霄路　君王天纵资仁武要尺棰平骄虏思得英雄亲驾驭将军行矣九重虚宁谈笑清寰宇
　　南乡子【刑监庙饯送朱太傅张直阁阻雨赋此词】
　　江上送归船风雨排空浪拍天頼有清尊浇别恨凄然宝蜡烧花看吸川　楚舞趂湘弦暖响围春锦帐氊坐上定知无俗客俱贤便是朱张与少连【少连谓刑监庙】
　　清平乐
　　光尘扑扑宫栁低迷緑鬭鸭阑干春诘曲帘额微风绣蹙　碧云青翼无凭困来小倚云屏楚梦未禁春晩黄鹂犹自声声
　　又
　　向来省左谋国叅伊吕暂借良俦匪再举谈笑肃清三楚　良辰上客徜徉奏篇欲记传香此日一尊相属它时同在岩廊
　　又【咏梅】
　　吹香嚼蕊独立东风里欲冻云骄天似水羞杀夭桃秾李　如今见说阑干不禁月冷霜寒岭上驿程人逺城头戍角声干
　　霜天晓角
　　栁丝无力冉冉萦柔碧系我船儿不住楚江上晓风急棹歌休怨抑有人离恨极说道归期不逺刚不信泪
　　偷滴
　　归梧谣【送刘郎】
　　归十万人家儿様啼公归去何日是来时
　　又
　　归猎猎薰风巻绣旗拦教住重举送行杯
　　又
　　归数得宣麻拜相时秋前后公衮更莱衣
　　丑奴儿
　　伯鸾徳耀贤夫妇见说宜家见说宜家庭砌森森长玉华　天公遣注长生籍服日飡霞服日飡霞寿纪应须海算沙
　　蝶恋花
　　君泛仙楂银海去后日相思地角天涯路草草杯盘深夜语防防四月黄梅雨　莫拾明珠并翠羽但使斯民爱我如慈母待得政成民安堵朝天衣袂翩翩举
　　念奴娇
　　海云四敛太清楼极目一天秋色明月飞来云雾尽城郭山川歴歴良夜悠悠西风嫋嫋银汉氷轮侧云霓三弄广寒宫殿长笛　偏照紫府瑶台香笼玉座翠霭迷南北天上人间凝望处应有乗风归客露滴金盘凉生玉宇满地新【阙】白壶中清赏画檐髙挂虚碧
　　又
　　风防更起望一天秋色离愁无数明日重阳尊酒里谁与黄花为主别岸风烟孤舟灯火今夕知何处不如江月照伊清夜同去　船过采石江边望夫山下酌水应懐古德耀归来虽富贵忍弃平生荆布黙想音容遥怜儿女独立衡臯暮桐乡君子念予憔悴如许
　　拾翠羽
　　春入园林花信总诸迟速听鸣禽稍迁乔木夭桃弄色海棠芬馥风雨霁芳径草心频緑　禊事才过相次禁烟追逐想千歳楚人遗俗青旗沽酒各家炊熟良夜游明月胜烧花烛
　　蝶恋花【秦乐家赏花】
　　烂烂明霞红日暮艳艳轻云皓月光初吐倾国倾城恨无语防鸾祥凤来还去　爱花常为花留住今歳风光又是前春处醉倒扶归也休诉习池人笑山翁语
　　又
　　恰则杏花红一树撚指来时结子青无数漠漠春隂纒栁絮一天风雨将春去　春到家山须少住芍药樱桃更是寻芳处晓院碧莲三百亩留春伴我春应许
　　莎行
　　杨栁东风海棠春雨清愁冉冉无来处曲径惊飞蛱蝶丛囘塘冻湿鸳鸯侣　舞彻霓裳歌残金缕蘼芜白芷愁烟渚欲识阳台梦里云细听华表归来语
　　渔家傲【红白莲不可并栽用酒盆种之遂皆有花呈周倅】
　　红白莲房生一处雪肌霞艳难为喻当是神仙来紫府双禀赋人间相见犹相妒　清雨轻烟凝态度风标公子来幽鹭欲遣微波传尺素歌曲悮醉中自有周郎顾
　　夜游宫【句景亭】
　　听话危亭句景芳郊迥草长川永不待崇冈与峻岭倚栏杆望无穷心已领　万事浮云影最旷阔鹭闲鸥静好是炎天烟雨醒栁隂浓芰荷香风日冷
　　鹧鸪天
　　月地云阶欢意阑仙姿不合住人间骖鸾已恨车尘逺泣凤空余烛影残　情脉脉泪珊珊梅花音信隔关山只应楚雨清留梦不那吴霜緑易斑
　　又【咏桃菊花】
　　桃换肌肤菊换妆只疑春色到重阳偷将天上千年艳染却人间九日黄　新艳冶旧风光东篱分付武陵香罇前醉眼空相顾错认陶潜是阮郎
　　又【送陈倅正字摄峡州】
　　人物风流册府仙谁教落魄到穷邉独班未引甘泉伏三峡先寻上水船　斟楚酒扣湘竹枝歌里意凄然明时合下清猿泪闲日频题采凤牋
　　菩萨蛮【西斋为杏花寓言】
　　胭脂浅染双珠树春风到处娇无数不语恨恹恹何人思故园　故园花烂漫笑我归来晩我老只思归故园花雨时
　　又【囘文】
　　落霞残照横西阁阁西横照残霞落波浅戏鱼多多鱼戏浅波　手携行客酒酒客行携手肠断九歌长长歌九断肠
　　又【囘文】
　　渚莲红乱风翻雨雨翻风乱红莲渚深处宿幽禽禽幽宿处深　澹妆秋水鉴鉴水秋妆澹明月思人情情人思月明
　　又【囘文】
　　晩花残雨风帘卷卷帘风雨残花晩双燕语虚牕牕虚语燕双　睡醒风惬意意惬风醒睡谁与话情诗诗情话与谁
　　又【囘文】
　　白头人笑花间客客间花笑人头白年去似流川川流似去年　老羞何事好好事何羞老红袖舞香风风香舞袖红
　　又
　　玉龙细防三更月庭花影下余残雪寒色到书帷有人清梦迷　墙西歌吹好独暖香闺小多病怯杯觞不禁冬夜长
　　南歌子【过严闗】
　　路尽湘江水人行瘴雾间昬昬西北度严闗天外一簪初见岭南山　北雁连书断秋霜防鬓斑此行休问几时还惟拟桂林佳处过春残
　　鹊桥仙
　　湘江东畔去年今日堂上簪缨罗绮弟兄今日拜尊前共一笑欢欢喜喜　渚宫风月边城鼔角更好亲庭一醉醉时重唱去年词愿来歳强如今歳
　　燕归梁
　　风栁摇丝花纒枝满目韶辉离鸿过尽伯劳飞都不似燕来归　旧来王谢堂前地情分独依依画梁雕栱啓朱扉看双舞羽人衣
　　诉衷情【牡丹】
　　乱红深紫过羣芳初欲减春光花王自有标格尘外锁韶阳　留国艳问仙乡自天香翠帷遮日红烛通宵与醉千觞
　　浣溪沙【母氏生辰老者同在舟中】
　　稳泛仙舟上锦防桃花春浪舞清湾寿星相伴到人间黄石公传三百字西王母授九霞丹银潢有路接三
　　山
　　又【以贡茶沉水为齐伯寿】
　　北苑先春小凤团炎州沉水胜龙涎殷勤送与绣衣仙玉食向来思苦口芳名久合上凌烟天教富贵出长
　　年
　　又【发公安风月甚佳明日至石首风雨骤至留三日同行诸公皆有词孝祥用韵】
　　方船载酒下江东孤管横时浪拍空万山紫翠晩云重拟看岳阳楼上月不禁石首岸头风作牋我欲问龙
　　公
　　卜算子
　　风生杜若洲日暮垂杨浦行到田田乱叶边不见凌波女　独自倚危栏欲向荷花语无奈荷花不应人背立啼红雨
　　防绛唇
　　萱草榴花画堂永昼风清暑麝团菰黍助泛菖蒲醑兵辟神符命续同心缕宜欢聚绮筵歌舞歳歳酬重午
　　又
　　秩秩宾筵玉潭春涨玻瓈满斾霞风卷可但长安逺夏木成隂路袅薰风转空留恋细吹银管别意随声缓
　　西江月
　　风尽滩声未已雨来篷底先知岸边杨栁最怜伊忆得扁舟曾系　朝雾平吞白塔茅檐似有青旗三杯村酒醉如泥天色寒呵且睡
　　又【以寳鼎隋人写小字莲经为总得寿】
　　汉铸九金神缶隋书小字莲经刚风劫火转青防防守应烦仙圣　昨梦传来帝所今朝寿我亲庭只将此宝伴长生谈笑中原底定
　　又【饮百花亭为武夷枢密先生作亭望庐山双剑峰为恶竹所蔽是夕尽伐去】
　　落日镕金万顷晴岚洗剑双峰紫枢元是黒头公佳处因公愈重　分得湖光一曲唤囘庐岳千峰一尊今夜偶然同早晩商岩有梦
　　水调歌头【方务德生日】
　　紫槖论思旧碧落拜除新内家敕使传诏亲付玉麒麟千里江山增丽是处旌旗改色佳气欝轮囷看取连宵雪借与万家春　建崇牙开盛府是生辰十洲三岛都向今日祝松椿多少活人隂德合享无边长寿惟有我知君来歳更今日一气转洪钧
　　又【过岳阳楼作】
　　湖海倦游客江汉有归舟西风千里送我今夜岳阳楼日落君山云气春到沅湘草木逺思难収徙倚栏杆乆缺月挂帘钩　雄三楚吞七泽隘九州人间好处何处更似此楼头欲吊沉累无所但有渔儿樵子哀此写离忧囘首叫虞舜杜若满芳洲








　　于湖词卷三
