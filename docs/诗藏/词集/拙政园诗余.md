拙政园诗馀

徐灿，字香蘋，号深明，茂苑人。陈之遴继室。善填词 ，工绘事。顺治十五年（1658），之遴谴谪辽海，家产籍没，全家移徙盛京。之遴殁后五年，湘蘋疏请归骨，获允。晚年皈依佛法，更号紫□（“竹”头下“言”，音yán），静座内养，无疾而终。有《拙政园诗余》。

捣练子.春怨

依旧绿，为谁红。草草花花满泪丛。欲挽游丝萦好梦，一枝啼血洒春空。

望江南.燕来迟

无情燕，故故却才来。飞傍绣帘还絮语，笑人依旧是天涯，戢翼正徘徊。

长相思.别意

花冥冥，水泠泠。雨雨风风满碧汀。劳劳长短亭。

想凄清，倚银屏。点点声声不忍听。盈盈泪满蘦。

西江月.春夜

明月照人清夜，多愁多闷输他。梦魂无计驻飞花，展转碧阑西下。

柳嫩慢萦春病，梅销暗自酸牙。漏声千点滴窗沙，未到送春先怕。

西江月.感旧

剪烛闲思往事，看花尚记春游。侯门东去小红楼，曾共翠娥杯酒。

闻说倾城尚在，可如旧日风流。匆匆弹指十三秋，怎不教人白首。

西江月.十五夜雨

不是人孤明月，月还负却良宵。如何三五雨潇潇，偏滴助愁萋草。

云卷微寒入暮，一灯瘦影魂摇。梦归宵短路迢迢，今夜梦归须早。

西江月.感怀

又是春光将尽，东风愁煞梨花。春魂不化蝶回家，绕遍玉阑干下。

燕子呢喃未了，一庭蕉雨交加。凄声细雨奈何它，记得前春曾怕。

西江月.水仙

素女乍离绮阁，水晶帘动微霜。幽情未肯便分香，怕见桃花红浪。

粉蕊含嗔抱喜，怕它蝶乱蜂忙。一枝清瘦玉初妆，不许何郎窥望。

醉花阴.春闺

午夜沈沈香薄覆，梦醒春依旧。怕得燕双归，带却愁来，偏向人心授。

一剪东风寒欲逗，渐逼檀眉瘦。也拟醉花阴，腻白夭红，凄雨先僝僽。

醉花阴.风雨

几日愁风和恨雨。乡梦教留住。花外燕双飞，等得它来，诉与伤心语。

碧云有路须归去，青鸟书无据。残月又模糊，空照人愁，没个分明处。 卜算子.春愁

小雨做春愁，愁到眉边住。道是愁心春带来，春又来何处。

屈指数花期，转眼花归去。也拟花前学惜春，春去花无据。

如梦令.闺思

细雨落花江上，风动玉钩帘帐。试问倚阑人，愁锁一天春望。怊怅，怊怅。波畔双鱼轻漾。

如梦令

雨过几枝红倦，寂寂琐窗西畔。半梦半醒时，谁向绣衾低唤。魂断，魂断，花也为人长叹。

如梦令.春晚

花似离颜红少，梅学愁心酸早。生怕子规声，啼绿庭前芳草。春老，春老，几树垂杨还袅。

如梦令.和韵

昨夜雨添春重，滴到眉端愁动。剪剪海棠风，一点残灯红弄。如梦，如梦，梦里心儿还捧。

如梦令

贪看枝头红动，飞到愁边如共。回首断桥烟，是处画阑朱栋。如梦，如梦，借阵好风吹送。

如梦令

杨柳丝丝青纵，烟护晶帘无缝。不信玉阑干，偏得月华珍重。如梦，如梦，梦到江南春仲。

如梦令

便别桃源仙洞，春到愁边谁共。肠断听阳关，珠靺玉骢催控。如梦，如梦，回首柳浓莺閧。

如梦令

隔叶黄鹂娇哢，惊起绮窗凄凤。阑槛半帘垂，晓镜春愁将共。如梦，如梦，一瞬水流春送。

南乡子.秋雨

秋风试寒初，一片乡心点滴闲。滴到湘江多是泪，珊珊。染得无情竹也斑。

百和夜烧残。唤起征鸿行路难。梦里江南秋尚好，般般。皎月黄花次第看。

玉楼春.寄别四娘

风波忽起催人去，肠断一朝分燕羽。无端残梦怯相逢，梦破更添愁万绪。

扁舟暂舣鸳鸯渚，几度短长亭畔雨。雨声欲逐泪痕多，知道泪痕多几许。

菩萨蛮.恨春

恨春不忍春光景，昏昏似醉浑难醒。撇绣写幽兰，绿窗风雨寒。

梦回香尚袅，一枕愁痕小。负却赏梅心，杏花春又深。

菩萨蛮.秋闺

西风几弄冰肌彻，玲珑晶枕愁双设。时节是重阳，菊花牵恨长。

鱼书经岁绝，烛泪流残月。梦也不分明，远山云乱横。

菩萨蛮.春闺

困花压蕊丝丝雨，不堪只共愁人语。斗帐抱春寒，梦中何处山。

卷帘风意恶，泪与残红落。羡煞是杨花，输它先到家。

菩萨蛮.不雨

一春催试桃花雨，游丝只共晴烟舞。燕也不曾来，湘帘空自开。

起看花影午，鸾镜双蛾俯。徙倚却黄昏，蜡如红泪痕。

武陵春.春怨

昨夜杨花飞几许，冷暖在心头。萍踪浪影且随流，切莫近红楼。

未尽生前愁与闷，烟水古杭州。春魂黯黯绕兰舟，却是梦中游。

木兰花.秋夜

夜寒不耐西风劲，多情却是无情病。月痕依约到南楼，楼头鼓角三更尽。

蝉残韵咽魂难定，百般烦恼千般恨。起来点检露华深，秋蛩四壁声相竞。

木兰花.秋感

春事茫茫秋有几，眼前又近中秋矣。怜侬却似梦中身，梦随蝴蝶花闲雨。

七贵五侯谁为语，瑶台日敞悲风里。飞云流月总无情，有情泪满湘江水。

木兰花.秋暮

才见黄花秋以暮，滴滴虫声啼绣户。鸳鸯双枕不知寒，银蜡竞成红泪颗。

梦里乡关云满路，钗压绿鬟蝉半亸。月延罗帐似依依，耐它只把人愁锁。

少年游.有感

衰杨霜遍灞陵桥，何物似前朝。夜来明月，依然相照，还认楚宫腰。

金尊半掩琵琶恨，旧諳为谁调。翡翠楼前，胭脂井畔，魂与落花飘。

　虞美人.有感

满枕潇潇今夜雨，人共孤灯语。凤凰台畔乱香红，只到寻常烟月竟匆匆。

江上莼丝秋未采，莫怨朱颜改。吴山几曲碧漫漫，还有许多风景待人看。

虞美人.感兴

东皇也合怜芳草，不雨春先老。鵾弦才拨带愁来，却似当年佳月共徘徊。

隋堤弱絮年年舞，谩惜今和古。长江凄咽为谁流，难道雨花春色片时休。

虞美人.春闺

杨花独解随风去，无奈廉纤雨。为春茫未点离愁，且向辛夷花底听軥輈。

不知惊起双飞燕，偷入帘前见。休将红泪晕香腮，正是春波带日晚潮来。

一斛珠.有怀故园

恁般便过，元宵了踏歌声杳。二月燕台犹白草。风雨寒闺，何处邀春好。

吴侬只合江南老，雪里枝枝红意早。窗俯碧河云半袅。绣幕才揽，一枕梅香绕。

一络索.春闺

惯送好春归去，怕和花语。一帘残梦醉醒中，禁得这番红雨。

群玉山头仙侣，乱云无处。不须乡泪染江流，倩个燕儿传与。

点绛唇.春暮

未信桃花，偷将春色争飞去。便成红雨，不管莺无主。

曲曲瑶房，玉暖香深处。春还许。海棠枝上，留取三分住。

点绛唇.偶成

霞剪丹枫，鸿飞锦字山横带。绮窗无赖，时把归云碍。

才卷珍珠，紫鹤如相待。花应暖。镜中双黛，也耐青霜在。

惜分钗.旅怀

移春槛，芳菲黯。咏絮才情浑欲减。记江南，熟吴蚕。芍药开时，花满澄潭。探，探。

身长泛，花相赚。新来渐把闲愁忏。梦魂甘，是烟岚。西子湖头，结个花龛。参，参。

惜分钗.春闺

东风恼，莺声小。弄春杨柳丝丝袅。梦流连，见何年。倩个归鸿，一寸香笺。传，传。

花时早，欢情少。分钗可惜妆台老。枕双鸳，几曾眠。且近金笼，鹦鹉能言。前，前。

忆秦娥.初晓

霜飞早，花冠只向鸡窗晓。鸡窗晓。数声不奈，一灯悄悄。

戍楼传箭频催晓，香寒玉枕愁心小。愁心小。泪盈秋水，镜分多少。

忆秦娥.春感次素庵韵

春时节。昨朝似雨今朝雪。今朝雪。半春残暖，竞成抛撇。

销魂不待君先说。凄凄痛还如咽。还如咽。旧恩新宠，晓云流月。

忆秦娥.春归

东风老。起来点检残红少。残红少。一帘疏雨，半庭烟草。

燕莺故故将人恼。千声万语春归了。春归了。双蛾谁遣，镜痕愁小。

忆秦娥.感旧

春风院，花前曾见如花面。如花面。浅斟低语，画楼春晏。

闻来已作新巢燕，看花人在花如霰，花如霰。梦中王谢，那时愁见。

诉衷情.暮春

今春何事待将休。丝雨柳梢头。恁般心绪撩乱，还要替花愁。

江南景，绿阴稠。惓红收。暂飞乡梦，试看归鸿，也算忘忧。

浪淘沙.底树

庭树又秋花。做弄年华。满城霜气湿青笳。眼底眉头愁未了，去数归鸦。

残月霭窗纱。莫便西斜。雁声和梦落天涯。渺渺濛濛云一缕，可是还家。

锦堂春.感怀

回首旧游劳梦，离亭几度飞花。绿窗新燕周遮语，如向我咨嗟。

宝镜泪痕微晕，起来红日初斜。归云未整春光去，只是在天涯。

采桑子.春宵

一春风雨和愁滴。珊枕寒时。玉漏迟迟，浪语灯花泪暗垂。

惜花未许春归去，香锁葳蕤。绿徧天涯。凭得阑干暖为谁。

谒金门.闻雁

愁渺渺。禁得者番秋老。云外南鸿音均好。羡它归甚早。

锦帐带香风袅。凤烛影分寒悄。几点漏催天未晓。 一庭星月皎。

踏莎行.初春

芳草才芽，梨花未雨。春魂已作天涯絮。晶帘宛转为谁垂，金衣飞上樱桃树。

故国茫茫，扁舟何许。夕阳一片江流去。碧云犹叠旧河山，月痕休到深深处。

踏莎行.饯春

萍叶将圆，桐华飞了。雕梁不见乌衣到。想应春在五侯家，东风怕拂寒闺草。

归计苕苕，禅心悄悄。帘前莫问花多少。试将杯洒饯春愁，从今别向修蛾绕。

踏莎行

水咽离亭，梦寻归渡。今春曾向江南去。笑人柳絮不知愁，几番弄雪还骄雨。

半榻茶烟，一丝香炷。春光有尽愁无数。杜鹃啼断夕阳技，月明又到花深处。

浣溪沙.春闺

金斗香生绕画帘。细风时拂两眉尖。绣牀绒线几曾添。

数点落花春寂寂，一庭芳草雨纤纤。不须春病也恹恹。

南唐浣溪沙.十四夜

已试华灯照錡筵。渐添奇巧斗新悬。明月似嫌芳景速，不轻圆。

佳节最怜前一日，旧欢长算几何年。可惜金吾犹禁夜，促游鞭。

南唐浣溪沙.十五夜

暖浅寒轻夜气和。踏春红袂试纤罗。月似美人慵欲睡，晕横波。

懒逐香尘看火树，自笺新调当笙歌。半侧流霞三两爵，不须多。

南唐浣溪沙.十六夜

玉乱香忙午夜天。氍毺红暖正初筵。佳月怜人浑不减，昨宵圆。

绛蜡消风欢未足，踏灯须又待明年。好倩凤箫吹到晓，怕花瞑。

临江仙.系舟

寂寞汀洲春欲暮，数声杜宇帆收。夕阳斜系小孤舟。绿沉嘶马路，红点榜人头。

烟柳易残人易老，几多闲闷闲愁。澹云朦月伴鱼钩。 一春消息事，已付水中沤。

临江仙.病中寄素庵

病枕不知寒日午，起来愁雪弥漫。玉红笺纸腻双鸾。恹恹半息，强写个平安。

几日离愁愁未了，今朝又上眉端。丁宁春老且为欢。薰风虽软，莫便试轻纨。

临江仙.案：词调原缺，据《词汇》补。闺情

不识秋来镜里，笛中时见啼妆。碧波清露殢红香。莲心羞结，多半是空房。

低阁垂杨罢舞，窥帘归雁成行。梦魂曾到水云乡。细风将雨，一夜冷银塘。

唐多令.感怀

玉笛送清秋。红蕉露未收。晚香残、莫倚高楼。寒月羁人同是客，偏伴我，住幽州。

小院入边愁。金戈满旧游。问五湖、那有扁舟。梦里江声和泪咽，何不向，故园流。

唐多令.感旧

客是旧游人。花非昔日春。记合欢、树底逡巡。曾折红丝围宝髻，携娇女，坐斜曛。

芳树起黄尘。苕溪断锦鳞。料也应、梦绕燕云。还向凤城西畔路，同笑语，拂花茵。

鹊桥仙.梅花

峭寒楼阁，早春帘槛，一树冷烟愁遍。玉容初浣不曾妆，但粉泪、盈盈香溅。

惜花还住，羞花欲去，去住总教花怨。护花双袖惹清霜，怕风妒、花魂成片。

苏幕遮.秋老

雨深深，秋自老。旧苑新花，莫问愁多少。玉爪侵弦寒料峭。才奏南音，阵阵惊风搅。

袖红单，屏翠小。剪剪清霜，不许夫容好。故国烟芜昏复晓。尚有青山，强向江城绕。

蝶恋花.春闺

帘卷晓寒生怕起。一种分鸾，两地黄昏雨。为问海棠开也未。章台有柳君休系。

春梦惜春春几许。又听离弦；玉柱鸿声细。一缕水沉烟万缕。画楼十二春风里。

蝶恋花.春晓

剩紫残红能几许。晓枕惊回，无柰纷纷雨。雨过柳风吹不住。不吹愁去吹春去。

莫怪东君分别遽。镜懒钗慵，不是留春处。嫩叶渐看成绿雾。须臾又恐秋霜妒。

蝶恋花.每寄书素庵不到有感

频寄锦书鸿不去。怕近黄昏，帘幕深深处。一寸横波愁几许。啼痕点点成红雨。

倚徧阑干无意绪。闲理余香，独自谁为语。尽日恹恹如梦里。斜阳一瞬人千里。

蝶恋花.咏事

点就迎郎双笑靥。近日人来，真个归期绝。尽日无言心自咽。春枝洒满寒鹃血。

女伴强来相解说。侬不相思，怎把相思歇。留取罗裙香几摺。何时教看啼痕叠。

蝶恋花

蝶不恋花花恋蝶。弃绿怜红，不是它心劣。一种深情情独切。无情只爱同心结。

几缕春冰吹渐裂。谢得东风，肯送归舟叶。日夜随郎从未别。何须去共吴门月。

青玉案.春晚

为君顦顇春能几。忘不了、东风意。燕子声高惊晓睡。玉楼帘卷，朱扉环动，人在伤心地。

罗袖动春香不已。折得花枝倩谁寄。徘徊簪向宜春髻。收匳未竟，薰衣欲换，蓦地垂娇泪。

青玉案.吊古

伤心误到芜城路。携血泪、无挥处。半月模糊霜几树。紫箫低远，翠翘明灭，隐隐芊车度。

鲸波碧浸横江锁，故垒萧萧芦荻浦。烟水不知人事错，戈船千里，降帆一片，莫怨莲花步。

千秋岁.感怀

帘前竹外。明月光相碍。榈影照，霜横带。不知青岁减，只说朱颜改。君不见，河山几叠谁为买。

底事频频耐。留得惺惺在。天有恨，花长害。柳烟春带结，燕语春心碎。消得也，一番春色当眉黛。

洞仙歌.梦江南

霜寒夜悄，叹韶华一瞬。往日闲愁料难尽。而今无计，且凄雨怜云，江南信，知道梅花远近。

残灯窥短梦，梦也无多，消得啼鸟恁淩迸。展转不成瞑，却怨东风，吹春到、与愁相竞。纵桃李、贪娇也须知，近日者眉儿，不堪倒晕。

洞仙歌.梦女伴

月昏灯晕，向鸳鸯衾底。行尽江南数千里。见绿窗、女伴笑靥迎人，低宝髻，斜倚瓶花小儿。

问羁人邸舍，风雨钟残，可忆吴门旧烟水。侬道九回肠，夜夜乡关，幸画舫、今朝归矣。正红袂分花喜还疑，怕者度相逢，又成梦裹。

一翦梅.送春

春光九十已全抛。送也魂销。留也魂销。束君传语谢娇娆。去也无聊。住也无聊。

玉床香被展轻绡。长也今宵。短也今宵。愁红休怕绿阴交。早也明朝。迟也明朝。

御街行.燕京元夜

华灯看罢移香屧。正御陌、游尘绝。素裳粉袂玉为容，人月都无分别。丹楼云澹，金门霜冷，纤手摩娑怯。

三桥宛转淩波蹑。敛翠黛、低回说。年年长向凤城游，曾望蕊珠宫阙。茫茫只赤，眼前千里，况是明年月。案《瑶华集》末三句作“星桥云娴，火城日近，踏遍天街月”

风中柳.春闺

春到眉端，还怕愁无著处。问年华、为谁为主。怨香蘦粉，待春来怜护。被东风、霎时吹去。

日望南云，难道梦归无据。遍天涯、乱红如许。丝丝垂柳，带恨舒千缕。者番又、一帘梅雨。

河满子.闺情

兰炷旧萦裙摺，玉纤新换筝弦。怊怅一声河满子，双流珠泪君前。七十二峰霜色，霎时吹到愁边。

碧海青天夜夜，绮窗绡帐年年。楼外金堤隄上月，昔人几度偷圆。可惜紫骝嘶处，一行杨柳依然。

满庭芳.丁丑春贺素庵及第，时中丞翁抚蓟奏捷。

先太翁举万历进士，亦丁丑也

丽日重轮，祥云五色，噌吰玉殿名传。紫袍珠勒，偏称少年仙。最喜重华奕叶，周花甲、刚好蝉联。泥金报，龙旗虎帐，歌凯沸春筵。

瑶池，初宴罢，冰肌雪骨，文彩翩然。拜木天新命，紫禁亲诠。道是鸡窗别也，从今始、再理芸编。篝灯话，丝纶世掌，何以答尧天。

满庭芳.姑苏午日次素庵韵

旧柳浓耶，新蒲放也，依然风景吴阊。去年今午，何处把霞觞。赢得残笺剩管，犹吟泛、几曲回塘。伤心事，飞来双燕，絮语诉斜阳。

石榴，花下饮，吊花珠泪，还倚花藏。过一番令节，如度星霜。向晚竹牕萧瑟，凄凄雨、先试秋凉。难回想，彩丝艾虎，少小事微茫。

满庭芳.寒夜别意

水点成冰，离云愁暮，能禁几阵凄风。绮窗吟寂，频倚曲阑柬。梦短宵长难寐，听不了、点滴铜龙。销魂也，梅花顦顇，飞雪断来鸿。

翠帏，口乍逗，鸳鸯香冷，两地愁同。况天涯离别，口又匆匆。争柰多愁多病，无头闷、一夜惺忪。风摇处，兽环双控，银烛影微红。

满庭芳.己丑冬寿梁五夫人。夫人姓王氏

阀阅无双，声名弟五，锵锵彩凤和鸣。黄钟应律，绮阳觉阳生。独有梁园春早，瑶阶畔、兰暖芝荣。当初度，佳儿似玉，频进紫霞觥。

琪花，应有种，佩连桂殿，笏满槐庭。幸身来圆峤，亲见飞琼。口况香闰二妙，生同月、恰好同庚。看岁岁，珠联璧映，同听九霄笙。

满庭芳.寄素庵

气吐祥光，春生紫禁，飞尘尚阻归输。翠屏向晓，腰瘦不胜春。黛减眉消口口，妆台冷、拟待伊人。梨花雪，苍苔砌玉，归马试蹄痕。

别离，虽未久，羇窗寒月，更胜从军。绕口口口口，越水吴云。惟有梅花耐雪，堪冷澹、伴我黄昏。鹊聋喜，传来凤阁，重典旧丝纶。

满庭芳.丙戍立春，是日除夕

银烛有情，今宵无限，难留一霎黄昏。频催玉漏，街鼓促香尘。旧恨肯随腊尽，新烦恼、休更重增。鸳枕梦，时惊爆竹，春逐晓云生。

当年，娇小日，屠苏争饮，肯让它人。紫钗花胜子，镜里宜春。转眼韶华偷换，回头念、往事浮云。而今瘦，梅花堪并，罗绮也难胜。

满江红.示四妹

碧海苕溪，弹指又、一年离别。看过眼、倦杨青老，怨桃红歇。相约每期镫火夜，相逢长是葵榴月。倩残镫、唤起半生愁，今宵说。

采莲沼，香波咽。斗草迳，芳尘绝。痛烟芜何处，旧家华阅。娇小凤毛堂构远，飘蘦蝉鬓门楣孑，拂银檠、谙向玉参差，声声血。

满江红.和王昭仪韵

一种姚黄，禁雨后、香寒□色。谁信是、露珠泡影，暂凝瑶阙。双泪不知笳鼓梦 ，几番流到君王侧。叹狂风、一霎翦鸳鸯，惊魂歇。

身自在，心先灭。也曾向，天公说。看南枝杜宇，只啼清血。世事不须论覆雨，闲身且共今宵月。便姮娥、也有片时愁，圆还缺。

满江红.有感

乱后家山，意中愁绪真难说。春将去、冰台初长，绮钱重叠。炉烬水沉犹倦起，小窗依约云和月。叹人生、争似水中莲，心同结。

离别泪，盈盈血。流不尽，波添咽。见鸿归阵阵，几增凄切。翠黛每从青镜减，黄金时向床头缺。问今春、曾梦到乡关，惊鶗鴂。

满江红.将至京寄素庵

柳岸欹斜，帆影外、东风偏恶。人未起、旅愁先到，晓寒时作。满眼河山 牵旧恨，茫茫何处藏舟壑。记玉箫、金管振中流，今非昨。

春尚在，衣怜薄。鸿云尽，书难托。叹征途顦顇，病腰如削。咫尺玉京人未见，又还负却朝来约。料残更、无语把青编，愁孤酌。

满江红.感事

过眼韶华，凄凄又、凉秋时节。听是处、捣衣声急， 阵鸿凄切。往事堪悲闻玉树，采莲歌杳啼鹃血。叹当年、富贵已东流，金瓯缺。

风共雨，何曾歇。翘首望，乡关月。看金戈满地，万山云叠。斧钺行边遗恨在，楼船横海随波灭。到而今、空有断肠碑，英雄业。

满江红.闻雁

既是随阳，何不向、东吴西越。也只在、黄尘燕市，共人凄切。几字吹残风雨夜，一声叫落关山月。正瑶琴、弹到望江南，冰弦歇。

悲还喜，工还拙。廿载事，心闻叠。却从头唤起，满前罗列。凤沼鱼矶何处是，荷衣玉佩凭谁决。且徐飞、莫便没高云，明春别。

念奴娇.初冬

黄花过了，见碧空云尽，素秋无迹。薄薄罗衣寒似水，霜逗一庭花石。 回首江城，高低禾黍，凉月纷纷白。眼前梦里，不知何处乡国。

难得此际清闲，长吟短咏，也算千金刻。象板莺笙犹醉耳，却是酒醒今夕。有几朱颜，镜中暗减，不用尘沙逼。燕山一片，古今多少羁客。

念奴娇.西湖雨感，次素庵韵

雨窗闲话，叹浮生何必，是今非昨。几遍青山酬对好，依旧黛眉当阁。洒道轮香，润花杯满，不似前秋恶。绣帘才卷， 一楼空翠 回薄。

拟泛烟中片叶，但两湖佳处，任风吹泊。山水清音听未了，隐岸玉筝金索。头上催诗，枕边滴梦，谩惜瑶卮落。相看不厌，两高天际孤削。

念奴娇.己丑冬，寿梁大夫人。夫人姓桂氏

伯鸾佳偶，羡仙种桂苑，一棱清馥。葭管将回阳律暖，人在玉堂华屋。半吐琼芳，初圆蟾影，早弄龙章轴。绮筵雅奏，介眉春酒方熟。

频年羁宦天涯，喜左连兰蕙，右依珠玉。共拥兽炉欢宴处，笑举霞觞相祝。月殿长春，天香久驻，不似凡花木。叠累结子，满庭垂满金粟。

永遇乐.病中

翠帐春寒，玉炉香细，病怀如许。永昼恹恹，黄昏悄悄，金博添愁炷 。薄幸杨花，多情燕子，时向琐窗细语。怨东风、一夕无端，狼藉几番红雨。

曲曲阑干，沉沉帘幕，嫩草王孙归路。短梦飞云，冷香侵佩，别有伤心处。半暖微寒，欲晴还雨，消得许多愁否。春来也、愁随春长，肯放春归去。

永遇乐.寄索庵

澹澹离云，凄凄紫陌，香尘飞雪。泪滴鲛绡，愁盈珠勒，一霎成抛撇。别去丁宁，传来芳信，频寄锦书休绝。倩东风、吹向天涯，悄悄把离愁说。

减去沈腰，霜添潘鬓，怎似前秋离别。镜裹分鸾，灯前瘦影，羞把湘帘揭。有恨黄昏，无情玉笛，催落江梅寒月。问今宵、多少凄凉，枕稜衾缺。

永遇乐.舟中感旧

无恙桃花，依然燕子，春景多别。前度刘郎，重来江令，往事何堪说 。逝水残阳，龙归剑杳，多少英雄泪血。千古恨、河山如许，豪华一瞬抛撇。

白玉楼前，黄金台畔，夜夜只留明月。休笑垂杨，而今金尽，穠李还销歇。世事流云，人生飞絮，都付断猿悲咽。西山在、愁容惨黛，如共人凄切。

永遇乐.秋夜

团扇才收，凉风俄透，粉红蘦翦。霞卷冰绡，一天寒碧，只有愁相见。惯愁双黛，也须耐得，多少雨嗟云倦。路茫茫、东篱在何处，罗韈棱棱寻 遍。

回头曾念，几番尘梦，目断还教肠断。叶砌层阶，霜欺余菊，去雁应相怨。玉漏频传，晶帘时曳，烟结香篝如霰。今宵对、依依明月，此情何限。

声声慢.感怀

寒寒暖暖，雨雨晴晴，无端催趱红绿。湿燕双双，语语似怜幽独。银灯半昏碧影，十年愁、多到心曲。此际也，不销魂断尽，肠儿还续。

不忿青蛾元鬓，才弹指、逢人便惭珠玉。吟遍花笺，想也半消清福。惟应冰纨宝钿，料天公、谁妒尘俗。试看取，古今来、嵇啸阮哭。

风流子.同素庵感旧

只如昨日事，回头想、早已十经秋。向洗墨池边，装成书屋，蛮笺象管，别样风流。残红院、几番春欲去，却为个人留。宿雨低花，轻风侧 蝶，水晶帘卷，恰好梳头。

西山依然在，知何意凭槛，怕举双眸。便把红萱酿酒。只动人愁。谢前度桃花，休开碧沼，旧时燕子，莫过朱楼。悔煞双飞新翼，误到瀛洲。

水龙吟.次素庵韵感旧

合欢花下留连，当时曾向君家道。悲欢转眼，花还如梦，那能长好。真个而今，台空花尽，乱烟荒草。算一番风月，一番花柳，各自 斗，春风巧。

休叹花神去杳。有题花锦笺香稿。红阴舒卷，绿阴浓淡，对人犹笑。把酒微吟，譬如旧侣，梦中重到。请从今、秉烛看花，切莫待，花枝老。

水龙吟.春闺

隔花深处闻莺，小阁锁愁风雨骤。浓阴侵幔，飞 红堆砌，殿春时候。送晚微寒，将归双燕，去来迤逗。想冰弦凄鹤，宝钗分凤，别时语，无还有。

怕听玉壶催漏，满珠帘、月和烟瘦。微云卷恨，春波酿泪，为谁眉皱。梦里怜香，灯前颅影，一番消受。恰无聊、问取花枝，人长闷，花愁否。




