乐府雅词 宋 曾慥编


　　钦定四库全书

　　集部十

　　乐府雅词

　　词曲类二

　　词选之属

　　提要

　　（臣）等谨案乐府雅词五巻宋曽慥编慥字端伯晋江人官尚书郎直宝文阁奉祠闲居自号至游居士所辑类说已别着録是编皆辑宋人之词原有朱彛尊题词谓陈氏书録解题载曽端伯乐府雅词一十二巻拾遗二巻此本抄自上元焦氏止存三巻及拾遗殆非足本然彛尊曝书亭集又载此书跋云绎其自序称三十有四家合三巻词人为足本无疑盖此巻首原题当为彛尊初稿集所载乃详定之本也慥自序谓渉谐谑则去之当时艳曲谬托欧公者悉删除之则命曰雅词具有风旨非靡靡之音可比至于道宫薄媚西子词排徧之后有入破虚催衮徧催拍歇拍煞衮诸名皆他本所罕载犹见宋人旧法不独九张机词仅见于此是又足资词家之考证矣

　　乾隆四十四年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●乐府雅词原序

　　予所藏名公长短句裒合成篇或后或先非有诠次多是一家难分优劣渉谐谑则去之名曰乐府雅词九重传出以冠于篇首诸公转踏次之欧公一代儒宗风流自命词章幼眇世所矜式当时小人或作艳曲缪为公词今悉删除凡三十有四家虽女流亦不废此外又有百余阕平日脍炙人口咸不知姓名则类于卷末以俟询访标目拾遗云绍兴丙寅上元日温陵曽慥引

　　●钦定四库全书

　　乐府雅词巻上

　　（宋）曾慥 编

　　调笑集句

　　葢闻行乐须及良辰钟情正在吾軰飞觞举白目断巫山之暮云缀玉聨珠韵胜池塘之春草集古人之妙句助今日之清欢
　　珠流璧合暗连文月入干江体不分此曲只应天上有歌声岂合世间闻
　　巫山
　　巫山高高十二峯云想衣裳花想容欲往从之不惮逺丹峯碧障深重重楼阁玲珑五云起美人娟娟隔秋水江边一望楚天长满懐明月人千里
　　千里楚江水明月楼高愁独倚井梧宫殿生秋意望断巫山十二雪肌花貌参差是朱阁五云仙子
　　桃源
　　渔舟容易入春山别有天地非人间玉颜亭亭花下立鬓乱钗横特地寒留君不住君须去流水落花空相忆
　　相忆桃源路万里苍苍烟水暮留君不住君须去秋月春风闲度桃花零乱如红雨人面不知何处
　　洛浦
　　艳阳灼灼河洛神态浓意逺淑且真入眼平生未曽有缓歩佯羞行玉尘凌波不过横塘路风吹仙袂飘飘举来如春梦不多时天非花艳轻非雾
　　非雾花无语还似朝云何处去凌波不过横塘路莺莺燕燕飞舞风吹仙袂飘飘举拟倩逰丝惹住
　　明妃
　　明妃初出汉宫时青春绣服正相宜无端又被东风误故着寻常淡薄衣上马即知无返日寒山一带伤心碧人生憔悴生理难好在边城莫相忆
　　相忆无消息目断遥天云自白寒山一带伤心碧风土萧疎他国长安不见浮云隔纵使君来争得
　　班女
　　九重春色醉仙桃春娇满眼睡红绡同辇随君侍君侧云鬓花颜金歩揺一霎秋风惊画扇庭院苍苔红叶遍蘂珠宫里旧承恩回首何时复来见
　　来见蘂宫殿记得随班迎鳯辇余花落尽苍苔院斜掩金铺一片千金买笑无方便和泪盈盈娇眼
　　文君
　　锦城丝管日纷纷金钗半醉坐添春相如正应居客右当轩下马入锦絪斜倚绿窻鸳鉴女琴弹秋思明心素心有灵犀一点通感君绸缪逐君去
　　君去逐鸳侣斜倚绿窻鸳鉴女琴弹秋思明心素一寸还成千缕锦城春（缺文）
　　（缺题）
　　素枝琼树一枝春丹青难写是精神偷啼自搵残妆粉不忍重看旧写真佩玉鸣鸾罢歌舞锦瑟华年谁与度暮雨潇潇郎不归含情欲说独
　　无处无处难轻诉锦瑟华年谁与度黄昏更下潇潇雨况是青春将暮花虽无语莺能语来道曽逢郎否
　　琵琶
　　十三学得琵琶成翡翠帘开云母屏暮去朝来颜色故夜半月高弦索鸣江水江花岂终极上下花间声转急此恨绵绵无絶期江州司马青衫湿
　　衫湿情何极上下花间声转急满船明月芦花白秋水长天一色芳年未老时难得目断逺空凝碧
　　放队
　　玉炉夜起沉香烟唤起佳人舞绣筵去似朝云无处觅逰童陌上拾花钿

　　调笑转踏　　郑彦能

　　良辰易失信四者之难并佳客相逢实一时之盛事用陈妙曲上助清欢女伴相将调笑入队
　　秦楼有女字罗敷二十未满十五余金镮约腕携笼去攀枝摘叶城南隅使君春思如飞絮五马徘徊芳草路东风吹鬓不可亲日晚蚕饥欲归去
　　归去携笼女南陌柔桑三月暮使君春思如飞絮五马徘徊频驻蚕饥日晩空留顾笑指秦楼归去
　　石城女子名莫愁家住石城西渡头拾翠每寻芳草路采莲时过绿苹洲五陵豪客青楼上醉倒金壶待清唱风高江阔白浪飞急催艇子操双桨
　　双桨小舟荡唤取莫愁迎叠浪五陵豪客青楼上不道风高江广千金难买倾城様那听遶梁清唱
　　绣户朱帘翠幕张主人置酒宴华堂相如年少多才调消得文君暗断肠断肠初认琴心挑么弦暗写相思调从来万曲不关心此度伤心何草草
　　草草最年少绣户银屏人窈窕瑶琴暗写相思调一曲关心多少临卭客舍成都道苦恨相逢不早
　　湲湲流水武陵溪洞里春长日月迟红英满地无人埽此度对郎去后迷行行渐入清流浅香风引到神仙馆琼浆一饮觉身轻玉砌云房瑞烟暖
　　烟暖武陵晩洞里春长花烂漫红英满地溪流浅渐听云中鸡犬刘郎迷路香风逺悞到蓬莱仙馆
　　少年锦带佩吴钩铁马追风塞草秋凭仗匣中三尺剑廓清寰宇取封侯红颜少妇桃花脸笑倚银屏施寳靥明眸妙齿起相迎青楼独占阳春艳
　　春艳桃花脸笑倚银屏施寳靥良人少有平羌胆归路光生弓剑青楼春永香帏掩独把韶华都占
　　翠葢银鞍冯子都寻芳调笑酒家徒吴姬十五夭桃色巧笑春风当酒垆玉壶丝络临朱户结就罗裙表情素红裙不惜裂香罗区区私爱徒相慕
　　相慕酒家女巧笑明眸年十五当垆春永寻芳去门外落花飞絮银鞍白马金吾子多谢结裙情素
　　楼上青帘映绿杨江波千里对微茫潮平越贾催船发酒熟吴姬唤客尝吴姬绰约开金盏的的娇波流美盼秋风一曲采菱歌行云不度人肠断
　　肠断浙江岸楼上青帘新酒软吴姬绰约开金盏的的娇波流盼采菱歌罢行云散望断侬家心眼
　　花阴转午漏频移宝鸭飘帘绣幕垂睂山敛黛云堆髻醉倚春风不自持偷眼刘郎年最少云情雨态知多少花前月下恼人肠不独钱塘有苏小
　　苏小最娇妙几度樽前曽调笑云情雨态知多少悔恨相逢不早刘郎襟韵正年少风月今宵偏好
　　金翘斜亸淡梳妆绰约天葩自在芳几畨欲奏阳关曲泪湿春风眼尾长落花飞絮青门道浓愁不散连芳草骖鸾乘鹤上蓬莱应笑行云空梦悄
　　梦悄翠幈晓帐里熏炉残蜡照赏心乐事能多少忍听阳关声调明朝门外长安道怅望王孙芳草
　　绰约妍姿号太真肌肤氷雪怯轻尘霞衣乍举红揺影按出霓裳曲最新舞斜钗亸乌云髪一点春心幽恨切蓬莱虽说浪风轻翻恨明皇此时节
　　时节白银阙洞里春晴百和爇兰心底事多悲切消尽一团明雪明皇恩爱云山絶谁道蓬莱安悦
　　江上新晴暮霭飞碧芦红蓼夕阳微富贵不牵渔父目尘劳难染钓人衣白鸟孤飞烟柳杪采莲越女清歌妙脱呈金钏棹鸣桹惊起鸳鸯归调笑
　　调笑楚江渺粉面修睂花斗好擎荷折柳争相调惊起鸳鸯多少渔歌齐唱催残照一叶归舟轻小
　　千里潮平小渡边帘歌白纻絮飞天苏苏不怕梅风软空遣春心着意怜燕钗玉股横青髪怨说琵琶恨难说拟将幽恨诉新愁新愁未尽丝声切
　　声切恨难说千里潮平春浪阔梅风不解相思结忍送落花飞雪多才一去芳音絶更对珠帘新月
　　放队
　　新词宛转逓相传振袖倾鬟风露前月落乌啼云雨散游童陌上拾花钿

　　调笑　　晁无咎

　　葢闻民俗殊方声音异好洞庭九奏谓踊跃于鱼龙子夜四时亦欣愉于儿女欲识风謡之变请观调笑之传上佐清欢深惭薄伎
　　西子
　　西子江头自浣纱见人不语入荷花天然玉貌非朱粉消得人看隘若耶游冶谁家少年伴三三五五垂杨岸紫骝飞入乱红深见此踟蹰但肠断
　　肠断越江岸越女江头沙自浣天然玉貌铅红浅自弄芙蓉日晩紫骝嘶去犹回盼笑入荷花不见
　　宋玉
　　楚人宋玉多微词出游白马黄金覊殷勤扣戸主人女上客日高无乃饥琴弹秋思明心素女为客歌客无语冠缨定挂翡翠钗心乱谁知歳将暮
　　将暮乱心素上客风流名重楚临街下马当窻户饭煮雕胡留住瑶瑟促轸传深语万曲梁尘不顾
　　大堤
　　妾家朱戸在横塘青云作髻月为珰常伴大堤诸女士谁令花艳独惊郎踏堤共唱襄阳乐轲峩大艑帆初落宜城酒熟持劝郎郎今欲渡风波恶
　　波恶倚江阁大艑轲峩帆夜落横塘朱户多行乐大堤花容绰约宜城春酒郎同酌醉倒银缸罗幕
　　解佩
　　当年二女出江濵容止光辉非世人明珰戏解赠行客意比骖鸾天汉津恍如梦觉空江暮云雨无踪佩何处君非玉斧望归来流水桃花定相误
　　相误空凝伫郑子江头逢二女霞衣曳玉非尘土笑解明珰轻付月从云堕劳相慕自有骖鸾仙侣
　　回纹
　　窦家少妇美朱颜藁砧何在山复山多才况是天机巧象床玉手乱红间织成锦字纵横说万语千言皆怨别一丝一缕几萦回似妾思君肠寸结
　　寸结肝肠切织锦机边音韵咽玉琴尘暗薫炉歇望尽床头秋月刀裁锦断诗可灭恨似连环难絶
　　唐歌儿
　　头玉硗硗翠刷眉杜郎生得好男儿惟有东家娇女识骨重神寒天庙姿银鸾照衫马丝尾折花正值门前戏侬笑书空意为谁分明唐字深心记
　　心记好心事玉刻容颜睂刷翠杜郎生得真男子况是东家妖丽睂尖春恨难凭寄笑作空中唐字
　　春草
　　刘郎初见小樊时花面丫头年未笄千金欲置名春草图得身行歩歩随郎去苏台云水国青青满地成轻掷闻君车马向江南应为春草遥相忆
　　相忆顿轻掷春草佳名惭赠璧长洲茂苑吴王国自有芊绵碧色根生土长铜驼陌纵欲随君争得

　　九张机

　　醉留客者乐府之旧名九张机者才子之新调凭戞玉之清歌写掷梭之春怨章章寄恨句句言情恭对华筵敢陈口号
　　一掷梭心一缕丝连连织就九张机从来巧思知多少苦恨春风久不归
　　一张机织梭光景去如飞兰房夜永愁无寐呕呕轧轧织成春恨留着待郎归
　　两张机月明人静漏声稀千丝万缕相萦系织成一段回纹锦字将去寄呈伊
　　三张机中心有朶耍花儿娇红嫩绿春明媚君须早折一枝浓艳莫待过芳菲
　　四张机鸳鸯织就欲双飞可怜未老头先白春波碧草晓寒深处相对浴红衣
　　五张机芳心密与巧心期合欢树上连理枝双头花下两同心处一对化生儿
　　六张机雕花铺锦半离披兰房别有留春计炉添小篆日长一线相对绣工迟
　　七张机春蚕吐尽一生丝莫教容易裁罗绮无端剪破仙鸾彩鳯分作两般衣
　　八张机纎纎玉手住无时蜀江濯尽春波媚香遗囊麝花房绣被归去意迟迟
　　九张机一心长在百花枝百花共作红堆被都将春色藏头里面不怕睡多时
　　轻丝象床玉手出新竒千花万草光凝碧裁缝衣着春天歌舞飞蝶语黄鹂
　　春衣素丝染就已堪悲尘昏汗污无颜色应同秋扇从兹永弃无复奉君时
　　歌声飞落画梁尘舞罢香风卷绣茵更欲缕陈机上恨尊前忽有断肠人

　　同前

　　一张机采桑陌上试春衣风晴日暖慵无力桃花枝上啼莺言语不肯放人归
　　两张机行人立马意迟迟深心未忍轻分付回头一笑花间归去只恐被花知
　　三张机吴蚕已老燕雏飞东风宴罢长洲苑轻绡催趂馆娃宫女要换舞时衣
　　四张机吚哑声里暗颦睂回梭织朶垂莲子盘花易绾愁心难整脉脉乱如丝
　　五张机横纹织就沈郎诗中心一句无人会不言愁恨不言憔悴只恁寄相思
　　六张机行行都是耍花儿花间更有双蝴蝶停梭一向闲窻影里独自看多时
　　七张机鸳鸯织就又迟疑只恐被人轻裁剪分飞两处一场离恨何计再相随
　　八张机回纹知是阿谁诗织成一片凄凉意行行读徧厌厌无语不忍更寻思
　　九张机双花双叶又双枝薄情自古多离别从头到底将心萦系穿过一条丝

　　道宫薄媚【西子词】　　董颕

　　排遍第八
　　怒潮巻雪巍岫布云越襟吴带如斯有客经游月伴风随值盛世观此江山美合放怀何事却兴悲不为回头旧谷天涯为想前君事越王嫁祸献西施吴即中深机　阖庐死有遗誓勾践必诛夷吴未干戈出境仓卒越兵投怒夫差鼎沸鲸鲵越遭勍敌可怜无计脱重围归路茫然城郭丘墟飘泊稽山里旅魂暗逐战尘飞天日惨无辉
　　排遍第九
　　自念平生英气凌云凛然万里宣威那知此际熊虎涂穷来伴麋鹿卑栖既甘臣妾犹不许何为计争若都燔宝器尽诛吾妻子径将死战决雌雄天意恐怜之　偶闻太宰正擅权贪赂市恩私因将宝玩献诚虽脱霜戈石室囚系忧嗟又经时恨不如巢燕自由归残月朦胧寒雨萧萧有血都成泪备尝险厄返邦畿寃愤刻肝脾
　　第十攧
　　种陈谋谓吴兵正炽越勇难施破吴策惟妖姬有倾城妙丽名称西子歳方笄筭夫差惑此湏致颠危范蠡微行珠贝为香饵苎萝不钓钓深闺吞饵　果殊资素肌纎弱不胜罗绮鸾镜畔粉面淡匀梨花一朶琼壶里嫣然意态娇春寸眸剪水斜鬟松翠人无双宜名动君王绣履容易来登玉陛
　　入破第一
　　窣湘裙揺汉佩歩歩香风起敛双蛾论时事兰心巧会君意殊珍异宝犹自朝臣未与妾何人被此隆恩虽令効死奉严旨　隠约龙姿欣悦重把甘言说辞俊雅质娉婷天教汝众美兼备闻吴重色凭汝和亲应为靖边陲将别金门俄挥粉泪靓妆洗
　　第二虚催
　　飞云驶香车故国难回睇芳心渐揺迤逦吴都繁丽忠臣子胥预知道为邦祟谏言先启愿勿容其至周亡褒姒商倾妲已　吴王却嫌胥逆耳纔经眼便深恩爱东风暗绽娇蘂彩鸾翻妬伊得取次于飞共戏金屋看承它宫尽废
　　第三衮遍
　　华宴夕灯揺醉粉菡萏笼蟾桂扬翠袖含风舞轻妙处惊鸿态分明是瑶台琼榭阆苑蓬壶景尽移此地花绕仙歩莺随管吹　宝帐暖留春百和馥郁融鸳被银漏永楚云浓三竿日犹褪霞衣宿酲轻腕嗅宫花双带系合同心时波下比目深怜到恁
　　第四催拍
　　耳盈丝竹眼揺珠翠迷乐事宫闱内争知渐国势陵夷奸臣献佞转恣奢淫天谴歳屡饥从此万姓离心解体　越遣使阴窥虚实蚤夜营边备兵未动子胥存虽堪伐尚畏忠义斯人既戮又且严兵巻土赴黄池观衅种蠡方云可矣
　　第五衮遍
　　机有神征鼙一皷万马襟禁地庭喋血诛留守怜屈服敛兵还危如此当除祸本重结人心争奈竟荒迷战骨方埋灵旗又指　势连败柔荑携泣不忍相抛弃身在兮心先死宵奔兮兵巳前围谋穷计尽唳鹤啼猿闻处分外悲丹穴纵近谁容再归
　　第六歇拍
　　哀诚屡吐甬东分赐垂暮日置荒隅心知愧宝锷红委鸾存鳯去辜负恩怜情不似虞姬尚望论功荣还故里　降令曰吴亡赦汝越与吴何异吴正怨越方疑纵公论合去妖类娥睂宛转竟殒鲛绡香骨委尘泥渺渺姑苏芜荒鹿戏
　　第七煞衮
　　王公子青春更才美风流慕连理耶溪一日悠悠回首凝思云鬟烟鬓玉佩霞裾依约露妍姿送目惊喜俄延玉趾　同仙骑洞府归去帘栊窈窕戏鱼水正一点犀通遽别恨何已媚魄千载教人属意况当时金殿里

　　蝶恋花　　欧阳永叔

　　面旋落花风荡漾柳重烟深雪絮飞来往雨后轻寒犹未放春愁酒病成惆怅　枕畔屏山围碧浪翠袂华灯夜夜空相向寂寞起来褰绣幌月明正在梨花上
　　又
　　永日环堤乘彩舫烟草萧疎恰似晴江上水浸碧天风皱浪菱花荇蔓随双桨　红粉佳人翻丽唱惊起鸳鸯两两飞相向且把金樽倾美酿休思徃事成惆怅
　　又
　　帘幕东风寒料峭雪里香梅先报春来早红蜡枝头双燕小金刀剪彩呈纎巧　旋暖金炉薫蕙藻酒入横波困不禁烦恼绣被五更春睡好罗帏不觉纱窻晓
　　又
　　臈雪初消梅蘂绽梅雪相和喜鹊穿花转睡起夕阳迷醉眼新愁长向东风乱　瘦觉玉肌罗带缓红杏梢头二月春犹浅望极不来乡信断音书纵有争如见
　　又
　　海燕双来归画栋帘影无风花影频移动半醉腾腾春睡重绿鬟堆枕香云拥　翠被双盘金缕鳯忆得前春有个人人共花里黄莺时一弄日斜惊起相思梦
　　又
　　帘幕风轻双语燕午后醒来柳絮飞撩乱心事一春犹未见红英落尽青苔院　百尺朱楼闲倚遍薄雨浓云抵死遮人面羌管不须吹别怨无肠更为新声断
　　又
　　南雁依稀回侧阵雪霁墙阴遍觉兰芽嫩中夜梦余消酒困垆香巻穗灯生晕　急景流年都一瞬往事前欢未免萦方寸腊后花期知渐近东风已作寒梅信
　　又
　　遥夜亭皋闲信歩乍过清明渐觉伤春暮数点雨声风约住朦胧淡月云来去　桃李依稀香暗度谁上秋千笑里轻轻语一寸相思千万绪人间没个安排处
　　又
　　庭院深深知几许杨柳堆烟帘幙无重数玉勒雕鞍逰冶处楼高不见章台路　雨横风狂三月暮门掩黄昏无计留春住泪眼问花花不语乱红飞过秋千去
　　又
　　六曲阑干偎碧树杨柳风轻展尽黄金缕谁抱钿筝移玉柱穿帘海燕双飞去　满眼逰丝兼落絮红杏开时一霎清明雨浓醉觉来莺乱语惊残好梦无寻处
　　又
　　越女采莲秋水畔窄袖轻罗暗露双金钏照影摘花花似面芳心只共丝争乱　鸂■〈氵鶒〉滩头风浪晩雾重烟轻不见来时伴隠隠歌声归棹逺轻愁引着江南岸
　　又
　　水浸秋天风皱浪缥缈仙舟只似秋天上和露采莲愁一饷看花却是啼妆样　折得莲茎丝未放莲断丝牵特地成惆怅归棹莫随花荡漾江头有个人相望

　　渔家傲

　　一泒潺湲流碧涨新亭四面山相向翠竹岭头明月上迷俯仰月轮正在泉中漾　更待高秋天气爽菊花香里开新酿酒美宾嘉真胜赏红粉唱山深分外歌声响
　　又
　　十月小春梅蘂绽红炉画阁新妆遍锦帐美人贪睡暖羞起晩玉壶一夜冰澌满　楼上四垂帘不巻天寒山色偏宜逺风急雁行吹字断红日短江天雪意云撩乱
　　又
　　四纪才名天下重三朝建厦为梁栋定册功成身退勇辞荣宠归来白首笙歌拥　顾我薄才无可用君恩近许归田垄今日一觞难得共聊对捧宫奴为我高歌送

　　玉楼春

　　残春一夜狂风雨断送红飞花落树人心花意待留春春色无情容易去　高楼把酒愁独语借问春归何处所暮云空阔不知音惟有緑杨芳草路
　　又
　　洛阳正值芳菲节秾艳清香相间发游丝有意苦相萦垂柳无端争赠别　杏花红处青山缺山畔行人山下歇今宵谁肯逺相随惟有寂寥孤馆月
　　又
　　蝶飞芳草花飞路把酒已嗟春色暮当时枝上落残花今日水流何处去　楼前独遶鸣蝉树忆把芳条吹暖絮红莲緑芰亦芳菲不奈金风兼玉露
　　又
　　春山敛黛低歌扇暂解吴钩登祖宴画楼锺动已魂销何况马嘶芳草岸　青门柳色随人逺望欲断时肠已断洛城春色待君来莫到落花飞似霰
　　又
　　风迟日媚烟光好緑树依依芳意早年华容易即凋零春色只宜长恨少　池塘隠隠惊雷晓柳眼未开梅蕚小樽前贪爱物华新不道物新人渐老
　　又【上林后亭】
　　西亭饮散清歌阕花外迟迟宫漏发涂金烛引紫骝嘶柳曲西头归路别　佳晨只恐幽期阔密赠殷勤衣上结翠屏魂梦莫相寻禁断六街清夜月
　　又
　　红条约束琼肌穏拍碎香檀催急衮陇头呜咽水声繁叶下间关莺语近　美人才子传芳信明月清风伤别恨未知何处有知音常为此情留此恨
　　又
　　檀槽碎响金丝拨露湿浔阳江上月不知商妇为谁愁一曲行人留夜发　画堂花月新声别红蘂调长弹未彻暗将深意祝胶弦唯愿丝丝无断絶

　　朝中措

　　平山栏槛倚晴空山色有无中手种堂前垂柳别来几度春风　文章太守挥毫万字一饮千锺行乐直须年少樽前看取衰翁

　　南歌子【草堂云僧仲殊作】

　　鳯髻金泥带龙纹玉掌梳走来窻下笑相扶爱道画睂深浅入时无　弄笔偎人久描花试手初等闲妨了绣工夫笑问双鸳鸯字怎生书

　　御街行

　　天非华艳轻非雾来夜半天明去来如春梦不多时去似朝云何处乳鸡酒燕落星沉月紞紞城头鼓　参差渐辨西池树朱阁斜欹户绿苔深径少人行苔上屐痕无数遗香余粉剰衾闲枕聊把多情赋

　　桃源忆故人

　　梅梢弄粉香犹嫩欲寄江南春信别后寸肠萦损说与伊争穏　小炉独守寒灰烬忍泪无言画尽眉上万重新恨竟日无人问

　　临江仙【草堂】

　　柳外轻雷池上雨雨声滴碎荷声小楼西角断虹明阑干倚处待得月华生　燕子飞来窥画栋玉钩垂下帘旌凉波不动簟纹平水精双枕旁有堕钗横

　　圣无忧

　　世路风波险十年一别须臾人生聚散常如此相见且欢娱　好酒能消光景春风不染髭须为公一醉花前倒红袖莫来扶

　　浪淘沙【草堂】

　　把酒祝东风且共从容垂杨紫陌洛城东总是当时携手处逰遍芳丛　聚散苦怱怱此恨无穷今年花胜去年红可惜明年花更好知与谁同
　　又
　　花外倒金翘饮散无憀柔桑蔽日柳遮条此地年时曾一醉还是春朝　今日举轻桡帆影飘飘长亭回首短亭遥过尽长亭人更逺特地魂消
　　又
　　五岭麦秋寒荔子初丹绛纱嚢里水晶丸可惜天教生处逺不近长安　往事忆开元妃子偏怜一从魂散马嵬关只有红尘无驿使满眼骊山
　　又
　　万恨苦绵绵旧约前欢桃花溪畔柳阴间几度日高春睡重绣户深关　楼外夕阳闲独自凭阑一重水隔一重山水阔山高人不见有泪无言
　　又
　　今日北池逰漾漾轻舟波光敛滟柳条柔如此春来春又去白了人头　好妓好歌喉不醉难休劝君满满酌金瓯纵使花时常病酒也是风流

　　定风波

　　把酒花前欲问佗对花何恡醉颜■〈施，酉代方〉春到几人能烂赏何况无情风雨等闲多　艳树香丛都几许朝暮惜红愁粉奈情何好是金舩浮玉浪相向十分深送一声歌
　　又
　　把酒花前欲问伊忍嫌金盏负春时红日不能旬日看宜筭须知开谢只相随　蝶去蝶来犹解恋难见回头还是度年期莫候饮阑花已尽方信无人堪与补残枝
　　又
　　把酒花前欲问公对花何事诉金锺为问去年春甚处虚度莺声撩乱一场空　今歳春来须爱惜难得须知花面不长红待得酒醒君不见千片不随流水即随风
　　又
　　把酒花前欲问君世间何计可留春纵使青春留得住虚语无情花对有情人　任是好花须落去今古红颜能得几时新暗想浮生何事好唯有清歌一曲倒金樽
　　又
　　过尽韶光不可添小楼红日下层檐春睡觉来情绪恶寂寞杨花撩乱拂珠帘　早是闲愁依旧在无奈那堪更被宿酲兼把酒送春惆怅甚长恁年年三月病厌厌

　　蓦山溪

　　新正初破三五银蟾满纎手染香罗剪红莲满山开遍楼台上下歌管咽春风驾香轮停宝马只待金乌晩　帝城今夜罗绮谁为伴应卜子姑神问归期相思望断天涯情绪对酒且开颜春宵短春寒浅莫待金杯暖

　　浣溪沙

　　灯烬垂花月似霜薄帘映月两交光酒醺红粉自生香　双手舞余拖翠袖一声歌过釂金觞休回娇眼断人肠
　　又
　　堤上逰人逐画船拍堤春水四垂天绿杨楼外出秋千　白髪戴花君莫笑六么催拍盏频传人生何处似樽前
　　又
　　翠袖娇鬟舞石州两行红粉一时羞新声难逐管弦愁　白髪主人年未老清时贤相望偏优一樽风月为公留
　　又
　　湖上朱桥响画轮溶溶春水浸春云碧琉璃滑尽无尘　当路逰丝萦醉客隔花啼鸟唤行人日斜归去奈何春
　　又
　　红粉佳人白玉杯木兰舩穏棹歌催绿荷风里笑声来　细雨轻烟笼草树斜桥曲水遶楼台夕阳高处画屏开
　　又
　　云曳香绵彩柱高绛旗风飐出花梢一梭红带往来抛　束素美人羞不打却嫌裙慢褪纎腰日斜深院影空揺
　　又
　　叶底青青杏子垂枝头薄薄柳绵飞日高深院晚莺啼　堪恨风流成薄幸断无消息道归期托腮无语翠眉低
　　又
　　青杏园林煮酒香佳人初着薄罗裳柳丝揺曳燕飞忙　乍雨乍晴花自落闲愁闲闷日偏长为谁消瘦损容光
　　又
　　十载相逢酒一巵故人纔见便开睂老来逰旧更同谁　浮世歌欢真易失宦途离合信难期樽前莫惜醉如泥

　　木兰花

　　西湖南北烟波阔风里丝篁声韵咽舞余裙带绿双垂酒入香腮红一抹　杯深不觉瑠璃滑贪看六么花十八明朝车马各西东惆怅画桥风与月
　　又
　　两翁相遇逢佳节正值柳绵飞似雪便须豪饮敌青春莫对新花羞白髪　人生聚散如弦管老去风情尤惜别大家金盏倒垂帘一任西楼低晓月
　　又
　　常忆洛阳风景媚烟暖风和添酒味莺啼宴席似留人花出墙头如有意　别来巳隔千山翠望断危楼斜日坠关心只为牡丹红一片春愁来梦里
　　又
　　燕鸿过后春归去细筭浮生千万绪来如春梦几多时去似朝云无觅处　闻琴解佩神仙侣挽断罗衣留不住劝君莫作独醒人烂醉花间应有数
　　又
　　池塘水绿春微暖记得玉真初见面从头歌韵响铮鏦入破舞腰红乱旋　玉钩帘下香阶畔醉后不知红日晚当时共我赏花人检点如今无一半
　　又
　　别后不知君逺近触目凄凉多少闷渐行渐逺渐无书水阔鱼沉何处问　夜深风竹敲秋韵万叶千声皆是恨故欹单枕梦中寻梦又不成灯又烬

　　采桑子

　　昔者王子猷之爱竹造门不问于主人陶渊明之卧舆遇酒便留于道上况西湖之胜槩擅东颕之佳名虽美景良辰固多于高会而清风明月幸属于闲人并逰或结于良朋乗兴有时而独往鸣蛙暂听安问属官而属私曲水临流自可一觞而一咏至欢然而会意亦傍若于无人乃知偶来常胜于特来前言可信所有虽非于已有其得已多因翻旧阕之辞写以新声之调敢陈薄伎聊佐清欢
　　一
　　轻舟短棹西湖好绿水逶迤芳草长堤隠隠笙歌处处随　无风水面琉璃滑不觉船移微动涟漪惊起沙禽掠岸飞
　　二
　　春深雨过西湖好百卉争妍蝶乱蜂喧晴日催花暖欲然　兰桡画舸悠悠去疑是神仙返照波间水阔风高扬管弦
　　三
　　画船载酒西湖好急管繁弦玉盏催传穏泛平波任醉眠　行云却在行舟下空水澄鲜俯仰流连疑是湖中别有天
　　四
　　羣芳过后西湖好狼藉残红飞絮蒙蒙垂柳栏干尽是风　笙歌散尽逰人去始觉春空垂下帘栊双燕归来细雨中
　　五
　　何人解赏西湖好佳景多时飞葢相追贪向花间醉玉巵　谁知闲凭阑干处芳草斜晖水逺烟微一点沧洲白鹭飞
　　六
　　清明上己西湖好满目繁华争道谁家緑柳朱轮走钿车　逰人日暮相将去醒醉諠哗路转堤斜直到城头总是花
　　七
　　荷花开后西湖好载酒来时不用旌旗前后红幢緑葢随　画舩撑入花深处香泛金巵烟雨微微一片笙歌醉里归
　　八
　　天容水色西湖好云物俱鲜鸥鹭闲眠应惯寻常听管弦　风清月白偏宜夜一片琼田谁羡骖鸾人在舟中便是仙
　　九
　　残霞夕照西湖好花坞苹汀十顷波平野岸无人舟自横　西南月上浮云散轩槛凉生莲芰香清水面风来酒面醒
　　十
　　平生为爱西湖好来拥朱轮富贵浮云俯仰流年二十春　归来恰似辽东鹤城郭人民触目皆新谁识当年旧主人
　　十一
　　画楼钟动君休唱往事无踪聚散怱怱今日欢娯几客同　去年緑鬓今年白不觉衰容明月清风把酒何人忆谢公

　　归自謡

　　何处笛深夜梦回情脉脉竹风檐雨寒窻隔　离人几歳无消息今头白不眠特地重相忆
　　又
　　春艳艳江上晩山三四点柳丝如剪花如染　香闺寂寂门半掩愁睂敛泪珠滴破胭脂脸

　　长相思

　　苹满溪柳遶堤相送行人溪水西回时陇月低　烟霏霏风凄凄重倚朱门听马嘶寒鸥相对飞
　　又
　　深画睂浅画睂蝉鬓鬅鬙云满衣阳台行雨回　巫山高巫山低暮雨萧萧郎不归空房独守时
　　又
　　花似伊柳似伊花柳青春人别离低头双泪垂　长江东长江西两岸鸳鸯两处飞相逢知几时
　　又
　　深花枝浅花枝深浅花枝相并时花枝难似伊　玉如肌柳如睂爱着鹅黄金缕衣啼妆更为谁

　　诉衷情【睂意】

　　清晨帘幕卷轻霜呵手试梅妆都缘自有离恨故画作逺山长　思往事惜流芳易成伤拟歌先敛欲笑还颦最断人肠

　　踏沙行

　　候馆梅残溪桥柳细草薫风暖揺征辔离愁渐逺渐无穷迢迢不断如春水　寸寸柔肠盈盈粉泪楼高莫近危阑倚平芜尽处是春山行人更在春山外

　　望江南

　　江南蝶斜日一双双身似何郎全傅粉心如韩寿爱偷香天赋与轻狂　微雨后薄翅腻烟光纔伴逰蜂来小院又随飞絮过东墙长是为花忙

　　减字木兰花

　　留春不住燕老莺慵无觅处说似残春一老应无却少人　风和月好办得黄金须买笑爱惜芳时莫待无花空折枝

　　生查子

　　去年元夜时花市灯如昼月到柳梢头人约黄昏后　今年元夜时月与灯依旧不见去年人涙满春衫袖
　　又
　　含羞整翠鬟得意频相顾雁柱十三弦一一春莺语　娇云容易飞梦断知何处深院锁黄昏阵阵芭蕉雨

　　瑞鹧鸪

　　楚王台上一神仙眼色相看意已传见了又休还似梦坐来虽近逺如天　陇禽有恨犹能说江月无情也解圆更被春风送惆怅落花飞絮两翩翩

　　伤情逺

　　关河愁思望处满渐素秋向晚雁过南云行人回泪眼　双鸾衾裯悔展夜又永枕孤人逺梦未成归梅花闻塞管

　　阮郎归

　　东风临水日衔山春来长是闲落花狼藉酒阑珊笙歌醉梦间　春睡觉晩妆残无人整翠镮留连光景惜朱颜黄昏独倚阑
　　又
　　南园春早踏青时风和闻马嘶青梅如豆柳如睂日长蝴蝶飞　花露重草烟低人家帘幕垂秋千慵困解罗衣画梁双燕栖
　　又
　　角声吹断陇梅枝孤窻月影低塞鸿无限欲惊飞城乌休夜啼　寻断梦掩深闺行人去路迷门前杨柳绿阴齐何时闻马嘶

　　桂枝香　　王介甫

　　登临送目正故国晩秋天气初肃千里澄江似练翠峰如簇征帆去棹残阳里背西风酒旗斜矗彩舟云淡星河鹭起画图难足　念往昔繁华竞逐叹门外楼头悲恨相续千古凭高对此谩嗟荣辱六朝旧事随流水但寒烟芳草凝绿至今商女时时犹唱后庭遗曲

　　菩萨蛮

　　数家茆屋闲临水轻衫短帽垂杨里今日是何朝看予度石桥　梢梢新月偃午醉醒来晩何物最关情黄鹂一两声

　　渔家傲

　　灯火已收正月半山南山北花撩乱闻说游亭新水漫骑欵段穿云入坞寻幽伴　却拂僧床褰素幔千岩万壑春风满一弄松声悲急管惊梦断西窻看月犹嫌短
　　又
　　平岸小桥千嶂抱柔蓝一水萦花草茆屋数间窻窈窕尘不到时时自有春风扫　午枕觉来闻语鸟欹眠似听朝鸡早忽忆故人今总老贪梦好茫然忘了邯郸道

　　雨霖铃

　　孜孜矻矻向无明里强作窠窟浮名浮利何济堪留恋处轮回仓卒幸有明空妙觉可弹指超出缘底事抛了金潮认一浮沤作瀛渤　本源自性天真佛秪些些妄想中埋没贪他眼花阳艳谁信他本来无物一旦茫然终被阎罗老子相屈便纵有千种机筹怎免伊唐突

　　清平乐

　　云垂平野掩映竹篱茆舍閴寂幽居实潇洒是处绿娇红冶　丈夫运用堂堂且莫五角六张若有一巵芳酒逍遥自在无妨

　　浣溪沙

　　百亩庭中半是苔门前百道水萦回爱闲能有几人来　小院回廊春寂寂山桃溪杏三两栽为谁零落为谁开

　　诉衷情【和俞秀老鹤词】

　　常时黄色见睂间松桂我同攀每言天上辛苦不肯饵金丹　怜水静爱云闲便忘还高歌一曲岩谷迤逦宛似商山
　　又
　　莫言普化祇颠狂真解作津梁蓦然打个筋斗直跳过羲皇　临济处德山行果承当将他建立认作心诚也是寻香

　　南乡子

　　嗟见世间人但有纎毫即是尘不住旧时无相皃沉沦秪为从来认识神　作么有疎亲我自降魔转法轮不是摄心除妄想求真行化空身即法身
　　又
　　自古帝王州郁郁葱葱佳气浮四百年来如一梦堪愁晋代衣冠成古丘　绕水恣行逰上尽层城更上楼往事悠悠君莫问回头槛外长江空自

　　流浪淘

　　沙伊吕两衰翁歴遍穷通一为钓叟一耕佣若使当时身不遇老了英雄　汤武偶相逢风虎云龙兴王祗在笑谈中直至如今千载后谁与争功

　　甘露歌

　　折得一枝香在手人间应未有疑是经春雪未消今日是何朝尽日含毫难比兴都无色可并万里晴天何处来真是屑琼瑰天寒日暮山谷里的砾愁成水池上渐多枝上稀惟有故人知

　　永遇乐【东皋寓居】　　晁无咎

　　松菊堂深芰荷池小长夏清暑燕引雏还鸠呼妇往人静郊原趣麦天已过薄衣轻扇试起遶园徐歩听衡宇欣欣童稚共说夜来初雨　苍苔径里紫葳枝上【一云苍菅径外凌霄枝上】数点幽花垂露【一云数朶丹花】东里催锄西邻助饷相戒清晨去斜川归兴翛然满目回首帝乡何处只愁恐轻鞍犯夜覇陵旧路

　　江神子【集句惜春】

　　双鸳池沼水融融桂堂东又春风今日看花花胜去年红把酒问花花不语携手处遍芳丛　留春且住莫怱怱秉金笼夜寒浓沉醉挿花走马月明中待得醒时君不见不随水即随风

　　盐角儿【亳社观梅】

　　开时似雪谢时似雪花中竒絶香非在蘂香非在蕚骨中香彻　占溪风留溪月堪羞损山桃如血直饶更踈踈淡淡终有一般情别

　　千秋歳【次韵吊高邮秦少游】

　　江头苑外常记同朝退飞骑轧鸣珂碎齐讴云遶扇赵舞风回带严鼓断杯盘藉草犹　相对洒涕谁能会醉卧藤阴葢人已去祠空在兔园高宴悄虎观英游改重感慨惊涛自卷珠沉海

　　忆少年【别歴下】

　　无穷官柳【一云烟水】无情画舸无根行客南山尚相送只高城人隔　罨画园林溪绀碧筭重来尽成陈迹刘郎鬓如此况桃花颜色

　　临江仙

　　身外闲愁空满眼就中欢事常稀明年应赋送君诗试从今夜数相会几多时　浅酒欲邀谁共劝深情惟有君知东溪春近好同归柳垂江上影梅谢雪中枝

　　水龙吟【别吴兴至松江作】

　　水晶宫绕千家卞山倒影双溪里白苹洲渚诗成春晓当年此地行遍瑶台弄英携手月婵娟际筭多情小杜风流未覩空肠断枝间子　一似君恩赐与贺家湖千峰凝翠黄粱未熟红旌已逺南柯旧事常恐重来夜阑相对也疑非是向松陵回首平芜尽处在青山外

　　行香子【夏日即事】

　　前歳栽桃今歳成蹊更黄鹂久住相知微行清露细履斜晖对林中侣闲中我醉中谁　何妨到老常闲常醉任功名生事俱非衰颜难强拙语多迟但酒同行月同坐影同嬉

　　摸鱼儿

　　买陂塘旋栽杨柳依稀淮岸江浦东皋新雨轻痕涨沙觜鹭来鸥聚堪爱处最好是一川夜月光流注无人独舞任翠幄张天柔茵席地酒尽未归去　青绫被休忆金闺故歩儒冠曾把身悮弓刀千骑成何事荒了邵平瓜圃君试觑满青镜星星鬓影今如许功名浑浪语便似得班超封侯万里归计恐迟暮

　　尉迟杯

　　去年时正愁絶过却红杏飞沉吟杏子青时追悔负好花枝今年又春到傍小栏日日数花期人有信花却无凭故教春意迟迟　及至待得融怡未攀条枯蘂巳叹春归怎得春如天不老更教花与月相随尽归路拍手拦街笑人沉醉如泥

　　鳯凰台上忆吹箫

　　千里相思况无百里何妨暮往朝还又正是梅初淡泞莺未绵蛮陌上相逢缓辔风细细云日班班新晴好得意未妨行尽春山　应携后房小妓来为我盈盈对舞花间便拚却松醪翠满蜜炬红残须信征鞍射虎清世里曾有人闲都休说帘外夜久春寒

　　紫玉箫【过尧氏金部四叔位见韩相家姬轻盈所留题】

　　罗绮丛中笙歌筵里眼狂初认轻盈无花解比似一钩新月云际初生筭不虚得都占与第一佳名轻归去那知有人别后牵情　襄王自是春梦休谩说东墙事更难凭谁教慕宋要题诗曾倚宝柱低声似瑶台晓空暗想众里飞琼余香冷犹在小窻一到魂惊

　　水龙吟【惜春】

　　问春何苦怱怱带风伴雨如驰骤幽葩细蕚小园低槛壅培未就吹尽繁红占春长久不如垂柳筭春长不老人愁春老愁只是人间有　春恨十常八九忍轻辜芳醪经口那知自是桃花结子不因春瘦世上功名老来风味春归时候最多情犹有樽前青眼相逢依旧

　　望海潮【扬州芍药会】

　　人间花老天涯春去扬州别有风光红药万株佳名千种夭娆浩态真香尊贵御衣黄未便教西洛独占花王困倚阑干汉宫谁敢妬新妆　年年高会维扬看家夸絶艳人诧竒芳结蘂当屏聨葩就幄红遮绿遶华堂花面映交相更秉烛观时幽意难忘罢酒风亭梦魂惊恐在仙乡

　　八声甘州【追和东坡钱塘作】

　　谓东坡未老赋归来天未遣公归向西湖两处秋波一种飞霭澄晖又拥竹西歌吹僧老木兰非一笑千秋事浮世危机　莫倚平山栏槛是醉翁饮处江雨霏霏送孤鸿挥手相接眼中稀念平生相从江海任飘蓬不遣此心违登临事更何须惜吹帽淋衣
　　又
　　谓东风定是海东来海上最春先乍微阳破臈梅心巳省柳意都还雪后南山耸翠平野欲生烟记得相逢日如上林边　莫叹春光易老筭今年春老还有明年叹人生难得长好是朱颜有随轩金钗十二为醉娇一曲踏珠筵功名事筭何如此花下樽前

　　满江红【赴玉山之谪与诸公泛舟大泽分题为别】

　　莫话江南船头转三千余里未叹此浮生飘荡但伤佳会满眼青山芳草外半篙碧水斜阳里问此中何处芰荷深渔人指　清时事覉逰意尽付与狂歌醉有多才南阮自为知已不似朱公江海去未成陶令田园计便楚乡风物胜吾乡何人对
　　又【次韵李待制因吊之】
　　华鬓春风长歌罢伤今感昨春正好瑶墀已叹侍臣冥寞牙帐尘昏余劔戟翠帏月冷虚弦索记往时龙坂误曾登今飘泊　贤人命从来薄流年竟付谁托绕南枝身似未眠飞鹊射虎山边追旧迹骑鲸海上寻前约便江湖与世永相忘还堪乐

　　惜分飞【湖州作】

　　山水光中原无暑是我销魂别处只有多情雨会人深意留人住　不及梅花来已暮未见荷花又去图画他年觑断肠千古苕溪路
　　又
　　消暑楼前双溪市尽住水晶宫里人共荷花丽更无一点尘埃气　谁遣使君怱怱至又作怱怱去计莫放樯竿起大家都把罗巾系

　　临江仙【和韩求仁南都送别】

　　曾唱牡丹留客饮明年何处相逢忽惊鹊起落梧桐緑荷应恨回首背西风　莫叹今宵身是客一樽未晓犹同此身应似去来鸿江湖归梦依约橹声中
　　又
　　十歳儿童同砚席华裾织翠如葱一生心事醉吟中相逢俱白首无语对西风　莫道樽前凋减衰颜得酒能红可怜此会意无穷夜阑人总睡独遶菊花丛

　　浣溪沙【广陵被召留别】

　　怅饮都门春浪惊东飞身与白鸥轻淮山一点眼初明　谁使梦回兰芷国却将春去鳯凰城樯乌风转不胜情

　　木兰花

　　小楼新建堪临逺一带寒山都入眼人间应未觉春归楼上已先惊柳变　风威自与微阳战雪意不遮残臈换少须文栋燕双回来看东城花一片

　　行香子【梅】

　　雪里清香月下踈枝更无花堪比琼姿一年一见千绕千回向未开时愁花谢恐花飞　芳樽移就幽葩折取似玉人携手同归扬州应记东阁逢时恨刘郎误题诗句怨桃溪

　　洞仙歌【赏海棠】

　　群芳老尽是海棠时候雨过寒轻好晴昼最夭娆一树全是初开云鬟小涂粉施朱未就　全开还自好骀荡春余百样宫罗斗繁绣纵无语也心应恨我来迟恰柳絮将春归后醉犹倚柔柯怯黄昏这一点愁须共花同瘦
　　又
　　年年青眼为江梅肠断一句新诗思无限向碧琼枝上白玉葩中春犹浅一点龙香清逺　谁抛倾国艳昨夜前村却恐东皇未曾见正红杏倚云时自觉消香惊何许飘零千片待冰雪丛中看竒姿解一笑春妍尽回仙苑
　　又【泗州中秋作此絶笔之词也】
　　青烟羃处碧海飞金镜永夜闲阶卧桂影露凉时零乱多少寒螀神京逺惟有蓝桥路近　水晶帘不下云母幈开冷浸佳人淡脂粉待都将许多明付与金樽投晓共流霞倾尽更携取胡床上南楼看玉做人间素秋千顷

　　洞仙歌　　李元膺

　　亷纎细雨殢东风如困萦断千丝为谁恨向楚宫一梦千古悲凉无处问愁到而今未尽　分明都是泪泣柳沾花常与骚人伴孤闷记当年得意处酒力方融怯轻寒玉炉香润又岂识情怀苦难禁对点滴檐声夜寒灯晕
　　又【一年春物惟梅柳间意味最深至莺花烂漫时则春已衰迟使人无复新意予作洞仙歌使探春者歌之无后时之悔】
　　雪云散尽放晓晴池院杨柳于人便青眼更风流多处一点梅心相映逺约略嚬轻笑浅　一年春好处不在浓芳小艳疎香最娇软到清明时候百紫千红花正乱已失春风一半蚤占取韶光共游玩但莫管春寒醉红自暖

　　蓦山溪【送蔡之长】

　　溪堂欢燕惯捧玻璃醆今日祖西城更忍把一杯重劝别离情味自古不堪秋催泪雨湿西风肠共危弦断　夕阳去路五马旌旗乱便是古都春应醉恋曲江池馆须知别后叠翠【汶上楼名】倚阑情青嶂晩碧云深日近长安逺

　　鹧鸪天

　　寂寞秋千两绣旗日长花影转阶迟燕惊午梦周遮语蝶困春逰落拓飞　思往事入颦睂柳梢阴重又当时薄情风絮难拘束飞过东墙不肯归

　　菩萨蛮

　　彩旗画柱清明后花前姊妹争携手先紧绣罗裙轻衫束领巾　顼绳金钏响渐出花梢上笑里问高低盘云单玉螭

　　一落索

　　天上粉云如扫放小楼清晓古今何处想风流最潇洒龙山帽　人似年华易老且芳樽频倒西风于我更多情露金靥篱边笑

　　浣溪沙【咏掠髪】

　　乞与安仁掠鬓霜不须红线小机窻剪刀疎下蜀罗长　纎手捻残针缕细金钗翻过齿痕香同心小绾寄思量
　　又
　　欲散兰堂月未中骅骝娇簇绛纱笼玳簪促坐客从容　已醉人间千日酒赐来天上密云龙蓬山清兴欲乗风

　　天仙子　　张子野

　　水调数声持酒听午醉醒来愁未醒送春春去几时回临晩镜伤流景往事后期空记省　沙上并禽池上暝云破月来花弄影重重翠幙密遮灯风不定人初静明日落红应满径
　　又
　　醉笑相逢能几度为报江头春且住主人今日是行人红袖舞清歌女凭仗东风交点取　三月柳枝柔似缕落絮倦飞还恋树有情宁不忆西园莺解语花无数应讶使君何处去

　　南乡子

　　潮上水清浑棹影轻于水底云去意徘徊无奈泪衣巾犹有当时粉黛痕　海近古城昏暮角寒沙雁队分今夜相思应看月无人露冷衣前独掩门

　　清平乐

　　清歌逐酒醉脸鲜霞透樱小杏青寒食后衣换缕金轻绣　画堂新月朱扉严城夜鼓归迟细看玉人妆面春工不在花枝

　　燕春台

　　丽日千门紫烟双阙琼林又报春回殿阁风微当时去燕还来五侯池馆屏开探芳菲走马天街重帘人语辚辚车幰逺近轻雷　雕觞霞滟翠幕云飞楚腰舞柳宫面妆梅金猊夜暖罗衣暗裛香煤洞府人归放笙歌灯火楼台下蓬莱犹有花上月清影徘徊

　　减字木兰花

　　垂螺近额走上红裀初趂拍只恐轻飞拟倩游丝惹住衣　文鸳绣履去似流风尘不起舞彻伊州头上花枝颤未休

　　好事近

　　灯烛上山堂香雾暖生寒夕前夜雪清梅瘦已不禁轻摘　双杯未彻宝杯空妆光艳瑶席好趂笑声归去有随人月色

　　醉落魄

　　云轻柳弱内家髻子新梳掠生香真色人难学横管孤吹月淡天垂幙　朱唇浅破樱桃蕚倚楼谁在阑干角夜寒指冷罗衣薄声入霜林蔌蔌惊梅落

　　千秋歳

　　几声鶗鴂又报芳菲歇惜春更选残红折雨轻风色暴梅子青时节永丰柳无人尽日花飞雪　莫把么弦拨怨极弦能说天不老情难絶心似双丝网中有千千结夜过也东窻未白孤灯灭

　　浣溪沙

　　楼倚春江百尺高烟中还未见归桡几时期信似江潮　花片片飞风弄蝶柳阴阴下水平桥日长才过又今宵
　　又
　　轻屧来时不破尘石榴花映石榴裙有情应解忆青春　夜短更难留逺梦日高何计学行云树深莺过静无人

　　乐府雅词巻上

　　●钦定四库全书

　　乐府雅词巻中

　　（宋）曾慥 编

　　兰陵王　　周美成

　　栁阴直烟里丝丝弄碧隋堤上曾见几畨拂水飘绵送行色登临望故国谁惜京华倦客长亭路年去歳来攀折柔条过千尺　闲寻旧踪迹又酒趂哀弦灯照离席梨花榆火催寒食愁一箭风快半篙波暖回头迢逓便数驿望人在天北　凄恻恨堆积渐别浦萦回津堠岑寂斜阳苒苒春无极空月榭携手露桥闻笛追思前事似梦里泪暗滴

　　瑞龙吟

　　章台路还见褪粉梅梢试花桃树愔愔坊陌人家定巢燕子归来旧处　黯凝竚曾记个人痴小乍窥门户清晨浅约宫黄障风映袖盈盈笑语　前度刘郎重到访邻寻里同时歌舞惟有旧家秋娘声价如故　吟笺赋笔犹记燕台句知谁伴名园露饮东城闲步事与孤鸿去探春尽是伤离绪官栁低金缕归骑晩纤纤池塘飞雨断肠院落一帘风絮

　　庆宫春

　　天接平冈山围寒野路长乍转孤城衰栁啼鸦惊风过雁动人一片秋声倦游休驾淡烟里微茫见星尘埃憔悴生怕黄昏离思牵萦　华堂旧日逢迎花艶参差香雾飘零弦管当头惟他絶艺夜深簧暖笙清眼波传意恨宻约怱怱未成许多烦恼都为当时一饷心情

　　风流子

　　新渌小池塘风帘动碎影舞斜阳羡金屋去来旧时巢燕土花缭遶前度梅墙绣阁凤帏深几许听得理丝簧欲说又休虑乖芳信未歌先咽愁近清商　暗想新妆了开朱戸应是待月西厢苦恨梦魂今宵不到伊行问甚时却与嘉音宻耗暗将潘鬓偷换韩香天便教人霎时相见何妨

　　满庭芳

　　风老莺雏雨肥梅子午阴槐影清圆地卑山近衣润费炉烟人去乌鸢自乐小桥外新渌溅溅凭栏久黄芦芳竹疑泛九江船　年年如社燕飘零瀚海来寄修椽且莫思身外长近樽前憔悴江南倦客不堪听急管危弦歌筵畔先安簟枕容我醉时眠

　　尾犯

　　粉墙低梅花照眼依然旧风味露痕轻缀疑净洗铅华无限清丽去年胜赏曾孤倚氷盘同宴喜更可惜雪中髙士香篝熏素被　今年对花最怱怱相逢似有恨依依愁瘁凝望久青苔上旋看飞坠相将见脆圆荐酒人正在空江烟浪里但梦想一枝潇洒黄昏斜照水

　　隔浦莲

　　新篁揺动翠葆曲径通深杳夏果收新脆金丸惊落飞鸟浓蔼迷岸草蛙声闹暴雨鸣池沼　水亭小浮萍破处檐花帘影颠倒纶巾羽扇困卧北窗清晓屏里呉山梦自到惊觉依然身在江表

　　定风波

　　莫倚能歌敛黛眉此歌能有几人知他日风前花月底重理好声须记得来时　苦恨城头传漏水催起无情那解惜相思莫诉金樽推玉臂从醉明朝有酒遣谁持

　　少年游

　　并刀如水呉盐胜雪纎指剖新橙锦幄初温兽香不断相对坐调笙　低声问向谁边宿城上已三更马滑霜浓不如休去直自少人行

　　秋蘂香令

　　乳鸭池塘烟暖风紧栁花迎面午妆粉指印窗眼曲里长眉翠浅　闻知社日停针线探新燕寳钗落枕梦春逺帘影参差满院

　　意难忘

　　衣染莺黄爱停歌驻客劝酒持觞低鬟蝉影动私语口脂香莲露冷竹风凉判剧饮淋浪漏渐深移灯背壁细与端相　知音见说无双解移宫换征未怕周郎颦眉知有恨贪要不成妆些个事恼心肠待说与何妨又恐伊寻消问息瘦损容光

　　点绛唇

　　辽鹤重来故乡多少伤心地锦书不寄鱼浪空千里　凭仗桃根说与凄凉意愁无际旧时衣袂犹有东风泪

　　风流子

　　枫林雕晩叶闗河逈楚客惨将归望一川瞑霭雁声哀怨半规凉月人影参差酒醒后泪花销凤蜡风幙巻金泥砧杵韵髙唤回残梦绮罗香减牵起余悲　亭皋分袂地难堪处偏是掩面牵衣何况怨怀长结重见无期想寄恨书中银钩空满断肠声里玉筯偷垂多少旧愁宻意唯有天知

　　齐天乐

　　緑芜雕尽台城路殊乡又逢秋晩暮雨生寒鸣蛩劝织深合时闻裁剪云窗静掩叹重拂罗裀顿疎花簟尚有彩囊露萤清夜照书巻　荆江留滞最久故人相望处离思何限渭水西风长安乱叶空忆诗情宛转凭髙眺逺正渌液新篘蟹螯初荐醉倒山翁但愁斜照敛

　　早梅芳近

　　缭墙深丛竹绕宴席临清沼微呈纎屐故隐烘帘自嬉笑粉香妆晕薄带紧腰围小叹鸿惊凤翥满座看轻妙　酒醒时会散了回首城南道河阴髙转露脚斜飞夜将晓异乡淹歳月醉眼迷登眺路迢迢恨满千里草

　　水龙吟

　　素肌应怯余寒艶阳占立青芜地樊川照日灵闗遮路残红敛避传火楼台妬花风雨长门深闭亚帘栊半湿一枝在手偏勾引黄昏泪　别有风前月底布繁阴满园歌吹朱铅退尽潘郎却酒昭君乍起雪浪飜空粉裳缟夜不成春思恨玉容不见琼英谩好与何人比

　　品令

　　夜阑人静月痕寄梅梢疎影帘外曲角阑干近旧携手处花雾寒几阵　应是不禁愁与恨纵相逢难问黛眉曾把春衫印后期无定肠断香销尽

　　月中行

　　蜀丝趂日染干红微暖面脂融博山细炷蔼房栊静看打窓虫　愁多胆怯疑虚幙声不断暮景疎钟团围四壁小屏风泪尽梦啼中

　　虞美人

　　疎篱曲径田家小云树开秋晓天寒山色有无中野水一声钟起送孤篷　添衣策马寻亭堠愁抱惟宜酒菰蒲睡鸭占陂塘疑被行人惊散不成双
　　又
　　玉觞纔掩朱弦悄弹指壶天晓回头犹认倚墙花只向小桥南畔便天涯　银蟾依旧当窓满顾影魂先断凄风休飐半残灯拟倩今宵归梦到云屏

　　少年游

　　檐牙缥缈小红楼凉月挂银钩聒席笙歌透帘灯火风景似扬州　当时面色欺春雪曾伴美人游今日重来更无人问独自倚阑愁

　　点绛唇

　　孤馆迢迢暮天草露沾衣润夜来秋尽月晕通风信　今日原头黄叶飞成阵知人闷故来相趂共结分岐恨
　　又
　　征骑初停酒杯欲散离歌举栁汀莲浦看尽江南路　苦恨斜阳冉冉催人去空回顾淡烟横素不见扬鞭处

　　浣溪沙

　　寳扇轻圎浅画缯象床平稳细穿藤飞蝇不到避壶氷　翠枕面凉频忆睡玉箫手汗错成声日长无力看人凭
　　又
　　薄薄纱厨望似空簟纹如水浸芙蓉起来娇眼未醒忪　强整罗衣抬皓腕更将纨扇掩酥胷羞郎何事面微红
　　又
　　翠葆参差竹径成新荷跳雨碎珠倾曲栏斜转小池亭　风约帘衣归燕急水揺花影戏鱼惊栁梢残日弄微晴
　　又
　　雨过残红湿未飞珠帘一桁透斜晖游蜂酿蜜窃香归　金屋无人风竹乱夜篝尽日水沉微一春须有忆人时
　　又
　　楼上晴天碧四垂楼前芳草接天涯劝君莫上最髙梯　新笋看成堂下竹落花都入燕巢泥忍听林表杜鹃啼
　　又
　　日射欹红蜡带香风干微汗粉襟凉碧纱对卷簟纹光　自剪栁枝明画阁戏抛莲的种池塘长亭无事好思量

　　卜筭子　　陈莹中

　　身如一叶舟万事潮头起水长船髙一任伊来往洪涛里　潮落又潮生今古长如此后夜开樽独酌时月满人千里

　　一落索

　　体上衣裳云作缕不论寒暑世间多少老婆禅犹苦问台山路　堪笑龎翁无趣临行却住古人公案不须论还了得如今否

　　减字木兰花

　　大江北去未到沧溟终不住淮水东流日夜朝宗亦未休　香炉烟袅浓淡巻舒终不老寸碧千锺人醉华胥月色中
　　又
　　华胥月色万水千山同一白南北相望独醉香山旧草堂　淮岑妙境十载醺酣犹未醒一腹便便也读春秋也爱眠

　　卜筭子

　　只解劝人归都不留人住南北东西总是家劝我归何处　去住总由天天意人难阻若得归时我自归何必闲言语
　　又
　　黄了旧皮肤最是风流处多少纷纷陌上人不听春鹃语　触目是家山到了须拈取云散长空月满天那个还乡路
　　又
　　梦里不知眠觉后眠何在试问眼身与梦身那个能祇对　醉后有人醒醒了无人醉要识三千与大千不在微尘外

　　青玉案

　　碧空黯淡同云绕渐枕上风声峭明透纱窗天欲晓珠帘纔卷美人惊报一夜青山老　使君留客金樽倒正千里琼瑶未经扫欺压梅花春信早十分农事满城和气管取明年好

　　蓦山溪

　　扁舟东去极目沧波渺千古送残红到如今东流未了午潮方去江月照还生千帆起玉绳低枕上莺声晓　锦囊佳句韵压池塘草声遏去年云恼离怀余音缭绕倚楼看镜此意与谁论一重水一重山目断令人老

　　减字木兰花

　　世间药院只爱大黄甘草贱急急加工更靠硫黄与鹿茸　鹿茸吃了却恨世间凉药少冷热平均须是松根白茯苓

　　满庭芳

　　扰扰怱怱红尘满袖自然心在溪山寻思百计真个不如闲浮世纷华梦影嚣尘路来往循环江湖手长安障日何似把渔竿　盘旋那忍去他邦纵好终异乡闗向七峰回首清泪斑斑西望烟波万里扁舟去何日东还分携处相期痛饮莫放酒杯悭
　　又
　　槁木形骸浮云踪迹一年两到京华又还乗兴往看洛阳花闻道鞓红最好春归后终委尘沙忘言处花开花谢不似我生涯　年华留不住饥飡困寝触处为家这一轮明月本自无瑕随分冬裘夏葛都不会赤水黄芽谁知我春风一拐谈笑有丹砂
　　又
　　淮叶缤纷江烟浓淡别樽同倒寒晖来逢春信霜露惹征衣往事元无是处何须待回首知非春鹃语从来劝我常道不如归　家山何处近江楼帘栋夕巻朝飞问西江笋蕨何似鲈肥且置华胥旧梦忘言处千古同时君知我平生心事相契古来稀

　　醉蓬莱

　　问东州何处境胜人幽两俱难得狼山相望有髙堂千尺妙曲轰空彩云飜袖乐奏壶天长日笑我飘然蓬窓竹户只延山色　拟掉觥舡径冲花浪直造琱筵共醺仙液仍乞蟠桃向庐山亲植未举江帆早逢淮雁问故人踪迹逺老池边陶翁琴里此情何极

　　临江仙

　　闻道洛阳花正好家家庭户春风道人饮处百壶空年年花下醉看谢几畨红　此别又从何处去风萍一任西东语声虽异笑声同一轮深夜月何处不相逢

　　蝶恋花

　　海角芳菲留不住笔下风生飞入青云去仙録有名天赐与致君事业安排取　要识世间平坦路当使人人各有安心处黑髪便逢尧舜主笑人白首归南亩

　　卜筭子

　　咄咄汝何人眼在眉毛下明月相逢万里来何处分真假　问着总无言有口畨成哑荆棘林中自在身即是知音者

　　念奴娇　　徐师川

　　素光练静照青山隐隐修眉横緑鳷鹊楼髙天似水碧瓦寒生银粟万丈辉光奔云涌雾飞过□□屋更无尘翳皓然冷浸梧竹　因念鹤髪仙翁当时曾共赏紫岩飞瀑对影三人聊痛饮一洗闲愁千斛斗转参移飜然归去万里骑黄鹄一川霜晓呌云吹断横玉

　　浣溪沙

　　章水何如颍水清江山明秀发诗情七言还我是长城　小小钿花开寳靥纎纎玉笋见云英十千名酒十分倾

　　虞美人

　　梅花元自江南得还醉江南客云中雨里为谁香闻道数枝清笑出东墙　多情宋玉还知否梁苑无寻处臙脂为萼玉为肌却恨恼人桃杏不同时

　　卜筭子

　　心空道亦空风静林还静巻尽浮云月自明中有山河影　供养及修行旧话成重省豆爆生莲火里时痛拨寒灰冷
　　又
　　天生百种愁挂在斜阳树緑叶阴阴占得春草满莺啼处　不见生尘步空忆如簧语栁外重重迭迭山遮不断愁来路
　　又
　　清池过雨凉暗有清香度缥缈娉婷絶代歌翠袖风中举　忽敛双眉去总是闗情处一段江山一片云又下阳台雨

　　鹧鸪天

　　緑水名园不是村淡妆浓笑两生春笛中巳有多愁怨雨里因谁有泪痕　香旖旎酒氤氲多情生怕落纷纷旧来好事浑如梦年少风流付与君
　　又
　　满眼纷纷恰似花飘飘泊泊自天涯雨中添得无穷湿风里吹成一道斜　银作屋玉为车姮娥青女过人家应嫌素面微微露故着轻云薄薄遮

　　踏沙行

　　素景将阑黄花初笑登髙一望秋天杳邀宾携妓数能来醉中赢得闲多少　佳气氤氲飞云缥缈竹林更着清江遶髙歌屡舞莫催人华筵直待华灯照
　　又
　　画栋风生绣筵花绕层台胜日频髙眺清辉爽气自娯人何妨称意开颜笑　水碧无穷山青未了斜阳浦口归帆少云鬟烟鬓只供愁琵琶更作相思调
　　又
　　玉露团花金风破雾髙台与上晴空去举杯相属看前山烟中乱迭青无数　皓齿明眸肌香体素恼人正在秋波注因何欲雨又还晴歌声遏得行云住

　　南歌子【山樊】

　　细蘂黄金嫩繁花白雪香共谁连璧向河阳自是不须汤饼试何郎　妸娜■〈髟上龙下〉松髻轻盈淡薄妆莫令韩寿在伊傍便逐游蜂惊蝶过东墙

　　鹧鸪天

　　宜笑宜颦堂上身能歌能舞恶精神脸边红入桃花嫩眉上青归栁叶新　娇不语易生嗔尊前还是一畨春深杯百罚重■〈扌弃〉却只为妖娆醉得人

　　浣溪沙

　　西塞山前白鹭飞桃花流水鳜鱼肥一波纔动万波随　黄帽岂如青蒻笠羊裘何似緑蓑衣斜风细雨不须归
　　又
　　新妇矶边秋月明女儿浦口晩潮平沙头鹭宿戏鱼惊　青蒻笠前明此事緑蓑衣底庆平生斜风细雨小舟轻

　　鹧鸪天

　　西塞山前白鹭飞桃花流水鳜鱼肥朝廷若觅玄真子晴在长江理钓丝　青蒻笠緑蓑衣斜风细雨不须归浮云万里烟波客惟有沧浪孺子知
　　又
　　七泽三湘碧草连洞庭江汉水如天朝廷若觅玄真子不在云边则酒边　明月棹夕阳船鲈鱼恰似镜中悬丝纶钓饵都收却八字山前听雨眼
　　张志和渔父词云西塞山前白鹭飞桃花流水鳜鱼肥青蒻笠緑蓑衣斜风细雨不须归顾况渔父词云新妇矶边月明女儿浦口潮平沙头鹭宿鱼惊东坡云玄真语极丽恨其曲度不传加数语以浣溪沙歌之云西塞山前白鹭飞散花洲外片帆微桃花流水鳜鱼肥自芘一身青蒻笠相随到处緑蓑衣斜风细雨不须归山谷见之击节称赏且云惜乎散花与桃花字重迭又渔舟少有使帆者乃取张顾二词合为浣溪沙云新妇矶边眉黛愁女儿浦口眼波秋惊鱼错认月沉钩青蒻笠前无限事緑蓑衣底一时休斜风细雨转船头东坡跋云鲁直此词清新婉丽问其最得意处以山光水色替却玉肌花貌真得渔父家风也然纔出新妇矶便入女儿浦此渔父无乃太澜浪乎山谷晩年亦悔前作之未工因表弟李如箎言渔父词以鹧鸪天歌之甚协律恨语少声多耳因以宪宗画像求玄真子文章及玄真之兄松龄劝归之意足前后数句云西塞山前白鹭飞桃花流水鳜鱼肥朝廷尚觅玄真子何处如今更有诗青蒻笠緑蓑衣斜风细雨不须归人间欲避风波险一日风波十二时东坡笑曰鲁直乃欲平地起风波也东湖老人因坡谷互有异同之论故作浣溪沙鹧鸪天各二阕云

　　青玉案　　贺方回

　　凌波不过横塘路但目送芳尘去锦瑟华年谁与度站台花榭琐窓朱戸惟有春知处　碧云冉冉蘅皋暮彩笔新题断肠句试问闲愁都几许一川烟草满城风絮梅子黄时雨

　　献金杯

　　风软香迟花深漏短可怜宵画堂春半碧纱窓影巻帐蜡灯红鸳枕畔宻冩乌丝一段　采苹溪晩拾翠沙空尽愁倚梦云飞观木兰艇子几日渡江来心目断桃叶青山隔岸

　　感皇恩

　　兰芷满芳洲游丝横路罗袜尘生步迎顾整鬟颦黛脉脉多情难语细风吹栁絮人南渡　回首旧游山无重数花底深朱戸何处半黄梅子向晩一帘疎雨断魂分付与春将去

　　浣溪沙

　　秋水斜阳逺漾金平山隐隐隔横林几家村落几声砧　记得西楼凝醉眼昔年风物似于今只无人与共登临
　　又
　　鼔动城头啼暝鸦过云时送雨些些嫩凉如水逗窓纱　弄影西厢侵戸月分香东畔拂墙花此时相望抵天涯
　　又
　　烟栁春梢蘸晕黄井栏风绰小桃香觉时帘幕又斜阳　望处定无千里眼断来能有几回肠少年禁取恁凄凉
　　又
　　梦想西池辇路边玉鞍骄马小辎軿春风十里斗婵娟　临水登山漂泊地落花中酒寂寥天个般情味巳三年
　　又
　　鹦鹉惊人促下帘碧纱如雾隔香奁雪儿窥镜晩娥纎　乌鹊桥边河络角鸳鸯楼外月西南门前嘶马弄金衔
　　又
　　鹦鹉无言理翠衿杏花零落昼阴阴画桥流水半篙深　芳径与谁期鬬草绣床终日罢拈针小笺香管冩春心
　　又
　　三扇屏山匝象床背灯偷解素罗裳粉肌香汗自生香　易失旧欢劳蝶梦难禁新恨费鸾肠今宵风雨两相望

　　清平乐

　　阴晴未定薄日烘云影临水朱门花一径度日鸟啼人静　厌厌几许春情可怜老去兰成看取摄残双鬓不随芳草重生
　　又
　　小桃初谢双燕还来也记得年时寒食下紫陌青门游冶　楚馆满目春华可堪游子思家惟有夜来归梦不知身在天涯

　　摊破浣溪沙

　　湖上秋深藕叶黄清霜销瘦损垂杨洲嘴嫩沙斜照暖睡鸳鸯　红粉莲娃何处在西风不为管余香今夜月明闻水调断人肠

　　菩萨蛮

　　子规啼梦罗窓晓开奁拂镜严妆早粉碧画丁香背垂裙带长　钿筝寻旧曲愁结眉心緑犹恨夜来时酒狂归太迟
　　又
　　章台游冶金龟壻归来犹带醺醺醉花漏怯春宵云屏无限娇　绛纱灯影背玉枕钗声碎不待宿酲销马嘶催早朝

　　烛影揺红

　　波影翻帘泪痕凝烛青山馆离魂千里念佳期襟佩如相欵　惆怅更长梦短但衾枕余芳剩暖半窓明月照人肠断啼乌不管

　　下水船

　　芳草青门路还拂京尘东去回想当年离声送君南浦愁几许樽酒留连薄暮帘巻津楼烟雨凭阑语　草草蘅皋赋分首惊鸿不驻灯火虹桥难寻弄波微步漫凝伫莫怨无情流水明日扁舟何处

　　惜双双

　　皎镜平湖三十里碧玉山围四际莲荡香风里彩鸳鸯觉双飞起　明月多情随舵尾偏照空床翠被回首笙歌地醉更衣处长相记

　　忆仙姿

　　彩舫解维官栁楼上谁家红袖团扇弄微风如为行人招手回首回首云断武陵溪口
　　又
　　莲叶初生南浦两岸緑杨飞絮向晩鲤鱼风断送彩帆何处凝伫凝伫楼外一江烟雨

　　思越人

　　紫府东风放夜时步莲秾李伴人归五更钟动笙歌散十里月明灯火稀　香苒苒梦依依天涯寒尽减春衣凤凰城阙知何处寥落星河一雁飞
　　又
　　怊怅离亭断彩襟碧云明月两闗心几行书尾情何限一尺裙腰瘦不禁　遥夜半曲房深有时昵语话于今侵牕冷雨灯生晕泪湿罗笺楚调吟

　　风流子

　　何处最难忘方豪徤放乐五云乡彩笔赋诗禁池芳草杏鞯调马辇路垂杨绮筵上扇偎歌黛浅汗裛舞罗香兰烛伴归绣轮同载闭花别馆隔水深坊　零落少年场琴心漫流怨带眼偷长无奈占床燕月欺鬓呉霜念北地音尘鱼封永断便桥烟雨鹤表相望好在后庭桃李应记刘郎

　　鹤冲天

　　冬冬鼓动花外沉残漏华月万枝灯还清昼广陌衣香度飞盖影相先后个处频回首锦坊西去期约武陵溪口　当时早恨欢难偶可堪流浪逺分携久小畹兰英在轻付与何人手不似长亭栁舞风眠雨伴我一春销瘦

　　小重山

　　花院深疑无路通碧纱窓影下玉芙蓉当时偏恨五更钟分携处斜月小帘栊　楚梦冷沉踪一双金缕枕半床空画楼临水凤城东楼前栁憔悴几秋风
　　又
　　飘径梅英雪未融芳菲消息到杏梢红来年欢事水西东凝思久不语坐书空　回想夹城中彩山箫鼔沸绮罗丛钿轮珠网玉花骢香陌上谁与斗春风

　　薄幸

　　淡妆多态更滴滴频流眄睐便认得琴心先许与冩合欢罗带记画堂斜月逢迎轻颦浅笑娇无奈待翡翠屏开芙蓉帐掩与把香囊偷解　自过了收灯夜都不见踏青挑菜几回慿双燕丁宁深意往来却恨重帘碍知何时再正春浓酒暖人闲昼永无聊赖厌厌睡起犹有花梢日在

　　六州歌头

　　少年侠气交结五都雄肝胆洞毛髪耸立谈中死生同一诺千金重推翘勇矜豪纵轻盖拥聫飞鞚斗城东轰饮酒垆春色浮寒瓮吸海垂虹间呼鹰嗾犬白羽摘雕弓狡穴俄空乐匆匆　似黄梁梦辞丹凤明月共漾孤蓬官冗从怀倥偬落尘笼簿书丛鹖弁如云众供鹿用忽竒功笳鼔动渔阳弄思悲翁不请长缨系取天骄种劔吼西风恨登山临水手寄七弦桐目送归鸿

　　摊破浣溪沙

　　双凤箫声隔彩霞朱门深闭七香车何处探春寻旧约谢姑家　旖旎细风飘水麝玲珑残雪浪山茶饮罢西厢帘影外玉蟾斜

　　浣溪沙

　　翠縠参差拂水风暖云如絮扑低空丽人波脸觉春融　缨挂寳钗初促席檀膏微注玉桮红芳醪何似此情浓
　　又
　　云母牕前歇绣针低鬟凝思坐调琴玉纎纎按十三金　归卧文园犹带酒栁花飞度画堂阴只凭双燕话春心
　　又
　　迭皷新歌百様娇铜丸玉腕促云謡掲帘飞瓦雹声焦　九曲池边杨栁陌香轮轧轧马萧萧细风妆面酒痕销

　　江城子

　　麝薫微度绣芙蓉翠衾重画堂空前后偷期相见却匆匆心事两知何处问依约是梦中逢　坐疑行听竹牕风出帘栊杳无踪巳过黄昏才动寺楼钟暮雨不来春又去花满地月朦胧

　　浪淘沙

　　一叶忽惊秋分付东流殷勤为过白苹洲洲上小楼帘半巻应认归舟　回首恋朋游迹去心留歌尘萧散梦云收惟有樽前曾见月相伴人愁

　　金人捧露盘

　　控沧江排青嶂燕台凉驻彩仗乐未渠央岩花磴蔓妬千门珠翠倚新妆舞闲歌悄恨风流不管余香　繁华梦惊俄顷佳丽地指苍茫寄一笑何与兴亡量船载酒赖使君相对两胡床缓调清管更为侬三弄斜阳

　　浣溪沙

　　莲烛啼痕怨漏长冷蛩随月到回廊一屏烟景画潇湘　连夜断无行雨梦来年犹有着人香此情须信是难忘
　　又
　　闲把琵琶旧谱寻四弦声怨却沉吟燕飞人静画堂深　歌枕有时成雨梦隔帘无处说春心一从灯夜到如今
　　又
　　宫锦袍薫氷麝香越纱裙染郁金黄薄罗依约见明妆　绣陌不逢携手伴緑牕谁是画眉郎春风十里断人肠
　　又
　　青翰舟中祓禊筵粉蛾窥影两神仙酒阑飞去作飞烟　重访旧游人不见雨荷风蓼夕阳天折花临水思茫然
　　又
　　浮动花钗影鬓蝉浅妆浓笑有余妍酒醺檀点语凭肩　留不住时分钿镜旧曾行处失金莲碧云芳草恨年年
　　又
　　两点春山一寸波当筵娇甚不成歌动人情态可须多　金井露寒风下叶画楼云断月侵河厌厌此夜奈愁何
　　又
　　清浅陂塘藕叶干细风疎雨鹭鸶寒半垂帘幕倚栏干　惆怅采香人不见几回憔悴后庭兰行云可是度江难
　　又
　　楼角初销一缕霞淡黄杨栁带栖鸦玉人和月摘梅花　笑捻粉香归洞户更垂罗幙护窓纱东风寒似夜来些

　　木兰花佩

　　环声认腰肢软风里麝熏知近逺此生常羡玉妆台得见晓来梳画面　回廊几步通深院一行绣衣帘不卷酒阑歌罢欲黄昏肠断归巢双燕燕

　　临江仙【送鄞令李易初】　　舒信道

　　折栁门前鹦鹉緑河梁小驻归船不堪华髪对离筵孤村啼鴂日深院落花天　文采弟兄真迭玉赤霄去路谁先明朝便恐各风烟江山如有恨桃李自无言

　　点绛唇【周园分题得湖上闻乐】

　　紫雾香浓翠华风转花随辇洞天云暖一片笙歌逺　水殿龙舟忆侍瑶池宴闲庭院梦回春半雪鬓无人见

　　散天花【次师能韵】

　　云断长空叶落秋寒江烟浪静月随舟西风偏解送离愁声声南去雁下汀洲　无奈多情去复留骊歌齐唱罢泪争流悠悠别恨几时休不堪残酒醒凭危楼

　　醉花阴【试茶】

　　露芽初破云腴细玉纎纎亲试香雪透金瓶无限仙风月下人微醉　相如病渴无佳思知君此意矢口老卢郎花底春寒赢得空无睡
　　又【越州席上官妓献梅花】
　　月幌风帘香一阵正千山雪尽冷对酒樽傍无语含情别是江南信　寿阳妆罢人微困更玉钗斜衬拟挿一枝归只恐风流着上潘郎鬓

　　虞美人【寄公度】

　　芙蓉落尽天涵水日暮沧波起背飞双燕贴云寒独向小楼东畔倚阑看　浮生只合樽前老雪满长安道故人早晩上髙台赠我江南春色一枝梅
　　又【周园欲雪】
　　酒边陡觉罗衣暖独倚黄昏看寒鸦两两下楼东着处暗云垂地一重重　红炉欢坐谁能醉多少看花意谢娘也拟殢春风便道无端栁絮逼帘栊
　　又【蒋园醉归】
　　重帘小阁香云暖黛拂梳妆浅玉箫一曲杜韦娘谁是苏州刺史断人肠　醉归旋拨红炉火却倚屏山坐银缸明灭月横斜还是画楼角送小梅花

　　丑奴儿【次师能韵】

　　一池秋水疎星动寒影横斜满坐风花红烛纷纷透绛纱　江湖散诞扁舟里到处如家且尽流霞莫管年来两鬓华

　　一落索【蒋园和李朝奉】

　　正是看花天气为春一醉醉来却不带花归俏不解看花意　试问此花明媚将花谁比只应花好是年年花不似人憔悴
　　又
　　叶底枝头红小天然窈窕后园桃李谩成蹊问占得春多少　不管雪消霜晓朱颜长好年年若许醉花间待■〈扌弃〉了花间老

　　满庭芳【重阳前席上次元直韵】

　　寒日穿帘澄江凭槛练光浮动余霞蓼汀芦岸黄叶衬孤花天外征帆隐隐残云共流水无涯登临处琼枝潋灔风帽醉欹斜　丰年时节好玉香田舍酒满渔家筭浮世劳生事事输他便恁从今酩酊休更问白雪笼纱还须仗神仙妙手传向画图夸
　　又【后一日再置酒次冯通直韵】
　　红叶飘零寒烟疎淡楼台半在云间望中风景图画也应难又是重阳过了东篱下黄菊阑珊陶潜病风流载酒秋意与人闲　霞冠欹倒处瑶台唱罢如梦中还但醉里赢得满眼青山华髪看看满也留不住当日朱颜平生事从头话了独自却凭栏
　　又【送权府苏台道宗朝奉】
　　阊阖天门芙蓉春殿几年目断鸡翘短蓬秋鬓端幸倚琼瑶南圃花边小院西湖云底双桥归时节红香露冷月影上芭蕉　明朝那可望旗亭烟草栁渡寒潮但万戸千门恨客歌樵戏彩光浮衮绣鸣珂响逼云霄应回首绮裘醉客还是独吹箫

　　卜筭子【分题得苔】

　　池台小雨干门巷香轮少谁把青钱衬落红满地无人扫　何时斗草归几度寻花了留得佳人莲步痕宫様鞋儿小

　　菩萨蛮

　　三年江上风吹泪夭桃艶杏无春意今日欲开眉那堪更别离　莫折长亭栁折尽愁依旧只有醉如狂人生空断肠
　　又
　　栁桥花坞南城陌朱颜緑髪长安客雨后小池台寻常载酒来　马头今日路却望城西去斜日下汀洲断云和泪流
　　又
　　画船搥鼓催君去髙楼把酒留君住去住若为情西江潮欲平　江潮容易得只是人南北今日此樽空知君何日同
　　又
　　画檐细雨偏红烛疎星冷落排寒玉赌得碧云篇金波更涉船　樽前当日客行色垂杨陌天阔水悠悠含情独倚楼
　　又
　　杜鹃啼破南江月香风扑面吹红雪赋就缕金笺黄昏醉上船　年华双短鬓事往情何尽明日各天涯来春空好花
　　又【次刘郎中赏花韵】
　　朱帘乍卷层烟起露华深浅初疑洗困倚玉栏风绮罗知几重　向人如有意不醉何时醉便得一枝红犹胜两鬓空
　　又【席上送寅亮通直】
　　小池山额垂螺碧緑红香里眠鸂鶒波面翠云开仙槎天上来　吹将红日落懊恼严城角风月此时情知君华髪生
　　又【送奉化知县秦奉议】
　　一回别后一回老别离易得相逢少莫问故园花长安君是家　短亭秋日晩草色随人逺欲醉又还醒江楼暮角声
　　又
　　樽前休话人生事人生只合樽前醉金盏大如船江城风雪天　绮牕灯自语一夜芭蕉雨玉漏为谁长枕衾残酒香
　　又
　　楼前流水西江道江头水落芙蓉老画皷迭凉波凭栏颦翠娥　当年金马客青鬓芦花色把酒感秋蓬骊歌半醉中
　　又
　　绮栊深闭桃园曲刘郎老向花间宿笑脸抹流霞心知是小琶　纎纎垂素玉掠鬓春云緑弹了醉恩仙小牕红日偏
　　又【次张秉道韵】
　　真珠酒滴琵琶送行云旧识巫山梦空得醉中归老来心事非　江梅含日暖照水花枝短密叶似商量向人春意长
　　又
　　小亭露压风枝动鹊炉火冷金瓶冻悄悄对西窓瘦知罗带长　欲眠思殢酒坐听寒更久无赖是青灯开花故故明
　　又
　　流年又见风沙送钧天回首清都梦塞雁几时归镜中双鬓非　緑袍同冷暖谁道交情短愁斛若为量还随一线长
　　又【次莹中元归韵】
　　白苹洲渚垂杨岸藕花未放青蒲短斜日画船归背人双鹭飞　醉眠金马客不道风尘隔红影上牕纱小庭空落花
　　又【湖心寺席上赋茶词】
　　金船满引人微醉红绡笼烛催归骑香泛雪盈杯云龙疑梦回　不辞风满腋旧是仙家客空得夜无眠南窓衾枕寒
　　又【别意】
　　江梅未放枝头结江楼已见山头雪待得此花开知君来不来　风帆双画鹢小雨随行色空得郁金裙酒痕和泪痕
　　又【次韵】
　　香波渌暖浮鹦鹉黄金捍拨夭弦语小雨落梧桐帘栊残烛红　人生闲亦好双鬓催人老莫惜醉中归醒来思醉时
　　又
　　緑牕酒醒春如梦小池犹见红云动露湿井梧桐翠阴生细风　雨过芳塘净清昼闲中永门外立双旌隔花闻笑声
　　又
　　忆曾把酒偿红翠舞腰栁弱歌声细纵马杏园西归来香满衣　寳车空犊驻事逐孤鸿去搔首立江干春萝挂暮山

　　蝶恋花【置酒别公度座间探题得梅】

　　雪后江城红日晚暖入香梢渐觉玲珑满髣髴临风妆半面水帘斜卷谁庭院　折向樽前君细看便是江南寄我人还逺手把此枝多少怨小楼横笛吹肠断
　　又
　　深炷熏炉扄小院手捻黄花尚觉金犹浅回首画堂双语燕无情渐渐看人逺　相见争如初不见短鬓潘郎斗觉年华换最是西风吹不断心头往事歌中怨

　　减字木兰花【用旧韵戏呉奉议】

　　眉山敛额往事追思空手拍雁字频飞生怕人来说着伊　闲抛绣履愁殢香衾浑不起莫似扬州只作寻常薄幸休
　　又【赋锦带】

　　碎红如绣揺曳东风垂彩绶拟倩柔条约住佳人细栁腰　蜀江春緑争似枝头能结束纎手攀时欲绾同心寄与谁

　　木兰花【次韵赠歌妓】

　　十二阑干褰画箔取次穿花成小酌彩鸾舞罢凤孤飞回首东风空院落　杳杳桃源仙路邈晴日晓牕红薄薄伤春还是懒梳妆想见緑云垂鬓脚
　　又
　　金丝络马青钱路笑指玉皇香案去点衣栁陌堕残红拂面风桥吹细雨　晓钗压鬓头慵举恨里歌声兼别苦西湖一顷白菱花惆怅行云无觅处
　　又【蒋园口号】
　　瑠琉一片春湖面画舫游人帘外见水边风嫩栁低眠花底雨干莺细啭　秋千寂寂垂杨岸芳草緑随人渐逺一畨乐事又阑珊金盏莫辞红袖劝

　　浣溪沙【次权中韵】

　　燕外青楼已禁烟小寒犹自薄胜绵画桥红日下秋千　惟有樽前芳意在应须沉醉倒花前緑牕还是五更天
　　又【和葆光春晓饮会】
　　金缕歌残红烛稀梁州舞罢小鬟垂酒醒还是独归时　画栋日髙来语燕绮牕风暖度游丝几多緑叶上青枝
　　又【和仲闻对棊】
　　黑白纷纷小战争几人心手斗纵横谁知胜处本无情　谢傅老来思别墅杜郎闲去忆鏖兵何访谈笑下辽城
　　又【劝酒】
　　雨洗秋空斜日红青葱瑶辔玉玲珑好风吹起□江东　且尽红裙歌一曲莫辞白酒饮千锺人生半在别离中
　　又
　　□□□□点碧塘雨荷风卷緑罗裳管弦□□□鱼桹　游女谩能歌白纻使君不学野鸳鸯桃花空觧误刘郎

　　鹊桥仙【吕使君饯会】

　　教来歌舞接成桃李尽是使君指似于今装就满城春忍便拥双旌归去　莺心巧啭花心争吐无计可留君住两堤芳草一江云早晩是西楼望处

　　应天长　　叶少藴

　　松陵秋已老正栁岸田家酒醅初熟鲈鲙莼羮万里水天相续扁舟凌浩渺寄一叶暮涛夭沃青箬笠西塞山前自飜新曲　来往未应足便细雨斜风有谁拘束陶冩中年何待更须丝竹鸱夷千古意筭入手比来尤速取好处千点云峰半篙澄渌

　　水调歌头【濠州观鱼台作】

　　渺渺楚天阔秋水去无穷两淮不辨牛马轻浪舞回风独倚髙台一笑圉圉游儵来往还戏此波中危槛对千里落日照澄空　子非我安知我意真同鹏飞鹍化何有沧海漫冲融堪笑磻溪遗老白首直钩溪畔歳晩忽衰翁功业竟安在徒自兆非熊
　　又【九月望日与客习射西园余偶疾不能射客较胜相光将领岳德弓强二石五斗连三发中的观者尽惊因作此词示坐客前一日大风是日始寒】
　　霜降碧天静秋事促西风寒声隐地初听中夜入梧桐起瞰髙城回望寥落闗河千里一醉与君同迭鼓闹清晓飞骑引雕弓　歳将晩客争笑问衰翁平生豪气安在沉顿为谁雄何似当筵虎士挥手弦声发处双雁落遥空老矣真堪愧回首望云中
　　又【送人】
　　江海渺千里飘荡叹流年等闲疋马相过乗兴却翛然十载悲欢如梦抚掌惊呼相语往事尽飞烟此会真难偶此醉且留连　酒方半谁轻使动离弦我歌未阕君去明日复山川空有髙城危槛缥缈当筵清唱余响落尊前细雨黄花后飞雁点遥天

　　念奴娇【南归渡扬子作杂用渊明语】

　　故人渐近念渊明归意翛然谁论归去来兮秋已老松菊三径犹存稚子欢迎飘飘风袂依约旧衡门琴书萧散更欣有酒盈尊　惆怅萍梗无根天涯行巳徧空负田园去矣何之牕戸小容膝聊倚南轩倦鸟知还晩云遥映山气欲黄昏此还真意故应欲辨忘言
　　又【中秋燕客有怀呉江长桥】
　　洞庭波冷望氷轮初转沧海沉沉万顷孤光云阵巻长笛吹破层阴汹涌三江银涛无际遥带五湖深酒阑歌罢至今鼍怒龙吟　回首江海平生漂流容易散佳期难寻缥缈髙城风露夹独倚危槛重临醉倒清樽嫦娥应笑犹有向来心广寒宫殿为余聊借琼林

　　临江仙

　　闻道今年春信早梅花不怕余寒凭君先向近南看香苞开也未莫待北枝残　肠断陇头它日恨江南几驿征鞍一杯聊与尽余欢风情何所似老去未应闲
　　又【雪后寄周十】
　　梦里江南浑不记祇君幽戸难忘夜来急雪绕东塘竹牕松径无处问归航　瓮底新醅应巳熟一樽知与谁尝会须雄笔巻苍茫雪涛隐戸琼玉照颓墙
　　又【与客湖上饮】
　　不见跳鱼飜曲港湖边特地经过萧萧疎雨乱风荷微云吹散凉月堕平波　白酒一杯还径醉归来散髪婆娑无人能唱采菱歌小轩欹枕檐影挂星河
　　又【送人还姑苏重寄程致道】
　　碧瓦新霜侵晓梦黄花巳过清秋风帆何处挂扁舟故人归欲尽残日更回头　乐圃桥边烦借问有人髙卧江楼寄声聊为诉离忧桂丛应巳老何事久淹留
　　又【席上次韵韩文若】
　　闻道安车来过我百花未敢飘零疾催弦管送杯行五朝瞻旧老挥麈听风生　凤诏逺从天上落髙堂燕喜初醒莫言白髪减风情此时谁得似饮罢却精明
　　又
　　三月莺花都过了晓来雪片犹零嵩阳居士记行行西湖初水满遥想縠纹生　欲为海棠传信息如今底事长醒不应髙卧顿忘情当时风月在相见眼终明
　　又【次韵洪思诚席上】
　　潋灔湖光供一笑未须醉日论千将军曾记旧临边野塘新水满烟岸藕如船　却怪情多春又老回肠易逐愁煎何如旌骑郁相连凯歌归玉帐锦帽碧油前
　　又【十一月二十四日同王幼安洪思诚过曾存之园亭】
　　学士园林人不到传声欲问江梅曲栏清浅小池台巳知春意近为我着诗催　急管行觞围舞袖故人坐上三台此欢此宴固难陪不辞同二老倒载习池回
　　又【次韵答幼安思诚存之席上梅花】
　　不与羣芳争絶艳化工自许寒梅一枝临晩照歌台眼明浑未见弦管莫惊催　记取刘郎归去路他年应话天台酒阑不惜更重陪夜寒衣袂薄犹有暗香回
　　又【正月二十四日晩至湖上】
　　三月疾风吹浩荡緑芜未遍平沙约回残影射明霞水光遥泛坐烟栁卧欹斜　霜鬓不堪春点检留连又过芳华一枝重挿去年花此身江海梦何处定吾家

　　浣溪沙【重阳前一日登极目亭】

　　小雨初回昨夜凉绕篱新菊巳催黄碧空无际巻苍茫　千里断鸿供逺目十年芳草挂愁肠缓歌聊与送遥觞
　　又
　　緑野歌欢喜见分骤惊和气晓来匀妙歌谁敢和阳春　梅蘂旧年迎腊雪月华今夜破黄昏独醒争笑楚人魂

　　水龙吟【二月十日西湖燕客作】

　　对花常欲留春恨春故遣花飞早晩来雨过緑阴新处几畨芳草一片飘时巳知消减满庭谁扫料多情也似愁人易感先催赴朱颜老　犹有清明未过但狂风怱怱难保酒醒梦断年年此恨不禁相恼只恐春应暗留芳信与花争好有姚黄一朶殷懃付与送金樽倒

　　贺新郎

　　睡起啼莺语掩青苔房栊向晩乱红无数吹尽残花无人见惟有垂杨自舞渐暖霭初回轻暑寳扇重寻明月影暗尘侵尚有乗鸾女惊旧恨镇如许　江南梦断横江渚浪粘天蒲萄涨緑半空烟雨无限楼前沧波意谁采苹花寄取但怅望兰舟容与万里云帆何时到送孤鸿目尽千山阻重为我唱金缕

　　满庭芳【三月十七日雨后极目亭同张敏叔程致道】

　　麦陇如云清风吹破夜来疎雨纔晴满川烟草残照落微明缥缈危栏曲槛遥天尽日脚初平青林外参差暝霭萦带逺山横　孤城春巳过緑阴是处时有莺声问落絮游丝毕竟何成信步苍苔绕遍真堪付闲客闲行微吟罢重回皓首江海渺遗情
　　又【二公和示复用韵寄酬】
　　枫落呉江扁舟揺荡暮山斜照催晴此心长在秋水共澄明底事经年易■〈扌弃〉惊遗恨悄悄难平临风处佳人万里霜笛为谁横　长城谁敢犯知君五字符有诗声笑茅舍何时归计真成緑鬓朱颜老尽柴车在行即终行聊相待狂歌醉舞虽老未忘情

　　满江红【重阳赏菊时余巳除代】

　　一朶黄花先催报秋归消息满芳枝凝露为谁装饰便向樽前■〈扌弃〉醉倒古今同是东篱侧问何须特地赋归来抛彭泽　回首去年时节开口笑真难得使君今郡更自成行客霜鬓不辞重挿满他年此会何人忆记多情曾伴小栏干亲攀摘
　　又
　　雪后郊原烟林静梅花初折春初半犹自探春消息一眼平芜看不尽夜来小雨催新碧笑去年携酒折花时君应识　兰舟漾城南陌云影淡天容窄绕风漪十顷暖浮晴色恰似槎头收钓处坐中仍有江南客问何如两桨下苕溪吞云泽

　　点绛唇【晩出刀山谢眷初植兰榭侧近复生紫芝二本】

　　髙栁萧萧睡余巳觉西风劲小牕人静淅沥生秋听　底事多情欲与流年竞残雪暝坠巾慵整独立芝兰径
　　又【绍兴乙夘登絶顶小亭】
　　缥缈危亭笑谈独在千峰上与谁同赏万里横烟浪　老去情怀犹作天涯想空惆怅少年豪放莫似衰翁様

　　南歌子【四月二十六日集客临芳观】

　　麦陇深初转桃溪曲渐成緑槐重迭午阴清更有榴花一朶照人明　画栋清微暑疎帘入晩晴请君坐待縠纹平看取红幢緑盖引前旌

　　鹧鸪天【十二月二十二日同许干誉赏梅】

　　不怕微霜点玉肌恨无流水照氷姿与君着意从头看初见今年第一枝　人醉后雪晴时江南春色寄来迟使君本是花前客莫怪殷懃为赋诗
　　又【元夕次韩誉韵】
　　夹路行歌尽落梅篆烟香细袅寒灰云移碧海三山近月破中天九陌开　追乐事惜多才车声遥听走晴雷十年梦断钧天奏犹记流霞醉后杯

　　虞美人【雨后同干誉方卿置酒林檎花下】

　　落花已作风前舞又送黄昏雨晓来庭院半残红惟有游丝千丈袅晴空　殷懃花下重携手更尽杯中酒美人不用敛歌眉我亦多情无奈酒阑时
　　又【极目亭望西山】
　　翻翻翠叶梧桐老雨后凉生早葛巾藜杖正闗情莫遣繁蝉容易作秋声　遥空不尽青天去一抹残霞暮病余无力厌跻攀为寄曲栏幽意到西山
　　又【上巳席上】
　　一声鶗鴂催春晩芳草连空逺年年遗恨怨残红可是无情容易爱随风　茂林修竹山阴道千载谁重到半湖流水夕阳前犹有一觞一咏似当年
　　又【二月小雨达旦西闗独卧寒甚不能寐时牕前梨花将谢】
　　数声微雨风惊晓烛影歌残照客愁不奈五更寒明日梨花开尽有谁看　追寻犹记清明近为向花边问东风正使解欺侬不道花应有恨也匆匆

　　卜筭子【三月八日夜凤凰亭纳凉】

　　新月挂林梢暗水鸣枯沼时见疎星落畵檐几点流萤小　归意了无多故作连环绕欲寄新声问采菱水阔烟波渺

　　木兰花【二月二十六日晩雨集客湖上】

　　花残却似春留恋几日余寒吹酒面湿烟不隔栁条青小雨池塘初有燕　波光纵使明如练可奈落红纷似霰解将心事诉东风只有流莺千种啭

　　减字木兰花

　　前村夜半每为江梅肠欲断浅紫深红谁信漫天雪里逢　醉头扶起宿酒阑干犹困倚更莫催残明日东风为扫看

　　满庭芳【次旧韵答蔡州王道济见寄】

　　一曲离歌烟村人去马头微雪新晴来年光景回首近清明断送残花又老春波净湖水初平谁重到雕栏尽日遥想画桥横　髙城凝望久何人为我重唱余声问桃李如今几处阴成老去从游似梦樽前事空有经行犹能记殷懃寄语多谢故人情

　　醉蓬莱【辛丑寓楚州上巳日有怀许下西湖作此词寄曾存之王仲弓】

　　问春风何事断送繁红便■〈扌弃〉归去牢落征涂笑行人羁旅一曲阳闗断云残霭做渭城朝雨欲寄离愁緑阴千啭黄莺空语　遥想湖边浪揺空翠弦管髙风乱花飞絮曲水流觞有山翁行处翠袖朱栏故人应也弄画船烟浦会冩相思樽前为我重翻新句

　　临江仙【癸夘次葛鲁卿法华山劝酒韵】

　　山半飞泉鸣玉佩回波倒巻鳞鳞醉巾聊濯十年尘青山应却怪此段久无人　行乐应须贤太守风流过眼逡巡不辞常作坐中宾只愁花解笑衰鬓不宜春

　　定风波【七月望赵倅置酒与鲁卿同泛酒登骆驼桥待月】

　　千步长虹跨碧流两山浮影转螭头付与诗人都总领风景更逢仙客下瀛洲　袅袅凉风吹汗漫平岸遥空新巻绛河收却怪嫦娥真好事须记探支明月作中秋
　　又【鲁卿见和复答】
　　斜汉初看素月流坐惊金饼出云头华髪萧然吹素领光景何妨分付属沧洲　莫待霜花飘烂漫苹岸更凭佳句尽拘收解与破除消万事谁记一樽同得二年秋

　　八声甘州【甲辰承诏堂知止亭初毕工刘无言相过作】

　　寄知还倦鸟对飞云无心两难齐漫飘然欲去悠然且止依旧山西十亩荒园未徧趂雨却鉏犂敢忘邻家约有酒同携　况是嵓前新创带小轩横絶松桂成蹊试凭髙东望云海与天低送沧波浮空千里照断霞明灭巻晴蜺君休笑此生心事老更沉迷

　　水龙吟【八月十三日与强少逸游道场山小方舟中流命工吹笛舟尾迎月归】

　　柁楼横笛孤吹暮云散尽天如水人间底事忽惊飞堕氷壶千里玉树风清漫披遥巻与天无际料嫦娥此夜殷懃徧照知人在千山里　常恨孤光易转仗多情使君料理一杯起舞曲终须寄狂歌重倚为问飘流几逢清影有谁同记但尊中有酒长追旧事判年年醉

　　卜筭子【木芙蓉九日旦盛开作】

　　小雨洗新妆艶艶惊衰眼不趂东风取次开待得清霜晩　曲港照回流影乱微波浅作态低昻好自持水阔烟林逺

　　水调歌头【癸丑中秋作】

　　河汉下平野香雾巻西风倚空千嶂横起银阙正当中常恨年年此夜醉倒歌呼谁和何事偶君同莫恨歳将晩容易感梧桐　览清影君试为问天公遥知玉斧初斵重到广寒宫付与孤光万千里不遣微云点缀为我洗长空老去狂犹在应未笑衰翁
　　又
　　秋色渐将晩霜信报黄花小牕低户深映微路遶欹斜为问山翁何事坐看流年轻度■〈扌弃〉却鬓双华徙倚望沧海天静水明霞　念平昔空飘荡徧天涯归来三径重扫松竹本吾家却恨悲风时起冉冉云间新雁边马怨鸣笳谁似东山老谈笑静尘沙

　　临江仙【西园右春亭新成作】

　　手植千株桃李树参差半巳成阴主人何事马骎骎二年江海路空负种花心　试向中间安小槛此还长要追寻却惊揺落动悲吟春归知早晩为我变层林
　　又【乙夘八月九日南山絶顶作台新成与客赏月作】
　　絶岭参差千嶂列不知空水相浮下临湖海见三州落霞横晩景为客小迟留　巻尽微云天更阔此行不负清秋莫惊河汉近人流青霄元有路一笑倚琼楼
　　又【明日与客复登台再用前韵】
　　一醉三年那易得应须大白同浮巳知絶景是吾州嫦娥仍有意更肯为人留　万籁无声遥夜永人间未识清秋从来我客尽风流故知怜老子尤胜在南楼
　　又【明日雨已而风大作复晩晴遂见月与客再登】
　　巻地惊风吹雨去却看香雾轻浮遥知清影徧南洲万峰横玉立谁为此山留　解后一欢须共惜年年长说今秋平生江海恨飘流元龙真老懒无意卧髙楼
　　又【去歳中秋南山台初成与徐敦立氏昆仲连三日极饮其上月色达旦无纎云当作临江仙三首今歳敦立在馆中招章几道与三朱复会诏芳亭追怀去年之集复用旧韵作】
　　一醉年年今夜月酒船聊更同浮恨无羯鼓打梁州遗声犹好在风景一时留　老去狂歌君勿笑巳■〈扌弃〉双鬓成秋会须击节泝中流一声云外笛惊看水明楼
　　右赠坐客世传梁州西凉府初进此曲会明皇游月宫还记霓裳之声适相近因作羽衣曲以梁州名之是夕约诸君明夜泛舟故云
　　又
　　草草一年真逼梦此生不恨萍浮且令从事到青州巳能从辟糓那更诏封留　好月尚寻当日约故人何啻三秋瑶琴欲冩竹间流此声谁解听空上仲宣楼

　　点绛唇【丙辰八月二十七日雨中与何彦亭小饮】

　　山上飞泉漫流山下知何处乱云无数留得幽人住　深闭柴门听尽空檐雨秋还莫小牕低戸惟有寒蛩语

　　菩萨蛮【已未五月十七日赠无住道人】

　　经年不踏斜桥路青山试问谁为主密叶转回风寒泉落半空　此间无限兴可便荒三径明日下扁舟沧波莫浪游

　　鹧鸪天【东坡尝有诗曰荷尽巳无擎雨盖菊残犹有傲霜枝一年好处君须记最是橙黄橘緑时此非呉人无以知其为佳也余居有小池种荷移植十本于池侧每秋晩常喜诵此句因少增损以鹧鸪天歌之】

　　一曲青山映小池緑荷阴尽雨离披何人解识秋堪美莫为悲秋浪赋诗　携浊酒遶东篱菊残犹有傲霜枝一年好处君须记正是橙黄橘緑时

　　天仙子　　赵德麟

　　宿雨洗空台榭莹下尽珠帘寒未定花开花落几畨晴春欲竟愁未醒池面杏花红透影　一纸短书言不尽明月清风还记省玉楼香断又添香闲展兴临好景心似乱萍何处整

　　浣溪沙【刘平叔出家妓人八人絶艺乞词赠之脚絶歌絶琴絶舞絶】

　　稳小弓鞋三寸罗歌唇清韵一樱多灯前秀艶总横波　指下鸣泉清杳渺掌中回旋小婆娑明朝归路奈情何

　　菩萨蛮

　　轻鸥欲下春塘浴双双飞破春烟緑两岸野蔷薇翠栊薫绣衣　凭船闲弄水中有相思意忆得去年时水边初别离
　　又
　　长淮渺渺寒烟白凭栏人是霜台客诗句妙春豪风云不啻髙　樽前人巳老余恨连芳草一曲酒醒时梧桐月欲低
　　又
　　春风试手先梅蘂琼姿冷艶明沙水不受众芳知端须月与期　清香闲自逺先向钗头见雪后燕瑶池人间第一枝

　　好事近

　　急雨涨溪浑小树带山秋色轻棹暮天归路袅芙蓉烟白　酒醒香冷梦回时虫声正凄絶只觉小牕风月与昨宵都别

　　小重山

　　楼上风和玉漏迟踿跹庭院静百花飞午牕才起暖金巵匀面了阑畔看春池　何事苦颦眉碧云春信断尽来时鸳鸯游戏镇相随云雾敛新月挂天西
　　又
　　雨霁风髙天气清玉盘浮出海转空明小牕帘影冷如氷愁不寐独自傍阶行　情似浪头轻一畨销欲尽一畨生无言惆怅到参横人欲起鹎鵊几声鸣

　　蝶恋花

　　欲减罗衣寒未去不卷珠帘人在深深处红杏枝头花几许啼痕止恨清明雨　尽日沉烟香一缕宿酒醒迟恼破春情绪飞燕又将归信悞小屏风上西江路
　　又
　　巻絮风头寒欲尽坠粉飘香日日红成阵新酒又添残酒困今春不减前春恨　蝶去莺飞无处问隔水髙楼望断双鱼信恼乱横波秋一寸斜阳只与黄昏近

　　西江月

　　人世一场大梦我生魇了十年明牕千古探遗编不救饥寒一点　更被维摩老子不教此处容言炉熏清炷坐安禅物物头头显现

　　满庭芳

　　玉枕生凉金缸传晓败叶飞破清秋雨余飜浪渺渺阻行舟暂系汀洲侧畔风夜起荻叶添愁银屏逺龙香渐尽还似梦扬州　更筹何太永当年情事今日堪酬最苦恨红楼笑我飘浮为寄相思细字教字字愁蹙眉头凄凉久渔人唱晓随月过横沟

　　清平乐

　　春风依旧着意随堤栁搓得鹅儿黄欲就天气清明时候　去年紫陌青门今宵雨魄云魂断送一生憔悴只销几个黄昏

　　思逺人

　　素玉朝来有好怀一枝梅粉照人开晴云欲向杯中起春色先从脸上来　深院落小楼台玉盘香篆看徘徊须知月色撩人恨数夜春寒不下阶

　　临江仙【阿方初出】

　　枝上粉香吹欲尽依前庭院春风更谁同遶摘芳丛漏残金兽冷信断锦屏空　看结灯花愁不睡酒阑无梦相逢凄凉长判一生中不如云外月永夜在房栊

　　虞美人【光化道中寄家】

　　画船稳泛春波渺夕雨寒声小紫烟深处数峰横惊起一滩鸥鹭照川明　雨楼今夜归期误恨入栏干暮可堪春事满春怀不似珠帘新燕早归来

　　浣溪沙【王晋卿筵上作】

　　风急花飞昼掩门一檐残雨滴黄昏便无离恨也销魂　翠被任熏终不暖玉杯慵举几畨温个般情事与谁论
　　又
　　槐栁春余渌涨天酒旗髙挿夕阳边谁家墙里笑秋千　往事不堪楼上看新愁多向曲中传此情销得是何年
　　又
　　一朶梦云惊晓鸦数枝春雨带梨花坐来残月冷牕纱　钗凤谩曾留得半枕山犹是枕时斜对花今日奈天涯
　　又
　　水满池塘花满枝乱香深里语黄鹂东风轻软弄帘帏　日正长时春梦短燕交飞处栁烟低玉牕红子斗棊时
　　又
　　少日怀山老住山一官休务得身闲几年食息白云间　似我乐来真是少见人忙处不相闗养真髙静出尘寰

　　鹧鸪天【前段张文潜诗但有此句正为咸平刘生作余作后段为鹧鸪天赠之】

　　可是相逢意便深为郎巧笑不须金门前一尺春风髻牕内三更夜雨衾　情渺渺信沉沉青鸾无路寄芳音山城钟鼓愁难听不解襄王梦里寻
　　又【蓝良辅知阁舟中晩坐会上作】
　　麝发雕炉小袖笼天教我辈此时同橙经霜重香方满菊到秋深色自浓　船槛内月明中揷花归去莫匆匆人生更在艰难内胜事年来不易逢

　　临江仙

　　王履道凤拨鹍弦鸣永夜兴疑人在浔阳轻云薄雾隔新妆但听儿女语倐忽变轩昻　且看金泥花鄣面指痕初印红桑几多余暖与真香移船犹自可巻幕又何妨

　　清平乐

　　烟云千里一抹西山翠碧瓦红楼山对起楼下飞花流水　锦堂风月依然后池莲叶田田缥缈贯珠歌里从容倒玉樽前

　　御街行【谢赐衣袄】

　　清霜飞入蓬莱殿别进云裘软却回宸意多寒诏语日边亲遣氷蚕绵厚金鹏好永夜缝宫线　红旌绛斾迎星传喜气欢声逺庙堂勋旧使台贤袖领坐中争绚天香馥馥君恩歳歳一醉春生面

　　木兰花【送耿太尉】

　　尧天雨露承新诏珂马风生趍急召玉符曾将虎牙军金殿还升龙尾道　征西镇北功成早仗钺登台今未老樽前休更说燕然且听阳闗三迭了

　　清平乐

　　花时微雨未减春分数占取帘疎花密处把酒听歌金缕　斜风轻度浓香闲情正与春长向晩红灯入坐尝新青杏催觞

　　小重山

　　椽烛垂珠清漏长酒黏衫袖湿有余香红牙双捧旋排行将歌处相向更匀妆　明月映东墙海棠花径密迸流光迟留春笋缓催觞菊堂静人已候虚廊

　　水龙吟【游池作三月十八日观水嬉上梁凤池】

　　魏台长乐坊西画楼侧影烟波逺东风与染揉蓝春水湾环清浅浴鹭翘莎戏吹飞絮落红漂巻为游人盛纵兰舟彩舫飞轻棹凌波面　乐事年来乍见趂旌旗谷莺娇啭追随况有珠帘红袖浓香绀幰萧寺髙亭茂林斜照且留芳宴看韶华烂向樽前放手作梨花晩

　　蝶恋花

　　翠袖盘花金捻线晓炙银簧劝饮随深浅复幕重帘谁得见余曛微觉红浮面　别唤清商开绮宴玉管双横抹起梁州遍白纻歌前寒莫怨湘梅萼里春那逺
　　又
　　千古铜台今莫问流水浮云歌舞西陵近烟栁有情看不尽东风约定年年信　天与麟符行乐分带缓裘轻雅宴催云鬓翠雾萦纡销篆印筝声恰度秋鸿阵

　　江神子【寄李祖武翟淳老】

　　荷花遶水水漫溪栁低垂乱蝉嘶舍辔何妨临水照征衣一扇香风揺不尽人念逺意凄迷　骑鲸仙子巳相知数归期赋新诗更想翟公门外雀罗稀陶令此襟尘几许聊欲向北牕披

　　虞美人【赠李士美】

　　清商初入韶华管宫叶秋声满草麻初罢月婵娟想见明朝喜色动天颜　樽杯满劝龙头客荣遇时方得词源三峡泻瞿塘便是醉中宣去也无妨

　　洞仙歌

　　深庭夜寂但凉蟾如昼鹊起髙槐露华透听曲楼玉筦吹彻伊州金钏响轧轧朱扉暗扣　迎人巧笑道好个今宵怎不相寻暂携手见淡净晩妆残对月偏宜多情更越饶纎瘦甚早促分飞霎时休便恰似阳台梦云归后

　　一落索【送王伯绍帅庆阳】

　　塞栁未传春信霜花侵鬓送君西去指秦闗看日近长安近　玉帐同时英俊合离无定路逢新雁北飞来寄一字燕山问

　　六花队冬词蝶恋花并口号

　　长春花口号
　　露桃烟杏逐年新回首东风迹巳陈顷刻开花公莫爱四时俱好是长春
　　词
　　曲径深丛枝袅袅晕粉柔绵破萼烘清晓十二畨开寒最好此花不恨春归早　霜女飞来红翠少特地芳菲絶艶惊衰草只殢东风终甚了久长欲伴姮娥老
　　山茶口号
　　无穷芳草度年华尚有余寒几种花好在朱朱渐白白一天飞雪映山茶
　　词
　　巧剪明霞成片片欲笑还颦金蘂依稀见拾翠人寒妆易浅浓香别注唇膏点　竹雀喧喧烟岫逺晓色溟蒙六出花飞遍此际一枝红緑眩画工谁画云屏面
　　蜡梅口号
　　雪里园林玉作台侵寒须认暗香回化工清气先谁得风格髙竒是蜡梅
　　词
　　剪蜡成梅天着意黄色浓浓对萼匀装缀百和熏肌香旖旎仙裳应洒蔷薇水　雪径相逢人半醉手折低枝拥髻云争翠齅蘂捻枝无限思玉真未洒梨花泪
　　红梅口号
　　千林腊雪缀瑶瑰晴日南枝暖独回却为和羮寻鼎实未春先发是红梅
　　词
　　青玉枝头红蘂吐粉颊愁寒浓与胭脂傅辨杏猜桃君莫误天姿不到风流处　云破月来花上住要共佳人弄影参差舞只有暗香来绣戸昭华一曲惊吹去
　　迎春口号
　　年华节物欲争新翠袖朱颜一笑频勾引东风到池馆春花先自有迎春
　　词
　　雪霁花梢春欲到残腊迎春一夜花开早青帝回舆云缥缈鲜鲜金雀来飞绕　绣阁纱牕人袅袅翠缕红丝斗剪畨儿小戴在花枝争笑道愿人常共春难老
　　小桃口号
　　鸳瓦铺霜朔吹髙画堂歌管醉香醪小春特地风光好嫩粉娇红看小桃
　　词
　　秾艶夭桃春信漏弄粉飘香枫叶飞丹后酒入氷肌红欲透无言不许羣芳斗　栏外佳人呵玉手剪落金刀挿处浓云覆肯与刘郎仙去否武陵回首相思瘦

　　水龙吟　　晁次膺

　　夜来深雪前村路应是早梅先绽故人赠我江头春信南枝向暖疎影横斜暗香浮动月明清浅向庭边驿畔行人立马频回首空肠断　别有玉溪仙馆寿阳人初匀妆面天教占了百花头上和羮未晩最是闗情处髙楼上一声羌管仗谁人向道争如留取倚朱栏看
　　又
　　岭梅香雪飘零尽红杏枝头犹未小桃一种夭饶偏占春工用意微喷丹砂半含朝雾粉墙低倚正春寒露井髙楼帘外争凝睇东风里　好是佳人半醉近横波一枝娇媚玄都观里武陵溪上空随流水惆怅余红雨风不定五更天气念当年门里如今陌上洒离人泪
　　又
　　小桃零落春将半双燕却来池馆名园相倚初开繁杏一枝遥见竹外斜穿栁间深映粉愁香怨任红欹宋玉墙头十里曾牵惹人肠断　尝记山城斜路喷清香日迟风暖春阴到后马前惆怅满枝红浅深院帘垂雨愁人处碎红千片到明年更发多应更好约邻翁看

　　满庭芳

　　天与疎慵人怜憔悴分甘抛弃簪缨有时乗兴波上叶舟轻十里横塘过雨荷香细苹末风清真如画残霞淡日偏向栁梢明　凝情尘网外鲈鱼旋鲙芳酒深倾又筭来何须身外浮名无限沧浪好景簔笠下且遣余生长歌去机心尽矣鸥鹭莫相惊
　　又
　　緑遶羣峰红揺千柄夜来暑雨初収若君乗兴轻舸信悠悠且尽一樽别酒荷香里满酌轻讴明朝去征帆夜落何处好汀洲　风流吾小阮朝辞东观夕向南洲况圣时争教贾傅淹留若遇浔阳亭上琵琶泪莫洒清秋堤边栁从今爱惜留待系归舟
　　又
　　雪满貂裘风揺金辔笑看锦带呉钩照人青鬓年少定封侯此去马蹄何处山万迭济水南州君知否卢郎未老曾是恣狂游　风流佳丽地十年屈指一梦回头最难忘西湖北渚澄秋玉砌雕栏好在桃共李曾忆人不衰翁也多情为我将恨寄红楼
　　又
　　北渚澄澜南山凝翠望中浑似仙乡万家烟霭朱戸鏁垂杨好似飞泉潄玉回环遍小曲深坊西风里芙渠带雨飘散满城香　微凉湖上好桥虹倒影月练飞光命玳簪促席云鬓分行谁似风流太守端解道春草池塘须留恋神京纵好此地也难忘

　　緑头鸭

　　锦堂深兽炉一喷沉烟紫檀槽金泥花面美人斜抱当筵挂罗绶素肌莹玉近鸾回云鬓梳蝉玉笋轻栊鱼纹细抹凤凰飞出四条弦碎牙板烦襟消尽秋气满庭轩今宵月依稀向人欲斗婵娟　变新声能飜往事眼前风景依然路漫漫汉妃出塞夜悄悄商妇移船马上愁思江边怨感分明都向曲中传困无力劝人金盏须要倒垂莲■〈扌弃〉沉醉身世恍然一梦游仙
　　又
　　晩云収淡天一片琉璃烂银盘来从海底皓色千里澄辉莹无尘素娥淡泞静可数丹桂参差玉露初零金风未凛一年无似此佳时向坐久疎星时度乌鹊正南飞瑶台冷栏干凭暖欲下迟迟　念佳人音尘隔后对此应解相思最闗情漏声正永暗断肠花影潜移料得来宵清光未减阴晴天气又争知共凝恋如今别后还是来年期人纵徤清樽素月长愿相随

　　清平乐

　　深沉玉宇枕簟清无暑睡起花阴初转午一霎飞云过雨　雨余隐隐残靁夕阳却照庭槐莫把朱帘垂下妨他双燕归来

　　醉桃源

　　又是青春将暮望极桃源归路洞户悄无人空鏁一庭红雨凝伫凝伫人面不知何处

　　行香子

　　别恨绵绵屈指三年再相逢情分依然君初霜鬓我已华颠况其间有多少恨不堪言　小庭幽槛菊蘂斓斑近清宵月已婵娟莫思身外且斗樽前愿花长好身长徤月长圆

　　蓦山溪

　　风流心胆直把春偿酒选得一枝花绮罗中筭来未有名园翠苑风月最佳时夜迢迢车欵欵是处曾携手　重来一梦池馆皆依旧幽恨冩新诗托何人章台问栁渔舟归后云锁武陵溪水潺潺花片片舣棹空回首
　　又
　　轻衫短帽重入长安道屈指十年中一回来一回渐老朋游在否落托更能无朱弦悄知音少拨断相思调　花边栁外萧洒愁重到深院锁春风悄无人桃花自笑金钗一股拟欲问音尘天杳杳波渺渺何处寻蓬岛

　　菩萨蛮

　　午阴未转晴牕暖无风着地杨花满睡起日犹长卷帘红杏香　春心无处定又作花时病芳草伴离愁绵绵早晩休
　　又
　　百花未报芳菲信一枝探得春风近只有雪争光更无花似香　孤标天赋与冷艶谁能顾庭院好深藏莫教开路傍
　　又【回纹】
　　卷帘风入双双燕燕双双入风帘卷明月晓啼莺莺啼晓月明　断肠空望逺逺望空肠断楼上几多愁愁多几上楼
　　又
　　逺山眉映横波脸脸波横映眉山逺云鬓挿花新新花揷鬓云　断魂离思逺逺思离魂断门掩未黄昏昏黄未掩门

　　少年游

　　建溪灵草巳先尝欢意尚难忘未放笙歌暂留簪佩犹有紫芝汤　醉中纎手殷懃捧欲去断人肠绛蜡迎归绣鞍扶下笑语尽闻香

　　汉宫春

　　晁叔用黯黯离怀向东门系马南浦移舟熏风乱飞燕子时下轻鸥无情渭水问谁教日日东流常是送行人去后烟波一向离愁　回首旧游如梦记踏青殢饮拾翠狂游无端彩云易散覆水难收风流未老■〈扌弃〉千金重入扬州应又似当年载酒依前名占青楼

　　玉蝴蝶

　　目断江南千里灞桥一望烟水微茫尽锁重门人去暗度流光雨轻轻梨花院落风淡淡杨栁池塘恨偏长佩沉湘浦云散髙唐　清狂重来一梦手搓梅子煮酒初尝寂寞经春小桥依旧燕飞忙玉钩栏凭多渐暖金缕枕别久犹香最难忘看花南陌待月西厢

　　感皇恩

　　小阁倚晴空数声钟定斗柄寒垂暮天净向来残酒尽被晩风吹醒眼前还认得当时景　旧恨与新愁不堪重省自叹多情更多病绮牕犹在敲遍栏干谁应断肠明月下梅揺影
　　又
　　蝴蝶满西园啼莺无数水阁桥南路凝伫两行烟栁吹落一池飞絮秋千斜挂起人何处　把酒劝君闲愁莫诉留取笙歌住休去几多春色禁得许多风雨海棠花谢也君知否
　　又
　　寒食不多时牡丹初卖小院重帘燕飞碍昨宵风雨只有一分春在今朝犹自得阴晴快　熟睡起来宿酲微带不惜罗襟揾眉黛日髙梳洗看看花阴移改笑摘双杏子连枝戴

　　临江仙

　　双舸亭亭横晩渚城中飞观嵯峨画桥灯火照清波玉钩平浸水金锁半沉河　试问无情堤上栁也应厌听离歌人生无奈别离何夜长嫌梦短泪少怕愁多
　　又
　　忆昔西池池上饮年年多少欢娱别来不寄一行书寻常相见了犹道不如初　安稳锦屏今夜梦月明好渡江湖相思休问定如何情知春去后管得落花无
　　又
　　谩道追欢惟九日年年此恨偏浓今朝吹帽与谁同黄花都未拆和泪泣西风　应恐登临肠更断故教烟雨迷空为君一曲送飞鸿谁能推毂我深入醉乡中

　　渔家傲

　　浦口潮来沙尾涨危樯半落帆游漾水调不知何处唱风淡荡鳜鱼吹起桃花浪　雪尽小桥梅搃放层楼一任愁人上万里长安回首望山四向澄江日色如春酿

　　传言玉女

　　一夜东风吹散栁梢残雪御楼烟暖正鳌山对结箫皷向晩凤辇初归宫阙千门灯火九街风月　绣阁人人乍嬉游困又歇笑匀妆面把朱帘半揭娇波向人手捻玉梅低说相逢常是上元时节

　　如梦令

　　帘外新来双燕珠阁琼楼穿遍香径得泥归飞蹙池塘波面谁见谁见春晩昭阳宫殿
　　又
　　墙外辘轳金井惊梦瞢腾初省深院闭斜阳燕入阴阴帘影人静人静花落鸟啼风定
　　又
　　门在垂杨阴里楼枕曲江春水一阵牡丹风香压满园花气沉醉沉醉不记緑牕先睡

　　乐府雅词巻中


　　●钦定四库全书

　　乐府雅词巻下

　　（宋）曾慥 编

　　点绛唇　　陈去非

　　寒食今年紫阳山下蛮江左竹篱烟琐何处求新火　不解乡音只怕人嫌我愁无那短歌谁和风动梨花朶

　　法驾导引【世传顷年都下市肆中有道人携乌衣椎髻女子买■〈豆斗〉酒独饮女子歌词以侑凡九阕皆非人世语或记之以问一道士道士惊曰此赤城韩夫人所制水府蔡真君法驾导引也乌衣女子疑龙云得其三而亡其六拟作三阕】

　　朝元路朝元路同驾玉华君千乘载花红一色人间遥指是祥云回望海光新
　　东风起东风起海上百花揺十八风鬟云半动飞花和雨着轻绡归路碧迢迢
　　帘漠漠帘漠漠天澹一帘秋自洗玉舟斟白醴月华微暎是空舟歌罢海西流

　　虞美人【亭下桃花盛开作长短句咏之】

　　十年花底承朝露看到江南树洛阳城里又东风未必桃花得似旧时红　燕脂睡起春纔好应恨人空老心情虽在只吟诗白髪刘郎孤负可怜枝

　　双荷叶【五日移舟明山下作】

　　鱼龙舞湘君欲下潇湘浦潇湘浦兴亡离合乱波平楚　独无樽酒酬端午移舟来听明山雨明山雨白头孤客洞庭懐古

　　临江仙

　　高咏楚词酬午日天涯节序怱怱橊花不似舞裙红无人知此意歌罢满帘风　万事一身伤老矣戎葵疑笑墙东酒杯深浅去年同试浇桥下水今夕到湘中

　　虞美人【大老祖席醉中赋长短句】

　　张帆欲去仍搔首更醉君家酒吟诗日日待春风及至桃花开后却怱怱　歌声频为行人咽记着樽前雪眀朝酒醒大江流满载一船离恨向衡州
　　又【邢子友会上】
　　超然堂上闲宾主不受人间暑氷盘围坐此间无却有一缾和露玉芙蕖　亭亭风骨凉生牖消尽樽中酒酒阑踏【一作眀】月转城西照见纱巾藜杖带香归
　　又【予甲寅岁自春官出守湖州秋杪道中荷花无复存者乙卯岁自琐门以病得请奉祠卜居青墩镇立秋后三日行舟之前后如眀霞相映望之不断也以长短句记之】
　　扁舟三日秋塘路平度荷花去病夫因病得来逰更值满川微雨洗新秋　去年长恨挐舟晚空见残荷满今年何以报君恩一路繁花相送到青墩

　　渔家傲【福建道中】

　　今日山头云欲举青蛟素鳯移时舞行到石桥闻细雨听还住风吹却过溪西去　我欲寻诗寛久旅桃花落尽春无所渺渺篮舆穿翠楚悠然处高林忽送黄鹂语

　　浣溪沙【离杭日梁仲谋惠酒极清而美七月十二日晚卧小阁巳而月上独酌数杯】

　　送了栖鸦复暮钟阑干生影曲屏东卧看孤鹤驾天风　起冩一樽眀月下秋空如水酒如虹谪仙巳去与谁同

　　木兰花【青墩僧舍作】

　　山人本合居岩岭聊问支郎分半境残年藜杖与纶巾八尺庭中时弄影　呼儿汲水添茶鼎甘胜吴山山下井一瓯清露一炉云偏觉平生今日永

　　清平乐

　　黄衫相倚翠葆层层底八月江南风日美弄影山腰水尾　楚人未识孤妍离骚遗恨千年无住庵中新事一枝唤起幽禅【楚人一作三闾】

　　定风波【重阳】

　　九日登临有故常随晴随雨一传觞多病题诗无好句孤负黄花今日十分黄　记得眉山文翰老曾道四时佳节是重阳江海满前懐古意谁会阑干三抚独凄凉

　　菩萨蛮【荷花】

　　南轩面对芙蓉浦冝风冝月还冝雨红少緑多时帘前光景竒　绳床乌木几尽日繁香里睡起一篇新与花为主人

　　南歌子【塔院僧阁】

　　矫矫千年鹤茫茫万里风阑干三面看秋空背挿浮屠千尺冷烟中　林坞村村暗溪流处处通此间何似玉霄峰遥望蓬莱依约晚云东

　　临江仙【夜登小阁忆洛中旧逰】

　　忆昔午桥桥上饮坐中多是豪英长沟流月去无声杏花疎影里吹笛到天明　二十余年如一梦此身虽在堪惊间登小阁看新晴古今多少事渔唱起三更

　　临江仙【席上赠张建康】　　苏养直

　　本是白苹洲畔客虎符卧镇江城归来犹得趂鸥盟栁丝揺晓市杜若遍芳汀　莫惜飞觞仍堕帻栁边依约莺声水秋鲈熟正关情只愁宣室召未许钓船轻
　　又
　　猎猎风蒲初暑过萧然庭户秋清野航渡口带烟横晚山千万疉别鹤两三声　秋水芙蓉聊荡桨一樽同破愁城藜花滩上白鸥明暮云连极浦急雨暗长汀

　　如梦令【雪中作】

　　迭嶂晓埋烟雨忽作飞花无数整整复斜斜来伴南枝清苦日暮日暮何许云林烟树

　　虞美人【次俞仲登韵】

　　军书未息梅仍破穿市溪流过病来无处不关情一夜鸣榔急雨杂滩声　飘零无复还山梦云屋春寒重山连积水水连空溪上青蒲短短栁重重

　　浣溪沙【书虞元翁画】

　　水榭风微玉枕凉牙床角簟藕花香野塘烟雨罩鸳鸯　红蓼渡头青嶂逺緑苹波上白鸥双淋浪淡墨水云乡

　　谒金门【懐故居作】

　　何处所门外冷云堆浦竹里江寒未吐茅屋疎疎雨　谁遣愁来如许小立野塘官渡手种凌霄今在否栁浪迷烟渚
　　又【大叶庄懐张元孺作】
　　杨栁渡醉着青鞋归去点点鸥沙何处所十里菰蒲雨　抖擞向来尘土卧看碧山云度寄语故时猿鹤侣未见心先许

　　鹧鸪天

　　枫落河梁野水秋澹烟衰草接郊丘醉眠小坞黄茅店梦倚髙城赤叶楼　天杳杳路悠悠钿筝歌扇等闲休霸桥杨栁年年恨鸳浦芙蕖叶叶愁
　　又【过湖阴席上赠妓】
　　梅妬晨妆雪妬轻逺山依约学眉青樽前无复歌金缕梦觉空余月满林　鱼与雁两浮沈浅颦微笑总关心相思恰似江南栁一夜春风一夜深
　　又
　　秋入蒹葭小雁行参差飞堕水云乡直须银甲供春笋且滴糟床覆羽觞　风压幕月侵廊江南江北夜茫茫悬知上马啼鹃梦一夜惊飞寳鸭香

　　诉衷情【渔父家风醉中赠韦道士】

　　杖头挑得布囊行活计有谁争不肯侯家五鼎碧涧下杯羮　溪上月岭头云不劳耕瓮中春色枕上华胥便是长生
　　又
　　倦投林樾当诛茅鸿雁响寒郊溪上晚来杨栁月露洗烟梢　霜后渚水分槽尚平桥客床归梦何必江南门接云涛

　　阮郎归

　　西园风暖落花时緑阴莺乱啼倚阑无语惜芳菲絮飞蝴蝶飞　縁底事减腰围遣愁愁着眉波连春渚暮天垂燕归人未归

　　点绛唇

　　氷勒轻寒緑痕初涨回塘水栁洲烟际白鹭翘沙觜　箬笠青簔未减貂蝉贵云涛里醉眠蓬底不属人间世

　　菩萨蛮【冝兴作】

　　北风振野云平屋寒溪淅淅流氷谷落日送归鸿夕岚千万重　荒坡埀斗柄直北乡山近何必苦言归石亭春满枝
　　又【自冝兴还西冈作】
　　园林寂寂春归去蒙蒙栁下飞香絮野水接云横緑烟啼晓莺　江南鹈鴂梦山邑朝来重小艇小湾头苹花苹叶洲
　　又【再在西冈兼懐后湖作】
　　短船谁泊兼葭渚夜深逺火眀渔浦却忆槿花篱春声穿竹溪　云山如昨好人自埀垂老心事有谁知月明霜满枝
　　又【同彦逹舟中作】
　　眼中疉迭烟中树晚云点点飜荷雨鸥泛渚边烟緑蒲秋涉川　未成江海去聊作林塘主客恨阔无津风斜白■〈迭毛〉巾
　　又
　　年时忆着花前醉而今花落人憔悴麦浪巻晴川杜鹃声可怜　有书无雁寄初夏槐风细家在落霞边愁逢江月圆
　　又【澧阳庄】
　　照溪梅雪和烟堕寒林漠漠秋烟锁客恨渺无涯雁来人忆家　逺山疑带雨一线云间语霜月又婵娟江南若个边
　　又
　　春波灔灔浮春渚縁云一径风兼雨又作去年时緑深埀蕚篱　故山归兴动江北江南梦白髪故相欺星星如有期

　　木兰花

　　江云迭迭遮鸳浦江水无情流薄暮归帆初挂苇边风客梦不禁篷背雨　诸花不解留人住只作深愁无尽处白沙烟树有无中雁落沧洲何处所

　　清平乐【咏岩桂】

　　断崖流水香度青林底元配骚人兰与芷不数春风桃李　淮南丛桂小山诗翁得攀飜身到十洲三岛心游万壑千岩

　　减字木兰花　　李萧逺

　　梨花院宇澹月笼云初过雨一枕轻寒梦入西瑶小道山　花深人静帘锁御香清昼永红药阑干玉案春风窈窕间

　　点绛唇

　　楼下清歌水流歌断春风暮梦云烟树依约江南路　碧水黄沙梦到寻梅处花无数问花无语明月随人去

　　青玉案

　　緑璅牕纱明月透政清梦莺啼栁碧井银缾鸣玉甃翔鸾妆样粲花衫绣分付春风手　喜入秋波娇欲澑脉脉青山两眉秀玉枕春寒郎知否归来留取御香襟袖同饮酴醾酒

　　鹊桥仙

　　春阴淡淡春波渺渺帘卷花梢香雾小舟谁在落梅村正梦绕清溪烟雨　碧山学士云房娇小须要五湖同去桃花流水鳜鱼肥恰趂得江天佳处

　　阮郎归

　　校书学士小蓬山新参玉笋斑买花归去五湖间浣花龙尾湾（阙）

　　南歌子

　　袅袅秋风起萧萧败叶声岳阳楼上听哀筝楼下凄凉江月为谁眀　雾雨沈云梦烟波渺洞庭可怜无处问湘灵只有无情江水绕孤城

　　醉桃源

　　春风碧水满郎湖水清梅影踈渡江桃叶酒家垆髻鬟云様梳　吹玉蘂饮琼腴不须红袖扶少年随意数花须老来心巳无

　　朝中措【探梅早春亭踰凤栖岭至三山阁折花而归用欧公朝中措腔作照江梅词寄任藴明藴明尝许緑檄载侍儿见过又于汉籍岐有自成者因以为戏】

　　郎官湖上探春回初见照江梅过尽竹溪流水无人知道花开　佳人何处江南梦逺殊未归来唤取小丛教看隔江烟雨楼台

　　西江月

　　拾翠亭前水满郎官湖上春回仪龙新碾试琼杯更觉春江有味　拄杖行穿翠筱吹花醉绕江梅故园心事老相催此意陶潜能会
　　又
　　云观三山清露长生万鬛青松琼璈珠珥下秋空一笑满天鸾凤　雾鬓新梳绀緑霞衣旧佩柔红更邀豪俊驭南风此意平生飞动

　　如梦令

　　春水湖塘深处竹暗沙洲无路闲伴落梅来却信东风归去且住且住细看两山烟雨
　　又
　　不见玉人清晓长啸一声云杪碧水满阑塘竹外一枝风袅竒妙竒妙半夜山空月皎

　　水龙吟

　　碧山横绕清湖茂林秀麓波光里南宫老大西洲漂荡危亭重倚雨步云行饵风饮雾平生逰戏笑此中空洞都无一物有神妙浩然气　扫尽云南梦北看三江五湖秋水狂歌两解清尊一举超然千里江汉苍茫故人何处山川良是待白苹露下青天月上约骑鲸起

　　浪淘沙

　　拍手趂西风惊起乖龙青山緑水古今同唯有一轮山上月长照江中　一点落金钟浑似虚空道人不住有云峰但是人家清酒瓮行处相逢

　　采桑子　　吕居仁

　　恨君不似江楼月南北东西南北东西只有相随无别离　恨君却似江楼月暂满还亏暂满还亏待得团团是几时
　　又
　　乱红夭緑风吹尽小市疎楼细雨轻鸥总向离人恨里收　年年春好年年病妾自西逰水自东流不似残花一样愁

　　西江月

　　渺渺风吹月上蒙蒙雾挟霜回百年心事老相催人在夕阳落外　有梦常嫌去逺无书可恨来迟一杯浊酒两篇诗小槛黄花共醉
　　又【熟水词】
　　酒罢悠扬醉兴茶烹唤起醒魂却嫌仙剂点甘辛冲破龙团气韵　金鼎清泉乍泻香沉微惜芳熏玉人歌断恨轻分欢意厌厌未尽

　　朝中措

　　病香无力傍阑干风雨送春还一枕晓来清梦无人说似西山　匆匆笑语时时邂逅草草杯盘莫为杂花时候便忘梅蘂冲寒

　　南歌子

　　驿路侵斜月溪桥度晓霜短篱残菊一枝黄正是乱山深处过重阳　旅枕元无梦寒更每自长只言江左好风光不道中原归思转凄凉

　　虞美人

　　梅花自是于春懒不是春来晚看伊开在众花前便道与春无分结因縁　风前月下频相就笑我如伊瘦几回冲雨过疎篱巳见一畨青子缀残枝
　　又
　　平生臭味如君少自是君难老似侬憔悴更谁知只道心情不似少年时　春风也到江南路少槛花深处对人不是忆姚黄寔是旧时风味老难忘

　　浣溪沙

　　■〈日耎〉日温风破浅寒短青无数簇幽栏三年春在病中看　中酒心情浑似梦探花时候不曾闲几年芳信隔秦关
　　又
　　共饮昏昏到莫鸦不须春日念京华迩来沉醉是生涯　不是对君犹惜醉只縁春病却怜他愿为蜂采落残花

　　长相思

　　要相忘不相忘玉树郎君月艶娘几回曾断肠　欲下床却上床上得床来思旧乡北风吹梦长

　　减字木兰花

　　去年今夜同醉月眀花树下此夜江边月暗长堤栁暗船　故人何处带我离愁江外去来岁花前人似今年忆去年

　　菩萨蛮

　　客愁不到西池路残春又逐花飞去今日傍池行新荷昨夜生　故人千虑绕不道书来少去住隔关河长亭风雨多
　　又
　　髙楼只在斜阳里春风淡荡人声喜携客不嫌频使君如酒醇　花光人不会月色须君醉月色与花光共成今夜长
　　又
　　登楼一望南山雪使君风味如新月月向雪前明主人今夜情　平生相与意老病犹堪记对酒为君欢酒杯嫌未寛

　　踏沙行

　　雪似梅花梅花似雪似和不似都竒絶恼人风味阿谁知请君问取南楼月　记得旧时探梅时节老来旧事无人说为谁醉倒为谁醒到今犹恨轻离别

　　清平乐

　　故人何处同在江南路百种旧愁分不去枉被落花留住　旧愁百种谁知除非是见伊时最是一春多病等闲过了酴醿

　　渔家傲

　　小院悠悠春未逺牡丹昨夜开犹浅珍重使君帘尽卷风欲转緑阴掩映阑干晚　记得旧时清夜短洛阳芳讯时相伴一朶姚黄松髻满情未展新来衰病无人管

　　生查子

　　残春雾雨余小院黄昏后说道觅新词把酒来相就　酴醿挿髻云岁岁长如旧不是做词迟却怕添伊瘦

　　水调歌头【元会曲】　　毛泽民

　　九金增宋重八玉变秦余千年清浸先浄河洛出图书一段升平光景不但五星循轨万点共连珠垂衣本神圣补衮妙工夫　朝元去锵环佩冷云衢芝房雅奏仪凤矫首听笙竽天近黄麾仗晓春早红鸾扇■〈日耎〉迟日上金铺万岁南山色不老对唐虞

　　浣溪沙【咏梅】

　　月样婵娟雪様清索强先占百花春于中烛底好精神　多恨肌肤元自瘦半残妆粉不炊匀十分全似那人人
　　又【初春泛舟时北山积雪盈尺而水南默林盛开】
　　水北烟寒雪似梅水南梅闹雪千堆月眀南北两瑶台　雪近恰如天上坐魂清疑向斗边来梅花多处载春回
　　又【泛舟】
　　银字笙箫小小童梁州吹过栁桥风阿谁劝我玉杯空　小醉径须眠锦瑟夜归不用簇纱笼畵舡帘卷月眀中

　　玉楼春【立春日】

　　小园半夜东风转吹破氷池云母面晓披阊阖见朝阳和向碧阶添几线　小烟弄栁晴光■〈日耎〉残雪禁梅香尚浅殷懃洗拂旧东君多少韶华都借看

　　惜分飞【冨阳水寺秋夕望月】

　　山转沙回江声小望尽冷烟衰草梦断瑶台晓楚云何处英英好　古寺黄昏人悄悄帘卷寒堂月到不会思量了素光看尽桐阴少
　　又【冨阳僧舍代作别语】
　　涙湿阑干花着露愁到眉峰碧聚此恨平分取更无言语空相觑　短雨残云无意绪寂寞朝朝暮暮今夜山深处断魂分付潮回去

　　西江月【县圃小酌】

　　烟雨半藏杨栁风光初到桃花玉人细细酌流霞醉里将春留下　栁畔鸳鸯作伴花邉蝴蝶为家醉翁醉里也随他月石栁桥花榭
　　又【长安秋夜与诸君饮分题作】
　　雨后夹衣初冷霜前细菊浑斑觚棱清月绣团环万里长安秋晚　槽下内家玉滴盘中江国金丸春容着面作微殷烛影红揺醉眼
　　又【茶词】
　　席上芙蓉待■〈日耎〉花间騕褭还嘶劝君不醉且无归归去因谁惜醉　雪点缾心未老乳堆盏面初肥留连能得几多时两腋清风唤起

　　青玉案【新凉】

　　芙蕖花上蒙蒙雨又冷落池塘暮何处风来揺碧戸卷帘凝望淡烟疎栁翡翠穿花去　玉京人去无由驻忍独在凭阑处试问緑牕秋到否可人今夜新凉一枕无计相分付

　　踏沙行【腊梅】

　　粟玉玲珑雍酥浮动芳跗染得胭脂重风前兰麝作香寒枝头烟雪和春冻　蜂翅初开蜜房香弄佳人寒睡愁和梦鹅黄衫子茜罗裙风流不与江梅共

　　秋霁　　曾公衮

　　木落山明莫江碧楼倚太虚寥廓素手飞觞钗头笑取金英满浮桑落鬓云漫约酒红拂破香腮薄细细酌帘外任教月转画阑角　当年快意登临异乡节物难禁离索故人逺凌波何在惟有残英共寂寞愁到断肠无处着寄寒香与凭渠问讯佳时弄粉吹花为谁梳掠

　　念奴娇

　　片帆暮落正前村梅蘂愁人如雪东陌西溪长记得疎影横斜时节六出氷姿玉人微涉笑里轻轻折兰房同醉暗香曾共私窃　回头万水千山一枝重见处离肠千结料想临鸾消瘦损时把啼红偷浥待得伊来许多幽恨共捻青梢说如今千里断肠空对眀月
　　又
　　江城春晚正海棠临水嫣然幽独秀色天姿真冨贵何必金盘华屋月下无人雨中有泪絶艶仍清淑丰肌得酒嫩红微透轻縠　晓日雾霭林深佳人春睡思朦朦初足笑出疎篱端可厌桃李漫山麄俗衔子飞来鸿鹄何在千里移西蜀眀朝酒醒乱红那忍轻触

　　洞仙歌

　　相如当日曾奏凌云赋落笔纵横妙风雨记扬鞭辇路同醉金眀穷胜赏不管重城巳暮　旧逰如梦觉零落朋侪遗墨淋漓尚如故况神州北望今巳丘墟伤白璧乆埋黄土但空似灵光岿然存怅朗月清风更无玄度

　　临江仙

　　后院短墙临緑水春风急管繁弦问谁亲按小婵娟玉堂真学士琳馆地行仙　安得此声来此处依稀一梦梨园江南刺史漫垂涎据鞍肠已断何况到尊前

　　上林春

　　东里梅繁豪健放乐醉倒花前狂客靘妆微步攀条弄粉凌波遍寻青陌暗香堕靥更飘近雾鬟蝉额倒金荷念流光易失幽姿堪惜　惜花心未甘鬓白南枝上又见寻芳消息旧逰回首前欢如梦谁知等闲抛掷稠红乱蘂澷开遍楚江南北独消魂念谁寄故园春色

　　菩萨蛮

　　山光冷浸清溪底溪光直到柴门里卧对白苹洲欹眠数钓舟　溪山无限好恨不相逢早老病独醒多如此良夜何

　　谒金门

　　风淅沥帘外雪花初积梦破小窻人寂寂寒威无处敌　强起饮君涓滴清泪醉来沾臆岐路只今多拥隔弟兄无信息

　　品令

　　纹漪涨緑疎霭连孤鹜一年春事栁飞轻絮笋添新竹寂寞幽花独殿小园嫩緑　登临未足怅逰子归期促他年清梦千里犹到城阴溪曲应有凌波时为故人凝目

　　望云涯引　　李景元

　　秋容江上岸花老苹洲白露湿蒹葭浦屿渐增寒色闲渔唱晚鹜雁惊飞处映逺碛数点轻帆送天际归客　凤台人散漫回首沈消息素鲤无凭楼上暮云凝碧时向西风下认逺笛宋玉悲懐未信金樽消得

　　吊严陵

　　蕙兰香泛孤屿潮平惊鸥散雪迤逦点破澄江秋色暝霭向敛疎雨乍收染出蓝峰千尺渔舍孤烟锁寒碛画鹢翠帆旋解轻舣晴霞岸侧正念徃悲酸懐乡惨切何处引羗笛　追惜当时冨春佳地严光钓址空遗迹华星沈后扁舟泛去潇洒闲名图籍离觞吊终寓目意阑魂消泪滴渐洞天晓回首暮云千古碧

　　梦玉人引

　　渐东风暖陇梅残霁云碧嫩草柔条又回江城春色乍促银籖便篆香纹■〈虫葛〉有余迹愁梦相兼尽日高无力　这些离恨依然是酒醒又如织料伊懐惜也应向人端的何故近日全然无消息问伊看伊教人到此如何休得

　　过秦楼

　　卖酒炉边寻芳原上乱花飞絮悠悠巳蝶稀莺散便拟把长绳系日无由谩道草忘忧也徒将酒解闲愁正江南春尽行人千里苹满汀洲　有翠红径里盈盈侣簇芳茵禊饮时笑时讴当暖风迟景任相将永日烂漫从逰谁信盛狂中有离情忽到心头向罇前拟问双燕来时曾过秦楼

　　帝台春

　　芳草碧色萋萋遍南陌暖絮乱红也知人春愁无力忆得盈盈拾翠侣共携赏凤城寒食到今来海角逢春天涯为客　愁旋释还似织涙暗拭又偷滴谩竚立倚遍危阑尽黄昏也只是暮云凝碧■〈扌弃〉则而今巳■〈扌弃〉了忘则怎生便忘得又还问鳞鸿试重寻消息

　　击梧桐

　　杳杳春江阔收细雨风蹙波声无歇雁去汀洲暖岸芜静翠染遥山一抹羣鸥聚散征船来去隔水相望楚越对此凝情乆念徃岁上国嬉逰时节　斗草园林卖花巷陌触处风光竒絶正恁浓欢里悄不意顿有天涯离别看那梅生翠实栁飘狂絮没个人共折把而今愁烦滋味教向谁说

　　幔卷绸

　　絶羽沈鳞埋花葬玉杳杳悲前事对一盏寒灯数点流萤悄悄画屏巫山十二瞬验星眸蕙情兰性一旦成流水便纵有甘泉妙手洪都方士何济　香闺寳砌临妆处迤逦苔痕翠更不忍看伊绣残鸳侣而今尚有啼红粉渍好梦不来断云飞去黯黯情无际谩饮尽香醪奈向愁肠消遣无计

　　望春回

　　霁霞散晓射水村渐明渔火方絶滩露夜潮痕注冻瀬凄咽征鸿来时应负书见疎栁更忆伊同折异乡憔倅那堪更逢岁穷时节　东风暗回暖律算拆遍江梅消尽嵓雪唯有这愁肠也依旧千结私言窃语些誓约便眠思梦想无休歇这些离恨除非对着说似明月

　　清平乐【咏木樨赠韩叔夏】　　向伯恭

　　吴头楚尾踏破芒鞋底万壑千岩秋色里不奈恼人风味如　今老我芗林世间有不关心独喜爱香韩寿能来同醉花阴

　　鹧鸪天

　　紫禁烟花一万重鳌山宫阙倚晴空玉皇端拱彤云上人物嬉逰陆海中　星转斗驾回龙五侯池馆醉春风而今白髪三千丈愁对寒灯数点红

　　虞美人【和赵正之韵时正之被召】

　　淮阳堂上曾相对笑把姚黄醉十年离乱有深忧白发萧萧同见渚江秋　履声细听知何处欲上星辰去清寒初溢暮云收更看碧天如水月如流
　　又【示栖隠寜老】
　　澄江霁月清无对鲁酒何须醉人怜贫病不堪忧谁识此心如月正含秋　再三涝漉方知处试向波心去迢迢空刼勿能收漫道从来天地与同流

　　卜算子【中秋和东坡】

　　雨意挟风回月色兼天静心与秋空一样清万象森如影　何处一声钟令我发深省独立沧浪忘却归不如霜华冷
　　又【双原避地作】
　　时菊碎榛丛地僻柴门静谁道村中好客稀明月和清影　天地一蘧庐梦事慵思省若个知余懒是真心巳如灰冷
　　又
　　竹里一枝梅雨洗娟娟静疑是佳人日暮来绰约风前影　新恨有谁知旧事何堪省梦遶阳台寂寞回半被残香冷

　　阮郎归【乙卯潘阳道中作】

　　江南江北雪漫漫遥思易水寒彤云深处是三关断肠山又山　天可老海能飜消除此恨难频闻遣使问平安几时銮辂还

　　满庭芳【木犀词约去非希箕养真同赋】

　　月窟蟠根云岩分种絶知不是尘凡琉璃剪叶金粟缀花繁黄菊周旋避舍友兰蕙羞杀山樊清香逺秋风十里鼻观巳先参　酒阑听我语平生半是江北江南经行处无穷渌水青山常被此花相恼思共老结屋中间不因尔芗林底事游戏到人寰

　　西江月【游洞庭东西山将有天台雁荡之行获拜御书芗林之赐呈子发元长去非三翰林学士】

　　得意穿云度水及时斫玉分金兹逰了却未来心怪我归迟一任　居士何如学士翰林休笑芗林个中真味少知音不是清狂太甚

　　更漏子【题赵伯山青白轩】

　　竹孤清梅酽白更着使君清絶梅似竹竹如君须知德有邻　月同髙风同调月底风前一笑翻碎影度微香与人风味长

　　浣溪沙【歳除集二老句】

　　爆竹声中一歳除东风送暖入屠苏曈曈晓色上林庐　老去怕看新厯日退归拟学旧桃符青春不染白髭须

　　又【木犀花开不数日谢去毎恨不能挽留近得海上方可作炉熏耐乆】

　　醉里惊从月窟来睡余如梦蕊宫回碧云时度小崔嵬　疑是海仙怜我老不论时节遣花开从今休数返魂梅

　　生查子【与客醉花下落蕋忽堕酒杯中】

　　月姊倚秋风香度青林杪吹堕酒杯中笑靥撩人小　芗林万事休独此情未了醉里又题诗不觉花前老

　　菩萨蛮谢无逸

　　喧风迟日春光闹蒲桃水碧揺轻棹两岸草烟低青山啼子规　归来愁未寝黛浅眉痕沁花影转廊腰红添酒面潮

　　南歌子

　　雨洗溪光净风吹栁带斜画桥朱户玉人家帘外一眉新月浸梨花　金鸭香凝袖铜花烛映纱凤盘宫锦小屏遮夜静寒生春笋理琵琶

　　谒金门

　　帘外雨洗尽楚乡残暑白鹭影邉霞一缕绀碧江天暮　沈水烟横香雾茗盌浅浮琼乳卧听鹧鸪啼竹坞竹风清院宇

　　如梦令

　　花落莺啼春暮陌上緑杨飞絮金鸭晚香寒人在洞房深处无语无语叶上数声疎雨
　　又
　　门外桃花流水日暖杜鹃声碎蕃马小屏风一枕华堂春睡如醉如醉正是困人天气

　　虞美人

　　碧梧翠竹交加影角簟纱幮冷疎云淡月媚横塘一阵荷花风起入帘香　雁横天末无消息水阔吴山碧刺桐花上蝶翩翩惟有夜凉清梦到郎边
　　又
　　角声吹散梅梢雪疎影黄昏月落英点点拂阑干风送清香满院作轻寒　花瓷羯鼓催行酒红袖槮纎手曲声未彻寳杯空饮罢香熏翠被锦屏中

　　渔家傲

　　秋水无痕清见底蓼花汀上西风起一叶小舟烟雾里兰棹舣栁条带雨穿双鲤　自叹直钩无处使笛声吹彻云山翠鲙落双刀红缕细新酒美醉来独枕蓑衣睡

　　清平乐

　　晓风残月角里梅花落宿酒醒时滋味恶翠被轻寒漠漠　梦回一点相思逺山暗蹙愁眉不觉肌肤瘦玉但知带减腰围

　　蓦山溪

　　霜清木落深院帘栊静池面卷烟波莹寒氷一奁眀镜修筠拂槛疎翠晚婵娟水云收山雾敛野水江天逈　红绡醉玉酒面风前醒帘幕护轻寒锦屏空熏炉烬冷星横参昴梅径月黄昏浅眉颦清梦觉牕外横疎影

　　玉楼春

　　弄晴数点梅梢雨门外画桥寒食路杜鹃飞破草间烟蛱蝶惹残花底露　臂鞲红锦鸣腰鼓寒雁影斜天上柱妆成不管露桃嗔舞罢从教风栁妬

　　武陵春

　　画烛笼纱红影乱门外紫驑嘶分破云团月影亏雪浪皱清漪　捧椀纎纎春笋瘦乳雾泛氷甆两腋风轻拂袖飞归去酒醒时

　　浪淘沙

　　料峭小桃风凝澹春容寳灯山列半天中丽服靓裘携手处语笑怱怱　酒滴小槽红一饮千锺金莲擎烛绛纱笼归去笙歌喧院落月照帘栊

　　南乡子

　　浅色染春衣衣上双双小雁飞袖卷藕丝寒玉瘦弹碁赢得花前酒一巵　氷雪染燕脂绛蜡香融落日西唱彻阳关人欲去依依醉眼横波翠黛低

　　醉落魄

　　霜砧声急萧萧疎雨梧桐湿无言独倚阑干立帘卷黄昏一阵西风入　年时画阁嘉宾集玉人檀板当筵执银瓶巳断丝绳汲莫话前欢忍对屏山泣

　　鹊桥仙

　　蝶飞烟草莺啼云树满院垂杨阴緑轻风飘尽杏花红更吹皱池波如縠珠帘日晚银屏人散楼上醉横双竹一春若道不相思縁底事红绡褪玉

　　踏莎行

　　栁絮风轻梨花雨细春阴院落帘垂地碧溪影里小桥横青帘市上孤烟起　镜约关情琴心破睡轻寒漠漠侵鸳被酒醒霞散脸边红梦回山蹙眉间翠

　　采桑子

　　楚山削玉云中碧影落沙汀秋水澄凝一抹江天雁字横　金钱满地西风急红蓼烟轻帘外砧声惊起青楼梦不成

　　江城子

　　一江秋水碧湾湾绕青山玉连环帘幕低垂人在画屏间闲把琵琶寻旧曲弹未了意阑珊　飞鸿数点拂云端倚栏看楚天寒拟倩西风吹梦到长安恰似梨花春带雨愁满眼泪阑干

　　鹧鸪天

　　桐叶成阴拂画檐清风凉处卷疎帘红绡舞袖萦腰栁緑玉眉心媚脸莲　愁满眼水连天香笺小字倩谁传梅黄楚岸垂垂雨草碧吴江淡淡烟

　　浣溪沙

　　楼阁帘垂乳燕飞圆荷细细点清漪薫风破梦说凉时　玉轸琴边兰思逺霜纨扇里翠眉低揉蓝衫子闹蜂儿

　　菩萨蛮

　　縠纹波面浮鸂鶒蒲芽耸出参差碧满院落梅香栁梢初弄黄　衣轻红袖皱香困花枝瘦睡起玉钗横隔帘闻晓莺

　　水龙吟　　朱希真

　　放船千里凌波去略为吴山留顾云屯水府涛随神女九江东注北客苍然壮心偏感年华将暮念伊嵩旧隠巢由故友南柯梦遽如许　回首妖氛未扫问人间英雄何处竒谋报国可怜无用尘昏白羽铁锁横江锦帆冲浪孙郎良苦但愁敌桂棹悲吟梁月泪流如雨

　　念奴娇

　　见梅惊笑问经年何处收香藏白似语如愁却问我何苦红尘乆客观里栽桃仙家种杏到处成疎隔千林无伴淡然独傲霜雪　且与管领春回孤标争肯接雄蜂雌蝶岂是无情知受了多少凄凉风月寄驿人遥和羮心在忍使芳尘歇东风寂寞可人谁为攀折

　　蓦山溪

　　琼蔬玉蘂乆寄清虚里春到碧溪东下白云寻桃问李弹簧吹叶懒傍少年场追楚佩觅秦箫踏破青鞋底　河传酒熟谁解留侬醉两袖拂飞花空一春凄凉憔悴东风误我满帽洛阳尘唤飞鸿遮前日归去烟霞外

　　清平乐【咏木犀】

　　人间老少菊小芙蓉老冷淡仙人偏得道买住西风一笑　前身应是江梅黄姑点破氷肌只有暗香犹在饱参清似南枝

　　忆秦娥

　　西江碧江亭夜燕天涯客天涯客一杯相属此夕何夕　烛残花冷歌声急秦关汉苑无消息无消息宫楼吹角故人难觅

　　醉落魄

　　海山翠迭夕阳殿雨云堆雪鹧鸪声里蛮花发我共扁舟江上两萍叶　东风落酒愁难说谁教春梦分胡越碧城芳草应销歇曾识刘郎惟有半弯月

　　丑奴儿

　　一畨海角凄凉梦却到长安翠帐屏帘依旧屏斜十二山　玉人为我调秦瑟颦黛低鬟云散香残风雨蛮溪半夜寒

　　卜算子

　　江上见新年年夜听春雨有个人人领略春粉澹红轻注　深劝玉东西低唱黄金缕捻底梅花总是愁酒尽人归去

　　采桑子

　　扁舟去作江南客旅店孤云万里烟尘回首中原泪满巾　碧山相映汀洲冷枫叶芦根日落波平愁损辞乡去国人

　　栁梢青

　　狂踪怪迹谁料半老天涯为客帆展霜风舡随江月山寒波碧　如今着处添愁怎忍看参西雁北洛浦莺花伊川云水何时归得

　　减字木兰花

　　古人误我独舞西风双泪堕鹤去无踪木落西陵照晚红　人间难住掷下酒桮何处去楼琐钟残山北山南两点烟
　　又
　　刘郎巳老不管桃花依旧笑要听琵琶重院莺啼觅谢家　曲终人醉多似浔阳江上泪万里东风国破山河落照红

　　鹊桥仙

　　嫦娥怕闻银蟾传令且无遮鸾翳凤直须人睡俗尘清放云汉氷轮徐动　山前散髪披衣松下琴奏瑶池三弄曲终鹤警露华寒笑浊世饶伊做梦
　　又
　　竹西散策花阴围坐可恨来迟几日披香不觉玉壶空破酒面飞红半湿　悲歌醉舞几人而巳总是天涯倦客东风吹泪故园春问我辈何时去得

　　鹧鸪天

　　曽为梅花醉不归佳人挽袖乞新词轻红遍冩鸳鸯带浓碧争斟翡翠巵　人巳老事皆非花前不饮泪沾衣如今但欲关门睡一任梅花作雪飞
　　又
　　唱得梨园絶代声前朝惟数李夫人自从惊破霓裳后楚奏吴歌扇里新　秦嶂雁越溪砧西风北客两飘零樽前忽听当时曲侧帽停杯泪满襟

　　感皇恩

　　曾醉武林溪竹深花好玉佩云环共春笑主人好事坐客雨中风帽日斜青鸾舞金樽倒　歌断渭城月沈星晓海上归来故人少旧逰重到但有夕阳荒草恍然真一梦人空老

　　相见欢

　　东风吹尽江梅橘花开旧日吴王宫殿长青苔　今古事英雄泪老相催常恨夕阳西去晚潮回

　　木兰花幔

　　折芙蓉弄水动玉佩起秋风正栁外闲云溪头淡月映带疎钟人间厌谪堕乆恨蜺旌未返碧楼空直与时人度日自怜懐抱谁同　当时种玉五云东露冷夜耕龙念瑞草成畦琼蔬未采人照衰容谁知素心未巳望青都绛阙有无中寂寞归来隠处虔听帝乐融融

　　满庭芳　　沈会宗

　　栁与堤回桥随湖转望中如在蓬莱水禽髙下烟雾敛还开认是仙翁住处都不见一点尘埃壶天晓清寒带雪光景自徘徊　高才廊庙手当年平步直到尧阶况今朝调鼎尤待盐梅只恐身闲不乆难留恋花月飞台看新歳春风且送五马过江来
　　又
　　雪底寻梅氷痕观水晚来天气尤寒渐渐歌笑轻暖发春妍赏尽十洲新景依稀见三岛风烟判凉夜一年月色只是这畨圆　熈然千里地何妨载酒频上湖船况坐中高客不日朝天须信人间好处没个事胜得樽前东风近侵寻桃李别做醉因縁
　　又
　　疎木藏钟轻烟笼角几家帘幕灯光暮砧声断空壁锁寒螀入袂西风阵阵彻醉骨都不胜凉栏杆外依稀嫩竹月色冷如霜　仙乡何处是云深路杳不念刘郎但画桥流水依旧垂杨要见时时便见一向价只作寻常争知道愁肠泪眼独自过重阳

　　临江仙

　　过尽清眀三月雨东风才到溪濵画工传得巳非真青君着意处桃李未为伦　倚槛盈盈如欲语就中拈足花神自然亭馆一畨新从今观絶品不独洛阳人

　　梦玉人引

　　旧追逰处思前事俨如昔过尽莺花横雨暴风初息杏花枝头又自然别是般天色好傍垂杨繋画船桥侧　小欢幽会一霎时光景也堪惜对酒当歌故人情分难觅山逺水长不成空相忆径归去重来又却是几时来得

　　蓦山溪

　　想伊不住船在蓝桥路别语未甘听更拟问而今是去门前杨栁几日转西风将行色欲留心忽忽城头鼓　一畨幽会只觉添愁绪邂逅却相逢又还有此时欢否临岐把酒莫惜十分斟樽前月月中人眀夜知何处

　　汉宫春

　　别酒初醒似一畨梦觉屈指堪惊犹疑送消寄息遇着人听当初唤作据眼前略略看承及去了从头想伊心下始觉寜寜　黄昏画角重城更伤高念逺懐抱何胜良时好景算来半为愁生幽期暂阻便就中月白风清千万计年年断深不得是这些情

　　寻梅

　　今年早觉花信初蹉想芳心未应误我一月小径几回过始朝来寻见雪痕微破　眼前大扺情无那好景色只消些个春风烂漫却且可是而今枝上一朶两朶

　　不见【即古忆仙姿】

　　日过重帘未卷袅袅欲残香线午醉却醒来栁外一声莺啭不见不见门掩落花深院
　　又
　　回首芜城旧院还是緑深红浅春意已无多斜日满帘飞燕不见不见花上雨来风转

　　诉衷情

　　深深院宇小池塘一径碧梧长青春又归何处新笋緑成行　多少事恼人场懒思量香消一炷睡起霎时日过东牕

　　菩萨蛮

　　相逢无处无樽酒樽前未必皆朋旧酒到任教倾莫思今夜醒　眀朝相别后江上空回首欲去不胜情为君歌数声
　　又
　　春城迤逦层阴遶青梅竞弄枝头小江色雨和烟行人江那边　好花都过了满地空芳草落日醉醒间一春无此寒

　　小重山

　　花过园林清荫浓琅玕新脱笋緑丛丛雨声只在小池东闲欹枕直面芰荷风　长日敞帘栊轻城飞不到画堂空一樽今夜与谁同人如玉相对月眀中转调

　　蝶恋花

　　溪上清眀初过雨春色无多叶底花媒度轻暖时闻燕双语等闲飞入谁家去　短墙东畔新朱户前日花前把酒人何处髣髴桥边上船路緑杨风里黄昏鼓
　　又
　　渐近朱门香夹道一片笙歌依约楼台杪野色和烟满芳草溪光曲曲山回抱　物华不逐人间老日日春风在处花枝好莫恨云深路难到刘郎可惜归来早

　　临江仙　　陈子高

　　枕帐依依残梦斋房忽忽余醒薄衣团扇逺阶行曲阑幽树看得緑成阴　檐雨为谁凝咽林花似我飘零微吟休作断肠声流莺百啭解道此时情
　　又
　　四海十年兵不解征尘直到江城歳华销尽客心惊疎髯浑似雪衰涕欲生氷　送老虀盐何处是我縁应在吴兴故人相望若为情别愁深夜雨孤影小牕灯

　　渔家傲

　　寳瑟尘生郎去后緑牕闲却春风手浅色宫罗新染就晴时候裁缝细意花枝斗　象尺熏炉移永昼粉香浥浥蔷薇透晚景看来浑似旧沈吟乆个侬争得知人瘦

　　摊破浣溪沙

　　松漫梳头浅画眉乱莺残梦起多时不道小庭花露湿剪酴醿帘　额好风低燕子牕油晴日打蜂儿翠袖粉笺闲弄笔冩新诗

　　浣溪沙

　　浅画香膏拂紫绵牡丹花重翠云偏手挼梅子并郎肩　病起心情终是怯困来模様不禁怜旋移针线小牕前
　　又
　　香雾空蒙堕彩蟾倾城掩映出重帘光摇银烛夜厌厌　何物与侬供醉眼半黄梅子带红盐粉融香润玉纎纎
　　又
　　淡墨花枝掩薄罗嫩蓝裙子窣湘波水晶新様碾风荷　问着似羞还似恶恼来成笑不成歌芙蓉帐里奈君何
　　又
　　短烛荧荧照碧牕重重帘幙护梨霜幽欢不怕夜偏长　罗袜钿钗红粉醉曲屏深幔緑橙香征鸿离雁断人肠
　　又
　　小院春来百草青拂墙桃李巳飘零絶知春意总无凭　卢女嫁时终薄命徐娘身老谩多情洗香吹粉转娉婷
　　又
　　牕纸幽幽不肯眀寒更忍作断肠声背人残烛却多情　合下心期唯有梦如今魂梦也无凭几行闲泪莫纵横

　　谒金门

　　花满院飞去飞来双燕红雨入帘寒不巻晓屏山六扇　翠袖玉笙凄断脉脉两蛾愁浅消息不知郎近逺一春长梦见
　　又
　　栁丝碧栁下人家寒食莺语匆匆花寂寂玉阶春藓湿　闲凭薫笼无力心事有谁知得檀炷绕牕灯背壁画檐残雨滴
　　又
　　深院静尘暗曲房凄冷黄叶满阶风不定无端吹酒醒　露湿小园幽径悄悄啼蛄相应半被余薫残烛影夜长人独冷
　　又
　　春漏促谁见两人心曲罨画屏风银蜡烛泪珠红蔌蔌　懊恼欢娱不足只许梦中相逐今夜月眀何处宿画桥春水緑
　　又
　　春草碧忆着去年寒食白纻红裙香逺袭折花闹调客　好在江南江北燕子不传消息醉眼腾腾羞面赤断肠侬记得
　　又
　　罗帐薄缥缈绮疏飞阁红地团花金解络香囊垂四角　尽日春风帘幙谁见緑屏纎弱云压枕函斜自落无端春梦恶
　　又
　　愁脉脉目断江南江北烟树重重芳信隔小楼山几尺　细草孤云斜日一向弄晴天色帘外落花飞不得东风无气力
　　又
　　春寂寂緑暗溪南溪北溪水沉沉天一色鸟飞春树黒　肠断小楼吹笛醉里看朱成碧愁满眼前遮不得可怜双鬓白

　　虞美人

　　踏车不用青裙女日夜歌声苦风流墨绶强跻攀唤起潜蛟飞舞破天悭　公庭休更重门掩细听催诗点一尊巳咏北牕风卧看雪儿纎手剥莲蓬【张宰祈雨有感】
　　又
　　小山戢戢盆池浅芳树阴阴转【一作见】红栏干上刺蔷薇蝴蝶飞来飞去两三枝　绣裙斜立腰肢困翠黛萦新恨风流踪迹使人猜过了斗鸡时节合归来
　　又
　　緑阴满院帘垂地落絮萦香砌池光不定药阑低闲并一双鸂■〈氵鶒〉没人时　旧欢黯黯成幽梦帐卷金泥重日虹斜处暗尘飞脉脉小牕孤枕镜花移

　　菩萨蛮

　　栁条窣窣闲庭院锦波绣浪春风转红日上阑干晚来花更寒　緑檀金隠起翠被香烟里幽恨有谁知空梁落燕泥
　　又
　　赤栏桥尽香街直笼街细栁娇无力金碧上青空花晴帘影红　黄衫飞白马日日青楼下醉眼不逢人午香吹暗尘
　　又
　　池塘淡淡浮鸂■〈氵鶒〉杏花吹尽垂杨碧天气度清明小园新雨晴　緑牕描绣罢笑语酴醿下围坐赌青梅困从双脸来
　　又
　　緑芜墙遶青苔院中庭日淡芭蕉巻蝴蝶上阶飞烘帘自在垂　玉钩双语燕寳甃杨花转几处■〈欺〉钱声緑牕春睡轻
　　又
　　栁条到地莺声滑鸳鸯睡穏清沟阔九曲转朱阑花深人对闲　日长刀尺罢试履樱桃下■〈髟上般下〉髻玉钗风云轻线脚红
　　又
　　緑阴寂寂樱桃下盆池静照蔷薇架帘影假山前映阶红叶飜　芭蕉笼碧砌猧子中庭睡香径没人来拂墙花又开

　　点绛唇

　　曲陌春风谁家姊妹同墙看映花烘煗困入茸茸眼　细马轻衫倚醉偷回面垂杨转坠鞭却扇白地肝肠断

　　好事近

　　寻遍石亭春黯黯暮山眀灭竹外小溪深处倚一枝寒月　淡云疎雨苦无情得折便须折醉帽风鬟归去有余香愁絶

　　千秋歳

　　栢舟高躅晚歳冝遐福门户壮疏汤沐青袍围白髪瑞锦标犀轴仙桂长交柯却映蟠桃熟　缥缈长江曲入破琼箫逐香雾满飞华屋玉钩凉月挂氷麝芙蓉馥千万寿酒中倒卧南山緑

　　鹧鸪天

　　禁火余寒酒半醒葡萄力软被愁侵鲤鱼不寄江南信緑尽菖蒲春水深　疑梦断怆离衿重帘复幙静愔愔赤阑干外梨花雨还是去年寒食心
　　又
　　芳树阴阴脱晚红余香不断玉钗风薄情夫婿花相似一片西飞一片东　金翡翠绣芙蓉从教纎媚笑床空揉蓝衫子休无赖只与离人结短封
　　又
　　小市桥弯更向东便门长记旧相逢踏青会散秋千下鬂影衣香怯晚风　悲徃事向孤鸿断肠肠断旧情浓梨花院落黄茅店绣被春寒此夜同

　　豆叶黄

　　粉墙丹柱栁丝中帘箔轻眀花影重午醉醒来一面风緑怱怱几颗樱桃叶底红
　　又
　　树头初日鹁鸠鸣野店山桥新雨晴短褐无泥竹杖轻水泠泠梅片飞时春草青
　　又
　　秋千人散小庭空麝冷灯昏愁杀侬独有闲阶两袖风月胧胧一树梨花细雨中

　　鹧鸪天　　赵子发

　　约料应飞白玉盘眀楼渐放满轮寒天垂万丈清光外人在三秋爽气间　闻叶吹想风鬟浮空彷佛女乘鸾此时不合人间有尽入嵩山静夜看

　　洞仙歌

　　荒山眀月下有云来去深夜纎毫静可数问古今底事留此空光修月户犹是当年玉斧　思君持羽扇来伴微吟水佩风鬟饮松露待勾漏丹成约与轻飞人间世不知归处更长啸余声振林溪见乱红惊飞半嵓花雨

　　桃源忆故人

　　芳菲巳有东风露寒着轻罗未去午夜鸾车鹤驭散入千莲步　粉香度曲嬉逰女草草相逢无据肠断泪零无数洒作花梢雨

　　浣溪沙

　　疎荫揺揺趂岸移惊鸥点点过帆飞船分水打嫩沙回　断梦不知人去处巻帘还有燕来时日斜风紧转湾西

　　南歌子

　　天末疑无路波飜欲御风此身忽在玉壶中醉倒不知南北与西东　猎猎遥鸣草飕飕静打篷与君回棹碧云浓不是思归只为酒船空
　　又
　　人有纫兰佩云无出岫心扁舟来入碧涛深坐见楚咻儿女变齐音　但醉双缾玉从渠亦印金此时何处可幽寻风定津头白月照平林

　　点綘唇

　　野岸孤舟断桥眀月穿流水雁声嘹唳双落行人泪　去歳吾家曾挿黄花醉今那是杖藜西指看即成千里

　　虞美人

　　飞云流水来无信花发年年恨小桃如脸栁如眉记得那人模样旧家时　楼高映步拖金缕香湿黄昏雨如今不见欲凭书门外水平波煗一双鱼

　　惜分飞

　　数点雨声惊残暑帘外秋光容与重换熏炉炷渐低罗幙香成雾　今夜夜凉情几许莫向屏山认取却笑阳台女楚人空咏髙唐赋

　　阮郎归

　　马蹄踏月响空山梅生烟壑寒水妃去后泪痕干天风吹佩兰　纫香乆怕花残与君聊据鞍一枝欲寄北人看如今行路难

　　点绛唇【咏御射】　　曹元宠

　　秋劲风高暗知斗力添弓面靶分筠干月到天心满　白羽流星飞上黄金盌平沙雁云边惊散压尽天山箭
　　又
　　疎栁残蝉助人离思斜阳外淡烟疎霭节物随时改　水巳无情风更无情■〈日煞〉兰舟解水流风快回首何人在
　　又
　　宻炬高烧寳刀时剪金花碎照人欢醉也照人无睡　待得灰心陪尽千行泪笼约里夜凉如水犹喜长成对

　　如梦令

　　门外緑阴千顷两两黄鹂相映睡起不胜情行到碧梧金井人静人静风动一枝花影

　　扑蝴蝶

　　人生一世思量争甚底花开十日巳随尘共水且看欲尽花枝未厌伤多酒盏何须细推物理幸容易　有人争奈只知名与利朝朝日日忙忙刼刼地待得一饷闲时又却三春过了何如对花沈醉

　　忆少年

　　年时酒伴年时去处年时春色清眀又近也却天涯为客　念过眼光阴难再得想前欢尽成陈迹登临恨无语把阑干暗拍

　　蓦山溪

　　护霜云际逺日眀芳树竹外一枝斜想佳人天寒日暮黄昏小院无处着清香风细细雪垂垂何况江头路　月边疎影梦到销魂处结子欲黄时又须作廉纎细雨孤芳一世供断有情愁销瘦损东阳也试问花知否
　　又
　　草薫风■〈日耎〉楼阁笼轻雾墙短出花梢映谁家緑杨朱戸寻芳拾翠绮陌自青春江南逺踏青时谁念方覉旅　昔逰如梦空忆横塘路罗袖舞台风想桃花依然旧树一懐离恨满眼欲归心山连水水连云怅望人何处

　　相思会

　　人无百年人刚作千年调待把门关铁铸鬼见失笑多愁早老惹尽闲烦恼我醒也枉劳心谩计较　麄衣淡饭赢取■〈日耎〉和饱住个宅儿只要不大不小常教洁净不种闲花草据见定乐平生便是神仙了

　　品令

　　乍寂寞帘栊静夜乆寒生罗幙牕儿外有个梧桐树早一叶两叶落　独倚屏山欲寐月转惊飞乌鹊促织儿声响虽不大敢教贤睡不着

　　小重山

　　帘卷东风日射牕小山庭院静接回廊疎疎晴雨弄斜阳凭栏乆墙外杏花芳　时节好寻芳多情懐酒伴忆欢狂归鸿应巳度潇湘音书杳前事忍思量
　　又
　　陌上花繁莺乱啼骅驑金络脑锦障泥寻芳行乐忆当时聨镳处飞鞚緑杨堤　春物又芳菲情如风外栁只依依空怜佳景负归期愁心切惟有梦魂知

　　青玉案

　　碧山锦树明秋霁路转陟疑无地忽有人家临曲水竹篱茅舍酒旗沙岸一簇成村市　凄凉只恐乡心起凤楼逺回头谩凝睇何处今宵孤馆里一声征雁半牕残月总是离人涙

　　鹧鸪天

　　辇路熏风起緑槐都人凝望满天街云韶杳杳鸣鞘肃芝盖亭亭障扇开　微雨过絶纎埃内家车子走轻雷千门不敢垂帘看总上银钩等驾来

　　渔家傲

　　水上落红时片片江头雪絮飞缭乱渺渺碧波天漾逺平沙■〈日耎〉花风一阵苹香满　晚来醉着无人唤残阳巳在青山半睡觉只惊花改岸抬头看元来弱缆风吹断

　　阮郎归

　　檐头风佩响丁东帘疎烛影红秋千人散月溶溶楼台花气中　春酒醒夜寒浓绣衾谁与同只愁梦短不相逢觉来罗帐空

　　临江仙

　　青琐牕深红兽■〈日耎〉灯前共倒金樽数枝梅浸玉壶春雪　明浑似晓香重欲成云户外马嘶催客起席间欢意留人从他微霰落纷纷不妨吹酒面归去醒余醺

　　鹧鸪天

　　浅笑轻颦不在多逺山微黛接横波情呑■〈酉灵〉醁千锺酒心醉飞琼一曲歌　人欲散奈愁何更看朱袖拂云和夜深醉墨淋漓处书遍香红拥顶罗

　　青门饮

　　山静烟沈岸空潮落晴天万里飞鸿南度冉冉黄花翠翘金钿还是倚风凝露歳歳青门饮尽龙山髙阳俦侣旧赏成空回首旧逰人在何处　此际谁怜萍泛空自感光阴暗伤覉旅醉里悲歌夜多惊梦无那觉来情绪孤馆昏还晓厌时闻南楼钟鼓泪眼临风肠断望中归路

　　青玉案

　　田园有计归须早在家縦贫亦好南来北去何日了光阴送尽可怜青鬓暗逐流年老　寂寥孤馆残灯照乡思惊时梦初觉落月苍苍关河晓一声鸡唱马嘶人起又上长安道

　　好事近

　　茒舍竹篱边雀噪晚枝时节一阵暗香飘处已难禁愁絶　江南得地故先开不待有飞雪肠断几回山路恨无人攀折

　　醉花阴

　　九陌寒轻春尚早灯火都门道月下步莲人薄薄香罗峭窄春衫小　梅妆深浅风蛾袅随路听嬉笑无限面皮儿虽则不同各是一般好

　　点绛唇

　　小小朱桥栁边人过横塘路细风时度碧浪痕痕去　草软沙平穏衬寻幽歩花深处乱红飞舞回首春城暮
　　又
　　云透斜阳半楼红影眀牕戸暮山无数归雁愁边去　十里平芜花逺重重树空凝竚故人何处可惜春将暮
　　又
　　沉醉归来洞房灯火闲相照夜寒犹峭信意和衣倒　春梦虽多好梦长长少纱牕晓凤帏人悄花外空啼鸟

　　水龙吟【牡丹】

　　晓天糓雨晴时翠罗护日轻烟里酴醿径■〈日耎〉栁花风淡千葩浓丽三月春光上林池馆西都花市看轻盈隠约何须解语凝情处无穷意　金殿筠笼歳贡最姚黄一枝娇贵东风旣与花王芍药须为近侍歌舞筵中满装归帽斜簮云髻有髙情未巳齐烧绛蜡向阑边醉

　　声声慢

　　重檐飞峻丽彩横空繁华壮观都城云母屏开八面人在青冥凭阑瑞烟深处望皇居遥识蓬瀛回环阁道五花闻相压尽旗亭　歌酒长春不夜金翠照罗绮笑语盈盈陆海人山辐辏万国欢声登临四时总好况花朝月白风清丰年乐歳熈熈且醉太平

　　蝶恋花

　　帘卷真珠深院静满地槐阴镂日如云影午枕花前情思凝象床氷簟光相映　过面风情如酒醒沈水瓶寒带绠来金井涤尽烦襟无睡兴阑干六曲还重凭

　　浣溪沙

　　栁絮池台淡淡风碧波花屿小桥通云连丽宇倚晴空　芳草緑杨人去住短墙幽径燕西东攀条弄蘂得从容

　　点绛唇【水饭】

　　霜落吴江万畦香稻来场圃夜村舂黍草屋寒灯雨　玉粒长腰沉水温温注相留住共抄云子更听歌声度
　　又
　　一片南云定知来做巫山雨歌声纔度只向风中住　恼乱襄王无限牵情处长天暮又还飞去目断阳台路

　　好事近　　魏夫人

　　雨后晓寒轻花外早莺啼歇愁听隔溪残漏正一声凄咽　不堪西望去程賖离肠万回结不似海棠阴下按凉州时节

　　阮郎归

　　夕阳楼外落花飞晴空碧四垂去帆回首巳天涯孤烟卷翠微　楼上客鬂成丝归期未有期断魂不忍下危梯桐阴月影移

　　减字木兰花

　　西楼眀月掩映梨花千树雪楼上人归愁听孤城一雁飞　玉人何处又见江南春色暮芳信难寻去后桃花流水深

　　菩萨蛮

　　溪山掩映斜阳里楼台影动鸳鸯起隔岸两王家出墙红杏花　緑杨堤下路早晚溪边去三见栁绵飞离人犹未归

　　定风波

　　不是无心惜落花落花无意恋春华昨日盈盈枝上笑谁道今朝吹去落谁家　把酒临风千种恨难问梦回云散见无涯妙舞清歌谁是主回顾高城不见夕阳斜

　　减字木兰花

　　落花飞絮杳杳天涯人甚处欲寄相思春尽衡阳雁渐稀　离肠酒眼肠断泪痕流不断明月西楼一曲栏干一倍愁

　　菩萨蛮

　　东风巳緑瀛洲草画楼帘卷清霜晓清絶北湖梅花开未满枝　长天音信断又见南归雁何处是离愁长安眀月楼
　　又
　　红楼斜倚连溪曲楼前溪水凝寒玉荡扬木兰船船中人少年　荷花娇欲语笑入鸳鸯浦波上暝烟低菱歌月下归

　　点绛唇

　　波上清风画船眀月人归后渐销残酒独自凭阑乆　聚散匆匆此恨年年有重回首淡烟踈栁隠隠芜城漏

　　武陵春

　　小院无人帘半卷独自倚栏时寛尽春来金缕衣憔悴有谁知　玉人近日书来少应是怨来迟梦里长安早晚归和涙立斜晖

　　南歌子　　李易安

　　天上星河转人间帘幕垂凉生枕簟泪痕滋起解罗衣聊问夜何其　翠贴莲蓬小金销藕叶稀旧时天气旧时衣只有情懐不似旧家时

　　转调满庭芳

　　芳草池塘緑阴庭院晚晴寒透牕纱谁开金鎻管是客来唦寂寞樽前席上春归去海角天涯能留否酴醿落尽犹赖有残葩　当年曾胜赏生香熏袖活火分茶尽如龙骄马流水轻车不怕风狂雨骤恰才称煮酒看花如今也不成懐抱得似旧时那

　　渔家傲

　　天接云涛连晓雾星河欲转千帆舞彷佛梦魂归帝所闻天语殷懃问我归何处　我报路长嗟日暮学诗谩有惊人句九万里风鹏正举风休住篷舟吹取三山去

　　如梦令

　　常记溪亭日暮沈醉不知归路兴尽晚回舟误入藕花深处争渡争渡惊起一滩鸥鹭
　　又
　　昨夜雨疎风骤浓睡不消残酒试问卷帘人却道海棠依旧知否知否应是緑肥红瘦

　　多丽【咏白菊】

　　小楼寒夜长帘幕低垂恨萧萧无情风雨夜来揉损琼肌也不似贵妃醉脸也不似孙寿愁眉韩令偷香徐娘傅粉莫将比拟未新竒细看取屈平陶令风韵正相冝微风起清芬酝藉不减酴醿　渐秋阑雪清玉瘦向人无限依依似愁凝汉皋解佩似泪洒纨扇题诗朗月清风浓烟暗雨天教憔悴度芳姿纵爱惜不知从此留得几多时人情好何须更忆泽畔东篱

　　菩萨蛮

　　风柔日暮春犹早夹衫乍着心情好睡起觉微寒梅花鬓上残　故乡何处是忘了除非醉沉水卧时烧香消酒未消
　　又
　　归鸿声断残云碧背牕雪落炉烟直烛底凤钗眀钗头人胜轻　角声催晓漏银汉回牛斗春意看花难西风留旧寒

　　浣溪沙

　　莫讶杯深琥珀浓未成沈醉意先融轻寒巳应晚来风　瑞脑香消魂梦断碎寒金小髻鬟松醒时空对菊花红
　　又
　　小院闲牕春色深重帘未卷影沉沉倚楼无语理瑶琴　逺岫出山催薄暮细风吹雨弄轻阴梨花欲谢恐难禁
　　又
　　淡荡春光寒食天玉炉沈水袅残烟梦回山枕隠花钿　海燕未来人斗草江梅巳过栁生绵黄昏疎雨湿秋千

　　凤凰台上忆吹箫

　　香冷金猊被翻红浪起来人未梳头任寳奁闭掩日上帘钩生怕闲愁暗恨多少事欲说还休今年瘦非干病酒不是悲秋　眀朝这回去也千万遍阳关也即难留念武陵春晚云锁重楼记取楼前緑水应念我终日凝眸凝眸处从今更添几段新愁

　　一剪梅

　　红藕香残玉簟秋轻解罗裳独上兰舟云中谁寄锦书来雁字回时月满西楼　花自飘零水自流一种相思两处闲愁此情无计可消除才下眉头却上心头

　　蝶恋花

　　泪湿罗衣脂粉满四疉阳关唱到千千遍人道山长山又断萧萧微雨闻孤馆　惜别伤离方寸乱忘了临行酒盏深和浅好把音书凭过雁东来不似蓬莱逺
　　又
　　暖雨清风初破冻栁眼梅腮巳觉春心动酒意诗情谁与共泪融残粉花钿重　乍试夹衫金缕缝山枕斜欹枕损钗头凤独抱浓愁无好梦夜阑犹剪灯花弄

　　鹧鸪天

　　寒日萧萧上鎻牕梧桐应恨夜来霜酒阑更喜团茶苦梦断偏冝瑞脑香　秋巳尽日犹长仲宣懐逺更凄凉不如随分樽前醉莫负东篱菊蘂黄

　　小重山

　　春到长门春草青红梅些子破未开匀碧云龙碾玉成尘留晚梦惊破一瓯春　花影压重门疎帘铺淡月好黄昏二年三度负东君归来也着意过今春

　　怨王孙

　　湖上风来波浩渺秋巳暮红稀少水光山色与人亲说不尽无穷好　莲子巳成荷叶老清露洗苹花汀草眠沙鸥鹭不回头似也恨人归早

　　醉花阴

　　薄雾浓云愁永昼瑞脑销金兽时节又重阳玉枕纱幮半夜秋初透　东篱把酒黄昏后有暗香盈袖莫道不消魂帘卷西风人似黄花瘦

　　好事近

　　风定落花深帘外拥红堆雪长记海棠开后正是伤春时节　酒阑歌罢玉樽空青红暗眀灭魂梦不堪幽怨更一声啼鴂

　　诉衷情

　　夜来沈醉卸妆迟梅萼挿残枝酒醒熏破春梦逺又不成归　人悄悄月依依翠帘垂更挼残蘂更捻余香更得些时

　　临江仙

　　庭院深深深几许云牕雾阁常扃栁梢梅萼渐分明春归秣陵树人客建安城　感月吟风多少事于今老去无成谁怜憔悴更雕零试灯无意思踏雪没心情

　　乐府雅词巻下

　　●钦定四库全书

　　乐府雅词拾遗巻上

　　（宋）曾慥 编

　　声声慢【春】

　　宫梅粉淡岸栁金匀皇州乍庆春回鳯阙端门棚山彩建蓬莱沉沉洞天向晩寳舆还花满钧台轻烟里算谁将金莲陆地齐开　触处笙歌鼎沸香鞯趂雕轮隠隠轻雷万家帘幕千步锦绣相挨银蟾皓月如昼共乗欢争忍慵来踈钟断听行歌犹在禁街
　　又【梅】
　　欺寒冲■〈日耎〉占早争春江梅巳破南枝向晩阴凝偏宜映月临池天然莹肌秀骨笑等闲桃李芳菲劳夣想似玉人羞懒弄粉妆迟　长记行歌声断犹堪恨无情塞管频吹寄逺丁宁折赠陇首相思前村夜来雪里殢东君须索饶伊烂漫也算百花犹自未知

　　念奴娇【御制】

　　雅怀素态向闲中天与风流标格緑琐窓前湘簟展终日风清人寂玉子声干纹楸色静星点连环直跳丸日月算应局上销得　全似洛浦斜晖寒鸦游鹭乱点沙汀碛妙算神机须信道国手都无勍敌玳席欢余芸堂香暖赢取专良夕桃源归路烂柯应笑凡客

　　南歌子

　　席近浑如逺帘髙故放低偏它能画鬬头眉戴顶烧香铺翠小冠儿　酒伴残妆在花随秀鬓垂薄罗小扇写新诗觧下双双罗带要重题
　　又
　　象戏红牙局琵琶緑锦绦小窓方簟困香醪帘外拂檐宫栁翠阴交　烟媚莺莺近风微燕燕高更将奶酪伴樱桃要共那人一递一匙抄
　　又
　　小小生金屋盈盈向鳯帏斜枝石竹绣罗衣为怕春来风日巻帘稀　金殿承恩久兰堂得夣迟薫炉空惹御香归今夜花前还是日平西
　　又
　　合儿虽不大都无半点俗窓儿根底数竿竹画展江南山景两三幅　彝鼎烧异香胆瓶插嫩菊翛然无事浄心目共那人人相对弈棊局
　　又
　　风动槐龙舞花深禁漏传一竿红日照花砖走马晨晖门里快行宣　百五开新火清明尚禁烟鱼符不请便朝天醉里归来疑是夣游僊

　　虞美人

　　深深庭院清明过桃杏红初破柳丝搭在玉阑干帘外萧萧风雨做轻寒　晩晴台榭生明媚欲判花前醉酒阑无事月侵廊独自行来行去好思量

　　感皇恩

　　暖律破寒威春回宫栁晴景初曦上元候禁城烟火移下一天星斗素娥凝碧汉明如昼　绣轮电转锦韀飞骤九踏笙歌按新奏胜游方凝忽听晓钟银漏两两归去也重回首

　　传言玉女

　　眉黛轻分惯学玉真梳掠艳容可画那精神怎索鲛绡映玉钿带双穿缨络歌音清丽舞腰柔弱　宴罢瑶池御风跨皓鹤凤凰台上有萧郎共约一面笑开向月斜褰朱箔东园无限好花羞落

　　鱼游春水

　　秦楼东风里燕子还来寻旧垒余寒微透红日薄侵罗绮嫩笋才抽碧玉簮细栁轻窣黄金蘂莺啭上林鱼游春水　屈曲阑干遍倚又是一畨新桃李佳人应念归期梅妆淡洗凤箫声杳沉孤鴈目断澄波无双鲤云山万重寸心千里

　　五彩结同心

　　珠帘垂户金索悬窓家接浣沙溪路相见桐阴下一钩月恰在凤凰栖处素琼捻就宫腰小花枝袅盈盈娇步新妆浅满腮红雪绰约片云欲度　尘寰岂能留住唯只愁化作彩云飞去蝉翼衫儿薄氷肌莹轻罩一团香雾彩笺巧缀相思苦脉脉动怜才心绪好作入秦楼活计吹箫伴侣

　　清平乐

　　画堂晨起来报雪花坠高卷帘栊看佳瑞皓色逺迷庭砌　盛气光引炉烟素草寒生玉佩应是天上狂醉乱把白云揉碎

　　翻香令

　　金炉犹暖麝煤残惜香爱把寳钗翻重匀处余薫在这一般气味胜从前　背人偷盖小重山更拈沉水与同然且图得氤氲久为情深嫌怕断头烟

　　侍香金童

　　寳台蒙绣瑞兽高三尺玉殿无风烟自直迤逦傍怀盈绮席苒苒菲菲断处凝碧　是龙涎凤髓恼人情意极想韩寿风流应暗识去似彩云无处觅惟有多情袖中留得

　　踏莎行令　　冦平叔

　　春色将阑莺声渐老红英落尽青梅小画堂人静雨蒙蒙屏山半掩余香袅　宻约沉沉离心杳杳菱花尘满慵将照倚楼无语欲魂销长空暗淡连芳草

　　折新荷引　　赵阅道

　　雨过回廊圎荷嫩緑新抽越女轻盈画桡穏泛兰舟芳容艳粉红香透脉脉娇羞菱歌隠隠渐遥依约回眸　堤上郎心波间妆影迟留不觉归时淡天碧衬蟾钩风蝉噪晩余霞际几点沙鸥渔笛不道有人独倚危楼

　　蘓幕遮

　　碧云天黄叶地秋色连波波上寒烟翠映斜阳天接水芳草无情更在斜阳外　黯芳魂追芳意夜夜除非好梦留人睡明月楼高愁独倚酒入愁肠化作相思泪

　　潇湘逢故人慢　　王和甫

　　熏风微动方樱桃弄色萱草成窠翠帷敞轻试氷簟初展几尺湘波踈帘广厦寄潇洒一枕南柯引多少夣中归绪洞庭雨棹烟簔　惊回处闲昼永但时时燕雏莺友相过正緑■〈浦上女下〉娑况庭有幽花池有新荷青梅煮酒幸随分赢得高歌功名事到头在岁华忍负清和

　　洞僊歌

　　溶溶泄泄似飘扬愁绪不是因风等闲度道无心用甚却又情多行未驻还作高阳暮雨　襄王情尚浅会少离多空自朝朝又暮暮肠断晓光中一缕归时销散后不知何处试宻锁琼楼洞房深与遮断江皋楚台归路

　　点绛唇　　赵阅道

　　秋气微凉梦回明月穿帘幕井梧萧索正遶南枝鹊　寳瑟尘生金鴈空零落情无托鬓云慵掠不似君恩薄

　　倦寻芳慢【中吕宫】　　王元泽

　　露晞向晩帘幕风轻小院闲昼翠径莺来惊下乱红铺绣倚危墙登高榭海棠经雨燕脂透算韶华又因循过了清明时候　倦游燕风光满日好景良辰谁共携手恨被榆钱买断两眉长鬬忆高阳人散后落花流水仍依旧这情懐对东风尽成销瘦

　　清平乐　　刘原甫

　　小山丛桂最有留人意拂叶攀花无限思雨湿浓香满袂　别来过了秋光翠帘昨夜新霜多少月宫闲地姮娥与借微芳

　　减字木兰花　　张文潜

　　个人风味只有梅花些子似每到开时满眼春愁只自知　霞裙僊佩姑射神人风露态蜂蝶休忙不与春风一点香

　　鹧鸪天　　张文潜

　　倾盖相逢汝水濵须知见面过闻名马头虽去无千里酒盏才倾且百分　喏得失一微尘莫教氷岸损精神北扉西禁须公等金榜当年第一人

　　满庭芳　　张文潜

　　裂楮裁筠虚明潇洒制成方丈屠苏草团蒲坐中置一山炉拙似春林鸠宿易于秋野鹑居谁相对时烦孟妇石鼎煮寒蔬　嗟吁人生随分足风云变化尺蠖伸舒且偷取闲时向此踌蹰谩夸道黄金建厦繁华夣毕竟空虚争如且寒庐厨火汤饼一斋盂
　　又
　　北苑先春琅函寳韫帝所分落人间绮窗纎手一缕破双团云里游龙舞凤香雾霭飞入琱盘华堂静松风云竹金鼎沸潺湲　门阑车马动浮黄嫩日小袖髙鬟便胸臆轮囷肺腑生寒唤起谪仙醉倒翻湖海倾泻涛澜笙歌散风帘月幕禅榻鬂丝斑

　　瑶池宴令　　廖明畧

　　飞花成阵春心困寸寸别肠多少愁闷无人问偷啼自揾残妆粉　抱瑶琴寻出新韵玉纎趂南风未觧幽愠低云鬂眉峰敛晕娇秋恨

　　霜叶飞　　沈唐霜

　　林凋晩危楼逈登临无限秋思望中间想洞庭波面乱红初坠更萧索风吹渭水（阙）

　　蝶恋花

　　（阙）

　　永遇乐

　　（阙）来也畅出户迎宾入城干事恰似王保长我咱欢后神歌鬼舞任你万般毁谤死来后一家一个那底怎向

　　洞仙歌　　吕直夫

　　征鞍带月浓露沾襟袖马上轻衫峭寒透望翠峰深浅忆着眉儿腰支袅忍看风前细柳　别时频嘱付早寄书来能趂清明到家否这言语便梦里也在心头重相见不知伊瘦我瘦纵百卉千花已离披也趂得酴醿牡丹时候

　　阮郎归　　俞秀老

　　钓鱼船上谢三郎双鬂巳苍苍蓑衣未必清贵不肯换金章　汀草畔浦花旁静鸣榔自来好个渔父家风一片潇湘

　　念奴娇　　赵承之

　　旧游何处记金汤形胜蓬瀛佳丽渌水芙蓉元帅与宾僚风流济济万柳庭边雅歌堂上醉倒春风里十年一梦觉来烟水千里　惆怅送子重游南楼依旧不朱栏谁倚要识当时惟是有明月曾陪珠履量减杯中雪添头上甚矣吾衰矣酒徒相问为言憔悴如此

　　虞美人　　张敏叔

　　春风曾见桃花面重见胜初见两枝独占小春开应怪刘郎迷路又重来　旁人应笑髯公老独爱花枝好世间好景不长圆莫放笙歌归院且樽前

　　选冠子　　张敏叔

　　嫩水挼蓝遥堤映翠半雨半烟桥畔鸣禽弄舌蔓草萦心偏称谢家池馆红粉墙头栁揺金缕纎柔舞腰低软被和风搭在栏干终日绣帘谁卷　春易老细叶舒眉轻花吐絮渐觉緑阴垂暖章台系马灞水维舟追念鳯城人逺惆怅阳闗故国杯酒飘零惹人肠断恨青青客舍江头风笛乱云空晩

　　感皇恩　　赵循道

　　骑马踏红尘长安重到人面依前似花好旧欢才展又被新愁分了未成云雨梦巫山晓　千里断肠关山古道回首高城似天杳满怀离恨付与落花啼鸟故人何处也青春老

　　虞美人令　　李方叔

　　玉栏干外清江浦渺渺天涯雨好风如扇雨如帘时见岸花汀草涨痕添　青林枕上闗山路卧想乗鸾处碧芜千里信悠悠惟有霎时凉梦到南州

　　花心动　　刘无言

　　偏忆江南有尘表丰神世外标格低傍小桥斜出踈篱似向陇头曾识暗芗孤韵氷霜里初不怕春寒邀勒问桃杏盈门怎生向前争得　省共萧娘手摘玉纎映琼枝照人一色澹粉晕酥多少飞来到得寿阳宫额再三留待东君看管都将别花不惜但只恐高楼又三弄笛

　　八寳妆　　刘无言

　　门掩黄昏画堂人寂暮雨乍收残暑帘卷踈星门户悄隠隠严城锺鼓空街烟暝半开斜月朦胧银河澄淡风凄楚还是凤楼人逺桃源无路　惆怅夜久星繁碧云望断玉箫声在何处念谁伴茜裙翠袖共携手瑶台归去对修竹森森院宇曲屏香暖凝沉炷问对酒当歌情怀记得刘郎否转调

　　满庭芳　　刘无言

　　风急霜浓天低云淡过来孤鴈声切鴈儿且住畧听自家说你是离羣到此我共那人才相别松江岸黄芦影里天更待飞雪　声声肠欲断和我也泪珠点点成血这一江流水流也呜咽告你高飞逺举前程事永没磨折须知道飘零聚散终有见时节

　　緑头鸭　　周格非

　　陇头泉未到陇下轻分一声声凄凉呜咽岂堪侧耳重闻细思量那时携手画楼髙帘幕黄昏月不长圆云多轻散天应偏妬有情人自别后小窓幽院无处不消魂罗衣上残妆未减犹带啼痕　自一从瓶沉簮折杳知欲见无因也浑疑事如春梦又只愁人是朝云破镜分来朱弦断后不堪独自对芳罇试与问多才谁更匹配得文君须知道东阳瘦损不为伤春

　　西江月　　程钦之

　　阶下寳鞍罗帕门前绛臈纱笼留连佳客恨匆匆赖有新团小凤　琼碎黄金碾里乳浮紫玉瓯中归来习习袖生风齿颊余甘入梦
　　又
　　灯火楼台欲下笙歌院落将归氷甆金缕胜瑠璃春笋捧来纎细　饮罢高阳人散曲终巫峡云飞千方修合斗新竒须带别离滋味

　　虞美人　　何文缜

　　分香帕子揉蓝翠欲去殷勤惠重来只约牡丹时莫遣花枝知后故开迟　别来看尽闲桃李日日阑干倚催花无计问东风梦作一双蝴蝶遶芳丛

　　西江月【赠友人家侍儿名燕燕者】李伯纪

　　意态何如涎涎轻盈只恐飞飞华堂偏傍主人栖好与安巢穏戏　揽断楼中风月且看掌上腰支谪仙词赋少陵诗万语千言总记

　　汉宫春　　李汉老

　　潇洒江梅向竹梢踈处横两三枝东君也不爱惜雪压风欹无情燕子怕轻寒长失花期却是有南来塞鴈年年长见开时　清淡小溪如练问玉堂何似茅舍踈篱伤心故人去后冷落新诗微云淡月对江山分付他谁空自倚风流未减清香不在人知

　　洞仙歌

　　一团娇软是将春揉做撩乱随风到何处自长亭人去后烟草萋迷归来了装点离愁无数　飘扬无个事刚被萦牵长是黄昏怕微雨记那回深院静帘幕低垂花阴下霎时留住又只恐伊家太轻狂蓦地和春带将归去

　　转调二郎神　　徐干目

　　闷来弹雀又搅破一帘风花影漫试着春衫还思纎手薫彻金炉烬冷动是愁多如何向但怪得新来多病想旧日沈腰而今潘鬓不堪临镜　重省别来泪滴罗衣犹凝料为我厌厌日高慵起长托春酲未醒鴈翼不来马蹄轻驻门掩一庭芳景空竚立尽日阑干倚遍昼长人静

　　宴清都　　何籀

　　细草沿阶软迟日薄惠风轻霭微暖春工靳惜桃红尚小柳芽犹短罗帏绣幕高巻又早是歌慵笑懒凭画楼那更天逺山逺水逺人逺　堪怨傅粉踈狂窃香俊雅无计拘管青丝绊马红巾寄羽甚处迷恋无言泪珠零乱翠袖尽重重渍徧故要得别后思量归时觑见

　　水调歌头

　　帆落松陵浦枯柳缆琼艘扶策无人独歩浪压百花桥我挂风裳水佩一笑波寒月白余韵触惊涛絶景有谁赏雾幕闭三高　不须臾千古事一萧条鲈鱼纵有泽荒甫里失虹桥更吾名高业茂终归荒田野草且穏一枝巢举酒酹空阔烟逺路迢迢

　　凤栖梧　　洪觉范

　　碧瓦笼晴烟雾绕水殿西偏小立闻啼鸟风度女墙吹语笑南枝破腊应开了　道骨不凡江瘴晓春色通灵医得花多少爆■〈日耎〉酿寒空杳杳江城画角催残照

　　千秋歳

　　半身屏外睡觉唇红退春思乱芳心碎空余簪髻玉不见流苏带试与问个人秀整谁宜对　湘浦曾同会手攀轻罗盖疑是梦今犹在十分春易尽一点情难改多少事却随恨逺连云海

　　青玉案【元夕】

　　凝祥宴罢曲歌吹尽毂走香尘起冠压花枝驰万骑马行灯闹凤楼帘卷陆海鳌山对　当年曾看天颜醉御杯举欢声沸时节虽同悲乐异海风吹梦岭猿啼月一枕思归泪

　　点绛唇

　　流水泠泠断桥横路梅枝亚雪花初下全似江南画　白璧青钱欲买春无价归来也风吹平野一点香随马

　　眼儿媚　　宋退翁

　　霏霏踈影转征鸿人语暗香中小桥斜渡西亭深院水月朦胧　人间不是藏春处玉笛晓霜空江南树树黄垂宻雨緑涨薫风

　　青玉案　　蒋宣卿【璨】

　　三年枕上吴中路遣黄耳随君去欲过松江呼小渡莫惊鸥鹭四桥都是老子经行处　辋川图上看春暮长忆高人右丞句作个归期天未许春衫犹是小蛮针线曾湿西湖雨

　　浣溪沙　　孙仲翼【觌】

　　弱骨轻肌不耐春一枝江路玉梅新巡檐索笑为何人　素影徘徊波上月碎香揺荡竹间云酒醒人散梦仙村

　　洞仙歌　　刘伟明

　　凄凉楚弄行客肠曾断涛巻秋容晴淮晚去年时还是今日孤舟烟浪里身与江云共逺　别来丹枕夣几过沧洲皓月而今为谁满薄幸苦无端悞却婵娟有人在玉楼天半最不愤西风破帆来甚时节收拾望中心眼

　　婆罗门引　　杨如晦【景】

　　帐云暮卷漏声不到小帘栊银汉夜洗晴空皓月当轩高挂秋入广寒宫正金波不动桂影玲珑　佳人未逢怅此夕与谁同对酒当歌追念霜满愁红南楼何处想人在横笛一声中凝望眼立尽西风

　　声声慢【木犀】　　李似之【弥道】

　　龙涎烧就沉水熏成分明乱屑琼瑰一朶才开人家十里先知此花大即不大有许多潇洒清竒较量尽诸胜如茉莉趂得酴釄　更被秋光掇送微放些月照着阵风吹恼杀多情猛判沉醉酬伊朝朝暮暮守定尽忙时也不相离睡夣里胆瓶儿枕畔数枝

　　菩萨蛮

　　江城烽火连三月不堪对酒江亭别休作断肠声老来无泪倾　风高帆影疾目送舟痕碧锦字几时来熏风无鴈回

　　相思令　　林和靖

　　吴山青越山青两岸青山相对迎争忍有离情君涙盈妾泪盈罗带同心结未成江头潮巳平

　　南歌子　　仲殊

　　十里青山逺潮平路带沙数声啼鸟怨年华又是凄凉时候在天涯　白露收残暑清风衬晩霞緑杨堤畔闹荷花记得年时沽酒那人家

　　减字木兰花【或云仲殊作】

　　谁将妙笔写就素缣三百匹天下应无此是钱塘江上图　一般竒絶云淡天低秋夜月费尽丹青只这些儿画不成

　　小重山　　祖可

　　谁向江头遣恨浓碧波流不断楚山重柳烟和雨隔踈钟黄昏后罗幕更朦胧　桃李小园空阿谁犹笑语拾残红珠帘卷尽落花风人不见春在緑芜中

　　烛影揺红【题安陆凌云楼】　　廖世美

　　霭霭春空画楼森耸凌云渚紫薇登览最关情絶妙夸能赋惆怅相思迟暮记当日朱阑共语塞鸿难问岸栁何穷别愁纷絮　催促年光旧来流水知何处断肠何必更残阳极目伤平楚晩霁波声带雨悄无人舟横野渡数峰江上芳草天涯参差烟树

　　好事近

　　落日水镕金天淡暮烟凝碧楼上谁家红袖靠阑干无力　鸳鸯相对浴红衣短棹弄长笛惊起一双飞去听波声拍拍

　　踏青游

　　金勒狨鞍西城嫰寒春晓路渐入垂杨芳草过平堤穿緑径几声啼鸟是处里谁家杏花临水依约靓妆窥照　极目高原东风露桃烟岛望十里红围緑遶更相将乗酒兴幽情多少待回晩从头记将归去说与凤楼人道

　　小重山　　汪彦章

　　月下潮生红蓼汀残霞都敛尽四山青柳梢风急堕流萤随波去点点乱寒星　别语记丁宁如今能间隔几长亭夜来秋气入银屏梧桐雨还恨不同听

　　点绛唇

　　清月姢娟夜寒江静山衔斗起来搔首梅影横窓瘦　好个霜天闲着传杯手君知否晓鸦啼后归梦浓如酒

　　南歌子【送淮漕向伯恭】　　杨时可

　　怨草迷南浦愁花傍短亭有情歌酒莫催行看取无情花草也关情　旧日临岐曲而今忍泪听淮山何在暮云凝待倩春风吹梦过江城

　　菩萨蛮　　李元卓

　　一枝绛■〈虫葛〉香梅软宜春小胜玲珑剪拂晓上瑶钗春从鬂■〈广外互内〉来　菱花频自照粉面惊春早淡拂逺山眉为谁今日宜

　　清平乐【向伯英韵木犀】　　韩叔夏

　　秋光如水酿作鹅黄蚁散入千嵓佳树里唯许修门人醉　翠钿重上风鬟不禁月冷霜寒步障深沉归去依然愁满江山

　　西江月【广师席上】　　颜持约

　　草草书传锦字厌厌梦绕梅花海山无计住星槎肠断芭蕉影下　缺月旧时庭院飞云到处人家而今嬴得鬂先华说着多情已怕

　　南乡子　　吴大年

　　江上雪初消■〈日耎〉日晴烟弄柳条认得裠腰芳草路魂销曾折梅花过断桥　潘鬓为谁雕长恨金闺闭阿娇遥想晩妆呵手罢夭娆更傍朱唇■〈日耎〉玉箫

　　减字木兰花

　　蔷薇叶暗满架浓阴风不乱午酒才醒歴歴黄鹂枕上听　此情难遣不比红蕉心易展要识离愁只似杨花不自由

　　浣溪沙【酴釄】

　　梦入瑶台千步芳万妃相向玉为装同心鞶带翠罗长　浓艳只宜供枕席醉魂长是傍壶觞绛纱囊薄为谁香
　　又
　　白玉楼中白雪歌更将白纻衬春罗软红香里最么么　桃叶桃根随处有江南江北见来多风前月底柰愁何

　　烛影揺红【上晁共道】

　　楼雪初消丽谯吹罢单于晩使君千炬起斑春歌吹香风■〈日耎〉千里珠帘尽卷正人在蓬壶阆苑卖薪买酒立马传觞升平重见　谁识遨头去年曾侍传柑宴至今衣袖带天香行处氤氲满巳是春宵苦短且莫遣欢游意懒细听蹄路璧月光中玉箫声逺

　　临江仙【闻郡守移传芗林】

　　竹里行厨草草花边系马怱怱使君移传意何穷儿童随骑火猿鹤避歌钟　梅雪自欺舞态烛花先放春红酒醒人散夜堂空殷懃松上月独照老仙翁

　　好事近　　蒋元韵【石云】

　　叶暗乳鸦啼风定老红犹落蝴蝶不随春去入熏风池阁　休歌金缕劝金巵酒病煞如昨帘卷日长人静任杨花飘泊

　　阮郎归

　　山池芳草緑初匀柳寒眉尚颦东风吹雨细于尘一庭花脸皴　莺共蝶怨还嗔眼前无好春这畨天气杀愁人人愁旋旋新

　　乌夜啼

　　小桃落尽残红恨东风又是一畨春事不从容　翠屏掩芳信断转愁浓可惜日长闲暇小帘栊

　　殢人娇　　张彦实

　　深院海棠谁倩春工染就映窓户烂如锦绣东君何意便风狂雨骤堪恨处一枝未曾到手　今日乍晴怱怱命酒犹及见臙脂半透残红几点明朝知在否问何似去年看花时候
　　又　　张方仲
　　多少胭脂匀成点就千枝乱攒红堆绣花无长好更光阴去骤对景忆良朋故应招手　曾说年时花间把酒任淋浪春衫湿透文园今病问逺能来否却道有酴釄牡丹时候

　　西江月【赠人博山】　　范智闻

　　紫素全如玉琢清音不假金妆海沉时许试芬芳髣髴云飞仙掌　烟缕不愁凄断寳钗还与商量佳人特特为翻香图得氤氲重上

　　浣溪沙

　　春院无人花自香飞来蜂蝶意何狂玉钩帘卷日偏长　笑又不成愁未是曲屏闲倚绣鸳鸯归时应供晚来妆

　　点绛唇　　孙肖之

　　烟洗风梳司花先放江梅吐竹村沙路脉脉揺寒雨　醉魄冷魂无着清香处愁如缕系春不住又折氷枝去

　　长相思令

　　云一■〈髟上呙下〉玉一梭淡淡衫儿薄薄罗轻颦双黛螺　秋风多雨相和窓外芭蕉三两窠夜长人奈何

　　透碧霄　　查茎

　　舣兰舟十分端是载离愁练波送逺屏山遮断此去难留相从争奈心期久要屡更霜秋叹人生杳似萍浮又翻成轻别都将深恨付与东流　想斜阳影里寒烟明处双桨来悠悠爱渚梅幽香动须采掇倩纎柔艳歌粲发谁传余韵来说仙游念故人留此遐州但春风老后秋月圆时独倚西楼

　　卜算子　　李敦诗

　　南北利名人常恨家居少每到春时听子规无不伤怀抱　好去向长安细与公卿道待得功成名遂时不似归来早

　　忆真妃　　康仲伯

　　怱怱一望关河听离歌艇子急催双桨下清波　淋浪醉栏千泪奈情何明日画桥西畔暮云多

　　南乡子

　　李郭共仙舟凖拟苏台烂漫游风雪为谁留住也沧洲一尺银沙未肯收　无语只关愁强殢金巵不计筹想得人人梳洗懒妆楼低窣帘儿不上钩

　　凤栖梧

　　姑射仙人游汗漫白凤翩翩银海光凌乱龟手儿童贪戏玩风檐更折梅梢看　漠漠银沙平晩岸笑拥寒簔聊作渔翁伴横玉愁云吹不断归舟又载苹花满

　　归国謡

　　愁冉冉目送书空鸿数点落霞风剪江分染　胜处屏云犹未掩羞娥敛红潮怕上春风面

　　卜筭子

　　曾约再来时花暗春风树今日人来花未开春未知人处　坐客有踈狂彩笔题新语浑为玉人頺玉山忘了阳关路
　　又
　　烟髻绾层巅云叶生寒树斜日行人窈窕村愁阵纵横处　细细冩蛮笺道尽相思语会倩春风展栁眉回马章台路
　　又
　　春浅借和风吹緑亭皋树依约屏开出紫云入格风流处　便做铁心肠也为梅花语欲共东君更挽留巧栈烟霞路

　　好事近

　　潇洒小楼东斜亚一枝梅雪若在玉溪仙馆更风流竒絶　花神应为护芳心付与何人折行客几回搔首认暗香浮月

　　昭君怨　　程观过

　　试问愁来何处门外山无重数芳草不知人翠连云　欲看不忍看心事只堪肠断肠断宿孤村雨昏昏

　　满江红【梅】

　　春欲来时长是与梅花有约又还是竹林深处一枝开却对酒渐惊身老大看花应念人离索但十分湛醉嘱东君长如昨　荒草渡孤舟泊山敛黛天垂幕黯销魂无奈暮云残角便好折来和雪戴莫教酒醒随风落待殷懃留取寄相思谁堪托

　　谒金门

　　江上路依约数家烟树一枕归心村店度更乱山深处　梦过江南芳草渡晓色又催人去愁似游丝千万缕倩东风约住

　　乐府雅词拾遗巻上


　　●钦定四库全书

　　乐府雅词拾遗巻下

　　（宋）曾慥 编

　　寳鼎现【曼洞作】

　　夕阳西下暮霭红溢香风罗绮乗夜景华灯争放浓焰烧空连锦砌观皓月照严城如昼花影寒笼绛蘂渐隠隠芙蕖万顷迤逦齐开秋水　太守无限行歌意拥旌幢光动金翠倾万井歌台舞榭瞻望车轮骈皷吹控寳马耀貔貅千骑银■〈虫葛〉交光数里似烂簇流星万点引入蓬壶影里　来伴燕合多才偎艳粉瑶簮珠履恐看看丹诏归奉宸游燕侍便正好占春宵醉莫放笙歌妓任画角吹彻寒梅月落西楼十二

　　杜韦娘

　　华堂深院霜笼月采生寒晕度翠幄风触梅香喷渐歳晩春光将近惹离恨万种多情易感欢难聚少愁成阵拥红炉风枕慵欹银灯挑尽　当此际争忍前期后约度岁无凭凖对好景空积相思恨但自觉厌厌方寸拟蛮笺象管丹青好手冩出寄与伊教信尽千工万巧唯有心期难问

　　摸鱼儿

　　被谁家数声弦管惊回好梦难省起来无语踈雨过芳草嫩苔侵径春昼永迟日暮碧沼浪侵江楼影巻帘人静被风触一叶两叶杏花零乱对残景　依前是撩拨春心堪恨檀郎言约无定不知何处贪欢笑恣纵酒迷歌逞珠泪迸自别后每忆翠黛慿谁整芳年相称又到得今来却成病了羞懒对鸾镜

　　天香

　　霜瓦鸳鸯风帘翡翠今年早是寒少矮钉明窓侧开朱户断莫乱教人到重阴未解云共雪商量不了青帐垂毡要宻红炉收围宜小　呵梅弄妆试巧绣罗衣瑞云芝草伴我语时同语笑时同笑已被金樽劝倒又唱个新词故相恼尽道穷冬元来恁好

　　满庭芳

　　五■〈豆斗〉相逢千锺一饮古今乐事无过香生银瓮浮蚁浴春波潋滟光凝醆面轻风皱浅碧宫罗乗欢处倾罍痛饮珠贯引清歌　云何君不饮良辰美景聚少离多争忍放春风容易蹉跎但愿一樽常共花阴下急景如梭须承醉雕鞍归去争看醉颜酡

　　潇湘静

　　画帘微卷香风透正明月乍圎时候金盘露冷玉炉篆消渐红鳞生酒娇唱倩繁弦琼枝碎轻回云袖鳯台歌短铜壶漏永人欲醉夜如昼　因念流年迅景被浮名暗辜欢偶人生大抵离多会少更相将白首何似猛寻芳都莫问积金过斗歌阑宴阕云窓鳯枕钗横麝透

　　十月桃

　　东篱菊尽徧园林败叶满地寒荄露井平明破香笼粉初开佳人共喜芳意呵手剪宻揷鸾钗无言有艳不避繁霜变作春媒　问武陵溪上谁栽分付与南园舞榭歌台恰似凝酥衬玉点缀装裁东君自是为主先暖信律管飞灰从今雪里第一畨花休话江梅

　　汉宫春

　　江月初圆正新春夜永灯市行乐芙蕖万朶向晩为谁开却层楼画阁尽卷上东风帘幕罗绮拥欢声和气惊破柳梢梅蕚　绰约暗尘浮动正鱼龙曼衍戏车交作高牙影里缓控玉覊金络铅华间错更一部笙歌围着香散处厌厌醉听南楼画角
　　又
　　梅蕚知春见南枝向暖一朶初芳氷清玉丽自然赋得天香烟庭水榭更无花争染春光休更说桃夭杏冶年年蝶闹蜂忙　立马竚凝情久念美人自别鳞羽茫茫临岐记伊尚带宿酒残妆云踈雨阔怎知人千里思量除是托多情驲使殷勤折寄仙乡
　　又
　　玉减香销被婵娟误我临镜妆慵无聊强开强觧蹙破眉峯慿高望逺但断膓残月初钟须信道承恩在貌如何教妾为容　风暖鸟声和碎更日髙院静花影重重愁来待只殢酒酒醒愁浓长门怨感恨无金买赋临卭翻动念年年女伴越溪共采芙蓉

　　烛影揺红

　　丹脸轻匀黛眉巧画宫妆浅风流天赋与精神全在娇波转早是萦心可惯更那堪频频顾盼几回席上见了还休争如不见　烛影揺红夜阑饮散春宵短当时谁觧唱阳关离恨天涯逺无奈云收雨散凭栏干东风泪眼海棠开后正燕子来时黄昏庭院

　　风流子

　　木叶庭皋下重阳近又是捣衣秋柰愁入庾肠老侵潘鬓谩簮黄菊花也应羞楚天晩白苹烟尽处红蓼水边头芳草有情夕阳无语鴈横南浦人倚西楼　玉容知安否香笺共锦字两处悠悠空恨碧云离合青鸟沉浮向风前懊恼芳心一点寸眉两叶禁甚闲愁情到不堪言处分付东流
　　又
　　淑景皇州满和风渐催促柳花飞过清明骤雨五侯台榭青烟散入新火开时绣帘外傍人飞燕子映叶语黄鹂秋千昼永绮罗人散花阴笑隔红粉墙低　青门多行乐寻芳处何计强逐轻肥空对旧游满目谁共开眉遇有时系马垂杨影下伫立风前惆怅佳期回望故园桃李应待人归

　　夏日燕黉堂

　　日初长正园林换叶瓜李飘香帘外雨过送一霎微凉萍芜径曲凝珠颗衬汀沙细簇蜂房被晩风轻飐圎荷飜水泼觉鸳鸯　此景最难忘称芳樽泛蚁筠簟铺湘兰舟棹稳倚何处垂杨岂能文字成狂饮更红裙间也何妨任醉归明月虾须帘筛几线余霜

　　渔家傲

　　轻拍红牙留客住韩家石鼎聨新句珍重龙团并凤髓君王与春风吹破黄金缕　往事不须慿陆羽且看盏面浓如乳若是蓬莱鳌稳负知何处玉川一枕清风去

　　醉春风

　　陌上清明近行人难借问风流何处不来归闷闷闷回鴈峯前戏鱼波上试寻芳信　夜久兰膏烬春睡何曾稳枕边珠泪几时干恨恨恨惟有窓前过来明月照人方寸

　　卓牌儿

　　当年早梅芳曾邂逅飞琼侣肌云莹玉颜开嫩桃腰支轻袅未胜金缕佯羞整云鬟频向人娇波寄语湘佩笑觧韩香暗传幽欢后期难诉　夣魂顿阻似一枕高唐云雨蕙心兰态知何计重遇试问春蚕丝多少未抵离愁半缕凝竚望鳯楼何处

　　喜迁莺

　　梅雨初歇正海榴绛蘂争开佳节角黍包金香蒲切玉处处玳筵罗列鬬巧尽输年少玉腕彩丝双结舣彩舫见龙舟两两波心齐发　竒絶难画处激起浪花飞作湖间雪画鼓轰雷红旗掣电夺得锦标方彻望中水天日暮犹见珠帘高揭归棹晚载荷花十里一钩新月

　　南乡子

　　晓日压重檐斗帐犹寒起未欢天气困人梳洗倦眉尖淡画春山不喜添　闲把绣丝挦纴得金针又怕拈陌上行人归也未恹恹满院杨花不卷帘
　　又【咏双荔支】
　　深结化工知赐与衣裳尽是绯曾向玉盘深处见隈随两个心肠一片儿　从小便相依酒伴歌筵不暂离只恐被人分擘破东西怎得团圆似旧时

　　望逺行

　　当时云雨梦不负楚王期翠峯中高楼十二掩瑶扉尽人间欢会只有两心自知渐玉困花柔香汗挥　歌声飜别怨云驭欲回时这无情红日何似且休西但涓涓朱露湿透仙郎羽衣怎忍见双鸳相背飞

　　归田乐

　　水遶溪桥渌泛苹汀步迷花曲衣巾散余馥种竹更洗竹咏竹题竹日暮无人伴幽独　光阴双转毂可惜许等闲愁万斛世间种种只是荣和辱念足又愿足意足心足忘了眉头怎生蹙

　　临江仙

　　促坐重燃绛■〈虫葛〉香泉细泻银瓶一瓯月露照人明清真无俗韵久淡似交情　正味能消酒力余甘觧助茶清琼浆一饮觉身轻蓝桥知不逺归卧对云英

　　行香子

　　天与秋光转转情伤探金英知近重阳薄衣初减緑蚁初尝渐一畨风一畨雨一畨凉　黄昏院落栖栖惶惶酒醒时往事愁肠那堪永夜明月空床闻砧声捣蛩声细漏声长

　　西江月【回文】

　　雨过轻风弄柳湖东映日春烟晴芜平水逺连天隐隐飞翻舞燕

　　诉衷情

　　芙蓉金菊鬬芬芳天气近重阳逺村秋色如画细叶间踈篁　流水澹碧天长路茫茫慿高目断鸿鴈来时无限凄凉
　　又
　　碧天明月晃金波清浅滞星河深深院宇人静独自问姮娥　圆夜少缺时多事因何嫦娥莫是也有别离一似人么

　　雨中花

　　白石清泉声陆续潇洒碧芦翠竹千歩回廊重重帘幕小枕欹寒玉　闲拂霜绡开画轴一片潇湘秋緑正玉漏穿花银河垂地月上栏干曲

　　遶池游

　　渐春工巧玉漏花深寒浅韶景变融情蕙风暖都门十二三五银蟾光满瑞烟葱蒨禁城阆苑　棚山雉扇绛■〈虫葛〉交辉星汉神仙籍梨园奏弦管都人游玩万井山呼欢抃歳岁天仗愿瞻凤辇

　　好事近

　　小院看酴釄正是盛开时节莫惜大家沉醉有春醅初拨　花前月下细看来无物比清絶若问此花何似似一堆香雪
　　又
　　把酒对江梅花小未禁风力何计不教零落为青春留得　故人莫问在天涯尊前苦相忆好把素香收取寄江南消息
　　又
　　初上舞裀时把争看韈罗弓窄恰似晩霞■〈王灵〉珑衬玉钩新月　折旋歌态小腰身分明是回雪生怕因风飞去放真珠帘隔

　　清平乐

　　春光欲暮寂寞闲庭户粉蝶双双穿槛舞帘外晩天踈雨　残妆独倚闺帏玉炉烟断香微正是魂消时节东风满树花飞

　　青门引

　　乍暖还轻冷风雨晩来方定庭轩寂寞近清明残花中酒又是中年病　楼头画角风吹醒入夜重门静那堪更被明月隔墙送过秋千影

　　阮郎归

　　春风吹雨遶残枝落花无可飞小池寒渌欲生漪雨晴还日西　帘半卷燕双归讳愁无奈眉翻身整顿着残碁沉吟应劫迟

　　点绛唇

　　公子归来画堂深院丛罗绮緑杯浮蚁风皱红鳞起　信马斜阳悞入桃源里珠帘底淡妆斜倚一寸秋江水
　　又
　　氷雪肌肤靓妆喜作梅花面寄情高逺不与凡尘逺　玉立峯前闲把经珠转秋风便云收雾巻水月光中见

　　海棠春

　　晓莺窓外啼春晓睡未足把人惊觉翠被晓寒轻寳篆沉烟袅　宿酲未觧双蛾报道别院笙歌宴早试问海棠花昨夜开多少

　　眼儿媚

　　楼上黄昏杏花寒新月小阑干一双燕子两行归鴈画角声残　绮窓人在东风里洒泪对春闲也应似旧盈盈秋水澹澹春山

　　宴桃源

　　长安飞舞千门里变淑景摧芳树唯有兰衰暮丛菊残余蘂回念花满堂时自美　人一去镇掩香闺经歳又观珠露碎点苍苔败梧飘砌谩赢得相思泪眼东君早作归来计便莫惜丹青手重与芳菲万红千翠

　　蝶恋花　　司马槱

　　家在钱唐江上住花落花开不管流年度燕子衔将春色去纱窗几阵黄梅雨　斜插犀梳云半吐檀板朱唇唱彻黄金缕望断行云无觅处梦回明月生春浦

　　永遇乐

　　功名闲事利禄休问莫系心上幸有衣食随縁过得着甚干劳攘风前月下三杯两盏撞着即莫与放且与个山庄道友退闲故人来往　新来做得一个寛袖布衫着落日霞消一缕素月棱棱微吐何处夜归人呕嚘几声柔■〈木虏〉归去归去家在烟波深处

　　燕归梁

　　帝城五更宴游歇残灯外看残月都人犹在醉乡中听更漏初彻　行乐已成闲话说如春梦觉时节大家重约探春行问甚花先发

　　探春令

　　帘旌微动峭寒天气龙池氷泮杏花咲吐香犹浅又还是春将半　清歌妙舞从头按等芳时开宴记去年对着东风曾许不负莺花愿

　　祝英台

　　海棠开花影下忆得共游戏恰似双鸾同步彩云里高唐梦断匆匆归去一枕乍惊回浓睡　甚情味人去花亦雕零秾芳伴憔悴点点飞红去是去时泪可堪冷落黄昏潇潇微雨断魂处朱阑独倚

　　鹧鸪天

　　塞雁初来秋影寒霜林风过叶声干山前落帽寻常事我对西风独正冠　兰可佩菊堪飡人情难免是悲欢但将酩酊酬佳节休把茱萸子细看
　　又
　　召埭初逢两妙年瑶林玉树倚风前踈梅影里春同醉红芰香中月一舩　长恨恨短因縁空余蝴蝶梦相连谁知瘴雨蛮烟地重上襄王玳瑁筵
　　又
　　只有梅花似玉容雪窓月户几尊同见来怨眼明秋水欲去愁眉淡逺峯　山万迭水千重一双蝴蝶梦能通都将涙作黄梅雨尽把情为栁絮风
　　又
　　小院深明别有天花能笑语柳能眠雪肌得酒于中暖莲步凌波分外妍　钗燕重髻荷偏两山斜迭翠连娟朝云无限迷春态暮雨情知更可怜

　　忆真妃

　　林花谢了春红太匆匆无奈朝来寒雨晩来风　胭脂泪相留醉几时到重重人生长恨水长东

　　夜游宫

　　是处追寻侣灯光散九衢红雾人在星河繁闹处暗相逢惹天香飘满路　游困先归去奈怨别相思情绪闲傍小桃还独步月明寒捻宜男无一语

　　杨柳枝

　　蓛蓛花飞一雨残乍衣单屏风数幅尽江山水云闲　别易会难无计那涙澘澘夕阳楼上凭阑干望长安

　　滩破浣溪沙

　　相恨相思一个人柳眉桃脸自然春别离情思寂寞向谁论　映地残霞红照水断魂芳草碧连云水边楼上回首倚黄昏

　　浣溪沙

　　姑射肌肤雪一团掺掺玉手弄氷纨着人情思几多般　水上月如天様逺眼前花似镜中看见时容易近时难
　　又
　　璧月光中玉漏清小梅踈影水边明似梅人醉月西倾　梅欲黄时朝暮雨月重圆处短长亭旧愁新恨若为情

　　一剪梅

　　恨入椒盘暖未拈春葱微蘸谁是纎纎别来愁夜不胜长明日从教一线添　夜久寒深睡未忺旧愁新恨占断眉尖一钩斜月却知人直到天明不下踈帘

　　卜算子

　　垂螺近额时只怕莺声老尽日贪花鬬草忙不信有闲烦恼　凤髻已胜钗恨别王孙早若把芳心说与伊道緑遍池塘草
　　又
　　临镜笑春风不着铅华污疑是西湖处士家踈影横斜处　江净竹姢姢緑绕青无数独许幽人子细看絶胜墙东路

　　忆王孙

　　杨柳风前旗鼓闹正陌上闲花芳草忍将愁眼觑芳菲人未老春先老　长安比日知多少日易见长安难到无情苕水不西流渐迤逦仙舟小

　　减字木兰花

　　千山万水望极不知何处是小院回廊梦里相寻未觉长　絶怜清瘦雪里梅梢春未透常记分携雨后梨花晓尚啼
　　又
　　谁知莹彻惟有碧天云外月一见风流洗尽胸中万斛愁　剩烧宻炬只恐夜深花睡去想得横陈全是巫山一段云

　　鹤冲天

　　梅雨霁暑风和高柳乱蝉多小栏庭槛遶池波鱼戏动新荷　薄纱幮轻羽扇枕稳簟凉深院此时情绪此时天无事小神仙
　　又
　　白角簟碧纱幮微雨乍晴初谢家池馆太清虚香散嫩芙蕖　日流金风觧愠一弄素琴歌韵慢揺纨扇百花前吟待晩凉天

　　生查子

　　春心如杜鹃日夜思归切啼尽一川花愁落千山月　遥怜白玉人翠被前香歇可惯独眠寒减动丰肌雪
　　又
　　春山和恨长秋水无言度脉脉复盈盈几点梨花雨　深深一段愁寂寂无行路推去又还来没个遮拦处

　　玉楼春

　　云窓雾合春风透蝶遶蜂围花气漏恼人风味有如梅倚醉腰支全是柳　细传一曲情偏厚淡扫两山縁底皱归时好月已沉空只有真香犹满袖

　　南歌子

　　夕露沾芳草斜阳带逺村几声残角起谯门撩乱栖鸦飞舞闹黄昏　天共高城逺香余绣被温客程常事可销魂乍向心头横着个人人
　　又
　　楼逈迷云日溪深涨晩沙年来憔悴费鈆华楼上一天春思浩无涯　罗带寛腰素真珠溜脸霞海棠开尽柳飞花薄幸只知游荡不思家
　　又
　　玉殿分时叶金盘弄赐氷晩来阶下按歌声恰好一方明月可中庭　露下天如水风来夜更清偏他不肯大家行扬下扇儿拍手引流萤

　　乐府雅词拾遗巻下
