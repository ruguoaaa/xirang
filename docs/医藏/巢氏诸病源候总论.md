---
title: 巢氏诸病源候总论 钦定四库全书
index: true
icon: editor
order: 172
category:
  - 医藏
  - 巢氏诸病源候总论
tag:
  - 钦定四库全书
  - 子部五
  - 医家类
  - 巢元方
  - 隋
---

钦定四库全书　　　　　子部五  
巢氏诸病源候总论　　　　医家类  

## 提要  

【`臣`】等谨案巢氏诸病源候论五十卷隋大业中太医博士巢元方等奉诏撰考隋书经籍志有诸病源候论五目一吴景贤撰旧唐书经籍志有诸病源候论五十卷吴景撰皆不言巢氏书宋史艺文志有巢元方巢氏诸病源候论五十卷又无吴氏书惟新唐书艺文志二书并载书名数并同不应如是之相复疑当时本属官书元方与景一为监修一为编撰故或题景名或题元方名实止一书新唐书偶然重出观晁公武读书志称隋巢元方等撰足证旧本所列不止一名然则隋志吴景作吴景贤贤或监字之误其作五亦当脱一十字如止五不应目録有一矣此本为明汪济川方鑛所校前有宋绶奉勅撰序考玉海载天圣四年十月十二日乙酉命集贤校理晁宗慤王举正校定黄帝内经素问难经巢氏病源候论五年四月乙未令国子监摹印颁行诏学士宋绶撰病源序是其事也书凡六十七门一千七百二十论陈振孙书録觧题称王焘外台秘要诸论多本此书今勘之信然又第六觧散病诸候为服寒食散者而作惟六朝人有此证第二十六猫鬼病候见于北史及太平广记者亦惟周齐时有之皆非唐以后语其为旧本无疑其书但论病源不载方药葢犹素问难经之例惟诸证之末多附导引法亦不言法出谁氏考隋志有导引图三注曰立一坐一卧一或即以其説编入欤读书志称宋朝旧制用此书课试医士而太平兴国中集圣恵方毎门之首亦必冠以此书葢其时去古未逺汉以来经方论存者尚多又裒集众长共相讨论故其言深宻精邃非后人之所能及内经以下自张机王叔和葛洪数家书外此为最古究其指要亦可云证治之津梁矣王袆青岩丛録尝议其惟知风寒二湿而不着湿之之説以为疎漏然病机万变前人所未及言经后人阐明者甚多未可以一节病是书也乾隆四十四年正月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官【`臣`】陆　费　墀  

## 原序  

臣闻人之生也陶六气之和而过则为沴医之作也求百病之本而善则能全若乃分三部九候之殊别五声五色之变揆盈虚于表里审躁静于性韵达其消息谨其攻疗兹所以辅含灵之命禆有邦之治也国家丕冒万宇交修庶职执技服于官守寛疾存乎政典皇上秉灵图而廸成宪奉母仪而隆至化明烛幽隐恵绥动植悯斯民之疚苦□嘉医之拯济且念幅员之辽邈闾巷之穷阨肄业之士罕尽精良传方之家颇承疑舛四种之书或阙七年之习未周以彼粗工肆其亿度夭害生理可不哀哉是形憯怛或懐重慎以为昔之上手效应参神前五日而逆知经二折而取信得非究源之防妙用意之详宻乎盖诊候之教肇自轩祖中古已降论著弥繁思索其精博利于众廼下明诏畴咨旧闻上稽圣经旁摭奇道发延阁之秘蕴勑中尚而雠对诸病源候论者隋大业中太医巢元方等奉诏所作也防稡羣说沈研精理形脉之证防不该集明居处爱欲风湿之所感示针镵桥引汤熨之所宜诚术艺之楷模而诊察之津涉监署课试固常用此乃命与难经素问图镂方版布海内洪惟祖宗之训务惟存育之恵补农经之阙漏班禁方于遐迩逮今搜采益穷元本方论之要殚矣师药之功备矣将使后学优而柔之视色毫而靡愆应心手而胥验大哉味百草而救枉者古皇之盛徳忧一夫之失所者二帝之用心弭兹札瘥跻之仁夀上圣爱人之防不其笃欤翰林医官副使赵拱等防校既终缮録以献爰俾近着为之题辞顾惟空疎莫探秘赜徒以述善诱之深意用劝方来勤防之至仁式昭大庇云尔谨序  

钦定四库全书  

## 巢氏诸病源候总论卷一  

隋　巢元方　撰  

### 风病诸候上【`凡二十九论`】  

***中风候***  

中风者风气中于人也风是四时之气分布八方主长养万物从其郷来者人中少死病不从郷来者人中多死病其为病者藏于皮肤之间内不得通外不得泄其入经脉行于五脏者各随脏腑而生病焉心中风但得偃卧不得倾侧汗出若唇赤汗流者可治急灸心俞百壮若唇或青或黑或白或黄此是心坏为水面目亭亭时悚动者皆不可复治五六日而死  

肝中风但踞坐不得低头若绕两目连额色防有青唇青面黄者可治急灸肝俞百壮若大青黒面一黄一白者是肝已伤不可复治数日而死  

脾中风踞而腹满身通黄吐咸汁出者可治急灸脾俞百壮若手足青者不可复治  

肾中风踞而腰痛视胁左右未有黄色如饼粢大者可治急灸肾俞百壮若齿黄赤鬓髪直头面土【`缺`】  

喉咙者气之所以上下也防厌者音声之户舌者声之机唇者声之扇风寒客于防厌之间故卒然无音皆由风邪所伤故谓风失音不语  

养生方云醉卧当风使人发瘖  

***贼风候***  

贼风者谓冬至之日有疾风从南方来名曰虚风此风至能伤害于人故言贼风也其伤人也但痛不可得按抑不可得转动痛处体卒无热伤风冷则骨解深痛按之乃应骨痛也但觉身内索索冷欲得热物熨痛处即小寛时有汗乆不去重遇冷气相搏乃结成瘰及偏枯遇风热气相搏乃变附骨疽也  

***风痉候***  

风痉者口噤不开背强而直如发癎之状其重者耳中策策痛卒然身体痉直者死也由风邪伤于太阳经复遇寒湿则发痉也诊其脉防防如直上下者风痉脉也  

***风角弓反张候***  

风邪伤人令腰背反折不能俛仰似角弓者由邪入诸阳经故也  

***风口防候***  

风邪入于足阳明手太阳之经遇寒则筋急引颊故使口防僻言语不正而目不能平视诊其脉浮而迟者可治  

养生方云夜卧当耳勿得有孔风入耳中喜令口防  

***柔风候***  

血气俱虚风邪并入在于阳则皮肤缓在于隂则腹里急柔风之状四肢不能收里急不能仰  

***风痱候***  

风痱之状身体无痛四肢不收神智不乱一臂不随者风痱也时能言者可治不能言者不可治  

***风腲退候***  

风腲退者四肢不收身体疼痛肌肉虚满骨节懈怠腰脚缓弱不自觉知是也由皮肉虚弱不胜四时之虚风故令风邪侵于分肉之间流于血脉之内使之然也经乆不瘥即变成水病  

***风偏枯候***  

风偏枯者由血气偏虚则腠理开受于风湿风湿客于半身在分腠之间使血气凝滞不能润养乆不瘥真气去邪气独留则成偏枯其状半身不随肌肉偏枯小而痛言不变智不乱是也邪初在分腠之间宜温卧取汗益其不足损其有余乃可复也诊其胃脉沉大心脉小牢急皆为偏枯男子则发左女子则发右若不瘖舌转者可治三十日起其年未满二十者三嵗死又左手尺中神门以后脉足太阳经虚者则病恶风偏枯此由愁思所致忧虑所为其汤熨针石别有正方补养宣导今附于后  

养生方导引法云正倚壁不息行气从头至足止愈疽疝大风偏枯诸风痹  

又云仰两足指五息止引腰背痹偏枯令人耳闻声常行眼耳诸根无有罣碍  

又云以背正倚展两足及指瞑心从头上引气想以逹足之十趾及足掌心可三七引候掌心似受气止葢谓上引泥丸下逹涌泉是也  

又云正住倚壁不息行气从口趣令气至头始止治疽痹大风偏枯  

又云一足蹹地足不动一足向侧相转身欹势并手尽急廻左右迭二七去脊风冷偏枯不通润  

***风四肢拘挛不得屈伸候***  

此由体虚腠理开风邪在于筋故也春遇痹为筋痹则筋屈邪客闗机则使筋挛邪客于足太阳之络令人肩背拘急也足厥隂肝之经也肝通主诸筋王在春其经络虚遇风邪则伤于筋使四肢拘挛不得屈伸诊其脉急细如者筋急足挛也若筋屈不已又遇于邪则移变入肝其病状夜卧惊小便数其汤熨针石别有正方补养宣导仐附于后  

养生方导引法云手前后递互拓极势三七手掌向下头低面心气向下至涌泉仓门却努一时取势散气放纵身气平头动髆前后欹侧柔转二七去髆井冷血筋急渐渐如消  

又云两手抱左膝生腰鼻内气七息展右足除难屈伸拜起胫中痛痿  

又云两手抱右膝着膺除下重难屈伸  

又云踞坐伸右脚两手抱左膝头生腰以鼻内气自极七息展左足着外除难屈伸拜起胫中疼痹  

又云立身上下正直一手上拓仰手如似推物势一手向下如物极势上下来去换易四七去髆内风两髆井内冷血两掖筋脉挛急  

又云踞伸左脚两手抱右膝生腰以鼻内气自极七息展左足着外除难屈伸拜起胫中疼  

***风身体手足不随候***  

手足不随者由体虚腠理开风气伤于脾胃之经络也足太隂为脾之经脾与胃合足阳明为胃之经胃为水谷之海也脾候身之肌肉主胃消行水谷之气以养身体四肢脾气弱即肌肉虚受风邪所侵故不能为胃通行水谷之气致四肢肌肉无所禀受而风邪在经络搏于阳经气行则迟闗以纵故令身体手足不随也诊脾脉缓者为风痿四肢不用又心脉肾脉俱至则难以言九窍不通四肢不举肾脉来多即死也其汤熨针石别有正方补养宣导今附于后  

养生方导引法云极力右腋振两臀不息九通愈臀痛劳倦风气不随振两臀者更互踶防犹言厥九通中间偃伏皆为之名虾蟇行气不已愈臀痛劳倦风气不随乆行不觉痛痒作种种形状  

又云偃卧合两膝布两足生腰口内气振腹七息除壮热疼痛两胫不随  

又云治四肢疼闷及不随腹内积气牀席必须平稳正身仰卧缓解衣带枕髙三寸握固者以两手各自以四把手拇指舒臂令去身各五寸两脚竪相去五寸安心定意调和气息莫思余事専意念气徐徐漱醴泉者以舌防畧唇口牙齿然后咽唾徐徐以口吐气鼻引气入喉须防防缓作不可卒急强作待好调和引气勿令自闻出入之声每引气心心念送之从脚趾头使气出引气五息六息一出之为一息一息数至十息渐渐增益得至百息二百息病即除愈不用食生菜及鱼肥肉大饱食后喜怒忧恚悉不得辄行气惟须向晓清静时行气大佳能愈万病  

***风湿痹身体手足不随候***  

风寒湿三气合而为痹其三气时来亦有偏多偏少而风湿之气偏多者名风湿痹也人腠理虚者则由风湿气伤之搏于血气血气不行则不宣真邪相击在于肌肉之间故其肌肤尽痛然诸阳之经宣行阳气通于身体风湿之气客在肌肤初始为痹若伤诸阳之经阳气行则迟缓而机闗弛縦筋脉不収摄故风湿痹而复身体手足不随也  

***风痹手足不随候***  

风寒湿三气合而为痹风多者为风痹风痹之状肌肤尽痛诸阳之经尽起于手足而循行于身体风寒之客肌肤初始为痹后伤阳经随其虚处而停滞与血气相搏血气行则迟缓使机闗弛縦故风痹而复手足不随也其汤熨针石别有正方补养宣导今附于后  

养生方导引法云左右拱手两臂不息九通治臂足痛劳倦风痹不随  

***风半身不随候***  

半身不随者脾胃气弱血气偏虚为风邪所乘故也脾胃为水谷之海水谷之精化为血气润养身体脾胃旣弱水谷之精润养不周致血气偏虚而为风邪所侵故半身不随也诊其寸口沉细名曰阳内之隂病苦悲伤不乐恶闻人声少气时汗出臂偏不举又寸口偏絶者则偏不随其两手尽絶者不可治也  

***偏风候***  

偏风者风邪偏客于身一边也人体有偏虚者风邪乘虚而伤之故为偏风也其状或不知痛痒或缓纵或痹痛是也其汤熨针石别有正方补养宣导今附于后养生方导引法云一手长舒仰掌合掌一手捉颏挽之向外一时极势二七左右亦然手不动两向侧势急挽之二七去头骨急强头风脑旋喉痹髆内冷注偏风又云一足蹹地一手向后长舒努之一手捉涌泉急挽足努手挽一时极势左右易俱二七治上下偏风隂气不和  

***风亸曵候***  

亸曵者肢体弛缓不收摄也人以胃气养于肌肉经络也胃若衰损其气不实经脉虚则筋肉懈惰故风邪搏于筋而使亸曵也  

***风不仁候***  

风不仁者由荣气虚衞气实风寒入于肌肉使血气行不宣流其状搔之皮肤如隔衣是也诊其寸口脉缓则皮肤不仁不仁脉虚数者生牢急疾者死其汤熨针石别有正方补养宣导今附于后  

养生方导引法云赤松子曰偃卧展两胫两手足外踵指相向以鼻内气自极七息除死肌不仁足寒  

又云展两足上除不仁胫寒之疾也  

***风湿痹候***  

风湿痹病之状或皮肤顽厚或肌肉酸痛风寒湿三气杂至合而成痹其风湿气多而寒气少者为风湿痹也由血气虚则受风湿而成此病乆不瘥入于经络搏于阳经亦变令身体手足不随其汤熨针石别有正方补养宣导今附于后  

养生方导引法云任臂不息十二通愈足湿痹不任行腰脊痹痛又正卧叠两手着背下伸两脚不息十二通愈足湿痹不任行腰脊痛痹有偏患者患左压右足患右压左足乆行手亦如足用行满十方止  

又云以手摩腹从足至头正卧踡臂导引以手持引足住任臂闭气不息十二通以治痹湿不可任腰脊痛  

***风湿候***  

风湿者是风气与湿气共伤于人也风者八方之虚风湿者水湿之蒸气也若地下湿复少霜雪其山水气蒸兼值暖腲退人腠理开便受风湿其状令人懈惰精神昏愦若经乆亦令人四肢缓纵不随入藏则瘖痖口舌不收或脚痹弱变成脚气其汤熨针石别有正方补养宣导今附于后  

养生方真诰云栉头理髪欲得多过通流血脉散风湿数易栉更畨用之  

***风痹候***  

痹者风寒湿三气杂至合而成痹其状肌肉顽厚或疼痛由人体虚腠理开故受风邪也病在阳曰风在隂曰痹隂阳俱病曰风痹其以春遇痹者为筋痹则筋屈筋痹不已又遇邪者则移入肝其状夜卧则惊饮多小便数夏遇痹者为脉痹则血涘不流令人痿黄脉痹不已又遇邪者则移入心其状心下鼓气暴上逆喘不通嗌干喜噫仲夏遇痹为肌痹肌痹不已后遇邪者则移入脾其状四肢懈惰发欬呕汁秋遇者为皮痹则皮肤无所知皮痹不已又遇邪则移入于肺其状气奔痛冬遇痹者为骨痹则骨重不可举不随而痛骨痹不已又遇邪则移入于肾其状喜胀诊其脉大而涩者为痹脉来急者为痹其汤熨针石别有正方补养宣导今附于后  

养生方云一曰以右踵拘左足拇趾除风痹二曰以左踵枸右足拇趾除厥痹三曰两手更引足趺置膝上除体痹  

又云因汗入水则成骨痹  

又云偃卧合两膝头翻两足生腰坐口内气胀腹自极七息除痹痛热痛两胫不随  

又云踞坐生腰以两手引两踵以鼻内气自极七息布两膝头除痹呕引两手  

又云忍尿不便膝冷成痹  

又云偃卧端展两手足臂以鼻内气自极七息摇足三十而止除手足寒周身痹厥逆  

又云正倚壁不息行气从头至足止愈大风偏枯诸痹又云左右手夹据地以仰引腰五息止去痿痹利九窍又云仰两足指引五息止腰背痹枯令人耳闻声乆行眼耳诸根无有罣碍  

又云踞伸右脚两手抱左膝头生腰以鼻内气自极七息除难屈伸拜起手足痛疼痹  

又云左右拱两臂不息九通治臂足痛劳倦风痹不随又云凡人常觉脊崛强而闷仰面努髆井向上头左右两向挼之左右三七一住待血行气动定然始更用初缓后急不得先急后缓若无病人常欲得旦起午时日没三辰如用辰别二七除寒热病脊腰颈项痛风痹两膝颈头以鼻内气自极七息除腰痹背痛口内生疮牙齿风头尽除  

又云大汗勿偏脱衣喜偏风半身不随  

养生经要集云大汗急傅粉着汗湿衣令人得疮大小便不利  

***血痹候***  

血痹者由体虚邪入于隂经故也血为隂邪入于血而痹故为血痹也其状形体如被防风所吹此由忧乐之人骨弱肌肤盛因疲劳汗出卧不时动摇肤腠开为风邪所侵也诊其脉自防涩在寸口而闗上小紧血痹也宜可针引阳气令脉和紧去则愈  

***风惊邪候***  

风惊邪者由体虚风邪伤于心之经也心为手少隂之经心气虚则风邪乘虚伤其经入舎于心故为风惊邪也其状乍惊乍喜恍惚失常是也  

***风惊悸候***  

风惊悸者由体虚心气不足心之府为风邪所乘或恐惧忧迫令心气虚亦受于风邪风邪搏于心则惊不自安惊不已则悸动不定其状目精不转而不能呼诊其脉动而弱者惊悸也动则为惊弱则为悸  

***风惊恐候***  

风惊恐者由体虚受风入乘脏腑其状如人将捕之心虚则惊肝虚则恐足厥隂为肝之经与胆合足少阳为胆之经主决断众事心肝虚而受风邪胆气又弱而为风所乘恐如人捕之  

***风惊候***  

风惊者由体虚心气不足为风邪所乘也心藏神而主血脉心气不足则虚虚则血乱血乱则气并于血气血相并又被风邪所乘故惊不安定名为风惊诊其脉至如数使人暴惊三四日自已  

养生方云精藏于玉房交接太数则失精失精者令人怅怅心常惊悸  

## 巢氏诸病源候总论卷二  

隋　巢元方　撰  

### 风病诸候下【`凡三十论`】  

***厯节风候***  

厯节风之状短气自汗出厯节疼痛不可忍屈伸不得是也由饮酒腠理开汗出当风所致也亦有血气虚受风邪而得之者风厯闗节与血气相搏交攻故疼痛血气虚则汗也风冷搏于筋则不可屈伸为厯节风也  

***风身体疼痛候***  

风身体疼痛者风湿搏于阳气故也阳气虚者腠理易开而为风湿所折使阳气不得发泄而与风湿相搏于分肉之间相击故疼痛也诊其脉浮而紧者则身体疼痛  

***风入腹拘急切痛候***  

风入腹拘急切痛者是体虚受风冷风冷客于三焦经于臓腑寒热交争故心腹拘急切痛  

***风经五脏恍惚候***  

五脏处于内而气行于外臓气实者邪不能伤虚则外气不足风邪乘之然五脏心为神肝为魂肺为魄脾为意肾为志若风气经之是邪干于正故令恍惚  

***刺风候***  

刺风者由体虚肤腠开为风所侵也其状风邪走徧于身而皮肤跃邪气与正气交争风邪击搏如锥刀所刺故名刺风也  

养生方云触寒来寒未解食热物亦成  

***蛊风候***  

蛊风者由体虚受风其风在于皮肤淫淫跃跃若画若刺一身尽痛侵伤气血其动作状如蛊毒故名蛊风也  

***风冷候***  

风冷者由脏腑虚血气不足受风冷之气血气得温则宣流冷则凝涩然风之伤人有冷有热若挟冷者冷折于气血使人面青心闷呕逆吐沫四肢痛冷故谓之风冷其汤熨针石别有正方补养宣导今附于后  

养生方导引法云一足蹹地足不动一足向侧如丁字样转身欹势幷手尽急回左右迭互去脊风冷偏枯不通润  

又云蹲坐身正头平叉手安颏下头不动两肘向上振摇上下来去七七亦持手三七放纵身心去乳房风冷肿闷鱼寸不调日日损  

又云坐两足长舒自纵身内气向下使心内柔和适散然始屈一足安膝下长舒一足仰足趾向上使急仰眠头不至席两手急努向前头向上努挽一时各各取势来去二七迭互亦然去脚疼腰髆冷血冷风日日渐损又云长舒足肚腹着席安徐看气向下知有去处然始着两手掌拓席努使臂直散脊背气向下渐渐尽势来去二七除脏腑内宿冷脉急腰髆风冷  

又云欲以气出汗拳手屈膝侧卧闭气自极欲息气定复闭气如此汗出乃止复转卧以下居上复闭气如前汗大出乃止此主治身中有风寒欲治股胫手臂痛法屈一胫一臂伸所病者正偃卧以鼻引气令腹满以意推之想气行至上温热即愈  

又云肚腹着席长舒一足向后急努足指一手舒向前尽势将一手向背上挽足倒极势头仰蹙背使急先用手足斜长舒者两向自相挽急始屈手足共头一时取势常记动手足先后交畨上下来去二七左右亦然去背项腰膝髆井风冷疼闷脊里倔强又云坐正两手向后捉腕反向拓席尽势使腹上下七左右换手亦然损腹肚冷风宿气积胃口冷食饮进退吐逆不下又云凡学将息人先须正坐幷膝头足初坐先足趾相对足跟外扒坐上欲安稳须两足跟向内相对坐上足趾外扒觉闷痛渐渐举身似疑便坐上待共内坐相似不痛如双竪足跟向上坐上足趾幷反向外每坐常去膀肫内气膝冷两足冷痛上气腰痛尽自消适  

又云长舒一足一脚屈两手挽膝三里努膝向前身却挽一时取势气内散消如似骨解迭互换足各别三七渐渐去髆脊冷风冷血筋急  

又云两手向后倒挽两足极势头仰足指向外努之缓急来去七始手向前直舒足自摇膝不动手足各二七去脊腰闷风冷  

又云身平正舒两手向后极势屈肘向后空四七转腰垂手向下手掌四面转之去臂内筋急  

又云两手长舒合掌向下手髙举与髆齐极势使髆闷痛然始上下摇之二七手下至髀还上下缓急轻手前后散振七去髆内风冷疼日消散双手前拓努手合掌向下  

又云手掌倒拓两髆井前极势上下旁两腋急努振摇来去三七竟手不移处努两肘上急势上下振摇二七欲得拳两手七因相将三七去项髆筋脉急努一手屈拳向左一手努肘头向内挽之上下一时尽势屈手散放舒指三方转手皆极势四七调肘髆骨筋急强两手拓向上极势上下来去  

又云手不动时两肘向上极势七不动手肘臂侧身极势左右廻三七去颈骨冷气风急前一十二件有此法能使气人行之须在疾中可量  

***风热候***  

风热病者风热之气先从皮毛入于肺也肺为五脏上葢候身之皮毛若肤腠虚则风热之气先伤皮毛乃入肺也其状使人恶风寒战目欲脱涕唾出候之三日内及五日内不精明者是也七八日防有青黄脓涕如弹丸大从口鼻内出为善也若不出则伤肺变咳嗽吐脓血也  

***风气候***  

风气者由气虚受风故也肺主气气之所行循经络荣脏腑而气虚则受风风之伤气有冷有热冷则厥逆热则烦惋其因风所为故名风气其汤熨针石别有正方补养宣导今附于后  

养生方导引法云一手前拓使急一手发乳房向后急挽之不得努用力气心开下散迭互相换手三七始将两手攀膝头急捉身向后极势三七去腕闷疼风府云门  

***风冷失声候***  

风冷失声者由风冷之气客于防厌伤于悬痈之所为也声气通发事因闗户防厌是音声之户悬痈是音声之闗风冷客于闗户之间所以失声也  

***中冷声嘶候***  

中冷声嘶者风冷伤于肺之所为也肺主气五脏同受气于肺而五脏有五声皆禀气而通之气为阳若温暖则阳气和宣其声通畅风冷为隂隂邪搏于阳气使气道不调流所以声嘶也  

***头面风候***  

头面风者是体虚诸阳经脉为风所乘也诸阳经脉上走于头面运动劳役阳气发泄腠理开而受风谓之首风病状头面多汗恶风病甚则头痛又新沐中风则为首风又新沐头未干不可以卧使头重身热反得风则烦闷诊其脉寸口隂阳表里互相乘如风在首乆不瘥则风入脑变为头  

养生方云饱食仰卧乆成气病头风  

又云饱食沐髪作头风  

又云夏不用露面卧露下堕面上令面皮厚喜成癣一云作面风其汤熨针石别有正方补养宣导今附于后养生方导引法云一手托颐向上极势一手向后长舒急努四方显手掌一时俱极势四七左右换手皆然拓颐手两向共头欹侧转身二七去臂髆头风眠睡又云解髪东向坐握固不息一通举手左右导引手掩两耳治头风令髪不白以手复捋头五通脉也  

又云人常须日已没食讫食讫即更不须饮酒终天不干呕诸热食腻物不饮冷醋浆喜失声失咽热食枕手卧乆成头风目涩  

人云端坐生腰左右倾头闭目以鼻内气除头风自极七息止  

又云头痛以鼻内徐吐出气三十过休  

又云抱两膝自弃于地不息八通治胸中上至头诸病取目鼻喉痛  

又云欲治头痛闭气令鼻极偃卧乃息汗出乃止又云义两手头后极势振摇二七手掌翻覆安之二七头欲得向后仰之一时一势欲得欹斜四角急挽之三七去头腋髆肘风  

***风头候***  

风头者由血气虚风邪入脑而引目系故也五脏六腑之精气皆上注于目血气与脉幷于上系上属于脑后出于项中逢身之虚则为风邪所伤入脑则脑转而目系急目系急故成也诊其脉洪大而长者风又得阳经浮者暂起目也风乆不瘥则变为癫疾其汤熨针石别有正方补养宣导今附于后  

养生方导引法云以两手抱右膝着膺除风  

又云以两手承辘轳倒悬令脚反在其上元愈头风癫坐地舒两脚以绳靽之大绳靽讫拖辘轳上来下去以两手挽绳使脚上头下使离地自极十二通愈头风癫乆行身卧空中而不堕落  

又云一手长舒合掌仰一手捉颐挽之向外一时极势二七左右亦然手不动两向侧极势急挽之二七去颈骨急强头风脑旋喉痹髆内冷注偏风  

又云凡人常觉脊背倔强不问时节缩咽髆内仰面努髆井向上头左右两向挼之左右三七一住待血行气动住然始更用初缓后急不得先急后缓若无病人常欲得旦起午时日没三辰辰别二七除寒热病脊腰颈项痛风痹口内生疮牙齿风颈头众病尽除  

又云坐地交叉两脚以两手从曲脚中入低头义项上治乆寒不然能自湿耳不闻声  

又云脚着项上不息十二通愈  

又云大寒不觉暖热乆顽冷患耳聋目病乆行即成法法身五六不能变也  

又云低头不息六通治耳聋目癫咽喉不利  

又云大前侧牢不息六通愈耳聋目随左右聋伏幷两膝耳着地牢强意多用力至大极愈耳聋目病乆行不已耳闻十方亦能倒头则不也八件有此术亦在病疾难为  

***风癫候***  

风癫者由血气虚邪入于隂经故也人有血气少则心虚而精神离散魂魄妄行因为风邪所伤故邪入于隂则为癫疾又人在胎其母卒太惊精气幷居令子发癫其发则仆地吐涎沫无所觉是也原其癫病皆由风邪故也  

养生方云夫人见十步直墙勿顺墙而卧风利吹人必发癫癎及体重人卧春夏向东秋冬向西此是常法其汤熨针石别有正方补养宣导今附于后  

养生方导引法云还向反望不息七通治欬逆胸中病寒热癫疾喉不利咽干咽塞  

又云以两手承辘轳倒悬令脚反在上元愈头风癫坐地舒两脚以绳靽之以大绳靽讫拖辘轳上来下去以两手挽绳使脚上头下不使离地自极十三通愈头风癫乆行身卧空中而不坠落  

***五癫病候***  

五癫者一曰阳癫发如死人遗尿食顷乃解二曰隂癫初生小时脐疮未愈数洗浴因此得之三曰风癫发时眼目相引牵纵反强羊鸣食顷方解由热作汗出当风因房室过度醉饮令心意逼迫短气脉悸得之四曰湿癫眉头痛身重坐热沐头湿结脑沸未止得之五曰马癫发作时时反目口噤手足相引身体皆然诊其脉心脉防涩幷脾脉紧而疾者为癫脉也急甚为骨癫疾脉洪大而长者癫疾脉浮大附隂者癫疾脉来牢者癫疾三部脉紧急者可治发则仆地吐沫无知若彊倞起如狂及遗粪者难治脉虚则可治实则死脉紧实牢者生脉沈细小者死脉搏大滑乆乆自已其脉沈小而疾不治小牢急亦不可治  

***风狂病候***  

狂病者由风邪入幷于阳所为也风邪入血使人隂阳二气虚实不调若一实一虚则令血气相幷气幷于阳则为狂发或欲走或自髙贤称神圣是也又肝藏魂悲哀动中则伤魂魂伤则狂忘不精明不敢正当人而挛筋两胁骨不举毛瘁色夭死于秋皆由血气虚受风邪致令隂阳气相幷所致故名风狂  

***风邪候***  

风邪者谓风气伤于人也人以身内血气为正外风气为邪若其居处失宜饮食不节致腑脏内损血气外虚则为风邪所伤故病有五邪一曰中风二曰伤暑三曰饮食劳倦四曰中寒五曰中湿其为病不同风邪者发则不自觉知狂惑妄言悲喜无度是也其汤熨针石别有正方补养宣导今附于后  

养生方导引法云脾主土土暖如人肉始得发汗去风冷邪气若腹内有气胀先须暖足摩脐上下幷气海不限遍数多为佳如得左廻右转三七和气如用要用身内一百一十三法廻转三百六十骨节动脉摇筋气血布泽二十四气和润脏腑均调和气在用头动转摇振手气向上心气则下分明知去知来莫问平手欹腰转身摩气屈蹙廻动尽心气放散送至涌泉一一不失气之行度用之导益不解用者疑如气乱  

***鬼邪候***  

凡邪气鬼物所为病也其状不同或言语错谬或啼哭惊走或癫狂惛乱或喜怒悲笑或大怖惧如人来逐或歌謡咏啸或不肯语持针置髪中入病者门取防【`他蓝切`】岸水以三尺新白布覆之横刀膝上呼病者前矜庄观视病者语言顔色应对不精明乃以含水噀之勿令病者起复低头视满三噀后熟抵之若病困劣惛防无令强起就视之惛防遂不知人不肯语以指弹其额近髪际曰欲愈乎犹不肯语便弹之二七曰愈愈即就鬼受以情实若脉来迟伏或如鸡啄或去此邪物也若脉来弱緜緜迟伏或緜緜不知度数而顔色不变此邪病也脉来乍大乍小乍短乍长为祸脉两手脉浮之细防緜緜不可知俱有隂脉亦细緜緜此为隂蹻阳蹻之脉也此家曾有病痱风死苦恍惚亡人为祸也脉来洪大弱者社祟脉来沈沈濇濇四脉重土祟脉来如飘风从隂趋阳风邪也一来调一来速鬼邪也脉有表无里邪之祟上得鬼病也何谓表里寸尺为表闗为里两头有脉闗中絶不至也尺脉上不至闗为隂絶寸脉下不至闗为阳絶隂絶而阳防死不治也其汤熨针石别有正方补养宣导今附于后  

养生方云上清真人诀云夜行常琢齿杀鬼邪  

又云仙经治百病之道叩齿二七过辄咽气二七过如三百通乃止为之二十日邪气悉去六十日小病愈百日大病除三蛊伏尸皆去面体光泽又无生经曰治百病邪鬼蛊毒当正偃卧闭目闭气内视丹田以鼻徐徐内气令腹极满徐徐以口吐之勿令有声令入多出少以防为之故存视五脏各如其形色又存胃中令鲜明洁白如素为之倦极汗出乃止以粉粉身摩捋形体汗不出而倦者亦可止明日复为之　又当存作大雷电隆隆鬼鬼走入腹中为之不止病自除矣  

又云封君达常乘青牛鲁女生常乘驳牛孟子绰常乘驳马尹公度常乗青骡时人莫知其名字为谁故曰欲得不死当问青牛道士欲得此色驳牛为上青牛次之驳马又次之二已者顺生之气也故云青牛者乃柏木之精驳牛者古之神示之先驳马者乃神龙之祖也云道士乘此以行于路百物之恶精疫气之疠鬼长摄之焉  

***鬼魅候***  

凡人有为鬼物所魅则好悲而心自动或心乱如醉狂言惊怖向壁悲啼梦寤喜魇或与鬼神交通病苦乍寒乍热心腹满短气不能饮食此魅之所持也  

***恶风须眉堕落候***  

大风病须眉堕落者皆从风湿冷得之或因汗出入水得之或冷水入肌体得之或饮酒卧湿地得之或当风冲坐卧树下及湿草上得之或体痒搔之渐渐生疮经年不瘥即成风疾八方之风皆能为邪邪客于经络乆而不去与血气相干则使荣衞不和淫邪散溢故面色败皮肤伤鼻柱坏须眉落西北方干为老公名曰金风一曰黒风二曰旋风三曰愒风此风其状似疾奄奄忽忽不觉得时以经七年眉睫堕落  

东方震为长男名曰青风一曰终风二曰冲风三曰行龙风其状似疾此风手脚生疮来去有时朝发夕发以经五年眉睫堕落  

东北方艮为少男名曰石风一曰春风二曰游风三曰乱风其状似疾此风体肉顽班白如癞以经十年眉睫堕落北方坎为中男名曰水风一曰面风二曰瓦【`字元作瓦`】风三曰敖风其状似疾春秋生疮淫淫习习类如虫行走作无常以经十年眉睫堕落  

西南方坤为老母名曰穴风一曰吟风二曰胪风三曰脑风其状似疾不觉痛痒体不生疮真似白癞以经十年眉睫堕落东南方巽为长女名曰角风一曰因风二曰厯节风三曰膀胱风其状似疾以此风有虫三色头赤腹白尾黑以经三年眉睫堕落虫出可治  

南方离为中女名曰赤风一曰水风二曰摇风三曰奸风其状似疾此风身体防防奕奕心不肯定肉色变异以经十年眉睫堕落  

西方兊为少女名曰淫风一曰缺风二曰明风三曰青风其状似疾此风已经百日体内蒸热眉髪堕落  

***恶风候***  

凡风病有四百四种总而言之不出五种即是五风所摄一曰黄风二曰青风三曰赤风四曰白风五曰黑风凡人身中有八万尸虫共成人身若无八万尸虫人身不成不立复有诸恶横病诸风生害于人身所谓五种风生五种虫能害于人黑风生黑虫黄风生黄虫青风生青虫赤风生赤虫白风生白虫此种五风皆是恶风能坏人身名曰疾风入五脏即与脏食人虫生其虫无量在人身中乃入骨髓来去无碍若食人肝眉睫堕落食人肺鼻柱崩倒食人脾语声变散食人肾耳鸣啾啾或如雷声食人心心不受触而死脉来徐去疾上虚下实此为恶风  

***风瘙隠轸生疮候***  

人皮肤虚为风邪所折则生隠轸寒多则色赤风多则色白甚者痒痛搔之则成疮  

***风瘙身体隠轸候***  

邪气客于皮肤复逢风寒相折则起风瘙隠轸若赤轸者由凉湿折于肌中之极热热结成赤轸也得天热则剧取冷则灭也白轸者由风气折于肌中热热与风相搏所为白轸得天隂雨冷则剧出风中亦剧得晴暖则灭着衣身暖亦瘥也脉浮而洪浮即为风洪则为气强风气相搏隐轸身体为痒  

养生方云汗出不可露卧及浴使人身振寒热风轸  

***风瘙痒候***  

此由游风在于皮肤逢寒则身体疼痛遇热则瘙痒  

***风身体如虫行候***  

夫人虚风邪中于荣衞溢于皮肤之间与虚热并故游奕遍体状若虫行也  

***风痒候***  

邪气客于肌则令肌肉虚真气散去又被寒搏皮肤皮外发腠理闭毫毛淫邪与衞气相搏阳胜则热隂胜则寒寒则表虚虚则邪气往来故肉痒也凡痹之类逢热则痒逢寒则痛  

***风防防候***  

夫人阳气外虚则多汗汗出当风风气搏于肌肉与热气幷则生防防状如麻豆甚者渐大搔之成疮  

***诸癞候***  

凡病皆是恶风及犯触忌害得之初觉皮肤不仁或苦痒如虫行或眼前见物如垂丝或隐轸辄赤黒此皆为疾始起便急治之断米谷肴鲑专食胡麻松术辈最善也夫病之生多从风起当时防发不将为害初入皮肤里不能自觉或流通四肢潜于经脉或在五脏乍寒乍热纵横脾肾蔽诸毛腠理壅塞难通因兹气血精髓乖离乆而不治令人顽痹或汗不流泄手足痠疼针灸不痛或在面目习习奕奕或在胸颈状如虫行身体遍痒搔之生疮或身面肿痛彻骨髓或顽如钱大状如蚝毒或如梳或如手锥刺不通或青赤黄黒犹如腐木之形或痛无常处流移非一或如酸枣或如悬铃或似绳缚拘急难以俯仰手足不能摇动眼目流肿内外生疮小便赤黄尿有余面无顔色恍惚多忘其间变状多端毒虫若食人肝者眉睫堕落食人肺鼻柱崩倒或鼻生息肉孔气不通若食人脾语声变散若食人肾耳鸣啾啾或如雷鼔之音若食人筋脉肢节堕落若食人皮肉顽痹不觉痛痒或如针锥所刺名曰刺风若虫乘风走于皮肉犹若外有虫行复有食人皮肉彻外从头面即起为疱肉如桃核小枣从头面起者名曰顺风病从两脚起者名曰逆风令人多疮犹如癣疥或如鱼鳞或痒或痛黄水流出初起之时或如榆荚或如钱孔或青或白或黒或黄变异无定或起或灭此等皆病之兆状又云风起之由皆是冷热交通流于五脏彻入骨中虚风因湿和合虫生便即作患论其所犯多因用力过度饮食相违行房太过毛孔旣开冷热风入五脏积于寒热寒热之风交过通彻流行诸脉急者即患缓者稍逺所食秽杂肉虫生日乆冷热至甚暴虫遂多食人五脏骨髓及于皮肉筋节乆乆皆令坏散名曰风若其欲治先与雷丸等散服之出虫见其虫形青赤黒黄白等诸色之虫与药治者无有不瘥然名不一木者初得先当落眉睫面目痒如复生疮三年成大患急治之愈不治患成火者如火烧疮或断人肢节七年落眉睫急治可愈八年成疾难治金者是天所为也负功德崇初得眉落三年食鼻柱崩倒叵治良医能愈土者身体块磊如鸡子弹丸许此病宜急治之六年便成大患十五年不可治水者先得水病因即留停风触发动落人眉须不急治之经年病成蟋蟀者虫如蟋蟀在人身体内百节头皆欲血出三年叵治者虫如举体艾白难治熏药可愈多年叵治雨者班驳或白或赤眉须堕落亦可治多年难治麻者状似癣瘙身体狂痒十年成大患可急治之愈风从体入或手足刺疮风冷痹痴不治二十年后便成大患宜急治之防者得之身体沉重状似风积乆成大患速治之愈酒者酒醉卧黍穣上因汗体虚风从外入落人眉须令人惶惧小治大愈  

养生禁忌云醉酒露卧不幸生  

又云鱼无鳃不可食食之令人五月发癞  

***乌癞候***  

凡癞病皆是恶风及犯触忌害所得初觉皮毛变异或淫淫苦痒如虫行或眼前见物如垂丝言语无定心常惊恐皮肉中或如李子隐轸赤黒手足顽痹针刺不痛脚下不得蹋地凡食之时开口而鸣语亦如是身体疮痛两肘如绳缚此名黒癞  

***白癞候***  

凡癞病语声嘶破目视不明四肢顽痹支节火燃心里懊热手脚俱缓背膂至急肉如遭劈身体手足隐轸起往往正白在肉里鼻有息肉目生白珠当瞳子视无所见此名白癞  

## 巢氏诸病源候总论卷三  

隋　巢元方　撰  

### 虚劳病诸候上【`凡三十九论`】  

***虚劳候***  

夫虚劳者五劳六极七伤是也五劳者一曰志劳二曰思劳三曰心劳四曰忧劳五曰瘦劳又胏劳者短气而面肿鼻不闻香臭肝劳者面目干黒口苦精神不守恐畏不能独卧目视不眀心劳者忽忽喜忘大便苦难或时鸭溏口内生疮脾劳者舌本苦直不得咽唾肾劳者背难以俛仰小便不利色赤黄而有余沥茎内痛隂湿囊生疮小腹满急六极者一曰气极令人内虚五臓不足邪气多正气少不欲言二曰血极令人无顔色眉髪堕落忽忽喜忘三曰筋极令人数转筋十指爪甲皆痛苦倦不能乆立四曰骨极令人痠削齿苦痛手足烦疼不可以立不欲行动五曰肌极令人羸瘦无润泽饮食不生肌肤六曰精极令人少气噏噏然内虚五脏气不足毛髪落悲伤喜忘七伤者一曰隂寒二曰隂痿三曰里急四曰精连连五曰精少隂下湿六曰精清七曰小便苦数临事不举又一曰大饱伤脾脾伤善噫欲卧面黄二曰大怒气逆伤肝肝伤少血目闇三曰强力举重乆坐湿地伤肾肾伤少精腰背痛厥逆下冷四曰形寒寒饮伤肺肺伤少气欬嗽鼻鸣五曰忧愁思虑伤心心伤苦惊喜忘善怒六曰风雨寒暑伤形形伤髪肤枯夭七曰大恐惧不节伤志志伤恍惚不乐男子平人脉大为劳极虚亦为劳男子劳之为病其脉浮大手足烦春夏剧秋冬差隂寒精自出痠嘶寸口脉浮而迟浮即为虚迟即为劳虚则卫气不足浮则荣气竭脉直上者迟逆虚也脉涩无阳是肾气少寸闗涩无血气逆冷是大虚脉浮防缓皆为虚缓而大者劳也脉防濡相搏为五劳防弱相搏虚损为七伤其汤熨针石别有正方补养宣导今附于后  

养生方导引法云唯欲嘿气养神闭气使极吐气使防又不得多言语大呼唤令神劳损亦云不可泣泪及多唾洟此皆为损液漏津使喉涩大渇  

又云鸡鸣时叩齿三十六通讫防唇漱口舌聊上齿表咽之三过杀虫补虚劳令人强壮  

又云两手拓两颊手不动搂肚肘使急腰内亦然住定放两肋头向外肘髆气散尽势大闷始起来去七通去肘臂劳又云两手抱两乳急努前后振摇极势二七手不动摇两肘头上下来去三七去两肘内劳损散心向下众血脉遍身流布无有壅滞又云两足跟相对坐上两足指向外扒两膝头拄席两向外扒使急始长舒两手两向取势一一皆急三七去五劳腰脊膝疼伤冷脾痹又云跪一足坐上两手防内卷足努踹向下身外扒一时取势向心来去二七左右亦然去五劳足臂疼闷膝冷隂冷又云坐抱两膝下去三里二寸急抱向身极势足两向身起欲似胡牀住势还坐上下来去二七去腰足臂内虚劳胱膀冷又云外转两脚平蹋而坐意努动膝节令骨中鼓挽向外十度非转也  

又云两足相蹋向隂端急蹙将两手捧膝头两向极势之二七竟身侧两向取势二七前后努腰七去心劳痔病膝冷调和未损尽时须言语不瞠喜偏跏两手抱膝头努膝向外身手膝各两极势挽之三七左右亦然头须左右仰扒去背急臂劳又云两足相蹹令足掌合地蹙足极势两手长舒掌相向脑项之后兼至髆相挽向头髆手向席来去七仰手七合手七始两手角上极势腰正足不动去五劳七伤齐下冷暖不和数用之常和调适又云一足蹹地一足屈膝两手抱犊鼻下急挽向身极势左右换易四七去五劳三里气不下  

乂云蛇行气曲卧以正身复起踞闭目随气所在不息少食裁通膓服气为食以防为浆春出冬藏不财不养以治五劳七伤  

又云虾蟇行气正动摇两臂不息十二通以治五劳七伤水肿之病也  

又云外转两足十遍引去心腹诸劳内转两足各十遍引去心五息止去身一切诸劳疾疹  

***虚劳羸瘦候***  

夫血气者所以荣养其身也虚劳之人精髓痿竭血气虚弱不能充盛肌肤此故羸瘦也其汤熨针石别有正方补养宣导今附于后  

养生方云朝朝服玉泉使人丁壮有顔色去虫而牢齿也玉泉口中唾也朝未起早嗽口吞之辄琢齿二七过如此者三乃止名曰练精  

又云咽之三过乃止补养虚劳令人强壮  

***虚劳不能食候***  

脾候身之肌肉胃为水谷之海虚劳则藏府不和脾胃气弱故不能食也  

***虚劳胃气虚弱不能消谷候***  

胃为府主盛水谷脾为藏主消水谷若脾胃温和则能消化今虚劳血气衰少脾胃冷弱故不消谷也  

***虚劳三焦不调候***  

三焦者谓上中下也若上焦有热则胷鬲否满口苦咽干有寒则吞酢而吐沫中焦有热则身重目黄有寒则善胀而食不消下焦有热则大便难有寒则小腹痛而小便数三焦之气主焦熟水谷分别清浊若不调平则生诸病  

***虚劳寒冷候***  

虚劳之人气血虚竭隂阳不守脏腑俱衰故内生寒冷也其汤熨针石别有正方补养宣导今附于后  

养生方导引法云坐地交义两脚以两手从曲脚中入低头义手项上治乆寒不能自温耳不闻声  

***虚劳痰饮候***  

劳伤之人脾胃虚弱不能克消水浆故为痰也痰者涎液结聚在于胸鬲饮者水浆停积在膀胱也  

***虚劳四攴逆冷候***  

经脉所行皆起于手足虚劳则血气衰损不能温其四支故四支逆冷也  

***虚劳手足烦疼候***  

虚劳血气衰弱隂阳不利邪气乘之冷热交争故以烦疼也  

***虚劳积聚候***  

积聚者腑脏之病也积者脏病也隂气所生也聚者腑病也阳气所成也虚劳之人隂阳伤损血气挨澁不能宣通经络故积聚于内也  

***虚劳症瘕候***  

症瘕病者皆由乆寒积冷饮食不消所致也结聚牢强按之不转动为症推之浮移为瘕虚劳之人脾胃气弱不能克消水谷复为寒冷所乘故结成此病也  

***虚劳上气候***  

肺主于气气为阳气有余则喘满逆上虚劳之病或隂阳俱伤或血气偏损今是隂不足阳有余故上气也  

***虚劳客热候***  

虚劳之人血气防弱隂阳俱虚小劳则生热热因劳而生故以名客热也  

***虚劳少气候***  

虚劳伤于肺故少气肺主气气为阳此为阳气不足故也其汤熨针石别有正方补养宣导今附于后  

养生方导引法云人能终日不唾恒含枣核而咽之受气生津此大要也  

***虚劳热候***  

虚劳而热者是隂气不足阳气有余故内外生于热非邪气从外来乘也  

***虚劳无子候***  

丈夫无子者其精清如水冷如氷铁皆为无子之候又泄精精不射出但聚于隂头亦无子无此之候皆有子交防当用阳时阳时从夜半至禺中是也以此时有子皆聪眀长寿勿用隂时隂时从午至亥有子皆顽暗而短命切宜审详之凡妇人月候来时候一日至三日子门开若交防则有子过四日则闭便无子也男子脉得防弱而濇为无子精气清冷也  

***虚劳里急候***  

虚劳则肾气不足伤于冲脉冲脉为隂脉之海起于闗元闗元穴在脐下随腹直上至咽喉劳伤内损故腹里拘急也上部之脉防细而卧引里急里急心鬲上有热者口干渇寸口脉阳弦下急隂里急为胃气虚食难已饱饱则急痛不得息寸防闗实尺弦紧者少腹腰背下苦拘急痛外如不喜寒身愦愦也其汤熨针石别有正方补养宣导今附于后  

养生方云正偃卧以口徐徐纳气以鼻出之除里急饱食后小咽气数十令温寒者干呕腹痛从口内气七十所大填腹后小咽气数十两手相摩令极热以摩腹令气下  

***虚劳伤筋骨候***  

肝主筋而藏血肾主骨而生髓虚劳损血耗髓故伤筋骨也  

***虚劳筋挛候***  

肝藏血而候筋虚劳损血不能荣养于筋致使筋极气虚又为寒邪所侵故筋挛也  

***虚劳惊悸候***  

心藏神而主血脉虚劳损伤血脉致令心气不足因为邪气所乘则使惊而悸动不定  

***虚劳风痿痹不随候***  

夫风寒湿三气合为痹病在于隂其人苦筋骨痿枯身体疼痛此为痿痹之病皆愁思所致忧虑所为诊其脉尺中虚小者是胫寒痿痹也  

***虚劳目暗候***  

肝候于目而藏血血则荣养于目腑脏劳伤血气俱虚五脏气不足不能荣于目故令目暗也  

***虚劳耳聋候***  

肾候于耳劳伤则肾气虚风邪入于肾经则令人耳聋而鸣若膀胱有停水浸渍于肾则耳聋而气满  

***虚劳不得眠候***  

夫邪气之客于人也或令人目不得眠何也曰五谷入于胃也其糟粕津液宗气分为三隧故宗气积于胸中出于喉咙以贯心肺而行呼吸焉荣气者秘其津液注之于脉也化为血以荣四末内注五脏六腑以应刻数焉衞气者出其悍气之剽疾而先行于四末分肉皮肤之间而不休者昼行于阳夜行于隂其入于隂常从足少隂之分肉间行于五脏六腑今邪气客于脏腑则衞气独营其外行于阳不得入于隂行于阳则阳气盛阳气盛则阳蹻满不得入于隂隂气虚故目不得眠  

***大病后不得眠候***  

大病之后臓气尚虚荣衞未和故生于冷热隂气虚衞气独行于阳不入于隂故不得眠若心烦不得眠者心热也若但虚烦而不得眠者胆冷也  

***病后虚肿候***  

夫病后经络既虚受于风湿肤腠闭塞荣衞不利气不宣泄故致虚肿虚肿不已津液涩或变为防水也  

***虚劳脉结候***  

脉动而暂止因不能还而复动是脉结也虚劳血气衰少脉虽乘气而动血气虚则不能连属故脉为之结也  

***虚劳汗候***  

诸阳主表在于肤腠之间若阳气偏虚则津液发泄故为汗汗多则损于心心液为汗故也诊其脉寸口弱者阳气虚为多汗脉也  

***虚劳盗汗候***  

盗汗者因眠睡而身体流汗也此由阳虚所致乆不巳令人羸瘠枯瘦心气不足亡津液故也诊其脉男子平人脉虚弱细微皆为盗汗脉也  

***诸大病后虚不足候***  

大病者中风伤寒热劳温疟之类是也此病之后血气减耗脏腑未和故使虚乏不足虚乏不足则经络受邪随其所犯变成诸病  

***大病后虚汗候***  

大病之后复为风邪所乘则阳气发泄故令虚汗汗多亡阳则津液竭令人枯瘦也  

***风虚汗出候***  

夫人胭肉不牢而无分理理粗而皮不致者腠理疎也此则易生于风风入于阳阳虚则汗出也若少气口干而渇近衣则身热如火临食则流汗如雨骨节懈惰不欲自营此为漏风由醉酒当风所致也  

***虚劳心腹否满候***  

虚劳损伤血气皆虚复为寒邪所乘脏腑之气不宣发于外停积在里故令心腹否满也  

***虚劳心腹痛候***  

虚劳者脏气不足复为风邪所乘邪正相干冷热击搏故心腹俱痛  

***虚劳呕逆候***  

劳伤之人五藏不安六腑不调胃为水谷之海今既虚弱为寒冷所侵不胜于水谷故气逆而呕也  

***虚劳欬嗽候***  

虚劳而欬嗽者脏腑气衰邪伤于肺故也乆不已令人胸背防痛或惊悸烦满或喘息上气或咳逆吐血此皆脏腑之欬也然肺主于气气之所行通荣脏腑故欬嗽俱入肺也  

***虚劳体痛候***  

劳伤之人隂阳俱虚经络脉濇血气不利若遇风邪与正气相搏逢寒则身体痛值热则皮肤痒诊其脉紧濡相主体节痛其汤熨针石别有正方补养宣导今附于后  

养生方导引法云双手舒指向上手掌从面向南四方廻之屈肘上下尽势四七始放手向下垂之向后双振轻散气二七上下动两髆二七去身内臂肋疼闷渐用之则永除  

又云大踑坐以两手捉足五指自极低头不息九通治颈脊腰脚痛劳疾  

又云偃卧展两足指右向直两手身旁鼻内气七息除骨痛  

又云端坐生腰举右手仰其掌却左臂覆右手以鼻内气自极七息息间稍顿左手除两臂背痛  

又云胡跪身向下头去地五寸始举头面向上将两手一时抽出先左手向身用长舒一手向后身用长舒前后极势二七左右亦然去臂骨脊筋隂阳不和疼闷防痛  

又云坐一足上一足横铺安膝下押之一手捺上膝向下急一手反向取势长舒头仰向前共两手一时取势捺摇二七左右迭互亦然去髀胷项掖脉血迟濇挛痛闷疼双足互跪安稳始抽一足向前极势头面过前两足指上下来去三七左右换足亦然去臂腰背髀膝内疼闷不和五脏六腑气津调适一足屈如向前使膀胱着膝上一足舒向后尽势足指急努两手向后形状欲似飞仙虚空头昂一时取势二七足左右换易一寸去遍身不和  

又云长舒两足足指努向上两手长舒手掌相向手指直舒仰头努脊一时极势满三通动足相去一尺手不移处手掌向外七通须防动足二尺手向下拓席极势三通去徧身内筋节劳虚骨髄疼闷长舒两手向身用上两手足足指急掴心不用力心气幷在足下手足一时努纵极势三七去踹臂腰疼解谿蹙气日日渐损  

***虚劳寒热候***  

劳伤则血气虚使隂阳不和互有胜弱故也阳胜则热隂胜则寒隂阳相乘故发寒热  

***虚劳口干燥候***  

此由劳损血气隂阳断隔冷热不通上焦生热令口干燥也其汤熨鍼石别有正方补养宣导今附于后养生方导引法云东向坐仰头不息五通以舌撩口中嗽满二七咽愈口干若引肾水发醴泉来至咽喉醴泉甘美能除口苦恒香洁食甘味和正乆行不巳味如甘露无有饥渇  

又云东向坐仰头不息五通以舌撩口漱满二七咽治口苦干燥  

## 巢氏诸病源候总论卷四  

隋　巢元方　撰  

### 虚劳病诸候下【`凡三十六论`】  

***虚劳骨蒸候***  

夫蒸病有五一曰骨蒸其根在肾旦起体凉日晚即热烦躁寝不能安食无味小便赤黄忽忽烦乱细喘无力腰疼两足逆冷手心常热蒸盛过伤内则变为疳食人五脏二曰脉蒸其根在心日増烦闷掷手出足翕翕思水口吐白沫睡即浪言或惊恐不定脉数若蒸盛之时或变为疳脐下闷或暴利不止三曰皮蒸其根在肺必大喘鼻干口中无水舌上白小便赤如血蒸盛之时胸满或自称得注热两胁下胀大嗽彻背连胛疼眠寐不安或蒸毒伤臓口内唾血四曰肉蒸其根在脾体热如火烦躁无汗心腹鼓胀食即欲呕小便如血大便秘澁蒸盛之时身肿目赤寝卧不安五曰内蒸亦名血蒸所以名内蒸者必外寒而内热把手附骨而内热甚其根在五臓六腑其人必因患后得之骨肉自消饮食无味或皮燥而无光蒸盛之时四支渐细足趺肿起又有二十三蒸一胞蒸小便黄赤二玉房蒸男则遗沥漏精女则月候不调三脑蒸头闷热四髓蒸髓沸热五骨蒸齿黒六筋蒸甲焦七血蒸髪焦八脉蒸脉不调九肝蒸眼黒十心蒸唇焦十一脾蒸舌干十二肺蒸鼻干十三肾蒸两耳焦十四膀胱蒸右耳偏焦十五胆蒸眼白失色十六胃蒸舌下痛十七小肠蒸下唇焦十八大肠蒸鼻右孔干痛十九三焦蒸亦杂病乍寒乍热二十肉蒸二十一肤蒸二十二皮蒸二十三气蒸遍身热凡诸蒸患多因热病患愈后食牛羊肉及肥腻或房或酒触犯而成此疾乆蒸不除多变成疳必须先防下部不得防妄治也  

***虚劳舌肿候***  

心候舌养于血劳伤血虚为热气所乘又脾之大络出于舌下若心脾有热故令舌肿  

***虚劳手足皮剥候***  

此由五脏之气虚少故也血行通荣五脏五脏之气润养肌肤虚劳内伤血气衰弱不能外荣于皮故皮剥也  

***虚劳浮肿候***  

肾主水脾主土若脾虚则不能克制于水肾虚则水气流溢散于皮肤故令身体浮肿若气血俱涩则多变为水病也  

***虚劳烦闷候***  

此由隂阳俱虚隂气偏少阳气暴胜则热乘于心故烦闷也  

***虚劳凝唾候***  

虚劳则津液减少肾气不足故也肾液为唾上焦生热热冲咽喉故唾凝结也  

***虚劳呕逆唾血候***  

夫虚劳多伤于肾肾主唾肝藏血胃为水谷之海胃气逆则呕肾肝损伤故因呕逆唾血也  

***虚劳呕血候***  

此内伤损于脏也肝藏血肺主气劳伤于血气气逆则呕肝伤则血随呕出也损轻则唾血伤重则吐血  

***虚劳鼻衂候***  

肺主气而开窍于鼻肝藏血血之与气相随而行俱荣于脏腑今劳伤之人血虚气逆故衂衂者鼻出血也  

***虚劳吐下血候***  

劳伤于脏腑内崩之病也血与气相随而行外养肌肉内荣臓腑脏腑伤损血则妄行若胸鬲气逆则吐血也流于肠胃肠虚则下血也若肠虚而气复逆者则吐血下血表虚者则汗血皆由伤损极虚所致也  

***虚劳吐利候***  

夫大肠虚则泄利胃气逆则呕吐虚劳又肠虚胃逆者故吐利  

***虚劳兼痢候***  

脏腑虚损伤于风冷故也胃为水谷之海胃冷肠虚则痢也  

***虚劳秘澁候***  

此由肠胃间有风热故也凡肠胃虚伤风冷则泄利若实有风热则秘涩也  

***虚劳小便利候***  

此由下焦虚冷故也肾主水与膀胱为表里膀胱主藏津液肾气衰弱不能制于津液胞内虚冷水下不禁故利也  

***虚劳小便难候***  

膀胱津液之府肾主水二经共为表里水行于小肠入于胞而为溲便今胞内有客热热则水液涩故小便难  

***虚劳小便余沥候***  

肾主水劳伤之人肾气虚弱不能藏水胞内虚冷故小便后水液不止而有余沥尺脉缓细者小便余沥也  

***虚劳小便白浊候***  

劳伤于肾肾气虚冷故也肾主水而开窍在隂隂为溲便之道胞冷肾损故小便白而浊也  

***虚劳少精候***  

肾主骨髓而藏于精虚劳肾气虚弱故精液少也诊其脉左手尺中隂絶者无肾脉也若足两髀里急主精气竭少为劳伤所致也  

***虚劳尿精候***  

肾气衰弱故也肾藏精其气通于隂劳伤肾虚不能藏于精故因小便而精液出也  

***虚劳溢精见闻精出候***  

肾气虚弱故精溢也见闻感触则动肾气肾藏精今虚弱不能制于精故因见闻而精溢出也  

***虚劳失精候***  

肾气虚损不能藏精故精漏失其病小腹急隂头寒目眶痛髪落今其脉数而散者失精脉也凡脉芤动防紧男子失精也  

***虚劳梦泄精候***  

肾虚为邪所乘邪客于隂则梦交接肾藏精今肾虚不能制精因梦感动而泄也  

***虚劳喜梦候***  

夫虚劳之人血气衰损脏腑虚弱易伤于邪邪从外集内未有定舎反于脏不得定处与荣衞俱行而与魂魄飞使人卧不得安喜梦气淫于腑则有余于外不足于内气淫于脏则有余于内不足于外若隂气盛则梦涉大水而恐惧阳气盛则梦大火燔爇隂阳俱盛则梦相杀上盛则梦飞下盛则梦坠甚饱则梦行甚饥则梦卧肝气盛则梦怒肺气盛则梦恐惧哭泣飞心气盛则梦喜笑恐畏脾气盛则梦歌乐体重身不举肾气盛则梦腰脊两解不属凡此十二盛者至而防之立已厥气客于心则惊见山岳熛火客于肺则梦飞见金铁之器竒物客于肝则梦见山林树木客于脾则梦见丘陵大泽壊屋风雨客于肾则梦见临深没于水中客于膀胱则梦游行客于胃则梦饮食客于大肠则梦田野客于小肠则梦游聚邑街衢客于胆则梦鬪讼自割客于隂则梦接内客于项则梦多斩首客于胫则梦行走而不能前又居深地中客于股则梦礼节拜起客于胞则梦溲便凡此十五不足者而补之而已寻其致梦以设法治则病无所逃矣  

***虚劳尿血候***  

劳伤而生客热血渗于胞故也血得温而妄行故因热流散渗于胞而尿血也  

***虚劳精血出候***  

此劳伤肾气故也肾藏精精者血之所成也虚劳则生七伤六极气血俱损肾家偏虚不能藏精故精血俱出也  

***虚劳膝冷候***  

肾弱髓虚为风冷所搏故也肾居下焦主腰脚其气荣润骨髓今肾虚受风寒故令膝冷也乆不已则脚酸疼屈弱其汤熨针石别有正方补养宣导今附于后养生方导引法云两手反向拓席一足跪坐上一足屈如仰面看气道众处散适极势振之四七左右亦然始两足向前双蹹极势二七去胷腹病膝冷脐闷  

又云互跪调和心气向下至足意想气索索然流布得所始渐渐平手舒手傍肋如似手掌内气出气不上面觉急闷即起背至地来去三七微减去膝头冷膀胱宿病腰内脊强脐下冷闷  

又云舒两足坐散气向涌泉可三通气彻倒始收右足屈卷将两手急捉脚涌泉挽足蹹手挽一时取势手足用力送气向下三七不失气数寻去肾内冷气膝冷脚疼  

又云跪一足坐上两手防内卷足努踹向下身外扒一时取势向心来去二七左右亦然去痔五劳足臂疼闷膝冷隂冷  

又云卧展两胫足十指相拄伸两手身旁鼻内气七息除两胫冷腿骨中痛  

又云偃卧展两胫两手外踵者相向亦鼻内气自极七息除两膝寒胫骨疼转筋  

又云两足指向下拄席两涌泉相拓坐两足跟头两膝头外扒手身前向下尽势七通去劳损隂疼膝冷脾瘦肾干  

又云两手抱两膝极势来去摇之七七仰头向后去膝冷  

又云偃卧展两胫两足指左向直两手身旁鼻内气七息除死肌及胫寒  

又云立两手搦腰遍使身正放纵气下使得所前后振摇七七足并头两向振摇二七头上下摇之七缩咽举两髆仰柔脊冷气散令脏腑气向涌泉通彻  

又云互跪两手向后掌合地出气向下始渐渐向下觉腰脊大闷还上来去二七身正左右散气转腰三七去脐下冷闷膝头冷解谿内病  

***虚劳隂冷候***  

隂阳俱虚弱故也肾主精髓开窍于隂今隂虚阳弱血气不能相荣故使隂冷也久不已则隂痿弱  

***虚劳髀枢痛候***  

劳伤血气肤腠虚疎而受风冷故也肾主腰脚肾虚弱则为风邪所乘风冷客于髀枢之间故痛也  

***虚劳偏枯候***  

夫劳损之人体虚易伤风邪风邪乘虚客于半身留在肌肤未即发作因饮水水未消散即劳于肾风水相搏乘虚偏发风邪留止血气不行故半身手足枯细为偏枯也  

***虚劳隂痿候***  

肾开窍于隂若劳伤于肾肾虚不能荣于隂器故痿弱也诊其脉瞥瞥如羮上肥阳气微连连如蜘蛛丝隂气衰微而风邪入于肾经故隂不起或引小腹痛也养生方云水银不得近隂令玉茎消缩  

***虚劳隂痛候***  

肾气虚损为风邪所侵气流入于肾经与隂气相击真邪交争故令隂痛但冷者唯痛挟热则肿其汤熨针石别有正方补养宣导今附于后  

养生方导引法云两足指向下拄席两涌泉相拓坐两足跟头两膝头外扒手身前向下尽势七通去劳损隂疼膝冷  

***虚劳隂肿候***  

此由风热客于肾经肾经流于隂器肾虚不能宣散故致肿也  

***虚劳隂疝肿缩候***  

疝者气痛也众筋会于隂器邪客于厥隂少隂之经与冷气相搏则隂痛肿而挛缩  

***虚劳隂下痒湿候***  

大虚劳损肾气不足故隂冷汗液自泄风邪乘之则搔痒其汤熨针石别有正方补养宣导今附于后  

养生方导引法云卧令两手布膝头取踵置尻下以口内气腹胀自极以鼻出气七息除隂下湿少腹里痛膝冷不随  

***虚劳隂疮候***  

肾荣于隂器肾气虚不能制津液则汗湿虚则为风邪所乘邪客腠理而正气不泄邪正相干在于皮肤故痒搔之则生疮  

***风虚劳候***  

风虚者百疴之长劳伤之人血气虚弱其肤腠虚疎风邪易侵或游易皮肤或沈滞脏腑随其所感而众病生焉其汤熨针石别有正方补养宣导今附于后  

养生方导引法云屈一足指向地努之使急一手倒挽足解溪向心极势腰足解溪头如似骨解气散一手向后拓席一时尽势三七左右换手亦然去手足腰髆风热急闷  

又云仰头却背一时极势手向下至膝头直腰面身正还上去三七始正身纵手向下左右动腰二七上下挽背脊七渐去背脊臂髆腰冷不和头向下努手长舒向背上髙举手向上共头渐渐五寸一时极势手还收向心前向背后去来和谐气共力调不欲气强于力不欲力强于气二七去胸背前后筋脉不和气血不调又云伸左胫屈右膝内压之五息止引胏去风虚令人目明依经为之引胏中气去风虚病令人目明夜中见色与昼无异  

## 巢氏诸病源候总论卷五  

隋　巢元方　撰  

### 腰背病诸候【`凡十论`】  

***腰痛候***  

肾主腰脚肾经虚损风冷乘之故腰痛也又邪客于足少隂之络令人腰痛引少腹不可以仰息诊其尺脉沈主腰背痛寸口脉弱腰背痛尺寸俱浮直下此为督脉腰强痛  

凡腰痛病有五一曰少隂少隂肾也十月万物阳气伤是以腰痛二曰风痹风寒着腰是以痛三曰肾虚役用伤肾是以痛四曰防腰坠堕伤腰是以痛五曰寝卧湿地是以痛其汤熨针石别有正方补养宣导今附于后养生方云饭了勿即卧久成气病令腰疼痛又曰大便勿强努令人腰疼目涩  

又云笑多即肾转腰痛  

又云人汗次勿企牀悬脚久成血痹两足重及腰痛养生方导引法云一手向上极势手掌四方转回一手向下努之合手掌努指侧身欹形转身向似看手掌向上心气向下散适知气下縁上始极势左右上下四七亦然去髆并肋腰脊疼闷  

又云平跪长伸两手拓席向前待腰脊须转遍身骨解气散长引腰极势然始却跪便急如似脊内冷气出许令臂搏痛痛欲似闷痛还坐来去二七去五脏不和背痛闷  

又云凡人常须觉脊强不问时节缩咽转内似回搏内似面努搏并向上也头左右两向挼之左右三七一住待血行气动定然始更用初缓后急若无病人常欲得旦起午时日没三辰如用辰别三七除寒热脊腰颈痛又云舒两足足指努上两手长舒手掌相向手指直舒仰头努脊一时极势满三通动足相向一尺手不移处手掌向外七通更动足二尺手向下拓席极势三通去遍身内筋脉虚劳骨髓疼闷长舒两足身角上两手捉两足指急搦心不用力心气并在足下手足一时努纵极势三七去踹臂腰疼解谿足气日日渐损  

又云凡学将息人先须正坐膝头足初坐先足指指相对足跟外扒坐上少欲安稳须两足跟向内相对坐上足指抧觉闷疼渐渐举身似便两足上待共坐相似不痛始双竪足跟而上足指并反而向外每坐常学去膀胱内冷面冷风膝冷足疼上气腰疼尽自消适也  

***腰痛不得俛仰候***  

肾主腰脚而三隂三阳十二经八脉有贯肾络于腰脊者劳损于肾动伤经络又为风冷所侵血气击搏故腰痛也阳病者不能俛隂病者不能仰隂阳俱受邪气者故令腰痛而不能俛仰  

又云伸两脚两手着足五指上愈腰折不能低着唾血久疼愈  

又云长伸两脚以两手捉五指七通愈折腰不能低仰也  

***风湿腰痛候***  

劳伤肾气经络既虚或因卧湿当风而风湿乘虚搏于肾肾经与血气相击而腰痛故云风湿腰痛  

***卒腰痛候***  

夫劳伤之人肾气虚损而肾主腰脚其经贯肾络脊风邪乘虚卒入肾经故卒然而患腰痛  

***久腰痛候***  

夫腰痛皆由伤肾气所为肾虚受于风邪风邪停【`缺`】邪气客于足少阳之络令人脇痛欬汗出隂气击于肝寒气客于脉中则血泣脉急引脇与小腹诊其脉弦而急脇下如刀刺状如飞尸至困不死左手脉大右手脉小病右脇下痛寸口脉双则脇下拘急其人濇濇而寒其汤熨针石别有正方补养宣导今附于后  

养生方导引法云卒左脇痛念肝为青龙左目中魂神将五营兵千乘万骑从甲寅直符吏入左脇下取病去又云右脇痛念胏为白帝右目中魄神将五营兵千乘万骑甲申直符吏入右脇下取病去脇侧卧伸臂直脚以鼻内气以口出之除脇皮肤痛七息止  

又云端坐生腰右顾视月口内气咽之三十除左脇痛开目  

又云举手交项上相握自极治脇下痛坐地交两手着不周遍握当挽久行实身如金刚令息调长如风云如雷  

消渇病诸候【`凡八论`】  

***消渇候***  

夫消渇者渇不止小便多是也由少服五石诸丸散积经年歳石势结于肾中使人下焦虚热及至年衰血气减少不复能制于石石势独盛则肾为之燥故引水而不小便也其病变多发痈疽此坐热气留于经络不引血气壅涩故成痈脓诊其脉数大者生细小浮者死又沈小者生实牢大者死有病口甘者名为何何以得之此五气之溢也名曰脾瘅夫五味入于口藏于胃脾为之行其精气溢在脾令人口甘此肥美之所发此人必数食甘美而多肥令人内热甘者令人满故其气上溢为消渇厥隂之病消渇重心中疼饥而不欲食甚则欲吐蚘  

养生法云人睡卧勿张口久成消渇及失血色赤松子云卧闭目不息十二通治饮食不消其汤熨针石别有正方补养宣导今附于后  

法云解衣惔卧伸腰瞠少腹五息止引肾去消渇利隂阳解衣者使无罣碍惔卧者无外想使气易行伸腰使肾无逼蹙瞠者大努使气满小腹者即腹牵气使上息即为之引肾者引水来咽喉润上部去消渇枯槁病利隂阳者饶气力此中数虚要与时节而为避初食后大饥时此二时不得导引伤人亦避恶日时节不和时亦避导已先行一百二十步多者千步然后食之法不使大冷大热五味调和陈秽宿食虫蝎余残不得食少眇着口中数嚼少喘咽食巳亦勿眠此名谷药并与气和即真良药  

***渇病候***  

五脏六腑皆有津液若脏腑因虚实而生热者热气在内则津液竭少故渇也夫渇数饮其人必背寒而呕者因利虚故也诊其脉心脉滑甚为善渇其久病变成发痈疽或成水疾  

***大渇后虚乏候***  

夫人渇病者皆由脏腑不和经络虚竭所为故病虽瘥血气未复仍虚乏也  

***渇利候***  

渇利者随饮小便故也由少时服乳石石热盛时房室过度致令肾气虚耗下焦生热热则肾燥燥则渇肾虚又不得传制水液故随饮小便以其病变多发痈疽以其内热小便利故也小便利则津液竭津液竭则经络涩经络涩则荣衞不行荣衞不行则由热气留滞故成痈疽脓  

***渇利损后候***  

夫渇利病后荣卫虚损脏腑之气未和故须各宣畅也  

***渇利后发疮候***  

渇利之病随饮小便也此谓服石药之人房室过度肾气虚耗故也下焦生热热则肾燥肾燥则渇然肾虚人不能制水故小便利其渇利虽瘥热犹未尽发于皮肤皮肤先有风湿湿热相搏所以生疮  

***内消候***  

内消病者不渇而小便多是也由少服五石石热结于肾内也热之所作所以服石之人小便利者石性归肾肾得石则石石则消水浆故利利多不得润养五脏脏衰则生诸病由肾盛之时不惜其气恣意快情致使虚耗石热孤盛则作消利故不渇而小便多  

***强中候***  

强中病者茎长兴盛不痿精液自出是由少服五石五石热住于肾中下焦虚少壮之时血气尚丰能制于五石及至年衰血气减少肾气不复能制精液若精液竭则诸病生矣  

## 巢氏诸病源候总论卷六  

隋　巢元方　撰  

### 解散病诸候【`凡二十六论`】  

***寒食散发候***  

夫散脉或洪实或断絶不足欲似死脉或细数或駃坐所犯非一故也脉无常投医不能识热多则駃有癖则洪实急痛则断絶凡寒食药率如是无苦非死候也勤从节度不从节度则死矣欲服散宜诊脉候审正其候尔乃毕愈脉沈数者难发难发当数下之脉浮大者易发也人有服散两三剂不发者此人脉沈难发发不令人觉药势行已药但于内发不出形于外欲候知其得力人进食多是一候气下顔色和悦是二候头面身痒瘙是三候防防恶风是四候厌厌欲寐是五候也诸有此证候者皆药内发五脏不形出于外但如方法服散勿疑但数下之则内虚自当发也诸方互有不同皇甫唯欲将冷廪丘公欲得暖将之意其多有情致也世人未能得其深趣故鲜能用之然其方法犹多不尽但论服药之始将息之度不言发动之后治解之宜多有阙畧江左有道道人深识法体凡所救疗妙验若神制解散对治方云钟乳对术又对栝蒌其治主胏上通头胷术动钟乳胷塞短气钟乳动术头痛目疼又钟乳虽不对海蛤海蛤动则目痛短气有时术动钟乳直头痛胷塞然钟乳与术所可为患不过此也虽所患不同其治亦一矣发动之始要其有始由觉体中有异与上患相应便速服葱白豉汤又云硫黄对防风又对细辛其治主脾肾通腰脚防风动硫黄烦疼腰痛或瞠忿无常或下利不禁防风细辛能动硫黄硫黄不能动彼始觉发便服杜仲汤白石英对附子其治主胃通至脾肾附子动白石英烦满腹胀白石英动附子则呕逆不得食或口噤不开或言语难手脚疼痛觉发服生麦门冬汤紫石英对人参其治主心肝通至肾脚人参动紫石英心急而痛或惊悸不得眠卧或恍惚忘误失性狂发或黯黯欲眠或愦愦喜瞠或瘥或剧乍寒乍热或耳聋目暗又防风虽不对紫石而能动紫石紫石由防风而动人参人参动亦心痛烦热头项强始觉便宜服麻黄汤赤石脂对桔梗其治主心通至胷背桔梗动赤石心痛口噤手足逆冷心中烦闷赤石动桔梗头痛目赤身体壮热始觉发即温酒饮之随能数杯酒势行则解亦可服大麦麨良复若不解复服术对钟乳术发则头痛目赤或举身壮热解与钟乳同附子对白石英亦对赤石脂附子发则呕逆手脚疼体强骨节痛或项强面目满肿饮酒食麨自愈若不愈与白石英同解人参对紫石英人参发则烦热头项强解与紫石英同桔梗对赤石脂又对茯苓又对牡蛎桔梗发则头痛目赤身体壮热解与赤石同干姜无所偏对  

有説者云药性草木则速发而易歇土石则迟发而难歇也夫服药草石俱下于喉其势厉盛衰皆有先后其始得效皆是草木先盛耳土石方引日月也草木少时便歇石势犹自未成其病者不解消息便谓顿休续后更服或谓病痼药微倍更増石或更杂服众石非一也石之为性其精华之气则合五行乃益五脏其滓秽便同灰土也夫病家气血虚少不能宣通杂石之性卒相和合更相尘瘀便成牢积其病身不知是石也如精华不发不能致热消疾便谓是冷盛牢剧服之无巳不知石之为体体冷性热其精华气性不发其冷如冰而疾者其石入腹即热既不即热服之弥多是以患冷癖之人不敢寒食而大服石石数弥多其冷癖尤剧皆石性不发而积也亦有杂饵诸石丸酒单服异石初不息唯以大散为数而已有此诸害其证甚多小品方云道道人制解散对治方説草石相对之和有的能发动为证世人逐易不逆思寻古今方説至于动散临急便就服之既不救疾便成委祸大散由来是难将之药夫以大散难将而未经服者乃前有慎耳既心期得益苟就服之巳服之人便应研习救解之宜异日动之便得自救也夫身有五石之药而门内无解救之人轻信对治新方逐易服之从非弃是不当枉命误药邪检神农本草经説草石性味无对治之和无指的发动之説按其对治之和亦依本草之説耳且大散方説主患注药物不説其所主治亦不説对和指的发动之性也览皇甫士安撰解散説及将服消息节度亦无对和的发之説也复有廪丘家将温法以救变败之色亦无对和的动之説若以药性相对为神者栝蒌恶干姜此是对之大害者道説对治而不辨此道之方焉可从乎今不从也当从皇甫节度自更改栝蒌便为良矣患热则不服其药惟患冷者服之耳自可以除栝蒌若虚劳脚弱者以石斛十分代栝蒌若风冷上气欬者当以紫苑十分代栝蒌二法极良若杂患常疾者止除栝蒌而巳慎勿加余物皇甫云然寒食药者世莫知焉或言华佗或曰仲景考之于实佗之精微方类单省而仲景经有候氏黒散紫石英方皆数种相出入节度畧同然则寒食草石二方出自仲景非佗也且佗之为治或刳断肠胃涤洗五脏不纯任方也仲景虽精不及于佗至于审方物之候论草石之宜亦妙絶众医及寒食之疗者御之至难将之甚苦近世尚书何晏耽声好色始服此药心加开朗体力转强京师翕然传以相授歴歳之困皆不终朝而愈众人喜于近利未覩后患晏死之后服者弥繁于时不辍余亦豫焉或暴发不常夭害年命是以族弟长互舌缩入喉东海王良夫痈疮防背陇西辛长绪皮肉烂溃蜀郡赵公烈中表六丧悉寒食散之【`缺`】逺者数十岁近者五六岁余虽视息犹溺人之笑耳而世人之患病者由不能以斯为戒失节之人多来问余乃喟然叹曰今之医官精力不及华佗审治莫如仲景而竞服至难之药以招甚苦之患其夭死者焉可胜计哉咸宁四年平阳太守刘泰亦沈斯病使使问余救解之宜先时有姜子者以药困絶余实生之是以闻焉然身自荷毒虽才士不能书辨者不能説也苟思所不逮暴至不旋踵敢以教人乎辞不获巳乃退而惟之求诸本草考以素问寻故事之所更参气物之相使并列四方之本注释其下集而与之匪曰我能也盖三折臂者为医非生而知之试验亦其次也服寒食散二两为剂分作三贴清旦温醇酒服一贴移日一丈复服一贴移日二丈复服一贴如此三贴尽须臾以寒水洗手足药气两行者当小痹便因脱衣以冷水极浴药势益行周体凉了心意开朗所患即瘥虽羸困着床皆不终日而愈人有强弱有耐药若人羸弱者可先小食乃服若人强者不须食也有至三剂药不行者病人有宿癖者不可便服也当先服消石大丸下去乃可服之服药之后宜烦劳若羸着床不能行者扶起行之常当寒衣寒饮寒食寒卧极寒益善若药未散者不可浴浴之则矜寒使药噤不发令人战掉当更温酒饮食起跳踊舂磨出力令温乃浴解则止勿过多也又当数冷食无昼夜也一日可六七食若失食饥亦令人寒但食则温矣若老小不耐药者可减二两强者过二两少小气盛及产妇卧不起头不去巾防厚衣对大者服散之后更去衣巾将冷如法勿疑也虚人亦治又与此药相宜实人勿服也药虽良令人气力兼倍然甚难将息适大要在能善消息节度专心候察不可失意当絶人事唯病着牀虚所不能言厌病者精意能尽药意者乃可服耳小病不能自劳者必废失节度愼勿服也若大伤寒者下后乃服之便极饮冷水若产妇中风寒身体强痛不得动揺者便温服一剂因以寒水浴即瘥以浴后身有痹处者便以寒水洗使周徧初得小冷当数食饮酒于意后愦愦不了快者当复冷水浴甚者水畧不去体也若药偏在一处偏痛偏冷偏热痹及烦腹满者便以水逐洗于水下即了了矣如此昼夜洗药力尽乃止凡服此药不令人吐下也病皆愈若膈上大满欲吐者便餔食即安矣服药之后大便当变于常故小青黒色是药染耳勿恠之也若亦温温欲吐当遂吐之不令极也明旦当更服若浴晩者药势必不行则不堪冷浴不可强也当如法更服之凡洗太早则药禁寒太晚则吐乱不可失过也寒则出力洗吐则速冷食若不饥为寒者食自温常当将冷不可热灸之也若温衣温食温卧则吐逆颠覆矣但冷饮食冷浴则瘥矣凡服药者服食皆冷唯酒冷热自从或一日而解或二十余日解常饮酒令体中醺醺不絶当饮醇酒勿饮薄白酒也体内重令人变乱若不发者要当先下乃服之也寒食药得节度者一月转解或二十日解堪温不堪寒即以解之候也其失节度者头痛欲裂坐服药食温作癖急宜下之或两目欲脱坐犯热在肝速下之将冷自止或腰痛欲坐衣厚体温以冷洗浴冷石熨也或冐欲蹶坐衣裳犯热宜科头冷洗之或腰疼欲折坐久坐下温宜常令牀上冷水洗也或腹胀欲决甚者断衣带坐寝处久下热又得温失食失洗不起行但冷食冷洗当风立或心痛如刺坐当食而不食当洗而不洗寒热相结气不通结在心中口不得息当校口但与热酒任本性多少其令酒气两得行气自通得噫因以冷水浇淹手巾着所苦处温复易之自解解便速冷食能多益善于诸痛之内心痛最急救之若赴汤火乃可济耳或有气断絶不知人时蹶口不得开病者不自知当须傍人救之要以热酒为性命之本不得下者当斵齿以酒灌咽中咽中穴逆酒入腹还出者但与勿止也出复内之如此或半日酒下气苏酒不下者便杀人也或下利如寒中坐行止食饮饮犯热所致人多疑冷病人又滞癖皆犯热所为慎勿疑也速脱衣冷食饮冷洗也或百节痠疼坐卧太厚又入温被中衣温不脱衣故也卧下当极薄单布不着緜也当薄且垢故勿着新衣多着故也虽冬寒常当被头受风以冷石熨衣带不得系也若犯此痠闷者但入冷水浴勿忍病而畏浴也或矜战患寒如伤寒或发热如疟坐食忍饥洗冷不行便坐食臭故也急冷洗起行或恶食如臭物坐温衣作癖也当急下之若不下万救终不瘥也或咽中痛鼻塞清涕出坐温衣近火故也但脱衣冷水洗当风以冷石熨咽颡五六徧自瘥或胷脇气逆干呕坐饥而不食药气熏膈故也但冷食冷饮冷洗即瘥或食下便出不得安坐有癖但下之或淋不得小便久坐温及骑马鞍热入膀胱也冷食以冷水洗小腹以冷石熨一日即止或大行难腹中牢固如蛇盘坐犯温久积腹中干粪不去故也消酥若膏便寒服一二升浸润则下不下更服即瘥或寒栗头掉不自支任坐食少药气行于肌肤五脏失守百脉摇动与气争竞故也努力强饮热酒以和其脉强冷令冷饮以定其脏强起行以调其关节酒行食充关机以调则洗了矣云了者是瑟然病除神明了然之状也或关节强直不可屈伸坐久停息不息烦劳药气停止络结不敢越沈滞于血中故也住力自温便冷洗即瘥云在力自温者令行动出力从劳则发温也非厚衣近火之温也或小便稠数坐热食及噉诸含热物饼黍之属故也以冷水洗少腹服栀子汤即瘥或失气不可禁坐犯温不时洗故也冷洗自寒即止或遗粪不自觉坐久坐下温热气上入胃少腹不禁故也冷洗即瘥或目痛如刺坐热热气冲肝上奔两眼故也勤冷食清旦温小便洗不过三即瘥或耳鸣如风声汁出坐自劳出力过度房室不节气迸奔耳故也勤好饮食稍稍行步数食节情即止或口伤舌强烂燥不得食少谷气不足药在胃脘中故也急作栀子豉汤或手足偏痛诸节解身体发痈疮结坐寝处久不自移从暴热偏并聚在一处或结核痛甚者发如痈觉便以冷水洗冷石熨微者食顷散也剧者数日水不絶乃差洗之无限要瘥为期若大不瘥即取磨刀石水烧令热赤以石投苦酒中石入苦酒皆破裂因捣以汁和涂痈上三即瘥取粪中大蛴螬捣令熟以涂痈上亦不过三再即瘥尤良或饮酒不解食不复下乍寒乍热不洗便热洗复寒甚者数十日轻者数日昼夜不得寐愁忧恚怒自惊跳悸恐恍惚忘误者坐犯温积久寝处失节食热作癖内实使热与药并行寒热交争虽以法救之终不可解也吾尝如此对食垂涕援刀欲自刺未及得施赖家亲见廹夺故事不行退而自佳乃强食冷饮水遂止祸不成若丝髪矣凡有寒食散药者虽素聪明发皆顽嚚告舍难愈也以此死者不可胜计急饮三黄汤下之当吾之困也举家知亲皆以见分刺赖亡兄士元披方得三黄汤方合使吾服大下即瘥自此常以救急也或脱衣便寒着衣便热坐脱着之间无适故小寒自可着小温便脱即洗之即慧矣慎勿忍使病发也洗可得了然瘥忍之则病成矣或齿肿唇烂齿牙摇痛颊车噤坐犯热不时救故也当风张口使冷气入咽潄寒水即瘥或周体患肿不能自转徙坐久停息久不饮酒药气沈在皮肤之内血脉不通故也饮酒冷洗自劳行即瘥极不能行使人扶或车行之事宁违意勿听从之使支节柔调乃止勿令过差过则使极更为失度热者复洗也或患冷食不可下坐久冷食食口中不知味故也可作白酒麋益着酥热食一两顿闷者冷饮还冷食或隂囊臭烂坐席厚下热故也坐冷水中即瘥或脚趾间生疮坐着履温故也脱履着屐以冷水洗足即愈或两腋下烂作疮坐臂脇相亲也以物悬手离脇冷熨之即瘥或嗜寐不能自觉久坐热闷故也急起洗浴饮冷自精了或有癖也当候所宜下之或夜不得眠坐食少热在内故也当服栀子汤数进冷食或咳逆咽中伤清血出坐卧温故也或食温故也饮冷水冷熨咽外也或得伤寒或得温疟坐犯热所为也凡常服寒食散虽以久解而更病者要先以寒食救之终不中冷也若得伤寒及温疟者卒可以常药治之无咎也但不当饮热药耳伤寒药皆除热疟药皆除癖不与寒食相妨故可服也或药发辄并卧不以语人坐热气盛食少谷不充邪干正性故也饮热酒冷食自劳便佳或寒热累月张口大呼眼视高精候不与人相当日用水百余石浇不解者坐不能自劳又饮冷酒复食温食譬如暍人心下更寒以冷救之愈剧者气结成冰得热熨饮则冰销气通暍人乃解令药热聚心乃更寒战亦如暍人之类也速与热酒寒解气通酒两行于四肢周体悉温然后以冷水三斗洗之然了了矣河东裴季彦服药失度而处三公之尊人不敢强所欲已错之后其不能自知左右人不解救之之法但饮冷水以水洗之用水数百石寒遂甚命絶于水中良可痛也夫以十石焦炭二百石水沃之则炭灭矣药热虽甚未如十石之火也沃之不巳寒足杀人何怨于药乎不可不晓此意世人失救者例多如此欲服此药者不唯已自知也家人皆宜习之使熟解其法乃可用相救也吾每一发气絶不知人虽复自知有方力不复施也如此之弊岁有八九幸家人大小以法救之犹时有小违错况都不知者哉或大便稠数坐久失节度将死候也如此难治矣为可与汤下之傥十得一生耳不与汤必死莫畏不与也下已致死令不恨也或人困已而脉不絶坐药气盛行于百脉人之真气已尽唯有药气尚自独行故不絶非生气也或死之后体故温如人肌腹中雷鸣顔色不变一两日乃似死人耳或灸之寻死或不死坐药气有轻重故有死生虽灸得生生非已疾之法终当作祸宜慎之大有此故也或服药心中乱坐服温药与疾争结故也法当大吐下若不吐下当死若不吐死者冷饮自了然瘥或偏臂脚急痛生久借持卧温不自转移热气入肌附骨故也勤以布冷水淹防之温复易之或肌皮如木石枯不可得屈伸坐食热卧温作癖久不下五脏膈闭血脉不周通故也但下之冷食饮酒自劳行即瘥或四肢面目皆浮肿坐食饮温又不自劳药与正气停并故也饮热酒冷食自劳冷洗之则瘥或瞑无所见坐饮食居处温故也脱衣自洗但冷饮食须臾自明了或鼻中作鸡子臭坐着衣温故也脱衣冷洗即瘥或身皮楚痛转移不在一处如风坐犯热所为非得风也冷洗熨之即瘥或脚疼欲折由久坐下温宜坐单牀上以冷水洗即愈或苦头目疼不用食由食及犯热心膈有澼故也可下之或臂脚偏急苦痛者由久坐卧席温下热不自转移气入胏胃脾骨故也勤以手巾淹冷水迫之温则易之如此不过两日即瘥凡治寒食药者虽治得瘥师终不可以治为恩非得治人后忘得効也昔如文挚治齐王病先使王怒而后病巳文挚以是虽愈王病而终为王所杀今救寒食者要当逆常理反正性成犯怒之自非达者得瘥之后心念犯怒之怨不必得治之恩犹齐王杀文挚也后与太子不能救况于凡人哉然死生大事也如知可生而不救之非仁者也唯仁者心不已必冐犯怒而治之为亲戚之故不但其人而已凡此诸救皆吾所亲更也试之不借问于他人也要当违人理反常性重衣更寒一反也饥则生臭二反也极则自劳三反也温则滞利四反也饮食欲寒五反也痈疮水洗六反也当洗勿失时一急也当食勿忍饥二急也酒必淳清令温三急也衣温便脱四急也食必极冷五急也卧必衣薄六急也食不厌多七急也冬寒欲火一不可也饮食欲热二不可也当疹自疑三不可也畏避风凉四不可也极不能行五不可也饮食畏多六不可也居贫厚席七不可也所欲从意八不可也务违常理一无疑也委心弃本二无疑也寝处必寒三无疑也  

***解散痰癖候***  

服散而饮过度将适失宜衣厚食温则饮结成痰癖其状痰多则胷膈否满头痛癖结则心脇结急是也  

***解散除热候***  

夫服散之人觉热则洗觉饥则食若洗食不时失其节度令石势壅结否塞不解而生热故须以药除之  

***解散浮肿候***  

服散而浮肿者由食饮温而久不自劳药势与血气相并使气壅在肌肤不得宣散故令浮肿或外有风湿内有停水皆与散势相搏致令烦热而气壅滞亦令浮肿若食饮温不自劳而肿者但烦热虚肿而已其风湿停水而已者则心肿而烦热或小便澁而肿  

***解散渇候***  

夫服石之人石势归于肾而势冲腑脏腑脏既热津液渇燥肾恶燥故渇而引饮也  

***解散上气候***  

服散将适失所取温太过热搏荣衞而气逆上其状胷满短气是也  

***解散心腹痛心噤候***  

膈间有寒胃脘有热寒热相气逆攻腹乘心故心腹痛其寒气盛胜于热气荣卫秘涩不通寒气内结于心故心腹痛而心噤寒也其状心腹痛而战禁不能言语是也  

***解散大便秘难候***  

将适失宜犯温过度散势不宣热气积在阳胃故大便秘难也  

***解散虚冷小便多候***  

将适失度热在上焦下焦虚冷冷气乘于胞故胞冷不能制于小便则小便多  

解散大便血脉  

将适失度或取热或伤冷触动于石冷热交击俱乘于血致动血气血渗入于大肠肠虚则泄故大便血  

***解散卒下利候***  

行止违节饮食失度犯触解散而肠胃虚弱故卒然下利也  

***解散下利后诸病候***  

服散而饮食失度居处违节或霍乱或伤寒或服药而下利利虽断而血气不调石势因动致生诸病其状或手足烦热或口噤或呕逆之类是也随其病证而解之  

***解散大小便难候***  

积服散散势盛在内热气乘于大小肠大小肠否涩故大小便难也  

***解散小便不通候***  

夫服散石者石势归于肾而内生热热结小肠胞内否涩故小便不通  

***解散热淋候***  

夫服散石石势归于肾若肾气宿虚者今因石热而又将适失度虚热相搏热乘于肾肾主水水行小肠入胞为小便肾虚则小便数热结则小便涩涩则茎内痛故淋沥不快也  

***解散发黄候***  

饮酒内热因服石石势又热热搏脾胃脾胃主土其色黄而候于肌肉积热蕴结蒸发于肌肤故成黄也  

***解散脚热腰痛候***  

肾主腰脚服石热归于肾若将适失度发动石热气乘腰脚石与血气相击故脚热腰痛也其状脚热烦而腰挛痛  

***解散鼻塞候***  

石发则将冷其热尽之候冷气不退者冷乘于胏胏主气开窍于鼻其冷滞结不宣通故鼻塞  

***解散发疮候***  

将适失宜外有风邪内有积热热乘于血血气壅滞故使生疮  

***解散痈肿候***  

六腑不和而成痈夫服散之人若将适失宜散动热气内乘六腑六腑血气行于经脉经脉为热所而外有风邪乘之则石热痈结血气否涩而成痈肿  

***解散烦闷候***  

将适失宜冷热相搏石势不宣化热气乘于脏故令烦闷也  

***解散呕逆候***  

将适失宜脾胃虚弱者石势结滞乘于脾胃致令脾胃气不和不胜于谷故气逆而呕调之即愈  

***解散目无所见目疼候***  

将适失宜饮食乖度膈内生痰热痰热之气熏肝肝候目故目无所见而疼痛  

***解散心腹胀满候***  

居处犯温致令石势不宣内壅腑脏与气相搏故心腹胀满  

***解散挟风劳候***  

本患风劳而服散石风劳未尽石势固发解石之后体尚虚羸故犹挟风劳也  

***解散饮酒发热候***  

服散而积饮酒石因酒势而盛敷散经络故烦而发热也  

## 巢氏诸病源候总论卷七  

隋　巢元方　撰  

### 伤寒病诸候【`凡三十三论`】  

***伤寒候***  

经言春气温和夏气暑热秋气清凉冬气冰寒此则四时正气之序也冬时严寒万类深藏君子固密则不伤于寒夫触冐之者乃为伤耳其伤于四时之气皆能为病而以伤寒为毒者以其最为杀厉之气也即病者为伤寒不即病者其寒毒藏于肌骨中至春变为温病夏变为暑病暑病者热重于温也是以辛苦之人春夏必有温病者皆由其冬时触冐之所致非时行之气也其时行者是春时应暖而反寒夏时应热而反冷秋时应凉而反热冬时应寒而反温非其时而有其气是以一歳之中病无少长多相似者此则时行之气也夫伤寒病者起自风寒入于腠理与精气交争荣卫否隔周行不通病一日至二日气在孔窍皮肤之间故病者头痛恶寒腰背强重此邪气在表洗浴发汗即愈病三日以上气浮在上部胸心塡塞故头痛胸中满闷当吐之则愈病五日以上气深结在脏故腹胀身重骨节烦疼当下之则愈夫热病者皆伤寒之类也或愈或死皆以六七日间其愈皆以十日以上何也巨阳者诸阳之属也其脉连于风府故为诸阳主气人之伤于寒也故其为病热虽甚不死其两感于寒而病者必死两感于寒者其脉应与其病形何如两伤于寒者病一日则巨阳与少隂俱病则头痛口干烦满二日则阳明与太隂俱病则腹满身热不食谵言三日则少阳与厥隂俱病则耳聋囊缩厥逆水浆不入则不知人六日而死夫五脏已伤六腑不通荣衞不行如是之后三日乃死何也阳明者十二经脉之长也其气血盛故不知人三日其气乃尽故死其不两伤于寒者一日巨阳受之故头项痛腰脊强二日阳明受之阳明主肉其脉夹鼻络于目故身热而鼻干不得卧也三日少阳受之少阳主骨其脉循脇络于耳故胸脇痛耳聋三阳经络皆受病而未入通于脏也故可汗而已四日太隂受之太隂脉布于胃络于嗌故腹满而嗌干五日少隂受之少隂脉贯肾络肺系舌本故口热舌干而渴六日厥隂受之厥隂脉循隂器而络于肝故烦满而囊缩此三隂三阳五脏六腑皆病荣卫不行五脏不通则死矣其不两感于寒者七日巨阳病衰头痛少愈八日阳明病衰身热少愈九日少阳病衰耳聋微闻十日太隂病衰腹不满如故则思饮食十一日少隂病衰渇止舌干已十二日厥隂病衰囊从少腹微下邪气皆去病日已矣治之如何治之各通其脏脉病日衰其病未满三日者可汗而已其病三日过者可泄之而已太阳病头痛至七日已上并自当愈其经竟故也若欲作再经者当针补阳明使经不传则愈矣相病之法视色听声观病之所候脉要决岂不微乎脉洪大者有热此伤寒病也夫伤寒脉洪浮秋佳春成病寸口脉者伤寒头痛脉来洪大伤寒病少隂病恶寒拳而利手足四逆者不治其人吐利躁逆者死利止而时时自冐者死四逆恶寒而拳其脉不至其人不烦而躁者死病六日其息髙者死伤寒热盛脉浮大者生沈小者死头痛脉短濇者死浮滑者生未得汗脉盛大者生细小者死诊人瀼瀼大热其脉细小者死不治伤寒热病脉盛躁不得汗者此阳之极十死不治未得汗脉躁疾得汗生不得汗虽瘥头痛脉反濇此为逆不治脉浮而大易治细微为难治发汗若吐下者若亡血无津液者而隂阳自和必愈夫下后发汗其大小便不利此亡津液勿治其小便必自愈阳已虚尺中弱者不可发其汗也咽干者不可发其汗也伤寒病脉细头痛而发热此为属少阳少阳不可发汗发汗则讝语为属胃胃和则愈不和则烦而悸少隂病脉细沈而微病在里不可发其汗少隂病脉微亦不可发汗无阳故也阳已虚尺中弱涩者复不可下太阳病发热而恶寒热多而寒少脉微弱则无阳不可发其汗脉浮可发其汗发热自汗出而不恶寒关上脉细数不可吐若诸四逆病厥者不可吐虚家亦然寒多热少可吐者此谓痰多也治疟亦如之头项不强痛其脉微胸中愊牢冲喉咽不得息可吐之治伤寒欲下之切其脉牢牢实之脉或不能悉解宜摸视手掌濈濈汗湿者便可下矣若掌不下病虽宜下且当消息温暖身体都皆津液通掌亦自汗下之即了矣太隂之为病腹满吐食不可下下之益甚时腹自痛下之胸下结牢脉浮可发其汗阳明病心下牢满不可下下之遂利杀人不可不审不可脱尔祸福正在于此太阳与少阳合病心下牢头项强不可下三阳并病腹满身重大小便调其脉浮牢而数渇欲饮水此不可下其汤熨针石别有正方补养宣导今附于后  

养生方导引法云端坐生腰徐以鼻内气以右手持鼻闭目吐气治伤寒头痛洗洗皆当以汗出为度  

又云举左手顿左足仰掌鼻内气四十息之除身热背痛  

***伤寒发汗不解候***  

伤寒初一日至二日病在皮肤名为在表表者阳也法宜发汗今发汗而不解者此是阳不受病阳受病者其人身体疼痛发热而恶寒勑啬拘急脉洪大有此证候则为病在表发汗则愈若但烦热不恶寒身不疼痛此为表不受病故虽强发其汗而不能解也  

***伤寒取吐候***  

伤寒大法四日病在胸膈当吐之愈有得病二三日便心胸烦闷此为毒气已入有痰实者便宜取吐  

***中风伤寒候***  

中风伤寒之状阳浮热自发隂弱汗自出啬啬恶寒淅淅恶风噏噏发热鼻鸣干呕此其候也太阳病中风以火刼发其汗邪风被火热血气流溢失常两阳相熏灼其身发黄阳盛即欲衂虚则小便难隂阳俱虚竭身体则枯燥但头汗出齐颈而还腹满微喘口干咽烂或不大便久则谵言甚者至哕手足躁扰寻衣摸牀小便利者其人可治阳明中风口苦而咽干腹满微热恶寒脉浮若紧下之则腹满小便难阳明病能食为中风不能食为中寒少阳中风两耳无闻目赤胸中满而烦不可吐之吐之则悸而惊太隂中风四肢烦疼其脉阳微隂涩而长为欲愈少隂中风其脉阳微隂浮为欲愈厥隂中风其脉微浮为欲愈不浮为未愈  

***伤寒一日候***  

伤寒一日太阳受病太阳者膀胱之经也为三阳之首故先受病其脉络于腰脊主于头项故得病一日而头项背膊腰脊痛也  

***伤寒二日候***  

伤寒二日阳明受病阳明胃之经也主于肌肉其脉络鼻入目故得病二日肉热鼻干不得眠也诸阳在表表始受病在皮肤之间可摩膏火灸发汗而愈  

***伤寒三日候***  

伤寒三日少阳受病少阳者胆之经也其脉循于脇上于颈耳故得病三日胸脇热而耳聋也三阳经络始相传病未入于脏故皆可汗而解  

***伤寒四日候***  

伤寒四日太隂受病太隂者脾之经也为三隂之首是故三日已前阳受病讫传之于隂而太隂受病焉其脉络于脾主于喉嗌故得病四日腹满而嗌干也其病在胸膈故可吐而愈  

***伤寒五日候***  

伤寒五日少隂受病少隂者肾之经也其脉贯肾络肺系于舌故得病五日口热舌干渇而引饮也其病在腹故可下而愈  

***伤寒六日候***  

伤寒六日厥隂受病厥隂者肝之经也其脉循隂器络于肝故得病六日烦满而囊缩也此则隂阳俱受病毒气在胃故可下而愈  

***伤寒七日候***  

伤寒七日病法当小愈隂阳诸经传病竟故也今七日已后病又甚者欲为再经病也再经病者是隂阳诸经络重受病故也  

***伤寒八日候***  

伤寒八日病不解者或是诸隂阳经络重受于病或因发汗吐下之后毒气未尽所以病证犹有也  

***伤寒九日已上候***  

伤寒九日已上病不除者或初一经受病即不能相传或已传三阳讫而不能传于隂致停滞累日病证不罢者或三阳三隂传病已竟又重感于寒名为两感伤寒则腑脏俱病故日数多而病候改变  

***伤寒咽喉痛候***  

伤寒病过经而不愈脉反沈迟手足厥逆者此为下部脉不至隂阳隔絶邪客于足少隂之络毒气上熏故咽喉不利或痛而生疮  

***伤寒班疮候***  

伤寒病证在表或未发汗或经发汗未解或吐下后而热不除此毒气盛故也毒既未散而表已虚热毒乘虚出于皮肤所以发班疮隐轸如锦文重者喉口身体皆成疮也  

***伤寒口疮候***  

夫伤寒冬时发其汗必吐利口中烂生疮以其表里俱虚热热不已毒气熏上焦故也  

***伤寒登豆疮候***  

伤寒热毒气盛多发疱疮其疮色白或赤发于皮肤头作瘭浆戴白脓者其毒则轻有紫黒色作根隐隐在肌肉里其毒重甚者五内七窍皆有疮其疮形如登豆故以名焉  

***伤寒登豆疮后灭瘢候***  

伤寒病发疮者皆是热毒所为其病折则疮愈而毒气尚未全散故疮痂虽落其瘢犹黡或凹凸肉起所以宜用消毒灭瘢之药以傅之  

***伤寒谬语候***  

伤寒四五日脉沈而喘满者沈为在里而发汗其津液越出大便为难表虚里实久久则讝语发汗后重发其汗亡阳讝语其脉反和者不死阳明病下血而讝语者此为热入血室但头汗出当刺期门穴随其实者而泻之濈然汗出者则愈病若讝言妄语身当有热脉当洪大而反手足四厥脉反沈细而微者死病也讝言妄语身热脉洪大者生沈细微手足四逆者死  

***伤寒烦候***  

此由隂气少阳气胜故热而烦满也少隂病恶寒而拳时自烦欲去其衣被者可治也病脉已解而反发烦者病新瘥又强与谷脾胃气尚弱不能消谷故令微烦损谷即愈少隂病脉微细而沈但欲卧汗出不烦欲自吐五六日自利后烦躁不得卧寐者死发汗后下之脉平而小烦此新虚不胜谷气故也  

***伤寒虚烦候***  

伤寒发汗吐下已后腑脏俱虚而热气不散故虚烦也  

***伤寒烦闷候***  

伤寒毒气攻胃故烦闷或服药已后表不解心下有水气其人微呕热满而烦闷也  

***伤寒渇候***  

伤寒渇者由热气入于脏流于少隂之经少隂主肾肾恶燥故渇而引饮  

***伤寒呕候***  

伤寒阳明病热入胃与谷气并故令呕或已经吐下虚热在脏必饮水水入则胃家虚冷亦呕也伤寒发热无汗呕不能食而反汗出濈然是为转在阳明伤寒呕多虽有阳明证不可攻也少隂病下利脉微涩者即呕汗者必数更衣反少当温其上灸其厥隂渇欲饮水者与之愈  

***伤寒干呕候***  

此谓热气在于脾胃也或发汗解后胃中不和尚有蓄热热气上熏则心下否结故干呕  

***伤寒吐逆候***  

伤寒少隂病其人饮食入则吐或心中温温欲吐不能当遂吐之若始得之手足寒脉迟此中有寒饮不可吐也当温之病人脉数数为有热当消谷引食反吐者师发其汗阳微鬲气虚脉则为数数为客阳不能消谷胃中虚冷故也  

***伤寒哕候***  

伤寒大吐下之后极虚复虚极其水鬰以发其汗者因得哕所以然者背寒中冷故也伤寒哕而满者视其前后知何部不利利之即愈阳明病能食下之不解其人不能食攻其热必哕所以哕者胃中虚冷故也又病人本虚伏热在胃则胸满胸满则气逆气逆不可攻其热攻其热必哕  

***伤寒喘候***  

伤寒太阳病下之微喘者外未解故也夫发汗后饮水者必喘以水停心下肾气乘心故喘也以水灌之亦令喘也  

***伤寒厥候***  

厥者逆也逆者谓手足逆冷也此由阳气暴衰隂气独盛隂胜于阳故阳脉为之逆不通于手足所以逆冷也伤寒一日至四五日厥者必发热前发热者后必厥厥深热亦深厥微热亦微厥下之发其汗者口伤烂赤伤寒先厥发热下利必自止而反汗出必咽喉中强痛甚为喉痹发热无汗而利必自止不止便脓血便脓血者其喉不痹伤寒先厥者不可下之发热而利者必止见厥复利伤寒病厥五日热亦五日设六日当复厥不厥之者自愈厥不过热五日故知愈也发热而厥七日而下利者为难治其脉从手足厥逆者可灸之下利手足厥无脉灸之不温反微喘者死下利厥烦躁不能卧者死病六七日其脉数手足厥烦躁隂厥不还者死发热下利至厥不止者死下利后其脉絶手足厥卒时脉还手足温者为生不还者死  

***伤寒悸候***  

悸者动也谓心下悸动也此由伤寒病发汗已后因又下之内有虚热则渇渇则饮水水气乘心必振寒而心下悸也太阳病小便不利者为多饮水心下必悸小便少者必苦里急失脉浮数法当汗出而愈而下之身体重心悸不可发汗当自汗出而解所以然者尺中微里虚表实津液自和便自汗出愈也  

***伤寒痓候***  

痓之为状身热足寒项颈强恶寒时头热面目热摇头卒口噤背直身体反张是也此由胏移热于肾傅而为痓痓有刚柔太阳病发热无汗而反恶寒为刚痓发热汗出而恶寒为柔痓诊其脉沈细此为痓也  

***伤寒心否候***  

太阳少隂并病脉数紧而下之紧反入里则作否否者心下满也病发于隂者不可下下之则心下否按之自耎但气否耳不可复下也若热毒气乘心心下否满面赤目黄狂言恍惚者此为有实宜速吐下之  

***伤寒结胸候***  

结胸者谓热毒结聚于心胸也此由病发于阳而早下之热气乘虚而否结不散也按之痛其脉寸口浮关上反自沈是也脉大不可下下之即死脉浮而大下之为逆若阳脉浮关上细沈紧而饮食如故时小便利者名为脏结脏结病舌上白胎滑为难治不往来寒热其人反静舌上不胎者不可攻之  

## 巢氏诸病源候总论卷八  

隋　巢元方　撰  

### 伤寒病诸候下【`凡四十四论`】  

***伤寒余热候***  

伤寒病其人或未发汗吐下或经服药已后而脉洪大实数腹内胀满小便赤黄大便难或烦或渇面色变赤此为腑脏有结热故也  

***伤寒五脏热候***  

伤寒病其人先苦身热嗌干而渇饮水即心下满洒淅身热不得汗恶风时欬逆者此肺热也若其人先苦身热嗌干而小腹绕脐痛腹下满狂言黙黙恶风欲呕者此肝热也若其人先苦手掌心热烦心欲呕身热心下满口干不能多饮目黄汗不出欲得寒水时妄笑者此心热也若其人先苦身热四肢不举足胫寒腹满欲呕而泄恶闻食臭者此脾热也若其人先苦嗌干内热连足胫腹满大便难小便赤黄腰脊痛者此肾热也  

***伤寒变成黄候***  

阳明病无汗小便不利心中懊憹必发黄若被火额上微汗出而但小便不利亦发黄其人状变黄如橘色或如桃枝色腹微满此由寒湿气不散瘀热在于脾胃故也  

***伤寒心腹胀满痛候***  

此由其人先患冷癖因发热病服冷药及饮冷水结在心下此为脏虚动于旧癖故也或吐下已后病不解内外有热故心腹胀满痛此为有实也  

***伤寒宿食不消候***  

此谓被下后六七日不大便烦热不解腹满而痛此为胃内有干粪挟宿食故也或先患寒癖因有宿食又感于伤寒热气相故宿食不消  

***伤寒大便不通候***  

伤寒阳脉微而汗出少为自始汗出多为太过阳明脉实因发其汗汗出多者亦为太过太过者阳气絶于里则津液竭热结在内故大便牢而不通也  

***伤寒小便不通候***  

伤寒发汗后而汗出不止津液少胃内极干小肠有伏热故小便不通  

***伤寒热毒利候***  

此由表实里虚热气乘虚而入攻于肠胃则下黄赤汁此热毒所为也  

***伤寒脓血利候***  

此由热毒伤于肠胃故下脓血如鱼脑或如烂肉汁壮热而肠痛此湿毒气盛故也  

***伤寒利候***  

伤寒病若表实里虚热乘虚而入攻于肠胃则下黄赤汁若湿毒气盛则腹痛壮热下脓血如鱼脑如烂肉汁若寒毒入胃则腹满身热下清下清者不可攻其表汗出必胀满表里俱虚故也伤寒六七日不利更发热而利者其人汗出不止者死但有隂无阳故也下利有微热其人渇脉弱者今自愈脉沈弱者下重其脉大者为未止脉微数者为欲自止虽发热不死少隂病八九日而身手足尽热热在膀胱必便血下利脉浮数尺中自滑其人必清脓血若利止恶寒而拳手足温者可治也阳明病下利其脉浮大此皆为虚弱强下之故伤寒下利日十余行其脉反实死  

***伤寒病后胃气不和利候***  

此由初受病时毒热气盛多服冷药以自防下病折已后热势既退冷气乃动故使心下愊牢噫哕食臭腹内雷鸣而泄利此由脾胃气虚冷故也  

***伤寒上气候***  

此由寒毒气伤于太隂经也太隂者胏也胏主气胏虚为邪热所客客则胀胀则上气也  

***伤寒欬候***  

此由邪热客于肺也上焦有热其人必饮水水停心下则肺为之浮肺主于欬水气乘之故欬  

***伤寒衂血候***  

伤寒病血衂者此由五脏热结所为也心主于血肝藏于血热邪伤于心肝故衂血也衂者鼻血出也肺主于气而开窍于鼻血随气行所以从鼻出阳明病口燥但欲漱水不欲咽者必衂衂家不可攻其表汗出额上葅急而紧直视而不能眴不得眠亡血不可攻其表汗出则寒栗而振脉浮紧发热其身无汗自衂者愈  

***伤寒吐血候***  

此由诸阳受邪热初在表应发汗而汗不发致使热毒入深结于五脏内有瘀积故吐血  

***伤寒隂阳毒候***  

夫欲辩隂阳毒病者始得病时可看手足指冷者是隂不冷者是阳若冷至一二三寸者病微若至肘膝为病极过此难治隂阳毒病无常也或初得病便有毒或服汤药经五六日以上或十余日后不瘥变成毒者其候身重背强咽喉痛糜粥不下毒气攻心心腹烦痛短气四肢厥逆呕吐体如被打发斑此皆其候重过三日则难治阳毒者面目赤或便脓血隂毒者面目青而体冷若发赤斑十生一死若发黒斑十死一生阳毒为病面目斑斑如锦纹喉咽痛清便脓血七日不治五日可治九日死十一日亦死  

***壊伤寒候***  

此谓得病十二日已上六经俱受病讫或已发汗吐下而病证不解邪热留于腑脏致令病候多变故曰壊伤寒本太阳病不解转入少阳脇下牢满干呕不能食往来寒热尚未吐下其脉沈紧与小柴胡汤若已吐下发汗饮柴胡证罢此为壊病知犯何逆以法治之寸口脉洪而大数而滑洪大荣气长滑数胃气实荣长阳即盛郁怫不得出胃实即牢大便难即干燥三焦闭塞津液不通医已发阳气盛不用复重下之胃燥畜大便遂傧小便不利荣卫相烦心发热两目如火鼻干面正赤舌燥齿黄焦故大渇过经成壊病  

***伤寒百合候***  

百合病者谓无经络百脉一宗悉致病也多因伤寒虚劳大病之后不平复变成斯疾也其状意欲食复不能食常黙黙欲得卧复不得卧欲出行复不能行饮食或有美时或有不用饮时如强徤人而卧不能行如有寒复如无寒如有热复如无热若小便赤黄百合之病诸药不能治得药即剧吐利如有神灵者身形如和其人脉微数每尿辄头痛其病六十日不愈若尿头不痛淅淅然者四十日愈若尿快然但者二十日愈体证或未病而预见或病四五日而出或病二十日一月微见其状恶寒而呕者病在上焦也二十三日当愈其状腹满微喘大便三四日一大便时复小溏者病在中焦也六十三日当愈其状小便淋沥难者病在下焦也四十三日当愈各随其证以治之耳  

***伤寒狐惑候***  

夫狐惑二病者是喉隂之为病也初得状如伤寒或因伤寒而变成斯病其状黙黙欲卧目挛不得卧卧起不安虫食于喉咽为惑食于隂肛为狐恶饮食不欲闻食臭其人面目翕赤翕黒翕白食于上部其声嗄食于下部其咽干此皆由湿毒气所为也  

***伤寒湿候***  

凡得伤寒时气热病腹内有热又人食少肠胃空虚三虫行作求食食人五脏及下部病之候齿无色舌上尽白甚者唇里有疮四肢沈重忽忽喜眠如此皆为虫食其肛肛乱见五脏即死当数看其上唇内有疮唾血唇内如粟疮者则心内懊憹痛此虫在上食其五脏下唇内生疮者其人不寤此虫食下部皆能杀人  

***伤寒下部痛候***  

此由大肠偏虚毒气冲于肛门故下部卒痛甚者痛如鸟啄  

***伤寒病后热不除候***  

此谓病已间五脏尚虚客邪未散真气不复故旦暮犹有余热如疟状此非真实但客热也  

***伤寒病后渇候***  

此谓经发汗吐下已后腑脏空虚津液竭絶肾家有余热故渇  

***伤寒病后不得眠候***  

夫衞气昼行于阳夜行于隂隂主夜夜主卧谓阳气尽隂气盛则目瞑失令热气未散与诸阳并所以阳独盛隂偏虚虽复病后仍不得眠者隂气未复于本故也  

***伤寒病后虚羸候***  

其人血气先虚复为虚邪所中发汗吐下之后经络损伤隂阳竭絶热邪始散真气尚少五脏犹虚谷神未复无津液以荣养故虚羸而生病焉  

***伤寒病后不能食候***  

此由阳明太隂受病被下之后其热已除而脾胃为之虚冷谷气未复故不能食也  

***伤寒病后虚汗候***  

夫诸阳在表阳气虚则自汗心主于汗心脏偏虚故其液妄出也  

***伤寒内有瘀血候***  

夫人先瘀结在内因伤寒病若热搏于久瘀则发热如狂若有寒则小腹满小便反利此为血瘀宜下之其脉沈结者血证谛也  

***伤寒毒攻眼候***  

肝开窍于目肝气虚热乘虚上冲于目故目赤痛重者生疮翳白膜息肉  

***伤寒毒攻足候***  

此由热毒气从内而出循经络攻于足也人五脏六腑并荣俞皆出于手足指故毒从脏腑而出  

***伤寒毒流肿候***  

人隂阳俱虚湿毒气与风热相则荣衞涩荣衞涩则血气不散血气不散则邪热致壅随其经络所生而流肿也  

***伤寒病后脚气候***  

此谓风毒湿气滞于肾经贤主腰脚今肾既湿故脚弱而肿其人小肠有余热即小便不利则气上脚弱而气上故为脚气也  

***伤寒病后霍乱候***  

霍乱吐下利止后更发热伤寒其脉微涩本是霍乱今是伤寒却四五日至隂经上转入隂当利本素呕下利者不治若其人即欲大便但反失气而不利是为更属阳明心强二十二日愈所以然者经竟故也下后当强强能食者愈今反不能食到后经中颇能食复一经能食过之一日当愈若不愈者不属阳明也恶寒脉微而后利利止必亡血  

***伤寒病后疟候***  

病后邪气未散隂阳尚虚因为劳事致二气交争隂胜则发寒阳胜则发热故寒热往来有时休作而成疟也  

***伤寒病后渇利候***  

此谓大渇饮水而小便多也其人先患劳损大病之后肾气虚则热热乘之则肾燥肾燥则渇渇则引水肾虚则不能制水故饮水数升小便亦数升名曰渇利也  

***伤寒肺痿候***  

大发汗后因复下之则亡津液而小便反利者此为上虚不能制于下也虚邪中于肺肺痿之病也欲欬而不能唾浊涎沫此为肺痿之病也  

***伤寒失声候***  

邪客于肺肺主声而通于气今外邪与真气相真气虚而邪气胜故声为之不通也  

***伤寒梦泄精候***  

邪热乘于肾则隂气虚隂气虚则梦交通肾藏精今肾虚不能制于精故因梦而泄  

***伤寒劳复候***  

伤寒病新瘥津液未复血气尚虚若劳动早更复成病故劳复也若言语思虑则劳神梳头澡洗则劳力劳则生热热气乘虚还入经络故复病也其脉紧者宜下之  

***伤寒病后食复候***  

伤寒病新瘥及大病之后脾胃尚虚谷气未复若食猪肉肠血肥鱼及久腻物必大下利医所不能治也必至于死若食饼黍饴餔炙鲙栗诸菓脯物及牢强难消之物胃气虚弱不能消化必更结热适以药下之则胃虚冷大利难禁不可下之必死下之亦危皆难救也大病之后多坐此死不慎护也夫病之新瘥后但得食糜粥宁少食忍饥慎勿饱不得他有所食虽思之勿与引日转久可渐食羊肉糜若羮慎不可食猪狗等肉  

***伤寒病后令不复候***  

伤寒病后多因劳动不节饮食过度更发于病名之为复复者谓复病如初也此由经络尚虚血气未实更致于病耳令预服药及为方法以防之故云令不复也  

***伤寒隂阳易候***  

隂阳易病者是男子妇人伤寒病新瘥未平复而与之交接得病者名为隂阳易也其男子病新瘥未平复而妇人与之交接得病者名阳易其妇人得病新瘥未平复而男子与之交接得病者名隂易若二男二女并不相易所以呼为易者隂阳相感动其毒度着如人之换易也其得病之状身体热冲胸头重不能举眼内生眯四肢拘急小腹防痛手足拳皆即死其亦有不即死者病苦小腹里急热上冲胸头重不欲举百节解离经脉缓弱气血虚骨髓空竭便怳怳吸吸气力转少着牀不能摇动起居仰人或引歳月方死  

***伤寒交接劳复候***  

夫伤寒病新瘥未满百日气力未平复而以房室者畧无不死也有得此病愈后六十日其人已能行射猎因而房室即吐涎而死病虽云瘥若未平复不可交接必小腹急痛手足拘拳二时之间亡范汪方云故督邮顾子献得病已瘥未徤诣华旉视脉旉曰虽瘥尚虚未平复阳气不足勿为劳事也能劳尚可女劳即死临死当吐舌数寸献妇闻其瘥从百余里来省之住数宿止交接之间三日死妇人伤寒虽瘥未满百日气血骨髓未牢实而合隂阳快者当时乃未即觉恶经日则令百节解离经络缓弱气血虚骨髓空竭便怳怳吸吸气力不足着牀不能动摇起居仰人食如故是其证也丈夫亦然其新瘥虚热未除而快意交接者皆即死若瘥后与童男交接者多不发复复者亦不必死  

***伤寒令不相染易候***  

伤寒之病但人有自触冐寒毒之气生病者此则不染着他人若因歳时不和温凉失节人感其乖戾之气而发病者此则多相染易故须预服药及为方法以防之  

## 巢氏诸病源候总论卷九  

隋　巢元方　撰  

### 时气病诸候【`凡四十三论`】  

***时气候***  

时行病者是春时应暖而反寒夏时应热而反冷秋时应凉而反热冬时应寒而反温非其时而有其气是以一嵗之中病无长少率相似者此则时行之气也从春分后其中无暴大寒不氷雪而人有壮热为病者此则属春时阳气发于冬时伏寒变为温病也从春分以后至秋分节前天有暴寒者皆为时行寒疫也一名时行伤寒此是节候有寒伤于人非触冐之过也若三月四月有暴寒其时阳气尚弱为寒所折病热犹小轻也五月六月阳气已盛为寒所折病热则重也七月八月阳气已衰为寒所折病热亦小防也其病与温及暑病相似但治有殊耳然得时病一日在皮毛当摩膏火灸愈不解者二日法针服行解散汗出愈不解三日复发汗若大汗即愈不解止勿复发汗也四日服藜芦丸防吐愈若病固藜芦丸不吐者服赤豆蒂散吐已解视病者尚未了了者复一法针之当解不愈者六日热已入胃乃与鸡子汤下之愈百无不如意但当谛视节度与病耳食不消病亦如时行俱发热头痛食病当速下之时病当待六七日下之时病始得一日在皮二日在肤三日在肌四日在胸五日入胃入胃乃可下也热在胃外而下之热乘虚便入胃然病要当复下之不得下胃中余热置此为病二死一生此辈不愈胃虚热入胃烂微者赤斑出五死一生剧者黑斑出十死一生病人有强弱相倍也若得病无热但狂言烦躁不安精神语言与人不相主当者勿以火迫但以猪苓散一方寸匕已上饮之以一升若升半水可至二升益佳当以新汲井水强令饮之以指刺喉中吐之随手愈不时吐者此病皆多不瘥勿以余药治也不相主当必危若此病不时以猪苓散吐解之者其殆速死亦可先以法针之尤佳以病者过日不以时得下之热不得泄亦胃烂矣其汤熨针石别有正方补养宣导今附于后  

餋生方导引法云清旦初起以左右手交互从头上挽两耳举又引鬓髪即流通令头不白耳不聋又摩手掌令热以摩面从上下二七正去肝气令面有光又摩手令热从体上下名曰干浴令人胜风寒时气寒热头痛百病皆愈  

***时气一日候***  

时气病一日太阳受病太阳为三阳之首主于头项故得病一日头项腰脊痛  

***时气二日候***  

时气病二日阳明受病阳明主于肌肉其脉络鼻入目故病二日内热鼻干不得眠夫诸阳在表始受病故可摩膏火灸发汗而愈  

***时气三日候***  

时气病三日少阳受病少阳脉循于脇上于颈耳故得病三日胸胁热而耳聋也三阳经络始相传病未入于藏故可汗而愈  

***时气四日候***  

时气病四日太隂受病太隂为三隂之首三日已后诸阳受病讫即之于隂太隂之脉主于喉嗌故得病四日腹满而嗌干其病在胸鬲故可吐而愈也  

***时气五日候***  

时气病五日少隂受病少隂脉贯肾络肺系于舌故得病五日口热舌干而引饮其病在腹故可下而愈  

***时气六日候***  

时气病六日厥隂受病厥隂脉循隂器络于肝故得病六日烦满而隂缩此为三隂三阳俱受病毒气入于肠胃故可下而愈  

***时气七日候***  

时气病七日法当小愈所以然者隂阳诸经传病竟故也今病不除者欲为再经病也再经病者谓经络重受病也  

***时气八九日已上候***  

时气病八九日已上不解者或是诸经络重受于病或已发汗吐下之后毒气未尽所以病不能除或一经受病未即相传致使停滞累日病证不改者故皆当察其证候而治之  

***时气取吐候***  

夫得病四日毒在胸鬲故宜取吐有得病二三日便心胸烦满此为毒气已入或有五六日已上毒气犹在上焦者其人有痰实故也所以复宜取吐也  

***时气烦候***  

夫时气病隂气少阳气多故身热而烦其毒气在于心而烦者则令人闷而欲呕若其人胃内有燥粪而烦者则谬语时绕脐痛腹为之满皆当察其证候也  

***时气狂言候***  

夫病甚则弃衣而走登髙而歌或至不食数日逾垣上屋所上非其素时所能也病反能者皆隂阳争而外幷于阳四肢者诸阳之本也邪盛则四支实实则能登髙而歌热盛于身故弃衣而走阳盛故妄言骂詈不避亲戚大热遍身狂言而妄见妄闻之  

***时气呕候***  

胃家有热谷气入胃与热相幷气逆则呕或吐下后饮食多胃虚冷亦为呕也  

***时气干呕候***  

热气在于脾胃或发汗解后或大下之后胃内不和尚有蓄热热气上薰故心烦而呕也  

***时气哕候***  

伏热在胃令人胸满则气逆气逆则哕若大下后胃气虚冷亦令致哕也  

***时气嗽候***  

热邪客于肺上焦有热其人必饮水水停心下则上乘于肺故上气而嗽也  

***时气渇候***  

热气入于胃藏肾恶燥热气盛则肾燥肾燥故渇而引饮也  

***时气衂血候***  

时气衂血者五脏热结所为心主于血邪热中于手少隂之经客于足阳明之络故衂血也衂血者血从鼻出也  

***时气吐血候***  

诸阳受病不发其汗热毒入深结在五脏内有瘀血积故令吐血也  

***时气口疮候***  

发汗下后表里俱虚而毒气未尽熏于上焦故喉口生疮也  

***时气喉咽痛候***  

隂阳隔絶邪客于足少隂之络毒气上熏攻于咽喉故痛或生疮也  

***时气发斑候***  

夫热病在表已发汗未解或吐下后热毒气不散烦躁谬言语此为表虚里实热气躁于外故身体发斑如锦文凡发斑不可用发表药令疮开泄更增斑烂表虚故也  

***时气毒攻眼候***  

肝开窍于目肝气虚热毒乘虚上冲于目故赤痛或生瞖赤白膜息肉及疮也  

***时气毒攻手足候***  

热毒气从脏腑出攻于手足手足则焮热赤肿疼痛也人五脏六腑幷荣俞皆出于手足指故此毒从内而出也  

***时气疱疮候***  

夫表虚里实热毒内盛则多发疱疮重者周布遍身其状如火疮若根赤头白者则毒轻若色紫黒则毒重其疮形如登豆亦名登豆疮  

***时气瘙疮候***  

夫病新瘥血气未复皮肤尚虚疎而触冒风日则偏体起细疮瘙痒如癣疥状名为逸风  

***时气候***  

毒气结在腹内谷气衰毒气盛三虫动作食人五脏多令泄利下部疮痒若唇内生疮但欲寐者此虫食下部也重者肛烂见五脏也  

***时气热利候***  

此由热气在于腹胃挟毒则下黄赤汁也  

***时气脓血利候***  

此由热伤于肠胃故下脓血如鱼脑或如烂肉汁壮热而腹防痛此湿毒气所为也  

***时气利候***  

夫热蓄在脏多令人下利若毒气盛则变脓血因而成者虫食人五脏及下部也若食下部则令谷道生疮而下利名为利若但生疮而不利者为也  

***时气大便不通候***  

此由脾胃有热发汗太过则津液竭津液竭则胃干结热在内大便不通也  

***时气小便不通候***  

此由汗后津液虚少其人小肠有伏热故小便不通也  

***时气隂阳毒候***  

此谓隂阳二气偏虚则受于毒若病身重腰脊痛烦闷面赤斑出咽喉痛或下利狂走此为阳毒若身重背强短气呕逆唇青面黒四支逆冷为隂毒或得病数日变成毒者或初得病便有毒者皆宜依证急治失候则杀人  

***时气变成黄候***  

夫时气病湿毒气盛蓄于脾胃脾胃有热则新谷郁蒸不能消化大小便结涩故令身面变黄或如橘柚或如桃枝色  

***时气变成疟候***  

病后邪气未散隂阳尚虚因为劳事致二气交争隂胜则发寒阳胜则发热故令寒热往来有时休作而成疟  

***时气败候***  

此谓病后余毒未尽形证变转乆而不瘥隂阳无复纲纪名为败病  

***时气劳复候***  

夫病新瘥者血气尚虚津液未复因即劳动更成病焉若言语思虑则劳于神梳头澡洗则劳于力未堪劳而强劳之则生热热气还经络复为病者名曰劳复  

***时气食复候***  

夫病新瘥者脾胃尚虚谷气未复若即食肥肉鱼鲙饼饵枣栗之属则未能消化停积在于肠胃使胀满结实因更发热复为病者名曰食复也  

***时气病瘥后交接劳复候***  

夫病新瘥者隂阳二气未和早合房室则令人隂肿于腹腹内防痛名为交接劳复  

***时气病后隂阳易候***  

隂阳易病者是男子妇人时气病新瘥未平复而与之交接得病者名隂阳易也其男子病新瘥未平复而妇人与之交接得病者名曰阳易其妇人得病新瘥未平复而男子与之交接者得病名曰隂易若二男二女并不相易所以呼为易者隂阳相感动其毒度着于人如换易也其病之状身体热冲胸头重不能举眼中生眯四支拘急小腹防痛手足拳皆即死其亦有不即死者病苦小腹里急热气上冲胸头重不欲举百节解离经脉缓弱气血虚骨髄竭便怳怳吸吸气力转少着牀不能摇动起居仰人或引嵗月方死  

***时气病后虚羸候***  

夫人荣衞先虚复为邪热所中发汗吐下之后经络损伤隂阳竭絶虚邪始散真气尚少五脏犹虚谷神未复无津液以荣养故虚羸而生众病焉  

***时气隂茎肿候***  

此由肾藏虚所致肾气通于隂今肾为热邪所伤毒气下流故令隂肿  

***时气令不相染易候***  

夫时气病者此皆因嵗时不和温凉失节人感乖戾之气而生病者多相染易故预服药及为方法以防之热病诸候【`凡二十八论`】  

***热病候***  

热病者伤寒之类也冬伤于寒至春变为温病夏变为暑病暑病者热重于温也肝热病者小便先黄腹痛多卧身热热争则狂言及惊脇满痛手足躁不安卧庚辛甚甲乙大汗气逆则庚辛死心热病者先不乐数日乃热热争则卒心痛烦寃善呕头痛面赤无汗至壬癸甚丙丁大汗气逆则壬癸死脾热病者先头重颊痛烦心欲呕身热热争则腰痛腹满泄两颔痛甲乙甚戊巳大汗气逆则甲乙死肺热病者先淅然起毛恶风舌上黄身热热争则喘欬痹走胸应背不得大息头痛不甚汗出而寒丙丁甚庚辛大汗气逆则丙丁死肾热病者先腰痛胫酸苦渇数饮身热热争则项痛而强胫寒骨且酸足下热不欲言其项痛淖澹戊巳甚壬癸大汗气逆则戊巳死肝热病者左颊先赤心赤病者额先赤脾热病者鼻先赤肺热病者右颊先赤肾热病者颐先赤凡病虽未发见其赤色者刺之名曰治未病一日汗不出大灌发者死二日泄而腹满甚者死三日目不明热不已者死四日老人婴儿热而腹满者死五日汗不出呕血者死六日舌本烂热不已者死七日欬血衂血汗不出出不至足者死八日髓热者死九日热而痉者死凡此者不可刺也热病已得汗而脉尚躁盛此隂脉之极也死其得汗而脉静者生热病者脉常躁盛而不得汗者此阳脉之极也死脉盛躁得汗者生热病七八日脉防小病者溲血口中干一日半死脉代一日死热病已得汗脉尚数躁而喘且复热勿庸刺喘甚者死热病七八日脉不躁躁不数后三日中有汗三日不汗四日死未尝汗者勿庸刺也诊人热病七八日其脉微小口干脉代舌焦黒者死诊人热病七八日脉不数不喘者当瘖之后三日温汗不出者死热病已得汗当热不去者亦死不治也脉静安者生脉躁者难治脉常躁静此气之极亦死也腹常喘而热不退者死多汗脉虚小者生实者死养生方云三月勿食陈虀必遭热病  

***热病一日候***  

热病一日病在太阳太阳主表表谓皮肤也病在皮肤之间故头项腰脊疼痛  

***热病二日候***  

热病二日阳明受病病在肌肉故肉热鼻干不得眠故可摩膏火灸发汗而愈  

***热病三日候***  

热病三日诸阳相传病讫病犹在表未入于脏故胸脇热而耳聋故可发汗而愈  

***热病四日候***  

热病四日太隂受病太隂者三隂之首也三阳受病讫入于隂故毒气已入胸鬲其病喉干腹满故可吐而愈  

***热病五日候***  

热病五日少隂受病毒气入腹内其病口舌干而引饮故下而愈  

***热病六日候***  

热病六日厥隂受病毒气入肠胃其人烦满而隂缩故可下而愈  

***热病七日候***  

热病七日三隂三阳病讫病法当愈今病不除者欲为再经病也再经者谓经络重受病也  

***热病八九日已上候***  

热病八九日已上不解者皆由毒气未尽所以病证不除也  

***热病解肌发汗候***  

此谓得病三日以还病法在表故宜发汗或病已经五六日然其人喉口不焦干心腹不满又不引饮但头痛身体壮热脉洪大者此为病证在表未入于藏故虽五六日犹须解肌发汗不可苟依日数辄取吐下  

***热病烦候***  

此由阳胜于隂热气独盛否结于藏则三焦隔絶故身热而烦也  

***热病疱疮候***  

夫热病疱疮者此由表虚里实热气盛则发疮重者周布徧身若疮色赤头白则毒轻色紫黒则毒重其形如登豆故名登豆疮  

***热病斑疮候***  

夫病在表或未发汗或已发汗吐下后表证未解毒气不散烦热而渇渇而不能饮表虚里实故身体发斑如锦文  

***热病热疮候***  

人藏府虚实不调则生于客热表有风湿与热气相搏则身体生疮痒痛而脓汁出甚者一瘥一剧此风热所为也  

***热病口疮候***  

此由脾藏有热冲于上焦故口生疮也  

***热病咽喉疮候***  

上实下虚热气内盛熏于咽喉故生疮也  

***热病大便不通候***  

夫经发汗汗出多则津液少津液少则胃干结热在胃所以大便不通又有府藏自生于热者此由三焦否隔脾胃不和蓄热在内亦大便不通也  

***热病小便不通候***  

热在膀胱流于小肠热盛则脾胃干津液少故小便不通也  

***热病下利候***  

热气攻于肠胃胃虚则下赤黄汁挟毒则成脓血  

***热病候***  

热气攻于肠胃则谷气衰所以三虫动作食人五脏及下部重者肛烂见府藏  

***热病毒攻眼候***  

肝脏开窍于目肝气虚热毒乘虚则上冲于目重者生疮瞖及赤白膜也  

***热病毒攻手足候***  

夫热病攻手足及人五藏六府幷荣俞皆出于手足指今毒气从府藏而出循于经络攻于手足故手足指皆肿亦焮痛也  

***热病呕候***  

胃内有热则谷气不和新谷入胃与热气相搏胃气不平故呕或吐下已后脏虚亦令呕也  

***热病哕候***  

伏热在胃则令人胸满胸满则气逆气逆则哕也若大下已后饮水多胃内虚冷亦令哕也  

***热病口干候***  

此由五藏有虚热脾胃不和津液竭少故口干也  

***热病衂候***  

心藏伤热所为也心主血肺主气开窍于鼻邪热与血气幷故衂也衂者血从鼻出也  

***热病劳复候***  

夫热病新瘥津液未复血气尚虚因劳动早劳则生热热气乘虚还入经络故复病也  

***热病后沉滞候***  

凡病新瘥后食猪肉及肠血肥鱼脂腻必大下利医所不能复治也必至于死若食饼饵粢饴哺炙脍枣栗诸菓物脯及牢实难消之物胃气尚虚弱不能消化必结热复病还以药下之  

## 巢氏诸病源候总论卷十  

隋　巢元方　撰  

### 温病诸候【`凡三十四论`】  

***温病候***  

经言春气温和夏气暑热秋气清凉冬气冰寒此四时正气之序也冬时严寒万类深藏君子固密则不伤于寒触冒之者乃为伤耳其伤于四时之气皆能为病而以伤寒为毒者以其最为杀厉之气焉即病者为伤寒不即病者为寒毒藏于肌骨中至春变为温病是以辛苦之人春夏必有温病者皆由其冬时触冒之所致也凡病伤寒而成温者先夏至日者为病温后夏至日者为病暑其冬复有非节之暖名为冬温毒与伤寒大异也有病温者汗出辄复热而脉躁病不为汗衰狂言不能食病名为何也曰病名曰隂阳交隂阳交者死人所以汗出者皆生于谷谷生于精今邪气交争于骨肉之间而得汗者是邪却而精胜则当食而不复热热者邪气也汗者精气也今汗出而辄复热者是邪胜也汗出而脉尚躁盛者死今脉不与汗相应此不称其病也其死明矣狂言者是失志失志者死今见三死不见一生虽愈必死凡皮肤热甚脉盛躁者病温也其脉盛而滑者汗且出也凡温病人二三日身躯热脉疾头痛食饮如故脉直疾八日死四五日头痛脉疾喜吐脉来细十二日死此病不治八九日脉不疾身不痛目不赤色不变而反利脉来牒牒按不弹手时大心下十七日死病三四日以下不得汗脉大疾者生脉细小难得者死不治也下利腹中痛甚者死不治其汤熨针石别有正方存神攘辟今附于后  

养生方导引法云常以鸡鸣时存心念四海神名三遍辟百邪止鬼令人不病  

东海神名阿明　　南海神名祝融  

西海神名巨乘　　北海神名禺强  

又云存念心气赤肝气青肺气白脾气黄肾气黑出周其身又兼辟邪鬼欲辟却众邪百鬼常存心为炎火如斗煌煌光明则百邪不敢干之可以入温疫之中  

***温病一日候***  

温病一日太阳受病诸阳主表表谓皮肤也病在皮肤之间故头项腰脊痛  

***温病二日候***  

温病二日阳明受病病在于肌肉故肉热鼻干不得眠故可摩膏火灸发汗而愈  

***温病三日候***  

温病三日少阳受病故胸脇热而耳聋三阳始传病讫未入于藏故可发汗而愈  

***温病四日候***  

温病四日太隂受病太隂者三隂之首也三阳受病讫传入于隂故毒气入胸膈之内其病咽干腹满故可吐而愈  

***温病五日候***  

温病五日少隂受病毒气入腹其病口热舌干而引饮故可下而愈  

***温病六日候***  

温病六日厥隂受病毒气入腹胃其病烦满而隂缩故可下而愈  

***温病七日候***  

温病七日病法当愈此是三隂三阳传病竟故也今七日病不除者欲为再经病也再经病者是经络重受病也  

***温病八日候***  

温病八日已上病不觧者或是诸经络重受于病或经发汗吐下之后毒气未尽所以病证不罢也  

***温病九日已上候***  

温病九日已上病不除者或初一经受病即不能相传或已传三阳讫而不能传于三隂所以停滞累日病证不罢皆由毒气未尽表里受邪经络损伤府藏俱病也  

***温病发斑候***  

夫人冬月触冒寒毒者至春始发病病初在表或已发汗吐下而表证未罢毒气不散故发斑疮又冬月天时温暖人感乖戾之气未即发病至春又被积寒所折毒气不得发泄至夏遇热温毒始发出于肌肤斑斓隠轸如锦文也  

***温病烦候***  

此由隂气少阳气多故身热而烦其毒气在于心府而烦者则令人闷而欲呕若其胃内有燥粪而烦者则谬语而绕脐痛也  

***温病狂言候***  

夫病甚则弃衣而走登髙而歌或至不食数日逾垣上屋所上非其素时所能也病反能者皆隂阳争而外并于阳四支者诸阳之本也邪盛则四支实实则能登髙而歌热盛于身故弃衣而走阳盛故妄言骂詈不避亲戚大热遍身狂言而妄闻视也  

***温病候***  

邪热客于胸府上焦有热其人必饮水水停心下则上乘于肺故令  

***温病呕候***  

胃中有热谷气入胃与热相并气逆则呕或吐下后饮水多胃虚冷亦为呕也  

***温病哕候***  

伏热在胃令人胸满胸满则气逆气逆则哕若大下后胃气虚冷亦令致哕  

***温病渴候***  

热气入于肾藏肾藏恶燥热盛则肾燥肾燥则渴引饮  

***温病取吐候***  

温病热发四日病在胸鬲当吐之愈有得病一二日便心胸烦满为毒已入兼有痰实亦吐之  

***温病变成黄候***  

发汗不解温毒气瘀结在胃小便为之不利故变成黄身如橘色  

***温病咽喉痛候***  

热毒在于胸府三焦隔絶邪客于足少隂之络下部脉不通热气上攻咽喉故痛或生疮也  

***温病毒攻眼候***  

肝开窍于目肝气虚热毒乘虚上冲于目故赤痛重者生疮瞖也  

***温病衂候***  

由五藏热结所为心主血肺主气而开窍于鼻邪热伤于心故衂衂者血从鼻出也  

***温病吐血候***  

诸阳受邪热初在表应发汗而不发致热毒入深结于五藏内有瘀血积故吐血也  

***温病下利候***  

风热入于肠胃故令洞泄若挟毒则下黄赤汁及脓血  

***温病脓血利候***  

热毒甚者伤于肠胃故下脓血如鱼脑或如烂肉汁此由温毒气盛故也  

***温病大便不通候***  

脾胃有积热发汗太过则津液少使胃干结热在内故大便不通  

***温病小便不通候***  

发汗后津液少膀胱有结热移入于小肠故小便不通也  

***温病下部疮候***  

热攻肠胃毒气既盛谷气渐衰故三虫动作食人五藏则下部生疮重者肛烂见府藏  

***温病劳复候***  

谓病新瘥津液未复血气尚虚因劳动早更生于热热气还入经络复成病也  

***温病食复候***  

凡得温毒病新瘥脾胃尚虚谷气未复若食犬猪羊肉并肠血及肥鱼炙脂腻食此必大下利下利则不可复救又禁食饼饵炙脍栗诸生菓难消物则不能消化停积在于肠胃便胀满结实大小便不通因更发热复成病也非但杂食梳头洗浴诸劳事等皆须慎之  

***温病隂阳易候***  

隂阳易病者是男子妇人温病新瘥未平复而与之交接因得病者名为隂阳易也其男子病新瘥未平复而妇人与之交接得病者名阳易其妇人得病虽瘥未平复男子与之交接得病者名隂易若二男二女并不自相易所以呼为易者隂阳相感动其毒度着于人如换易也其病之状身体热冲胸头重不举眼中生眯四支拘急小腹防痛手足拳皆即死其亦有即不死者病苦小腹里急热上冲胸头重不欲举百节觧离经脉缓弱气血虚骨髓竭便怳怳吸吸气力转少着牀不能摇动起居仰人或引岁月方死  

***温病交接劳复候***  

病虽瘥隂阳未和因早房室令人隂肿缩入腹腹防痛名为交接之劳复也  

***温病瘥后诸病候***  

谓其人先有宿疹或患虚劳风冷积聚寒疝等疾因温热病发汗吐下之后热邪虽退而血气损伤府藏皆虚故因兹而生诸病  

***温病令人不相染易候***  

此病皆因岁时不和温凉失节人感乖戾之气而生病则病气转相染易乃至灭门延及外人故须预服药及为法术以防之  

疫疠病诸候【`凡三论`】  

***疫疠病候***  

其病与时气温热等病相类皆由一岁之内节气不和寒暑乖候或有暴风疾雨雾露不散则民多疾疫病无长少率皆相似如有鬼厉之气故云疫疠病  

养生方云封君达常乘青牛鲁女生常乘駮牛孟子绰常乘駮马尹公度常乘青骡时人莫知其名字为谁故曰欲得不死当问青牛道士欲得此色駮牛为上青牛次之駮马又次之三色者顺生之气也云古之青牛者乃栢木之精也駮牛者古之神宗之先也駮马者乃神龙之祖也云道士乘此以行于路百物之恶精疫气之疠鬼将长揖之焉延年之道存念心气赤肝气青肺气白脾气黄肾气黑出周其身又兼辟邪鬼欲辟却众邪百鬼常存心为炎火如斗煌煌光明则百邪不敢干之可以入温疫之中  

***疫疠疱疮候***  

热毒盛则生疱疮疮周布遍身状如火疮色赤头白者毒轻色黑紫黯者毒重亦名为登豆疮  

***瘴气候***  

夫岭南青草黄茅瘴犹如岭北伤寒也南地暖故太隂之时草木不黄落伏蛰不闭藏杂毒因暖而生故岭南从仲春讫仲夏行青草  

## 巢氏诸病源候总论卷十一  

隋　巢元方　撰  

### 疟病诸候【`凡十四论`】  

***疟病候***  

夏日伤暑秋必病疟疟之发以时者此是邪客于风府循膂而下衞气一日一夜常大防于风府其明日下一节故其作则腠理开腠理开则邪气入邪气入则病作此所以日作常晏也衞气之行风府日下一节二十一日下至尾骶二十二日入脊内注于伏冲伏冲脉其行九日出于缺盆之中其气既上故其病稍早发其间日发者由邪气内薄五藏横连募原其道逺其气深其行迟不能日作故间日蓄积乃作夫衞气毎至于风府腠理而开开则邪入焉其衞气日下一节则不当风府奈何然风府无常衞气之所应必开其腠理气之所舍则其病已风之与疟也相与同类而风独常在也而疟特以时休何也由风气留其处疟气随经络沈以内薄故卫气应乃作阳当陷而不陷隂当升而不升为邪所中阳遇邪则卷隂遇邪则卷则恶寒则为栗寒栗相薄故名疟弱乃发热浮乃来出旦中旦发暮中暮发夫疟其人形瘦皮必栗问曰病疟以月一日发当以十五日愈设不愈月尽解  

足太阳疟令人腰痛头重寒从背起先寒后热渴渴然后热止汗而出难已刺郄中出血  

足少阳疟令人身体解倦寒不甚热不甚恶见人见人心惕惕然热多汗出其刺足少阳  

足阳明疟令人先寒洒淅洒淅寒甚乆乃热热去汗出喜见日光火气乃快然刺足阳明脚趺上  

足太隂疟令人不乐好太息不嗜食多寒热汗出病至则善呕呕已乃衰即取之  

足少隂疟令人吐呕甚乆寒热热多寒少欲闭户而处其病难止  

足厥隂疟令人腰痛小腹满小便不利如癃非癃状也数小便意恐惧气不足肠中悒悒刺足厥隂  

肺疟者令人心寒寒甚热间善惊如是有见者刺手太隂阳明心疟者令人烦心甚欲得清水乃寒多寒不甚热刺手少隂  

肝疟令人色苍苍然太息甚状若死者刺足厥隂见血脾疟者令人疾寒腹中痛热则膓中鸣鸣已汗出刺足太隂  

肾疟令人洒洒腰脊痛宛转大便难目眂眴眴然手足寒刺足太阳少隂  

胃疟令人旦病也善饥而不能食食而支满腹大刺足阳明太隂横脉出血  

肺病为疟乍来乍去令人心寒寒甚则热发善惊如有所见此肺疟证也若人本来语声雄壮忽尔不亮拖气用力方得出言而反于常人呼共语直视不应虽曰未病势当不乆此即肺病声之候也察观疾表里相应依源审治乃不失也  

心病为疟者令人心烦其病欲饮清水多寒少热若人本来心性和雅而急卒反于常伦或言未竟便住以手剔脚爪此人必死祸虽未及呼曰行尸此心病声之候也虚则补之实则泻之不可治者明而察之  

肝病为疟者令人色苍苍然气息喘闷战掉状如死者若人本来少于悲恚忽尔嗔怒出言反常乍寛乍急言未竟以手向眼如有所思若不即病祸必至矣此肝病声之证也其人若虚则为寒风所伤若实则为热气所损阳则泻之隂则补之  

脾病为疟者令人寒腹中痛肠中鸣鸣已汗出若其人本来少于喜怒而忽反常瞠喜无度正言鼻笑不答于人此是脾病声之候证不盈旬月祸必至也  

肾病为疟者令人凄凄然腰脊痛而宛转大便涩自掉不定手足而寒若人本来不喜不怒忽然謇而好瞠怒反于常性此肾已伤虽未发觉是其候也见人未言而前开口笑还闭口不声举手栅腹此是肾病声之证虚实表里浮沉清浊宜以察之逐以治之夫疟脉者自数多热迟多寒小者可下之迟者温药已脉数而者可发其汗宜针灸之脉浮大者不可针灸可吐之凡疟先发如食顷乃可以治之过之则失时  

***温疟候***  

夫温疟与寒疟安舍温疟者得之冬中于风寒寒气藏于骨髓之中至春则阳气大发邪气不能出因遇大暑脑髓烁脉肉消释腠理发泄因有所用力邪气与汗偕出此病藏于肾其气先从内出之于外如此则隂虚而阳盛则病衰则气复反入入则阳虚阳虚则寒矣故先热而后寒名曰温疟  

疟先寒而后热此由夏伤于暑汗大出腠理开发因遇夏气凄沧之水寒藏于腠理皮肤之中秋伤于风则病成矣夫寒者隂气也风者阳气也先伤于寒而后伤于风故先寒而后热先伤于风而后伤于寒故先热而后寒亦以时作名曰温疟夫病疟六七日但见热者温疟矣  

***痎疟候***  

夫痎疟者夏伤于暑也其病秋则寒甚冬则寒轻春则恶风夏则多汗者然其蓄作有时以疟之始发先起于毫毛伸欠乃作寒栗鼔颔腰脊痛寒去则外内皆热头痛而渴欲饮何气使然此隂阳上下交争虚实更作隂阳相移也阳并于隂则隂实阳虚阳明虚则寒栗鼔颔巨阳虚则腰背头项痛三阳俱虚隂气盛胜则骨寒而痛寒生于内故中外皆寒阳盛则外热隂虚则内热内外皆热则喘而渴欲饮此得之夏伤于暑热气盛蔵之于皮肤之间肠胃之外此荣气之所舍此令汗出空疎腠理开因得秋气汗出遇风乃得之及以浴水气舍于皮肤之内与衞气并居衞气者昼日行阳此气得阳如外出得隂如内薄是以日作其间日而作者谓其气之舍深内薄于隂阳气独发隂邪内着隂与阳争不得出是以问日而作  

***间日疟候***  

此由邪气与卫气俱行于六府而有时相失不相得故邪气内薄五藏则道逺气深故其行迟不能与卫气偕出是以间日而作也  

***风疟候***  

夫疟皆生于风风者阳气也阳主热故卫气每至于风府则腠理开开则邪入邪入则病作先伤于风故发热而后寒栗  

***瘅疟候***  

夫瘅疟者肺素有热气盛于身厥逆上冲中气实而不外泄因有所用力腠理开风寒舍于皮肤之内分肉之间而发发则阳气盛阳气盛而不衰则病矣其气不及于隂故但热而不寒寒气内藏于心而外舍分肉之间令人消烁肌肉故命曰瘅疟其状但热不寒隂气先絶阳气独发则少气烦惋手足热而呕也  

***山瘴疟候***  

此病生于岭南带山瘴之气其状发寒热休作有时皆由山溪源岭嶂湿毒气故也其病重于伤暑之疟  

***痰实疟候***  

痰实疟者谓患人胸鬲先有停痰结实因成疟病则令人心下胀满气逆烦呕也  

***寒热疟候***  

夫疟者风寒之气也邪并于隂则寒并于阳则热故发作皆寒热也  

***往来寒热疟候***  

此由寒气并于隂则发寒风气并于阳则发热隂阳二气更实更虚故寒热更往来也  

***寒疟候***  

此由隂阳相并阳虚则隂胜隂胜则寒寒发于内而并于外所以内外俱寒故病发但战栗而鼓颔頥也  

***劳疟候***  

凡疟积乆不瘥者则表里俱虚客邪未散真气不复故疾虽暂间小劳便发  

***发作无时疟候***  

夫卫气一日一夜大防于风府则腠理开开则邪入邪入则病作当其时隂阳相并随其所胜故生寒热故动作皆有早晏者若府藏受邪内外失守邪气妄行所以休作无时也  

***乆疟候***  

夫疟皆由伤暑及伤风所为热盛之时发汗吐下过度府藏空虚荣卫伤损邪气伏藏所以引日不瘥仍故休作也夫疟岁岁发至三岁发连月发不解脇下有否治之不得攻其否但得虚其津液先其时发其汗服汤已先小寒者引衣自温覆汗出小便自引利即愈也  

## 巢氏诸病源候总论卷十二  

隋　巢元方　撰  

### 黄病诸候【`凡二十八论`】  

***黄病候***  

黄病者一身尽疼发热面色洞黄七八日后壮热口里有血当下之法如防肝状其人小腹内急若其人眼睛涩疼鼻骨疼两膊及项强腰背急即是患黄多大便涩但令得小便快即不虑死不用大便多多即心腹胀不存此由寒湿在表则热畜于脾胃腠理不开瘀热与宿谷相搏烦郁不得消则大小便不通故身体面目皆变黄色凡黄候其寸口近掌无脉口鼻冷气并不可治也  

***急黄候***  

脾胃有热谷气郁蒸因为热毒所加故卒然发黄心满气喘命在顷刻故云急黄也有得病即身体面目发黄者有初不知是黄死后乃身面黄者其候得病但发热心战者是急黄也  

***黄汗候***  

黄汗之为病身体洪肿发热汗出不竭状如风水汗染衣上黄如蘗汁其脉自沈此由脾胃有热汗出而入水中浴若水入汗孔中得成黄汗也  

***犯黄候***  

***有得黄病已瘥而将息失宜饮食过度犯触禁忌致病发胃名为犯黄候***  

***劳黄候***  

脾藏中风风与瘀热相搏故令身体发黄额上黑微汗出手足中热薄暮发膀胱急四支烦小便自利名为劳黄  

***脑黄候***  

***热邪在骨髓而脑为髓海故热气从骨髓流入于脑则身体发黄头脑痛眉疼名为脑黄候***  

***隂黄候***  

阳气伏隂气盛热毒加之故但身面色黄头痛而不发热名为隂黄  

***内黄候***  

热毒气在脾胃与谷气相搏热蒸在内不得宣散先心腹胀满气急然后身面悉黄名为内黄  

***行黄候***  

瘀热在脾藏但肉微黄而身不甚热其人头痛心烦不废行立名为行黄  

***癖黄候***  

气水饮停滞结聚成癖因热气相搏则郁蒸不散故脇下满痛而身发黄名为癖黄  

***噤黄候***  

心脾二藏有瘀热所为心主于舌脾之络脉出于舌下若身面发黄舌下大脉起青黑色舌噤强不能语名为噤黄也  

***五色黄候***  

凡人着黄五种黄皆同其人至困防漠不知东西者看其左手脉名手肝脉两筋中其脉如有如无又看近手屈肘前臂上当有三歧脉中央者名为手肝脉两厢者名歧脉看时若肝脉全无两厢坏其人十死一生难可救济若中央脉近掌三指道有如不絶其人必不死脉经三日渐彻至手掌必得汗汗罢必愈妇人患黄看右手脉眼青黄视其瞳子青脉亦青面色青者是其由脾移热于肝肝色青也其人身热而发黄赤视其眼赤高视心腹胀满脉赤便是此由脾移热于心心色赤故其人身热而发赤黄不可治治之难差其人身热发黄白视其舌下白垢生者是此由脾移热于肺肺色白也其人身热发黑黄视其唇黑眼黄舌下脉黑者是此由脾移热于肾肾色黑也故其身热而发黄也  

***风黄候***  

凡人先患风湿复遇冷气相搏则举身疼痛发热而体黄也  

***因黄发血候***  

此由脾胃大热热伤于心心主于血热气盛故发黄而动热故因名为发血  

***因黄发痢候***  

此由瘀热在于脾胃因而发黄挟毒即下痢故名为发痢  

***因黄发痔候***  

此病由热伤于心心主血热盛则血随大便而下名为血痔  

***因黄发癖候***  

夫黄病皆是大热所为热盛之时必服冷药冷药多则动旧癖  

***因黄发病后小便涩兼石淋候***  

黄病后小便涩兼石淋发黄疸此皆由蓄热所为热流小肠小便涩少而痛下物如沙石也  

***因黄发吐候***  

黄病吐下之后胃气虚冷其人宿病有寒饮故发吐  

***黄疸候***  

黄疸之病此由酒食过度府藏不和水谷相并积于脾胃复为风湿所搏瘀结不散热气郁蒸故食已如饥令身体面目及爪甲小便尽黄而欲安卧若身体多赤黑多青皆见者必寒热身痛面色微黄齿垢黄爪甲上黄黄疸也渴而疸者其病难治疸而不渴其病可治发于隂部其人必呕发于阳部其人振寒而微热  

***酒疸候***  

夫虚劳之人若饮酒多进谷少者则胃内生热因大醉当风入水则身目发黄心中懊痛足胫满小便黄面发赤斑若下之乆乆变为黑疸面目黑心中如噉蒜虀状大便正黑皮肤爪之不仁其脉浮弱故知酒疸心中热欲呕者当吐之则愈其小便不利其候当心中热足下热是其候证明也脉浮先吐之沈先下之  

***谷疸候***  

谷疸之状食毕头心忪怫郁不安而发黄由失饥大食胃气冲熏所致阳明病脉迟食难因饱饮者则发烦头者必小便难此欲为谷疸虽下之其腹必满其脉迟故也  

***女劳疸候***  

女劳疸之状身目皆黄发热恶寒小腹满急小便难由大劳大热而交接交接竞入水所致也  

***黑疸候***  

黑疸之状若小腹满身体尽黄额上反黑足下热大便黑是夫黄疸酒疸女劳疸乆乆多变为黑疸  

***九疸候***  

夫九疸者一曰胃疸二曰心疸三曰肾疸四曰肠疸五曰膏疸六曰舌疸七曰体疸八曰肉疸九曰肝疸凡诸疸病皆由饮食过度醉酒劳伤脾胃有瘀热所致其病身面皆发黄但立名不同耳  

***胞疸候***  

胞疸之病小肠有热流于胞内故大小便皆如蘗汁此为胞疸  

***风黄疸候***  

夫风湿在于府藏与热气相搏便发于黄即小便或赤或白好卧而心振面虚黑名为风黄疸  

***湿疸候***  

湿疸病者脾胃有热与湿气相抟故病苦身体疼面目黄小便不利此为湿疸  

冷热病诸候【`凡七论`】  

***病热候***  

夫患热者皆由血气有虚实邪在脾胃阳气有余隂气不足则风邪不得宣散因而生热热搏于府藏故为病热也诊其脉关上浮而数胃中有热滑而疾者亦为有热弱者无胃气是为虚热跗阳脉数者胃中有热热则消谷引食跗阳脉粗而浮者其病难治若病者发热身体疼痛此为表有病其脉自当浮今脉反沈而迟故知难瘥其人不即得愈必当死以其病与脉相反故也其汤熨针石别有正方补养宣导今附于后  

养生方导引法云偃卧合两膝布两足而生腰口内气振腹七息除壮热疼痛通两胫不随  

又云覆卧去枕立两足以鼻内气四十所复以鼻出之极令微气入鼻中勿令鼻知除身中热背痛  

又云两手却据仰头向日以口内气因而咽之数十除热身中伤死肌  

***客热候***  

客热者由人府藏不调生于虚热客于上焦则胸鬲生痰实口苦舌干客于中焦则烦心闷满不能下食客于下焦则大便难小便赤涩  

***冷热候***  

夫虚邪在于内与卫气相搏隂胜者则为寒真气去去则虚虚则内生寒视其五宫色白为有寒诊其脉迟则为寒则为寒濇迟为寒微者为寒迟而缓为寒微而为寒寸口虚为寒其汤熨针石别有正方补养宣导今附于后  

养生方导引法云一足向下踏地一足长舒向前极势手掌四方取势左右换易四七去膓冷腰脊急闷骨疼令使血气上下布润又云两足相合两手仰捉两脚向上急挽头向后振势极三七欲得努足手两向舒张身手足极势二七去窍中生百病下部虚冷  

又云义趺两手反向拓席渐渐向后努齐腹向前散气待火急还放来去二七去齐下冷脚疼五藏六府不和又云两手向后拓腰蹙膊极势左右转身来去三七去腹肚齐冷两膊急胸腋不和  

又云于跪两手向后手掌合地出气向下始渐渐向下觉腰脊大闷还上来去二七身正左右散气腰三七去齐下冷解谿内疼痛  

***寒热候***  

夫阳虚则外寒隂虚则内热阳盛则外热隂盛则内寒阳者受气于上焦以温皮肤分肉之间今寒气在外则上焦不通不通则寒独留于外故寒栗也隂虚内生热者有所劳倦形气哀少谷气不盛上焦不行下脘不通胃气热熏胸中故内热也阳盛而外热者上焦不通利皮肤致密腠理闭塞不通卫气不得泄越故外热也隂盛而内寒者厥气上逆寒气积于胸中而不泻不泻则温气去寒独留则血涘泣血涘泣则脉不通其脉不通脉则盛大以濇故隂阳之要隂密阳固若两者不和若春无秋若冬无夏因而和之是谓圣度故阳强不能隂气乃絶因于露风乃生寒热凡小骨弱肉者善病寒热骨寒热病无所安汗注不休齿本槁取其少隂于隂股之络齿爪槁死不治诊其脉沈细数散也  

***寒热往来候***  

夫寒气并于隂则发寒阳气并于阳则发热隂阳二气虚实不调故邪气更作寒热往来也脉而数寒热俱发必当上乃愈脉急如者邪入阳明寒热脾脉小甚为寒热  

养生方云已醉饱食发寒热也  

***冷热不调候***  

夫人荣衞不调致令隂阳否塞阳并于上则上热隂并于下则下冷上焦有热或喉口生疮胸鬲烦满下焦有冷则腹胀肠鸣绞痛泄痢  

***寒热厥候***  

夫厥者逆也谓隂阳二气卒有哀絶逆于常度若阳气哀于下则为寒厥隂气衰于下则为热厥热厥之为热也必起于足下者阳起于五指之表集于足下而聚于足心故也故阳胜则足下热热厥者酒入于胃则络脉满而经脉虚脾主为胃行其津液隂气虚则阳气入阳气入则胃不和胃不和则精气竭精气竭则不荣其四支此人必数醉若饱已入房气聚于脾中未得散酒气与谷气相并热起于内故遍于身内热则尿赤夫酒气盛而慓悍肾气冇哀阳气独胜故手脚为之热寒厥之为寒必从五指始上于膝下隂气起于五指之里集于膝下聚于膝上故隂气胜则五指至膝上寒其寒也不从外皆从内寒寒厥何失而然隂者宗筋之所聚太隂阳明之所合也春夏则阳气多而隂气衰秋冬隂气盛而阳气哀此人者质壮以秋冬夺其所用下气上争未能复精气溢下邪气因从之而上气因于中阳气衰不能添荣其经络故阳气日损隂气独在故手足为之寒夫厥者或令人腹满或令人暴不知人或半日逺至一日乃知人者此由隂气盛于上则下气重上而邪气逆逆则阳气乱乱则不知人太阳之厥踵首头重足不能行发为眴仆阳明之厥则癫疾欲走则呼腹满不卧卧则面赤而热妄见妄言少阳之厥则暴聋颊肿胸热脇痛防此不可以运太隂之厥腹满防胀后不利以不欲食食之则呕不得卧也少隂之厥者则舌干尿赤腹满心痛厥隂之厥者小腹肿痛防胀不利好卧屈膝隂缩肿胫外热其汤熨针石别有正方补养宣导今附于后养生方导引法云身正偃卧展两足鼻内气自极揺足三十过止除足寒厥逆也  

## 巢氏诸病源候总论卷十三  

隋　巢元方　撰  

### 气病诸候【`凡二十五论`】  

***上气候***  

夫百病皆生于气故怒则气上喜则气缓悲则气消恐则气下寒则气收聚热则腠理开而气泄忧则气乱劳则气耗思则气结九气不同怒则气逆甚则呕血及食而气逆上也喜则气和荣衞行通利故气缓焉悲则心系急肺布叶举使上焦不通荣衞不散热气在内故气消也恐则精却精却则上焦闭闭则气还还则下焦胀故气不行寒则经络涘涩故气收聚也热则腠理开窍荣衞通故汗大泄也忧则心无所寄神无所归虑无所定故气乱矣劳则喘且汗外内故气耗矣思则身心有所止气留不行故气结矣诊寸口脉伏胸中逆气是诸气上冲胸中故上气面胕肿髆息其脉浮大不治上气脉躁而喘者属肺肺胀欲作风水发汗愈脉洪则为气其脉虚宁伏匿者生牢强者死喘息低仰其脉滑手足温者生也濇而四末寒者死也数者死也谓其形损故  

养生方云饮水勿急咽乆成气病其汤熨针石别有正方补养宣导今附于后  

养生方导引法云两手向后合手拓腰向上急势振摇臂肘来去七始得手不移直向上向下尽势来去二七去脊心肺气壅闷散消正坐并膝头足初坐先足指相对足跟外扒坐止少欲安穏须两足跟向内相对坐足指外扒觉闷痛渐渐举身似欵便坐足上待共内坐相似不痛始双竪脚跟向上坐上足指并反向外毎坐常觉去膀胱内冷膝风冷足疼上气腰痛尽自消适也又云两足两指相向五息正引心肺去厥逆上气极用力令两足相向意止引肺中气出病人行肺内外展转屈伸随无有违逆  

***卒上气候***  

肺主于气若肺气虚实不调或暴为风邪所乘则府藏不利经络否涩气不宣和则上气也又因有所怒则气卒逆上甚则变呕血气血俱伤其汤熨针石别有正方补养宣导今附于后  

养生方导引法云两手交义頥下自极致补气治暴气咳以两手交頥下各把两頥脉以頥句交中急牵来着喉骨自极三通致补气充足治暴气上气写喉等病令气调长音声亮  

***上气鸣息候***  

肺主于气邪乘于肺则肺胀胀则肺管不利不利则气道涩故气上喘逆鸣息不通诊其肺脉滑甚为息奔上气脉出鱼际者主喘息其脉滑者生駃者死也  

***上气喉中如水鸡鸣候***  

肺病令人上气兼胸鬲痰满气行壅滞喘息不调致咽喉有声如水鸡之鸣也  

***奔气候***  

夫气血循行于经络周而复始皆有常度肺为五藏上盖主通行于府藏之气若肺受邪则气道不利气道不利则诸藏气壅失度故气奔急也  

***贲豚气候***  

夫贲豚气者肾之积气起于惊恐忧思所生若惊恐则伤神心藏神也忧思则伤志肾藏志也神志伤动气积于肾而气下上游走如豚之奔故曰贲豚其气乘心若心中踊踊如事所惊如人所恐五藏不定食饮辄呕气满胸中狂痴不定妄言妄见此惊恐奔豚之状若气满支心心下闷乱不欲闻人声休作有时乍瘥乍极吸吸短气手足厥逆内烦结痛温温欲呕此忧思贲豚之状诊其脉来触祝触祝者病贲豚也肾脉微急沉厥贲豚其足不收不得前后  

***上气呕吐候***  

肺主于气肺为邪所乘则上气此为鬲内有热胃间有寒寒从胃上乘于肺与鬲内热相搏故乍寒乍热而上气上气动于胃胃气逆故呕吐也  

***上气肿候***  

肺主于气候身之皮毛而气之行循环藏府流通经络若外为邪所乘则肤腠闭密使气内壅与津液相并不得泄越故上气而身肿也  

***结气候***  

结气病者忧思所生也心有所存神有所止气留而不行故结于内  

养生方云哭泣悲来新哭讫不用即食乆成气病其汤熨针石别有正方补养宣导今附于后  

养生方导引法云坐生腰举左手仰其掌却右臂覆右手以鼻内气自极七息息间稍顿右手除两臂背痛结气  

又云端坐生腰举左手仰掌以右手承右脇以鼻内气自极七息除结气  

又云两手拓肘头拄席努肚上极势待大闷始下来去上下五七去脊背体内疼骨节急强肚肠宿气行忌太饱不得用肚编也  

***冷气候***  

夫藏气虚则内生寒也气常行府藏府藏受寒冷即气为寒冷所并故为冷气其状或腹胀或腹痛甚则气逆上而面青手足冷  

***七气候***  

七气者寒气热气怒气恚气忧气喜气愁气凡七气积聚牢大如杯若拌在心下腹中疾痛欲死饮食不能时来时去毎发欲死如有祸状此皆七气所生寒气则呕吐恶心热气则说物不章言而遑怒气则上气不可忍热上抢心短气欲死不得气息也恚气则积聚在心下不可饮食忧气则不可极作暮卧不安席喜气即不可疾行不能乆立愁气则喜忘不识人置物四方还取不得去处若闻急即手足筋挛不举  

***九气候***  

九气者谓怒喜悲恐寒热忧劳思因此九事而伤动于气一曰怒则气逆甚则呕血及食而气逆也二曰喜则其气缓荣衞通利故气缓三曰悲则气消悲则使心系急肺布叶举使上焦不通热气在内故气消也四曰恐则气下恐则精却精却则上焦闭闭则气还气还则下焦胀故气不行五曰寒则气收聚寒使经络涘涩使气不宣散故也六曰热则腠理开腠理开则荣衞通汗大泄七曰忧则气乱气乱则心无所寄神无所归虑无所定故气乱八曰劳则气耗气耗则喘且汗外内皆越故气耗也九曰思则气结气结则心有所止故气留而不行众方说此九气互有不同但气上之由有九故名为九气类也  

***短气候***  

平人无寒热短气不足以息者体实实则气盛盛则气逆不通故短气又肺虚则气少不足亦令短气则其人气微常如少气不足以呼吸诊其脉尺寸俱微血气不足其人短气寸口脉沉胸中短气脉前小后大则为胸满短气脉洪大者亦短气也  

***五鬲气候***  

五鬲气者谓忧鬲恚鬲气鬲寒鬲热鬲也忧鬲之病胸中气结烦闷津液不通饮食不下羸瘦不为气力恚鬲之为病心下苦实满噫辄酢心食不消心下积结牢在胃中大小便不利气鬲之为病胸脇逆满咽塞胸鬲不通噫闻食臭寒鬲之为病心腹胀满咳逆腹上苦冷雷鸣绕脐痛食不消不能食肥热鬲之为病藏有热气五心中热口中烂生疮骨烦四支重唇口干燥身体头面手足或热腰背皆疼痛胸痹引背食不消不能多食羸瘦少气及癖也此是方家所说五鬲形证也经云阳脉结谓之鬲言忧恚寒热动气伤神而气之与神并为阳也伤动阳气致隂阳不和而府藏生病结于胸鬲之间故称为鬲气众方说五鬲互有不同但伤动之由冇五故云五鬲气  

***逆气候***  

夫逆气者因怒则气逆甚则呕血及食而气逆上人有逆气不得卧而息有音者有起居如故而息有音者有得卧行而喘者有不能卧不能行而喘者有不能卧卧而喘者皆有所起其不得卧而息有音者是阳明之逆足三阳者下行今逆而上行故息有音阳明者为胃脉也胃者六府之海其气亦下行阳明逆气不得从故不得卧夫胃不和则卧不安此之谓也夫起居有如故而息有音者此肺之络逆络脉之气不得随经上下故留经而不行此络脉之疾人起居如故而息有音不得卧卧则喘者是水气之客夫水者循津液而流也肾者水藏主津液津液主卧而喘诊其脉趺阳脉太过则令人逆气背痛温温然寸口脉伏背中有逆气关上脉细其人逆气腹痛胀满其汤熨针石别有正方补养宣导今附于后  

养生方导引法云以左足踵拘右足拇指鼻内气自极七息除癖逆气  

***厥逆气候***  

厥者逆也谓隂气乘于阳隂气居于下阳气处于上阳虚则隂实实则隂盛隂盛则上乘于阳衞气为之厥逆失于常度故寒从背起手足冷逆隂盛故也  

***少气候***  

此由藏气不足故也肺主于气而通呼吸藏气不足则呼吸微弱而少气胸痛少气者水在藏府水者隂气隂气在内故少气诊右手寸口脉隂实者肺实也若少气胸内满彭彭与髆相引脉来濡者虚少气也左手关上脉隂阳俱虚者足厥隂少阳俱虚也病苦少气不能言右手关上脉隂阳俱虚者足太隂阳明俱虚也病苦胃中如空状少气不足以息四逆寒脉弱者少气皮肤寒脉小者少气也  

***游气候***  

夫五藏不调则三焦气满满则气游于内不能宣散故其病但烦满虚胀  

***胸脇支满候***  

肺之积气在于右脇肝之积气在于左脇二藏虚实不和气蓄于内故胸脇支满春脉不及令人胸痛引背夏则两脇胀满寸口脉滑为阳实胸中逆满也  

***上气胸脇支满候***  

寒冷在内与藏府相搏积于脇下冷乘于气气则逆上冲于胸脇故上气而胸脇支满  

***乆寒胸脇支满候***  

隂气积于内乆而不已则生寒寒气与藏气相搏冲于胸脇故支满  

***乏气候***  

夫虚极之人荣衞减耗府藏虚弱气行不足所以呼吸气短也  

***走马奔走及人走乏饮水得上气候***  

夫走马及人走则大动于气气逆于胸内未得宣散而又饮水水搏于气故有上气  

***食热饼触热饮水发气候***  

夫食热皆触动肺气则热聚肺间热气未歇而饮冷水水入于肺冷热相搏气聚不宣为冷所乘故令发气  

***气分候***  

夫气分者由水饮搏于气结聚所成气之流行常无壅滞若有停积水饮搏于气则气分结而住故云气分脚气病诸候【`凡八论`】  

***脚气缓弱候***  

凡脚气病皆由感风毒所致得此病多不即觉或先无他疾而忽得之或因众病后得之初甚微饮食嬉戏气力如故当熟察之其状自膝至脚有不仁或若痹或淫淫如虫所缘或脚指及膝胫洒洒尔或脚屈弱不能行或微肿或酷冷或痛疼或缓纵不随或挛急或至困能饮食者或有不能者或见饮食而呕吐恶闻食臭或有物如指发于踹肠迳上冲心气上者或举体转筋或壮热头痛或胸心冲悸寝处不欲见明或腹内苦痛而兼下者或言语错乱有善忘误者或眼浊精神昏愦者此皆病之证也若治之缓便上入腹入腹或肿或不肿胸脇满气上便杀人急者不全日缓者或一二三月初得此病便宜速治之不同常病病既入藏其脉有三品内外证候相似但脉异耳若病人脉得浮大及缓宜服续命汤两剂若风盛宜作越脾汤加术四两若脉转駃而宜服竹沥汤脉微而弱宜服风引汤二三剂此皆多是因虚而得若大虚乏气短可其间作补汤随病体之冷热而用若未愈更作竹沥汤若病人脉浮大而駃此是三品之最恶脉脉或沉细而駃者此脉正与浮大者同是恶脉浮大者病在外沉细者病在内治亦不同当将息以意耳其形或尚可而手脚未及至弱数日之内上气便死如此之脉急服竹沥汤日一剂汤势恒令相及勿令半日之内无汤也若服竹沥汤得下者必佳竹汁多服之皆须热服不热停在胸鬲更为大患若已服数剂病及脉势未折而若胀满者可以大鳖甲汤下之汤势尽而不得佳下可以丸药助令得下下后更服竹沥汤趣令脉势折气息料理乃佳江东岭南土地卑下风湿之地易伤于人初得此病多从下上所以脚先屈弱然后毒气循经络渐入府藏府藏受邪气便喘满以其病从脚起故名脚气其汤熨针石别有正方补养宣导今附于后  

养生方导引法云坐两足长舒自纵身内气向下使心内柔和适散然后屈一足安膝下努长舒一足仰取指向上便急仰眠头不至席两手急努向前头向上努挽一时各各取势来去二七递互亦然去腰疼腰膊冷血冷风痹日日渐损  

又云覆卧旁视内踵生腰以鼻内气自极七息除脚中痛转筋脚酸疼脚痹弱  

又云舒两足坐散气向涌泉可三通气彻倒始收右足屈卷将两手急捉脚涌泉挽足踏手挽一时取势手足用力逆气向下三七不失气数寻去肾内冷气膝冷脚疼也  

又云一足屈之足指仰使急一足安膝头心散心两足跟出气向下一手拓膝头向下急捺一手向后拓席一时极势左右亦然二七去膝痹疼急  

又云一足踏地一足向后将足解谿安踹上急努两手偏相向后侧身如转极势二七左右亦然去足疼痛痹急腰痛也  

***脚气上气候***  

此由风湿毒气初从脚上后转入腹而乘于气故上气也  

***脚气痹弱候***  

此由血气虚弱若受风寒湿毒与血并行肤腠邪气盛正气少故血气涩涩则痹虚故令痹弱也  

***脚气疼不仁候***  

此由风湿毒气与血气相搏正气与邪气交击而正气不宣散故疼痛邪在肤腠血气则涩涩则皮肤厚搔之如隔衣不觉知是名为不仁也  

***脚气痹挛候***  

脚气之病有挟风毒风毒则搏于筋筋为挛风湿乘于血气故令痹挛也  

***脚气心腹胀急候***  

此由风湿毒气从脚上入于内与藏气相抟结聚不散故心腹胀急也  

***脚气肿满候***  

此由风湿毒气抟于肾经肾主于水今为邪所抟则肾气不能宣通水液水液不传于小肠致壅溢府藏府藏既浸渍于皮肤之间故肿满也  

***脚气风经五藏惊悸候***  

夫温湿成脚气而挟风毒毒少风多则风证偏见风邪之来初客肤腠后经府藏藏虚乘虚而入经游五藏与神气相抟神气为邪所乘则心惊悸也  

## 巢氏诸病源候总论卷十四  

隋　巢元方　撰  

### 欬嗽病诸候【`凡十五论`】  

***欬嗽候***  

欬嗽者肺感于寒微者则成欬嗽也肺主气合于皮毛邪之初伤先客皮毛故肺先受之五藏与六府为表里皆禀气于肺以四时更王五藏六府皆有咳嗽各以其时感于寒而受病故以咳嗽形证不同五藏之咳者乘秋则肺先受之肺咳之状咳而喘息有音声甚则唾血乘夏则心受之心咳之状咳则心痛喉中喝喝如梗甚则咽肿喉痹乘春则肝受之肝咳之状咳则两脇下痛甚则不可以转转则两脇下满乘季夏则脾受之脾咳之状咳则右脇下痛隐隐引于髆背甚则不可动动则咳剧乘冬则肾受之肾咳之状咳则腰背相引而痛甚则咳逆此五藏之咳也五藏咳乆不已传于六府脾咳不已则胃受之胃咳之状咳而呕呕甚则长虫出肝咳不已则胆受之胆咳之状咳呕胆汁肺咳不已大肠受之大肠咳之状咳而遗屎心咳不已则小肠受之小肠咳之状咳而失气气与咳俱失肾咳不已膀胱受之膀胱咳之状咳而遗尿乆咳不已三焦受之三焦咳之状咳而腹满不欲食饮此皆聚于胃关于肺使人多涕唾而面浮肿逆气也又有十种欬一曰风欬语因欬言不得竞是也二曰寒欬饮冷食寒入注胃从肺脉上气内外合因之而欬是也三曰支欬心下满欬则引痛其脉反迟是也四曰肝欬欬而引脇下痛是也五曰心欬欬而唾血引手少隂是也六曰脾欬欬而涎出续续不止引小腹是也七曰肺欬欬引颈项而唾涎沫是也八曰肾欬欬则耳聋无所闻引腰脐中是也九曰胆欬欬而引头痛口苦是也十曰厥隂欬欬而引舌本是也诊其右手寸口名气口以前脉手阳明经也其脉浮则为阳阳实者病腹满善气喘欬微大为肝痹欬引小腹也欬嗽脉浮喘者生小沈伏匿者死  

又云脉浮直者生沈者死欬且呕腹胀且泄其脉欲絶者死欬脱形发热脉小急者死欬且羸瘦络脉大者死欬而尿血羸瘦脉大者死  

***乆欬嗽候***  

肺感于寒微者即成欬嗽乆欬嗽是连滞岁月经乆不瘥者是也凡五藏俱有欬嗽不已则各传其府诸乆嗽不已三焦受之其状欬而腹满不欲食饮寒气聚于胃而关于肺使人多涕唾而变面浮肿气逆故也  

***欬嗽短气候***  

肺主气候皮毛气虚为微寒客皮毛入伤于肺则不足成欬嗽夫气得温则宣和得寒则否涩虚则气不足而为寒所廹并聚上肺间不得宣发故令欬而短气也  

***欬嗽上气候***  

夫欬嗽上气者肺气有余也肺感于寒微者则成欬嗽肺主气气有余则喘欬上气此为邪搏于气气壅不得宣发是为有余故欬嗽而上气也其状喘欬上气多涕唾而面目胕肿气逆也  

***乆欬嗽上气候***  

乆欬嗽上气者是肺气虚极风邪停滞故其病积月累年乆不瘥则胸背痛面肿甚则唾脓血  

***欬嗽脓血候***  

欬嗽脓血者损肺损心故也肺主气心主血肺感于寒微者则成欬嗽嗽伤于阳脉则有血血与气相随而行欬嗽极甚伤血动气俱乘于肺肺与津液相搏蕴结成脓故欬嗽而脓血也  

***乆欬嗽脓血候***  

肺感于寒微者则成欬嗽欬嗽极甚伤于经络血液蕴结故有脓血气血俱伤故连滞积乆其血黯瘀与脓相杂而出  

***呷嗽候***  

呷嗽者犹是欬嗽也其胸鬲痰饮多者嗽则气动于痰上抟咽喉之间痰气相击随嗽动息呼呷有声谓之呷嗽其与欬嗽大体虽同至于投药则应加消痰破饮之物以此为异耳  

***暴气欬嗽候***  

肺主于气候皮毛人有运动劳役其气外泄腠理则开因乘风取凉冷气卒伤于肺即发成嗽故为暴气嗽其状嗽甚而少涎沫  

***欬逆候***  

欬逆者是欬嗽而气逆上也气为阳流行府蔵宣发腠理而气肺之所主也欬病因肺虚感微寒所成寒搏于气气不得宣胃逆聚还肺肺则胀满气遂不下故为欬逆其状欬而胸满而气逆髆背痛汗出尻隂股肺踹防【`戸庚切`】足皆痛其汤熨针石别有正方补养宣导今附于后  

养生方导引法云先以鼻内气乃闭口欬还复以鼻内气欬则愈向晨去枕正偃卧伸臂胫目闭口无息极胀腹两足再顷间吸腹仰两足倍拳欲自微息定复为之春三夏五秋七冬九荡涤五蔵津润六府又云还向反望倒望不息七通治欬逆胸中病寒热也  

***乆欬逆候***  

肺感于寒微者则成欬嗽乆欬嗽者是肺极虚故也肺既极虚气还乘之故连年积月乆不瘥夫气乆逆不下则变身面皆肿满表里虚气往来乘之故也  

***欬嗽上气候***  

肺虚感微寒而成欬欬而气还聚于肺肺则胀是为欬逆也邪气与正气相抟正气不得宣通但逆上喉咽之间邪伏则气静邪动则气奔上烦闷欲絶故谓之欬逆上气也  

***乆欬逆上气候***  

肺感于寒微者则成欬嗽乆欬逆气虚则邪乘于气逆奔上也肺气虚极邪则停心时动时作故发则气奔逆乘心烦闷欲絶少时乃定定后复发连滞经乆也  

***欬逆上气呕吐候***  

五蔵皆禀气于肺肺感微寒则欬嗽也寒抟于气气聚还肺而邪有动息邪动则气奔逆上气上则五蔵伤动动于胃气者则胃气逆而呕吐也此是肺欬连滞气动于胃而呕吐者也又有季夏脾王之时而脾气虚不能王有寒气伤之而欬嗽谓之脾咳其状欬则右脇下痛瘖瘖引髆背甚则不可动动欬发脾与胃合脾欬不已则胃受之其状欬嗽而呕呕甚则长虫出是也凡诸欬嗽甚则呕吐各随证候知其府蔵也  

***欬逆短气候***  

肺虚为微寒所伤则欬嗽嗽则气还于肺间则肺胀肺胀则气逆而肺本虚气为不足复为邪所乘壅否不能宣畅故欬逆短乏气也  

淋病诸候【`凡八论`】  

***诸淋候***  

诸淋者由肾虚而膀胱热故也膀胱与肾为表里俱主水水入小肠下于胞行于隂为溲便也肾气通于隂隂津液下流之道也若饮食不节喜怒不时虚实不调则府蔵不和致肾虚而膀胱热也膀胱津液之府热则津液内溢而流于睾水道不通水不上不下停积于胞肾虚则小便数膀胱热则水下涩数而且涩则淋沥不宣故谓之为淋其状小便出少起数小腹急痛引于脐又有石淋劳淋血淋气淋膏淋诸淋形证各随名具说于后章而以一方治之者故谓之诸淋也其汤熨针石别有正方补养宣导今附于后  

养生方导引法云偃卧令两足布膝头斜踵置鸠口内气振腹鼻出气去淋数小便  

又云蹲踞髙一尺许以两手从外屈膝内入至足趺上急手握足五指极力一通令内曲八利腰髋治淋  

***石淋候***  

石淋者淋而出石也肾主水水结则化为石故肾容沙石肾虚为热所乘热则成淋其病之状小便则茎里痛尿不能卒出痛引小腹膀胱里急沙石从小便道出甚者塞痛令闷絶其汤熨针石别有正方补养宣导今附于后  

养生方导引法云偃卧令两足膝头斜踵置鸠口内气振腹鼻出气去石淋茎中痛  

***气淋候***  

气淋者肾虚膀胱热气胀所为也膀胱合与肾为表里膀胱热热气流入于胞热则生实令胞内气胀则小腹满肾虚不能制其小便故成淋其状膀胱小便皆满尿涩常有余沥是也亦曰气诊其少隂脉数者男子则气淋其汤熨针石别有正方补养宣导今附于后养生方导引法云以两足踵布膝除  

又云偃卧令两足布膝头取踵置尻下以口内气腹胀自极以鼻出气七息除气数小便茎中痛隂以下湿小腹痛膝不随也  

***膏淋候***  

膏淋者淋而有肥状似膏故谓之膏淋亦曰内淋此肾虚不能制于肥液故与小便俱出也  

***劳淋候***  

劳淋者谓劳伤肾气而生热成淋也肾气通于隂其状尿留茎内数起不出引小腹痛小便不利劳倦即发也  

***热淋候***  

热淋者三焦有热气抟于肾流入于胞而成淋也其状小便赤涩亦有宿病淋今得热而发者其热甚则变尿血亦有小便后如似小豆羮汁状者畜作有时也  

***血淋候***  

血淋者是热淋之甚者则尿血谓之血淋心主血血之行身通遍经络循环府蔵劳甚者则散失其常经溢渗入胞而成血淋也  

***寒淋候***  

寒淋者其病状先寒战然后尿是也由肾气虚弱下焦受于冷气入胞与正气交争寒气胜则战寒而成淋正气胜战寒解故得小便也  

小便病诸候【`凡八论`】  

***小便利多候***  

小便利多者由膀胱虚寒胞滑故也肾为蔵膀胱肾之府也其为表里俱主水肾气下通于隂府既虚寒不能温其蔵故小便白而多其至夜尿偏甚者则内隂气生是也  

***小便数候***  

小便数者膀胱与肾俱虚而有客热乘之故也肾与膀胱为表里俱主水肾气下通于隂此二经既虚致受于客热虚则不能制水故令数小便热则水行涩涩则小便不快故令数起也诊其跗阳脉数胃中热即消谷引食大便必小便即数其汤熨针石别有正方补养宣导今附于后  

养生方导引法云以两踵布膝除数尿  

又云偃卧令两足布膝头斜踵置鸠口内气振腹鼻出气去小便数  

***小便不禁候***  

小便不禁者肾气虚下焦受冷也肾主水其气下通于隂肾虚下焦冷不能温制其水液故小便不禁也  

***小便不通候***  

小便不通由膀胱与肾俱有热故也肾主水膀胱为津液之府此二经为表里而水行于小肠入胞者为小便肾与膀胱既热热入于胞热气大盛故结涩令小便不通小腹胀满气急甚者水气上逆令心急腹满乃至于死诊其脉而滑直者不得小便也  

***小便难候***  

小便难者此是肾与膀胱热故也此二经为表里俱主水水行于小肠入胞为小便热气在于蔵府水气则涩其热势极微故但小便难也诊其尺脉浮小便难尺脉濡小便难尺脉缓小便难有余沥也  

***遗尿候***  

遗尿者此由膀胱虚冷不能约于水故也膀胱为足太阳肾为足少隂二经为表里肾主水肾气下通于隂小便者水液之余也膀胱为津液之府府既虚冷阳气衰弱不能约于水故令遗尿也诊其脉来过寸口入鱼际遗尿肝脉微滑遗尿左手关上脉沈为隂隂絶者无肝脉也若遗尿尺脉实小腹牢痛小便不禁尺中虚小便不禁肾病小便不禁脉当沈滑而反浮大其色当黑反黄此土之克水为逆不治其汤熨针石别有正方补养宣导今附于后  

养生方导引法云蹲踞髙一尺许以两手从外屈膝至足趺上急手握足五指极力一通令内曲八利腰臗治遗尿  

***尿牀候***  

夫人有于眠睡不觉尿出者是其禀质隂气偏盛阳气偏虚者则膀胱肾气俱冷不能温制于水则小便多或不禁而遗尿膀胱足太阳也为肾之府肾为足少隂为蔵与膀胱合俱主水凡人之隂阳日入而阳气尽则隂受气至夜半隂阳大防气交则卧睡小便者水液之余也从膀胱入于胞为小便夜卧则阳气衰伏不能制于隂所以隂气独发水下不禁故于眠睡而不觉尿出也  

***胞转候***  

胞转者由是胞屈辟小便不通名为胞转其病状脐下急痛小便不通是也此病或由小便应下便强忍之或为寒热所廹此二者俱合水气还上气廹于胞使胞屈辟不得充张外水应入不得入内溲应出不得出外内相壅塞故令不通此病至四五日乃有致死者饱食食讫应小便而忍之或饱食讫而走马或小便急因疾走或忍尿入房亦皆令胞转或胞落并致死  

大便病诸候【`凡五论`】  

***大便难候***  

大便难者由五蔵不调隂阳偏有虚实谓三焦不和则冷热并结故也胃为水谷之海水谷之精化为荣卫其糟粕行之于大肠以出也五蔵三焦既不调和冷热壅涩结在肠胃之间其肠胃本实而又为冷热之气所结聚不宣故令大便难也  

又云邪在肾亦令大便难所以尔者肾蔵受邪虚而不能制小便则小便利津液枯燥肠胃干涩故大便难又渴利之家大便亦难所以尔者为津液枯竭致令肠胃干燥诊其左手寸口人迎以前脉手少隂经也脉沈为隂隂实者病苦闭大便不利腹满四支重身热若胃胀右手关上脉隂实者脾实也若肠中伏伏如牢状大便难脉紧而滑直大便亦难跗阳脉微法当腹满不满者必大便难而脚痛此虚寒从上向下也其汤熨针石别有正方补养宣导今附于后  

养生方导引法云偃卧直两手捻左右脇除大便难腹痛腹中寒口内气鼻出气温气咽之数十病愈  

***大便不通候***  

大便不通者由三焦五蔵不和冷热之气不调热气偏入肠胃津液竭燥故令糟粕否结壅塞不通也其汤熨针石别有正方补养宣导今附于后  

养生方导引法云龟行气伏衣被中覆口鼻头面正卧不息九通微鼻出气治闭塞不通  

***大便失禁候***  

大便失禁者由大肠与肛门虚冷滑故也肛门大肠之候也俱主糟粕既虚弱冷滑气不能温制故使失禁  

***关格大小便不通候***  

关格者大小便不通也大便不通谓之内关小便不通谓之外格二便俱不通为关格也由隂阳气不和荣衞不通故也隂气大盛阳气不得荣之曰内关阳气大盛隂气不得荣之曰外格隂阳俱盛不得相荣曰关格关格则隂阳气否结于腹内胀满气不行于大小肠故关格而大小便不通也又风邪在三焦三焦约者则小肠痛内闭大小便不通日不得前后而手足寒者为三隂俱逆三日死也诊其脉来浮牢且滑直者不得大小便也  

***大小便难候***  

大小便难者由冷热不调大小肠有游气游气在于肠间抟于糟粕溲便不通流故大小便难也诊其尺脉滑而浮大此为阳干于隂其人苦小腹痛满不能尿尿即隂中痛大便亦然其汤熨针石别有正方补养宣导今附于后  

养生方导引法云正坐以两手交背后名日带便愈不能大便利腹愈虚羸反乆两手着背上推上使当心许箕坐反到九通愈不能大小便利愈腹虚羸也  

## 巢氏诸病源候总论卷十五  

隋　巢元方　撰  

### 五臓六府病诸候【`凡十三论`】  

***肝病候***  

肝象木王于春其脉其神魂其候目其华在爪其充在筋其声呼其臭臊其味酸其液泣其色青其藏血足厥隂其经也与胆合为府而主表肝为蔵而主里肝气盛为血有余则病目赤两脇下痛引小腹善怒气逆则头耳聋不聪颊肿是肝气之实也则宜泻之肝气不足则病目不明两脇拘急筋挛不得太息爪甲枯面青善悲恐如人将捕之是肝气之虚也则宜补之于四时病在肝愈于夏夏不愈甚于秋秋不死待于冬起于春于日愈在丙丁丙丁不愈加于庚辛庚辛不死待于壬癸起于甲乙于时平旦慧下晡甚夜半静禁当风肝部左手关上是也平肝脉来绰绰如按琴瑟之弦如掲长竿春以胃气为本春肝木王其脉细而长是平脉也反得微涩而短者是肺之乘肝金之克木大逆十死不治反得浮大而洪者是心乘肝子之乘母虽病当愈反得沈濡滑者是肾乘肝母之归子虽病当愈反得大而缓者是脾之乘肝为土之凌木土之畏木虽病不死肝脉来盛实而滑如循长竿曰平肝病脉来急益劲如新张弓曰肝死真肝脉至中外急如循刀刃赜赜然如新张弓色青白不泽毛折乃死  

养生方云春三月此谓发陈天地俱生万物以荣夜卧早起广步于庭被髪缓形以使春志生生而勿杀与而勿夺赏而勿罚此春气之应也养生之道也逆之则伤于肝夏变为寒则奉长生者少  

又云肝蔵病者忧愁不乐悲思愤怒头旋眼痛呵出气而愈  

***心病候***  

心象火王于夏其脉如钩而洪大其候舌其声言其臭焦其味苦其液汗其养血其色赤而蔵神手少隂其经也与小肠合小肠为府而主表心为蔵而主里心气盛为神有余则病胸内痛脇支满脇下痛膺背髆脾间痛两臂内痛喜笑不休是心气之实也则宜泻之心气不足则胸腹大脇下与腰背相引痛惊悸恍惚少顔色舌本强善忧悲是为心气之虚也则宜补之于四时病在心愈于长夏长夏不愈甚于冬冬不死待于春起于夏于日愈在戊巳戊巳不愈加于壬癸壬癸不死待于甲乙起丙丁于时日中慧夜半甚平旦静禁温衣热食心部在左手寸口是也寸口脉来累累如连珠如循琅玕曰平心夏以胃气为本夏心火王其脉浮洪大而散名曰平脉也反得沈濡滑者肾之乘心水之克火为大逆十死不治反得而长是肝乘心母归子虽病当愈反得大而缓是脾乘心子之乘母虽病当愈反得微濇而短是肺之乘心金之凌火为微邪虽病不死病心脉来喘喘连属其中微曲曰心病死心脉前曲后倨如操带钩曰心死真心脉至牢而抟如循薏苡累累然其色赤黑不泽毛折乃死  

养生方云夏三月此谓蕃秀天地气交万物英实夜卧早起无厌于日使志无怒使华英成秀使气得泄若所爱在外此夏气之应养长之道也逆之则伤心秋为痎疟其汤熨针石别有正方补养宣导今附于后  

养生方导引法云心蔵病者体有冷热若冷呼气入若热吹气出  

又云左卧口内气鼻出之除心下不便也  

***脾病候***  

脾象土王于长夏其脉缓其候口其声歌其臭香其味甘其液涎其养形肉其色黄而蔵意足太隂其经也与胃合胃为府主表脾为蔵主里脾气盛为形有余则病腹胀溲不利身重苦饥足痿不收行善瘈脚下痛是为脾气之实也则宜泻之脾气不足则四支不用后泄食不化呕逆腹胀肠鸣是为脾气之虚也则宜补之于四时病在脾愈在秋秋不愈甚于春春不死待于长夏于日愈于庚辛庚辛不愈加于甲乙甲乙不死待于丙丁起于戊巳于时日昳慧平旦甚下晡静脾欲缓急食甘以缓之用苦以写之甘以补之禁温食饱食湿地濡衣脾部在右手关上是也六月脾土王其脉大阿阿而缓名曰平脉也长夏以胃气为本反得而急是肝之乘脾木之乘土为大逆十死不治反得微濇而短是肺之乘脾子之克母不治自愈反得浮而洪者是心乘脾母之归子当瘥不死反得沈濡而滑者是肾之乘脾水之凌土为微邪当瘥脾脉长长而弱来疎去概再至曰平三至曰离经四至曰夺精五至曰死六至曰命尽病脾脉来实而盛数如鸡举足曰脾病死脾脉来坚锐如乌之啄如鸟之距如屋之漏如水之溜曰脾死真脾脉弱而乍数乍疎然其色青黄不泽毛折乃死  

养生方云脾蔵病者体面上游风习习痛身体痒烦闷疼痛用嘻气出  

***肺病候***  

肺象金王于秋其脉如毛而浮其候鼻其声哭其臭腥其味辛其液涕其养皮毛其蔵气其色白其神魄手太隂其经与大肠合大肠为府主表肺为蔵主里肺气盛为气有余则病喘欬上气肩背痛汗出尻隂股膝踹胫足皆痛是为肺气之实也则宜泻之肺气不足则少气不能报息耳聋嗌干是为肺气之虚也则宜补之于四时病在肺愈在冬冬不愈甚于夏夏不死待于长夏起于秋于日愈在壬癸壬癸不愈加于丙丁丙丁不死待于戊巳起于庚辛禁寒饮食寒衣于时下晡慧夜半静日中甚肺欲收急食酸以收之用辛写之肺部在右手关前寸口是也平肺脉微短濇如毛秋以胃气为本病肺脉来上下如循鸡羽曰病肺病其色白身体但寒无热时时欲欬其脉微迟为可治秋金肺王其脉浮濇而短是曰平脉也反得浮大而洪者是心之乘肺火之克金为大逆十死不治也反得沈濡而滑者是肾之乘肺子之乗母病不治自愈反得缓大而长阿阿者是脾之乘肺母之归子虽病当愈反得而长者是肝之乘肺木之凌金为微邪虽病当愈肺脉来泛泛而轻如微风吹鸟背上毛再至曰平三至曰离经四至曰夺精五至曰死六至曰命尽死肺脉来如物之浮如风吹毛曰肺死秋胃微毛曰平胃气少毛多曰肺病但如毛无胃气曰死毛有曰春病甚曰今病真肺脉至大如虚如毛羽中人肤然其色赤白不泽毛折乃死  

养生方云多语则气争肺胀口燥  

又云秋三月此谓容平天气以急地气以明早卧早起与鸡俱兴使志安宁以缓秋形收敛神气使秋气平无外其志使肺气清此秋气之应也养收之道也逆之则伤肺冬为飱泄其汤熨针石别有正方补养宣导今附于后  

养生方导引法云肺蔵病者体胸背痛满四支烦闷用嘘气出以两手据地覆之口内气鼻出之除胸中肺中病也  

***肾病候***  

肾象水王于冬其脉如石而沈其候耳其声呻其臭腐其味咸其液唾其养骨其色黑其神志足少隂其经也与膀胱为府主表肾为蔵主里肾气盛为志有余则病腹胀飱泄体肿喘欬汗出憎风面目黑小便黄是为肾气之实也则宜泻之肾气不足则厥腰背冷胸内痛耳呜苦聋是为肾气之虚也则宜补之肾病者腹大体肿喘欬汗出憎风虚则胸中痛于四时病在肾愈在春春不愈甚于长夏长夏不死待于秋起于冬于日愈于甲乙甲乙不愈加于戊巳戊巳不死待于庚辛起于壬癸无犯尘垢无衣炙衣于时夜半慧日乘四季甚下晡静肾欲坚急食苦以坚之咸以泻之苦亦补之肾部在左手关后尺中是也肾脉来如引葛按之益曰肾病肾风水其脉大身无痛形不瘦不能食善惊惊以心萎者死冬肾水王其脉沈濡而滑名曰平脉也反得浮大而缓者是脾之乘肾土之克水为大逆十死不治反得浮濇而短者是肺之乘肾母之归子为虚邪虽病易可治反得细长者是肝之乘肾子之乘母为实邪虽病自愈反得浮大而洪者是心之乘肾火之凌水虽病治之不死也肾死脉来发如夺索辟辟如弹石曰肾死冬胃微石曰平胃少石多曰肾病但石无胃曰死石而有钩曰夏病钩甚曰今病蔵真下于肾肾蔵骨髓之气真肾脉至搏而絶如弹石辟辟然其色黄黑不泽毛折乃死诸真藏见者皆死不治  

养生方云冬三月此谓闭蔵水冰地拆无扰乎阳早卧晩起必待日光使志若伏匿若有私意若已有得去寒就温无泄皮肤使气亟夺此冬气之应也养蔵之道也逆之则伤肾春为萎厥其汤熨针石别有正方补养宣导今附于后  

养生方导引法云肾蔵病者咽喉窒塞腹满耳聋用呬气出  

又云两足交坐两手捉两足解谿挽之极势头仰来去七去肾气壅塞  

***胆病候***  

胆象木王于春足少阳其经也肝之府也谋虑出焉诸府蔵皆取决断于胆其气盛为有余则病腹内冒冒不安身躯习习是为胆气之实也则宜泻之胆气不足其气上溢而口苦善太息呕宿汁心下澹澹如人将捕之嗌中介介数唾是为胆气之虚也则宜补之  

***小肠病候***  

小肠象火王于夏手太阳其经也心之府也水液之下行为溲便者流于小肠其气盛为有余则病小肠热焦竭干濇小肠防胀是为小肠之气实也则宜泻之小肠不足则寒气客之肠病惊跳不言乍来乍去是为小肠气之虚也则宜补之  

***胃病候***  

胃象土王于长夏足阳明其经也脾之府也为水谷之海诸蔵府皆受水谷之气于胃气盛为有余则病腹防胀气满是为胃气之实也则宜泻之胃气不足则饥而不受水谷飱泄呕逆是为胃气之虚也则宜补之胃脉实则胀虚则泄关脉滑胃内有寒脉滑为实气满不欲食关脉浮积热在胃内  

***大肠病候***  

大肠象金王于秋手阳明其经也肺之府也为传导之官变化糟粕出焉其气盛为有余则病肠内切痛如锥刀刺无休息腰背寒痹挛急是为大肠气之实也则宜泻之大肠气不足则寒气客之善泄是大肠之气虚也则宜补之诊其右手寸口脉手阳明经也脉浮则为阳阳实者大肠实也苦肠切痛如锥刀刺无休息时  

***膀胱病候***  

膀胱象水王于冬足太阳其经也肾之府也五谷五味之津液悉归于膀胱气化分入血脉以成骨髓也而津液之余者入胞则为小便其气盛为有余则病热胞濇小便不通小腹偏肿痛是为膀胱气之实也则宜写之膀胱气不足则寒气客之胞滑小便数而多也面色黑是膀胱气之虚也则宜补之其汤熨针石别有正方补养宣导今附于后  

养生方导引法云蹲坐欹身努两手向前仰掌极势左右转身腰三七去膀胱内冷血风骨节急强  

又云互跪调和心气向下至足意里想气索索然流布得所始渐渐平身舒手傍肋如似手掌内气出气不止面觉急闷即起皆至地来去二七微减膝头冷膀胱宿病腰脊强脐下冷闷  

***三焦病候***  

三焦者上焦中焦下焦是也上焦之气出于胃上口并咽以贯鬲布胸内走掖循太隂之分而行上至舌下至足阳明常与荣衞俱行主内而不出也  

中焦之气亦并于胃口出上焦之后此受气者泌糟粕承津液化为精防上注于肺脉乃化而为血主不上不下也下焦之气别廻肠注于膀胱而渗入焉主出而不内故水谷常并居于胃成糟粕而俱下于大肠也谓此三气焦干水谷分别清浊故名三焦三焦为水谷之道路气之所终始也三焦气盛为有余则胀气满于皮肤内轻轻然而不牢或小便濇或大便难是为三焦之实也则宜泻之三焦之气不足则寒气客之病遗尿或泄利或胸满或食不消是三焦之气虚也则宜补之诊其寸口脉迟上焦有寒尺脉迟下焦有寒尺脉浮者客阳在下焦  

***五蔵横病候***  

夫五蔵者肝象木心象火脾象土肺象金肾象水其气更休更王互虚互实自相乘克内生于病此为正经自病非外邪伤之也若寒温失节将适乖理血气虚弱为风湿隂阳毒气所乘则非正经自生是外邪所伤故名横病也其病之状随邪所伤之蔵而形证见焉其汤熨针石别有正方补养宣导今附于后  

养生方导引法云从膝以下有病当思脐下有赤光内外连没身也从膝以上至腰有病当思脾黄光从腰以上至头有病当思心内赤光病在皮肤寒热者当思肝内青绿光皆当思其光内外连而没巳身闲气收光以照之此消疾却邪甚验笃信精思行之病无不愈  

***脾胀病候***  

脾胀病有是脾虚为风邪所乘正气与邪气交结令脾气不宣调拥聚而胀也其病喜哕四支急体重不能胜置也  

## 巢氏诸病源候总论卷十六  

隋　巢元方　撰  

### 心痛病诸候【`凡五论`】  

***心痛候***  

心痛者风冷邪气乘于心也其痛发有死者有不死者有乆成疹者心为诸蔵主而蔵神其正经不可伤伤之而痛为真心痛朝发夕死夕发朝死心有支别之络脉其为风冷所乘不伤于正经者亦令心痛则乍间乍甚故成疹不死人心为火与诸阳防合而手少隂心经也若诸阳气虚少隂之经气逆谓之阳虚隂厥亦令心痛其痛引喉是也又诸蔵虚受病气乘于心者亦令心痛则心下急痛谓之脾心痛也足太隂为脾之经与胃合足阳明为胃之经气虚逆乘心而痛其状腹胀归于心而痛甚谓之胃心痛也肾之经足少隂是也与膀胱合膀胱之经足太阳是也此二经俱虚而逆逆气乘心而痛者其状下重不自伏时苦泄寒巾为肾心痛诊其心脉急者为心痛引背食不下寸口脉沈若心下有寒时痛关上脉心下苦痛左手寸口脉沈则为隂隂絶者无心脉也苦心下毒痛  

***乆心痛候***  

心为诸蔵主其正经不可伤伤之而痛者则朝发夕死夕发朝死不睱展治其乆心痛者是心之支别络为风邪冷热所乘痛也故成疹不死发作有时经乆不瘥也  

***心悬急懊痛候***  

心与小肠合为表里俱象于火而火为阳气也心为诸蔵主故正经不受邪若为邪所伤而痛即死若支别络为风邪所乘而痛则经乆成疹其痛悬急懊者是邪廹于阳气不得宣畅壅瘀生热故心如悬而急烦懊痛也  

***心痛多唾候***  

心痛而多唾者停饮乘心之络故也停饮者水液之所为也心气通于舌心与小肠合俱象火小肠心之府也其水气下行于小肠为溲便则心络无有停饮也膀胱与肾俱象水膀胱为肾之府主蔵津液肾之液上为唾肾气下通于隂若府蔵和平则水液下流宣利若冷热相乘致府蔵不调津液水饮停积上廹于心令心气不宣畅故痛而多唾也  

***心痛不能饮食候***  

心痛而不能饮食者积冷在内客于脾而乘心络故也心阳气也冷隂气也冷乘于心隂阳相乘冷热相击故令痛也脾主消水谷冷气客之则脾气冷弱不胜于水谷也心为火脾为土是母子也俱为邪所乘故痛复不能饮食也  

腹痛病诸候【`凡四论`】  

***腹痛候***  

腹痛者由府蔵虚寒冷之气客于肠胃募原之间结聚不散正气与邪气交争相击故痛其有隂气抟于隂经者则腹痛而肠鸣谓之寒中是阳气不足隂气有余者也诊其寸口脉沈而则腹痛尺脉脐下痛脉沈迟腹痛脉来触触者小腹痛脉隂则腹痛凡腹急痛此里之有病其脉当沈若细而反浮大故当愈矣其人不即愈必当死以其病与脉相反故也其汤熨针石别有正方补养宣导今附于后  

养生方导引法云治股胫手臂痛法屈一胫臂中所痛者正偃卧口鼻闭气腹痛以意推之想气往至痛上俱热即愈  

又云偃卧展两胫两手仰足指以鼻内气自极七息除腹中急切痛  

又云偃卧口内气鼻出之除里急饱咽气数十令温中寒干吐呕腹痛口内气七十所大振腹咽气数十两手相摩令热以摩腹令气下  

又云偃卧仰两手两足鼻内气七息除腹中切痛  

***乆腹痛候***  

乆腹痛者蔵府虚而有寒客于腹内连滞不歇发作有时发则肠呜而腹绞痛谓之寒中是冷抟于隂经今阳气不足隂气有余也寒中乆痛不瘥冷入于大肠则变下痢所以然者肠鸣气虚故也肠虚则泄故变下痢也  

***腹胀候***  

腹胀者由阳气外虚隂气内积故也阳气外虚受风冷邪气风冷隂气也冷积于府蔵之间不散与脾气相壅虚则胀故腹满而气防喘诊其脉右手寸口气口以前手阳明经也脉浮为阳按之牢强谓之为实阳实者病腹满气喘嗽左手关上脉足少阳经也隂实者病腹胀满烦扰不得卧也关脉实即腹满响关上脉浮而大风在胃内腹胀急心内澹澹食欲呕逆关脉浮腹满不欲食脉浮为是虚满左手尺中神门以后脉足少隂经沈者为隂隂实者病苦小腹满左手尺中隂实者肾实也苦腹胀善鸣左手关后尺中脉浮为阳阳实者膀胱实也苦小腹满引腰痛脉来外涩者为奔腹胀满也病苦腹满而喘脉反滑利而沈皆为逆死不治腹胀脉浮者生虚小者死其汤熨针石别有正方补养宣导今附于后  

养生方导引法云蹲坐住心卷两手发心向下左右手摇臂递互欹身尽髆势卷头筑肚两手冲脉至脐下来去三七渐去腹胀肚急闷食不消化  

又云腹中苦胀有寒以口呼出气三十过止  

又云若腹中满食饮苦饱端坐生腰以口内气数十满吐之以便为故不便复为之有寒气腹中不安亦行之又云端坐生腰口内气数十除腹满食饮过饱寒热肚中痛病  

又云两手向身侧一向偏相极势发顶足气散下欲似烂物解散手掌指直舒左右相皆然去来三七始正身前后转动膊腰七去腹肚胀膀胱腰脊臂冷血脉急强悸也  

又云苦腹内满饮食善饱端坐生腰以口内气数十以便为故不便复为  

又云脾主土暖如人肉如始得发汗去风冷邪气若腹内有气胀先须暖足摩上下并气海不限遍数多为佳始得左回右转立七和气如用腰身内一日一十三法回转三百六十骨节动脉摇筋气血布泽二十四气和润蔵府均调和气用头动摇振手气向上心气向下分明知去来莫阁平手欹腰转身摩气蹙回动尽心气放散送至涌泉一一不失气之行度用之有益不解用者欵如气乱  

***乆腹胀候***  

乆腹胀者此由风冷邪气在腹内不散与蔵府相搏脾虚故胀其胀不已连滞停积时瘥时发则成乆胀也乆胀不已则食不消而变下痢所以然者脾胃为表里脾主消水谷胃为水谷之海脾虚寒气积乆脾气衰弱故食不消也而冷移入大肠大肠为水谷糟粕之道路虚而受冷故变为痢也  

心腹痛病诸候【`凡七论`】  

***心腹痛候***  

心腹痛者由府蔵虚弱风寒客于其间故也邪气发作与正气相击上冲于心则心痛下攻于腹则腹痛下上相攻故心腹绞痛气不得息诊其脉左手寸口人迎以前脉手少隂经也沈者为隂隂虚者病苦心腹痛难以言心如寒状心腹防痛不得息脉细小者生大疾者死心腹痛脉沈细小者生脉浮大而疾者死其汤熨针石别有正方补养宣导今附于后  

养生方导引法云行大道常度日月星辰清净以鸡鸣安身卧漱口三咽之调五蔵杀蛊虫令人长生治心腹痛  

***乆心腹痛候***  

乆心腹痛者由寒客于府蔵之间与血气相抟随气下上攻击心腹绞结而痛蔵气虚邪气盛停积成疹发作有时为乆心腹痛也然心腹乆痛冷气结聚连年积歳日月过深变为寒疝  

***心腹相引痛候***  

心腹相引痛者足太隂之经与络俱虚为寒冷邪气所乘故也足太隂是脾之脉起于足大指之端上循属脾络胃其支脉复从胃别上注心经入于胃络注于心此二脉俱虚为邪所乘正气与邪气交争在于经则胃脘急痛在于络则心下急痛经络之气徃来邪正相击在于其间所以心腹相引痛也诊其脉太阳脉厥逆防急挛心痛引于腹也  

***心腹胀候***  

心腹胀者蔵虚而邪气客之乘于心脾故也足太隂脾之经也脾虚则胀足少隂肾之经也其脉起于足小指之下循行上络膀胱其直者从肾上入肺其支者从肺出络于心蔵虚邪气客于二经与正气相抟积聚在内气并于脾脾虚则胀故令心腹烦满气急而胀也诊其脉迟而滑者胀满也其汤熨针石别有正方补养宣导今附于后  

养生方导引法云伸右胫屈左膝内压之五息引脾去心腹寒热胸臆邪胀依经为之引脾中热气出去腹中寒热胸臆中邪气胀满乆行无有寒热时节之所中伤名为真人之方  

***乆心腹胀候***  

乆心腹胀者由府蔵不调寒气乘之入并于心脾脾虚则胀停积成疹有时发动故为乆也乆胀不已脾虚寒气积胃气亦冷脾与胃为表里也此则府蔵俱冷令饮食不消若寒移入大肠则变下痢  

***胸脇痛候***  

胸脇痛者由胆与肝及肾之支脉虚为寒气所乘故也足少阳胆之经也其支脉从目兊贯眦目下行至胸脇里足厥隂肝之经也其支脉起足大指丛毛上循入贯膈布脇肋足少隂肾之经也其支脉从肺出络心注胸此三经之支脉并循行胸脇邪气乘于胸脇故伤其经脉邪气之与正气交击故令胸脇相引而急痛也诊其寸口脉而滑即为痛滑即为实痛即为急实即为跃滑相搏即胸脇抢急痛也  

***辛苦烦满又胸脇痛欲死候***  

此由手少阳之络脉虚为风邪所乘故也手少阳之脉起小指次指之端上循入缺盆布亶中散络心包风邪在其经邪气廹于心络心气不得宣畅故烦满乍上攻于胸或下引于脇故烦满而义胸脇痛也若经乆邪气留连抟于蔵则成积抟于府则成聚也  

## 巢氏诸病源候总论卷十七  

隋　巢元方　撰  

### 痢病诸候【`凡四十论`】  

***水谷痢候***  

水谷痢者由体虚腠理开血气虚春伤于风邪气留连在肌肉之内后遇脾胃大肠虚弱而邪气乘之故为水谷痢也脾与胃为表里胃者脾之府也为水谷之海脾者胃之蔵也其候身之肌肉而脾气主消水谷水谷消其精化为荣衞中养蔵府充实肌肤大肠肺之府也为传导之官化物出焉水谷之精也为血气行于经脉其糟粕行于大肠也肺与大肠为表里而肺主气其候身之皮毛春阳气虽在表而血气尚弱其饮食居处运动劳役血气虚者则为风邪所伤客在肌肉之间后因脾胃气虚风邪又乘虚而进入于肠胃其脾气弱则不能克制水谷故糟粕不结聚而变为痢也又新食竟取风名为胃风其状恶风头多汗膈下塞不通食饮不下腹满形瘦腹大失衣则瞠满食则洞泄其洞泄者痢无度也若胃气絶者痢絶则死诊其脉微手足寒难治也脉大手足温易治下白沫脉沈则生浮则死身不热脉不悬絶滑大者生悬濇者死以蔵期之也脉絶而手足寒者死脉还手足温者生脉不还者死脉时小絶者生洪大数者死悬濇絶者死细微而濇者生大而滑者死得代絶脉者不死  

养生方云秋三月此谓容平天气以急地气以明早卧早起与鸡俱兴使志安宁以缓秋刑收敛神气使秋气平无外其志使肺气清此秋气之应也养收之道也逆之则伤肺冬为餐泄  

又云正月勿食未成核果及桃发痈疖不尔发寒热变黄疸又为泄痢  

***乆水谷痢候***  

夫乆水谷痢者由脾胃大肠虚弱风邪乘之则泄痢虚损不复遂连滞涉引岁月则为乆痢也然痢乆则变呕哕胃弱气逆不下食故呕逆也气逆而外冷气乘之与胃气相折不通故哕也呕又变为防虫动食于五蔵也凡诸虫在人腹内居肠胃之间痢则肠胃虚弱虫动侵食若上食于蔵则心闷齿龂紫黑唇白齿断生疮下食于肛门则谷道伤烂而开也亦有变为水肿所以然者水气入胃肠虚则泄大肠金也脾土也金土母子也脾候身之肌肉性本克消水谷也痢由脾弱肠虚金土气衰母子俱病不复相扶不能克水致水气流溢浸渍肌肉故变肿也亦有不及成肿而五蔵伤败水血并下而五蔵五色随之而出谓之五液俱下也凡如此者多死而呕哕肿防治之时有瘥者若五液俱下者必死五蔵伤败故也  

***赤白痢候***  

凡痢皆由荣衞不足肠胃虚弱冷热之气乘虚入客于肠间虚则泄故为痢也然其痢而赤白者是热乘于血血渗肠内则赤也冷气入肠抟肠间津液凝滞则白也冷热相交故赤白相杂重者状如脓涕而血杂之轻者白脓上有赤脉薄血状如鱼脂脑世谓之鱼脑痢也  

***乆赤白痢候***  

乆赤白痢者是冷热乘于血血渗肠间与津液相杂而下甚者肠虚不复故赤白连滞乆不瘥也凡痢乆不瘥脾胃虚弱则变呕哕胃弱气逆故呕也气逆而外有冷折之不通故哕亦变为防虫食人五蔵也三尸九虫常居人肠胃肠胃虚则动上食于五蔵则心懊而闷齿龂唇口并生疮下食于肠则肛门伤烂而谷道开也轻者可治重者致死也  

***赤痢候***  

此由肠胃虚弱为风邪所伤则挟热热乘于血则流渗入肠与痢相杂下故为赤痢  

***乆赤痢候***  

乆赤痢者由体虚热乘于血血渗肠间故痢赤肠胃虚不平复其热不退故经乆不瘥胃气逆则变呕哕也胃虚谷气衰虫动侵食则变为防  

***血痢候***  

血痢者热毒折于血入大肠故也血之随气循环经络通行蔵府常无停积毒热气乘之遇肠虚者血渗入于肠肠虚则泄故为血痢也身热者死身寒者生诊其关上脉芤大便去血暴下血数升也  

***乆血痢候***  

此由体虚受热热折于血血渗入肠故成血痢热不歇胃虚不复故痢血乆不瘥多变呕哕及为湿防  

***脓血痢候***  

夫春阳气在表人运动劳役腠理则开血气虚者伤于风至夏又热气乘之血性得热则流散其遇大肠虚血渗入焉与肠间津液相搏积热蕴结血化为脓肠虚则泄故成脓血痢也所以夏月多苦脓血痢肠胃虚也秋冬诊其脾脉微濇者为内溃多下血脓又脉悬絶则死滑大则生脉微小者生实急者死脉沈细虚迟者生数疾大而有热者死  

***乆脓血痢候***  

乆脓血痢者热毒乘经络血渗肠内则变为脓血痢热乆不歇肠胃转虚故痢乆不断皆变成湿防及呕哕也  

***冷痢候***  

冷痢者由肠胃虚弱受于寒气肠虚则泄故为冷痢也凡痢色青色白色黑并皆为冷痢色黄色赤并是热也故痢色白食不消谓之寒中也诊其脉沈则生浮则死也  

***乆冷痢候***  

乆冷痢者由肠虚而寒积故冷痢乆不断也而廪丘公说云诸下悉寒也凡人肠中大便有寒则常鸭溏有热则傧人见病身体发热而下便谓热下非也平常恒自将节饮食衣被调适其人无宿寒者大便自调强人适发越薄衣冷饮食表有热不觉里冷而胃内潜冷冷即下也今始发热而下当与理中汤加大附子一枚连服三四剂重覆令微汗出微汗出则热除不复冷胃气温暖下与发热俱瘳矣宿寒之家其人常自患冷蹑湿地若足踏凁地或衣被薄皆发风下最恶何谓风下当风吹腰腹冷气彻里而暴下者难治也乆痢胃虚气逆则变呕呕而气逆遇冷折之气逆不通则变哕亦变湿防也胃虚虫动故也  

***热痢候***  

此由肠胃虚弱风邪挟热乘之肠虚则泄故为热痢也其色黄若热甚黄而赤也  

***乆热痢候***  

此由肠虚热积其痢连滞故乆不瘥也痢乆胃气虚则变呕呕而气逆遇冷折之气不通则变哕亦变湿防也胃虚虫动故也  

***冷热痢候***  

夫冷热痢者由肠胃虚弱宿有寒而为寒热所伤冷热相乘其痢乍黄乍白是也若热抟于血血渗肠间则变为血痢也而冷伏肠内抟津液则变凝白则成白滞亦变赤白痢也其汤熨针石别有正方补养宣导今附于后  

养生方导引法云泄下有寒者微引气以息内腹徐吹欲息以鼻引气气足复前即愈其有热者微呼以去之  

***杂痢候***  

杂痢谓痢色无定或水谷或脓血或青或黄或赤或白变杂无常或杂色相兼而痢也挟热则黄赤热甚则变脓血也冷则白白甚则青黑皆由饮食不节冷热不调胃气虚故变易  

***休息痢候***  

休息痢者胃脘【`音管`】有停饮因痢积乆或冷气或热气乘之气动于饮则饮动而肠虚受之故为痢也冷热气调其饮则静而痢亦休也肠胃虚弱易为冷热其邪气或动或静故其痢乍发乍止谓之休息痢也  

***白滞痢候***  

白滞痢者肠虚而冷气客之抟于肠间津液凝滞成白故为白滞痢也  

***痢如膏候***  

痢如膏者是由蔵府虚冷冷气入于大肠成痢冷气积肠久虚滑脂凝如膏也  

***蛊注痢候***  

此由岁时寒暑不调则有湿毒之气伤人随经脉血气渐至于蔵府大肠虚者毒气乘之毒气挟热与血相搏则成血痢也毒气侵食于蔵府如病蛊注之家痢血杂脓瘀黑有片如杂肝与血杂下是也  

***肠蛊痢候***  

肠蛊痢者冷热之气入在肠间先下赤后下白连年不愈侵伤于蔵府下血杂白如病蛊之状名为膓蛊也  

***下痢便肠垢候***  

肠垢者肠间津汁垢腻也由热痢蕴积肠间虚滑所以因下痢而便肠垢也  

***不伏水土痢候***  

夫四方之气温凉不同随方嗜欲因以成性若移其旧土多不习伏必因饮食以入肠胃肠胃不习便为下痢故名不伏水土痢也即水谷痢是也  

***呕逆吐痢候***  

呕逆吐痢者由肠胃虚邪气并之蔵府之气自相乘克也脉经云心乘肝则吐痢心火也肝木也火木子母也火乘于木子扶母也此为二蔵偏实也大肠金也胃土也金土母子也大肠虚则金气衰微不能扶土致令胃气虚弱此两府偏虚也木性克土火性克金是为火木相扶心肝俱盛而金畏于火土畏于木则为肠胃皆弱肠虚弱则泄痢胃虚弱则呕吐故逆而复吐痢也诊其关上脉数其人吐跗阳脉微而濇微则下痢濇即吐逆也  

***痢兼烦候***  

春伤于风邪气留连因饮食不节肠胃虚弱邪气乘之则变为痢痢则府蔵俱虚水气相并上乘于心心气不宣畅否满在内故令痢而兼烦也  

***痢兼渴候***  

夫水谷之精化为血气津液以养蔵府蔵府虚受风邪邪入于肠胃故痢痢则津液空竭府蔵虚燥故痢而兼渴也渴而引饮则痢不止翻溢水气脾胃已虚不能克消水水气流溢浸渍肌肉则变肿也  

***下痢口中及肠内生疮候***  

凡痢口里生疮则肠间亦有疮也所以知者犹如伤寒热病胃烂身则发疮也此由挟热痢蔵虚热气内结则疮生肠间热气上冲则疮生口里然肠间口里生疮皆胃之虚热也胃虚谷气弱则九虫三尸发动则变成防  

***痢兼肿候***  

痢兼肿者是痢乆脾虚水气在于肌肉之所为也脾与胃合俱象土脾候身之肌肉胃为水谷之海而以脾气克消水谷也风邪在内肠胃虚弱则水谷变为痢也膀胱与肾合俱象水膀胱为津液之府小肠与心合俱象火而津液之水行于小肠下为小便也土性本克水今因痢脾胃虚弱土气哀微不能克制于水致令水得妄行不流于小肠而浸渍蔵府散流皮肤与气相搏腠理壅闭故痢而肿也  

***痢谷道肿痛候***  

是由风冷客于肠胃肠胃虚则痢痢乆肠虚风邪客于肛门邪气与真气相搏故令疼痛也  

***痢后虚烦候***  

夫体虚受风冷风冷入于肠故痢痢后虚烦者由府蔵尚虚而气内搏之所为也水谷之精以养蔵府痢则水谷减耗致令府蔵微弱痢断之后气未调理不能宣畅则肤腠还相搏蔵府蔵府既虚而使气还相搏故令虚烦  

***痢后肿候***  

痢后肿由脾胃尚虚肌肉为风水所乘故也脾胃虚弱受于风邪则水谷变成痢脾与胃为表里俱象土胃为水谷之海脾候肌肉土性克水而痢者则脾胃虚弱土气衰微不能克水令水妄行散溢肌肉痢虽得断水犹未消肌肉先受风邪风水相搏肤腠闭密而成肿也  

***痢后不能食候***  

痢后不能食由脾胃虚弱气逆胸间之所为也风邪入于肠胃而痢痢则水谷减耗脾胃虚弱痢断之后脾胃尚虚不胜于食邪搏于气逆上胃弱不能食  

***痢后腹痛候***  

痢后腹痛者体虚受风冷风冷入于肠胃则痢后腹痛是蔵气犹虚风冷余热未尽蔵府未平复冷气在内与蔵府相搏真邪相击故令腹痛也  

***痢后心下逆满候***  

痢后而心下逆满此由蔵虚心下有停饮气逆乘之所为也风邪入肠胃则下痢下痢则府蔵虚弱痢断之后府蔵犹未调和邪气尚不消尽邪乘于气则气逆与饮食相搏而上故令心下逆满也  

***脱肛候***  

脱肛者肛门脱出也多因乆痢后大肠虚冷所为肛门为大肠之候大肠虚而伤于寒痢而用气其气下冲则肛门脱出因谓脱肛也  

***大下后哕候***  

夫风冷在内入于肠胃则成大下下断之后脾胃虚气逆遇冷折之其气不通则令哕也  

***谷道生疮候***  

谷道肛门大肠之候也大肠虚热其气热结肛门故令生疮  

***谷道虫候***  

谷道虫者由胃弱肠虚而蛲虫下乘之也谷道肛门大肠之候蛲虫者九虫之内一虫也在于肠间若府蔵气实则虫不妄动胃弱肠虚则蛲虫乘之轻者或痒或虫从谷道中溢出重者侵食肛门疮烂  

***谷道痒候***  

谷道痒者由胃弱肠虚则蛲虫下侵谷道重者食于肛门轻者但痒也蛲虫状极细微形如今之蜗虫状也  

***谷道赤痛候***  

肛门为大肠之候其气虚为风热所乘热气击搏故令谷道赤痛也  

## 巢氏诸病源候总论卷十八  

隋　巢元方　撰  

### 湿防病诸候【`凡三论`】  

***湿防候***  

湿防病由脾胃虚弱为水湿所乘腹内虫动侵食成防也多因下利不止或时病后客热结腹内所为其状不能饮食忽忽喜睡绵绵微热骨节沈重齿无色舌上尽白细疮如粟若上唇生疮是虫食五蔵则心烦懊若下唇生疮是虫食下部则肛门烂开甚者府蔵皆被食齿下上龂悉生疮齿色紫黑利血而湿由水气也脾与胃合俱象土胃为水谷之海脾气磨而消之水谷之精化为血气以养府蔵若脾胃和则土气强盛水湿不能侵之脾胃虚弱则土气衰微或受于冷或伤于热使水谷不消化糟粕不傧实则成下利翻为水湿所伤若时病之后肠胃虚热皆令三尸九虫因虚动作侵食五蔵上出唇口下至肛门胃虚气逆则变呕哕虫食五蔵伤败利出瘀血如此者死其因脾胃虚微土气衰弱为水湿所侵虫动成防故名湿防也  

又云有天行之湿初得不觉行坐不发恒少气力或微利或不利病成则变呕吐即是虫内食于蔵  

又云有急结湿先因腹痛下利脓血相兼出病成翻大小便不通头项满痛小腹急满起坐不安亦是内食五蔵凡如此虽初证未发于外而心腹亦常烦懊至于临困唇口及肛门方复生疮即死也  

***心防候***  

心防者由蔵虚诸虫在肠胃间因虚而动攻食心谓之心防初不觉他病忽忽嗜睡四支沈重此防或食心则心烦闷懊痛后乃侵食余处诊其脉沈而细手足冷内湿防在心也  

***疳防候***  

人有嗜甘味多而动肠胃间诸虫致令侵食府蔵此犹是防也凡食五味之物皆入于胃其气随其府蔵之味而归之脾与胃为表里俱象土其味甘而甘味柔润于脾胃脾胃润则气缓气缓则虫动虫动则侵食成疳防也但虫因甘而动故名之为疳也其初患之状手足烦疼腰脊无力夜卧烦燥昏昏善忘嘿嘿眼涩夜梦颠倒饮食无味面失顔色喜睡起即头体重防胫痠疼其上食五蔵则心内懊恼出食咽喉及齿龂皆生疮出黑血齿色紫黑下食肠胃下利黑血出食肛门生疮烂开胃气逆则变呕哕急者数日便死亦有缓者心沈嘿支节疼重食饮减少面无顔色在内侵食乃至数年方上食口齿生疮下至肛门伤烂乃死  

又云五疳一是白疳令人皮肤枯燥面失顔色二是赤疳内食人五蔵令人头发焦枯三是蛲疳食人脊膂游行五蔵体重浮肿四是疳防令人下部疼痒腰脊挛急五是黑疳食人五蔵多下黑血数日即死凡五疳白者轻赤者次蛲疳又次之甘防又次之黑者最重皆从肠里上食咽喉齿龂并生疮下至谷道伤烂下利脓血呕逆手足心热腰痛嗜睡秋冬可春夏极  

又云面青颊赤眼无精光唇口燥腹胀有块日日瘦损者是疳食人五蔵至死不觉  

又云五疳缓者则变成五蒸五蒸者一曰骨蒸二曰脉蒸三曰皮蒸四曰肉蒸五曰血蒸其根源初发形候虽异至于蒸成为病大体略同皆令人腰疼心满虚乏无力日渐羸瘦或寒热无常或手足烦热或逆冷或利或涩或汗也五蒸别自有论与虚劳诸病相从也  

九虫病诸候【`凡五论`】  

***九虫候***  

九虫者一曰伏虫长四分二曰蚘虫长一尺三曰白虫长一寸四曰肉虫状如烂杏五曰肺虫状如蚕六曰胃虫状如虾蟇七曰弱虫状如瓜瓣八曰赤虫状如生肉九曰蛲虫至细微形如菜虫伏虫羣虫之主也蚘虫贯心则杀人白虫相生子孙转大长至四五尺亦能杀人肉虫令人烦满肺虫令人欬嗽胃虫令人呕逆吐喜哕弱虫又名膈虫令人多唾赤虫令人肠鸣蛲虫居胴肠多则为痔极则为癞因人疮处以生诸痈疽癣瘘瘑疥龋虫无所不为人亦不必尽有有亦不必尽多或偏无者此诸虫依肠胃之间若府蔵气实则不为害若虚则能侵蚀随其虫之动而能变成诸患也  

***三虫候***  

三虫者长虫赤虫蛲虫也为三虫犹是九虫之数也长虫蚘虫也长一尺动则吐清水出则心痛贯心则死赤虫状如生肉动则肠鸣蛲虫至细微形如菜虫也居胴肠间多则为痔极则为癞因人疮处以生诸痈疽癣瘘瘑疥龋虫无所不为此即是九虫内之三者而今别立名当以其三种偏发动成病故谓之三虫也其汤熨针石别有正方补养宣导今附于后  

养生方导引法云以两手着头相义长气即吐之坐地缓舒两脚以两手外抱膝中疾低头入两膝间两手交义头上十三通愈三尸也  

又云叩齿二七过辄咽气二七如三百通乃止为之二十日邪气悉去六十日小病愈百日大病除三虫伏尸皆去面体光泽也  

***蚘虫候***  

蚘虫者是九虫内之一虫也长一尺亦有长五六寸或因府蔵虚弱而动或因食甘肥而动其发动则腹中痛发作肿聚去来上下痛有休息亦攻心痛口喜吐涎及吐清水贯伤心者则死诊其脉腹中痛其脉法当沈弱今反脉洪而大则是蚘虫也  

***寸白虫候***  

寸白者九虫内之一虫也长一寸而色白形小褊因府蔵虚弱而能发动或云饮白酒以桑枝贯牛肉炙食并生栗所成  

又云食生鱼后即饮乳酪亦令生之其发动则损人精气腰脚疼弱又云此虫生长一尺则令人死  

***蛲虫候***  

蛲虫犹是九虫内之一虫也形甚小如今之蜗虫状亦因府蔵虚弱而致发动甚者则能成痔瘘疥癣癞痈疽瘑诸疮蛲虫是人体虚极重者故为蛲虫因动作无所不为也  

## 巢氏诸病源候总论卷十九  

隋　巢元方　撰  

### 积聚病诸候【`凡六论`】  

***积聚候***  

积聚者由隂阳不和府蔵虚弱受于风邪搏于府蔵之气所为也府者阳也蔵者隂也阳浮而动隂沈而伏积者隂气五蔵所生始发不离其部故上下有所穷已聚者阳气六府所成故无根本上下无所留止其痛无有常处诸蔵受邪初未能为积聚留滞不去乃成积聚肝之积名曰肥气在左脇下如覆杯有头足乆不愈令人发防疟连岁月不已以夏戊巳得之何以言之肺病传肝肝当传脾脾夏适王王者不受邪肝复欲还肺肺不肯受故留结为积故知肥气仲夏得之也  

心之积名曰伏梁起脐上如臂上至心下以秋庚辛得之何以言之肾病当传心心当传肺肺秋适王王者不受邪心欲复还肾肾不肯受故留结为积故知伏梁以秋得之也脾之积名曰否气在胃脘覆大如盘乆不愈令人四肢不收发黄疸饮食不为肌肤以冬壬癸得之何以言之肝病当传脾脾当传肾肾冬适王王者不受邪脾欲复还肝肝不肯受故留结为积故知否气以冬得之也肺之积名曰息贲在右脇下覆大如杯乆不愈令人洒淅寒热喘嗽发肺痈以春甲乙得之何以言之心病传肺肺当传肝肝以春适王王者不受邪肺欲复还心心不肯受故留结为积故知息贲以春得之也  

肾之积名曰贲防发于小腹上至心下若防贲走之状上下无时乆不愈令人喘逆骨萎少气以夏丙丁得之何以言之脾病当传肾肾当传心心夏适王王者不受邪肾欲复还脾脾不肯受故留结为积故知贲防以夏得之此为五积也  

诊其脉駃而积聚脉浮而牢积聚脉横者脇下有积聚脉来小沉实者胃中有积聚不下食食即吐出脉来细沉附骨者积也脉出在左积在左脉出在右积在右脉两出积在中央以部处之  

诊得肺积脉浮而毛按之辟易时下气逆背相引痛少气善忘目瞑皮肤寒秋愈夏剧主皮中时痛如虱缘状其甚如针刺之状时痒色白也  

诊得心积脉沉而芤时上下无常处病悸腹中热面赤咽干烦掌中热甚即唾血主身瘈疭主血厥夏瘥冬剧色赤也  

诊得脾积脉浮大而长饥则减饱则见瞠起与谷争累累如桃李起见于外腹满呕泄肠鸣四肢重足胫肿厥不能卧是主肌肉损色黄也  

诊得肝积脉而细两脇下痛邪走心下足胫寒脇痛引小腹男子积疝也女子病淋也身无膏泽喜转筋爪甲枯黑春瘥秋剧色青也  

诊得肾积脉沉而急若脊与腰相引饥则见饱则减病腰痛小腹里急口干咽肿伤烂目茫茫骨中寒主髓厥喜忘色黑也  

诊得心腹积聚其脉牢强急者生脉虚弱急者死又积聚之脉实强者生沉者死其汤熨针石别有正方补养宣导今附于后  

养生方导引法云以左足践右足上除心下积  

又云病心下积聚端坐生腰向日仰头徐以口内气因而咽之三十过而止开目  

又云左脇侧卧伸臂直脚以口内气鼻吐之周而复始除积聚心下不便  

又云以左手按右脇举右手极形除积及老血  

又云闭口微息正坐向王气张鼻取气逼置脐下小口微出十二通气以除结聚低头不息十二通以消饮食令身轻强行之冬月令人不寒  

又云端坐生腰直上展两臂仰两手掌以鼻内气闭之自极七息名曰蜀王乔除脇下积聚  

又云向晨去枕正偃卧伸臂胫瞑目闭口不息极张腹两足再息顷间吸腹仰两足倍拳欲自微息定复为春三夏五秋七冬九荡涤五蔵津润六府所病皆愈腹有疾积聚者张吸其腹热乃止症瘕散破即愈矣  

***积聚痼结候***  

积聚痼结者是五蔵六府之气已积聚于内重因饮食不节寒温不调邪气重沓牢痼盘结者也若乆即成症  

***积聚心腹痛候***  

积者隂气五蔵所生其痛不离其部故上下有所穷已聚者阳气六府所成故无根本上下无所留止其痛无有常处此皆由寒气抟于蔵府与隂阳气相击下上故心腹痛也诊其寸口之脉沈而横脇下有积腹中有横积聚痛又寸口脉细沉滑者有积聚在脇下左右皆满与背相引痛  

又云寸口脉而牢者脇下腹中有横积结痛而泄利脉微细者生浮者死  

***积聚心腹胀满候***  

积者五蔵隂气所生其痛不离其部故上下有所穷已聚者阳气六府所成故无根本上下无所留止其痛无有常处也积聚成病蕴结在内则气行不宣通气搏于府蔵故心腹胀满心腹胀满则烦而闷尤短气也  

***积聚宿食候***  

积者隂气五蔵所生其痛不离其部故上下有所穷已聚者阳气六府所成故无根本下上无所留止其痛无有常处也积聚而宿食不消者由蔵府为寒气所乘脾胃虚冷故不消化留为宿食也诊其脉来实心腹积聚饮食不消胃中冷也  

***伏梁候***  

伏梁者此由五蔵之积一名也心之积名为伏梁起于脐上大如臂诊得心积脉沈而芤时上下无常处病腹中热而咽干心烦掌中热甚即唾血身瘈疭夏瘥冬剧唾脓血者死又其脉卒强急者生虚弱急者死  

症瘕病诸候【`凡十八论`】  

***症候***  

症者由寒温失节致府蔵之气虚弱而食饮不消聚结在内染渐生长块段盘牢不移动者是症也言其形状可徴验也若积引岁月人即柴瘦腹转大遂致死诊其脉而伏其症不转动者必死  

***症瘕候***  

症瘕者皆由寒温不调饮食不化与蔵气相搏结所生也其病不动者直名为症若病虽有结瘕而可推移者名为症瘕瘕者假也谓虚假可动也候其人发语声嘶中声浊而后语之气拖舌语而不出此人食结在腹病寒口里常水出四体洒洒常如发谑饮食不能常自闷闷而痛此食症病也诊其脉沉而中散者寒食症也脉而细症也若在心下则寸口脉在胃脘则关上脉在脐则尺中脉症法左手脉横症在左右手脉横症在右脉头大在上头小在下脉来逆而牢者为病症也肾脉小急肝脉小急心脉若鼔皆为瘕寸口脉结者症瘕脉而伏腹中有症不可转动必死不治故也  

养生方云饮食大走肠胃伤乆成症瘕时时结痛其汤熨针石别有正方补养宣导今附于后  

养生方导引法云向晨去枕正偃卧伸臂胫瞑目闭口无息极张腹两足再息顷间吸腹仰两足倍拳欲自微息定复为之春三夏五秋七冬九荡涤五蔵津润六府所病皆愈积聚者张吸其腹热乃止症瘕散破即愈矣  

***暴症候***  

暴症者由府蔵虚弱食生冷之物蔵既虚弱不能消之结聚成块卒然而起其生无渐名曰暴症也本由蔵弱其症暴生至于成病死人则速  

***鼈症候***  

鼈症者谓腹内症结如鼈之形状有食鼈触冷不消生症者有食诸杂物得冷不消变化而作者此皆脾胃气弱而遇冷不能克消故也症瘕结成推之不动移是也  

***虱症候***  

人有多虱而性好齧之所齧既多府蔵虚弱不能消之不幸变化生症而患者亦少俗云虱症人见虱必啮之不能禁止虱生长在腹内时有从下部出亦能毙人  

***米症候***  

人有好哑米转乆弥嗜哑之若不得米则胸中清水出得米水便止米不消化遂生症结其人常思米不能饮食乆则毙  

***食症候***  

有人卒大能食乖其常分因饥值生葱便大食之乃生一肉块绕畔有口其病则难愈故谓食症特由不幸致此妖异成症非饮食生冷过度之病也  

***腹内有人声候***  

夫有人腹内忽有人声或学人语而相答此乃不幸致生灾变非关经络府蔵冷热虚实所为也  

***发症候***  

有人因食饮内误有头发随食而入成症胸喉间如有虫上下来去者是也  

***蛟龙病候***  

蛟龙病者云三月八月蛟龙子生在芹菜上人食芹菜不幸随食入人腹变成蛟龙其病之状发则如癫  

***瘕病候***  

瘕病者由寒温不适饮食不消与蔵气相搏积在腹内结块瘕痛随气移动是也言其虚假不牢故谓之为瘕也  

***鼈瘕候***  

鼈瘕者谓腹中瘕结如鼈状是也有食鼈触冷不消而生者亦有食诸杂肉得冷变化而作者皆由脾胃气虚弱而遇冷则不能克消所致瘕言假也谓其有形假而推移也昔曾有人共奴俱患鼈瘕奴在前死遂破其腹得一白鼈仍故活有人乘白马来看此鼈白马遂尿随落鼈上即缩头及脚寻以马尿灌之即化为水其主曰吾将瘥矣即服之果如其言得瘥  

养生方云六月勿食泽中水令人成鼈瘕也  

***鱼瘕候***  

有人胃气虚弱者食生鱼因为冷气所抟不能消之结成鱼瘕揣之有形状如鱼是也亦有饮陂湖之水误有小鱼入人腹不幸便即生长亦有形状如鱼也  

养生方云鱼赤目作脍食之生瘕  

***蛇瘕候***  

人有食蛇不消因腹内生蛇瘕也亦有蛇之精液误入饮食内亦令病之其状常若饥而食则不下喉噎塞食至胸内即吐出其病在腹摸揣亦有蛇状为蛇瘕也  

***肉瘕候***  

人有病常思肉得肉食讫又思之名为肉瘕也  

***酒瘕候***  

人有性嗜酒饮酒既多而食谷常少积乆渐瘦其病遂常思酒不得酒即吐多睡不复能食云是胃中有虫使之然名为酒瘕也  

***谷瘕候***  

人有能食而不大便初亦不觉为患乆乃腹内成块结推之可动故名为谷瘕也  

***腹内有毛候***  

人有因饮食内误有毛随食入腹则令渐渐羸瘦但此病不说别有证状当以举因食毛以知之  

## 巢氏诸病源候总论卷二十  

隋　巢元方　撰  

### 疝病诸候【`凡十一论`】  

***诸疝候***  

诸疝者隂气积于内复为寒气所加使荣衞不调血气虚弱故风冷入其腹内而成疝也疝者痛也或小腹痛不得大小便或手足厥冷绕脐痛自汗出或冷气逆上抢心腹令心痛或里急而腹痛此诸候非一故云诸疝也脉者疝也  

***寒疝候***  

寒疝者隂气积于内则衞气不行衞气不行则寒气盛也故令恶寒不欲食手足厥冷绕脐痛自汗出遇寒即发故云寒疝也其脉者是也其汤熨针石别有正方补养宣导今附于后  

养生方导引法云蹲踞以两手举手蹲极横治气冲肿痛寒疝入上下致肾气蹲踞以两手捉趾令离地低跟极横挽自然一通愈荣衞中痛  

***寒疝心痛候***  

夫寒疝心痛隂气积结所生也隂气不散则寒气盛寒气盛则痛上下无常言冷气上冲于心故令心痛也  

***寒疝腹痛候***  

此由隂气积于内寒气结搏而不散府蔵虚弱故风邪冷气与正气相击则腹痛里急故云寒疝腹痛也  

***寒疝心腹痛候***  

此由府蔵虚弱风邪客于其间与真气相击故痛其痛随气上下或上冲于心故在于腹皆由寒气所作所以谓之寒疝心腹痛也  

***寒疝积聚候***  

积聚者由寒气在内所生也血气虚弱风邪搏于府蔵寒多则气涩气涩则生积聚也积者隂气五蔵所生始发不离其部故上下有所穷已聚者阳气六府所成也故无根本上下无所留止但诸蔵府受邪初未能为积聚邪气留滞不去乃成积聚其为病也或左右脇下如覆杯或脐上下如臂或胃脘间覆大如盘羸瘦少气或洒淅寒热四支不收饮食不为肌肤或累累如桃李或腹满呕泄寒即痛故云寒疝积聚也其脉駃而积聚浮而牢积聚牢强急者生虚弱急者死  

***七疝候***  

七疝者厥疝症疝寒疝气疝盘疝胕疝狼疝此名七疝也厥逆心痛足寒诸饮食吐不下名曰厥疝也腹中气乍满心下尽痛气积如臂名曰症疝也寒饮食即脇下腹中尽痛名曰寒疝也腹中乍满乍减而痛名曰气疝也腹中痛在脐旁名曰盘疝也腹中脐下有积聚名曰胕疝也小腹与隂相引而痛大便难名曰狼疝也凡七疝皆由血气虚弱饮食寒温不调之所生  

***五疝候***  

一曰石疝二曰血疝三曰隂疝四曰妬疝五曰气疝是为五疝也而范汪所录华佗太一决疑双丸方云治八否五疝积聚伏热留饮往来寒热而不的显五疝之状寻此皆由府蔵虚弱饮食不节血气不和寒温不调之所生也  

***心疝候***  

疝者痛也由隂气积于内寒气不散上冲于心故使心痛谓之心疝也其痛也或如锥刀所刺或隂隂而疼或四支逆冷或唇口变青皆其候也  

***饥疝候***  

隂气在内寒气客于足阳明手少隂之络令食竟必饥心为之痛故谓之饥疝  

***疝瘕候***  

疝者痛也瘕者假也其病虽有结瘕而虚假可推移故谓之疝瘕也由寒邪与蔵府相搏所成其病腹内急痛腰背相引痛亦引小腹痛脉沈细而滑者曰疝瘕急而滑者曰疝瘕方云干脯曝之不燥者食之成疝瘕其汤熨针石别有正方补养宣导今附于后  

养生方导引法云挽两足指五息止引腹中气去疝瘕利孔窍  

又云坐舒两脚以两手捉大拇指使足上头下极挽五息止引腹中气遍行身体去疝瘕病利诸孔窍往来易行乆行精爽聪明脩长  

痰饮诸病候【`凡十六论`】  

***痰饮候***  

痰饮者由气脉闭塞津液不通水饮气停在胸府结而成痰又其人素盛今瘦水走肠间漉漉有声谓之痰饮其病也胸腹胀满水谷不消结在腹内两肋水入肠胃动作有声体重多唾短气好眠胸背痛甚则上气欬逆倚息短气不能卧其形如肿是也脉偏为痰浮而滑为饮其汤熨针石别有正方补养宣导今附于后养生方导引法云左右侧卧不息十二通治痰饮不消右有饮病右侧卧左有饮病左侧卧又有不消气排之左右各十有二息治痰饮也  

***痰饮食不消候***  

此由痰水结聚在胸府膀胱之间乆而不散流行于脾胃脾恶湿得水则胀胀则不能消食也或令腹里虚满或水谷不消化或时呕逆皆其候也  

***热痰候***  

热痰者谓饮水浆结积所生也言隂阳否隔上焦生热热气与痰水相搏聚而不散故令身体虚热逆害饮食头面噏噏而热故云热痰也  

***冷痰候***  

冷痰者言胃气虚弱不能宣行水谷故使痰水结聚停于胸膈之间时令人吞酸气逆四支变青不能食饮也  

***痰结实候***  

此由痰水积聚在于胸府遇冷热之气相搏结实不消故令人心腹否满气息不安头目暗常欲呕逆故言痰结实  

***鬲痰风厥头痛候***  

鬲痰者谓痰水在于胸鬲之上又犯大寒使阳气不行令痰水结聚不散而隂气逆上上与风痰相结上冲于头即令头痛或数岁不已乆连脑痛故云鬲痰风厥头痛若手足寒冷至节即死  

***诸痰候***  

诸痰者此由血脉壅塞饮水积聚而不消散故成痰也或冷或热或结实或食不消或胸腹否满或短气好眠诸候非一故云诸痰  

***流饮候***  

流饮者由饮水多水流走于肠胃之间漉漉有声谓之流饮遇血气否涩经络不行水不宣通停聚溢于膀胱之间即令人短气少息遇冷亦能虚胀乆不瘥结聚而成癖也  

***流饮宿食候***  

流饮宿食者由饮水过多水气流行在脾胃之间脾得湿气则不能消食令人噫则有宿食之气腹胀满亦壮热或吞酸皆其候也  

***留饮候***  

留饮者由饮酒后饮水多水气停留于胸鬲之间而不宣散乃令人脇下痛短气而渴皆其候也  

***留饮宿食候***  

留饮宿食者由饮酒后饮水多水气停留于脾胃之间脾得湿气则不能消食令人噫气酸臭腹胀满吞酸所以谓之留饮宿食也  

***癖饮候***  

此由饮水多水气停聚两脇之间遇寒气相搏则结聚而成块谓之癖饮在脇下亘起按之则作水声  

***诸饮候***  

诸饮者皆由荣衞气否涩三焦不调而因饮水多停积而成痰饮其为病也或两脇胀满或心胸烦闷或眼暗口干或呕逆短气诸候非一故云诸饮其汤熨针石别有正方补养宣导今附于后  

养生方导引法云行左之右之侧卧闭目气不息十二通治诸饮不消右有饮病左不息排下消之  

又云鹜行气低头倚壁不息十二通以意排之痰饮宿食从下部出息鹜行气者身直颈曲排气下行而一通愈宿食乆行息然能出不须孔塞也  

***支饮候***  

支饮谓饮水过多停积于胸鬲之间支乘于心故云支饮其病令人欬逆喘息身体如肿之状谓之支饮也  

***溢饮候***  

溢饮谓因大渴而暴饮水水气溢于肠胃之外在于皮肤之间故言溢饮令人身体疼重而多汗是其候也  

***悬饮候***  

悬饮谓饮水过多留注脇下令脇间悬痛咳唾引脇痛故云悬饮  

癖病诸候【`凡十一论`】  

***癖候***  

夫五蔵调和则荣衞气理荣衞气理则津液通流虽复多饮水浆不能为病若摄养乖方三焦否隔三焦否隔则肠胃不能宣行因饮水浆过多便令停滞不散更遇寒气积聚而成癖癖者谓僻侧在于两脇之间有时而痛是也其汤熨针石别有正方补养宣导今附于后养生方云卧觉勿饮水更眠令人作水癖  

又云饮水勿急咽乆成水癖  

又云举两膝夹两颊边两手据地蹲坐故乆行之愈伏梁伏梁者宿食不消成癖腹中如杯如盘宿痈者宿水宿气癖数生痈乆行肠化为筋骨变为实  

***乆癖候***  

乆癖谓因饮水过多水气壅滞遇寒热气相搏便成癖在于两脇下经乆不瘥乃结聚成形叚而起按之乃水鸣积有年岁故云乆癖  

***癖结候***  

此由饮水聚停不散复因饮食相搏致使结积在于脇下时有亘起或胀痛或喘息短气故云癖结脉实者癖结也  

***癖食不消候***  

此由饮水结聚在于膀胱遇冷热气相搏因而作癖癖者冷气也冷气乆乘于脾脾得湿冷则不能消谷故令食不消使人羸瘦不能食时泄利腹内痛气力乏弱顔色黎黑是也关脉细微而絶者腹内有癖不能食也  

***寒癖候***  

寒癖之为病是水饮停积脇下强是也因遇寒即痛所以谓之寒癖脉而大者寒癖也  

***饮癖候***  

饮癖者由饮水过多在于脇下不散又遇冷气相触而痛即呼为饮癖也其状脇下急时有水声  

***痰癖候***  

痰癖者由饮水未散在于胸府之间因遇寒热之气相搏沈滞而成痰也痰又停聚流移于脇肋之间有时而痛即谓之痰癖  

***悬癖候***  

悬癖者谓癖气在脇肋之间亘而起欬唾则引脇下悬痛所以谓之悬癖  

***酒癖候***  

夫酒癖者因大饮酒后渴而引饮无度酒与饮俱不散停滞在于脇肋下结聚成癖时时而痛因即呼为酒癖其状脇下气急而痛  

***酒癖宿食不消候***  

此由饮酒多食鱼脍之类腹内否满因而成渴渴又饮水水气与食结聚兼遇寒气相加所以成癖癖气停积乘于脾胃胃得癖气不能消化故令宿食不消腹内胀满噫气酸臭吞酸气急所以谓之酒癖宿食不消也  

***饮酒人瘀癖葅痰候***  

夫饮酒人大渇渇而饮水水与酒停聚胸鬲之上蕴积不散而成癖也则令呕吐宿水色如葅汁小豆汁之类酸苦者故谓之酒癖葅痰也  

否噎病诸候【`凡八论`】  

***八否候***  

夫八否者荣衞不和隂阳隔絶而风邪外入与衞气相搏血气壅塞不通而成否也否者塞也言府蔵否塞不宣通也由忧恚气积或坠堕内损所致其病腹内气结胀满时时壮热是也其名有八故云八否而方家不的显其证状范汪所録华佗太一决疑双丸方云治八否五疝积聚伏热留饮往来寒热亦不说八否之名也  

***诸否候***  

诸否者荣衞不和隂阳隔絶府蔵否塞而不宣通故谓之否但方有八否五否或六否以其名状非一故云诸否其病之候但腹内气结胀满闭塞不通有时壮热与前八否之势不殊故云诸否其汤熨针石别有正方补飬宣导今附于后  

养生方导引法云正坐努腰胸仰举头将两手指相对向前捺席使急身如共头胸向下欲至席还起上下来去二七去胸肋否蔵冷臑疼闷腰脊闷也  

***噎候***  

夫隂阳不和则三焦隔絶三焦隔絶则津液不利故令气塞不调理也是以成噎此由忧恚所致忧恚则气结气结则不宣流使噎噎者噎塞不通也  

***五噎候***  

夫五噎谓一曰气噎二曰忧噎三曰食噎四曰劳噎五曰思噎虽有五名皆由隂阳不和三焦隔絶津液不行忧恚嗔怒所生谓之五噎噎者噎塞不通也  

***气噎候***  

此由隂阳不和蔵气不理寒气填于胸鬲故气噎塞不通而谓之气噎令人喘悸胸背痛也  

***食噎候***  

此由蔵气冷而不理津液涩少而不能传行饮食故饮食入则噎塞不通故谓之食噎胸内痛不得喘息食不下是故噎也  

***乆寒积冷候***  

此患由血气衰少府蔵虚弱故令风冷之气独盛于内其冷气乆积不散所以谓之乆寒积冷也其病令人羸瘦不能饮食乆乆不瘥更触犯寒气乃变成积聚吐利而呕逆也  

***腹内结强候***  

此由荣衞虚弱三焦不调则令虚冷在内蓄积而不散也又饮食气与冷气相搏结强而成块有上有下或沈或浮亦有根亦无根或左或右也故谓之腹内结强乆而不差积于年岁转转长大乃变成症瘕病也  

## 巢氏诸病源候总论卷二十一  

隋　巢元方　撰  

### 脾胃诸病候【`凡五论`】  

***脾胃气虚弱不能饮食候***  

脾者蔵也胃者府也脾胃二气相为表里胃为水谷之海主受盛饮食者也脾气磨而消之则能食今脾胃二气俱虚弱故不能饮食也尺脉浮滑不能饮食速疾者食不消脾不磨也  

***脾胃气不和不能饮食候***  

脾者蔵也胃者府也脾胃二气相为表里胃受谷而脾磨之二气平调则谷化而能食若虚实不等水谷不消故令腹内虚胀或泄不能饮食所以谓之脾胃气不和不能饮食也其汤熨针石别有正方补养宣导今附于后  

养生方导引法云欹身两手一向偏侧急努身舒头共手竞扒相牵渐渐一时尽势气共力皆和来去左右亦然各三七项前后两角缓舒手如是似向外扒放纵身心摇三七递牙亦然去太仓不和臂腰虚闷也  

***胃反候***  

荣衞俱虚其血气不足停水积饮在胃脘则蔵冷蔵冷则脾不磨脾不磨则宿谷不化其气逆而成胃反也则朝食暮吐暮食朝吐心下牢大如杯往往寒热甚者食已即吐其脉而则为寒则为虚虚寒相搏故食已即吐名为胃反  

***五蔵及身体热候***  

荣衞不调隂阳否隔若阳气虚隂气盛则生寒冷之病今隂气虚阳气实故身体五蔵皆生热其状噏噏而热唇口干小便赤也  

***肺萎候***  

肺主气为五蔵上盖气主皮毛故易伤于风邪风邪伤于府蔵而血气虚弱又因劳役大汗之后或经大下而亡津液津液竭絶肺气壅塞不能宣通诸蔵之气因成肺萎也其病欬唾而呕逆涎沫小便数是也欬唾咽燥欲饮者必愈欲欬而不能欬唾干沫而小便不利者难治诊其寸口脉数肺萎也甚则脉浮弱  

呕哕诸病候【`凡六论`】  

***干呕候***  

干呕者胃气逆故也但呕而欲吐吐而无所出故谓之干呕  

***呕哕候***  

呕哕之病由脾胃有邪谷气不治所为也胃受邪气则呕脾受邪气脾胀气逆遇冷折之气不通则哕也  

***哕候***  

脾胃俱虚受于风邪故令新谷入胃不能传化故谷之气与新谷相干胃气则逆胃逆则脾胀气逆因遇冷折之则哕也右手关上脉沈而虚者善哕也  

***呕吐候***  

***呕吐者皆由脾胃虚弱受于风邪所为也若风邪在胃则呕鬲间有停饮胃内有乆寒则呕而吐其状长太息心里澹澹然或烦满而大便难或溏泄并其候***  

养生方云八月勿食姜一云被霜瓜向冬发寒热及温病食欲吐或心中停饮不消或为反胃其汤熨针石别有正方补养宣导今附于后  

养生方导引法云正坐两手向后捉腕反拓席尽势使腹上下七左右换手亦然除腹肚冷风宿气积胃口冷食饮进退吐逆不下  

又云偃卧展胫两手左蹻两足踵以鼻内气自极七息除腰中病食苦呕  

又云坐直舒两脚以两手挽两足自极十二通愈肠胃不能受食吐逆以两手直义两脚底两脚痛舒以头枕膝上自极十二通愈肠胃不能受食吐逆  

***噫醋候***  

噫醋者由上焦有停痰脾胃有宿冷故不能消谷谷不消则胀满而气逆所以好噫而吞酸气息醋臭  

***恶心候***  

恶心者由心下有停水积饮所为也心主火脾主土土性克水今脾虚则土气衰弱不能克消水饮水饮之气不散上乘于心腹遇冷气所加之故令火气不宣则心里澹澹然欲吐名为恶心也  

宿食不消病诸候【`凡四论`】  

***宿食不消候***  

宿食不消由蔵气虚弱寒气在于脾胃之间故使谷不化也宿谷未消新谷又入脾气既弱故不能磨之则经宿而不消也令人腹胀气急噫气醋臭时复增寒壮热是也或头痛如疟之状寸口脉浮大按之反涩尺脉亦微而涩者则宿食不消也其汤熨针石别有正方补养宣导今附于后  

养生方导引法云凡食讫觉腹内过饱肠内先有宿气常须食前后两手捺膝左右欹身肚腹向前努腰就肚左三七右二七转身按腰脊极势去太仓腹内宿气不化脾痹肠瘦蔵府不和得令腹胀满日日消除  

又云闭口微息正坐向王气张鼻取气逼置脐下小口微出十二通气以除结聚低头不息十二通以消饮食令身轻强行之冬月不寒  

又云端坐生腰举右手承左脇鼻内气七息除胃中寒食不消  

又云端坐生腰举右手仰掌以左手承左脇以鼻内气自极七息所除胃寒食不变则愈  

又云鹜行气低头倚壁不息十二通以意排痰饮宿食从下部出自愈鹜行气者身直颈曲排气下行十二通愈宿食  

又云鴈行气低臂推膝踞以绳自防拘左低头不息十二通消食轻身益精神恶气不入去万邪一本云正坐仰天呼吸天精解酒食饮饱出气吐之数十须臾立饥且醒夏月行之令人清凉  

***食伤饱候***  

夫食过于饱则脾不能磨消令气急烦闷睡卧不安寸口脉盛而者伤于食脉缓大而实者伤于食也其汤熨针石别有正方补养宣导今附于后  

养生方导引法云若腹中满食饮若饱端坐生腰以口内气数十满吐之以便为故不便复为之有寒气腹中不安亦得之  

又云端坐生腰口内气数十除腹中满食饮过饱寒热腹中痛病  

***谷劳候***  

脾胃虚弱不能传消谷食使府蔵气否塞其状令人食已则卧支体烦重而嗜眠是也  

***卒食病似伤寒候***  

此由脾胃有伏热因食不消所以发热状似伤寒但身不疼痛为异也  

水肿病诸候【`凡二十二论`】  

***水肿候***  

肾者主水脾胃俱主土土性克水脾与胃合相为表里胃为水谷之海今胃虚不能传化水气使水气渗溢经络浸渍府蔵脾得水湿之气加之则病脾病则不能制水故水气独归于肾三焦不泻经脉闭塞故水气溢于皮肤而令肿也其状目裹上微肿如新卧起之状颈脉动时欬股间冷以手按肿处随手而起如物裹水之状口苦舌干不得正偃偃则欬清水不得卧卧则惊惊则欬甚小便黄涩是也水病有五不可治第一唇黑伤肝第二缺盆平伤心第三脐出伤脾第四足下平满伤肾第五背平伤肺凡此五伤必不可治脉沈者水也脉洪大者可治微细者死  

养生方云十一月勿食经夏自死肉脯内动于肾喜成水病其汤熨针石别有正方补养宣导今附于后养生方导引法云虾蟇行气正坐动摇两臂不息十二通以治五劳水肿之病又云人卧勿以脚悬蹹髙处不乆遂致成肾水也  

***水通身肿候***  

水病者由肾脾俱虚故也肾虚不能宣通水气脾虚又不能制水故水气盈溢渗液皮肤流徧四支所以通身肿也令人上气体重小便黄涩肿处按之随手而起是也  

***风水候***  

风水病由脾肾气虚弱所为也肾劳则虚虚则汗出汗出逢风风气内入还客于肾脾虚又不能制于水故水散溢皮肤又与风湿相搏故云风水也令人身浮肿如裹水之状颈脉动时欬按肿上凹而不起也骨节疼痛而恶风是也脉浮大者名曰风水也  

***十水候***  

十水者青水赤水黄水白水黑水悬水风水石水暴水气水也青水者先从面目肿徧一身其根在肝赤水者先从心肿其根在心黄水者先从腹肿其根在脾白水者先从脚肿上气而欬其根在肺黑水者先从脚趺肿其根在肾悬水者先从面肿至足其根在胆风水者先从四支起腹满大目尽肿其根在胃石水者先从四支小腹肿独大其根在膀胱暴水者先腹满其根在小肠气水者乍盛乍虚乍来乍去其根在大肠皆由荣衞否涩三焦不调府蔵虚弱所生虽名证不同并令身体虚肿喘息上气小便黄涩也  

***大腹水肿候***  

夫水肿病者皆由荣衞否涩肾脾虚弱所为而大腹水肿者或因大病之后或积虚劳损或新热食竟入于水自渍及浴令水气不散流溢肠外三焦闭塞小便不通水气结聚于内乃腹大而肿故四支小隂下湿手足逆冷腰痛上气欬嗽烦疼故云大腹水肿  

***身而卒洪肿候***  

身面卒洪肿者亦水病之候肾脾虚弱所为肾主水肾虚故水妄行脾主土脾虚不能克制水故水流溢散于皮肤令身体卒然洪肿股间寒足防壅是也  

***石水候***  

肾主水肾虚则水气妄行不依经络停结聚在脐间小腹肿大如石故云石水其候引脇下胀痛而不喘是也脉沈者名曰石水尺脉微大亦为石水肿起脐下至小腹垂垂然上至胃脘则死不治  

***皮水候***  

肺主于皮毛肾主于水肾虚则水妄行流溢于皮肤故令身体面目悉肿按之没指而无汗也腹如故而不满亦不渴四支重而不恶风是也脉浮者名曰皮水也  

***水肿欬逆上气候***  

肾主水肺主气肾虚不能制水故水妄行侵溢皮肤而身体肿满流散不已上乘于肺肺得水而浮浮则上气而欬嗽也  

***水肿从脚起候***  

肾者隂气主于水而又主腰脚肾虚则腰脚血气不足水之流溢先从虚而入故腰脚先肿也  

***水分候***  

水分者言肾气虚弱不能制水令水气分散流布四支故云水分但四支皮肤虚肿聂聂而动者名水分也  

***毛水候***  

夫水之病皆由肾虚所为肾虚则水流散经络始溢皮毛今此毛水者乃肺家停积之水流溢于外肺主皮毛故余经未伤皮毛先肿因名毛水也  

***疸水候***  

水病无不由脾肾虚所为脾肾虚则水妄行盈溢皮肤而令身体肿满此疸水者言脾胃有热热气流于膀胱使小便涩而身而尽黄腹满如水状因名疸水也  

***燥水候***  

燥水谓燥水溢于皮肤因令肿满以指画肉上则隠隠成文字者名曰燥水也  

***湿水候***  

湿水者谓水气溢于皮肤因令肿满以指画肉上随画随散不成文字者名曰湿水也  

***犯土肿候***  

犯土之病由居住之处穿凿地土犯之土气而致病也令人身之肌肉头面徧体尽肿满气急故谓之犯土也  

***不伏水土候***  

不伏水土者言人越在他境乍离封邑气候既殊水土亦别因而生病故云不伏水土病其状身体虚肿或下利而不能食烦满气上是也  

***二十四水候***  

夫水之病皆生于府蔵方家所出立名不同亦有二十四水或十八水或十二水或五水不的显名证寻其病根皆由荣衞不调经脉否塞脾胃虚弱使水气流溢盈散皮肤故令徧体肿满喘息上气目裹浮肿颈脉急动不得眠卧股间冷小便不通是其候也  

***水症候***  

水症者由经络否涩水气停聚在于腹内大小肠不利所为也其病腹内有结块强在两脇间膨膨胀满徧身肿所以谓之水症  

***水瘕候***  

水瘕者由经络否涩水气停聚在于心下肾经又虚不能宣利溲便致令水气结聚而成形假在于心腹之间抑按作水声但欲饮而不用食徧身虚肿是也  

***水蛊候***  

此由水毒气结聚在内令腹渐大动摇有声常欲饮水皮肤麤黑如似肿状名水蛊也  

***水癖候***  

水癖由饮水浆不消水气结聚而成癖在于两脇之侧转动便痛不耐风寒不欲食而短气是也癖者谓癖侧在于脇间故受名也  

## 巢氏诸病源候总论卷二十二  

隋　巢元方　撰  

### 霍乱病诸候【`凡二十四论`】  

***霍乱候***  

霍乱者由人温凉不调隂阳清浊二气有相干乱之时其乱在于肠胃之间者因遇饮食而变发则心腹绞痛其有先心痛者则先吐先腹痛者则先痢心腹并痛者则吐痢俱发挟风而实者身发热头痛体疼而复吐痢虚者但吐痢心腹刺痛而已亦有饮酒食肉腥脍生冷过度因居处不节或露卧湿地或当风取凉而风冷之气归于三焦传于脾胃脾胃得冷则不磨不磨则水谷不消化亦令清浊二气相干脾胃虚弱便致吐痢水谷不消则心腹胀满皆成霍乱霍乱有三名一名胃反言其胃气虚逆反吐饮食也二名霍乱言其病挥霍之间便致缭乱也三名走哺言其哺食变逆者也诊其脉来代者霍乱又脉代而絶者亦霍乱也霍乱脉大可治微细不可治霍乱吐下脉微迟气息劣口不欲言者不可治  

养生方云七月食蜜令人暴下发霍乱  

***霍乱心腹痛候***  

冷热不调饮食不节使人隂阳清浊之气相干而变乱于肠胃之间则成霍乱霍乱而心腹痛者是风邪之气客于蔵府之间冷气与真气相击或上攻心或下攻腹故心腹痛也  

***霍乱呕吐候***  

冷热不调饮食不节使人隂阳清浊之气相干而变乱于肠胃之间则成霍乱霍乱而呕吐者是冷气客于府蔵之间或上攻于心则心痛或下攻于腹则腹痛若先心痛者则先吐先腹痛者则先痢而此呕吐是冷入于胃胃气变乱冷邪既盛谷气不和胃气逆上故呕吐也  

***霍乱心腹胀满候***  

冷热不调饮食不节使人隂阳清浊之气相干而变乱于肠胃之间则成霍乱霍乱而心腹胀满者是寒气与蔵气相搏真邪相攻不得吐利故令人心腹胀满其有吐利过多蔵虚邪犹未尽邪搏于气气不宣发亦令心腹胀满  

***霍乱下利候***  

冷热不调饮食不节使人隂阳清浊之气相干而变乱于肠胃之间则成霍乱霍乱而下利是冷气先入于肠胃肠胃之气得冷则交击而痛故霍乱若先腹痛者则先利也  

***霍乱下利不止候***  

冷热不调饮食不节使人隂阳清浊之气相干而变乱于肠胃之间则成霍乱霍乱而下利不止者因肠胃俱冷而挟宿虚谷气不消肠滑故洞下不止也利不止虚冷气极冷入于筋则变转筋其胃虚冷气乘之亦变呕哕  

***霍乱欲死候***  

冷热不调饮食不节使人隂阳清浊之气相干而变乱于肠胃之间则成霍乱霍乱欲死者由饮食不消冷气内搏或未得吐利或虽得吐利冷气未歇致真邪相干隂阳交争气厥不理则烦闷逆满困乏故欲死也  

***霍乱呕哕候***  

冷热不调饮食不节使人隂阳清浊之气相干而变乱于肠胃之间则成霍乱霍乱而呕哕者由吐利后胃虚而逆则呕哕气逆遇冷折之气不通则哕  

***霍乱烦渴候***  

冷热不调饮食不节使人隂阳清浊之气相干而变乱于肠胃之间则成霍乱霍乱而烦渴者由大吐逆上焦虚气不调理气乘于心则烦闷大利则津液竭津液竭则蔵燥蔵燥则渴烦渴不止则引饮引饮则利亦不止也  

***霍乱心烦候***  

冷热不调饮食不节使人隂阳清浊之气相干而变乱于肠胃之间则成霍乱霍乱而心烦者由大吐大利府蔵气暴极夫吐者胃气逆也利者肠虚也若大吐大利虚逆则甚三焦不理五蔵未和冷搏于气逆上乘心故心烦亦有未经吐利心烦者是冷气入于肠胃水谷得冷则不消蕴瘀不宣气亦逆上故亦心烦  

***霍乱干呕候***  

冷热不调饮食不节使人隂阳清浊之气相干而变乱于肠胃之间则成霍乱霍乱干呕者由吐下之后脾胃虚极三焦不理气否结于心下气时逆上故干呕干呕者谓欲呕而无所出也若更遇冷冷折于胃气胃气不通则变成哕  

***霍乱心腹筑悸候***  

冷热不调饮食不节使人隂阳清浊之气相干而变乱于肠胃之间则成霍乱霍乱而心腹筑悸者由吐下之后三焦五蔵不和而水气上乘于心故也肾主水其气通于隂吐下三焦五蔵不和故肾气亦虚不能制水水不下宣与气俱上乘心其状起脐下上从临至心气筑筑然而悸动不定也  

***霍乱呕而烦候***  

冷热不调饮食不节使人隂阳清浊之气相干而变乱于肠胃之间则成霍乱霍乱呕而烦者由吐下后胃虚而气逆故呕也气逆乘心故烦所以呕而烦也  

***干霍乱候***  

冷热不调饮食不节使人隂阳清浊之气相干而变乱于肠胃之间则成霍乱霍乱者多吐利也干霍乱者是冷气搏于肠胃致饮食不消但腹满烦乱绞痛短气其肠胃先挟实故不吐利名为干霍乱也  

***霍乱四逆候***  

冷热不调饮食不节使人隂阳清浊之气相干而变乱于肠胃之间则成霍乱霍乱而大吐下后其肠胃俱虚乃至汗出其脉欲絶手足皆冷名为四逆四逆者谓隂阳卒厥絶也  

***霍乱转筋候***  

冷热不调饮食不节使人隂阳清浊之气相干而变乱于肠胃之间则成霍乱霍乱而转筋者由冷气入于筋故也足之三隂三阳之筋起于人足指手之三隂三阳之筋起于手指并循络于身夫霍乱大吐下之后隂阳俱虚其血气虚极则手足逆冷而荣衞不理冷搏于筋则筋为之转冷入于足之三隂三阳则脚筋转入于手之三隂三阳则手筋转随冷所入之筋筋则转者皆由邪冷之气击动其筋而移转也  

***中恶霍乱候***  

冷热不调饮食不节使人隂阳清浊之气相干而变乱于肠胃之间则成霍乱而云中恶者谓鬼气卒中于人也其状卒然心腹绞痛而客邪内击与饮食寒冷相搏致隂阳之气亦相干乱肠胃虚则变吐利烦毒为中恶霍乱也  

***霍乱诸病候***  

霍乱之病由冷热不调饮食不节隂阳错乱清浊之气相干在肠胃之间发则心腹绞痛吐利府蔵虚弱或烦或渴或呕哕或手足冷或本挟宿疹今因虚而发也  

***霍乱后诸病候***  

冷热不调饮食不节使人隂阳清浊之气相干而变乱于肠胃之间则成霍乱而霍乱之后荣衞未和调府蔵尚虚冷或吐利不止呕逆未定或宿疹乘虚而发更生诸病也  

***霍乱后烦躁卧不安候***  

冷热不调饮食不节使人隂阳清浊之气相干而变乱于肠胃之间则成霍乱霍乱之后而烦躁卧不安者由吐下之后府蔵虚极隂阳未理血虚气乱故血气之行未复常度内乘于府蔵故烦躁而不得安卧也  

***霍乱后不除候***  

冷热不调饮食不节使人隂阳清浊之气相干而变乱于肠胃之间则成霍乱霍乱之后而不除者由吐胷鬲宿食不尽或不得吐而但利其冷气不散因而着食入胃胃气未和故犹胀痛烦满谓之不除也  

***转筋候***  

转筋者由荣衞气虚风冷气搏于筋故也手足之三隂三阳之筋皆起于手足指而并络于身若血气不足隂阳虚者风冷邪气中于筋随邪所中之筋则转转者谓其转动也经云足太阳下血气皆少则喜转筋喜踵下痛者是血气少则易虚虚而风冷乘之故也诊其左手关上肝脉也沈为隂隂实者肝实也若肉动转筋左手尺中名神门以候脉足少隂经也浮为阳阳虚者病若转筋其汤熨针石别有正方补养宣导今附于后养生方导引法云偃卧展两胫两手外踵者相向亦鼻内气自极七息除两膝寒胫骨疼转筋  

又法覆卧傍视立两踵生腰鼻内气去转筋  

乂云张胫两足指号五息令人不转筋极自用力张脚痛挽两指号言寛大去筋节急挛躄痛乆行身开张又云覆卧傍视立两踵生腰以鼻内气自极七息已除脚中痛转筋脚酸疼一本云治脚弱  

***筋急候***  

凡筋中于风热则弛纵中于风冷则挛急十二经筋皆起于手足指循络于身也体虚弱若中风寒随邪所中之筋则挛急不可屈伸其汤熨针石别有正方补养宣导今附于后  

养生方导引法云两手抱足头不动足向口面不受气众节气散来往三七欲得捉足左右侧身各各急挽腰不动去四支腰上下髓内冷血脉冷筋急  

又云一足向前互跪押踹极势一手向前长努拓势一足向后屈一手搦解谿急挽尽势膝头楼席使急面头渐举气融散流向下左右换易四七去腰伏菟掖下闷疼髓筋急  

又云长舒一足一脚屈两手抱膝三里努膝向前身却挽一肘取势气内散消如似骨解逓互换足各别三七渐渐去髆脊冷风冷血筋急  

又云张胫两足指号五息止令人不转筋极自用力张脚痛挽两足指号言寛大去筋节急挛躄痛乆行身开张  

又云双手反向拓腰仰头向后努急手拓处不动展两肘头相向极势三七去两臂髆筋急冷血咽骨掘弱又云一手拓前极势长努一手向后长舒尽势身似天形左右逓互换手亦二七腰脊不动去身内八节骨肉冷血筋髓虚项  

又云一足蹹地一手向前长舒一足向后极势长舒一手一足一时尽意急振二七左右亦然去髓疼筋急百脉不和  

又云两手掌倒拓两髆并前极势上下傍两掖急努振摇来去三七竟手不移处努两肘向上急势上下振摇二七欲得卷两手七自相将三七去项髆筋脉急劳一手屈卷向后左一手捉肘头向内挽之上下一时尽势屈手散放舒指三左转手皆极势四七调肘髆骨筋急张两手拓向上极势上下来往三七手不动将两肘向极势七不动手肘臂侧身极势左右廻三七去胫骨冷气风急  

***结筋候***  

凡筋中于风热则弛纵中于风冷则挛急十二经之筋皆起于手足指而络于身也体虚者风冷之气中之冷气停积故结聚谓之结筋也  

## 巢氏诸病源候总论卷二十三  

隋　巢元方　撰  

### 中恶病诸候【`凡十四论`】  

***中恶候***  

中恶者是人精神衰弱为鬼神之气卒中之也夫人隂阳顺理荣衞调平神守则强邪不干正若将摄失宜精神哀弱便中鬼毒之气其状卒然心腹刺痛闷乱欲死凡卒中恶腹大而满者诊其脉大而浮者死细而微者生又中恶吐血数升脉沈数细者死浮焱加疾者生中恶者瘥后余势停滞发作则变成注  

***中恶死候***  

中鬼邪之气卒然心腹绞痛闷絶此是客邪暴盛隂阳为之离絶上下不通故气暴厥絶如死良乆真气复生而有乘年之衰逢月之空失时之和谓之三虚三虚而府蔵衰弱精神微羸中之则真气竭絶则死其得瘥者若余势停滞发作则变成注  

***尸厥候***  

尸厥者隂气逆也此由阳脉卒下坠隂脉卒上升隂阳离居荣衞不通真气厥乱客邪乘之其状如死犹微有息而不恒脉尚动而形无知也听其耳内循循有如啸之声而股间暖是也耳内虽无啸声而脉动者故当以尸厥治之诊其寸口脉沈大而滑沈即为实滑即为气实气相搏身温而汗此为入府虽卒厥不知人气复则自愈也若唇正青身冷此为入蔵亦卒厥不知人即死候其左手关上脉隂阳俱虚者足厥隂足少隂俱虚也病苦恍惚尸厥不知人妄有所见  

***卒死候***  

卒死者由三虚而遇贼风所为也三虚谓乘年之哀一也逢月之空二也失时之和三也人有此三虚而为贼风所伤使隂气偏竭于内阳气阻隔于外二气壅闭故暴絶如死若府蔵气未竭者良乆乃苏然亦有挟鬼神之气而卒死者皆有顷邪退乃活也凡中恶及卒忤卒然气絶其后得苏若其邪气不尽者停滞心腹或心腹痛或身体沉重不能饮食而成宿疹皆变成注  

***卒忤候***  

卒忤者亦名客忤谓邪客之气卒犯忤人精神也此是鬼厉之毒气中恶之类人有魂魄衰弱者则为鬼气所犯忤喜于道间门外得之其状心腹绞痛胀满气冲心胸或即闷絶不复识人肉色变异府蔵虚竭者不即治乃至于死然其毒气有轻重轻者微治而瘥重者侵克府蔵虽当时救疗余气停滞乆后犹发乃变成注  

***卒忤死候***  

犯卒忤客邪鬼气卒急伤人入于府蔵使隂阳离絶气血暴不通流奄然厥絶如死状也良乆隂阳之气和乃苏若府蔵虚弱者即死亦有虽瘥而毒气未尽时发则心腹刺痛连滞变成注  

***鬼击候***  

鬼击者谓鬼厉之气击着于人也得之无渐卒着如人以刀矛刺状胸脇腹内绞急切痛不可抑按或吐血或鼻中出血或下血一名为鬼排言鬼排触于人也人有气血虚弱精魂哀微忽与鬼神遇相触突致为其所排击轻者困而获免重者多死  

***卒魇候***  

卒魇者屈也谓梦里为鬼邪之所魇屈人卧不悟皆是魂魄外游为他邪所执録欲还未得致成魇也忌火照火照则神魂遂不复入乃至于死而人有于灯光前魇者是本由明出是以不忌火也其汤熨针石别有正方补养宣导今附于后  

养生方导引法云拘魂门制魄户名曰握固法屈大拇指着四小指内抱之积习不止眠时亦不复开令人不魇魅  

又云人魇勿然明唤之魇死不疑闇唤之唯好得逺唤亦下得近而急唤亦喜失魂魄也  

***魇不寤候***  

人眠睡则魂魄外游为鬼邪所魇屈其精神弱者魇则乆不得寤乃至气暴絶所以须傍人助唤并以方术治之乃苏  

***自缢死候***  

人有不得意志者多生忿恨往往自缢以绳物系颈自悬挂致死呼为自缢若觉早虽已死徐徐捧下其隂阳经络虽暴壅闭而蔵府真气故有未尽所以犹可救疗故有得活者若见其悬挂便匆遽截断其绳旧云则不可救此言气已壅闭绳忽暴断其气虽通而奔迸运闷故真气不能还即不得复生又云自缢死旦至暮虽已冷必可治暮至旦则难治此谓其昼则阳盛其气易通夜则隂盛其气难通  

又云夏则夜短又热则易活又云气虽已断而心微温者一日已上犹可活也  

***溺死候***  

人为水所没溺水从孔窍入灌注府蔵其气壅闭故死若早拯救得出即泄沥其水令气血得通便得活又云经半日及一日犹可活气若已絶心上暖亦可活  

***中热暍候***  

夏月炎热人冒涉途路热毒入内与五蔵相并客邪炽盛或欝瘀不宣致隂气卒絶阳气暴壅经络不通故奄然闷絶谓之暍然此乃外邪所击真蔵未坏若便遇治救气宣则苏夫热暍不可得冷得冷便死此谓外卒以冷触其热蕴积于内不得宣发故也  

***冒热困乏候***  

人当盛暑之时触冒大热热毒气入蔵府则令人烦闷欝抑至于困乏也  

***冻死候***  

人有在于途路逢凄风苦雨繁霜大雪衣服霑濡冷气入蔵致令隂气闭于内阳气絶于外荣衞结涩不复流通故致噤絶而死若早得救疗血温气通则生又云冻死一日犹可治过此则不可治  

尸病诸候【`凡十二论`】  

***诸尸候***  

人身内自有三尸诸虫与人俱生而此虫忌血恶能与鬼灵相通常接引外邪为人患害其发作之状或沈沈黙黙不的知所苦而无处不恶或腹痛胀急或磥块踊起或挛引腰脊或精神杂错变状多端其病大体略同而有小异但以一方治之者故名诸尸也  

***飞尸候***  

飞尸者发无由渐忽然而至若飞走之急疾故谓之飞尸其状心腹刺痛气息喘急胀满上冲心胸者是也  

***遁尸候***  

遁尸者言其停遁在人肌肉血脉之间若卒有犯触即发动亦令人心腹胀满刺痛气息喘急傍攻两脇上冲心胸瘥后复发停遁不消故谓之遁尸也  

***沉尸候***  

沉尸者发时亦心腹绞痛胀满喘急冲刺心胸攻击脇肋虽歇之后犹沉痼在人府蔵令人四体无处不恶故谓之沉尸  

***风尸候***  

风尸者在人四肢循环经络其状冷跃去来沉沉黙黙不知痛处若冲风则发是也  

***尸注候***  

尸注病者则是五尸内之尸注而挟外鬼邪之气流注身体令人寒热淋沥沉沉黙黙不的知所苦而无处不恶或腹痛胀满喘急不得气息上冲心胸傍攻两脇或磥块踊起或挛引腰脊或举身沉重精神错杂恒觉惛谬每节气改变辄致大恶积月累年渐就顿滞以至于死死后复易傍人乃至灭门以其尸病注易傍人故为尸注  

***伏尸候***  

伏尸者谓其病隠伏人五蔵内积年不除未发之时身体平调都如无患若发动则心腹刺痛胀满喘急其汤熨针石别有正方补养宣导今附于后  

养生方导引法云叩齿二七过辄咽气二七过如此三百通乃止为之二十日邪气悉去六十日小病愈百日大病除伏尸皆去面体光泽  

***隂尸候***  

隂尸者由体虚受于外邪搏于隂气隂气壅积初着之状起于皮肤内卒有物状如虾蟇经宿与身内尸虫相搏如杯大动摇掣痛不可堪忍此多因天得之过数日不治即死  

***冷尸候***  

冷尸者由自身内尸虫与外邪相接引为病发动亦心腹胀满刺痛气急但因触冷即发故谓之冷尸  

***寒尸候***  

寒尸者由身内尸虫与外邪相引接所成发动亦令人心腹胀满刺痛但以其至冬月感于寒气则发故谓之寒尸  

***丧尸候***  

人有年命衰弱至于丧死之处而心意忽有所畏恶其身内尸虫性既忌恶便更接引外邪共为疹病其发亦心腹刺痛胀满气急但逢丧处其病则发故谓之丧尸  

***尸气候***  

人有触值死尸或临尸其尸气入腹内与尸虫相接成病其发亦心腹刺痛胀满气急但闻尸气则发故谓之尸气  

## 巢氏诸病源候总论卷二十四  

隋　巢元方　撰  

### 注病诸候【`凡三十四论`】  

***诸注候***  

凡注之言住也谓邪气居住人身内故名为注此由隂阳失守经络空虚风寒暑湿劳倦之所为也其伤寒不时发汗或发汗不得真汗三阳传于诸隂入于五蔵不时除差留滞或宿食冷热不调邪气流注或乍感生死之气卒犯鬼物之精皆能成此病其变状多端乃至三十六种九十九种而方不皆显其名也又有九种注一曰风注皮肉掣振或游易不定一年之后头髪堕落颈项掣痛骨立解鸣两目疼鼻中酸切牙齿虫蚀又云其病人欲得解头却巾头痛此名温风病人体热头痛骨节两强此名汗风或游肿在眼或在手脚此名柔风结或噉食眠卧汗出此名水风或脑转肉裂目中系痛不欲闻人语声此名大风或不觉絶倒口有白沫此名絶风或被髪狂走打破人物此名颠风或呌呼骂詈独语谈笑此名狂风或口噤面防戾四支不随此名寄风或体上生疮眉毛堕落此名纠风或顽痹如蚝螫或疮或痒或痛此名蚝风或举身战动或鼻塞此名罩风又云人死三年之外魂神因作风尘着人成病则名风注二曰寒注心腹懊痛呕沫二年之后大便便血吐逆青沫心懊痛腹满腰脊疼强痛三曰气注走入神机妄言百日之后体皮肿起乍来乍去一年之后体满失顔色三年之后变吐作虫难治四曰生注心脇痛转移无常三日之后体中痛移易牵掣冲绞心脇一年之后顔目赤精泽青黑二年之后欬逆下痢变作虫难治五曰凉注心下乍热乍寒一年之后四支重喜卧噫酸体常浮肿往来不时皮肉黑羸瘦生癖目黄爪甲及口唇青六曰酒注体气动热气从胸中上下无处不痛一年之后四支重喜卧喜哕噫酸面体浮肿往来不时七曰食注心下痛懊憹彻背一年之后令人羸瘦虚肿先从脚起体肉变黑脐内时绞痛八曰水注手脚起肿百日之后体肉变黄髪落目失明一年之后难治三年身体肿水转盛体生虫死不可治九曰尸注体痛牵掣非常七日之后体肉变白駮咽喉内吞如有物两脇里时痛凡欲知是注非注取纸覆痛处烧头发令热以簇纸上若是注发黏着纸此注气引之也若非注发即不着纸诊其注病脉浮大可治细而数难治  

养生方云诸湿食不见影食之成卒注  

***风注候***  

注之言住也言其连滞停住也风注之状皮肤游易往来痛无常处是也由体虚受风邪邪气客于荣衞随气行游故谓风注其汤熨针石别有正方补养宣导今附于后  

养生方导引法云两手交拓两髆头面两肘头仰上极势身平头仰同时取势肘头上下三七摇之去髆肘风注咽项急血脉不通  

***鬼注候***  

注之言住也言其连滞停住也人有先无他病忽被鬼排击当时或心腹刺痛或闷絶倒地如中恶之类其得瘥之后饮气不歇停住积乆有时发动连滞停住乃至于死死后注易傍人故谓之鬼注  

***五注候***  

注者住也言其连滞停住死又注易傍人也注病之状或乍寒乍热或皮肤淫跃或心腹胀刺痛或支节沉重变状多端而方云三十六种九十九种及此等五注病皆不显出其名大体与诸注皆同  

***转注候***  

转注言死又注易傍人转注之状与诸注略同以其在于身内移转无常故谓之转注  

***生注候***  

注者住也言其病连滞停住死又注易傍人也人有隂阳不调和血气虚弱与患注人同共居处或看侍扶接而注气流移染易得患与病者相似故名生注  

***死注候***  

人有病注死者人至其家染病与死者相似遂至于死复易傍人故谓之死注  

***邪注候***  

注者住也言其病连滞停住死又注易傍人也凡云邪者不正之气也谓人之府蔵血气为正气其风寒暑湿魅鬾魍魉皆谓为邪也邪注者由人体虚弱为邪气所伤贯注经络留滞府蔵令人神志不定或悲或恐故谓之邪注  

***气注候***  

注者住也言其病连滞停住死又注易傍人也风邪搏于肺气所为也肺主气气通行表里邪乘虚弱故相搏之随气游走冲击痛无定所故名为气注  

***寒注候***  

人虚为寒邪所伤又搏于隂隂气乆不泄从外流内结积其病之状心腹痛而呕沫爪青休作有时至冬便剧故名为寒注也  

***寒热注候***  

注者住也言其病连滞停住死又注易傍人也隂阳俱虚府蔵不和为风邪搏于血气血者隂也气者阳也邪搏于隂则寒搏于阳则热致使隂阳不调互相乘加故发寒热去来连年有时暂瘥而复发故谓之寒热注  

***冷注候***  

注者住也言其病连滞停住死又注易傍人也隂阳偏虚为冷邪所伤留连府蔵停滞经络内外贯注得冷则发腹内时时痛骨节痛疼故谓之冷注其汤熨针石别有正方补养宣导今附于后  

养生方导引法云一手长舒合掌二手捉颏挽之向外一时极势二七左右亦然手不动两向侧势急挽之二七去颈骨急强头风脑旋喉痹髆内冷注偏风  

***蛊注候***  

注者住也言其病连滞停住死又注易傍人也蛊是聚蛇虫之类以器皿盛之令其自相噉食余有一个存者为蛊也而能变化人有造作敬事之者以毒害于他多于饮食内而行用之人中之者心闷腹痛其食五蔵尽则死有缓有急急者仓卒十数日之间便死缓者延引岁月游走腹内常气力羸惫骨节沉重发则心腹烦懊而痛令人所食之物亦变化为蛊渐侵食五蔵尽而死则病流注染着傍人故谓之蛊注  

***毒注候***  

注者住也言其病连滞停住死又注易傍人也毒者是鬼毒之气因饮食入人腹内或上至喉间状如有物吞吐不出或游走身体痛如锥刀所刺连滞停乆故谓之毒注  

***恶注候***  

注者住也言其病连滞停住死又注易傍人也恶注者恶毒之气人体虚者受之毒气入于经络遂流移心腹其状往来击痛痛不一处故名为恶注  

***注忤候***  

注者住也言其病连滞停住死又注易傍人也忤者犯也人有卒然心腹击痛乃至顿闷谓之客忤是触犯鬼邪之毒气当时疗治虽歇余毒不尽留住身体随血气而行发则四肢肌肉淫奕或五内刺痛时休时作其变动无常是因犯忤得之成注故名为注忤  

***遁注候***  

注者住也言其病连滞停住死又注昜傍人也由人体虚受邪毒之气停遁经络蔵府之间发则四肢沉重而腹内刺痛发作无时病亦无定以其停遁不瘥故谓之遁注  

养生方云背汗倚壁成遁注又鸡肉合獭肉食之令人病成遁注  

***走注候***  

注者住也言其病连滞停住死又注昜傍人也人体虚受邪气邪气随血而行或淫奕皮肤去来击痛游走无有常所故名为走注  

养生方云食米甘甜粥变成走注义两脇也  

***温注候***  

注者住也言其病连滞停住死又注昜傍人也人有染温热之病瘥后余毒不除停滞皮肤之间流入蔵府之内令人血气虚弱不甚饮食或起或卧沉滞不瘥时时发热名为温注  

***丧注候***  

注者住也言其病连滞停住死又注昜旁人也人有临尸丧体虚者则受其气停经络府蔵若触见丧柩便即动则心腹刺痛乃至变吐故谓之丧注  

***哭注候***  

注者住也言其病连滞停住死又注昜傍人也人有因哭泣悲伤情性感动府蔵致虚防邪之气因入腹内使人四肢沉重其后若自哭及闻哭声怅然不能自禁持悲感不已故谓之哭注  

***殃注候***  

注者住也言其病连滞停住死又注昜傍人也人有染疫疠之气致死其余殃不息流注子孙亲族得病证状与死者相似故名为殃注  

***食注候***  

注者住也言其病连滞停住死又注昜傍人也人有因吉凶坐席饮噉而有外邪恶毒之气随食饮入五蔵沉滞在内流注于外使人肢体沉重心腹绞痛乍瘥乍发以其因食得之故谓之食注  

***水注候***  

注者住也言其病连滞停住死又注昜傍人也人肾虚受邪不能通传水液故也肾与膀胱合俱主水膀胱为津液之府肾气下通于隂若肾气平和则能通传水液若虚则不能通传脾与胃合俱主土胃为水谷之海脾候身之肌肉土性本克水今肾不能通传则水气盛溢致令脾胃翻弱不能克水故水气流散四肢内溃五蔵令人身体虚肿腹内鼔胀淹滞积乆乍瘥乍甚故谓之水注  

***骨注候***  

注者住也言其病连滞停住死又注昜傍人也凡人血气虚为风邪所伤初始客在皮肤后重遇气血劳损骨髓空虚遂流注停滞令人血气减耗肌肉消尽骨髓间时噏噏而热或濈濈而汗柴瘦骨立故谓之骨注  

***血注候***  

注者住也言其病连滞停住死又注昜傍人也人血气虚为邪所乘故也心主血脉心为五蔵之主血虚受邪心气亦不足其状邪气与血并心心守虚恍惚不定邪并于血则经脉之内淫奕沉重往来休作有时连注不瘥故谓之血注  

***湿痹注候***  

注者住也言其病连滞停住死又注昜傍人也凡有人风寒湿三气合至而为痹也湿痹者是湿气多也名为湿痹湿痹之状四支或缓或急骨节疼痛邪气往来连注不瘥休作无度故为湿痹注  

***劳注候***  

注者住也言其病连滞停住死又注易傍人也人大劳虚而血气空竭为风邪所乘致不平复小运动便四支体节沉重虚噏啜乏汗出连滞不瘥小劳则极故谓之劳注  

***微注候***  

注者住也言其病连滞停住死又注易傍人也人血气虚损为邪风所乘搏人血气在于皮肤络脉之间随气逰走与气相击而痛去来无有常处但邪势浮薄去来几微而连滞不瘥故谓之微注  

***泄注候***  

注者住也言其病连滞停住死又注易傍人也人府蔵虚弱真气外泄致风邪内侵邪搏于气乘心之经络则心痛如虫啮气上搏喉间如有物之状吞吐不去发作有时连注不瘥故谓之泄注  

***石注候***  

注者住也言其病连滞停住死又注易傍人也人血气虚为风冷邪气客在皮肤折于血气或痛或肿其牢强如石故谓之石注  

***产注候***  

注者住也言其病连滞停住死又注易傍人也人产后经络空虚血气伤竭为风邪所搏致不平复虚乏羸极血气减少形体柴瘦沉痼不已因产后得之故谓之产注  

***土注候***  

注者住也言其病连滞停住死又注易傍人也夫五行金木水火土六甲之辰并有禁忌人禀隂阳而生含血气而长人之五蔵配合五行土内主于脾气为五行五蔵之主其所禁忌尤难触犯人有居住穿凿地土不择便利触犯禁害土气与人血气相感便致疾病其状土气流注皮肤连入府蔵骨节沈重遍身虚肿其肿自破故谓之土注  

***饮注候***  

注者住也言其病连滞停住死又注易傍人也人饮水浆多水气不消停积为饮而重因体虚受风冷风冷搏于饮则成结实风饮俱乘于府蔵使隂阳不宣寒热来往沉滞积月累时故名为饮注  

## 巢氏诸病源候总论卷二十五  

隋　巢元方　撰  

### 蛊毒病诸候上【`凡九论`】  

***蛊毒候***  

凡蛊毒有数种皆是变惑之气人有故造作之多取虫蛇之类以器皿盛贮令其自相噉食惟有一物独在者即谓之为蛊便能变惑随逐酒食为人患祸患祸于他则蛊主吉利所以不覊之徒而畜事之又有飞蛊去来无由渐状如鬼气者得之卒重凡中蛊病多趋于死以其毒害势甚故云蛊毒着蛊毒面色青黄者是蛇蛊其脉洪壮病发之时腹内热闷胷脇支满舌本胀强不喜言语身体恒痛又心腹似如虫行顔色赤唇口干燥经年不治肝鬲烂而死其面色赤黄者是蝪蜥蛊其脉浮滑而短病发之时腰背微满手脚唇口悉皆习习而喉脉急舌上生疮二百日不治噉人心肝尽乱下脓血羸瘦顔色枯黒而死其面色青白又云其脉沉濡病发时咽喉塞不欲闻人语腹内鸣唤或下或上天隂转剧皮内如虫行手脚烦热嗜醋食欬唾脓血顔色乍白乍青腹内胀满状如虾蟆若成虫吐出成科斗形是虾蟆蛊经年不治噉人脾胃尽唇口裂而死其脉缓而散者病发之时身体乍冷乍热手脚烦痛无时节吐逆小便赤黄腹内闷胷痛顔色多青毒或吐出似蜣蜋有足趐有蜣蜋蛊经年不治噉人血脉枯尽而死欲知是蛊与非当令病入唾水内沉者是蛊浮者非蛊  

又云旦起取井花水未食前当令病人唾水内唾如柱脚直下沉者是蛊毒沉散不至下者草毒又云含大豆若是蛊豆胀皮脱若非蛊豆不烂脱又云以鹄皮置病人卧下勿令病人知若病剧者是蛊也又云取新生鸡子煮熟去皮留黄白令完全日晩口含以齿微微隐之勿令破作两炊时夜吐一丸上着霜露内旦看大青是蛊毒也昔有人食新变鲤鱼中毒病心腹痛心下发热烦寃欲得水洗沃身体揺动如鱼得水状有人诊云是蛊其家云野间相承无此毒不作蛊治遂死其汤熨针石别有正方补养宣导今附于后  

养生方导引法云两手着头相义坐地缓舒两脚以两手从外抱膝中痛低头入两膝间两手交义头十二通愈蛊毒及三刀毒腰中大气  

又云常度日月星辰清浄以鸡鸣安身卧口三咽之调五藏杀蛊虫令人长生治心腹痛  

又云治百病邪蛊当正偃卧闭目闭气内视丹田以鼻徐徐内气令腹极满徐徐以口吐之勿令有声令入多出少以微为故存视五藏各如其形色又存胃中令解明洁白如素为之倦极汗出乃止以粉粉身摩捋形体汗不出而倦者亦可止明日复为之又当存作大雷电隆晃走入腹中为之不止病自除  

***蛊吐血候***  

蛊是合聚虫蛇之类以器皿盛之任其相噉食余一存者名为蛊能害人食人府藏其状心切痛如被物齧或面目青黄病变无常是先伤于鬲上则吐血也不即治之食藏府尽则死  

***蛊下血候***  

蛊是合聚虫蛇之类以器皿盛之令其自相食噉余留一存者为蛊能变化为毒害人有事之以毒害多因饮食内行之人中之者心腹懊痛烦毒不可忍食人五藏下血瘀黒如烂鸡肝  

***氐羌毒候***  

氐毒者犹是蛊毒之类于氐羌界域得之故名焉然其发病之状犹如中蛊毒心腹刺痛食人五藏吐血利血故是蛊之类也  

***猫鬼候***  

猫鬼者云是老狸野物之精变为鬼蜮而依附于人人畜事之犹如事蛊以毒害人其病状心腹刺痛食人府藏吐血利血而死  

***野道候***  

野道者是无主之蛊也人有畜事蛊以毒害人为恶既积乃至死灭絶其蛊则无所依止浮游田野道路之间有犯害人者其病发犹是蛊之状但以其于田野道路得之故以谓之野道  

***射工候***  

江南有射工毒虫一名短狐一名蜮常在山涧水内此虫口内有横骨状如角弓其虫形正黒状如肉蛮生齧髪而有雌雄者口边两角角端有挜能屈伸冬月并在土内蛰其上气蒸怵怵冬月有雪落其上不凝夏月在水内人行水上及以水洗浴或因大雨潦时仍逐水便流入人家或遇道上牛马等迹内即停住其含沙射人影便病初得时或如伤寒或似中恶或口不能语或身体苦强或恶寒热四支拘急头痛骨悁屈伸张口欠防或清朝小苏晡夕则剧剧者不过三日则齿间有血出不即治杀人又云初始证候先寒热恶冷欠防筋急头痛目疼状如伤寒亦如中尸便不能语朝旦小苏晡夕辄剧寒热闷乱是也始得三四日可治急者七日皆死缓者二七日逺不过三七日皆死其毒中人初未有疮但恶风瘆癛寒热或如针刺及其成疮初如豆粒黒子或如火烧或如蠼螋尿疮皆肉内有穿空如大针孔也其射中人头面尤急腰以上去人心近者多死中人腰以下者小寛不治亦死虽不死皆百日内乃可保瘥又云疮有数种其一种中人疮正黒如黡子状或周徧悉赤衣被犯之如有芒刺痛其一种作疮久即穿陷或镇寒热其一种如火炙人肉熛起作疮此最急数日杀人其一种突起如石疖状俱能杀人但有迟连耳大都此病多令人寒热欠伸张口闭眼此虫冬月蛰在土内人有识之者取带之溪边行亦佳若得此病毒仍以为屑渐服之夏月在水中者则不可用  

***沙虱候***  

山内水间有沙虱其虫甚细不可见人入水浴及汲水澡浴此虫着身及隂日行草间亦着人便钻入皮里其诊法初得时皮上正赤如小豆黍粟以手摩赤上痛如刺过三日之后令百节疼强痛寒热赤上发疮此虫渐入至骨则杀人人在山涧洗浴竟巾拭如芒毛针刺熟看见处以竹簪挑拂去之已深者用针挑取虫子正如疥虫着爪上映光劣见行动也挑不得灸上三七壮则虫死病除若止两三不能为害多处不能尽挑灸挑灸其上而犹觉昏昏是其已大深便应须依土俗作方术拂出之并作诸药汤浴皆得一二升出都尽乃止此七日内宜瘥不尔则续有飞虫来入攻噉心藏便死飞虫白色如韭叶大长四五寸初着腹脇肿痛如刺即破鸡防之尽出食鸡或得三四数过与取尽乃止兼取麝香犀角防其内作此治可瘥勿谓小小不速治则杀人彼土呼此病为呼□【`吴沙作□读如鸟音长尾□□音也`】言此虫能招呼沙虱入人体内人行有得沙虱还至即以火自灸燎令徧则此虫自堕地也  

***水毒候***  

自三吴已东及南诸山郡山县有山谷溪源处有水毒病春秋辄得一名中水一名中溪一名中洒【`苏骇反`】一名水中病亦名溪温令人中溪以其病与射工诊候相似通呼溪病其实有异有疮是射工无疮是溪温初得恶寒头微痛目匡疼心内烦懊四支振焮腰背骨节皆强两膝疼或噏噏热但欲睡旦醒暮剧手足指逆冷至肘膝二三日则腹生虫食下部肛内有疮不痒不痛令人不觉视之乃知不即治六七日下部便脓溃虫上食五藏热盛烦毒注下不禁八九日死一云十余日死水毒有隂阳觉之急视下部若有疮正赤如截肉者为阳毒最急若疮如鳢鱼齿者为隂毒犹小缓皆杀人不过二十日又云水毒有雌雄脉洪大而数者为阳是雄溪易治宜先发汗及浴脉沉细迟者为隂是雌溪难治欲知审是中水者手足指冷即是若不冷非也其冷或一寸或至腕或至肘膝冷至二寸为微至肘膝为剧又云作数斗汤以蒜四五升捣碎投汤内消息视之莫令大热绞去滓适寒温以自浴若身体发赤斑文者是也又云若有发疮处但如黒绕边赤状似鸡眼在髙处难治下处易治无复余异诊但同觉寒热头痛腰背急强手脚冷欠防欲眠朝瘥暮剧便判是溪病不假蒜汤及视下部疮也此证者至困时亦不皆洞利及齿间出血惟热势猛者则心腹烦乱不食而狂语或有下血物如烂肝十余日至二十日则死不测虫食五藏肛伤以不死又云溪病不歇仍飞虫来入或皮肤腹脇间突起如烧痛如刺登破生鸡防上辄得白虫状似蛆长四五六七寸或三四六八枚无定此即应是所云虫噉食五藏及下部之事又云中溪及射工法急救令七日内瘥不尔则有飞蛊来入人身内攻噉五藏便死彼土辟却之法畧与射工相似  

## 巢氏诸病源候总论卷二十六  

隋　巢元方　撰  

### 蛊毒病诸候下【`凡二十七论`】  

***解诸毒候***  

凡药有大毒不可入口鼻耳目即杀人者一曰钩吻生朱崖二曰又名防曰状如黒雄鸡生山中三曰隂命赤色着木悬其子生山海四曰海姜状如龙赤色生海中五曰鸩羽状如雀黑项赤喙食蝮蛇生海内但被此诸毒药发动之状皆似劳黄头项强直背痛而欲寒四支酸洒手悴色枯肌肉纒急神情不乐又欲似瘴病或振寒如疟或壮热似时行或吐或利多舌头痛又言人齿色黒舌色赤多黒少并着药之候也岭南俚人别有不强药有蓝药有焦铜药金药菌药此五种药中人者亦能杀人但此毒初着人不能知欲知是毒非毒者初得便以灰磨洗好熟银令净复以水杨枝洗口齿含此银一宿卧明旦吐出看之银黒者是不强药银青黒者是蓝药银紫斑者是焦铜药此三种但以不强药最急毒若热酒食里著者六七日便觉异若冷酒食里着经半月始可知耳若含银银色不异而病候与着药之状不殊心疑是毒欲得即知者可食鲤鱼鲙食竟此毒即发亦空腹取银口含之可两食顷出着露下明旦看银色若变黒即是药毒又言取鸡子煮去殻令病人齿齧鸡子白处亦着露下若齿齧防处黒即是也又言觉四大不调即须空腹食炙鸡炙肫鸭等肉触犯令药发即治之便瘥若久不治毒侵肠胃难复攻治者定知著药而四大不羸者取大防长三寸许食之必大吐利若色青者是焦铜药色赤者是金药吐菌子者是菌药此外杂药利亦无定色但小异常利耳又有两种毒药并名当孤草其一种着人时脉浮大而洪病发时啬啬恶寒头微痛干呕背迫急口噤不觉嚼舌大小便秘涩眼匡唇口指甲顔色皆青是也又一种当孤草毒者其病发时口噤而干舌不得言咽喉如锥刀刺胷中甚热髆胛满不至百日身体唇口手脚指甲青而死又着乌头毒者其病发时咽喉强而眼睛疼鼻中艾臭手脚沉重常呕吐腹中热闷唇口习习顔色乍青乍赤经百日死凡人若色黒大骨及肥者皆胃厚则胜毒若瘦者则胃薄不胜毒也  

***解诸药毒候***  

凡药物云有毒及有大毒者皆能变乱于人为害亦能杀人但毒有大小自可随所犯而救解之但着毒重者亦令人发病时咽喉强直而两眼睛疼鼻干手脚沉重常呕吐腹里热闷唇口习习顔色乍青乍赤经百日便死其轻者乃身体习习而痹心胷【`阙`】　然或吐或利无度是也但从酒得者难治言酒性行诸血脉流徧周体故难治因食得者易愈言食与药俱入胃胃能容杂毒又逐大便泄毒气毒气未流入血脉故易治若但觉有前诸候便以解毒药法救之  

***食鯸鲐鱼中毒候***  

此鱼肝及腹内子有大毒不可食食之往往致死  

***食蟹中毒候***  

此蟹食水茛水茛有大毒故蟹亦有毒中其毒则闷乱欲死若经霜已后遇毒即不能害人未被霜蟹煮食之则多有中毒令人闷乱精神不安  

***食诸菜蕈菌中毒候***  

凡园圃所种之菜本无毒但蕈菌等物皆是草木变化所生出于树者为蕈生于地者为菌并是郁蒸湿气变化所生故或有毒者人食遇此毒多致死甚疾速其不死者犹能令烦闷吐利良久始醒  

***食诸虫中毒候***  

野菜芹荇之类多有毒虫水蛭附之人误食之便中其毒亦能闷乱烦躁不安  

***饮食大醉连日不解候***  

饮酒过多酒毒渍于肠胃流溢经络使血脉充满令人烦毒惛乱呕吐无度乃至累日不醒往往有腹皆穿宂者是酒热毒气所为故须摇动其身以消散也  

***饮酒中毒候***  

凡酒性有毒人若饮之有不能消便令人烦毒闷乱其汤熨针石别有正方补养宣导今附于后  

养生方云正坐仰天呼出酒食醉饱之气出气之后立饥且醒  

***饮酒腹满不消候***  

夫酒性宣通而不停聚故醉而复醒随血脉流散故也今人有荣卫否涩痰水停积者因复饮酒不致大醉大吐故酒与痰相抟不能消散故令腹满不消  

***恶酒候***  

酒者水谷之精也其气慓悍而有大毒入于胃则酒胀气逆上逆于胷内蘸于肝胆故令肝浮胆横而狂悖变怒失于常性故云恶酒也  

***饮酒后诸病候***  

酒性有毒而复大热饮之过多故毒热气渗溢经络浸溢腑脏而生诸病也或烦毒壮热而似伤寒或洒淅恶寒有同温疟或吐利不安或呕逆烦闷随藏气虚实而生病焉病候非一故云诸病  

***服药失度候***  

凡合和汤药自有限剂至于圭铢分两不可乖违若増加失宜便生他疾其为病也令人吐下不已呕逆而闷乱手足厥冷腹痛转筋久不以药解之亦能致死速治即无害  

***诸饮食中毒候***  

凡人往往因饮食忽然困闷少时致甚乃至死者名为饮食中毒言人假以毒物投食里而杀人但其病颊内或悬痈内初如酸大渐渐长大是中毒也急治则差久不治毒入腹则死但诊其脉浮之无阳微细而不可知者中毒也  

***食诸肉中毒候***  

凡可食之肉无甚有毒自死者多因疫气所毙其肉则有毒若食此毒肉便令人困闷吐利无度是中毒  

***食牛肉中毒候***  

凡食牛肉有毒者由毒蛇在草牛食因误噉蛇则死亦有蛇吐毒着草牛食其草亦死此牛肉则有大毒又因疫病而死者亦有毒食此牛肉则令人心闷身体痹甚者乃吐逆下利腹痛不可堪因而致者非一也  

***食马肉中毒候***  

凡骏马肉及马鞍下肉皆有毒不可食之食之则死其有凡马肉则无毒因疫病死者肉亦有毒此毒中人多洞下而烦乱  

***食六畜肉中毒候***  

六畜者谓牛马猪羊鸡狗也凡此等肉本无毒不害人其自死及着疫死者皆有毒中此毒者亦令人心烦闷而吐利无度  

***食六畜百兽肝中毒候***  

凡禽兽六畜自死者肝皆有毒不可食往往伤人其疫死者弥甚被其毒者多洞利呕吐而烦闷不安  

***食郁肉中毒候***  

郁肉毒者谓诸生肉及熟肉内器中密闭头其气壅积不泄则为郁肉有毒不幸而食之乃杀人其轻者亦吐利烦乱不安有脯炙之不动得水而动食之亦杀人  

***食狗肉中毒候***  

凡狗肉性甚躁热其疫死及狂死者皆有毒食之难消故令人烦毒闷乱  

***食猪肉中毒候***  

凡猪肉本无毒其野田闲放或食杂毒物而遇死者此肉则有毒人食之则毒气攻藏故令人吐利困闷不安  

***食射□肉中毒候***  

射猎人多用射□药涂箭头以射虫鹿伤皮则死以其有毒故也人获此肉除箭处毒肉不尽食之则被毒致死其不死者所误食肉处去毒箭逺毒气不深其毒则轻虽不死犹能令人困闷吐利身体痹不安□药者以生乌头捣汁日作之是也  

***食鸭肉成病候***  

鸭肉本无毒不能损人偶食触冷不消因结聚成腹内之病  

***食漏脯中毒候***  

凡诸肉脯若为久故茅草屋漏所湿则有大毒食之三日乃成暴症不可治亦有即杀人者凡脯炙之不动得水则动亦杀人  

***食鱼鲙中毒候***  

凡人食鱼鲙者皆是使生冷之物食之甚利口人多嗜之食伤多则难消化令人心腹否满烦乱不安  

***食诸鱼中毒候***  

凡食诸鱼有中毒者皆由鱼在水中食毒虫恶草则有毒人食之不能消化即令闷乱不安也  

***食鲈鱼肝中毒候***  

此鱼肝有毒人食之中其毒者即皮面剥落虽尔不至于死  

## 巢氏诸病源候总论卷二十七  

隋　巢元方　撰  

### 血病诸候【`凡九论`】  

***吐血候***  

夫吐血者皆由大虚损及饮酒劳损所致也但肺者五藏上盖也心肝又俱主于血上焦有邪则伤诸藏藏伤血下入于胃胃得血则闷满气逆气逆故吐血也但吐血有三种一曰内衂二曰肺疽三曰伤胃内衂者出血如鼻衂但不从鼻孔出是近心肺间津出还流入胃内或如豆汁或如衂血凝停胃里因即满闷便吐或去数升乃至一斛是也肺疽者言饮酒之后毒满便吐吐已后有一合二合或半升一升是也伤胃者是饮食大饱之后胃内冷不能消化则便烦闷强呕吐之所食之物与气共上冲踧因伤损胃口便吐血色鲜正赤是也凡吐血之后体恒防防然心里烦躁闷乱纷纷颠倒不安寸口脉微而弱血气俱虚则吐血关上脉微而芤亦吐血脉细沉者生喘欬上气脉数浮大者死久不瘥面色黄黒无复血气时寒时热  

养生方云思虑伤心心伤则吐衂发则髪焦也  

***吐血后虚热胷中否口燥候***  

吐血之后藏府虚竭荣衞不理隂阳隔絶阳虚于上故身体虚热胷中否则口燥  

***呕血候***  

夫心者主血肝者藏血愁忧思虑则伤心恚怒气逆上而不下则伤肝肝心二藏伤故血流散不止气逆则呕而出血  

***唾血候***  

唾血者由伤损肺肺者为五藏上盖易为伤损若为热气所加则唾血唾上如红缕者此伤肺也脇下痛唾鲜血者此伤肝关上脉微芤则唾血脉沉弱者生牢实者死其汤熨针石别有正方补养宣导今附于后  

养生方导引法云伸两脚两手指着足五指上愈腰折不能低若唾血久疼为之愈长伸两脚以两手捉五指七遍愈腰折不能低仰若唾血久疼血病久行身则可卷转也  

***舌上出血候***  

心主血脉而候于舌若心藏有热则舌上出血如涌泉  

***大便下血候***  

此由五藏伤损所为藏气既伤则风邪易入热气在内亦大便下血鲜而腹痛冷气在内亦大便血下其色如小豆汁出时疼而不甚痛前便后下血者血来逺前下血后便者血来近逺近者言病在上焦下焦也令人面无血色时寒时热脉浮弱按之絶者下血  

***小便血候***  

心主于血与小肠合若心家有热结于小肠故小便血也下部脉急而者风邪入于少隂则尿血尺脉微而芤亦尿血  

养生方云人食甜酪勿食大酢必变为尿血  

***九窍四支出血候***  

凡荣衞大虚府藏伤损血脉空竭因而恚怒失节惊忿过度暴气逆溢致令腠理开张血脉流散也言九窍出血喘欬而上气逆其脉数有热不得卧者死  

***汗血候***  

肝藏血心之液为汗言肝心俱伤于邪故血从肤腠而出也  

髪毛病诸候【`凡十三论`】  

***须髪秃落候***  

足少阳胆之经也其荣在须足少隂肾之经也其华在髪冲任之脉为十二经之海谓之血海其别络上唇口若血盛则荣于头髪故须髪美若血气衰弱经脉虚竭不能荣润故须髪秃落  

养生方云热食汗出勿汤风令髪堕落其汤熨针石别有正方补养宣导今附于后  

养生方云欲理髪向王地既栉髪之始而微呪曰泥丸华保精长存左为隐月右为日根六合清炼百神受恩呪毕咽唾三过能常行之髪不落而生  

又云当数易栉栉之取多不得使痛亦可令侍者栉取多血液不滞髪根常牢  

***令生髭候***  

手阳明为大肠之经其支络缺盆上颈贯颊入下齿间髭者是血气之所生也若手阳明之经血盛则髭美而长血气衰少则不生  

***白髪候***  

足少隂肾之经也肾主骨髓其华在髪若血气盛则肾气强肾气强则骨髓充满故髪润而黒若血气虚则肾气弱肾气弱则骨髓枯竭故髪变白也其汤熨针石别有正方补养宣导今附于后  

养生方导引法云解髪东向坐握固不息一通举左右手导引手掩两耳治头风令髪不白以手复持头五通脉也  

又云清旦初起左右手交互从头上挽两耳举又引须髪即流通　又云坐地直两脚以两手指脚胫以头至地调诸椎利髪根令长美坐舒两脚相去一尺以扼脚两胫以顶至地十二通调身无患害致精气润泽髪根长美者令青黒柔濡滑泽髪恒不白　又云伏解髪东向握固不息一通举手左右导引掩两耳令髪黒不白伏者双膝着地额直至地解髪破髻舒头长敷在地向东者向长生之术握固两手如婴儿握不令气出不息不使息出极闷已三嘘而长细引一通者一为之令此身囊之中满其气引之者引此旧身内恶邪伏气随引而出故名导引举左右手各一通掩两耳塞鼻孔三通除白髪患也　又云蹲踞以两手举足五趾低头自极则五藏气徧至治耳不闻目不明久为之则令髪白复黒　又云正月十日沐髪髪白更黒　又云千过梳头头不白　又云正月一日取五香煮作汤沐头不白　又云十日沭浴头不白　又云十四日沐浴令齿牢髪黒　又云常向本命栉髪之始叩齿九通隂呪曰太常散灵五老反真泥丸华保精长存左回拘月右引日根六合清炼百疾愈因咽唾三过常数行之使人齿不痛髪牢不白一云头脑不痛　又云思心气上下四布正赤通天地自于大且长令人气力増益髪白更黒齿落再生  

***令长髪候***  

髪是足少隂之经血所荣也血气盛则髪长美若血虚少则髪不长须以药治之令长  

***令髪润泽候***  

足少隂之经血外养于髪血气盛髪则光润若虚则血不能养髪故髪无润泽也则须以药令其润泽  

***髪黄候***  

足少隂之经血外养于髪血气盛髪则润黒虚竭者不能荣髪故令髪变黄  

***须黄候***  

足少隂之经血外荣于须血气盛须则美而长若虚少不足不能荣润于外故令须黄  

***令生眉毛候***  

足太隂之经其脉起于目内眦上额交巅血气盛则眉美有毫血少则眉恶又眉为风邪所伤则眉脱皆是血气伤损不能荣养故须以药生之  

***火烧处髪不生候***  

夫髪之生血气所润养也火烧之处疮痕致密则气血下沉不能荣宣腠理故髪不生  

***令毛髪不生候***  

足少隂之血气其华在髪足太阳之血气盛则眉美足少阳之血气盛则须美足阳明之血气盛则髪美手阳明之血气盛则髭美诸经血气盛则眉髭须髪美泽若虚少枯竭则变黄白悴秃若风邪乘其经络血气改变则异毛恶髪妄生也则须以药傅令不生也  

***白秃候***  

凡人皆有九虫在腹内値血气虚则能侵食而蛲虫发动最能生疮乃成疽癣瘑疥之属无所不为言白秃者皆由此虫所作谓在头生疮有虫白痂甚痒其上髪并秃落不生故谓之白秃  

***赤秃候***  

此由头疮虫食髪秃落无白痂有汁皮赤而痒故谓之赤秃  

***鬼防头候***  

人有风邪在于头有偏虚处则髪秃落肌肉枯死或如钱大或如指大髪不生亦不痒故谓之鬼防头  

面体病诸候【`凡五论`】  

***蛇身候***  

蛇身者谓人皮肤上如蛇皮而有鳞甲世谓之蛇身也此由血气否涩不通润于皮肤故也  

***面疱候***  

面疱者谓面上有风热气生疱头如米大亦如谷大白色者是  

养生方云醉不可露卧令人面发疮疱  

又云饮酒热未解以冷水洗面令人面发疮轻者疱  

***面皯防候***  

人面皮上或有如乌麻或如雀卵上之色是也此由风邪客于皮肤痰饮渍于府藏故生皯防  

养生方云饱食而坐不行步有所作务不但无益乃使人得积聚不消之病及手足痹面目棃皯  

***酒皶候***  

此由饮酒热势冲面而遇风冷之气相抟所生故令鼻面生皶赤疱帀帀然也  

***嗣面候***  

嗣面者云面皮上有滓如米粒者也此由肤腠受于风邪搏于津液津液之气因虚作之也亦言因傅胡粉面皮肤虚者粉气入腠理化生之也  

## 巢氏诸病源候总论卷二十八  

隋　巢元方　撰  

### 目疾诸候【`凡三十八论`】  

***目赤痛候***  

凡人肝气通于目言肝气有热热冲于目故令赤痛  

***目胎赤候***  

胎赤者是人初生洗目不浄令秽汁浸渍于眦使睑赤烂至大不瘥故云胎赤  

***目风赤候***  

目者肝之窍风热在内乘肝其气外冲于目故见风泪出目睑皆赤  

***目赤烂眦候***  

此由冐触风日风热之气伤于目而眦佥皆赤烂见风弥甚世亦云风眼  

***目数十年赤候***  

风热伤于目眦则眦赤烂其风热不去故眦常赤烂积年不瘥  

***目风肿候***  

目为肝之外候肝虚不足为冷热之气所干故气上冲于目外复遇风冷所击冷热相搏而令睑内结肿或如杏核大或如酸枣之状肿而因风所发故谓之风肿  

***目风泪出候***  

目为肝之外候若被风邪伤肝肝气不足故令目泪出其汤熨针石别有正方补养宣导今附于后  

养生方导引法云踞伸右脚两手抱左膝头生腰以鼻内气自极七息除难屈伸拜起去胫中痛痹风目耳聋又云踞伸左脚两手抱右膝生腰以鼻内气自极七息展左足者外除难屈伸拜起去胫中疼一本云除风目暗耳聋  

又云以鼻内气左手持鼻除目暗泣出鼻内气口闭自极七息除两脇下积血气  

又云端坐生腰徐以鼻内气以右手持鼻除目暗泪若出闭目吐气鼻中息肉耳聋亦然除伤寒头痛洗洗皆当以汗出为度  

***目泪出不止候***  

夫五脏六腑皆有津液通于目者为泪若脏气不足则不能收制其液故目自然泪出亦不因风而出不止本无赤痛  

***目肤翳候***  

隂阳之气皆上注于目若风邪痰气乘于腑脏腑脏之气虚实不调故气冲于目久不散变生肤翳肤翳者明眼睛上有物如蝇翅者即是  

***目肤翳覆瞳子候***  

此言肝脏不足为风热之气所干故于目睛上生翳翳久不散渐渐长侵覆瞳子  

***目息肉淫肤候***  

息肉淫肤者此由邪热在脏气冲于目热气攻于血脉蕴积不散结而生息肉在于白睛肤睑之间即谓之息肉淫肤也  

***目暗不明候***  

夫目者五脏六腑隂阳精气皆上注于目若为血气充实则视瞻分明血气虚竭则风邪所侵令目暗不明养生方云恣乐伤魂魄通于目损于肝则目暗其汤熨针石别有正方补养宣导今附于后  

养生方导引法云蹲踞以两手举足五趾头自极则五脏气徧主治耳不闻人语声目不明久为之则令髪白复黒  

又云两足指五息止引腰背痹偏枯令人耳闻声久行眼耳诸根无有罣碍　又云伸左胫屈右膝内压之五息止引肺去风虚令人目明依经为之引肺中气去风虚病令人目明夜中见色与昼无异　又云鸡鸣以两手相摩令热以熨目三行以指抑目左右无神光令目明不病痛　又云东向坐不息再通以两手中指口唾之二七相摩拭目令人目明以甘泉潄之洗目去其翳垢令目清明上以内气洗身中令内睛洁此以外洗去其尘障　又云卧引为三以手爪项边脉五通令人目明卧正偃头下却亢引三通以两手指爪项边大脉为五通除目暗患久行令人眼夜能见色为人不巳通见十方无有剂限  

***目青盲候***  

青盲者谓眼本无异瞳子黒白分明直不见物耳但五脏六腑之精气皆上注于目若脏虚有风邪痰饮乘之有热则赤痛无热但内生障是腑脏血气不荣于睛故外状不异只不见物而已是之谓青盲  

养生方云勿塞故井及水渎令人耳聋目盲  

又云正月八日沐浴除目盲  

***目青盲有翳候***  

白黒二睛无有损伤瞳子分明但不见物名为青盲更加以风热乘之气不外泄蕴积于睛间而生翳似蝇翅者覆瞳子上故谓青盲翳也  

***目茫茫候***  

夫目是五脏六腑之精华宗脉之所聚肝之外候也腑脏虚损为风邪痰热所乘气传于肝上冲于目故令视瞻不分明谓之茫茫也凡目病若肝气不足兼胸鬲风痰劳热则目不能逺视视物则茫茫漠漠也若心气虚亦令目茫茫或恶见火光视见蜚蝇黄黒也诊其左手尺中脉沉为隂隂实者目视茫茫其脉浮大而缓者此为逆必死其汤熨针石别有正方补养宣导今附于后养生方导引法云鸡鸣欲起先屈左手噉盐指以指相摩呪曰西王母女名曰益愈赐我目受之于口即精摩形常鸡鸣二七着唾除目茫茫致其精光彻视万里徧见四方咽二七唾之以热指摩目二七令人目不瞑  

***雀目候***  

人有昼而睛明至瞑则不见物世谓之雀目言其如鸟雀暝便无所见也  

***目珠管候***  

目是五脏六腑之精华宗脉之所聚肝之外候也肝藏血若腑脏气血调和则目精彩明浄若风热痰饮渍于脏腑使肝藏血气蕴积冲发于眼津液变生结聚状如珠管  

***目珠子脱出候***  

目是脏腑隂阳之精华宗脉之所聚上液之道肝之外候凡人风热痰饮渍于脏腑隂阳不和肝气蕴积生热热衡于目使目睛疼痛热气冲击其珠子故令脱出  

***目不能逺视候***  

夫目不能逺视者由目为肝之外候腑脏之精华若劳伤腑脏肝气不足兼受风邪使精华之气衰弱故不能逺视  

***目涩候***  

目肝之外侯也腑脏之精华宗脉之所聚上液之道若悲哀内动腑脏则液道开而泣下其液竭者则目涩又风邪内乘其腑脏外传于液道亦令泣下而数欠泣竭则目涩若腑脏劳热热气乘于肝而冲发于目则目热而涩也甚则赤痛  

***目候***  

目者五脏六腑之精华宗脉之所聚也筋骨血气之精与脉并为目系系上属于脑若腑脏虚风邪乘虚随目系入于脑则令脑转而目系急则目眴而也  

***目视一物为两候***  

目是五脏六腑之精华凡人腑脏不足精虚而邪气乘之则精散故视一物为两也  

***目偏视候***  

目是五脏六腑之精华人腑脏虚而风邪入于目而瞳子被风所射睛不正则偏视此患亦有从小而得之者亦有长大方病之者皆由目之精气虚而受风邪所射故也  

***目飞血候***  

目肝之外候也肝蔵血足厥隂也其脉起足大趾之聚毛入连于目系其经脉之血气虚而为风热所乘故血脉生于白睛之上谓之飞血  

***目黒候***  

目黒者肝虚故也目是脏腑之精华肝之外候而肝藏血腑脏虚损血气不足故肝虚不能荣于目致精彩不分明故目黒  

***目晕候***  

五脏六腑之精华皆上注于目目为肝之外候肝蔵血血气不足则肝虚致受风邪风邪抟于精气故精气聚生于白睛之上绕于黒睛之际精彩昏浊黒白不明审谓之目晕  

睊目候【`睊公县切`】  

睊目者是风气客于睑眦之间与血气津液相抟使目眦痒而泪出目眦恒湿故谓之睊目  

***目眵防候***  

目是腑脏之精华肝之外候夫目上液之道腑脏有热气薫于肝冲发于目眦睑使液道热涩滞结成眵防也  

***睢目候***  

目是腑脏血气之精华肝之外候然则五腑六脏之血气皆上荣于目也若血气虚则肤腠开而受风风客于睑肤之间所以其皮缓纵垂覆于目则不能开世呼为睢目亦名侵风  

***目眇候***  

目者腑脏之精华宗脉之所聚肝之外候也风邪停饮在于脏腑侵于肝气上冲于眼则生障翳珠管息肉其经络有偏虚者翳障则偏覆一瞳子故偏不见物谓之眇目  

***目蜡候***  

蜡目者是蝇蛆目眦成疮故谓之蜡目  

***目肥候***  

肥目者白睛上生防注或如浮萍或如榆荚有如胡粉色者有作青黒色者似羮上脂致令目暗世呼为肥目五脏六腑之精华皆上注于目为肝之外候宗脉所聚上液之道此由腑脏气虚津液为邪所抟变化而生也  

***目疱疮候***  

目肝之候也五脏六腑之精华上荣于目腑脏有热气乘于肝冲发于目热气结聚故睛上生疱疮也  

***目脓漏候***  

目是肝之外候上液之道风热客于睑眦之间热抟于血液令眦内结聚津液乘之不止故成脓汁不尽谓之脓漏  

***目封塞候***  

目肝之外候也肝气通于目风邪毒气客于睑肤之间结聚成肿肿而睑合不开故谓之封塞然外为风毒结肿内则蕴积生热若肿不即消热势留滞则变生肤翳息肉白障也  

***目内有丁候***  

目肝之外候也脏腑热盛热乘于腑气冲于目热气结聚而目内变生状如丁也  

***针眼候***  

人有眼内眦头忽结成疱三五日间便生脓汁世呼为偷针此由热气客在眦间热抟于津液所成但其热势轻者故止小小结聚汁溃热歇乃瘥  

***割目后除痛止血候***  

夫目生淫肤息肉其根皆从目眦染渐而起五脏六腑之精华上注于目目宗脉之所聚肝之外候也肝蔵血十二经脉有起内眦兑眦者风热气乘其臓腑脏腑生热热气薫肝冲发于目热抟血结故生淫肤息肉割之而伤经脉者则令痛不止血出不注即须方药除疗之  

## 巢氏诸病源候总论卷二十九  

隋　巢元方　撰  

### 鼻病诸候【`凡十一论`】  

***鼻衂候***  

经云脾移热于肝则为惊衂脾土也肝木也木本克土今脾热为土气翻盛逆往乘木是木之虚不能制土故受脾之移热也肝之神为魂而蔵血虚热则魂神不定故惊也凡血与气内荣腑臓外循经络相随而行于身周而复始血性得寒则凝涩热则流散而气肺之所生也肺开窍于鼻热乘于血则气亦热也血气俱热血随气发出于鼻为鼻衂诊其寸口微芤者衂血寸脉微苦寒为是衂血寸脉微弱尺脉涩发热弱为无血必厥其人微呕夫厥当不而反头痛痛为实下虚上实必衂也肝脉大喜为衂脉隂阳错而浮必衂血脉细而数数反在上法当吐而不吐其面颧上小赤眼中白肤上自有细赤脉如髪其趣至黒瞳子上者当衂病人面无血色寒热脉沉者衂也衂发从春至夏为太阳衂从秋至冬为阳明衂连日不止者其脉轻轻在肌尺中自浮目精晕黄衂必未止若目精了慧如衂令止脉滑小弱者生实大者死诊人衂其脉小滑者生大躁者死不治也鼻衂脉沉细者生浮大而牢者死  

养生方云思虑则伤心心伤则吐衂血  

***鼻衂不止候***  

肝藏血肺主气开窍于鼻血之与气相随而行内荣腑脏外循经络腑脏有热热乘血气血性得热即流溢妄行发于鼻者为鼻衂脏血虚盛故衂不止  

***鼻大衂候***  

鼻衂由气虚热故也肝藏血肺主气而开窍于鼻血之与气相随而行循于经络荣于腑脏若劳伤过度腑脏生热热乘血气血性得热则流散妄行从鼻出者谓之衂其云鼻大衂者是因鼻衂而口耳鼻皆出血故云鼻大衂也  

***鼻久衂候***  

鼻衂由热乘血气也肝藏血肺主气开窍于鼻劳损臓腑血气生热血得热则流散妄行随气发于鼻者名为鼻衂脏虚不复劳热停积故衂经久不瘥  

***鼻齆候***  

肺主气其经手太隂之脉也其气通鼻若肺臓调和则鼻气通利而知臭香若风冷伤于脏腑而邪风乘于太隂之经其气蕴积于鼻者则津液壅塞鼻气不宣调故不知香臭而为齆也其汤熨针石别有正方补养宣导今附于后  

养生方导引法云东向坐不息三通手捻鼻两孔治鼻中患交脚踑坐治鼻中患通脚痈疮去其涕唾令鼻道通得闻香臭久行不已彻闻十方  

***鼻生疮候***  

鼻是肺之候肺气通于鼻其藏有热气冲于鼻故生疮也其汤熨针石别有正方补养宣导今附于后  

养生方导引法云踞坐合两膝张两足不息五通治鼻疮  

***鼻息肉候***  

肺气通于鼻肺臓为风冷所乘则鼻气不和津液壅塞而为鼻齆冷抟于血气停结鼻内故变生息肉其汤熨针石别有正方补养宣导今附于后  

养生方导引法云端坐生腰徐徐以鼻内气以右手捻鼻除目闇泪苦出徐徐闭目吐气除鼻中息肉耳聋亦能除伤寒头痛洗洗皆当以汗出为度  

又云东向坐不息三通以手捻鼻两孔治鼻中息肉  

***鼻窒塞气息不通候***  

肺气通于鼻其臓为冷风所伤故鼻气不宣利壅塞成齆冷气结聚抟于血气则生息肉冷气盛者则息肉生长气息窒塞不通也  

***鼻涕候***  

夫津液涕唾得热即干燥得冷则流溢不能自收肺气通于鼻其臓有冷冷随气入乘于鼻故使津涕不能自收  

***鼻痛候***  

肺气通于鼻风邪随气入于鼻内抟于血气邪正相击气道不宣故鼻痛  

***食诸物误落鼻内候***  

顽【`音元`】颡之间通于鼻道气入有食物未及下咽或因言语或因咳而气则逆故食物因气逆者误落鼻内耳病诸候【`凡九论`】  

***耳聋候***  

肾为足少隂之经而藏精气通于耳耳宗脉之所聚也若精气调和则肾藏强盛耳闻五音若劳伤血气兼受风邪损于肾脏而精脱精脱者则耳聋然五脏六腑十二经脉有络于耳者其隂阳经气有相并时并则有蔵气逆名之为厥厥气相抟入于耳之脉则令聋其肾病精脱耳聋者候颊颧其色黒手少阳之脉动而气厥逆而耳聋者其候耳内煇煇焞焞也手太阳厥而聋者其候聋而耳内气满  

养生方云勿塞故井及水渎令人耳聋目盲其汤熨针石别有正方补养宣导今附于后  

养生方导引法云坐地交又两脚以两手从曲脚中入低头又项上治久塞不能自温耳不闻声  

又云脚着项上不息十二通必愈大塞不觉暖热久顽冷患耳聋目久行即成法法身五六不能变  

***耳风聋候***  

足少隂肾之经宗脉之所聚其气通于耳其经脉虚风邪乘之风入于耳之脉使经气否塞不宣故为风聋风随气脉行于头脑则聋而时头痛故谓之风聋  

***劳重聋候***  

足少隂肾之经宗脉之所聚其气通于耳劳伤于肾宗脉虚损血气不足故为劳聋劳聋为病因劳则甚有时将适得所血气平和其聋则轻  

***久聋候***  

足少隂肾之经宗脉之所聚其气通于耳劳伤于肾宗脉虚损血气不足为风邪所乘故成耳聋劳伤甚者血虚气极风邪停滞故为久聋  

***耳鸣候***  

肾气通于耳足少隂肾之经宗脉之所聚劳动经血而血气不足宗脉则虚风邪乘虚随脉入耳与气相击故为耳鸣诊其右手脉寸口名曰气口以前脉浮则为阳手阳明大肠脉也沉则为隂手太隂肺脉也隂阳俱虚者此为血气虚损宗脉不足病苦耳鸣嘈嘈眼时妄见光此是肺与大肠俱虚也左手尺中名曰神门其脉浮为阳足太阳膀胱脉也虚者膀胱虚也肾与膀胱合病苦耳鸣忽然不闻时恶风膀胱虚则三焦实也膀胱为津液之府若三焦实则尅消津液尅消津液故膀胱虚也耳鸣不止则变成聋  

***聤耳候***  

耳者宗脉之所聚肾气之所通足少隂肾之经也劳伤血气热乘虚也入于其经邪随血气至耳热气聚则生脓汁故谓之聤耳  

***耳疼痛候***  

凡患耳中防防痛者皆是风入于肾之经也不治流入肾则卒然变强背直成痉也若因痛而肿生痈疖脓溃邪气歇则不成痉所以然者足少隂为肾之经宗脉之所聚其气通于耳上焦有风邪入于头脑流至耳内与气相击故耳中痛耳为肾候其气相通肾候腰主骨髓故邪流入肾强背直  

***耳聤聍候***  

耳聤聍者耳里津液结聚所成人耳皆有之轻者不能为患若加以风热乘之则结成九核塞耳亦令耳暴聋  

***耳疮候***  

足少隂为肾之经其气通于耳其经虚风热乘之随脉入于耳与血气相抟故耳生疮  

牙齿病诸候【`凡二十一论`】  

***牙齿痛候***  

牙齿痛者是牙齿相引痛牙齿是骨之所终髓之所养手阳明之支脉入于齿若髓气不足阳明脉虚不能荣于牙齿为风冷所伤故疼痛也又有虫食于牙齿则齿根有孔虫居其间又传受余齿亦皆疼痛此则针灸不瘥傅药虫死乃痛止  

***牙痛候***  

牙齿皆是骨之所终髓气所养而手阳明支脉入于齿脉虚髓气不足风冷伤之故疼痛也又虫食于齿则根有孔虫于其间又传受余齿亦痛掣难忍若虫痛非针灸可瘥傅药虫死乃痛止  

***齿痛候***  

手阳明之支脉入于齿齿是骨之所终髓之所养若风冷客于经络伤于骨髓冷气入齿根则齿痛若虫食齿而痛者齿根有孔虫在其间此则针灸不瘥傅药虫死痛乃止其汤熨针石别有正方补养宣导今附于后养生方云常向本命日栉髪之始叩齿九通隂呪曰太帝散灵五老反真泥丸华保精长存左回拘月右引日根六合清练百疾愈因咽唾三过常数行之使齿不痛髪牢不白头脑不痛  

又云东向坐不息四通琢齿二七治齿痛病大张口琢齿二七一通二七又解四通中间其二七大势以意消息瘥病而已不复疼痛解病鲜白不梨亦不疎离久行不已能破金刚  

又云东向坐不息四通上下琢齿三十六下治齿痛  

***风齿候***  

手阳明之支脉入于齿头面有风阳明之脉虚风乘虚随脉流入于齿者则令齿有风微肿而根浮也其汤熨针石别有正方补养宣导今附于后  

养生方导引法云凡入觉脊背皆崛强不问时节缩咽髆内仰面努髆并向上头左右两向按之左右三七一住待血行气动定然始更用初缓后急不得先急后缓若无病人常欲得旦起午时日没三辰如用辰别三七除寒热病脊腰颈项痛风痹口内生疮牙齿风头终尽除也  

***齿龂肿候***  

手阳明之支脉入于齿头面有风风气流入于阳明之脉与龂间血气相抟故成肿  

养生方云水银不得近牙齿发肿善落齿  

***齿间血出候***  

手阳明之支脉入于齿头面有风而阳明脉虚风挟热乘虚入齿龂抟于血故血出也  

***牙齿虫候***  

牙齿虫是虫食牙又食于齿亦令牙齿疼痛皆牙齿根有孔虫居其内食牙齿尽又度食余牙齿  

***牙虫候***  

牙虫是虫食于牙牙根有孔虫在其间亦食牙疼痛食一牙尽又度食余牙  

***齿虫候***  

齿虫是虫食于牙齿根有孔虫在其间亦令齿疼痛食一齿尽又度食余齿  

养生方云鸡鸣时常叩齿三十六下长行之齿不蠧虫令人齿牢  

乂云朝未起早潄口中唾满口乃吞之辄琢齿二七过使人丁壮有顔色去虫而牢齿  

又云人能恒服玉泉必可丁壮妍悦去虫牢齿谓口中唾也  

***齿龋注候***  

手阳明之支脉入于齿足太阳脉有入于颊遍于齿者其经虚风气客之络抟齿间与血气相肿乘则龂热气加之脓汁出而臭侵食齿龂谓之龋齿亦曰风龋养生方云朝夕琢齿齿不龋  

又云食毕当潄口数过不尔使人病龋齿  

***齿防候***  

齿防者是虫食齿至龂脓烂汁臭如屯之收故谓之防齿  

***齿挺候***  

手阳明之支脉入于齿头面有风冷传入其脉令齿龂间津液化为脓汁血气虚竭不能荣于齿故齿根露而挺出  

***齿动摇候***  

手阳明之支脉入于齿足阳明之脉又遍于齿齿为骨之所终髓之所养经脉虚风邪乘之血气不能荣润故令摇动  

***齿落不生候***  

齿牙皆是骨之所终髓之所养手阳明足阳明之脉并入于齿若血气充实则骨髓强盛其齿损落犹能更生若血气虚耗风冷乘之致令齿或龋或龂落者不能复生  

***齿音离候***  

齿音离者是风冷客于齿龂间令齿龂落而脓出其齿则疎语则齿间有风过之声世谓齿音离也  

***牙齿歴蠧候***  

牙齿皆是骨之所终髓之所养也手阳明足阳明之脉皆入于齿风冷乘其经脉则髓骨血损不能荣润于牙齿故令牙齿黯黒谓之歴蠧  

***齿漏候***  

手阳明之支脉入于齿风邪客于经脉流滞齿根使龂肿脓汁出愈而更发谓之齿漏  

***齿齭候***  

齿者骨之所终髓之所养髓弱骨虚风气客之则齿齭  

***拔齿损候***  

手阳明足阳明之脉并入于齿拔齿而损脉者则经血不止蔵虚而闷  

***齘齿候***  

齘齿者是睡眠而相磨切也此由血气虚风邪客于牙车筋脉之间故因睡眠气息喘而邪动引其筋脉故上下齿相磨切有声谓之齘齿  

***齿黄黒候***  

齿者骨之所终髓之所养手阳明足阳明之脉皆入于齿风邪冷气客于经脉髓虚血弱不能荣养于骨枯燥无润故令齿黄黒也  

## 巢氏诸病源候总论卷三十  

隋　巢元方　撰  

### 唇口病诸候【`几十七论`】  

***口舌疮候***  

手少隂心之经也心气通于舌足太隂脾之经也脾气通于口腑臓热盛热乘心脾气冲于口与舌故令口舌生疮也诊其脉浮则为阳阳数者口生疮其汤熨针石别有正方补养宣导今附于后  

养生方导引法云凡人觉脊背崛强不问时节缩咽髆内仰面努髆并向上头左右两向按之左右三七一住待血气行动定然始更用初缓后急不得先急后缓若无病人常欲得旦起午时日没三辰如用辰别二七除寒热病脊腰颈项痛风痹口内生疮牙齿风头终尽除也  

***紧唇候***  

脾与胃合胃为足阳明其经脉起鼻环于唇其支脉入络于脾胃脾胃有热气发于唇则唇生疮而重被风邪寒湿之气抟于疮则微肿湿烂或冷或热乍瘥乍发积月累年谓之紧唇亦名沈唇  

***唇疮候***  

脾与胃合足阳明之经胃之脉也其经起于鼻环于唇其支脉入络于脾脾胃有热气发于唇则唇生疮  

***唇生核候***  

足阳明为胃之经其支脉环于唇入络于脾然脾胃为表里有风热邪气乘之而冲发于唇与血气相抟则肿结外为风冷乘其结肿不消则成核  

***口吻疮候***  

足太隂为脾之经其气通于口足阳明为胃之经手阳明为大肠之经此二经脉并夹于口其腑脏虚为风邪湿热所乘气发于脉与津液相抟则生疮恒湿烂有汁世谓之肥疮亦名鷰口  

***唇口面皴候***  

唇口面皴者寒时触冐风冷冷折腠理伤其皮肤故令皴劈经络之气诸阳之会皆在于面其脉有环唇夹于口者若血气实者虽劲风严寒不能伤之虚则腠理开而受邪故得风冷而皴劈也又冬时以暖汤洗面及向火外假热气动于腠理而触风冷亦令病皴  

***免缺候***  

人有生而唇缺似唇故谓之缺世云由妇人妊娠时见及食肉使然  

***口臭候***  

口臭由五脏六腑不调气上胷鬲然腑脏气臊腐不同蕴积胷鬲之间而生于热冲发于口故令臭也  

养生方云空腹不用见臭尸气入脾舌上白黄起口常臭也  

***口舌干焦候***  

手少隂心之经也其气通于舌足太隂脾之经也其气通于口腑臓虚热气乘心脾津液竭燥故令口舌干焦也诊其右手寸口名曰气口以前脉沉为隂手太隂肺之经也其脉虚者病苦少气不足以息嗌干无津液故也又右手关上脉浮为阳足阳明胃之经也其脉虚者病苦唇口干又左手关上脉浮为阳足少隂胆之经也其脉实者病苦腹中满饮食不下咽干  

***舌肿强候***  

手少隂为心之经其气通于舌足太隂脾之经其气通于口太隂之脉起于足大指入连舌本心脾虚为风热所乘邪随脉至舌热气留心血气壅涩故舌肿舌肿脉胀急则舌肿强  

***謇吃候***  

人之五臓六腑禀四时五行之气隂阳相扶刚柔相生若隂阳和平血气调适则言语无滞吐纳应机若隂阳之气不和腑臓之气不足而生謇吃此则禀性有阙非针药所疗治也若腑臓虚损经络受邪亦令语言謇吃所以然者心气通于舌脾气通于口脾脉连舌本邪乘其臓而抟于气发言气动邪随气而干之邪气与正气相交抟于口舌之间脉则否涩气则壅滞亦令言謇吃此则可治  

养生方云愤满伤神神通于舌损心则謇吃  

***重舌候***  

舌心之候也脾之脉起于足大指入连于舌本心脾有热热气随脉冲于舌本血脉胀起变生如舌之状在于舌本之下谓之重舌  

***悬痈候***  

悬痈为音声之关也喉咙气之所上下五臓六腑有伏热上冲于喉咽热气乘于悬痈或长或肿  

***咽喉垂倒候***  

喉咙者气之所上下也五臓六腑呼吸之道路府臓有风邪热气上冲咽喉则肿垂故谓之垂倒  

***失欠颔车蹉候***  

肾主欠隂阳之气相引则欠诸阳之筋脉有循颔车者欠则动于筋脉筋脉挟有风邪邪因欠发其急疾故令失欠颔车蹉也  

***数欠候***  

肾主欠而肾为隂也阳气主上隂气主下其隂积于下者而阳未尽阳引而上隂引而下隂阳相引二气交争而挟有风者欠则风动风动与气相击故欠数  

***失枕候***  

失枕头项有风在于筋脉间因卧而气血虚者値风发动故失枕  

咽喉心胷病诸候【`凡十一论`】  

***喉痹候***  

喉痹者喉里肿塞痹痛水浆不得入也人隂阳之气出于肺循喉咙而上下也风毒客于喉间气结蕴积而之热吹喉肿塞而痹痛脉沉者为隂浮者为阳若右手关上脉隂阳俱实者是喉痹之候也亦令人壮热而恶寒七八日不治则死其汤熨针石别有正方补养宣导今附于后  

养生方导引法云两手拓两颊手不动搂肘使急腰内亦然住定放两肋头向外肘髆腰气散尽势大闷始起来去七通去喉痹  

又云一手长舒合掌仰一手捉颏挽之向外一时极势二七左右亦然手不动两向侧势急挽之二七去颈骨急强头风脑旋喉痹髆内冷注偏风  

***马喉痹候***  

马喉痹者谓热毒之气结于喉间肿连颊而微壮热烦满而数吐气呼之为马喉痹  

***喉中生谷贼不通候***  

谷贼者禾里有短穗而强涩者是也误作米而人食之则令喉里肿结不通令风热气在于喉间与血气相抟则生肿结如食谷贼者也故谓之喉中生谷贼不急治亦能杀人  

***狗咽候***  

喉内忽有气结塞不通世谓之狗咽此由风热所作与喉痹之状相似但俗云误吞狗毛所作  

又云治此病者以一抟饭共狗分食便瘥所以谓之狗咽  

***咽喉疮候***  

咽喉者脾胃之候也由脾胃热其气上冲喉咽所以生疮其疮或白头或赤根皆由挟热所致  

***尸咽候***  

***尸咽者谓腹内尸虫上食人喉咽生疮其状或痒或痛如甘防之候***  

***喉咽肿痛候***  

喉咽者脾胃之候气所上下脾胃有热热气上冲则喉咽肿痛夫生肿痛者皆挟热则为之若风毒结于喉间其热盛则肿塞不通而水浆不入便能杀人臓气微热其气冲喉亦能肿痛但不过重也  

***喉痈候***  

六腑不和血气不调风邪客于喉间为寒所折气壅而不散故结而成痈凡结肿一寸为疖二寸至五寸为痈  

咽喉不利侯  

腑臓冷热不调气上下哽涩结抟于喉间吞吐不利或塞或痛故言喉咽不利  

***心痹候***  

思虑烦多则损心心虚故邪乘之邪积而不去则时害饮食心里愊愊如满蕴蕴而痛是谓之心痹诊其脉沉而者心痹之侯也  

***胷痹候***  

寒气客于五臓六腑因虚而发上冲胷间则胷痹胷痹之候胸中愊愊如满噎塞不利习习如痒喉里涩唾燥甚者心里强否急痛肌肉苦痹绞急如刺不得俯仰胷前皮皆痛手不能犯胷满短气欬唾引痛烦闷自汗出或彻背膂其脉浮而微者是也不治数日杀人其汤熨针石别有正方补养宣导今附于后  

养生方云以右足践左足上除胷痹食热呕  

四肢病诸候【`凡十四论`】  

***代指候***  

代指者其指先肿焮焮热痛其色不黯然后方縁爪甲边结脓极者爪甲脱也亦名代甲亦名糟指亦名土□【`一作灶`】夫爪甲筋之余也由筋骨热盛气涩不通故肿结生脓而爪甲脱  

***手足发胝候***  

人手足忽然皮厚涩而圆短如茧者谓之胼胝此由血气沉行不荣其表故皮涩厚而成胝  

***手足逆胪候***  

手足爪甲际皮剥起谓之逆胪风邪入于腠理血气不和故也  

***肉刺候***  

脚趾间生肉如刺谓之肉刺肉刺者由着靴急小趾相揩而生也  

***肉裂候***  

肉裂者皮急肉坼破也由腠理虚风邪乘之与血相冲击随所击处而肉坼裂也  

手足皹裂候【`皹音军`】  

皹裂者肌肉破也言冬时触冐风寒手足破故谓之皹裂  

***尸脚候***  

尸脚者脚跟坼破之名也亦是冬时触犯寒气所以然又言脚蹹死尸所卧地亦令脚坼破  

***足尰候***  

尰病者自膝已下至踝及趾俱肿直是也皆由血气虚弱风邪伤之经络否涩而成也亦言江东诸山县人多病尰云彼土有草名其草人行误践触之则令病尰  

***五指筋挛不得屈伸候***  

筋挛不得屈伸者是筋急挛缩不得伸也筋得风热则弛纵得风冷则挛急  

***四支痛无常处候***  

四支痛无常处者手足支节皆卒然而痛不在一处其痛处不肿色亦不异但肉里掣痛如锥刀所刺由体虚受于风邪风邪随气而行气虚之时邪气则胜与正气交争相击痛随虚而生故无常处也  

***脚跟頽候***  

脚跟頽者脚跟忽痛不得着地世呼为脚跟頽  

***脚中忽有物牢如石如刀锥所刺候***  

言脚下有结物牢如石痛如锥刀所刺此由肾经虚风毒之气伤之与血气相击故痛而结不散  

***土落脚趾内候***  

此由脚趾先有疮而土落疮里更令疮肿痛亦令人増寒壮热  

***脚破候***  

脚破者脚心坼开也世谓之脚破脚心肾脉所出由肾气虚风邪客于腠理致使津液不荣故坼破也  

## 巢氏诸病源候总论卷三十一  

隋　巢元方　撰  

### 瘿瘤等病诸候【`凡一十五论`】  

***瘿候***  

瘿者由忧恚气结所生亦曰饮沙水沙随气入于脉博颈下而成之初作与瘿核相似而当颈下也皮寛不急垂捶捶然是也恚气结成瘿者但垂核捶捶无脉也饮沙水成瘿者有核防防无根浮动在皮中又云有三种瘿有血瘿可破之有息肉瘿可割之有气瘿可具针之养生方云诸山水黒土中出泉流者不可久居常食令人作瘿病动气増患  

***瘤候***  

瘤者皮肉中忽肿起初如梅李大渐长大不痛不痒又不结强言留结不散谓之为瘤不治乃至塸大则不复消不能杀人亦愼不可辄破  

***脑湿候***  

脑湿谓头上忽生肉如角谓之脑湿言脑湿气湿蒸冲击所生也  

***黒痣候***  

黒痣者风邪搏于血气变化生也夫人血气充盛则皮肤润悦不生疵瘕若虚损则黒痣变生然黒痣者是风邪变其血气所生也若生而有之者非药可治面及体生黒防为黒痣亦云黒子  

***赤疵候***  

面及身体皮肉变赤与肉色不同或如手大或如钱大亦不痒痛谓之赤疵此亦是风邪抟于皮肤血气不和所生也  

***白癜候***  

白癜者面及颈项身体皮肉色变白与肉色不同亦不痒痛谓之白癜此亦是风邪抟于皮肤血气不和所生也  

***疬疡候***  

疬疡者人颈边有胷前掖下自然班剥防相连色微白而圆亦有乌色者亦无痛痒谓之疬疡风此亦是风邪于皮肤血气不和所生也  

***疣目候***  

疣目者人手足边忽生如豆或如结筋或五个或十个相连肌里粗强于肉谓之疣目此亦是风邪抟于肌肉而变生也  

***鼠乳候***  

鼠乳者身面忽生肉如鼠乳之状谓之鼠乳也此亦是风邪抟于肌肉而变生也  

***多忘候***  

多忘者心虚也心主血脉而藏于神若风邪乘于血气使隂阳不和时相并隔乍虚乍实血气相乱致心神虚损而多忘  

养生方云丈夫头勿北首卧神魂不安多愁忘  

***嗜眠候***  

嗜眠者由人有肠胃大皮肤涩者则令分肉不开解其气行则于隂而迟留其阳气不精神明爽昏塞故令嗜眠其汤熨针石别有正方补养宣导今附于后  

养生方导引法云踑踞交两手内并脚中入且两手急引之愈又寐精气不明交脚踑踞凡故言踑踞以两手从内屈脚中入左手从右趺踠上入左足随孔下右手从左足踠上入右足随孔下出抱两脚急把两手极引二通愈久寐精神不明久行则不唾长精明  

又云一手拓颏向上极势一手向后长舒急努四方显手掌一时俱极势四七左右换手皆然拓颏手两向共头欹侧二身二七去臂髆风眠睡寻用永吉日康  

***鼾眠候***  

鼾眠者眠里喉咽间有声也人喉咙气上下也气血若调虽寤寐不妨宣畅气有不和则冲击喉咽而作声也其有肥人眠作声者但肥人气血沉厚迫隘喉间涩而不利亦作声  

***体臭候***  

人有体气不和使精液杂秽故令身体臭也其汤熨针石别有正方补养宣导今附于后  

养生方云以手掩口鼻临目微气久许时手中生液速以手磨面目常行之使人体香  

***狐候***  

人腋下如葱豉之气者亦言如狐狸之气者故谓之狐臭此皆血气不和蕴积故气  

***漏腋候***  

腋下常湿仍臭生疮谓之漏腋此亦是气血不和为风邪所津液蕴瘀故令湿  

丹毒病诸候【`凡一十三论`】  

***丹候***  

丹者人身体忽然焮赤如丹涂之状故谓之丹或发手足或发腹上如手掌大皆风热恶毒所为重者亦有疽之类不急治则痛不可堪久乃壊烂去脓血数升若发于节间便流之四支毒入肠则杀人小儿得之最忌  

***白丹候***  

白丹者初发痒痛微虚肿如吹轸轸起不痛不赤而白色由挟风冷故使色白也  

***黒丹候***  

黒丹者初发亦痒痛或熛肿起微黒色由挟风冷故色黒也  

***赤丹候***  

赤丹者初发轸起大者如连钱小者如麻豆肉上粟如鸡冠肌理由风毒之重故使赤也亦名茱萸丹  

***丹轸候***  

丹轸者肉色不变又不热但起隐轸相连而微痒故谓为丹轸也  

***室火丹候***  

室火丹初发时必在腓肠如指大长三二寸瘦色赤而热是也  

***天灶火丹候***  

天灶火丹发时必在于两股里渐引至隂头而赤肿是也  

***废灶火丹候***  

废灶火丹发时必于足趺上而皮色赤者是也  

***尿灶火丹候***  

尿灶火丹发于胷腹及脐连隂头皆赤是也  

***熛火丹候***  

熛火丹者发于背亦在于臂皮色赤是也  

***瘑火丹候***  

瘑火丹者发于髀而散走无常处着皮赤是也  

***萤火丹候***  

萤火丹者发于髆至脇皮赤是也  

***石火丹候***  

石火丹者发通身似缬目突如粟是也皮色青黒肿病诸候【`凡一十七论`】  

***诸肿候***  

肿之生也皆由风邪寒热毒气客于经络使血涩不通壅结皆成肿也其风邪不作者肿无头无根浮在皮上如吹之状也不赤不痛或肿或散不常肿其寒气与血相抟作者有头有根色赤肿痛其热毒作者亦无正头但急肿久不消热气结盛壅则为脓其候非一故谓之诸肿  

***风肿候***  

凡人忽发肿或着四支或在胸背或着头项水牢如畔大虚肿回回如吹之状不痛不赤着四支者乃欲不遂令人烦满短气身体常冷皆由冬月遇温风入人肌里至春复适大寒风不得出气壅肌间不自觉至夏取风凉湿气聚不散而成肿久不瘥气结盛生热乃化为脓血并皆烂败则杀人右手关上脉浮而虚者病肿  

***卒风肿候***  

人卒有肿不痛不赤移无常处而兼痒由先无患偶腠理虚而逢风所作也  

***风毒肿候***  

风毒肿者其先赤痛飚热肿上生瘭浆如火灼是也  

***毒肿候***  

毒肿之候与风肿不殊时令人壮热其邪毒甚者入腹杀人  

***毒肿入腹候***  

此候与前毒肿不殊但言肿热不盛入腹故也毒入腹之候先令人勑啬恶寒心烦闷而呕逆气急而腹满如此者杀人  

***恶核肿候***  

恶核者内里忽有核累累如梅李小如豆粒皮肉燥痛左右走身中卒然而起此风邪挟毒所成其亦似射工毒初得无常处多测测痛不即治毒入腹烦闷恶寒即杀人久不瘥则变作瘘  

***肿核候***  

凡肿挟风冷则不消而结成核也  

***气肿候***  

气肿者其状如痈无头虚肿色不变皮上急痛手才着便即痛此风邪抟于气所生也  

***气痛候***  

人身忽然有一处痛如打不可堪耐亦乍走身间发作有时痛发则小热痛静便如冰霜所加故云气痛亦由体虚受风邪所侵遇寒气而折之邪气不出故也  

***恶脉候***  

恶脉者身里忽有赤络脉起巃嵸聚如死蚯蚓状看如似有水在脉中长短皆逐其络脉所生是也由春冬受恶风入络脉中其血瘀结所生久不瘥縁脉结而成瘘  

***恶肉候***  

恶肉者身里忽有肉如小豆突出细细长乃如牛马乳亦如鸡冠之状不痒不痛久不治长不已由春冬被恶风所伤风入肌肉结瘀血积而生也  

***肿有脓使溃候***  

肿壮热结盛则血化为脓若不早出脓脓食筋烂骨则不可治也  

***肿溃后候***  

凡痈肿既溃讫脓汁须及时而尽若汁不尽还复结肿如初肿之候无异则稍难治  

***游肿候***  

游肿之候青黄赤白无复定色游走皮肤之间肉上微光是也  

***日游肿候***  

日游肿其候与前游肿相似但手近之微痛如复小痒为异世言触犯日游神之所作  

***流肿候***  

流肿凡有两候有热有冷冷肿者其痛隐隐然沉身着臂髆在背上则肿起凭凭然而急痛若手按及针灸之即肿起是也热肿者四支热如火炙之状移无常处或如手或如盘着背腹是剧则背热如火徧身熠熠然五心烦热唇口干燥如注之状此皆风邪抟血气所生以其移无常处故谓流肿  

丁疮病诸候【`凡一十三论`】  

***丁疮候***  

丁疮者风邪毒气于肌肉所生也凡有十种一者疮头乌而强凹二者疮头白而肿实三者疮头如豆垽色四者疮似葩红色五者疮头内有黒脉六者疮头赤红而浮虚七者疮头葩而黄八者疮头如金薄九者疮头如茱萸十者疮头如石榴子亦有初如风轸气搔破青黄汁出里有赤黒脉而小肿亦有全不令人知忽以衣物触及摸着则痛若故取便不知处亦有肉突起如鱼眼之状赤黒痛彻骨久结皆变至烂成疮疮下深孔如大针穿之状初作时突起如丁盖故谓之丁疮令人恶寒四支强痛兼忉忉然牵疼一二日疮便变焦黒色肿大光起根强全不得近酸痛皆其候也在手足头面骨节间者最急其余处则可也毒入腹则烦闷恍惚不佳或如醉患此者三二日便死  

养生方云人汗入诸食内食之作丁疮  

***雄丁疮候***  

雄丁疮者大如钱孔乌黡似灸疮四畔泡浆色赤又有赤粟乃言疮而不肿刺之不痛而兼热者名为雄丁疮  

***雌丁疮候***  

雌丁疮者头小黄向里黡亦似灸疮四畔泡浆外赤大如钱孔而多汁肿而不痛疮内有十字画而兼冷者谓之雌丁疮  

***紫色火赤丁疮候***  

此疮色紫赤如火之色即谓紫色火赤丁疮也  

***牛丁疮候***  

牛丁疮皮色不异但肿而头黒挑之黄水出四边赤似茱萸房者名为牛丁疮  

***鱼脐丁疮候***  

此疮头黒深破之黄水出四畔浮浆起挟长似鱼脐故谓之鱼脐丁疮  

***赤根丁疮候***  

疮形状如赤豆或生掖下如鸭子大者世人不识但见其赤即谓之赤根丁疮  

***犯丁疮候***  

犯丁疮谓丁疮欲瘥更犯触之若大嗔及食猪鱼麻子并狐人气熏之皆能触犯之则更极乃甚于初更令热焮肿先寒后热四支沉重头痛心惊呕逆烦闷则不可治  

***丁疮肿候***  

丁疮肿谓此疮热气乘之与寒毒相搏而成肿  

***犯丁疮肿候***  

犯丁疮肿谓疮肿欲瘥更犯触之疮势转剧乃甚于初或肿热疼掣或心闷恍惚或四支沉重或呕逆烦心此皆犯疮之候多能杀人  

***丁肿候***  

此由是丁疮而带焮肿而无根者也  

***丁疮久不瘥候***  

疮久不瘥谓此丁疮浓汁不止亦平陷不满皆由过冷所作也  

***犯丁肿候***  

犯丁肿谓病丁肿而或饮食或居处触犯之令肿増极也  

## 巢氏诸病源候总论卷三十二  

隋　巢元方　撰  

### 痈疽病诸候上【`凡一十六论`】  

***痈候***  

痈者由六腑不和所生也六腑主表气行经络而浮若喜怒不测饮食不节隂阳不调则六腑不和荣衞虚者腠理则开寒客于经络之间经络为寒所折则荣衞稽留于脉荣者血也衞者气也荣血得寒则涩而不行衞气从之与寒相亦壅遏不通气者阳也阳气蕴积则生于热寒热不散故聚积成痈腑气浮行主表故痈浮浅皮薄以泽夕则热胜于寒热气蕴积伤肉而败肌故血肉腐壊化而为脓其患在表浮浅则骨髓不焦枯腑脏不伤败故可治而愈也又小苦消渇年四十已外多发痈疽所以然者体虚热而荣衞否涩故也有鬲痰而渇者年盛必作黄疽此由脾胃虚热故也年衰亦发痈疼腑脏虚热血气否涩故也又肿一寸至二寸疖也二寸至五寸痈也五寸至一尺痈疽也一尺至三尺者名曰竟体痈痈成九窍皆出诸气愤郁不遂志欲者血气畜积多发此疾诊其寸口脉外结者痈肿肾脉啬甚为大痈脉滑而数滑即为实数即为热滑即为荣数即为衞荣衞相逢则结为痈热之所过即为脓也脉弱而数者此为战寒必发痈肿脉浮而数身体无热其形黙黙者胃中微躁不知痛所在此主当发痈肿脉来细而沉时直者身有痈肿若腹中有伏梁脉肺肝俱到即发痈疽四支沉重肺脉多即死凡痈疽脉洪麄难治脉微涩者易愈诸浮数之脉应当发热而反洗淅恶寒若痛处当有痈也此或附骨有脓也脉洪相薄外内急热故欲发痈疽凡发痈肿高者疹源浅肿下者疹源深大热者易治小热者难治初便大痛伤肌晚乃大痛伤骨诸痈发于节者不可治也发于阳者百日死发于隂者四十日死也尻太阳脉有肿痈在足心少阳脉八日死发脓血八十日死头阳明脉在肿痈在尻六日死发脓血六十日死股太阳有肿痈在足太阳七十日死发脓血百日死转太阳太隂脉有肿痈在胫八日死发脓血四百日死足少阳脉有肿痈在脇八日死发脓血六百日死手阳明脉有肿痈在掖渊一岁死发脓血二岁死发肿牢如石走皮中无根瘰疬也久久不消因得他热乘之时有发者亦为痈也又手心主之脉气发有肿痈在股胫六日死发脓血六十日死又有痈在腓肠中九日死也  

养生方云五月勿食不成核果及桃发痈疖不尔发寒热变为黄疽又为泄利  

又云人汗入诸食中食之则作丁疮痈疖等  

***痈有脓候***  

此由寒气抟于肌肉折于血气结聚乃成痈凡痈经久不复可消者若按之都牢者未有脓也按之半半软者有脓也又以手掩肿上不热者为无脓若热甚者为有脓凡觉有脓宜急破之不尔侵食筋骨也  

***痈溃后候***  

此由寒气客于肌肉折于血气结聚乃成痈凡破痈溃之后有逆有顺其眼白睛青黒而眼小者一逆也内药而呕二逆也伤痛渇甚者三逆也髆项中不便者四逆也音嘶色脱者五逆也除此者并为顺也此五种皆死候凡发痈疽则热流入内五藏燋燥者渇而引饮兼多取冷则肠胃受冷而变下利利则肠胃俱虚而冷抟于胃气逆则变呕逆气不通遇冷折之则变哕也  

***石痈候***  

石痈者亦是寒气客于肌肉折于血气结聚所成其肿结确实至牢有根核皮相亲不甚热微痛热时自歇此寒多热少如石故谓之石痈也久久热气乘之乃有脓也  

***附骨痈肿候***  

附骨痈亦由体痈热而当风取凉风冷入于肌肉与热气相抟伏结近骨成痈其状无头但肿痛而濶其皮薄泽谓之附骨痈也  

***痈虚热候***  

此由寒客于经络使血气否涩乃结肿成痈热气壅结则血化为脓脓溃痈瘥之后余热未尽而血气已虚其人噏噏卒热惙惙虚乏故谓之虚热  

***痈烦渇候***  

痈由寒抟于血血涩不通而热归之壅结所成热气不得宣泄内熏五脏故烦燥而渇凡痈肿热渇引饮冷气入肠胃即变下痢并变呕哕所以然者本内虚热气逆故呕呕而气逆外冷乘之气不通故哕也  

***发痈欬候***  

夫肺主气候于皮毛气虚腠理受寒寒客经络则血否涩热气乘之则结成痈也肺气虚寒寒复乘肺成于寒则成故发痈而也  

***痈下利候***  

此由寒气客于经络折于气血壅结不通结成痈肿发痈而利者由内热而引饮取冷太过冷入肠胃故令下利也下利不止则变呕哕所以然者脾与胃合俱象土脾候身之肌肉胃为水谷之海脾虚肌肉受邪胃虚则变下利下利不止则变呕哕也  

***发痈大小便不通候***  

此由寒客于经络寒抟于血血涩不通壅结成痈脏气不泄热入大小肠故大小便不通  

***发痈内虚心惊候***  

此由体虚受寒寒客于经络血脉否涩热气蕴积结聚成痈结热不散热气内迫于心故心虚热则惊不定也  

***痈肿久愈汁不絶候***  

此由寒客于经络则血涩不通与寒相抟则结成痈肿热气乘之则血化为脓脓溃之后热肿乃散余寒不尽肌肉未生故有恶液澳汁清而色黄不絶也  

***痈瘥后重发候***  

此由寒气客于经络血涩不通壅结成痈凡痈脓溃之后须着排脓药令热毒脓血俱散尽若有恶肉亦傅药食之则好肉得生真气得复若脓血未尽犹挟余毒疮口便合当时虽瘥而后终更发  

***久痈候***  

此由寒气客于经络血涩不通壅结成痈发痈之后热毒未尽重有风冷乘之冷抟于肿蕴结不消故经久一瘥一发久则变成瘘也  

***疽候***  

疽者五脏不调所生也五脏主里气行经络而沉若喜怒不测饮食不节隂阳不和则五脏不调荣衞虚者腠理则开寒客经络之间经络为寒所折则荣衞稽留于脉荣者血也衞者气也荣血得寒则涩而不行衞气从之与寒相抟亦壅遏不通气者阳也阳气蕴积则生于热寒热不散故积聚成疽脏气沉行主里故疽肿深厚其上皮强如牛领之皮久则热胜于寒热气淳盛蕴结伤肉也血肉腐壊化而为脓乃至伤骨烂筋不可治而死也又少苦消渇年至四十已上多发痈疽所以然者体虚弱而荣衞否涩故也又有鬲痰而渇者年盛必作黄疽此由脾胃虚热故也年衰亦发痈疽脏虚血气否涩故也又肿一寸至二寸疖也二寸至五寸痈也五寸至一尺痈疽也一尺至三尺者名曰竟体痈痈成九窍皆血诸气愤郁不遂志欲者血气畜积多发此疾诊其脉洪相薄外急内热欲发痈疽脉来细而沉时直者身有痈肿若腹中有伏梁脉肺肝俱到即发痈疽四支沉重肺脉多即死凡痈疽脉洪麄难治脉微涩者易愈诸浮数之脉应当发热而反洗淅恶寒若痛处当有痈也此或附骨有脓也身有五部伏菟一腓二背三五脏之俞四项五五部有疽者死又疽发于嗌中名曰猛疽猛疽不治化为脓脓不防塞咽半日死其化作脓泻之则已发于颈名曰掖疽其肿大以赤黒不急治则热气下入掖渊前伤任脉内熏肝肺熏肝肺十余日而死伤阳气大发消涩留项名曰脑铄其色不铄项痛而刺以鍼烦心者死不可治发于髆及臑名曰疪疽其状赤黒急治之此令人汗出至足不害五脏痈发四五日炖之也发于掖下赤者名曰米疽也而不溃者为马刀也发于胸名曰井疽也其状如大豆日三四起不早治下入腹中不治十日死发于膺名曰甘疽其状如谷实瓠常苦寒热急治之去其寒热不治十歳死死后出脓发于股阳名曰兑疽其状不甚变而脓附骨不急治四十日死发于脇名曰改訾改訾者女子之病也又云痈发女子隂傍名曰改訾疽久不治其中生息肉如赤小豆黍也发于尻名曰兊疽其状赤大急治之不治四十日死若发尻尾名曰兊疽若不急治便通洞一身十日死发于股隂名曰赤弛不急治之六日死在两股内者不治六十日当死发于膝名曰疵疽其状大痈色不变寒热而穿物石石之则死须其色黒柔乃石之生也发于胫名曰免齧疽其状赤至骨急治之不治害人也发于踝名曰走缓色不变数灸而止其寒热不死发于足上下名曰四淫不急治之百日死发于足傍名曰疠疽其状不大初小指发急治之其状黒者不可消百日死也发于足趾名曰兊疽其状赤黒死不赤黒不死治之不衰急斩去之活也不斩者死矣　赤疽发额不泻十余日死其五日可刺也其脓赤多血死未有脓可治人年二十五三十一六十九十五百神皆在额不可见血见血者死　赤疽发身肿牢核而身热不可以坐不可以行不可以屈伸成脓刺之即已　赤疽发胸可治赤疽发髀枢六月内可治不治出歳死赤疽发隂股牢者死濡者可治　赤疽发掌中可治　赤疽发胫死不可治　白疽发髆若肘后痒目痛伤精及身热多汗五六处死　黒疽发肿居背大骨上八日可刺也过时不刺为骨疽骨疽脓出不可止者出碎骨六十日死黒疽发掖渊死黒疽发耳中如米此名文疽死　黒疽发髆死　黒疽发缺盆中名曰伏痈死　黒疽发肘上下不死可治　黒疽发腓肠死　黒疽发膝膑牢者死濡者可治　黒疽发趺上牢者死　仓疽发身痒后痛此故伤寒气入脏笃发为仓疽九日可治九十日死钉疽发两髆此起有所逐恶血结留内外荣衞不通发为钉疽三日身肿痛甚口噤如痉状十一日可刺不治二十日死疽起于肉上如丁盖下有脚至骨名钉疽也锋疽发背起心俞若髆髃二十日不泻死其八日可  

刺也其色赤黒脓见青者死不治人年六十八二十四四十五十六六十七六十二九十八神皆在髆不可见血见血必死　隂疽发髀若隂股如发腰强内不能自止数饮不能多五日牢痛如此不治三岁死刺疽发起肺俞若肝俞不泻一十日死其八日可刺也发而赤其上肉如椒子者死不可治人年十九二十五三十三四十九五十七六十七十三八十一九十七神皆在背不可见血见血者死　脉疽发环项始病身随而热不欲动悁悁或不能食此有所大畏恐怖而不精上气其发引耳不可以肿二十日可刺如不刺八十日死　龙疽发背起胃俞若肾俞二十日不泻死九日可刺其上赤下黒若青黒者死发血脓者不死　首疽发背发热八十日大热汗头引身尽如身热同同如沸者皮泽颇肿处浅刺之不刺入腹中二十日死　侠荣疽发脇起若两肘头二十五日不泻死其九日可刺发赤白间其脓多白而无赤可治也人年一十六二十六三十二四十八五十八六十四八十九十六神皆在脇不可见血见血者死　勇疽发股起太隂若伏二十五日不泻死其十日可刺勇疽发治其呕脓止自愈又寸口脉微而数微则为风数则为热微则汗出数则恶寒风中于卫呼气不入数过于荣吸而不出风伤皮毛热伤血脉风舍于肺其人则呕口干喘满咽燥不渇唾而浊沫时时战寒热之所过血为凝滞蓄结痈脓吐如米粥始萌可救脓成则死又欲知有脓者其脉紧数脓为未成其脉紧去但数脓为巳成又肺病身当有热欬嗽短气唾出脓血其脉当短濇而反浮大其色当白而反赤者此是火之克金大逆不治也  

***防病候***  

防病者由劳役肢体热盛自取风冷而为凉湿所折入于肌肉筋脉结聚所成也其状赤脉起如编绳急痛壮热其发于脚者患从鼠起至踝赤如编绳故谓防病也发于臂者喜掖下起至手也可即治取消其溃洗胜则筋挛也其着脚若置不治不消复不溃其热歇气不散变作尰肿缓濇相抟肿防巳成脓也  

***痤疖候***  

痤疖者由风湿冷气于血结聚所生也人运役劳动则阳气发泄因而汗出遇风冷湿气于经  

养生方云铜器盖食汗入食食之令人发恶疮内疽又云鲫鱼脍合猪肝肺食之发疽　又云乌鸡肉合食发疽　又云鱼腹内有白如膏合乌鸡肉食之亦发疽也　又云鱼金鳃食发疽也　又云已醉强饱食不幸发疽其汤熨针石别有正方补养宣导今附于后养生方导引法云正倚壁不息行气从头至足止愈疽行气者鼻内息五入方一吐为一通满十二通愈又云正坐倚壁不息行气从口辄令气至头而止治疽痹气不足  

***疽溃后候***  

此由寒气客于经络折于血气血涩不通乃成疽发疽溃之后有顺有逆其眼白睛青黒而眼小者一逆也内药而呕者二逆也伤痛渇甚者三逆也髆项中不便者四逆也音嘶色脱者五逆也除此者并为顺矣此五种皆死候凡发痈疽则热流入五脏燋燥渇而引饮兼多取冷则肠胃受冷而变下利利则肠胃俱虚而冷抟胃气气逆则变呕逆气不通遇冷折之则哕也  

## 巢氏诸病源候总论卷三十三  

隋　巢元方　撰  

### 痈疽病诸候下【`凡二十九论`】  

***缓疽候***  

缓疽者由寒气客于经络致荣卫涘澁气血壅结所成其寒盛者则肿结痛深而囘回无头尾大者如拳小者如桃李冰冰与皮肉相亲着热气少其肿与肉相似不甚赤积日不溃久乃变紫黯色皮肉俱烂如牛领疮渐至通体青黯下作头而穿溃脓出是也以其结肿积久而肉腐壊迟故名缓疽亦名肉色疽也缓疽急者一年杀人缓者数年乃死  

***熛疽候***  

熛疽之状肉生小黯防小者如粟豆大者如梅李或赤或黒乍青乍白有实核燥痛应心或着身体其着手指者似代指人不别者呼为代指不急治毒逐脉上入臓则杀人南方人得此疾皆截去指恐其毒上攻臓故也又云十指端忽防防痛入心不可忍向明望之晃晃黄赤或黯黯青黒是熛疽直截后节十有一异  

又云风胗痛不可忍者熛疽发五臓俞节解相应通洞熛疽也诸是熛疽皆死又齿间热血出不止熛疽也七日死治所不瘥以灰掩覆其血不尔着人  

又云诸是熛疽皆死唯痛取利十有一活耳此皆毒气客于经络气血否澁毒变所生也  

***疽发口齿候***  

寒气客于经络血澁不通结而成疽五臓之气皆出于口十二经络有入齿者有连舌本者荣衞之气无处不行虚则受邪挟毒乘虚而入脉故也其发口齿者多血出不可禁皆死  

***行疽候***  

行疽候者发疮小者如豆大者如钱往来布身及生面上谓之行疽此亦寒热客于腠理与血气相抟所生也  

***风疽候***  

肿起流之血脉而挛曲疾痛所以发疮歴年谓之风疽此由风湿之气客于经络与气相抟所成也  

养生方云大解汗当以粉粉身若令自干者成风疽也  

***石疽候***  

此由寒气客于经络与血气相血澁结而成疽也其寒毒偏多则气结聚而皮厚状如痤疖如石故谓之石疽也  

***禽疽候***  

禽疽发如胗者数十处其得四日肿合牢核痛其状若变十日可刺其初发身战寒齿如噤欲坐如是者十五日死也此是寒湿之气客于肌肉所生也  

***杼疽候***  

杼疽者发项及两耳下不泻十六日死其六日可刺其色黒见脓如痈者死不可治人年三十十九二十三三十五三十九五十一五十五六十一八十七九十九神皆在两耳下不可见血见血者死此是寒湿之气客于肌肉折于血气之所生也  

***水疽候***  

此由寒湿之气客于皮肤抟于津液使血气否澁湿气偏多则发水疽其肿状如物里水多发于手足此是随肌肤虚处而发也亦有发身体数处而壮热遂至死  

***肘疽候***  

肘疽是疽发于肘谓之肘疽凡诸疽发节解并皆断筋节而发肘者尤为重也此亦是寒湿之气客于肌肉折于血气所生也  

***附骨疽候***  

附骨疽者由当风入骨解风与热相复遇冷湿或秋夏露卧为冷所折风热伏结壅遏附骨成疽喜着大节解间丈夫及产妇女人喜着鼠髂头防膝间婴孩嫩儿亦着髆肘背脊也其大人老人着急者则先觉痛不得转动挼之应骨痛经日便觉皮肉生急洪洪如肥状则是也其小儿不知字名抱之才近其便畧唤则是支节有痛处便是其候也大人老人着缓者则先觉如肥洪洪耳经日便觉痹痛不随也其小儿则觉四支偏有不动不动摇者如不随状看支节解中则有肥洪洪处其名不知是随骨疽乃至合身成脓不溃至死皆觉身体变青黯也其大人老人皆不悟是疽乃至于死也亦有不别是附骨疽呼为急贼风其缓者谓风肿而已  

***久疽候***  

此由寒气客于经络折于气血血涩不通乃结成疽凡疽发诸节及腑臓之俞其卒急也其久疽者发于身体闲处故经久积年致脓汁不尽则疮内生虫而变成瘘也  

***疽虚热候***  

此由寒于热结壅血涩乃成疽疽脓虽溃瘥之后余热未尽而血已虚其人噏噏苦热惙惙虚乏故谓虚热也  

***疽大小便不通候***  

此由寒气客于经络寒抟于血血涩不通壅结成疽腑臓热不泄热入大小便故大小便不通也  

***痈发背候***  

夫痈发于背者多发于诸腑俞也六腑不和则生痈诸腑俞皆在背其血气经络于身腑气不和腠理虚者经络为寒所客寒折于血则壅不通故结成痈发其俞也热气加于血则肉血败化故为脓痈初结之状肿而皮薄以泽又云背上忽有赤肿而头白摇根入应胸里动是痈也又发背若热手不可得近者内先服王不留行散外摩背膏大黄贴若在背生破无苦良不得脓以食肉膏散着瓮头内痈口中人体热气歇服术散五日后痈欲瘥者服排脓内塞散  

***痈发背溃后候***  

此由寒气客于经络折于血气血涩不通乃结成痈发背痈脓出之后眼白睛青黒而眼小一逆也内药而呕二逆也伤痛渇甚二逆也髆项中不仁四逆也音嘶色脱五逆也此等五逆者皆不可治也或热或渇非仓卒而急可得渐治之也凡发背则热气流入腑臓脓溃之后血气则虚腑臓燥热渇而引饮饮冷入肠胃则变下利胃虚气逆则变呕也呕逆若遇冷折之气不通则哕也其疮若脓汁不尽而疮口早合虽瘥更发恶汁连滞则变成瘘也  

***痈发背后下利候***  

此是寒气客于经络折于血气血涩不通乃结成痈痈发后利者由内热而引饮取冷太过冷入肠胃故令下利不止则变呕所以然者脾与胃合俱象土脾候身之肌肉胃为水谷之海脾虚则肌肉受邪胃虚则变下利下利不止气逆故变呕呕而遇冷折气逆不通则哕也  

***痈发背渇候***  

此由寒气客于经络折于气血血涩不通乃结成痈也痈发背五臓热盛虚燥故渇而冷饮入肠胃则变利也  

***痈发背兼嗽候***  

肺主气候于皮毛气虚腠理受寒客于经络则血否涩热气乘之则成痈也肺气虚其寒复乘胏胏感于寒则成欬嗽故发痈而兼嗽也  

***痈发背大便不通候***  

此由寒气客于经络血气否涩则生热蕴结成痈气壅在臓腑热入肠胃故令大便不通也  

***痈发背恶肉不尽候***  

此由寒气客于经络折于气血血涩不通乃结成痈发背脓溃之后外有风气之变生恶肉壅塞疮者则毒气内侵须傅药以食之  

***疽发背候***  

疽发背者多发于诸臓俞也五臓不调则发疽五臓俞皆在背其血气经络于身腑臓不调腠理虚者经脉为寒所客寒折于血血壅不通故乃结成疽其发臓俞也热气施于血则肉血败腐为脓也疽初结之状皮强如牛领之皮是也疽重于痈发者多死又发起肺俞若肺俞不泻二十日死其八日可刺也发而赤其上肉如椒子者死不可理人年十九二十五三十三四十九五十九六十七十三八十一九十七神皆在背不可见血见血者死蜂疽发背是起心俞若髆髃二十日不防即死其八日可刺也其色赤黒脓见青者死不治人年六歳十八二十四四十五十六六十七六十二九十八神皆在髆不可见血见血者死  

***疽发背溃后候***  

此由寒气客于经络折于血气血涩不通乃结成疽发背疽脓出之后眼白睛青黒而眼小一逆也内药而呕二逆也伤痛渇甚三逆也髆项中不便四逆也音嘶色脱五逆也皆不可治自余或热渇或刺呕非仓卒之急也可得渐治凡发背则热气流入腑臓脓溃之后血气则虚腑臓积热渇而引饮饮冷入于肠胃则变下利胃虚气逆则变呕也呕逆若遇冷折之气不通即哕也其疮若脓汁不尽而疮口早合虽瘥更发恶汁连滞则变成瘘也  

***疽发背热渇候***  

此由寒气客于经络折于气血血涩不通乃结成疽疽发背则腑脏皆热热则臓燥故渇也而冷饮入肠胃则变利也  

***肠痈候***  

肠痈者由寒温不适喜怒无度使邪气与荣衞相干在于肠内遇热加之血气蕴积结聚成痈热积不散血肉腐壊化而为脓其病之状小腹重而微强抑之即痛小便数似淋时时汗出复恶寒其身皮皆甲错腹皮急如肿状诊其脉洪数者已有脓也其脉迟紧者未有脓也甚者腹胀大转侧闻水声或绕脐生疮穿而脓出或脓自脐中出或大便去脓血惟宜急治之又云大便脓血似赤白下而实非者是肠痈也卒得肠痈而不晓治之错者杀人寸脉滑而数滑则为实数则为热滑则为荣数则为卫卫下降荣上升遇热荣衞相干血为浊败小腹否小便或难汗出或复恶寒脓为巳成诊脉迟紧聚为瘀血血下则愈脓成引白又诸浮数脉当发热而反洗淅恶寒若有痛处当积有脓脉滑濇者小肠痈出血者也  

养生方云六畜卒疫死及夏病者脑不宜食喜生肠痈也  

***内痈候***  

内痈者由饮食不节冷热不调寒气客于内或在胸鬲或在肠胃寒折于血血气留止与寒相壅结不散热气乘之则化为脓故曰内痈也胸内痛少气而发热以手按左眼而其右眼见光者胷内结痈也若不见光熛疽内若吐脓血者不可治也急以灰掩其脓血不尔着人肠内有结痛或在脇下或在脐左近结成块而壮热必作痈脓诊其脉数而身无热者内有痈  

养生方云四月勿食螺鸡肉作内痈在胷掖下出瘘也  

***肺痈候***  

肺痈者由风寒伤于肺其气结聚所成也肺主气候皮毛劳伤血气腠理则开而受风寒其气虚者寒乘虚伤肺寒于血蕴结成痈热又加之积热不散血败为脓肺处胸间初肺伤于寒则微嗽肺痈之状其人欬胷内满隐隐痛而战寒诊其肺部脉为肺痈又肺痈喘而脚满又寸口脉数而实咽干口内辟辟燥不渇时时出浊唾腥臭久久吐脓如粳米粥者难治也又肺痈有脓而呕者不须治其呕脓止自愈又寸口脉微而数微则为风数则为热微则汗出数则恶寒风中于卫呼气不入数过于荣吸而不出风伤皮毛热伤血脉风舍于肺其人则呕口干喘满咽燥不渇唾而浊沫时时战寒热之所过血为凝滞蓄结痈脓吐如米粥始萌可救脓成则死又欲知有脓者其脉紧数脓为未成其脉紧去但数脓为巳成又肺病身当有热欬嗽短气唾为脓血其脉当短濇而反浮大其色当白而反赤者此是火之克金大逆不治也  

***防病候***  

防病者由劳役肢体热盛自取风冷而为凉湿所折入于肌肉筋脉结聚所成也其状赤脉起如编绳急痛壮热其发于脚者患从鼠起至踝赤如编绳故谓防病也发于臂者喜掖下起至手也可即治取消其溃洗胜则筋挛也其着脚若置不治不消复不溃其热歇气不散变作尰肿缓濇相抟肿防巳成脓也  

***痤疖候***  

痤疖者由风湿冷气抟于血结聚所生也人运役劳动则阳气发泄因而汗出遇风冷湿气抟于经络经络之血得冷所折则结涩不通而生痤疖肿结如梅李也又云肿一寸二寸疖也其不消而溃者即宜熟捻去脓至清血出若脓汁未尽其疮合者则更发其着耳下颔颈掖下若脓汁不尽多变成瘘也  

养生方云人汗入诸食中食之作痈疖  

又云五月勿食不成核果及桃发痈疖也  

## 巢氏诸病源候总论卷三十四  

隋　巢元方　撰  

### 瘘病诸候【`凡三十五论`】  

***瘘病候***  

诸瘘者谓瘘病初发之由不同至于瘘成形状亦异有以一方而治之者故名诸瘘非是诸病共成一瘘也而方説九瘘者是狼瘘鼠瘘蝼蛄瘘蜂瘘蚍蜉瘘蛴螬瘘浮疽瘘瘰疬瘘转脉瘘此颈之九瘘也　狼瘘者年少之时不自谨慎或大怒气上不下之所生也始发之时在于颈项有根出缺盆上转连耳本其根在肝　鼠瘘者饮食之时不择虫蛆变化所生也使人寒热其根在肺　蝼蛄瘘者食果蓏子不避有虫即便噉之外絶于纲内絶于肠有毒不去变化所生也始发之时在于颈上状如蜗形瘾胗而出也其根在大肠　蜂瘘者食饮劳倦渇乏多饮流水即得蜂毒不去变化所生也始发之时其根在颈歴歴三四处俱肿以溃生疮状如痈形瘥而复移其根在脾　蚍蜉瘘者因寒腹中胪胀所得寒毒不去变化所生也始发之时在其颈项使人壮热若伤寒有似疥癣娄娄孔出其根在肺　蛴螬瘘者恐惧愁忧思虑哭泣不止余毒变化所生也始发之时在其颈项无头尾如核或移动皮中使人寒热心满其根在心　浮疽瘘者因恚结驰思往反变化所生也始发之时在于颈亦在掖下如两指无头尾使人寒热欲呕吐其根在胆　瘰疬瘘者因强力入水坐湿地或新沐浴汗入头中流在颈上之所生也始发之时在其颈项恒有脓使人寒热其根在肾　转脉瘘者因饮酒大醉夜卧不安惊欲呕转侧失枕之所生也始发之时在其颈项濯脉转身如振使人寒热其根在小肠　复有三十六种瘘方不可次第显其名而有蜣蜋蚯蚓等诸瘘非九瘘之名此即应是三十六种瘘之数也但瘘病之生或因寒暑不调故血气壅结所作或由饮食乖节狼鼠之精入于腑脏毒流经脉变化而生皆能使血脉结聚寒热相交久则成脓而溃漏也其生身体皮肉者亦有始结肿与石痈相似所可异者其肿之中按之累累有数脉喜发于颈边或两边俱起便是瘘证也亦发两掖下及两颞颥间初作喜不痛不热若失时治即生寒热也所发之处而有轻重重者有两种一则发口上防有结核大小无定或如桃李大此虫之窠窟止在其中二则发口之下无有结核而穿溃成疮又虫毒之居或腑脏无定故瘘发身体亦有数处其相应通者多死其瘘形状起发之由今辨于后章  

养生方云六月勿食自落地五果经宿蚍蜉蝼蛄蜣蜋游上喜为九瘘  

又云十二月勿食狗鼠残肉生疮及瘘出颈项及口里或生咽内  

***鼠瘘候***  

鼠瘘者由饮食不择虫蛆毒变化入于腑脏出于脉稽留脉内而不去使人寒热其根在肺出于颈掖之间其浮于脉中而未内着于肌肉而外为脓血者易去也决其生死者反其目视之其中有赤脉从上下贯瞳子见一脉一歳死见一脉半一歳半死见二脉二歳死见二脉半二歳半死见三脉三岁死赤脉而不下贯瞳子可治也  

养生方云正月勿食鼠残食作鼠瘘发于颈项或毒入腹下血不止或口生疮如有虫食  

***蜂瘘候***  

蜂瘘者由饮食劳倦渇乏多饮流水即得蜂毒流入于脏其根在脾出发于颈项歴歴三四处或累累四五处蜂台或发胸前俱肿以溃生疮状如痈形瘥而复移  

***蚁瘘候***  

蚁瘘者由饮食有蚁精气毒入于五脏流出经络多着颈项戢戢然小肿核细乃遍身体  

***蚍蜉瘘候***  

蚍蜉瘘者由饮食内有蚍蜉毒气入于脏流于经脉使身寒似伤寒腹虚胪胀其根在肺发于颈项如疥癣娄娄孔出初生痒搔之生痕不治一百日生蚍蜉瘘  

***蝇瘘候***  

此由饮食内有蝇窠子因误食之入于肠胃流注入血脉变化成瘘发于颈下初生痒帀帀如蝇窠子状使人寒热久其中化生蝇也  

***蝼蛄瘘候***  

蝼蛄瘘者由食果蓏子不避有虫即便噉之有虫毒气入于腹内外发于颈其根在大肠初生之时其状如风矢亦如蜗形瘾胗而痒搔之则引大如四寸更其中生道乃有数十中生蝼蛄亦有十数不治二年杀人  

***蛴螬瘘候***  

此由恐惧愁忧思虑哭泣不止气毒变化所生因动脏外蔵于颈项其根在心又方根在膀胱初生之时无头尾肿如核或移动皮肉使人寒热心满状似蜂瘘而深坎蜂瘘则高而圆蛴螬瘘方五寸作坑边有唇畔而痒搔之则引大如六寸更庝痛日夜令人呻号三年生孔道乃有十数中生蛴螬乃有百数不治五年杀人  

***雕鸟鹤瘘候***  

雕鸟鹤瘘初肿如覆手疼痛一年生孔道数十处黄水出二年化生鹤水鸟首而生口觜是也  

***尸瘘候***  

人皆有五尸在人腹内发动令心腹胀气息喘急冲击心胸攻刺脇肋因而寒热颈掖之下结瘰疬脓溃成瘘时还冲击腹内则胀痛腰脊挛急是也  

***风瘘候***  

此由风邪在经脉经脉结聚所成或诸疮得风不即瘥变作其疮得风者是因疮遇冷脓汁不尽乃成也其风在经脉者初生之时其状如肿有似覆手搔之则皮脱赤汁出乍肿乍减渐渐生根结实且附骨间不知首尾即溃成瘘若至五十日不消不溃变成石肿名为石痈久久不治令寒热恶气入腹絶闷刺心及咽项悉皆肿经一年不治者死  

***鞠瘘候***  

肿痛初生痈如大桃状亦如瘤脓溃为疮不治成石瘘化生鞠作窍傍行世呼为石鞠瘘  

***蜣蜋瘘候***  

此由饮食居处有蜣蜋毒气入于脏腑流于经脉所生也初生之时其状如鼠窍直下肿如覆手而痒搔之疼痹至百日有十八窍深三寸中生蜣蜋乃有一百数蜣蜋成尾自覆刺人大如盂升至三年杀人  

***骨疽瘘候***  

骨疽瘘者或寒热之气抟经脉所生或虫蛆之气因饮食入人腑脏所生以其脓溃侵食于骨故名骨疽瘘也初肿后乃破破而还合边傍更生如是或六七度中有脓血至日西痛发如有针刺  

***蚯蚓瘘候***  

蚯蚓瘘者由居处饮食有蚯蚓之气或饮食入腹内流于经脉所生其根在大肠其状肿核溃漏  

***花瘘候***  

花瘘者风湿客于皮肤与血气相抟因而成疮风湿气多其内突出外如花开之状世谓之反花疮不瘥生虫成瘘故谓之花瘘也  

***蝎瘘候***  

此由饮食居处有蝎虫毒气入于腑脏流于经脉或生掖下或生颈边肿起如蝎虫之形寒热而溃成瘘久则疮里生细蝎虫也  

***蚝瘘候***  

蚝瘘者由饮食居处有蚝虫毒气入于腑脏流于经脉变化而生着面颊边即脱肉结肿初如蚝虫之状久则成瘘而蚝生是也  

***脑瘘候***  

脑瘘者头颈逐气上下疼痛而后脑瘘  

***痈瘘候***  

痈瘘者是痈溃疮后其不瘥脓汁不尽因变生虫成瘘故为痈瘘也  

***橛瘘候***  

橛瘘者其疮横濶作头状如杏子形亦似瘰疬处出血是也  

***虫瘘候***  

诸瘘皆有虫而此独以虫为名者是诸疮初本无虫经久不瘥而变生虫故以为名也  

***石瘘候***  

石瘘之状初起两头如梅李核实按之强如石而寒热热后溃成瘘是也  

***蛙瘘候***  

此由饮食居处有蛙之毒气入于腑脏流于经脉而成瘘因服药随小便出物状似蛙形是也  

***虾蟆瘘候***  

此由饮食有虾蟆之毒气入腑脏流于经脉结肿寒热因溃成瘘服药有物从小便出如虾蟆之状故谓之虾蟆瘘也  

***蛇瘘候***  

蛇瘘者由居处饮食有蛇毒气入于腑脏流于经脉寒热结肿出处无定因溃成瘘服药有物随小便出如蛇形状谓之蛇瘘  

***螲蟷瘘候***  

螲蟷瘘者由居处饮食有螲蟷毒气入腑脏流于经脉所生初得之时如核许戾契或满百日或满周年走不定一处成窍而脓汁溃瘘也故谓之螲蟷瘘  

***赤白瘘候***  

人有患疮色赤白分明因而成瘘谓之赤白瘘  

***内瘘候***  

人有发疮色黒有结内有脓久乃积生侵食筋骨谓之内瘘  

***雀瘘候***  

此由居处饮食有雀毒气入于脏流于脉发无定处肿因溃成瘘服药有物随小便出状如雀□故谓之雀瘘  

***脓瘘候***  

诸瘘皆有脓汁此瘘独以脓为名者是诸疮久不瘥成瘘而重为热毒气停积生脓常不絶故谓之脓瘘也  

***冷瘘候***  

冷瘘者亦是谓疮得风冷久不瘥因成瘘脓汁不絶故如冷瘘也  

***久瘘候***  

久瘘者是诸瘘连滞经久不瘥或暂瘥复发或移易三两处更相应通故为久瘘也  

***瘰疬瘘候***  

此由风邪毒气客于肌肉随虚处而停结为瘰疬或如梅李核等大小两三相连在皮间而时发寒热是也久则变脓溃成瘘也其汤熨针石别有正方补养宣导今附于后  

养生方导引法云踑踞以两手从曲脚入据地由脚加其上举尻其可用行气愈瘰疬乳痛  

***防瘘候***  

防病之状隂核肿大有时小歇歇时终大于常劳冷隂雨便发发则胀大使人腰背挛急身体恶寒骨节沉重此病由于损肾也足少隂之精肾之脉也其气下通于隂隂宗脉之所聚积隂之气也劳伤举重伤于少隂之经其气不冲于隂气胀不通故成防也其汤熨针石别有正方补养宣导今附于后  

养生方导引法云正偃卧直两手两足念月所在令赤如油囊丹除防少腹重不便腹中热但口内气息出之数十不须小咽气即肠中不热者七息已涩热咽之十数  

痔病诸候【`凡六论`】  

***诸痔候***  

诸痔者谓牡痔牝痔脉痔肠痔血痔也其形证各条如后竟又有酒痔肛边生疮亦有血出又有风痔大便难而血出肛亦出外良久不肯入诸痔皆由伤风房室不慎醉饱合隂阳致劳扰血气而经脉流溢渗漏肠间冲发下部有一方而治之者名为诸痔非为诸病共成一痔痔久不瘥变为瘘也  

养生方云忍大便不出久作气痔其汤熨针石别有正方补养宣导今附于后  

养生方导引法云一足踏地一足屈膝两手抱犊鼻下急挽向身极势左右换易四七去痔五劳三里气不下又云踞坐合两膝张两足不息两通治五痔  

又云两手抱足头不动足向口受气众节气散来去三七欲得捉左右侧身各急挽腰不动去四肢腰上下髓内冷血冷筋急闷痔  

又云两足相踏向隂端急蹙将两手捧膝头两向极势捧之二七竟身侧两向取势二七前后努腰七去心劳痔病  

***牡痔候***  

肛边生鼠乳出在外者时时出脓血者是也  

***牝痔候***  

肛边肿生疮而出血者牝痔也  

***脉痔候***  

肛边生疮痒而复痛出血者脉痔也  

***肠痔候***  

肛边肿核痛发寒热而血出者肠痔也  

***血痔候***  

因便而清血随出者血痔也  

## 巢氏诸病源候总论卷三十五  

隋　巢元方　撰  

### 疮病诸候【`凡六十五论`】  

***头面身体诸疮候***  

夫内热外虚爲风湿所乗则生疮所以然者肺主气候于皮毛脾主肌肉气虚则肤腠开爲风湿所乗内热则脾气温脾气温则肌肉生热也湿热相抟故头面身体皆生疮其疮初如疱湏臾生汁热盛者则变爲脓随瘥随发  

***头面身体诸乆疮候***  

诸乆疮者内热外虚爲风湿所乗则头面身体生疮其藏内热实气盛热结肌肉其热留滞不歇故疮经乆不瘥  

***诸恶疮候***  

诸疮生身体皆是体虚受风热风热与血气相抟故发疮若风热挟湿毒之气者则疮痒痛焮肿而疮多汁身体壮热谓之恶疮也  

养生方云铜噐盖食汁入食发恶疮内疽也  

又云醉而交接或致恶疮　又云饮酒热未解以冷水洗面令恶疮轻者皻疱　又云五月五日取枣叶三升井华水捣取汁浴永不生恶疮　又云井华水和粉洗足不病恶疮其汤熨针石别有正方补养宣导今附于后  

养生方导引法云龙行气叩头下视不息十二通愈风疥恶疮热不能入  

又云五月一日八月二日九月九日十月七日十一月四日十二月十三日沭浴除恶疮  

***乆恶疮候***  

夫体虚受风热湿毒之气则生疮痒痛焮肿多汁壮热谓之恶疮而湿毒气盛体外虚内热其疮渐增经乆不瘥爲乆恶疮  

***瘑疮候***  

瘑疮者由肤腠虚风湿之气折于血气结聚所生多着手足间逓相对如新生茱萸子痛痒防搔成疮黄汁岀浸淫生长折裂时瘥时剧变化生虫故名瘑疮  

***燥瘑疮候***  

肤腠虚风湿抟于血气则生瘑疮若湿气少风气多者其瘑则干燥但痒搔之白屑出干枯拆痛此虫毒气浅在皮肤故名燥瘑疮也  

***湿瘑疮候***  

肤腠虚风湿抟于血气生瘑疮若风气少湿气多其疮痛痒搔之汁出常濡湿者此虫毒气深在于肌肉内故也  

***乆瘑疮候***  

瘑疮积乆不瘥者由肤腠虚则风湿之气停滞虫在肌肉之间则生长常痒痛故经乆不瘥  

***癣候***  

癣病之候皮肉隐胗如钱文渐渐增长或圆或斜痛痒有匡郭里生虫搔之有汁此肉风湿邪气客于腠理复值寒湿与血气相抟则血气否涩发此疾  

按九虫论云蛲虫在人肠内变化多端发动亦能爲癣而癣内实有虫也  

养生方云夏勿露面卧露下堕面皮厚及喜成癣  

***干癣候***  

干癣但有匡郭皮枯索痒搔之白屑出是也皆是风湿邪气客于腠理复值寒湿与血气相所生若其风毒气多湿气少故风沈入深故无汁爲干癣也其中亦生虫  

***湿癣候***  

湿癣者亦有匡郭如虫行浸淫赤湿痒搔之多汁成疮是其风毒气浅湿多风少故爲湿癣也其里亦生虫  

***风癣候***  

风癣是恶风冷气客于皮折于血气所生亦作圆文匡郭但防搔顽痹不知痛痒其里亦有虫  

***白癣候***  

白癣之状白色硿硿然而痒此亦是腠理虚受风风与气并血涩而不能荣肌肉故也  

***牛癣候***  

俗云以盆噐盛水饮牛用其余水洗手面即生癣名牛癣其状皮厚防之强而痒是也其里亦生虫  

***圆癣候***  

圆癣之状作圆文隐起四畔赤亦痒痛是也其里亦生虫  

***狗癣候***  

俗云狗防之水用洗手面即生癣其状微白防缀相连亦微痒是也其里亦生虫  

***雀眼癣候***  

雀眼癣亦是风湿所生其文亦是雀眼故谓之雀眼癣搔之亦痒中亦生虫  

***刀癣候***  

俗云以磨刀水用洗手面而生癣名爲刀癣其形无匡郭纵横无定是也中亦生虫  

***乆癣候***  

乆癣是诸癣有虫而经乆不瘥者也癣病之状皮肉隐胗如钱丈渐渐增长或圆或斜痒痛有匡郭搔之有汁又有干癣枯索痒搔之白屑出又有湿癣如虫行浸淫赤湿痒搔之有汁又有风癣搔之顽痹不知痛痒又有牛癣因饮牛余水得之其状皮厚防之强又有圆癣作圆文隐起四面赤又有狗癣因以狗防余水洗手面得之其状微白防缀相连亦微痒又有雀眼癣作细文似雀眼搔之亦痒痛又有刀癣因以磨刀水洗手面得之其状无匡郭纵邪无定如此之癣初得或因风湿客于肌肤折于血气所生或因用牛狗所饮余水洗手面得之至其病成皆有虫侵食转深连滞不瘥故成乆癣  

***疥候***  

疥者有数种有大疥有马疥有水疥有干疥有湿疥多生手足乃至遍体大疥者作疮有脓汁焮赤痒痛是也马疥者皮内隐嶙起作根墌搔之不知痛此二者则重水疥者防防如小瘭摘破有水出此一种小轻干疥者但痒搔之皮起作干痂湿疥者小疮皮薄常有汁出并皆有虫人徃徃以针头挑得状如水内瘑虫此悉由皮肤受风邪热气所致也  

按九虫论云蛲虫多所变化多端或作瘑疥痔瘘无所不爲其汤熨针石别有正方补养宣导今附于后养生方导引法云龙行气叩头下视不息十二通愈风疥恶疮热不能入  

***干疥候***  

干疥但痒搔之皮起作干痂此风热气深在肌肉间故也  

***湿疥候***  

湿疥起小疮皮薄常有水汁出此风热气浅在皮肤间故也  

热疮候【`缺`】  

查疽之状隐胗赤起如今查子形是也亦是风邪客于皮肤血气之所变生也其疮亦有虫亦痒痛时焮肿汁出  

***顽疽候***  

此由风湿客于皮肤血气变隐胗生疮痒而不痛故名顽疽  

***枨疽候***  

枨疽是诸杂疮带风湿苦痒数以手防搔枨触便侵食濶乆不瘥乃变生虫故名枨疽  

***月食疮候***  

月食疮生于两耳及鼻靣间并下部诸孔窍侧侵食乃至筋骨月初则疮盛月末则疮衰以其随月生因名之爲月食疮也又小儿耳下生疮亦名月食世云小儿见月以手指指之则令病此疮也其生诸孔窍有虫乆不瘥则变成瘘也  

***天上病候***  

天上病者人神采昏塞身体沉重下体生疮上食五脏其者至死世人隐避其名故云天上病也此是臓腑虚肠胃之间虫动侵食人五脏故也  

***甜疮候***  

甜疮生面上不痒不痛常有肥汁出汁所留处随即成疮亦生身上小儿多患之亦是风湿抟于血气所生以其不痒不痛故名甜疮  

***浸淫疮候***  

浸淫疮是心家有风热发于肌肤初生甚小先痒后痛而成疮汁出侵溃肌肉浸淫渐濶乃徧体其疮若从口出流散四肢则轻若从四肢生然后入口者则重以其渐渐增长因名浸淫也  

***反花疮候***  

反花疮者由风毒相抟所爲初生如饭粒其头破则血出便生恶肉渐大有根脓汁出肉反散如花状因名反花疮凡诸恶疮乆不瘥者亦恶肉反出如反花形  

***疮建候***  

人身上患诸疮热气盛者肿焮痛附畔别结聚状如瘰疬者名爲疮建亦名疮根也  

王烂疮候【`王音旺`】  

王烂疮者由脏腑实热皮肤虚而受风湿与热相抟故初起作瘭浆渐渐王烂汁流浸溃烂故名王烂也亦名王灼疮其初作瘭浆如汤火所灼也又名洪烛疮初生如沸汤洒作瘭浆赤烂如火烛故名洪烛也  

***白头疮候***  

白头疮者由体虚带风热遍身生疮疮似大疥痒渐白头而有脓四邉赤疼痛是也  

***无名疮候***  

此疮非痈非疽非癣非疥状如恶疮或瘥或剧人不能名无名疮也此亦是风热抟于血气所生也  

***猪灰疮候***  

猪灰疮者坐处生疮赤黒有窍深如大豆许四邉青中央坼作臼防而不甚痛状如猪灰因以爲名此亦是风热抟于血气所生也  

***不痛疮候***  

诸疮乆不瘥触风冷有恶肉则搔针炙不觉痛因以不痛爲名  

***雁疮候***  

雁疮者其状生于体上如湿癣疬疡多着四支乃遍身其疮大而热疼痛得此疮者常在春秋二月八月雁来时则发雁去时则瘥故以爲名亦雁过荆汉之域多有此病  

***窠疮候***  

其疮如疽瘘之类有小孔象于窠因以爲名此亦风湿抟于血气之所生也  

***断咽疮候***  

此疮绕颈而生皮伤赤若匝颈则害人此亦是风湿抟于血气之所生也  

***毒疮候***  

此由风气相抟变成热毒而生疮于指节或指头初似疥甚痒经宿乃紫黒也  

***瓠毒疮候***  

俗云人有用瓠花上露水以洗手遇毒即作疮因以名之  

***晦疮候***  

其疮生皆两两相对头戴白脓俗云人有误小便放灶处即生此疮小儿多患也  

***集疮候***  

此疮十数个集生一处因以爲名亦是皮肤偏有虚处风湿抟于血气变生  

屋食疮候【`缺`】  

***断耳疮候***  

断耳疮生于耳邉乆不瘥耳乃取断此亦月食之类但不随月生长爲异此疮亦是风湿抟血气所生以其断耳因以爲名也  

***新妇疮候***  

此疮状绕腰生如蠼螋屎但不痛爲异耳此疮亦是风湿抟血气所生而世人呼之爲新妇疮也  

***土风疮候***  

土风疮状如风胗而头破乍发乍瘥此因肌腠虚踈风尘入于皮肤故也俗呼之爲土风疮也  

***逸风疮候***  

逸风疮生则遍体状如癣疥而痒此由风气散逸于皮肤因名逸风疮也  

***甑带疮候***  

甑带疮者绕腰生此亦风湿抟血气所生状如甑带因以爲名又云此疮绕腰帀则杀人  

***兎齧疮候***  

凡疽发于胫名曰兎齧疮一名血实疮又随月生死盖月食之类非胫疮也防此疮亦风湿抟于血气血气实热所生故一名血实又名兎齧者亦当以其形状似于兎齧因以爲名  

***血疮候***  

血疮者云诸患风湿抟血气而生疮其热气发逸疮但出血者名爲血疮也  

***疮中风寒水候***  

凡诸疮生之初因风湿血气发于皮肤故生也若乆不瘥多中风冷水气若中风则噤痉中冷则难瘥中水则肿也  

***露败疮候***  

凡患诸疮及恶疮初虽因风湿抟血气蕴结生蒸发皮肉成疮若触水露气动经十数年不瘥其疮瘀黒作痂如被霜瓠皮疮内肉似断故名露败疮也  

***疮恶肉候***  

诸疮及痈疽皆是风湿抟血气血气蕴结生热而发肌肉成疮乆不瘥者多生恶肉四邉突起而好肉不生此由毒热未尽经络尚壅血气不到故也  

***疮瘥复发候***  

诸恶疮皆因风湿毒所生也当时虽瘥其风毒气犹在经络者后小劳热或食毒物则复更发  

***漆疮候***  

漆有毒人有禀性畏漆但见漆便中其毒喜靣痒然后胷臂防腨皆悉瘙痒靣爲起肿绕眼微赤诸所痒处以手搔之随手辇展起赤防防防防消已生细粟疮甚微有中毒轻者证候如此其有重者遍身作疮小者如麻豆大者如枣杏脓焮疼痛摘破小定有小瘥随次更生若火烧漆其毒气则厉着人急重亦有性自耐者终日烧煮竟不爲害也  

***冻烂肿疮候***  

严冬之月触冐风雪寒毒之气伤于肌肤血气壅澁因即冻焮赤疼肿便成冻疮乃至皮肉烂溃重者支节堕落  

***夏日沸烂疮候***  

盛夏之月人肤腠开易伤风热风热毒气抟于皮肤则生沸疮其状如汤之沸轻者帀帀如粟粒重者热汗渍渍成疮因以爲名世呼爲沸子也  

伤疮病诸候【`凡四论`】  

***汤火疮候***  

凡被汤火烧者初慎勿以冷物及井下泥尿泥及蜜淋搨之其热气得冷即却深抟至骨烂人筋也所以人中汤火后喜挛缩者良由此也  

***炙疮急肿痛候***  

夫炙疮脓溃已后更焮肿急痛者此中风冷故也  

***炙疮乆不瘥候***  

夫炙之法中病则止病已则疮瘥若病势未除或中风冷故乆不瘥也  

***针炙疮发洪候***  

夫针炙皆是节穴俞募之处若病甚则风气冲击于疮凡血气相随而行故风乘于气而动于血血从炙疮处出气盛则血不止名爲发洪  

## 巢氏诸病源候总论卷三十六  

隋　巢元方　撰  

### 兽毒病诸候【`凡四论`】  

***马啮蹹人候***  

凡人被马啮蹹及马骨所伤刺并马缰靽勒所伤皆为毒疮若肿痛致烦闷是毒入腹亦毙人  

***马毒入疮候***  

凡人先有疮而乘马汗并马毛垢及马屎尿及坐马皮韀并能有毒毒气入疮致焮肿疼痛烦热毒入腹亦毙人  

***猘狗啮候***  

凡猘狗啮人七日辄一发过三七日不发则无苦也要过百日方大免耳当终身禁食犬肉及蛹食此发则死不可救矣疮未愈之间禁食生鱼猪鸡腻过一年禁之乃佳但于饮下饭蒸鱼及于肥器中便发若人曾食落葵得犬啮者自难治若疮瘥十数年后食落葵便发  

***狗啮重发候***  

凡被狗啮疮忌食落葵及狗肉云虽瘥经一二年但食此者必重发重发者与初被啮不殊其猘狗啮疮重发则令人狂乱如猘狗之状  

蛇毒病诸候【`凡五论`】  

***蛇螫候***  

凡中蛇不应言蛇皆言虫及云地索勿正言其名也恶蛇之类甚多而毒有瘥剧时四月五月中青蛙三角苍虺白颈大蜴六月七月中竹狩艾蝮黑甲赤目黄口反钩白蛙三角此皆蛇毒之猛者中人不即治多死又有赤连黄颔之类复有六七种而方不尽记其名水中黑色者名公蛎山中一种亦相似不常闻螫人又有钩蛇尾如钩能倒牵人兽入水没而食之又南方有呴蛇人忽伤之不死终身伺覔其主不置虽百人众中亦直来取之惟逺去出百里乃免耳又有柂蛇长七八尺如船柂状毒人必死即削取船柁煮汁渍之便瘥但蛇例虽多今皆以青条矫尾白颈艾蝮其毒尤剧大者中人若不即治一日间举体洪肿皮肉坼烂中者尚可得二三日也凡被蛇螫第一禁第二药无此二者有全剂雄黄麝香可预办故山居者宜令知禁法也又恶蛇螫者人即头解散言此蛇名黑帝其疮冷如冻凌此大毒恶不治一日即死若头不散此蛇名赤帝其毒小轻疮上冷不治故得七日死凡蛇疮未愈禁热食热食便发治之依初被螫法也  

***蝮蛇螫候***  

凡蝮中人不治一日死若不早治之纵不死者多残断人手足蝮蛇形乃长头褊口尖颈斑身亦艾斑色青黑人犯之颈腹帖着地者是也江东诸山甚多其毒最烈草行不可不慎又有一种状如蝮而短有四脚能跳来啮人名曰千岁蝮中人必死然其啮人竟即跳上树作声云斫木者但营棺具不可救若云捣菽者犹可治吴音呼药为菽故也  

***虺螫候***  

虺形短而褊身亦赤黑色山草自不甚多每六七月中夕时出路上喜入车轹中令车轹腹破而子出人侵晨及冒昬行者每倾意看之其螫人亦往往有死者  

***青蛙蛇螫候***  

青蛙蛇者正緑色喜縁树及竹上自挂与竹树色一种人看不觉若入林中行有落人项背上者然自不伤齧人齧人　　而蛇无正形极大者不过四五寸世人皆呼为青条蛇言其与枝条同色乍看难觉其尾二三寸色黑者名尾毒最猛烈中人立死  

***防毒候***  

此是诸毒蛇夏日毒盛不泄皆齧草木及吐毒着草木上人误犯着此者其毒如被蛇螫不殊但疮肿上有物如虫蛇眼状以此别之名为防毒  

杂毒病诸候【`凡十四论`】  

***蜂螫候***  

蜂类甚多而方家不具显其名惟地中大土蜂最有毒一螫中人便即倒闷举体洪肿诸药治之皆不能卒止旧方都无其法虽然不肯杀人有禁术封唾亦防効又有瓠蜂抑亦其次余者犹瘥  

***蝎螫候***  

此虫五月六月毒最盛云有八节九节者弥甚螫人毒势流行多至牵引四支皆痛过一周时始定  

***虿螫候***  

陶隠居云虿虫方家亦不能的辩正云是蝘蜓子或云是小乌虫尾有两歧者然皆恐非也疑即是蝎蝎尾歧而曲上故周诗云彼都人士拳髪如虿  

***蜈蚣螫候***  

此则百足虫也虽复有毒而不甚螫人人误触之者故时有中其毒  

***蜞蜍着人候***  

江东及岭南无处不有蜞蜍蜞蜍乃是两种物蜞者在草里名为山蜞在水里名马蜞皆长四五寸许黑色身滑人行涉山水即着人肉不甚痛而痒两头皆能嗍人血血满腹便自脱地无甚毒害蜍者无不背作文理粗涩多着螺殻上若着人肉即于肉里生子乃至十数枚经日便肿痒隠轸起久久亦成疮瘘  

***石蛭螫人候***  

山中草木及路上石上石蛭着人则穿齧肌皮行人肉中浸淫起疮灸断其道则愈凡行山草之中常以膏和药涂足胫则蛭不得着人  

***齧候***  

既是人养之物性非毒害之虫然时有齧人者乃令人增寒壮热经时不瘥亦有因此而致毙斯乃一时之怪异救解之方愈  

***甘鼠齧候***  

此即鼷鼠也形小而口大多食伤牛马不甚痛云其口甜故名甘鼠时有齧人者  

***诸鱼伤人候***  

鱼类甚多其鯆魮鯸鲐之徒鬐骨芒刺有毒伤人则肿痛  

恶齧候【`房中切`】  

恶一名满大如毒蜱似蝗无尾前有两角触后则傍后触前则却行生于树皮内及屋壁间又喜在纸书内圆似榆荚其色赤黑背横理二月生十月蛰螫人惟以三时五月六月七月尤毒初如疱状中央紫黑大如粟粒四旁防肿焮焮色赤或有青色者痒喜搔之若饮酒房室近不过八九日逺不过十余日烂溃为脓汁亦杀人  

***蛌尿刺候***  

云是野狐尿棘刺头有人犯之者则多中于人手指足指肿痛焮热有端居不出而着此毒者则不必是狐尿刺也盖恶毒气耳故方亦云恶刺毒者也  

***蚝虫螫候***  

此则树上蚝虫耳故名蚝毛此毒以其毛刺能螫人盖轻不至深毙然亦甚痛螫处作轸起者是也  

***蠼螋尿候***  

蠼螋虫云能尿人影即令所尿之处惨痛如芒刺亦如蚝虫所螫然后起细防瘰作聚如茱萸子状其防瘰徧赤中央有白脓如粟粒亦令人皮肉拘急恶寒壮热极者连起多着腰脇及胷若绕腰匝徧者重也  

***入井冢墓毒气候***  

凡古井冢及深坑穽中多有毒气不可辄入五月六月间最甚以其郁气盛故也若事辄必须入者先下鸡鸭毛试之若毛旋转不下即是有毒便不可入  

金疮病诸候【`凡二十三论`】  

***金疮初伤候***  

夫被金刃所伤其疮多有变动若按疮边干急肌肉不生青黄汁出疮边寒清肉消臭败前出赤血后出黑血如熟烂骨及血出不止白汁随出如是者多凶若中络脉髀内隂股天聪眉角横断腓肠乳上及与鸠尾攒毛小腹尿从疮出气如贲豚及脑出诸疮如是者多凶少愈诊金疮血出太多其脉虚细者生数实大者死小者生浮大者死所伤在阳处者去血四五斗脉防缓而迟者生急疾者死  

***金疮血不止候***  

金疮血出不断其脉大而止者三七日死金疮血出不可止前赤后黑或黄或白肌肉腐臭寒冷急者其瘀难愈亦死  

***金疮内漏候***  

凡金疮通内血多内漏若腹胀满两脇胀不能食者死瘀血在内腹胀脉牢大者生沉细者死  

***毒箭所伤候***  

夫被弓弩所伤若箭镞有菵药入人皮脉令人短气须臾命絶口噤唇亁血为断絶腹满不言其人如醉未死之间为不可治若荣卫青瘀血应时出疮边温热口开能言其人乃活毒箭有三种岭南夷俚用焦铜作箭镞次岭北诸处以蛇虫毒熬物汁着管中渍箭镞此二种才伤皮便洪肿沸烂而死惟射猪犬虽困得活以其噉粪故也人若中之便即食粪或饮粪汁并涂疮即愈不尔须臾不可复救芮箭着寛处者虽困渐治不至死若近胷肠便宜速治小缓毒入内则不可救  

***金疮肠出候***  

此谓为矛箭所伤若中于腹则气激气激则肠随疮孔出也  

***金疮肠断候***  

夫金疮肠断者视病深浅各有死生肠一头见者不可连也若腹痛短气不得饮食者大肠一日半死小肠三日死肠两头见者可速续之先以针缕如法连续断肠便取鸡血涂其际勿令气泄即推内之肠但出不断者当作大麦粥取其汁持洗肠以水渍内之当作硏米粥饮之二十余日稍作强糜食之百日后乃可进饮耳饱食者令人肠痛决漏常服钱屑散若肠腹【`音`】从疮出有死者有生者但视病取之各有吉凶出如手其下牢核烦满短气发作有时不过三日必死□下不留安足不烦喘息如故但疮痛者当以生丝缕系之其血脉当令一宿乃可截之勿闭其口膏稍之  

***金疮筋急相引痛不得屈伸候***  

夫金疮愈已后肌肉充满不得屈伸者此由伤絶经筋荣卫不得循行也其疮虽愈筋急不得屈伸也  

***金疮伤筋断骨候***  

夫金疮始伤之时半伤其筋荣卫不通其疮虽愈合后仍令痹不仁也若被疮截断诸解身躯肘中及腕膝髀若踝际亦可连续须急及热其血气未寒碎骨便更缝连其愈后直不屈伸若碎骨不去令人痛烦脓血不絶不絶者不得安诸中伤人神十死一生  

***箭镞金刃入肉及骨不出候***  

箭镞金刃中骨骨破碎者须令箭镞出仍应除碎骨尽乃傅药不尔疮永不合纵合常疼痛若更犯触损伤便惊血沸渍有死者  

***金疮中风痉候***  

夫金疮痉者此由血脉虚竭饮食未复未满月日荣卫伤穿风气得入五藏受寒则痉其状口急背直摇头马鸣腰为反折须臾大发气息如絶汗出如雨不及时救者皆死凡金疮卒无汗者中风也边自出黄汁者中水也并欲作痉急治之又痛不在疮处者伤经络亦死  

***金疮惊肿候***  

夫金疮愈闭后勿惊肿动起糜沸跳手大者如盂小者如杯名为盗血此由肌未定里不满因作劳起早故令盗血涌出在人皮中不肯自消亦不成脓反劳核又有加血加血者盗血之满也其血凝深不可妄破破之者盗血前出不可禁止加血追之出即满疮中便留止令人短气须臾命絶  

***金疮因交接血惊出候***  

夫金疮多伤经络去血损气其疮未瘥则血气尚虚若因而房室致情意感动隂阳发泄惊触于疮故血汁重出  

***金疮惊悸候***  

金疮失血多者必惊悸以其损于心故也心主血血虚则心守不安心守不安则喜惊悸悸者心动也  

***金疮烦候***  

金疮损伤血气经络空虚则生热热则烦痛不安也  

***金疮欬候***  

金疮伤血损气气者肺之所主风邪中于肺故欬也  

***金疮渴候***  

夫金疮失血则经络空竭津液不足肾脏虚燥故渴也  

***金疮虫出候***  

夫金疮久不瘥及裹缚不如法疮内败坏故生虫也  

***金疮着风候***  

夫金疮亁无汁亦不大肿者中风也寒气得大深者至藏便发作痉多凶少愈中水者则肿多汁或成脓  

***金疮着风肿候***  

此由疮着于风风气相搏故肿也  

***金疮成痈肿候***  

夫金疮冬月之时衣厚絮温故裹欲薄夏月之时衣单日凉故裹欲厚重寒伤荣重热伤卫筋劳结急肉劳惊肿骨劳折沸难可屈伸血脉劳者变化作脓荣卫不通留结成痈凡始缝其疮各有纵横鸡舌隔角横不相当缝亦有法当次隂阳上下逆顺急缓相望阳者附隂隂者附阳腠理皮脉复令复常但亦不晓略作一行隂阳闭塞不必作脓荣卫不通留结为痈昼夜不卧语言不同碎骨不去其人必凶鸡舌隔角房不相当头毛解脱忘失故常疮不再缝膏不再浆  

***金疮中风水候***  

夫金疮裹缚不密为风水气所中则疼痛不止而肿痛内生青黄汁  

***金疮下血虚竭候***  

金刃中于经络者下血必多腑脏空虚津液竭少无血气荣飬故须补之  

金疮乆不瘥候【`缺`】  

承右脇以鼻内气自极七息除瘀血结气  

又云鼻内口闭有极七息除两脇下积血气  

又云端坐生腰举左手右手承右脇鼻内气七息除瘀血  

又云端坐右手持腰鼻内气七息左右戾头各三十止除体瘀血项颈痛  

又云双手搦腰手指相对向尽势前后振摇二七又将手大指向后极势振摇二七不移手上下对与气下尽势来去三七去云门腰掖血气闭塞  

***压迮坠堕内损候***  

此为人卒被重物压迮或从高坠下致吐下血此伤五内故也  

***腕伤初系缚候***  

夫腕伤重者为断皮肉骨髓伤筋脉皆是卒然致损故血气隔絶不能同荣所以湏善系缚按摩导引令其血气复  

***被损久瘀血候***  

此为被损伤仍为风冷抟故令血瘀结在内久不瘥也  

***腕折中风痉候***  

夫腕折伤皮肉作疮者慎不可当风及自扇若风入疮内犯诸经络所致痉痉者脊背强直口噤不能言也  

***腕折中风肿候***  

此为风入疮内而不入经络其抟于气故但肿也  

***刺伤中风水候***  

此为竹木所刺伤其疮中风水者则肿痛乃至成脓  

## 巢氏诸病源候总论卷三十七  

隋　巢元方　撰  

### 妇人杂病诸候一【`凡三十二论`】  

***风虚劳冷候***  

风虚劳冷者是人体虚劳而受于冷也夫人将摄顺理则血气调和风寒暑湿不能为害若劳伤血气便致虚损则风冷乘虚而干之或客于经络或入于腹内其经络得风冷则气血冷涩不能自温于肌肤也腹内得风冷则脾胃弱不消饮食也随其所伤而变成病若大肠虚者则变下利若风冷入于子脏则令脏冷致使无儿若搏于血则血涩壅亦令经水不利断絶不通  

***风邪惊悸候***  

风邪惊悸者是为乘于心故也心藏神为诸藏之主若血气调和则心神安定若虚损则心神虚弱致风邪乘虚干之故惊而悸动不定也其惊悸不止则变恍惚而忧惧  

***虚汗候***  

人以水谷之精化为血气津液津液行于腠理若劳伤损动阳气外虚腠理开血气衰弱故津液泄越冷多汗也其虚汗不止则变短气柴瘦而羸瘠也亦令血脉减损经水否塞甚者闭断不通也  

***中风候***  

中风者虚风中于人也风是四时八方之气常以冬至之日候其八方之风从其乡来者生长养万物若不从其乡来名为虚风则害万物人体虚者则中之当时虽不即发停在肌肤后或重伤于风前后重沓因体虚则发人腑脏俞皆在背中风多从俞入随所中之俞而发病若心中风但得偃卧不得倾侧汗出若唇赤汗流者可治急灸心俞百壮若唇或青或白或黄或黑此是心坏为水面目亭而时悚动皆不可复治五六日而死若肝中风踞坐不得低头若绕两目连额上色防有青者唇青而面黄可治急灸肝俞百壮若大青黑面一黄一白者是肝已伤不可复治数日而死若脾中风踞而腹满身通黄吐咸水汗出者可治急灸脾俞百壮若手足青者不可复治肾中风踞而腰痛视脇左右未有黄色如饼大者可治急灸肾俞百壮若齿黄赤髩髪直面土色不可复治肺中风侧卧而胷满短气冒闷汗出视目下鼻上下两边下行至口色白可治急灸肺俞百壮若色黄为肺已伤化为血而不可复治其人当妄掇空自拈衣此亦数日而死  

***中风口噤候***  

中风口噤是体虚受风风入颔颊夹口之筋也手三阳之筋结入于颔颊足阳明之筋上夹于口而风挟冷乗虚而入其筋则筋挛故引牙闗急而口噤  

***角弓反张候***  

角弓反张是体虚受风风入诸阳之经也人隂阳经络周环于身风邪乗虚入诸阳之经则腰背反折挛急如角弓之状  

***偏风口防候***  

偏风口防是体虚受风风入于夹口之筋也足阳明之筋上夹于口其筋偏虚而风因乗之使其经筋偏急不调故令口防僻也  

***贼风偏枯候***  

贼风偏枯是体偏受风风客于半身也人有劳伤血气半身偏虚者风乗虚入客为偏风也其风邪入深真气去邪气生则为偏枯此由血气衰损为风所客令血气不相周荣于肌肉故令偏枯也  

***风候***  

风是体虚受风风入于脑也诸腑脏之精皆上注于目其血气与脉并上属于脑循脉引于目系目系急故令也其不止风邪甚者变癫倒为癫疾  

***癫狂候***  

癫者卒发仆地吐涎沫口防目急手足缭戾无所觉知良久乃苏狂者或言语倒错或自髙贤或骂詈不避亲疎亦有自定之时皆由血气虚受风邪所为人禀隂阳之气而生风邪入并于隂则为癫入并于阳则为狂隂之与阳更有虚有实随其虚时为邪所并则发故发癫又发狂又在胎之时其母卒大惊动精气并居亦令子发癫此则小儿而发癫者是非闗长因血气虚损受风邪所为又有五癫一曰阳癫二曰隂癫三曰风癫四曰湿癫五曰劳癫此盖随其感处之由立名又有牛马猪鸡狗之癫皆死其癫发之时声形状似于牛马等故以为名也俗云病癫人忌食六畜之肉食者癫发之状皆悉象之  

***风瘙痒候***  

风瘙痒者是体虚受风风入腠理与血气相搏而俱往来在于皮肤之间邪气防不能冲击为痛故但瘙痒也  

***风蛊候***  

风蛊者由体虚受风风在皮肤之间其状淫淫跃跃若蛊物刺一身尽痛侵伤血气动作如蛊毒之状谓之风蛊  

***癞候***  

癞病是贼风入百脉伤五脏连注骨髓俱伤而发于外使眉睫堕落皮肉生疮筋烂节断语声嘶破而毒风之变冷热不同故腠理发癞形状亦异  

***气候***  

气病是肺虚所为肺主气五脏六腑皆禀气于肺忧思恐怒居处饮食不节伤动肺气者并成病其气之病有虚有实其肺气实谓之有余则喘逆上气其肺气虚谓之不足则短乏少气而有冷有热热则四肢烦热也冷则手足逆冷  

***心痛候***  

心痛是脏虚受风风冷邪气乗于心也其痛发有死者有不死成疹者心为诸脏主而藏神其正经不可伤伤之而痛者名为真心痛朝发夕死心之肢别络为风冷所乗而痛者故痛发乍间乍甚而成疹也  

***心腹痛候***  

心腹痛者腑脏虚弱风邪客于其间与真气相击故痛其痛随气下上或上冲于心或下攻于腹故心腹痛  

***腹中痛候***  

腹痛者由脏腑虚弱风冷邪气乗之邪气与正气相击则腹痛也  

***小腹痛候***  

小腹痛者此由胞络之间宿有风冷搏于血气停结小腹因风虚发动与血相击故痛  

***月水不调候***  

妇人月水不调由劳伤气血致体虚受风冷风冷之气客于胞内伤冲脉任脉损手太阳少隂之经也冲任之脉皆起于胞内为经络之海手太阳小肠之经手少隂心之经此二经为表里主上为乳汁下为月水然则月水是经络之余若冷热调和则冲脉任脉气盛太阳少隂所主之血宣流以时而下若寒温适经脉则虚有风冷乗之邪抟于血或寒或温寒则血结温则血消故月水乍多乍少为不调也诊其脾脉沈沈而喘浮之而虚若肠胀烦满胃中有热不嗜食食不化大便难四肢苦痹时不仁得之房内月事不来来而并又少隂脉涩则血不来此为居经三月一来又脉防血气俱虚年少者亡血之脉也乳子下利为可不调者此为居经亦三月一来又经水一月再来者经来时其脉欲自如常而反微者不利不汗出者其经二月必来  

飬生方云病忧恚泣哭以令隂阳结气不和故令月水时少时多内热苦渴色恶体肌枯身重  

***月水不利候***  

妇人月水不利者由劳伤血气致令体虚而受风冷风冷客于胞内损伤冲任之脉手太阳少隂之经故也冲脉任脉之海皆起于胞内手太阳小肠之经也手少隂心之经也此二经为表里主下为月水风冷客于经络搏于血气血得冷则壅滞故令月水来不宣利也诊其脉从寸口邪入上者名曰解脉来至状如琴弦苦小腹痛经月不利孔窍生疮又左手闗上脉足厥隂经也沈为隂隂虚者主月经不利腰腹痛尺脉滑血气实经絶不利又脉左手尺来而断絶者月水不利也又脉寸闗调如故而尺脉絶而不至者月经不利当患小腹引腰绞痛气积聚上义胷胁  

***月水来腹痛候***  

妇人月水来腹痛者由劳伤血气以致体虚受风冷之气客于胞络损冲任之脉手太阳少隂之经冲脉任脉皆起于胞内为经脉之海也手太阳小肠之经手少隂心之经也此二经共为表里主下为月水其经血虚受风冷故月水将下之际血气动于风冷风冷与血气相击故令痛也  

***月水不断候***  

妇人月水不断者由损伤经血冲脉任脉虚损故也冲任之脉为经脉之海手太阳小肠之经也手少隂心之经也此二经为表里主下为月水劳伤经脉冲任之气虚损故不能制其经血故令月水不断也凡月水不止而合隂阳冷气上入藏令人身体面目痿黄亦令絶子不产也  

***月水不通候***  

妇人月水不通者由劳损血气致令体虚受风冷风冷邪气客于胞内伤损冲任之脉并手太阳少隂之经致胞络内絶血气不通故也冲任之脉起于胞内为经脉之海手太阳小肠之经也手少隂心之经也此二经为表里主下为月水风冷伤其经血血性得温则宣流得寒则涩闭既为冷所结搏血结在内故令月水不通又云肠中鸣则月事不来病本于胃所以然者风冷干于胃气胃气虚不能分别水谷使津液不生血气不成故也　又云醉以入房则内气竭絶伤肝使月事衰少不来也所以尔者肝藏于血劳伤过度血气枯竭于内也又先经唾血及吐血下血谓之脱血使血枯亦月事不来也又利血经水亦断所以尔者津液减耗故也利止津液生其经自下诊其肾脉防涩为不利者是月水不来也又左手闗后尺内浮为阳絶者无膀胱脉也月事则闭又肝脉沈之而急浮之亦然时小便难苦头痛腰背痛足为寒时疼月事不来时恐得之少之时有所堕坠也月水不通久则血结于内生块变为血瘕亦作血症血水相并壅塞不宣通脾胃虚弱变为水肿也所以然者脾候身之肌肉象于土土主能尅消于水水血既并脾气衰弱不能尅消故水气流溢浸渍肌肉故肿满也  

***带下候***  

带下者由劳伤过度损动经血致令体虚受风冷风冷入于胞络搏其血之所成也冲脉任脉为经络之海任之为病女子则带下而手太阳为小肠之经也手少隂心之经也心为藏主于里小肠为府主于表此二经之血在于妇人上为乳汁下为月水冲任之所统也冲任之脉既起于胞内隂阳过度则伤胞络故风邪乗虚而入于胞损冲任之经伤太阳少隂之血致令胞络之间秽液与血相兼带带而下冷则多白热则多赤故名带下又带有三门一曰胞门二曰龙门三曰玉门已产属胞门末产属龙门未嫁属玉门又未嫁女亦有三病一者经水初下隂内热或当风或因扇得冷二者或因以寒水洗之得又三者或见月水初下惊恐得病皆属带下也又妇人年五十所病下利数十日不止暮发热小腹里急痛腹满手掌热烦唇口亁燥此因曾经半产瘀血在小腹不去此疾必带下所以知瘀血者唇口燥即是其证又妇人年五十所病但若背痛时时腹中痛少食多厌诊其脉阳防闗尺小形脉不相应病如此在下焦此必带下又妇人带下六极之病脉浮即肠鸣腹满脉即肠中痛脉数则隂中痒痛生疮脉则隂疼掣痛  

***带五色俱下候***  

带下病者由劳伤血气损动冲脉任脉致令其血与秽液兼带而下也冲任之脉为经脉之海经血之行内荣五脏五脏之色随脏不同伤损经血或冷或热而五脏俱虚损者故其色随秽液而下为带五色俱下  

***带下青候***  

此由劳伤血气损动冲脉任脉冲任之脉皆起于胞内为经脉之海手太阳小肠之经也手少隂心之经也此二经主下为月水若经脉伤损冲任气血不能约制经血则与秽液相兼而成带下然五脏皆禀血气其色则随脏而不同肝藏之色青带下青者是肝藏虚损故带下而挟青色  

***带下黄候***  

劳伤血气损动冲脉任脉冲任之脉皆起于胞内为经脉之海手太阳小肠之经也手少隂心之经也此二经主下为月水若经脉伤损冲任气虚不能约制经血则血与秽液相兼而成带下然五脏皆禀血气其色则随脏不同脾藏之色黄带下黄者是脾藏虚损故带下而挟黄色  

***带下赤候***  

劳伤血气损动冲脉任脉冲任之脉皆起胞内为经脉之海手太阳小肠之经也手少隂心之经也此二经主下为月水若经脉伤损冲任气虚不能约制经血则与秽液相兼而成带下然五脏皆禀血气其色则随脏不同心脏之色赤带下赤者是心藏虚损故带下而挟赤色  

***带下白候***  

劳伤血气损动冲脉任脉冲任之脉皆起于胞内为经脉之海手太阳小肠之经也手少隂心之经也此二经主下为月水若经脉伤损冲任气虚不能约制经血则血与秽液相兼而成带下然五脏皆禀血气其色则随脏不同肺脏之色白带下白者肺脏虚损故带下而挟白色也  

***带下黑候***  

劳伤血气损动冲脉任脉冲任之脉皆起于胞内为经脉之海手太阳小肠之经也手少隂心之经也此二经主下为月水若经脉伤损冲任气虚不能约制经血则血与秽液相兼而成带下然五脏皆禀血气其色则随脏不同肾脏之色黑带下黑者是肾脏虚损故带下而挟黑色也  

***带下月水不利候***  

带下之病由劳伤血气损动冲脉任脉冲任之脉起于胞内为经脉之海经血伤损故血与秽液相兼而成带下带下输防则脏虚而重被风冷乗之入伤手太阳少隂之经则使月水不利所以尔者手太阳小肠之经也为腑主表手少隂心之经也为脏主里此二经共合其经血上为乳汁下为月水血性得寒则涩既为风冷所乗故带下而血涩所以月水不利也  

***带下月水不通候***  

带下之病由劳伤血气损动冲脉任脉冲脉任脉起于胞内为经脉之海经血伤损故血与秽液相兼而成带下带下输防则脏虚而重被风冷乗之入伤手太阳少隂之经则使月水不通所以尔者手太阳小肠之经也为腑主表手少隂心之经也为脏主里此二经共合其经血上为乳汁下为月水血性得寒则涩既为风冷所乗冷气沉积故血结壅所以带下月水不通凡月水不通血结积聚变成血瘕血瘕亦变面目浮肿也  

## 巢氏诸病源候总论卷三十八  

隋　巢元方　撰  

### 妇人杂病诸候二【`凡一十九论`】  

***漏下候***  

漏下者由劳伤血气冲任之脉虚损故也冲脉任脉为十二经脉之海皆起于胞内而手太阳小肠之经也手少隂心之经也此二经主上为乳汁下为月水妇人经脉调适则月水以时若劳复者以冲任之气虚损不能制其经脉故血非时而下淋沥不断谓之漏下也诊其寸口脉而大则为减大则为芤减即为寒芤即为虚寒芤相抟其脉为牢妇人即半产而下漏又尺寸脉虚者漏血漏血脉浮不可治也  

飬生方云怀娠未满三月服药自伤下血下血未止而合隂阳邪气结因漏治不止状如腐肉在于子脏令内虚  

***漏五色俱下候***  

漏下之病由劳伤血气冲任之脉虚损故也冲脉任脉为经脉之海起于胞内手太阳小肠之经也手少隂心之经也此二经之血主上为乳汁下为月水冲任之脉虚损不能约制其经血故血非时而下淋沥成漏也五脏皆禀血气虚则淋沥漏致五脏伤损五脏之色随脏不同若五脏皆虚损者则漏五色随血而下诊其尺脉急而大者风邪入少隂女子漏白下赤又漏下赤白不止脉小虚滑者生脉大实数者死也又漏血下赤白日下血数斗脉急疾者死迟者生  

飬生方云夫妇自共诤讼讼意未和平强从子脏闭塞留结为病遂成漏下黄白如膏  

***漏下青候***  

劳伤血气冲脉任脉虚损冲任之脉皆起于胞内为经脉之海手太阳小肠之经也手少隂心之经也此二经主下为月水伤损经血冲任之气虚故血非时而下淋沥不断而成漏下五脏皆禀血气肝脏之色青漏下青者是肝脏之虚损故漏下而挟青色也  

***漏下黄候***  

劳伤血气冲任之脉皆起于胞内为经脉之海手太阳小肠之经也手少隂心之经也此二经主下为月水伤损经血冲任之气虚故血非时而下淋沥不断而成漏下五脏皆禀血气脾脏之色黄漏下黄者是脾脏之虚损故漏下而挟黄色也  

***漏下赤候***  

劳伤血气冲脉任脉皆起于胞内为经脉之海手太阳小肠之经也手少隂心之经也此二经者主下为月水伤损经血冲任之气虚故血非时而下淋沥不止而成漏下五脏皆禀血气心脏之色赤漏下赤者是心脏之虚损故漏下而挟赤色也  

***漏下白候***  

劳伤血气冲任之脉皆起于胞内为经脉之海手太阳小肠之经主下为月水伤损经血冲任之气虚故血非时而下淋沥不断而成漏下五脏皆禀血气肺脏之色白漏下白者是肺脏之虚损故漏下而挟白色也  

***漏下黑候***  

劳伤血气冲任之脉皆起于胞内为经脉之海手太阳小肠之经也手少隂心之经也此二经主下为月水伤损经血冲任之气虚故血非时而下淋沥不断而成漏下五脏皆禀血气肾脏之色黑漏下黑者是肾脏之虚损故漏下而挟黑色也  

***崩中候***  

崩中者腑脏伤损冲脉任脉血气俱虚故也冲任之脉为经脉之海血气之行外循经络内荣腑脏若无伤则腑脏平和而气调适经下以时若劳动过度致腑脏俱伤而冲任之气虚不能约制其经血故忽然防下谓之崩中诊其寸口脉防迟尺脉防于寸寸迟为寒在上焦但吐耳今尺脉迟而如此小肠痛腰脊痛者必下血也  

***白崩候***  

白崩者是劳伤胞络而气极所为肺主气气极则肺虚冷也肺脏之色白虚冷劳极其色与胞络之间秽液相挟崩伤而下为白崩也  

***崩中五色俱下候***  

崩中之病是伤损冲任之脉冲任之脉皆起于胞内为经脉之海劳伤过度冲任气虚不能统制经血故忽然崩下谓之崩中五臓皆禀血气五臓之色随脏不同伤损之人五脏皆虚者故五色随崩俱下其状白崩形如涕赤崩形如红汁黄崩形如烂汁青崩形如蓝色黒崩形如干血色  

***崩中漏下候***  

崩中之状是伤损冲任之脉冲任之脉皆起于胞内为经脉之海劳伤过度冲任气虚不能约制经血故忽然崩下谓之崩中崩而内有瘀血故时崩时止淋沥不断名曰崩中漏下  

***崩中漏下五色候***  

崩中之病是劳伤冲任之脉冲任之脉起于胞内为经脉之海劳伤过度冲任气虚不能统制经血故忽然崩下谓之崩中而有瘀血在内遂淋沥不断谓之漏下漏下不止致损于五脏五脏之色随脏不同因虚而五色与血俱下其状白者如涕赤者如红汁黄者如烂汁青者如蓝色黒者如干血色相杂杂而下也  

***积聚候***  

积者五脏所积聚者六腑所成五脏之气积名曰积六腑之气聚名曰聚也积痛不离其部聚者其痛无有常处皆由阴阳不和风冷抟于脏腑而生积聚也妇人病积经乆则令无子亦令月水不通所以然者积聚起于冷结入子脏故令无子若冷气入于胞络冷抟于血血冷则澁结故令月水不通  

***癖病候***  

癖病者由冷气结聚饮食不消停积于胁下则成癖病其状急刺痛得冷则发作也  

***疝瘕候***  

疝瘕之病由饮食不节寒温不调气血劳伤脏腑虚弱受于风冷令人腹内与血气相结所生疝者痛也瘕者假也其结聚浮假而痛推移而动妇人病之有异于丈夫者或因产后脏虚受寒或因经水徃来取冷过度非独关饮食失节多挟有血气所成也诊妇人疝瘕其脉急者生虚弱小者死又尺脉濇而浮牢为血实气虚也其发腹痛逆满气上行此为妇人胞中絶伤有恶血乆成结瘕得病以冬时来其鼻则赤  

***症痞候***  

症痞者由冷热不调饮食不节积在腹内或肠胃之间与脏相结抟其牢强推之不移名曰症言其病形徴可验也气壅塞为痞言其气痞澁不宣畅也皆得冷则发动刺痛症痞之病其形冷结若冷气入于子脏则使无子若冷气入于胞络抟于血气血得冷则澁令月水不通也  

***八瘕候***  

八瘕者皆胞胎生产月水徃来血脉精气不调之所生也肾为隂主开闭左为胞门右为子户主定月水生子之道胞门子户主子精神气所出入合于中黄门玉门四边主持关元禁闭子精脐下三寸名曰关元主脏魂魄妇人之胞三焦之府常所从止然妇人经脉俞络合调则月水以时来至故能生子而无病妇人荣衞经络断絶不通邪气便得徃入合于臓若生血未尽而合阴阳即令妇人血脉挛急小腹重急支满胷胁腰背相引四支酸痛饮食不调结牢恶血不除月水不时或月前月后因生积聚如懐胎状邪气甚盛者令人恍惚多梦寒热四肢不欲动阴中生气肿内生风甚者害小便濇濇而痛淋沥面黄黒成病则不复生子其八瘕者黄瘕青瘕燥瘕血瘕脂瘕狐瘕虵瘕鼈瘕也　黄瘕者妇人月水始下若新伤堕血气未止卧寤未定五脏六腑虚羸精神不治因以当向大风便利阴阳开阖节四边中于湿风气从下上入阴里稽留不去名为阴阳虚则生黄瘕瘕之聚令人苦四肢寒热身重淋露不欲食左胁下有血气结牢不可得而抑苦腰背相引痛月水不利令人不产小腹下阴中如刀刺不得小便时苦寒热下赤黄病令人无子　青瘕者妇人新产未满十日起行以浣洗太早阴阳虚玉门四边皆觧散子户未安骨肉皆痛手臂不举饮食未复内脏吸吸又当风卧不自隐蔽若居湿席令人苦寒洒洒入腹烦闷沈淖恶血不除结热不得前后便化生青瘕瘕聚在右胁藏于背膂上与髆髀腰下挛两足肿面目黄大小便难其后月水为之不通利或不复禁状如崩中此自其过所致令人少子　燥瘕者妇人月水下恶血未尽其人虚惫而已夏月热行疾走若举重移轻汗出交流气力未平而率以急悉以喜致猥咽不泄经脉挛急内结不舒烦满少气上逹胷鬲背膂小腹为急月水与气俱不通而反以饮清水快心月水横流衍入他脏不去有热因生燥瘕之聚大如半杯上下腹中苦痛还两胁下上引心而烦害饮食欲吐胷及腹中不得大息腰背重喜卧血汗足酸疼痛乆立而痛小便失时居然自出若失精月水闭塞大便难病如此者其人少子　血瘕病妇人月水新下未满日数而中止饮食过度五谷气盛溢入他脏若大饥寒汲汲不足呼吸未调而自劳血下未定左右走肠胃之间留络不去内有寒热与月水合防为血瘕之聚令人腰痛不可以俛仰横骨下有积气牢如石小腹里急苦痛背膂疼防逹腰腹下挛阴里若生风冷子门擗月水不时乍来乍不来此病令人无子　脂瘕者妇人月水新来若生未满三十日以合阴阳络脉分胞门伤子户失禁开即散五脏六腑津液流行阴道瞤动百脉关枢四解外不见其形子积与血气相遇犯禁子精化不足成子则为脂瘕之聚令人支满里急痛疾痹引小腹重腰背如刺状四肢不举饮食不甘卧不安席左右走腹中切痛时瘥时甚作者少气头身体解以苦寒恶风膀胱胀月水乍来乍去不如常大小便血不止如此者令人无子　狐瘕者妇人月水当日数来而反悲哀忧恐以逺行逄暴风疾雨雷电惊恐衣被沈湿疲倦少气心中怳怳未定四肢懈惰振寒脉气絶精神游亡胞气入于阴里不去生狐瘕之聚食人脏令人月水闭不通小腹瘀与胷胁腰背痛阴中肿小便难胞门子户不受男精五脏气盛令嗜食欲呕若睡多所思如有娠状四肢不举有此病者终身无子其瘕有手足成形者杀人也未成者可治　蛇瘕者妇人月水已下新止适闭未复胞门子户劳伤阴阳未平复荣衞分行若其中风暴病羸劣饮食未调若已起当风行厥度泥涂用清寒太早若坐湿地名阴阳乱腹中虚且未饮食若逺道之余汚井之水不洁之食吞蛇鼠之精留络不去因生蛇瘕之聚上食心肝长大其形若漆在脐上下还防左右胁不得气两股胫间若漆疾小腹疾小便赤黄膀胱引阴中挛腰目痛难以动作苦寒热之后月水有多有少有此病者不复生子其手足成形者杀人未成者可治　鼈瘕者妇人月水新至其人剧吐疲劳衣服沈湿不以时去若当风睡两足践湿地恍惚觉悟蹠立未安顔色未平复见所好心为开魂魄感动五内脱消若以入水浣洗沭浴不以时出神不守水精与邪气俱入至上三焦之中募玉门先闭津液妄行留络不去因生鼈瘕之聚大如小盘令人小腹切痛痛恶气走上下腹中苦痛若存若亡持之跃手不利阴里腰背亦痛不可以息月水喜败不通面目黄黒脱声少气有此病者令人絶子其瘕有手足成形者杀人未成者可治  

***带下三十六疾候***  

诸方说三十六疾者是十二症九痛七害五伤三固谓之三十六疾也十二症者是所下之物一者如膏二者如青血三者如紫汁四者如赤皮五者如浓痂六者如豆汁七者如葵羮八者如凝血九者如青血血似水十者如米汁十一者如月浣十二者经度不应期也　九痛者一者阴中痛伤二者阴中淋痛三者小便即痛四者寒冷痛五者月水来腹痛六者气满并痛七者汁出阴中如虫齧痛八者胁下皮痛九者腰痛　七害者一者害食二者害气三者害冷四者害劳五者害房六者害姙七者害睡　五伤者一者穷孔痛二者中寒热痛三者小腹急牢痛四者藏不仁五者子门不正引背痛三固者一者月水闭塞不通其余二固者文阙不载  

而张仲景所说三十六种疾皆由子臓冷热劳损而挟带下起于阴内条目混漫与诸方不同但仲景义最深非愚浅能解恐其文虽异其义理实同也  

***无子候***  

妇人无子者其事有三也一者坟墓不祀二者夫妇年命相克三者夫病妇疹皆使无子其若是坟墓不祀年命相克此二者非药能益若夫病妇疹须将饵故得有效也然妇人挟疾无子皆由劳伤血气冷热不调而受风寒客于子宫致使胞内生病或月经澁闭或崩血带下致阴阳之气不和经血之行乖候故无子也诊其右手关后尺脉浮则为阳阳脉絶无子也又脉微澁中年得此为絶产也少阴脉如浮则絶产恶寒脉尺寸俱微弱则絶嗣不产也其汤熨针石别有正方补益吐纳今附于后  

飬生方云月初出时日入时向月正立不息八通仰头吸月光精八咽之令人阴气长妇人吸之阴气益盛子道通阴气长益精髓脑少小者妇人至四十九已上还生子断绪者即有子乆行不已即成仙矣  

## 巢氏诸病源候总论卷三十九  

隋　巢元方　撰  

### 妇人杂病诸候三【`凡四十论`】  

***月水不利无子候***  

月水不利而无子者由风寒邪气客于经血则令月水否涩血结子脏阴阳之气不能施化所以无子也  

***月水不通无子候***  

月水不通而无子者由风寒邪气客于经血夫血得温则宣流得寒则凝结故月水不通冷热血结抟子脏而成病致阴阳之气不调和月水不通而无子也月水乆不通非止令无子血结聚不消则变为血瘕经乆盘结成块亦作血瘕血水相并津液壅涩脾胃衰弱者水气流溢变为水肿如此难可复治多致毙人  

飬生方云少时若新产后急带举重子阴挺出或倾邪月水不防阴中激痛下塞令人无子  

***子脏冷无子候***  

子脏冷无子者由将摄失宜饮食不节乘风取冷或劳伤过度致风冷之气乗其经血结于子脏子脏则冷故无子  

***带下无子候***  

带下无子者由劳伤于经血经血受风邪则成带下带下之病白沃与血相兼带而下也病在子脏胞内受邪故令无子也诊其右手关后尺中脉浮为阳阳絶者无子力脉也若足逆冷带下故也  

***结积无子候***  

五脏之气积名曰积藏积之生皆因饮食不节当风取冷过度其子脏劳伤者积气结抟于子脏致阴阳血气不调和故病结积而无子  

飬生方云月水未絶以合阴阳精气入内令月水不节内生积聚令絶子不复产乳  

***数失子候***  

妇人数失子者或由乖阴阳之理或由触犯禁忌既产之后而数失儿乃非腑脏生病故可以方术防断之也  

***腹满少气候***  

腹满少气者由脏虚而触风冷风冷抟于血气故腹满腹满则气壅在内而呼吸不足常如少气之故故云少气腹满也  

***胷胁胀满候***  

胷胁胀满者由劳伤体虚而风冷之气乘之客于脏腑肠胃之间抟于血气血气壅之不宣气得冷则逆与血饮相抟上抢胷胁所以令胷胁胀满也  

***客热候***  

人血气有阴阳脏腑有虚实实则生热虚则受寒互相乘加此人身内阴阳冷热自相乘也此云客热者是体虚而将温过度外热加之非脏腑自生故云客热也其状上焦胷膈之间虚热口燥或手足烦热肠胃之内无实热也  

***烦满候***  

烦满者由体虚受邪使气血相抟而气逆上乘于心胷气否不宣故令烦满烦满者心烦胷间气满急也  

***身体卒痛候***  

身体卒痛者由劳动血气而体虚受于风冷客其经络邪气与正气交击于肌肉之间故身体卒痛也  

***左胁痛如刀刺候***  

左胁偏痛者由经络偏虚邪故也人之经络循环于身左右表里皆周徧若气血调和不生虚实邪不能伤偏虚者偏受风邪今此云胁痛者左边偏受病也但风邪在于经络与血气相乘交争冲击故痛发如刀刺  

***痰候***  

痰者由水饮停积在于胷膈所成人皆有痰少者不能为害多则成患但胷膈饮渍于五脏则变令目头痛也  

***嗽候***  

嗽者肺伤微寒故也寒之伤人先伤肺者肺主气候皮毛故寒客皮毛先伤肺也其或寒微者则欬嗽也  

***咽中如炙肉脔候***  

咽中如炙肉脔者此是胷膈痰结与气相逆上咽喉之间结聚状如炙肉之脔也  

***喉痛候***  

喉痛者风热毒客于其间故也十二经脉有循颊喉者五脏在内而经脉循于外臓气虚则经络受邪邪气抟于脏气则生热热乘其脉热抟咽喉故令喉痛也  

***瘿候***  

瘿病者是气结所成其状颈下及皮寛膇膇然忧恚思虑动于肾气肾气逆结宕所生又诸山州县人饮水多者沙抟于气结颈下亦成瘿也  

***吐血候***  

吐血者皆由伤损腑脏所为夫血外行经络内荣腑臓若伤损经络脏腑则虚血行失其常理气逆者吐血又怒则气逆甚则呕血然忧思惊怒内伤腑脏气逆上者皆吐血也  

***口舌出血候***  

口舌出血者心脾伤损故也脾气通于口心气通于舌而心主血脉血荣于脏腑通于经络若劳损脏腑伤动经脉随其所伤之经虚者血则妄行然口舌出血心脾二脏之经伤也  

***汗血候***  

汗血者肝心二脏虚故也肝藏血而心主血脉心之液为汗肝是木心是火母子也血之行内在腑脏外通经络劳伤肝心其血脉虚者随液发为汗而出也  

***金疮败坏候***  

妇人金疮未瘥而交防动于血气故令疮败坏  

***耳聋候***  

耳聋风冷伤于肾肾气通于耳劳伤肾气风冷客之邪与正气相抟使经气不通故耳聋也  

***耳聋风肿候***  

耳聋风肿者风邪抟于肾气故也肾气通于耳邪抟其经血气壅涩不得宣发故结肿也  

***眼赤候***  

眼赤者风冷客于肾间与血气相抟而泪液乘之挟热者则令赤  

***风鼻塞候***  

风而鼻塞者风邪乘腑脏入于脑也五脏六腑之精气皆上注于目血与气并属于脑体虚为风邪入脑则引目目系急故令头而腑脏皆受气于肺肺主气外候在鼻风邪入脑又抟肺气故头而鼻塞  

***鼻衂候***  

鼻衂者由伤动血气所为五脏皆禀血气血气和调则循环经络不涩不散若劳伤损动因而生热气逆流溢入鼻者则成鼻衂也  

***靣黒皯候***  

靣黒皯者或脏腑有痰饮或皮肤受风邪皆令血气不调致生黒皯五脏六腑十二经血皆上于靣夫血之行俱荣表里人或痰饮渍藏或腠理受风致血气不和或涩或浊不能荣于皮肤故变生黒皯若皮肤受风水治则瘥腑脏有饮内疗方愈也  

***靣黒子候***  

靣黒子者风邪抟血气变化所生夫人血气充盛则皮肤润恱若虚损疪防变生黒子者是风邪变其血气所生若生而有之者非药可治也  

***蛇皮候***  

蛇皮者由风邪客于腠理也人腠理受于风则闭宻使血气涩浊不能荣润皮肤斑剥其状如蛇鳞世呼蛇体也亦谓之蛇皮也  

***手逆胪候***  

手逆胪者经脉受风邪血气否涩也十二经筋脉有起手指者其经虚风邪客之使血气否涩皮胪枯剥逆起谓之逆胪  

***白秃候***  

头疮有虫痂白而髪秃落谓之白秃云是人腹内九虫内蛙虫值血气虚发动所作也  

***耳后附骨痈候***  

附骨痈是风寒抟血脉入深近附于骨也十二经之筋脉有络耳后完骨者虚则风寒客之寒气折血血否涩不通深附于骨而成痈也其状无头但肿痛  

***肿满水气候***  

水病由体虚受风湿入皮肤抟津液津液否涩壅滞在内不消而流溢皮肤所以然者肾主水与膀胱合膀胱为津液之府津液不消则水停蓄其外候目下如卧颈边人迎脉动甚也脾为土主克水而脾候肌肉肾水停积脾土衰微不能消令水气流溢浸渍皮肤而肿满  

***血分候***  

血分病者是经血先断而后成水病以其月水壅涩不通经血分而为水故曰血分妇人月经通流流则水血消化若风寒抟于经脉血结不通血水而蓄积成水肿病  

***卒肿候***  

夫肿或风冷或水气或热毒此卒肿由腠理虚而风冷抟于血气壅结不宣故卒然而肿其状但结肿而不热是也  

***赤流肿候***  

赤流肿者由体虚腠理开而风热之气客之风热与血气相抟挟热毒其状肿起色赤随气流行移易故云流肿  

***瘀血候***  

此或月经否涩不通或产后余秽未尽因而乘风取凉为风冷所乘血得冷则结成瘀也血瘀在内则时时体热靣黄瘀乆不消则变成积聚症瘕也  

***伤寒候***  

此谓人触冐于寒气而成病冬时严寒摄衞周宻者则寒不能伤人若辛苦劳役汗出触冐寒气即发成病谓之伤寒也其轻者微欬嗽鼻塞啬啬小寒噏噏微热数日而歇重者头痛体疼恶寒壮热而膏腴之人肌肤脆弱虽不大触冐其居处小有失宜则易伤于寒也自有四时节内忽有暴寒伤于人成病者亦名伤寒谓之时行伤寒非触冐所致言此时通行此气故为时行也  

***时气候***  

此谓四时之间忽有非节之气伤人而成病也如春时应暖而寒夏时应热而冷秋时应凉而热冬时应寒而温言此四时通行此气一气之至无间少长病皆相似故名为时气也但言其病名风寒所伤则轻状犹如伤寒小头痛壮热也若挟毒厉之气则重壮热烦毒或心腹胀满多死也  

***疟候***  

夫疟病者由夏伤于暑客在皮肤至秋因劳动血气腠理虚而风邪乘之动前暑热正邪相击阴阳交争阳盛则热阴盛则寒阴阳更虚更盛故发寒热阴阳相离则寒热俱歇若邪动气至交争复发故疟休作有时其发时节渐晏者此由邪客于风府邪循膂而下衞气一日一夜常大防于风府其明日日下一节故其作日晏其发日早者衞气之行风府日下一节二十一日下至尾骶二十二日入脊内上注于伏冲之脉其行九日出于缺盆之内其气既上故其病发更早其间日发者由邪气内薄五藏横连募原其道逺其气深其行迟不能日作故间日作蓄积乃发凡病疟多渇引饮饮不消乃变为癖大肠虚引饮水入肠胃则变为利也  

## 巢氏诸病源候总论卷四十  

隋　巢元方　撰  

### 妇人杂病诸候四【`凡五十论`】  

***霍乱候***  

阴阳清浊相干谓之气乱气乱在肠胃为霍乱也多因饮食过度胃触风冷冷气入于腹内脾气得冷则不消水谷胃气得冷则吐逆肠气得冷则下利其心痛者先吐腹痛者先利心腹俱痛吐利并发其有头痛壮热而吐利者由体盛而挟风之气抟之外与血气交争故头痛发热也内乘肠胃故霍乱吐利也  

***呕吐候***  

胃气逆则呕吐胃为水谷之海其气不调而有风冷乘之冷抟于胃气胃气逆则呕吐也  

***嬖子小儿注车船候***  

无问男子女人乘车船则心闷乱头痛吐逆谓之注车注船特由质性自然非关宿挟病也  

***与鬼交通候***  

人禀五行秀气而生承五脏神气而飬若阴阳调和则脏腑强盛风邪鬼魅不能伤之若摄衞失节而血气虚衰则风邪乘其虚鬼干其正然妇人与鬼交通者脏腑虚神守弱故鬼气得病之也其状不欲见人如有对忤独言笑或时悲泣是脉来迟伏或如鸟啄皆邪物病也又脉来绵绵不知度数而顔色不变此亦病也  

***梦与鬼交通候***  

夫脏虚者喜梦妇人梦与鬼交亦由腑脏气弱神守虚衰故乘虚因梦与鬼交通也  

***脚气痛弱候***  

脚气之病由人体虚温湿风毒之气先客于脚从下而上动于气故名脚气也江东岭南土地卑下风湿之气伤于人初得此病多不即觉或先无他疾而忽得之或因众病后得之此病初甚微饮食嬉戏气力如故当熟察之其状从膝至脚有不仁或若痹或淫淫如虫行或微肿或酷冷或疼痛或缓纵不随或有挛急或有至困能饮食或有不能食者或有见饮食而呕吐者恶闻食臭者或有物如脂发于踹肠逆上冲心气上者或有举体转筋者或壮热头痛者或心胷冲悸寝处不欲见明或腹内苦痛而兼下者或言语错乱喜忘误者或眼浊精神昏愦者此皆其证候也治之缓者便上入腹腹或肿胷脇满上气贲便死急者不全日缓者二三日也其病既入臓证皆相似但脉有三品若脉浮大而缓宜服续命汤两剂若风盛者宜作越婢汤加术四两若脉转駃而宜服竹沥汤若脉微宜服风引汤二三剂其駃之脉是三品之最恶脉也脉浮大者病在外沉细者病在内皆当急治之治之缓慢则上气便死也  

***脚气肿满候***  

温湿风毒从脚而上故令四肢懈惰缓弱疼痹甚则上攻名脚气而津液为风湿所折则津液否涩而蓄积成水内则浸渍脏腑外则流溢皮肤故令腠理胀宻水气积不散故肿也  

***淋候***  

淋肾虚而膀胱热也膀胱与肾为表里俱主水行于胞者为小便也腑臓不调为邪所乘肾虚则小便数膀胱热则小便涩其状小便痛疼涩数淋沥不宣故谓之淋也  

***石淋候***  

淋而出石谓之石淋肾主水水结则化为石故肾客沙石肾为热所乘则成淋肾虚则不能制石故淋而出石细者如麻如豆大者亦有结如皂荚核状者发则燥痛闷絶石出乃歇  

***胞转候***  

胞转之病由胞为热所廹或忍小便俱令水气还廹于胞屈辟不得充张外水应入不得入内溲应出不得出内外壅胀不通故为胞转其状小腹急痛不得小便甚者至死张仲景云妇人本肥盛豆举自满全羸瘦豆举空减胞系了戾亦致胞转  

***小便不利候***  

肾与膀胱为表里俱主水水行小肠入胞为小便热抟其藏热气蕴积水行则涩故小便不利也  

***小便不通候***  

水行于小肠入胞为小便肾与膀胱俱主水此二经为脏腑若内生大热热气入小肠及胞胞内热故小便不通令小腹胀满气喘息也  

***大便不通候***  

三焦五脏不调和冷热之气结于肠胃津液竭燥大肠壅涩故大便不通张仲景云妇人经水过多亡津液者亦大便难也  

***大小便不利候***  

冷热不调大小肠有游气壅在大小肠不得宣散蓄积结生热故大小便涩不流利也  

***大小便不通候***  

腑脏不和荣衞不调阴阳不相通大小肠否结名曰关格关格故大小便不通自有热结于大肠则大便不通热结于小肠则小便不通今大小便不通者是大小二肠受客热结聚则大小便不通此止客热暴结非隂阳不通流故不瘅关格而直云大小便不通  

***遗尿候***  

肾与膀胱为表里而俱主水肾气通于阴而小便水液之下行者也肾虚冷冷气入胞胞虚冷不能制小便故遗尿  

***小便数候***  

肾与膀胱为表里俱主于水肾气通于阴此二经虚而有热乘之热则小便涩虚则小便数热涩数也  

***下利候***  

肠胃虚弱为风邪冷热之气所乘肠虚则泄故变为利也此下利是水谷利也热色黄冷色白  

***带利候***  

带利由冷热不调大肠虚冷热气客于肠间热气乘之则变赤冷气乘之则变白冷热相交则赤白相杂而连带不止名为带利也其状白脓如涕而有血杂亦有少血者如白脓涕而有赤脉如鱼脑又名鱼脑利  

***血利候***  

热乘血入于大肠为血利也血之随气外行经络内通脏腑皆无滞积若冐触劳动生于热热乘血散渗入大肠肠虚相化故血利也  

***阴痒候***  

妇人阴痒是虫食所为三虫九虫在肠胃之间因臓虚虫动作食于阴其虫作势微则痒重者乃痛  

***脱肛候***  

肛门大肠候也大肠虚冷其气下冲者肛门反出亦有因产用力努偃气冲其肛亦令反出也  

***阴肿候***  

阴肿者是虚损受风邪所为胞经虚而有风邪客之风气乘于阴与血气相抟令气血否涩腠理壅闭不得泄越故令阴肿也  

***阴痛候***  

阴痛之病由胞络伤损致脏虚受风邪而三虫九虫因虚气作食阴则痛者其状成疮其风邪乘风气冲击而痛者无疮但疼痛而已  

***阴疮候***  

阴疮者由三虫九虫动作侵食所为也诸虫在人肠胃之间若腑脏调和血气充实不能为害若劳伤经络肠胃虚损则动作侵食于阴轻者或痒或痛重者生疮也诊其少阴之脉滑而数者阴中生疮也  

***阴挺出下脱候***  

胞络伤损子脏虚冷气下冲则令阴挺出谓之下脱亦有因产而用力偃气而阴下脱者诊其少阴脉浮动浮则为虚动则为悸故令下脱也  

***阴冷候***  

胞络劳伤子脏虚损风冷客之冷乘于阴故令冷也  

***阴中生息肉候***  

此由胞络虚损冷热不调风邪客之邪气乘于阴抟于血气变而生息肉也其状如鼠乳  

***防候***  

此或因带下或举重或因产时用力损于胞门损于子脏肠下乘而成防  

***痔病候***  

痔病由劳伤经络而血流渗之所成也而有五种肛边生疮如防乳出在外时出浓血者牡痔也肛边肿生疮而出血者牝痔也肛边生疮痒而复痛者为血脉痔也肛边肿核痛发寒热而出血者肠痔也因便而清血出者血痔也  

***寸白候***  

寸白是九虫内之一虫也凡九虫在人腹内居肠胃之间腑脏气实则虫不动不为人害虚者虫便发动滋长乃至毙人又云饮白酒以桑枝贯牛肉食生栗生鱼仍饮乳酪能变生寸白者也  

***阴臭候***  

阴臭由子脏有寒寒抟于津液蕴积气冲于阴故变臭也  

***尿血候***  

血性得寒则凝得热则流散若劳伤经络其血虚热渗入胞故尿血也  

***大便血候***  

劳伤经脉则生热热乘于血血得热则流散渗入于大肠故大便血也  

***失精候***  

肾与膀胱合而肾藏精若劳动膀胱伤损肾气则表里俱虚不収制于精故失精也  

***乳肿候***  

足阳明之经胃之脉也其直者从缺盆下于乳因劳动则足腠理虚受风邪入于荣衞荣衞否涩血气不流热结于乳故令乳肿其结肿不散则成痈  

***姤乳候***  

此由新产后儿未能饮之及饮不泄或断儿乳捻其乳汁不尽皆令乳汁蓄结与血气相抟即壮热大渇引饮牢强掣痛手不得近是也初觉便以手助捻去其汁并令傍人助嗍引之不尔成疮有浓其热势盛则成痈  

***乳痈候***  

肿结皮薄以泽是痈也足阳明之经脉有从缺盆下于乳者劳伤血气其脉虚腠理虚寒客于经络寒抟于血则血涩不通其血又归之气积不散故结聚成痈者痈气不宣与血相抟则生热热盛乘于血血化成浓亦有因乳汁蓄结与血相抟蕴积生热结聚而成乳痈年四十已还治之多愈年五十已上慎不当治之多死不治自当终年又怀娠发乳痈肿及体结痈此无害也兼懐胎之痈病起阳明阳明胃之脉也主肌肉不伤脏故无害诊其右手闗上脉沈则为阴虚者则病乳痈乳痈乆不瘥因变为瘘  

飬生方云热食汗出露乳伤风喜发乳肿名吹乳因喜作痈  

***发乳溃后候***  

此谓痈疽发于乳脓溃之后或虚惙或疼痛或渇也凡发乳溃后出脓血多则腑脏虚燥则渇而引饮饮入肠胃肠胃虚则变下利也  

***乳疮候***  

此谓肤腠理虚有风湿之气乘虚客之与血气相抟而热加之则生疮也  

***疽发乳候***  

肿而皮强上如牛领之皮谓之疽也足阳明之脉有从缺盆下于乳者其脉虚则腠理开寒气客之寒抟于血则血涩不通故结肿而气又归之热气淳盛故成疽也热乆不散则内败为脓也  

***乳结核候***  

足阳明之经脉有从缺盆下于乳者其经虚风冷乘之令折于血则结肿夫肿热则变败血为脓冷则核不消又重疲劳动气而生热亦焮烊其汤熨针石别有正方补飬宣导今附于后  

飬生方云踑踞以两手从曲脚内入据地曲脚加其上举尻其可用行气愈瘰疬乳痛交两脚以两手从曲脚极捖举十二通愈瘰疬乳痛也  

***石痈候***  

石痈之状微强不甚大不赤微痛热热自歇是足阳明之脉有下于乳者其经虚为风寒气客之则血涩结成痈肿而寒多热少者则无大热但结核如石谓之石痈  

***发背候***  

五脏不调则致疽疽者肿结皮强如牛领之皮六腑不和则致痈痈者肿结薄以泽是也腑与脏为表里其经脉循行于身俞皆在背腑脏不调和而腠理开受于风寒折于血则结聚成肿深则为疽浅乃为痈随寒所客之处血则否涩不通热又加之故成痈疽发背也  

***改訾候***  

此为内痈发于胁名为改訾由邪气聚在下管与经络血气相抟所生也至其变败状如痈疽  

***发乳后渇候***  

此谓发乳脓溃之后血气虚竭腑脏焦燥故令渇也渇引饮不止饮入肠胃则变为下利也  

***发乳下利候***  

此谓发乳而肠胃虚受冷则下利也大肠为金水谷之道胃为土水谷之海也金土子母而足阳明为胃之经其脉有从缺盆下于乳者因劳伤其脉虚而受风寒风寒抟血气血否涩不通故结痈肿肿结皮薄以泽者为痈而风气乘虚入胃则水谷糟粕变败不结聚肠虚则泄为利金土子母俱虚故发乳而复利也又发乳渇引饮多亦变利也  

***发乳乆不瘥候***  

此谓发乳痈而有冷气乘之故痈疽结经乆不消不溃而为冷所客则浓汁出不尽而乆不瘥  

***发乳余核不消候***  

此谓发乳之后余热未尽而有冷气乘之故余核不消复遇热蕴积为浓亦有淋沥不瘥而变为瘘也  

***发乳瘘候***  

此谓因发痈疮而浓汁未尽其疮暴瘥则恶汁内食后更发则成瘘者也  

## 巢氏诸病源候总论卷四十一  

隋　巢元方　撰  

### 妇人姙娠病诸候上【`凡二十论`】  

***姙娠候***  

经云阴抟阳别谓之有子此是气血和调阳施阴化也诊其手少阴脉动甚者任子也少阴心脉也心主血脉又肾名胞门子户尺中肾脉也尺中之脉按之不絶者姙娠脉也三部沉浮正等按之无断絶者有娠也又左手沉实为男右手浮大为女左右俱沉实生二男左右俱浮大生二女又尺脉左偏大为男右偏大为女左右俱大产二子又左右手尺脉俱浮为产二男不尔女作男生俱沉为产二女不尔男作女生又左手尺中脉浮大者男右手尺脉沉细者女又得太阴脉为男得太阳脉为女太阴脉沉太阳脉浮欲知男女遣靣南行还复呼之左廻首是男右首是女又看上圊时夫从后急呼之左廻首是男右廻首是女妇人任娠其夫左边乳房有核是男右边乳房有核是女懐娠一月名曰始形饮食精熟酸美受御宜食大麦无食腥辛之物是谓才贞足厥阴飬之足厥阴者肝之脉也肝主血一月之时血流澁如不出故足厥阴飬之足厥阴穴在足大指歧间白肉际是　任娠二月名曰始膏无食腥辛之物居必静处男子勿劳百节皆痛是谓始藏也足少阳飬之足少阳者胆之脉也主于精二月之时儿精成于胞里故足少阳飬之足少阳穴在足小指间本节后附骨上一寸防中者是　任娠三月始胎当此之时血不流形像始化未有定仪见物而变欲令见贵盛公主好人端正庄严不欲令见伛偻侏儒丑恶形人及猿猴之类无食姜兔无懐刀绳欲得男者操弓矢射雄鸡乘肥马于田野观虎豹及走犬其欲得女者则着簮珂环佩弄珠玑欲令子美好端正者数视白璧美玉看孔雀食鲤鱼欲令儿多智有力则噉牛心食大麦欲令子贤良盛德则端心正坐清虚和一坐无邪席立无偏倚行无邪径目无邪视耳无邪聴口无邪言心无邪念无妄喜怒无得思虑食无到脔无邪卧无横足思欲果噉味酸葅好芬芳恶见秽臭是谓外象而变者也手心主飬之手心主者脉中精神内属于心能混神故手心主飬之手心主穴在掌后横文是诊其任娠脉滑疾重以手按之散者胎已三月也　任娠四月之时始受水精以成血脉其食宜稻秔其羮宜鱼鴈是谓盛荣以通耳目而行经络洗浴逺避寒暑是手少阳飬之手少阳者三焦之脉也内属于府四月之时儿六府顺成故手少阳飬之手少阳穴在手小指间本节后二寸是也诊其任娠四月欲知男女左脉疾为男右脉疾为女左右俱疾为生二子当此之时慎勿泻之必致产后之殃何谓也是手少阳三焦之脉内属于三焦静形体和心志节饮食深任娠五月始受火精以成其气卧必晏起洗浣衣服深其屋室厚其衣裳朝吸天光以避寒殃其食宜稻麦其羮宜牛羊和以茱萸调以五味是谓飬气以定五脏者也一本云宜食鱼鳖足太阴飬之足太阴脾之脉主四季五月之时儿四支皆成故足太阴飬之足太阴穴在足内踝上三寸也诊其任娠脉重手按之不散但疾不滑者五月也又其脉数者必向懐脉者必胞阻脉迟者必腹满喘脉浮者必水懐为肿深任娠六月始受金精以成其筋身欲微劳无得静处出游于野数观走犬及视走马宜食鸷鸟猛兽之肉是谓变腠膂筋以飬其爪以牢其背膂足阳明飬之足阳明者胃之脉主其口目六月之时儿口目皆成故足阳明飬之足阳明穴在太冲上二寸是也　任娠七月始受木精以成其骨劳躬摇支无使定止动作屈伸居处必燥饮食避寒常宜食稻秔以宻腠理是谓飬骨牢齿者也手太阴飬之手太阴者肺脉主皮毛七月之时儿皮毛已成故手太阴飬之手太阴穴在手大指本节后白肉际防中是诊其任娠七月脉实大牢强者生沈细者死懐躯七月而不可知时时衂而转筋者此为躯衂时而动者非躯也懐躯七月暴下斗余水其胎必倚而堕此非时孤浆预下故也　任娠八月始受土精以成肤革和心静息无使气极是谓密腠理而光泽顔色手阳明飬之手阳明者大肠脉大肠主九窍八月之时儿九窍皆成故手阳明飬之手阳明穴在大指本节后宛宛中是诊其任娠八月脉实大牢强者生沈细者死　任娠九月始受石精以成皮毛六府百节莫不毕备饮醴食缓带自持而待之是谓飬毛髪多才力足少阴飬之足少阴者肾之脉肾主续缕九月之时儿脉续缕皆成故足少阴飬之足少阴穴在足内踝后微近下前动脉是也　任娠十月五臓俱备六腑齐通纳天地气于丹田故使闗节人神咸备然可预修滑胎方法也  

***任娠恶阻候***  

恶阻病者心中愦闷头四支烦疼懈惰不欲执作恶闻食气欲噉咸酸果实多睡少起世云恶食又云恶字是也乃至三四月日以上大剧者不能自胜举也此由妇人元本虚羸血气不足肾气又弱兼当风饮冷太过心下有痰水挟之而有娠也经血既闭水溃于藏藏气不宣通故心烦愦闷气逆而呕吐也血脉不通经络否涩则四支沈重挟风则头目故欲有胎而病恶阻所谓欲有胎者其人月水尚来而顔色皮肤如常但苦沈重愦闷不欲食饮又不知其患所在脉理顺时平和即是欲有胎也如此经二月日后便觉不通则结胎也  

***任娠转女为男候***  

阴阳和调二气相感阳施阴化是以有娠而三阴所防则多生女但任娠二月名曰始藏精气成于胞裹至于三月名曰始胎血脉不流象形而变未有定仪见物而化是时男女未分故未满三月者可服药方术转之令生男也  

***任娠飬胎候***  

任娠之人有宿挟疴疹因而有娠或有娠之时节适乖理致生疾病并令腑脏衰损气力虚羸令胎不长故湏服药去其疾病益其气血以扶飬胎也  

***任娠禁忌候***  

任娠男女未分之时未有定仪见物而化故湏端正庄严清静和一无倾视无邪聴儿在胎日月未满阴阳未备腑脏骨节皆未成足故自初讫于将产饮食居处皆有禁忌  

***任娠胎间水气子满体肿候***  

胎间水气子满体肿者此由脾胃虚弱腑脏之间有停水而挟以任娠故也任娠之人经血壅闭以飬于胎若挟有水气则水血相抟水渍于胎兼伤腑脏脾胃主身之肌肉故气虚弱肌肉则虚水气流溢于肌故令体肿水渍于胞则令胎壊然任娠临将产之月而脚微肿者其产易所以尔者胞藏水血俱多故令易产而水乘于外故微肿但湏将产之月耳若初任而肿者是水气过多儿未成具故壊胎也壊胎脉浮者必腹满而喘懐娠为水肿  

***任娠漏胞候***  

漏胞者谓任娠数月而经水时下此由冲脉任脉虚不能约制太阳少阴之经血故也冲任之脉为经脉之海皆起于胞内手太阳小肠脉也手少阴心脉也是二经为表里上为乳汁下为月水有娠之人经水所以断者壅之以飬胎而蓄之为乳汁冲任气虚则胞内泄漏不能制其经血故月水时下亦名胞阻漏血尽则人毙也  

***任娠胎动候***  

胎动不安者多因劳役气力或触冐冷热或饮食不适或居处失宜轻者止转动不安重者便致伤堕若其母有疾以动胎治母则胎安若其胎有不牢固致动以病母者治胎则母瘥若伤动甚者候其母靣赤舌青者儿死母活母唇口青口两边沬出者母子俱死母靣青舌赤口中沫出母死子活  

***任娠僵仆胎上抢心下血候***  

此谓行动倒仆或从髙堕下伤损胞络致血下动胎而血伤气逆者胎随气上抢心其死生之候其母舌青者儿死母活唇口无沫儿生唇青沫出者母子俱死唇口赤舌青者母死儿活若下血不住胞燥胎枯则令胎死  

***任娠胎死腹中候***  

此或因惊动倒仆或染温疫伤寒邪毒入于胞脏致令胎死其候当胎处冷为胎已死也  

***任娠腹痛候***  

腹痛皆由风邪入于腑臓与血气相击抟所为任娠之人或宿挟冷疹或新触风邪防结而痛其腹痛不已邪正相干血气相乱致伤损胞络则令动胎也  

***任娠心痛候***  

夫心痛多是风邪痰饮乘心之经络邪气抟于正气交结而痛也若伤心正经而痛者为真心痛心为神统领诸藏不可受邪邪若伤之朝发夕死夕发朝死若伤心支别络而痛者则乍间乍盛休作有时任娠之人感其病者痛不已气乘胞络伤损子臓则令动胎凡胎动则胎转移不安不安而动于血者则血下也  

***任娠心腹痛候***  

任娠心腹痛者或由腹内宿有冷疹或新触风寒皆因藏虚而致发动邪正相击而并于气随气下上上冲于心则心痛下攻于腹则腹痛故令心腹痛也任娠而痛之者正邪二气交击于内若不时瘥者其痛冲击胞络必致动胎甚则伤堕  

***任娠腰痛候***  

肾主腰脚因劳损伤动其经虚则风冷乘之故腰痛妇人肾以系胞任娠而腰痛甚者多堕胎也  

***任娠腰腹痛候***  

肾主腰脚其经虚风冷客之则腰痛冷气乘虚入腹则腹痛故令腰腹相引而痛不止多动胎腰痛甚者则胎堕也  

***任娠小腹痛候***  

任娠小腹痛者由胞络宿有冷而任娠血不通冷血相抟故痛也痛甚亦令动胎也  

***任娠卒下血候***  

此谓卒有损动或冷热不调和致伤于胎故卒痛下血不止者堕胎也  

***任娠吐血候***  

吐血皆由腑脏伤所为忧思惊怒皆伤脏腑气逆故吐血吐血而心闷胷满未欲止心闷甚者死任娠病之多堕胎也  

***任娠尿血候***  

尿血由劳伤经络而有热热乘于血血得热流溢渗入于胞故尿血也  

***任娠数堕胎候***  

阳施阴化故得有胎荣衞和调则经飬周足故胎得安而能成长若血气虚损者子臓为风冷所居则血气不足故不能飬胎所以致胎数堕候其任娠而恒腰痛者喜堕胎也  

## 巢氏诸病源候总论卷四十二  

隋　巢元方　撰  

### 妇人任娠病诸候下【`凡四十二论`】  

***任娠伤寒候***  

冬时严寒人体虚而为寒所伤即成病为伤寒也轻者啬啬恶寒噏噏发热微欬鼻塞数日乃止重者头痛体疼増寒壮热乆不歇亦伤胎也  

***任娠伤寒后复候***  

冬时严寒人体虚触冐之得病名伤寒其状头痛体疼壮热瘥后体虚尚未平复或起早或饮食过度病更如初故谓之复也  

***任娠时气候***  

四时之间忽有非节之气如春时应暖而反寒夏时应热而反冷秋时应凉而反热冬时应寒而反温非其节而有其气一气之至无人不伤长少虽殊病皆相似者多挟于毒言此时普行此气故云时气也任娠遇之重者伤胎也  

***任娠温病候***  

冬时严寒人有触冐之寒气伏藏肌骨未即病至春而发谓之温也亦壮热大体与伤寒相似又冬时应寒而反温温气伤人即病亦令壮热谓之温病任娠遇此病热抟于胎皆损胎也  

***任娠热病候***  

冬时严寒触冐伤之藏于肌骨夏至乃发壮热又为暑病暑病即热病也此寒气蕴积发即有毒任娠遇之多致堕胎也  

***任娠寒热候***  

任娠寒热病者犹是时气之病也此病起于血气虚损风邪乘之致阴阳并隔阳胜则热阴胜则寒阴阳相乘二气交争故寒热其任娠而感此病者热甚则伤胎也  

***任娠寒疟候***  

夫疟者由夏伤于暑客于皮肤至秋因劳动血气腠理虚而风邪乘之动前暑热正邪相击阴阳交争阳盛则热阴盛则寒阴阳更虚更盛故发寒热阴阳相离寒热俱歇若邪动气至交争则复发故疟休作有时其发时节渐晏者此由风邪客于风府循膂而下卫气一日一夜常大防于风府其明日日下一节故其作发日晏其发日早者衞气之行风府日下一节二十一日下至尾骶二十二日入脊内上注于伏冲之脉其行九日出于缺盆之内其气既上故其病发更早其间日发者由风邪内薄五脏横连募原其道逺其气深其行迟不能日作故间日蓄积乃发任娠而发者寒热之气廹伤于胎多致损动也  

***任娠下利候***  

春伤于风邪气留连遇肠胃虚弱风邪因而伤之肠虚则泄故为下利然此水谷利也  

***任娠滞利候***  

冷热不调肠虚者冷热之气客于其间热气乘之则赤冷气乘之则白冷热相交连滞故赤白如鱼脑鼻涕相杂为滞利也  

***任娠胷脇支满候***  

任娠经血不通上为乳汁兼以飬胎若宿有停饮者则血饮相抟又因冷热不调动于血饮血饮乘气逆上抢于胷脇胷脇胀满而气小喘谓之支满  

***任娠痰候***  

水饮停积结聚为痰人皆有之少者不能为害若多则成病妨害饮食乃至呕吐任娠病之若呕吐甚者伤胎也  

***任娠子烦候***  

脏虚而热气乘于心则令心烦停痰积饮在于心胷其冲冷心者亦令烦也若虚热而烦者但烦热而已若有痰热而烦者则呕吐涎沫任娠之人既血饮停积或虚热相抟故亦烦以其任娠而烦故谓之子烦也  

***任娠霍乱候***  

阴阳清浊相干谓之气乱气乱于肠胃之间为霍乱也但饮食过度冐触风冷使阴阳不和致清浊相干肠胃虚者受之故霍乱也先心痛则先吐先腹痛则先利心腹俱痛吐利并发有头痛体疼发热而吐利者亦为霍乱所以然者挟风而有实故也风折血气皮肤闭宻血气不得宣故令壮热风邪乘其经脉气上冲于头则头痛风气入于肠胃肠虚则泄利胃逆则呕吐故吐利也吐利甚则烦府藏虚故也又手足逆冷阳气暴竭谓之四逆也任娠而病之吐利甚者则伤损胎也  

***任娠中恶候***  

人有忽然心腹刺痛闷乱欲死谓之中恶言恶邪之气中伤于人也所以然者人之血气自飬而精神为主若血气不和则精神衰弱故厉毒鬼气得中之任娠病之亦致损胎也  

***任娠腹满候***  

任娠腹满者由腹内宿有寒冷停饮挟以任娠重因触冷则冷饮发动燠气相干故令腹满也  

***任娠欬嗽候***  

肺感于微寒寒伤于肺则成欬嗽所以然者肺主气候皮毛寒之伤人先客皮毛故肺受之又五藏六府俱受气于肺以四时更王五藏六府亦皆有欬嗽各以其时感于寒而为欬嗽也秋则肺受之冬则肾受之春则肝受之夏则心受之其诸藏欬嗽不已各于府任娠而病之者乆不已伤于胎也  

***任娠胷痹候***  

胷痹者由寒气客于藏府上冲胷心愊愊如满噎塞习习而痹痛胷中栗栗然饮食不下谓之胷痹也而脾胃渐弱乃至毙人任娠而病之非直任妇为患亦伤损于胎也  

***任娠咽喉身体着毒肿候***  

毒肿者是风邪厉毒之气客人肌肉抟人血气积聚所成然邪毒伤人无有定处随经络虚处而留止之故或着身体或着咽喉但毒之所停血则否涩血气与邪相抟故成肿也其毒发于身体犹为小缓若着咽喉最急便肿塞痹痛乃至水浆不通毒入攻心心烦闷任娠者尤宜急救不尔子母俱伤也  

***任娠中蛊毒候***  

蛊毒者人有以蛇蝘蜣蜋诸蛊合着一处令其自相残食余一个在者名之为蛊诸山县人多作而敬事之因饮食里以毒毙人又或吐血利血是食人腑脏则死又云有缓急缓者延引日月急者止在旦夕以法术知其主呼之蛊去乃瘥平人遇之尚死况任娠者故子母俱伤也  

***任娠飞尸入腹候***  

飞尸者是五尸中一尸也其游走皮肤贯穿脏腑每发刺痛变作无常为飞尸也任娠病之者亦损胎也  

***任娠患子淋候***  

淋者肾虚膀胱热也肾虚不能制水则小便数也膀胱热则水行涩涩而且数淋沥不宣任娠之人胞系于肾肾患虚热成淋故谓子淋也  

***任娠大小便不通候***  

人有府藏气实而生于热者随停积之处成病若热结大肠大便不通热结小肠小便不通若大小肠俱为热所结故烦满大小便不通也凡大小便不通则内热肠胃气逆令变干呕也  

***任娠大便秘不通候***  

三焦五藏不调和冷热否结津液竭燥肠胃否涩蕴积结于肠间则大便不通令肠否满烦热甚者变干呕所以然者胃内热气逆也  

***任娠大小便不利候***  

冷热之气不调乘于大小肠则谓之为游气壅否而生热或热病热入大小肠并令大小便不利也凡大小便不利则心脇满食不下而烦燥不安也  

***任娠小便利候***  

小便利者肾虚胞冷不能温制于小便故小便利也  

***任娠小便数候***  

肾与膀胱合俱主水肾气通于阴肾虚而生热则小便涩虚则小便数虚热相抟虽数起而不宣快也  

***任娠小便不利候***  

肾与膀胱合俱主水水行入胞为小便脏腑有热热入于胞故令小便不利也  

***任娠小便不通候***  

小肠有热热入于胞内热结甚者故小便不通则心脇小肠俱满气喘急也  

***任娠惊胎候***  

惊胎者见懐任月将满或将产其胎神识已具外有劳伤损动而胎在内惊动也  

***任娠中风候***  

四时八方之气为风常以冬至之日候之风从其郷来者长飬万物若不从郷来者为虚风贼于人人体虚者则中之五藏六府兪皆在背藏府虚风邪皆从其兪入人中之随府藏所感而发也心中风但偃卧不得倾侧汗出唇赤汗流者可治急炙心俞百壮若唇或青或白或黄或黑此是心壊为水靣目亭亭时悚动者皆不可治五六日而死若肝中风但踞坐不得低头若绕两目连额色微有青唇青面黄可治急炙肝俞百壮若大胷黑面一黄一白者是肝已伤不可治数日而死若脾中风踞而腹满身通黄吐咸汁出者可治急炙脾俞百壮若手足青者不可治若肾中风踞而腰痛视脇左右未有黄如饼大者可治急炙肾俞百壮若齿黄赤鬓髪直面土色者不可治也若肺中风偃卧而胷满短气冐闷汗出视目下鼻上下两边下行至口色白可治急炙肺俞百壮若色黄为肺已伤化为血不可治其人当妄掇空或自拈衣如此数日而死任娠而中风非止任娠为病甚者损胎也  

***任娠痉候***  

体虚受风而伤太阳之经停滞经络后复遇寒湿相抟发则口噤背强名之为痉任娠而发者闷冒不识人湏臾醒醒复发亦是风伤太阳之经作痉也亦名子癎亦名子冒也  

***任娠鬼胎候***  

夫人腑脏调和则血气充实风邪鬼魅不能干之若荣衞虚损则精神衰弱妖魅鬼精得入于藏壮如懐娠故曰鬼胎也  

***任娠两胎一生一死候***  

阳施阴化精盛有余者则成两胎胎之在胞以血气资飬若寒温节适虚实调和气血强盛则胎无伤夭若冷热失宜气血损弱则胎翳燥不育其两胎而一死者是血遇于寒挟经飬不调故偏夭死也候其胎上冷是胎已死也  

***任娠胎痿燥候***  

胎之在胞血气资飬若血气虚损胞藏冷者胎则翳燥委伏不长其壮儿在胎都不转动日月虽满亦不能生是其候也而胎在内痿燥其胎多死  

***任娠过年乆不产候***  

过年不产由挟寒冷宿血在胞而有胎则冷血相抟令胎不长产不以时若其胎在胞日月虽多其胎翳小转动劳羸是挟于病必过时乃产  

***任娠堕胎后血出不止候***  

堕胎损经脉损经脉故血不止也防血多者便致烦闷乃至死也  

***任娠堕胎后血不出候***  

此由宿有风冷因堕胎血冷相抟气虚逆上者则血结不出也其血逆上抢心则亦烦闷甚者致死  

***任娠堕胎衣不出候***  

此由堕胎初下妇人力羸不能更用气产胞便遇冷冷则血涩故胞衣不出也若胞上掩心烦闷乃至于死也  

***任娠堕胎后腹痛虚之候***  

此由堕胎之时血下遇少后余血不尽将摄未复而劳伤气力触冒风冷风冷抟于血气故令腹痛劳损血气不复则虚之而余血不尽结抟于内多变成血瘕亦令月水不通也  

***任娠堕胎后着风候***  

堕胎后荣衞损伤腠理虚踈未得平复若起早当风取凉即着于风初止羸弱或饮食减少气力不即平复若风挟冷入腹内抟于血结成刺痛若入肠胃亦下利入经络或痹或疼痛若入太阳之经则腰背强直成痉或角弓反张或口防僻或缓弱不随或一边挛急各随所伤处而成病也  

***任娠欲去胎候***  

间有任娠之人羸瘦或挟疾病既不能飬胎兼害母故欲去之  

## 巢氏诸病源候总论卷四十三  

隋　巢元方　撰  

### 妇人将产病诸候【`凡三论`】  

产法  

人处三才之间禀五行之气阳施阴化故令有子然五行虽复相生而刚柔刑杀互相害克至于将产则有日游反支禁忌若犯触之或横致诸病故产时坐卧产处须顺四时五行之气故谓之产法也  

产防晕法  

防晕者诸临产若触犯日游反支诸所禁忌则令血气不调理而致晕也其晕之状心烦闷气欲絶是也故须预以法术防之  

***胞衣不出候***  

有产儿下苦胞衣不落者世谓之息胞由产妇初时用力比产儿出而体已疲顿不能更用气产胞经停之间外冷乘之则血道否涩故胞乆不出须急以方药救治不尔害于儿所以尔者胞系连儿脐胞不出则不得以时断脐浴洗冷气伤儿则成病也旧方胞衣乆不出恐损儿者依法截脐而以物系其带一头亦有产而看产人不用意愼防而挽牵甚胞系断者其胞上掩心则毙人也纵令不死乆则成病也  

妇人难产病诸候【`凡七论`】  

***产难候***  

产难者或先因漏胎去血脏燥或子脏宿挟疹病或触禁忌或始觉腹痛产时未到便即惊动秽露早下致子道干涩产妇力疲皆令难也候其产妇舌青者儿死母活唇青口青口两边沬出者子母俱死靣青舌赤沬出者母死子活故将产坐卧产处须顺四时方靣并避五行禁忌若有犯触多令产难产难腹痛而腰不痛者未产也若腹痛连腰甚者即产所以然者肾候于腰胞系于肾故也诊其尺脉转怠如切绳转珠者即产也  

***横产候***  

横产由初觉腹痛产时未至惊动伤早儿转未竟便用力产之故令横也或触犯禁忌所为将产坐卧产处须顺四时方靣并避五行禁忌若触犯多致灾祸也  

***逆产候***  

逆产者初觉腹痛产时未至惊动伤早儿转未竟便用力产之则令逆也或触犯禁忌故产处及坐卧须顺四时方靣并避五行禁忌若触犯多致灾祸  

飬生方云任娠大小便勿至非常之去处必逆产杀人也  

***产子上逼心候***  

任娠将飬得所则气血调和故儿在胎则安当产亦易若节适失宜则血气乖理儿在胎则亟动至产育亦难产而子上廹于心者由产难用力胎动气逆胎上冲廹于心也凡胎上廹心则暴闷絶胎下乃苏甚者至死凡产处及坐卧须顺四时方靣并避五行禁忌若有触犯多致灾祸也  

***产子但趍后孔候***  

产子但趍后孔者由坐卧未安怱遽强气暴冲撃故儿失其道妇人产有坐有卧若坐产者须正坐傍人扶抱肋腰持捉之勿使倾斜故儿得顺其理卧产者亦待卧定背平着席体不伛曲则儿不失其道若坐卧未安身体斜曲儿心转动怱遽强气暴冲撃则令儿趍后孔或横或逆皆由产时怱遽或触犯禁忌坐卧不安审所为故产坐卧须平正顺四时方靣避五行禁忌若有触犯多致灾祸也  

***产已死而子不出候***  

产妇已死而子不出或触犯禁忌或产时未到惊动伤早或傍看产人抱腰持捉失理皆令产难而致胎上掩心闷絶故死也候其妇将困乏际靣青舌赤口沫出者则母死儿活也故产处坐卧须顺四时方靣避五行禁忌若有触犯多招灾祸也  

***产难子死腹中候***  

产难子死腹中者多因惊动过早或触犯禁忌致令产难产难则秽沃下产时未到秽露已尽而胎枯燥故子死腹中其产妇舌青黑及胎上冷者子已死也故产处坐卧须顺四时方靣避五行禁忌若有触犯多招灾祸也  

妇人产后病诸候上【`凡三十论`】  

***产后血晕闷候***  

运闷之状心烦气欲絶是也亦有去血过多亦有下血极少皆令晕若产去血过多血虚气极如此而晕闷者但烦闷而已若下血过少而气逆者则血随气上掩于心亦令晕闷则烦闷而心满急二者为异亦当候其产妇血下多少则知其产后应晕与不晕也然烦闷不止则毙人凡产时当向坐卧若触犯禁忌多令晕闷故血下或多少是以产处及坐卧须顺四时方靣避五行禁忌若有触犯多招灾祸也  

***产后血露不尽候***  

凡任娠当风取凉则胞络有冷至于产时其血下必少或新产而取风凉皆令风冷抟于血致使血不宣消蓄积在内则有时血露淋沥下不尽  

***产后恶露不尽腹痛候***  

任娠取风凉过度胞络有冷比产血下则少或新产血露未尽而取风凉皆令风冷抟于血血则壅滞不宣消蓄积在内内有冷气共相抟撃故令痛也甚者则变成血瘕亦令月水不通也  

***产后血上抢心痛候***  

产后气虚挟宿寒寒抟于血血则凝结不消气逆上者则血随上抢冲撃而心痛也凡产余血不尽血冷则结与气相抟则痛因重遇于寒血结弥甚变成血瘕亦令月水否涩不通  

***半产候***  

半产谓任娠儿骨节腑脏渐具而日月未足便产也多因劳役惊动所致或触犯禁忌亦然也  

***产后血瘕痛候***  

新产后有血气相撃而痛者谓之瘕痛瘕之言假也谓其痛浮假无定处也此由宿有风冷血气不治至产血下少故致此病也不急治多成积结妨害月水轻则否涩重则不通  

***产后风虚肿候***  

夫产伤血劳气腠理则虚为风邪所乘邪抟于气不得宣泄故令虚肿轻浮如吹者是邪抟于气气肿也若皮薄如熟李状则变为水肿也气肿发汗即愈水肿利小便即瘥  

***产后腹中痛候***  

产后脏虚或宿挟风寒或新触冷与气相撃抟故腹痛若气逆上者亦令心痛胷脇痛也乆则变成疝瘕  

***产后心腹痛候***  

产后气血俱虚遇风寒乘之与血气相撃随气而上冲于心或下攻于腹故令心腹痛若乆痛不止则变成疝瘕  

***产后心痛候***  

产后脏虚遇风冷客之与血气相抟而气逆者上攻于心之络则心痛凢心痛乍间乍甚心之支别络为邪所伤也若邪伤心之正经为真心痛朝发夕死夕发朝死所以然者心为诸脏之主不受邪邪伤即死也  

***产后小腹痛候***  

此由产时恶露下少胞络之间有余血者与气相撃抟令小腹痛也因重遇冷则血结变成血瘕亦月水不利也  

***产后腰痛候***  

肾主腰脚而妇人以肾系胞产则劳伤肾气损动胞络虚未平复而风冷客之冷气乘腰者则令腰痛也若寒冷邪气连滞腰脊则痛乆不已后有娠喜堕胎所以然者胞繋肾肾主腰脊也  

***产后两胁腹满痛候***  

膀胱宿有停水因产恶露下少血不宣消水血壅否与气相抟积在膀胱故令胁腹俱满而气动与水血相撃则痛也故令两胁腹满痛亦令月水不利亦令成血瘕也  

***产后虚烦短气候***  

此由产时劳伤重者血气虚极则其后未得平和而气逆乘心故心烦也气虚不足故短气也  

***产后上气候***  

肺主气五脏六腑俱禀气于肺产则气血俱伤脏腑皆损其后肺气未复虚竭逆上故上气也  

***产后心虚候***  

肺主气心主血脉而血气通荣腑脏徧循经络产则血气伤损脏腑不足而心统领诸脏其劳伤不足则令惊悸恍惚是心气虚也  

***产后虚烦候***  

产血气俱伤脏腑虚竭气在内不宣故令烦也  

***产后虚热候***  

产后腑臓劳伤血虚不复而风邪乘之抟于血气使气不宣泄而否涩生热或支节烦愦或唇干燥但因虚生热故谓之虚热也  

***产后虚羸候***  

夫产损动腑脏劳伤气血轻者节飬将摄满月便得平复重者其日月虽满气血犹未调和故虚羸也然产后虚羸将飬失所多沉滞劳瘠乍起乍卧风冷多则辟瘦顔色枯黑食饮不消风热多则腲退虚乏顔色无异于常食亦无味甚伤损者皆着床此劳瘠也  

***产后风冷虚劳候***  

产则血气劳伤腑脏虚弱而风冷客之风冷抟血气血气则不能自温于肌肤使人虚乏疲顿致羸损不平复谓之风冷虚劳若乆不瘥风冷乘虚而入腹抟于血则否澁入肠则下利不能飬或食不消人子脏并胞脏冷亦使无子也  

***产后汗出不止候***  

夫汗由阴气虚而阳气加之里虚表实阳气独发于外故汗出也血为阴产则伤血是为阴气虚也气为阳其气实者阳加于阴故令汗汗出而阴气虚弱不复者则汗出不止凡产后皆血虚故多汗因之遇风则变为痉纵不成痉则虚之短气身体柴瘦唇口干燥乆变经水断絶津液竭故也  

***产后汗血候***  

肝藏血心主血脉产则劳损肝心伤动血气血为阴阴虚而阳气乘之即令汗血此为阴气大虚血气伤动故因汗血出乃至毙人  

***产后虚渇候***  

夫产水血俱下腑脏血燥津液不足宿挟虚热者燥竭则甚故令渇  

***产后余疾候***  

产后余疾由产劳伤腑脏血气不足日月未满而起早劳役虚损不复为风邪所乗令气力疲乏肌肉柴瘦若气冷入于肠胃肠胃虚冷时变下利若入抟于血则经水否涩冷抟气血亦令腹痛随腑脏虚处乗虚伤之变成诸疾以其因产伤损余势不复致羸瘠疲顿乍瘥乍甚故谓产后余疾也  

***产后中风候***  

产则伤动血气劳损腑脏其后未平复起早劳动气虚而风邪乘虚伤之致发病者故曰中风若风邪冷气初客皮肤经络疼痹不仁若之少气其人筋脉挟寒则挛急过僻挟渇则强脉缓弱若入伤诸脏腑恍惚惊悸随其所伤腑脏经络而为诸疾凡中风风先客皮肤后因虚入伤五脏多从诸脏俞入若心中风但得偃卧不得倾侧汗出若唇赤汗流者可治急炙心俞百壮唇或青或白或黄或黑此是心壊为水靣目亭亭时悚聴皆不可复治五六日而死若肝中风视坐不得头若绕两目连额上炙微指青唇青靣黄可治急炙肝俞百壮若大青黑靣一黄一白者是肝已伤不可复治数日而死若脾中风踞而腹满体通黄吐咸水出可治急炙脾俞百壮若手足青者不可复治也肾中风踞而腰痛视胁左右未有黄色如饼大者可治急炙肾俞百壮若齿黄赤鬓发直靣土色不可复治也肺中风偃卧而胁满短气冐闷汗出视目下鼻上下两边下行至口色白可治急炙肺俞百壮若色黄为肺已伤化为血而不可复治其人当妄掇空或自拈衣如此数者死  

***产后中风口噤候***  

产后中风口噤者是其气虚而风入于额颊夹口之筋也手三阳之节结入于颔产则劳损腑脏伤动筋脉风乘之者其三阳之筋偏虚则风偏抟之筋得风冷则急故令口噤也  

***产后中风痉候***  

产后中风痉者因产伤动血脉脏腑虚竭饮食未复未满日月荣衞虚伤风气得入五脏伤太阳之经复感寒湿寒抟于筋则发痉其状口急噤背强直摇头马鸣腰为反折须臾十发气急如絶汗出如雨手拭不及者皆死  

***产后中柔风候***  

柔风者四肢不收或缓或急不得俛仰也由阴阳俱虚风邪乘之风入于阳则表缓四肢不收也入于阴则里急不得俛仰也产则血气皆损故阴阳俱虚未得平复而风邪乘之故也  

***产后中风不随候***  

产后腑脏伤动经络虚损日月未满未得平复而起早劳动风邪乗虚入邪抟于阳经者气行则迟机关缓纵故令不随也  

***产后风虚癫狂候***  

产后血气俱虚受风邪入并于阴则癫忽发卧地吐涎口防目急手足缭左又无所觉知良乆乃苏是也邪入并于阳则狂发则言语倒错或自髙贤或骂詈不避尊卑是也产则伤损血气阴阳俱虚未平复者为风邪所乘邪乘血气乍并于阳乍并于阴故癫狂也  

## 巢氏诸病源候总论卷四十四  

隋　巢元方　撰  

### 妇人产后病诸候下【`凡四十一论`】  

***产后月水不利候***  

手太阳少阴之经主下为月水太阳小肠之经少阴心之经也心主血脉因产伤动血气其后虚损未复而为风冷客于经络冷抟于血则血凝澁故令月水不利也  

***产后月水不调候***  

夫产伤动血气虚损未复而风邪冷热之气客于经络乍冷乍热冷则血结热则血消故令血或多或少乍在月前乍在月后故为不调也  

***产后月水不通候***  

夫产伤动血气其后虚损未平复为风冷所伤血之为性得冷则凝结故风冷伤经血结于胞络之间故令月水不通也凡血结月水不通则变成血瘕水血相并后遇脾胃衰弱肌肉虚者变水肿也  

***产后带下候***  

带下之病由任脉虚损任脉为经络之海产后血气劳损未平复为风冷所乘伤于任脉冷热相交冷多则白多热多则赤多也相兼为带下也  

又云带下有三门一曰胞门二龙门三曰玉门产后属胞门谓因产伤损胞络故也  

***产后崩中恶露不尽候***  

产伤于经血其后虚损未平复或劳役损动而血暴崩下遂因淋沥不断时来故谓崩中恶露不尽凡崩中若小腹急满为内有瘀血不可断之断之终不断而加小腹胀满为难愈若无瘀血则可断易治也  

***产后利候***  

产后虚损未平复而起早伤于风冷风冷乘虚入于大肠肠虚则泄故令利也产后利若变为血利则难治世谓之产子利也  

***产后利肿候***  

因产劳伤荣衞脾胃虚弱风冷乘之水谷不结大肠虚则泄成利也利而肿者脾主土候肌肉土性本克水今脾气衰微不能克消于水水气流溢散在皮肤故令肿也  

***产后虚冷洞利候***  

产劳伤而血气虚极风冷乘之入于肠胃肠胃虚而暴得冷肠虚则泄遇冷极虚故变洞利也  

***产后滞利候***  

产后虚损冷热之气客于肠胃热乗血血渗于肠则赤冷抟肠间津液则变白其冷热相交故赤白相杂连滞不止故谓滞利也  

***产后冷热利候***  

产后脏虚而冷热之气入于肠胃肠虚则泄故成冷热利凡利色青与白为冷黄与赤为热不止热甚则变生血冷极则生白脓脓血相杂冷热不调则变滞利也  

***产后客热利候***  

产后脏虚而热气乘之热入于肠肠虚则泄故为客热利色黄是也热甚则黄赤而有血也  

***产后赤利候***  

赤利血利也因产后血虚为热气所乘热抟血渗入肠肠虚而泄为血利凡血利皆是多热热血不止蕴瘀成脓血利也  

***产后阴下脱候***  

产而阴脱者由宿有虚冷因产用力过度其气下冲则阴下脱也  

***产后阴道痛肿候***  

脏气宿虚因产风邪乘于阴邪与血气相抟在其腠理故令痛血气为邪所壅否故肿也  

***产后阴道开候***  

子脏宿虚因产冷气乘之血气得冷不能相荣故令开也  

***产后遗尿候***  

因产用气伤于膀胱而冷气入胞嚢胞嚢泄漏不禁小便故遗尿多因产难所致  

***产后淋候***  

因产虚损而热气客胞内虚则起数热则泄漏故成淋也  

***产后渇利候***  

渇利者渇而引饮随饮随小便而谓之渇利也膀胱与肾为表里膀胱为津液之府妇人以肾繋胞产则血水俱下伤损肾与膀胱之气津液竭燥故令渇也而肾气下通于阴肾虚则不能制水故小便数是为渇利也  

***产后小便数候***  

胞内宿有冷因产气虚而冷发动冷气入胞虚弱不能制其小便故令数  

***产后尿血候***  

夫产伤损血气血气则虚而挟于热抟于血血得热流散渗于胞故血随尿出是为尿血  

***产后大小便血候***  

夫产伤动血气腑脏劳损血伤未复而挟于热血得热则妄行大肠及胞嚢虚者则血渗入之故因大小便而血出也  

***产后大小便不通候***  

大小肠宿有热因产则血水俱下津液暴竭本挟于热大小肠未调和故令大小便涩结不通也  

***产后大便不通候***  

肠胃本挟于热因产又水血俱下津液竭燥肠胃否涩热结肠胃故大便不通也  

***产后小便不通候***  

因产动气气冲于胞胞转屈辟不得小便故也亦有小肠本挟于热因产水血俱下津液竭燥胞内热结则小便不通也然胞转则小腹胀满气急绞痛若虚热津液竭燥者则不甚胀急但不通津液生气和则小便也  

***产后小便难候***  

产则津液空竭血气皆虚有热客于胞者热停积故小便否涩而难出  

***产后呕候***  

胃为水谷之海水谷之精以为血气血气荣润腑脏因产则腑脏伤动有血虚而气独盛者气乘肠胃肠胃燥涩其气则逆故呕不下食也  

***产后欬嗽候***  

肺感微寒则成欬嗽而肺主气因产气虚风冷伤于肺故令欬嗽也  

***产后时气热病候***  

四时之间忽有非节之气而为病者谓之时气产后体虚而非节之热气伤之故为产后时气热病也诊其脉小者足温则生足寒则死凡热病脉应浮滑而悬急以为不顺手足应温而反冷为四逆必死也  

***产后伤寒候***  

触冐寒气而为病谓之伤寒产妇血气俱虚日月未满而起早劳动为寒所伤则啬啬恶寒吸吸微热数日乃歇重者头及骨节皆痛七八日乃瘥也  

***产后寒热候***  

因产劳伤血气使阴阳不和互相乘克阳盛则热阴盛则寒阴阳相加故发寒热凡产余血在内亦令寒热其腹时刺痛者是也  

***产后疟候***  

夫疟者由夏伤于暑客在皮肤至秋因劳动血气腠理虚而风邪乘之动前暑热正气相撃阴阳交争阳盛则热阴盛则寒阴阳更盛故发寒热阴阳相离则寒热俱歇若邪动气至交争复发故疟休作有时其发时节渐晏者此由邪客于风府邪循膂而下衞气一日一夜常大防于风府其明日下一节故其作日晏其发早者衞气之行风府日下一节二十一日至尾骶二十二日入脊内上注于伏冲之脉其行九日出于缺盆之内其气既上故其病发更早其间日发者由邪气内薄五脏横连募原其道逺其气深其行迟不能日作故间日蓄积乃发产后血气损伤而宿经伤暑热今因产虚复遇风邪相折阴阳交争邪正相干故发作成疟也  

***产后积聚候***  

积者阴气五臓所生聚者阳气六腑所成皆由饮食失节冷热不调致五脏之气积六腑之气聚积者痛不离其部聚者其痛无有常处所以然者积为阴气阴性沈伏故痛不离其部聚为阳气阳性浮动故痛无常处产妇血气伤损腑脏虚弱为风冷所乘抟于脏腑与气血相结故成积聚也  

***产后症候***  

症病之候腹内块按之牢强推之不移动是也产后而有症者由脏虚余血不尽为风冷所乘血则凝结而成症也  

***产后癖候***  

癖病之状胁下急刺痛是也皆由饮食冷热不调停积不消所成产后脏虚为风冷抟于停饮结聚故成癖也  

***产后内极七病候***  

产后血气伤竭为内极七病则旧方所云七害也一者害食二者害气三者害冷四者害劳五者害房六者害任七者害睡皆产时伤动血气其后虚极未平复犯此七条而生诸病凡产后气血内极其人羸疲萎黄冷则心腹绞痛热则肢体烦疼经血否涩变为积聚症瘕也  

***产后目瞑候***  

目不痛不肿但视物不明谓之目瞑肝藏血候主于目产则血虚肝气不足故目瞑也  

***产后耳聋候***  

肾气通耳而妇人以肾繋胞因产血气伤损则血气虚其经为风邪所乘故令耳聋也  

***产后虚热口生疮候***  

产后口生疮者心藏虚热心关窍于口而主血脉产则血气虚脏有客热气上冲胷膈重发于口故生疮也  

***产后身生疮候***  

产则血气伤损腠理虚为风所乘风邪与血气相抟脏腑上热熏发肌肤故生疮也  

***产后乳无汁候***  

妇人手太阳少阴之脉下为月水上为乳汁任娠之人月水不通初以飬胎既产则水血俱下津液暴竭经血不足者故无乳汁也  

***产后乳汁溢候***  

妇人手太阳少阴之脉上为乳汁其产虽血水俱下其经血盛者则津液有余故乳汁多而溢出也  

## 巢氏诸病源候总论卷四十五  

隋　巢元方　撰  

### 小儿杂病诸候一【`凡二十九论`】  

***飬小儿候***  

经说年六嵗已上为小儿十八已上为少年二十已上为壮年五十已上为老年也其六岁已还者经所不载是以乳下婴儿病难治者皆无所承按故也中古有巫方立小儿颅经以占夭夀判疾病死生世所相传有小儿方焉逮乎晋宋推诸苏家传袭有验流于人间小儿始生肌肤未成不可暖衣暖衣则令筋骨缓弱宜时见风日若都不见风日则令肌肤脆软便易伤损皆当以故絮着衣莫用新绵也天和暖无风之时令母将抱日中嬉戏数见风日则血凝气刚肌肉硬密堪耐风寒不致疾病若常藏在帏帐之内重衣温暖譬如阴地之草木不见风日软脆不任风寒又当薄衣薄衣之法当从秋习之不可以春夏卒减其衣则令中风寒从秋习之以渐稍寒如此则必耐寒冬月但当着两薄襦一复裳耳非不忍见其寒适当佳耳爱而暖之适所以害也又当消息无令汗出汗出则致虚损便受风寒昼夜寤寐皆当愼之其饮乳食哺不能无痰癖常当节适乳哺若微不进仍当将防之凡不能进乳哺则宜下之如此则终不致寒热也又小儿始生生气尚盛无有虚劳微恶则须下之所损不足言及其愈病则致深益若不时下则成大疾疾成则难治矣其冬月下之难将防然有疾者不可不下夏月下之后腹中常当小胀满故当节哺乳将防之数日间又节哺之当令多少有常剂儿稍大食哺亦当稍増若减少者此是腹中已有小不调也便当微将药勿复哺之但当乳之甚者十许日轻者五六日自当如常若都不肯食哺而但饮乳者此是有癖为疾重要当下之不可不下不下则致寒热或吐而发癎或致下利此皆病重不早下之所为也则难治先治其轻时儿不耗损而病速除矣小儿所以少病癎者其母懐娠时时劳役运动骨血则气强胎飬盛故也若侍御多血气微胎飬弱则儿软脆易伤故多病癎儿皆须着防项衣取燥菊花为枕枕之儿母乳儿三时摸儿项风池若壮热者即须熨使微汗微汗不瘥便炙两风池及背第三椎第五椎第七椎第九椎两边各二壮与风池凡为十壮一岁儿七壮儿大者以意节度増壮数可至三十壮惟风池特令多七嵗已上可百壮小儿常须愼防风池谚云戒飬小儿愼防风池风池在颈项筋两辕之边有病乃治之疾微愼不欲妄针炙亦不用輙吐下所以然者针炙伤经络吐下动腑脏故也但当以除热汤浴之除热散粉之除热赤膏摩之又以脐中膏涂之令儿在凉处勿禁水洗常以新水洗新生无疾愼不可逆针炙逆针炙则忍痛动则脉喜因成癎河洛间土地多寒儿喜病痉其俗生儿三日喜逆炙以防之又炙颊以防噤有噤者舌下脉急牙车筋急其土地寒皆决舌下去血炙颊以防噤江东地温无此疾古方既有逆针炙之法今人不详南北之殊便按方用之多害于小儿是以田舍小儿任自然皆得无横夭又云春夏决定不得下小儿所以尔者小儿腑脏之气软弱易虚易实下则下焦必益虚上焦生热热则増痰痰则成病自非当病不可下也  

***变蒸候***  

小儿变蒸者以长血气也变者上气蒸者体热变蒸有轻重其轻者体热而微惊耳冷髋亦冷上唇头白泡起如死鱼目珠子微汗出而近者五日而歇逺者八九日乃歇其重者体壮热而脉乱或汗或不汗不欲食食辄吐哯无所苦也变蒸之时目白睛微赤黑睛微白亦无所苦蒸毕自明了矣先变五日后蒸五日为十日之中热乃除变蒸之时不欲惊动勿令傍边多人变蒸或早或晩依时如法者少也初变之时或热甚者违日数不歇审计日数必是变蒸服黑散发汗热不止者服紫防丸小瘥便止勿复服之其变蒸之时遇寒加之则寒热交争腹痛夭矫啼不止者熨之则愈变蒸与温壮伤寒相似若非变蒸身热耳热髋亦热此乃为他病可为余治审是变蒸不得为余治其变日数从初生至三十二日一变六十四日再变变且蒸九十六日三变变者丹孔出而泄也至一百二十八日四变变且蒸一百六十日五变一百九十二日六变变且蒸二百二十四日七变二百五十六日八变变且蒸二百八十八日九变三百二十日十变变且蒸积三百三十日小蒸毕后六十四日大蒸后百二十八日复蒸积五百七十六日大小蒸毕也  

***温壮候***  

小儿温壮者由腑脏不调内有伏热或挟宿寒皆抟于胃气足阳明为胃之经主身之肌肉其胃不和调则气行壅涩故蕴积体热名为温壮候小儿大便其粪黄而臭此腹内有伏热宜将服龙须汤若粪白而酢臭则挟宿寒不消当服紫防丸轻者少服药令黙除之甚者小増药令微利皆当节乳哺数日令胃气和调若不节乳哺则病易复复则伤其胃气令腹满再三利尚可过此则伤小儿矣  

***壮热候***  

小儿壮热者是小儿血气盛五脏生热熏发于外故令身体壮热大体与温壮相似而有小异或挟伏热或挟宿寒其挟伏热者大便黄而臭挟宿寒者粪白而有酸气此二者府藏不调冷热之气俱乘肠胃蕴积染渐而发温温然热不甚盛是温壮也其壮热者是血气盛熏发于外其发无渐壮热甚以此为异若壮热不歇则变为惊极重者亦变癎也  

***惊候***  

小儿惊者由血气不和热实在内心神不定所以发惊甚者掣缩变成癎又小儿变蒸亦微惊所以然者亦由热气所为但须微发惊以长血脉不欲大惊大惊乃炙惊脉若五六十日炙者惊复更甚生百日后炙惊脉乃善耳  

***欲发癎候***  

夫小儿未发癎欲发之候或温壮连滞或摇头弄舌或睡里惊掣数齧齿如此是欲发癎之证也  

***癎候***  

癎者小儿病也十岁已上为癫十岁已下为癎其发之状或口眼相引而目睛上摇或手足掣纵或背脊强直或颈项反折诸方说癎名证不同大体其发之原皆因三种三种者风癎惊癎食癎是也风癎者因衣厚汗出而风入为之惊癎者因惊怖大啼乃发食癎者因乳哺不节所成然小儿气血微弱易为伤动因此三种变作诸癎凡诸癎正发手足掣缩愼勿捉持之捉则令曲突不随也  

***发癎瘥后身体头靣悉肿满候***  

凡癎发之状或口眼相引或目睛上摇或手足掣纵或背脊强直或头项反折或屈指如数皆由以儿当风取凉乳哺失节之所为也其癎瘥后而肿满者是风癎风癎因小儿厚衣汗出因风取凉而得之初发之状屈指如数然后掣缩是也其癎虽瘥气血尚虚而热未尽在皮肤与气相抟致令气不宣泄故停并成肿也  

***发癎瘥后六七岁不能语候***  

凡癎发之状口眼相引或目睛上摇或手足瘈疭或脊背强直或头项反折屈指如数皆由以儿当风取凉乳哺失节之所为也而癎发瘥后不能语者是风癎风癎因儿衣厚汗出以儿乘风取凉太过为风所伤得之其初发之状屈指如数然后发瘈疭是也心之声为言开窍于口其癎发虽止风冷之气犹滞心之络脉使心气不和其声不发故不能言也  

***惊癎候***  

惊癎者起于惊怖大啼精神伤动气脉不定因惊而发作成癎也初觉儿欲惊急持抱之惊自止故飬小儿常愼惊勿闻大声每持抱之间常当安徐勿令怖又雷鸣时常塞儿耳并作余细声以乱之惊癎当按图炙之摩膏不可大下何者惊癎心气不定下之内虚则甚难治凡诸癎正发手足掣缩愼不可捉持之捉之则令曲突不随也  

***风癎候***  

风癎者由乳飬失理血气不和风邪所中或衣厚汗出腠理开风因而入初得之时先屈指如数乃发掣缩是也当与防心汤又病先身热瘈疭惊啼唤而后发癎脉浮者为阳癎内在六府外在肌肤犹易治病先身冷不惊瘈不啼唤乃成病发时脉沈者为阴癎内在五藏外在骨髓极者难治病发时身软时醒者谓之癎身强直反张如尸不时醒者谓之痉诊其心脉满大癎瘈筋挛肝脉小急亦癎瘈筋挛尺寸脉俱浮直上直下此为督脉腰背强直不得俛仰小儿风癎三部脉急癎可治小儿脉多似雀闘要以三部脉为主若者必风癎凡诸癎发手足掣缩愼勿持之捉则令曲突不随也  

***患癎瘥后更发候***  

癎发之状或口眼相引目睛上摇或手足瘈疭或背脊强直或头项反折或屈指如数皆由当风取凉乳哺失节之所为其瘥之后而更发者是余势未尽小儿血气软弱或因乳食不节或风冷不调或更惊动因而重发如此者多成常疹凡诸癎正发手足掣缩愼勿持之捉则令曲突不随也  

***伤寒候***  

伤寒者冬时严寒而人触冐之寒气入腠理抟于血气则发寒热头痛体疼谓之伤寒又春时应暖而反寒此非其时有其气伤人即发病谓之时行伤寒者小儿不能触冐寒气而病伤寒者多由大人解脱之时乆故令寒气伤之是以小儿亦病之诊其脉来一投而止者便是得病一日假令六投而止者便是得病六日其脉来洪者易治细微者难治也  

***伤寒解肌发汗候***  

伤寒是寒气客于皮肤寒从外抟于血气腠理闭宻冷气在内不得外泄蕴积故头痛壮热体疼所以须解其肌肤令腠理开津液为汗发泄其气则热歇凡伤寒无问长防男女于春夏宜发汗又脉浮大宜发汗所以然者病在表故也  

***伤寒挟实壮热候***  

伤寒是寒气客于皮肤抟于血气腠理闭宻气不宣泄蕴积生热故头痛体疼而壮热其人本藏气实者则寒气与实气相抟而壮热者谓之挟实实者有二种有冷有热其热实粪黄而臭其冷实食不消粪白而酸气比候知之其内虽有冷热之殊外皮肤皆壮热也  

***伤寒兼惊候***  

伤寒是寒气客于皮肤抟于血气使腠理闭宻气不宣泄蕴积生热故头痛体疼而壮热也其兼惊者是热乘心心主血脉小儿血气软弱心神易动为热所乘故发惊惊不止则变惊癎也  

***伤寒大小便不通候***  

伤寒是寒气客于皮肤抟于血气使腠理闭密不宣泄蕴积生热故头痛体疼而壮热其大便不通是寒抟于气而生热热流入大小肠故涩结不通凡大小便不通则内热不歇或干呕或言语而气还逆上则心腹胀满也  

***伤寒腹满候***  

伤寒是寒气客于皮肤抟于血气使腠理闭密气不宣泄蕴积生热故头痛体疼而壮热其腹满者是热入腹传于藏藏气结聚故令腹满若挟毒者则腹满心烦懊闷多死  

***伤寒咽喉痛候***  

伤寒是寒气客于皮肤抟于血气使腠理闭宻气不宣泄蕴积生热故头痛体疼壮热其咽喉痛者是心胷热盛气上冲于咽喉故令痛若挟毒则喉痛结肿水浆不入毒还入心烦闷者死  

***伤寒嗽候***  

伤寒是寒气客于皮肤抟于血气使腠理闭密气不宣泄蕴积生热故头痛体疼而壮热其嗽者邪在肺肺候身之皮毛而主气伤寒邪气先客皮肤随气入肺故令重者有脓血也  

***伤寒后候***  

伤寒是寒气客于皮肤抟于血气使腠理闭宻气不宣泄蕴积生热故头痛壮热体疼也瘥后而犹嗽者是邪气犹停在肺未尽也寒之伤人先客皮毛皮毛肺之候肺主气寒抟肺气入五臓六腑故表里俱热热退之后肺尚未和邪犹未尽邪随气入肺与肺气相抟故伤寒后犹病嗽也  

***伤寒汗出候***  

伤寒者是寒气客于皮肤抟于血气使腠理闭宻气不宣泄蕴积生热故头痛体疼壮热也而汗出者阳虚受邪邪抟于气故发热阴气又虚邪又乘于阴阴阳俱虚不能制其津液所以伤寒而汗出也  

***伤寒余热徃来候***  

伤寒是寒气客于皮肤抟于血气腠理闭宻气不宣泄蕴积生热使头痛体疼而壮热也其余热徃来者是邪气与正气交争正气胜则邪气却散故寒热俱歇若邪气未尽者时干于正气正气为邪气所干则壅否还热故余热徃来不已也  

***伤寒已得下后热不除候***  

伤寒是寒气客于皮肤抟于血气使腠理闭密不得宣泄蕴积生热故头痛体疼而壮热也若四五日后热归入里则宜下之得利后热犹不除者余热未尽故其状肉常温温而热也  

***伤寒呕候***  

伤寒是寒气客于皮肤抟于血气腠理闭密气不宣泄蕴积生热故头痛体疼而壮热其呕者是胃气虚热乘虚入胃胃得热则气逆故呕也  

***伤寒热渇候***  

伤寒是寒气客于皮肤抟于血气腠理闭密气不宣泄蕴积生热故头痛体疼而壮热其渇者是热入臓脏得热则津液竭燥故令渇也  

***伤寒口内生疮候***  

伤寒是寒气客于皮肤抟于血气腠理闭密气不得宣泄蕴积生热故头痛体疼而壮热其口生疮热毒气在脏上冲胷膈气发于口故生疮也  

***伤寒鼻衂候***  

伤寒是寒气客于皮肤抟于血气腠理闭宻气不得宣泄蕴积毒气故头痛体疼而壮热其鼻衂是热抟于气而乘于血也肺候身之皮毛开窍于鼻蕴寒先客皮肤抟于气而成热热乘于血血得热而妄行发从鼻出者名鼻衂也凡候热病而应衂者其人壮热频发汗不止或未及发汗而鼻燥喘息鼻气鸣即衂凡衂小儿止一升数合则热因之为然若一升二升者死  

***伤寒后下利候***  

伤寒是寒气客于皮肤抟于血气使腠理闭密气不宣泄蕴积毒气头痛体疼而壮热也其热歇后而利者是热从表入里故也表热虽得解而里热犹停肠胃与水谷相并肠胃虚则泄利其状利色黄若壮热不止则变为血利若重遇冷则冷热相加则变赤白防利也  

## 巢氏诸病源候总论卷四十六  

隋　巢元方　撰  

### 小儿杂病诸候【`凡三十四论`】  

***时气病候***  

时气病者是四时之间忽有非节之气如春时应暖而寒夏时应热而冷秋时应凉而热冬时应寒而温其气伤人为病亦头痛壮热大体与伤寒相似无问长防其病形证畧同言此时通行此气故名时气世亦呼为天行  

***天行病发黄候***  

四时之间忽有非节之气伤人谓之天行大体似伤寒亦头痛壮热其热入于脾胃停滞则发黄也脾与胃合俱象土其色黄而候于肌肉热气蕴积其色蒸发于外故发黄也  

***时气腹满候***  

时气之病是四时之间忽有非节之气伤人其病状似伤寒亦头痛壮热也而腹满者是热入腹与臓气相抟气否涩在内故令腹满若毒而满者毒气乘心烦懊者死  

***时气结热候***  

时气之病是四时之间忽有非节之气伤人其病状似伤寒亦头痛壮热热入腹内与腑臓之气相结谓之结热热则大小肠否涩大小便难而苦烦热是也  

***败时气病候***  

时气之病是四时之间忽有非节之气伤人其病状似伤寒亦头痛壮热若施治早晩失时投药不与病相防致令病连滞不已乍瘥乍剧或寒或热败壊之证无常是也  

***时气病兼疟候***  

时气之病是四时之间忽有非节之气伤人其病状似伤寒亦头痛壮热而又兼疟者是日数未满本常壮热而邪不退或乘于阴或乘于阳其乘于阳阳争则热其乘于阴阴争则寒阴阳之气为邪所并互相乘加故发寒热成疟也  

***时气病得吐下后犹热候***  

时气之病是四时之间忽有非节之气伤人其病似伤寒亦头痛壮热而得吐下之后壮热犹不歇者是肠胃宿虚而又吐利则为重虚其热乘虚而入里则表里俱热停滞不歇故吐下而犹热也  

***时气病后不嗜食靣青候***  

时气之病是四时之间忽有非节之气伤人客于肌肤与血气相抟故头痛壮热热歇之后不嗜食而靣青者是胃内余热未尽气满故不嗜食也诸阳之气俱上荣于靣阳虚未复本带风邪风邪挟冷冷抟于血气故令靣青也  

***时气病发复候***  

时气之病发复者是四时之间忽有非节之气伤人客于肌肤抟于血气蕴积则变壮热头痛热退之后气血未和腑臓热势未尽或起早劳动或饮食不节故其病重发谓之复也然发复多重于初病者血气已虚重伤故也  

***温病候***  

温病者是冬时严寒人有触冐之寒气入肌肉当时不即发至春得暖气而发则头痛壮热谓之温病又冬时应寒而反暖其气伤人即发亦使人头痛壮热谓之冬温病凡邪之伤人皆由触冐所以感之小儿虽不能触冐其乳母抱持解脱不避风邪冷热之气所以感病也  

***温病下利候***  

温病是冬时严寒人有触冐之寒气入肌肉当时不即发至春成病得暖气而发则头痛壮热谓之温病又冬时应寒而反温其气伤人即发成病使人头痛壮热谓之冬温病也其下利者是肠胃宿虚而感于温热之病热气入于肠胃与水谷相肠虚则泄故下利也  

***温病鼻衂候***  

温病者是冬时严寒人有触冐之寒气入肌肉当时不即发至春得暖气而发则头痛壮热谓之温病又冬时应寒而反温其气伤人即发成病谓之冬温病并皆头痛壮热其鼻衂者热乘于气而入血也肺候身之皮毛主于气开窍于鼻温病则邪先客皮肤而抟于气结聚成热热乘于血血得热则流散发从鼻出者为衂也凡候热病鼻欲衂其数发汗汗不出或初染病已来都不汗而鼻燥喘息鼻气有声如此者必衂也小儿衂止至一升数合热因得歇若至一斗数升则死矣  

***温病胷结候***  

温病是冬时严寒人有触冐之寒气入肌肉当时不即发至春得暖气而发则头痛壮热谓之温病又冬时应寒而反温其气伤人即发成病谓之冬温病并皆头痛壮热凡温热之病四五日之后热入里内热腹满者宜下之若热未入里而下之早者里虚气逆热结胷上则胷否满短气谓之胷结也  

***患斑毒病候***  

斑毒之病是热气入胃而胃主肌肉其热挟毒蕴积于胃毒气熏发于肌肉状如蚊蚤所囓赤斑起周匝徧体此病或是伤寒或时气或温病皆由热不时歇故热入胃变成毒乃发斑也凡发赤斑者十生一死黑者十死一生  

***黄病候***  

黄病者是热入脾胃热气蕴积与谷气相蒸发于外故皮肤悉黄眼亦黄脾与胃合俱象土候肌肉其色黄故脾胃内热积蒸发令肌肤黄此或是伤寒或时行或温病皆由热不时解所以入胃也凡发黄而下利心腹满者死诊其脉沈细者死又有百日半岁小儿非闗伤寒温病而身微黄者亦是胃热愼不可灸也炙之则热甚此是将息过度所为微薄其衣数与除热粉散散之自歇不得妄与汤药及炙也  

***黄疸病候***  

黄疸之病由脾胃气实而外有温气乘之变生热脾与胃合候肌肉俱象土其色黄胃为水谷之海热水谷气蕴积成黄蒸发于外身疼髆背强大小便澁皮肤靣目齿爪皆黄小便如屋尘色着物皆黄是也小便宣利者易治若心腹满小便澁者多难治也不渇者易治渇者难治脉沈细而腹满者死也  

***胎疸候***  

小儿在胎其母脏气有热熏蒸于胎至生下小儿体皆黄谓之胎疸也  

***疟病候***  

疟病者由夏伤于暑客于皮肤至秋因劳动血气腠理虚而邪乘之动前暑热正邪相撃阴阳交争阳盛则热阴盛则寒阴阳更盛更虚故发寒热阴阳相离则寒热俱歇若邪动气至交争复发故疟休作有时其发时节渐晏者此由邪客于风府邪循膂而下衞气一日一夜常大防于风府其明日日下一节故其作日晏其发早者衞气之行风府日下一节二十一日下至尾骶二十二日入脊内上注于伏冲之脉其行九日出于缺盆之内其气之上故其病发更早其间日发者由邪气内薄五脏横连募原其道逺其气深其行迟不能日作故间日蓄积乃发也小儿未能触冐于暑而亦病疟者是乳母抱持解脱不避风者也  

***疟后余热候***  

夫风邪所伤是客于皮肤而痰饮渍于脏腑致令血气不和阴阳交争若真气胜则邪气退邪气未尽故发疟也邪气虽退气血尚虚邪气干于真气臓腑壅否热气未散故余热徃来也  

***疟后胁内结硬候***  

疟是夏伤于暑热客于皮肤至秋复为风邪所折阴阳交争故发寒热其病正发寒热交争之时热气乘藏藏则燥而渇渇而引饮饮停成癖结于胁下故瘥后胁内结硬也  

***疟后内热渴引饮候***  

疟病者是夏伤于暑热客于皮肤至秋复为风邪所折阴阳交争故发寒热成疟凡疟发欲解则汗汗则津液减耗又热乘于脏藏虚燥其疟瘥之后腑脏未和津液未复故内犹热渴而引饮也若引饮不止小便澁者则变成癖也  

***寒热徃来候***  

风邪外客于皮肤内而痰饮渍于腑脏致令血气不和阴阳更相乘克阳胜则热阴胜则寒阴阳之气为邪所乘邪与正相干阴阳交争时发时止则寒热徃来也  

***寒热徃来五脏烦满候***  

风邪外客于皮肤内而痰饮渍于腑脏致令血气不和阴阳交争故寒热徃来而热乘五臓气积不泄故寒热徃来而五脏烦满  

***寒热徃来腹痛候***  

风邪外客于皮肤内而痰饮渍于腑臓血气不和则阴阳交争故寒热徃来而臓虚本挟宿寒邪入于脏与寒相抟而撃于脏气故寒热徃来而腹痛也  

***寒热结实候***  

外为风邪客于皮肤内而痰饮渍于腑脏使血气不和阴阳交争则发寒热而脏气本实复为寒热所乘则积气在内使人胷胁心腹烦热而满大便苦难小便亦澁是为寒热结实  

***寒热徃来食不消候***  

风邪外客于皮肤内而痰饮渍于腑脏使血气不和阴阳交争则寒热徃来其脾胃之气宿挟虚冷表虽寒热而内冷发动故食不消也  

***寒热徃来能食不生肌肉候***  

风邪外客于皮肤内而痰饮渍于腑脏使血气不和阴阳交争故发寒热徃来胃气挟热热则消谷谷消则引食阴阳交争为血气不和血气不和则不能充飬身体故寒热徃来虽能食而不生肌肉也  

***胃中有热候***  

小儿血气俱盛者则腑脏皆实故胃中生热其状大便则黄四肢温壮翕然体热  

***热烦候***  

小儿脏腑实血气盛者表里俱热则苦烦燥不安皮肤壮热也  

***热渇候***  

小儿血气盛者则腑脏生热热则脏燥故令渴  

***中客忤候***  

小儿中客忤者是小儿神气软弱忽有非常之物或未经识见之人触之与鬼神气相忤而发病谓之客忤也亦名中客又名中人其状吐下青黄白色水谷解离腹痛反倒夭矫靣变易五色其状似癎但眼不上摇耳其脉急数者是也若失时不治乆则难治若乳母饮酒过度醉及房劳喘后乳者最剧能杀儿也  

***为鬼所持候***  

小儿神气软弱精爽微羸而神魂被鬼所持録其状不觉有余疾直尔痿黄多大啼唤口气常臭是也  

***卒死候***  

小儿卒死者是三虚而遇贼风故无病仓卒而死也三虚者乗年之衰一也逄月之空二也失时之和三也有人因此三虚复为贼风所伤使阴气偏竭于内阳气阻隔于外而气壅闭阴阳不通故暴絶而死也若腑脏未竭良乆乃苏亦有兼挟鬼神气者皆有顷邪退乃生也凡中客忤及中恶卒死而邪气不尽停滞心腹乆乃发动多变成注也  

***中恶候***  

小儿中恶者是鬼邪之气卒中于人也无问大小若阴阳顺理荣衞平和神守则强邪不干正若精气衰弱则鬼毒恶气中之其状先无他病卒然心腹刺痛闷乱欲死是也凡中恶腹大而满脉大而浮者死细而微者生余势不尽停滞脏腑之间更发后变为注也  

## 巢氏诸病源候总论卷四十七  

隋　巢元方　撰  

### 小儿杂病诸候三【`凡四十五论`】  

***注候***  

注之言住也谓其风邪气留人身内也人无问大小若血气虚衰则阴阳失守风邪鬼气因而客之留在肌肉之间连滞腑脏之内或皮肤掣动游易无常或心腹刺痛或体热皮肿沈滞至死死又注易傍人故为注也小儿不能触冐风邪多因乳母解脱之时不避温凉暑湿或抱持出入早晩其神魂软弱而为鬼气所伤故病也  

***尸注候***  

尸注者是五尸之中一尸注也人无问小大腹内皆有尸蛊尸蛊为性忌恶多接引外邪共为患害小儿血气衰弱者精神亦羸故尸注因而为病其状沈黙不的知病处或寒热淋沥渉引岁月遂至于死死又注易傍人故名之为尸注也  

***蛊注候***  

人聚虫蛇杂类以器皿盛之令相噉食余一存者即名为虫能变化或随饮食入腹食人五臓小儿有中者病状与大人老子无异则心腹刺痛懊闷急者即死缓者渉歴岁月渐深羸困食心藏尽利血心藏烂乃至死死又注易傍人故为蛊注也  

***阴肿候***  

足少阴为肾之经其气下通于阴小儿有少阴之经虚而受风邪者邪气冲于阴与血气相抟结则阴肿也  

***腹胀候***  

腹胀是冷气客于藏故也小儿腑脏嫩弱有风冷邪气客之抟于藏气则令腹胀若脾虚冷移入于胃食则不消若肠虚冷气乘之则变下利  

***霍乱候***  

霍乱者阴阳清浊二气相干谓之气乱气乱于肠胃之间为霍乱也小儿肠胃嫩弱因解脱逄风冷乳哺不消而变吐利也或乳母触冐风冷食饮生冷物皆冷气流入乳令乳变败儿若饮之亦成霍乱吐利皆是触犯腑脏使清浊之气相干故霍乱也挟风而络实者则身发热头痛骼疼而复吐利凡小儿霍乱皆须暂断乳亦以药与乳母服令血气调适乳汁温和故也小儿吐利不止血气变乱即发惊癎也  

***吐利候***  

吐利者由肠虚而胃气逆故也小儿有解脱而风冷入肠胃肠胃虚则泄利胃气逆则呕吐此大体与霍乱相似而小轻不剧闷顿故直云吐利亦不呼为霍乱也  

***服汤中毒毒气吐下候***  

春夏以汤下小儿其肠胃脆嫩不胜药势遂吐下不止药气熏脏腑乃烦懊顿乏者谓此为中毒毒气吐下也  

***呕吐逆候***  

儿啼未定气息未调乳母忽遽以乳饮之其气尚逆乳不得下停滞胷膈则胷满气急令儿呕逆变吐又乳母将息取冷冷气入乳乳变壊不捻除之仍以饮儿冷乳入腹与胃气相逆则腹胀痛气息喘急亦令呕吐又解脱换易衣裳及洗浴露儿身体不避风冷风冷因客肤腠抟血气则热入于胃则腹胀痛而呕吐也凡如此风冷变壊之乳非直令呕吐肠虚入于胃大肠则为利也  

***哕候***  

小儿哕由哺乳冷冷气入胃与胃气相逆冷折胃气不通则令哕也  

***吐血候***  

小儿吐血者是有热气盛而血虚热乘于血血性得热则流散妄行气逆即血随气上故令吐血也  

***难乳候***  

凡小儿初生看产人见儿出急以手料拭儿口无令恶血得入儿腹则儿腹内调和无有疾病若料拭不及时则恶血秽露儿咽入腹令心腹否满短气儿不能饮乳谓之难乳  

又云儿在胎之时母取冷过度冷气入胞令儿着冷至儿生出则喜腹痛不肯饮乳此则胎寒亦名难乳也  

***吐哯候***  

小儿吐哯者由乳哺冷热不调故也儿乳哺不调则停积胷膈因更饮乳哺前后相触气不得宣流故吐哯出诊其脉浮者无苦也  

***百病候***  

小儿百病者由将飬乖节或犯寒温乳哺失时乍伤饥饱致令血气不理肠胃不调或欲发惊癎或欲成伏热小儿气血脆弱病易动变证候百端若见其微证即便治之使不成众病故谓之百病也治之若晩其病则成凡诸病至于困者汗出如珠着身不流者死也病如胷防者其口唇干目反张口中气出冷足与头相柱卧不举手足四肢垂其卧正直如得其掌中冷至十日必死不可治也  

***头身喜汗出候***  

小儿有血气未实者肤腠则踈若厚衣温卧腑脏生热蒸发腠理津液泄越故令头身喜汗也  

***盗汗候***  

盗汗者眠睡而汗自出也小儿阴阳之气嫰弱腠理易开若将飬过温因睡卧阴阳气交津液发泄而汗自出也  

***痰候***  

痰者水饮停积胷膈之间结聚痰也小儿饮乳因冷热不调停积胷膈之间结聚成痰痰多则令儿饮乳不下吐涎沫变结而微壮热也痰实壮热不止则发惊癎  

***胷膈有寒候***  

三焦不调则寒气独留膈上不通则令儿乳哺不得消下噫气酸臭胷膈否满甚则气息喘急  

***症瘕癖结候***  

五脏不和三焦不调有寒冷之气客之则令乳哺不消化结聚成症癖也其状按之不动有形叚者症也推之浮移者瘕也其急牢强或在左或在右癖也皆由冷气痰水食饮结聚所成故云症瘕癖结也  

***否结候***  

否者塞也小儿胷膈热实腹内有留饮致令荣衞否塞腑脏之气不宣通其痛腹内气结胀满或时壮热是也  

***宿食不消候***  

小儿宿食不消者脾胃冷故也小儿乳哺饮食取冷过度冷气积于脾胃脾胃则冷胃为水谷之海脾气磨而消之胃气和调则乳哺消化若伤于冷则宿食不消诊其三部脉沈者乳不消也  

***伤饱候***  

小儿食不可过饱饱则伤脾脾伤不能磨消于食令小儿四肢沈重身体苦热靣黄腹大是也  

***食不知饱候***  

小儿有嗜食食已仍不知饱足又不生肌肉其亦腹大其大便数而多泄亦呼为豁治此肠胃不守故也  

***哺露候***  

小儿乳哺不调伤于脾胃脾胃衰弱不能饮食血气减损不荣肌肉而柴辟羸露其腑脏之不宣则吸吸苦热谓之哺露也  

***大腹丁奚候***  

小儿丁奚病者由哺食过度而脾胃尚弱不能磨消故也哺食不消则水谷之精减损无以荣其气血致肌肉消瘠其病腹大颈小黄瘦是也若乆不瘥则变成谷症伤饱一名哺露一名丁奚三种大体相似轻重立名也  

***洞泄下利候***  

春伤于风夏为洞泄小儿有春时解脱衣服为风冷所伤藏在肌肉至夏因饮食居处不调又被风冷入于肠胃先后重沓为风邪所乘则下利也其冷气盛利甚为洞泄洞泄不止为注下也凡注下不止者多变惊癎所以然者本挟风邪因利脏虚风邪乘之故也亦变眼痛生障下焦偏冷热结上焦熏于肝故也  

***利后虚羸候***  

肠胃虚弱受风冷则下利利断之后脾胃尚虚谷气犹少不能荣血气故虚羸也  

***赤白滞下候***  

小儿体本挟热忽为寒所折血气不调大肠虚弱者则冷热俱乘之热抟血渗肠间其利则赤冷抟肠津液凝其利则白冷热相交血滞相杂肠虚者泄故为赤白滞下也  

***赤利候***  

小儿有挟客热客热入于经络而血得热则流散渗入大肠肠虚则泄故为赤利也  

***热利候***  

小儿本挟虚热而为风所乘风热俱入于大肠而利为热是水谷利而色黄者为热利也  

***冷利候***  

小儿肠胃虚或解脱遇冷或饮食伤冷冷气入于肠胃而利其色白是为冷利也冷甚则利青也  

***冷热利候***  

小儿先因饮食有冷气在肠胃之间而复为热气所伤而肠胃宿虚故受于热冷热相交而变下利乍黄乍白或水或谷是为冷热利也  

***卒利候***  

小儿卒利者由肠胃虚暴为冷热之气所伤而为卒利热则色黄赤冷则色青白若冷热相交则变为赤白滞利也  

***乆利候***  

春伤于风至夏为洞泄小儿春时解脱为风所伤藏在肌肉至夏因为水谷利经乆连滞不瘥也凡水谷利乆肠胃虚易为冷热得冷则变白脓得热则变赤血若冷热相加则赤白相杂利乆则变肿满亦变病防亦令呕哕皆由利乆脾胃虚所为也  

***重下利候***  

重下利者此是赤白滞下利而挟热多者热结肛门利不时下而乆气谓之重下利也  

***利如膏血候***  

此是赤利肠虚极肠间脂与血俱下故谓利如膏血也  

***蛊毒利候***  

岁时寒暑不调而有毒厉之气小儿解脱为其所伤邪与血气相抟入于肠胃毒气蕴积值大肠虚者则变利血其利状血色蕴瘀如鸡鸭肝片随利下此是毒气盛热食于人脏状如中蛊故谓之蛊毒利也  

***利兼渴候***  

此是水谷利津液枯竭腑脏虚燥则引饮若小便快者利断渴则止若小便澁水不行于小肠渗入肠胃渴亦不止利亦不断凡如此者皆身体浮肿脾气弱不能克水故也亦必眼痛生障小儿上焦本热今又利下焦虚上焦热气转盛热气熏肝故也  

***被鬾候***  

小儿所以有鬾病者妇人懐娠有恶神导其腹中胎妬嫉而制伏他小儿令病也任娠妇人不必悉能制鬾人时有此耳鬾之为疾喜微微下寒热有去来毫毛髪鬇鬡不悦是其证也  

***惊啼候***  

小儿惊啼者是于眠睡里忽然啼而惊觉也由风热邪气乘于心则心脏生热精神不定故卧不安则惊而啼也  

***夜啼候***  

小儿夜啼者藏冷故也夜阴气盛与冷相抟则冷动冷动与藏气相并或烦或痛故令小儿夜啼也然亦有犯触禁忌亦令儿夜啼则可法术断之  

***躽啼候***  

小儿在胎则其母将飬伤于风冷邪气入胞伤儿脏腑故儿生之后邪犹在儿腹内邪动与正气相抟则腹痛故儿躽张蹙气而啼  

***胎寒候***  

小儿在胎时其母将飬取冷过度冷气入胞伤儿肠胃故儿生之后冷气犹在肠胃之间其状儿肠胃冷不能消乳哺或腹胀或时谷利令儿顔色素皅时啼者是胎寒故也  

***腹痛候***  

小儿腹痛多由冷热不调冷热之气与脏腑相撃故痛也其热而痛者则靣赤或壮热四肢烦手足心热是也冷而痛者靣色或青或白甚者乃至靣黑唇口爪皆青是也  

***心腹痛候***  

小儿心腹痛者肠胃宿挟冷又暴为寒气所加前后冷气重沓动与藏气相抟随气上下冲击心腹之间故令心腹痛也  

## 巢氏诸病源候总论卷四十八  

隋　巢元方　撰  

### 小儿杂病诸候四【`凡四十六论`】  

***解颅候***  

解颅者其状小儿年大应合而不合头缝开解是也由肾气不成故也肾主骨髓而脑为髓海肾气不成则髓脑不足不能结成故头颅开解也  

***囟填候***  

小儿囟填由乳哺不时饥饱不节或热或寒乘于脾胃致腑脏不调其气上冲所为也其状囟张如物填其上汗出毛髪黄而短者是也若寒气上冲即牢热气上冲即柔软又小儿胁下有积又气满而体热热气乘于藏藏气上冲于脑囟亦致囟填又欬且啼而气乘藏上冲亦病之啼甚乆其气未定因而乳之亦令囟填所以然者方啼之时阴阳气逆上冲故也  

***囟防候***  

此谓囟防下不平也由肠内有热热气熏藏臓热即渴引饮而小便泄利者即腑臓血气虚弱不能上充髓脑故囟防也  

***重舌候***  

小儿重舌者心脾热故也心候于舌而主于血脾之络脉又出舌下心火脾土二脏母子也有热即血气俱盛其状附舌下近舌根生形如舌而短故谓之重舌  

***滞頥候***  

滞頥之病是小儿多涎唾流出渍于頥下此由脾冷液多故也脾之液为涎脾气冷不能收制其津液故令涎流出滞渍于頥也  

***中风候***  

小儿血气未定肌肤脆弱若将飬乖宜寒温失度腠理虚开即为风所中也凡中风皆从胃诸脏俞入若心中风但得偃卧不得倾侧汗出唇赤若汗流者可治急炙心俞若唇或青或白或黄或黑此是心壊为水靣目亭亭时悚动皆不复可治五六日而死若肝中风踞坐不得低头若绕两目连额上色微有青唇色青而靣黄可治急炙肝俞若大青黒靣一黄一白者是肝已伤不可复治数日而死若脾中风踞而腹满身通黄吐咸汁出者可治急炙脾俞若手足青者不可复治也若肾中风踞而腰痛视脇左右未有黄色如饼大者可治急炙肾俞若齿黄赤鬓髪直靣土色不可治也肺中风偃卧而胷满短气冐闷汗出视目下鼻上下两边下行至口色白可治急炙肺俞若黄为肺已伤化为血不可复治也其人当要掇空或自拈衣如此数日而死此五臓之中风也其年长成童者炙皆百壮若五六岁已下至于婴儿炙者以意消息之凡婴儿若中于风则的成癫癎也  

***中风四肢拘挛候***  

小儿肌肉脆弱易伤于风风冷中于肤腠入于经络风冷抟于筋脉筋脉得冷即急故使四肢拘挛也  

***中风不随候***  

夫风邪中于肢节经于筋脉若风挟寒气者即拘急挛痛若挟于热即缓纵不随  

***白虎候***  

按堪舆歴游年图有白虎神云太岁在卯即白虎在寅凖此推之知其神所在小儿有居处触犯此神者便能为病其状身微热有时啼唤有时身小冷屈指如数似风癎但手足不瘈疭耳  

***卒失音不能语候***  

喉咙者气之道路喉厌者音声之门户有暴寒气客于喉厌喉厌得寒即不能发声故卒然失音也不能语者语声不出非牙关噤也  

***中风口噤候***  

小儿中风口噤者是风入颔颊之筋故也手三阳之筋入结颔颊足阳明之筋上夹于口肤腠虚受风冷客于诸阳之筋筋得寒冷则挛急故机关不利而口噤也  

***中风口防邪僻候***  

小儿中风口防邪僻是风入于颔颊之筋故也足阳明之筋上夹于口手三阳之脉偏急而口防邪僻也  

***中风痉候***  

小儿风痉之病状如癎而背脊项颈强直是风伤太阳之经小儿解脱之脐疮未合为风所伤皆令发痉  

***羸瘦候***  

夫羸瘦不生肌肤皆为脾胃不和不能饮食故血气衰弱不能荣于肌肤凡小儿在胎而遇寒冷或生而挟伏热皆令儿不能饮食故羸瘦也挟热者即温壮身热肌肉微黄其挟冷者即时时下利唇口青皅  

***虚羸候***  

此由小儿经诸大病或惊癎或伤寒或温壮而服药或吐利发汗病瘥之后血气尚虚脾胃犹弱不能化谷气以荣身体故气力虚而羸也  

***嗽候***  

嗽者由风寒伤于肺也肺主气候皮毛而俞在于背小儿解脱风寒伤皮毛故因从肺俞入伤肺肺感微寒即嗽也故小儿生须常暖背夏月亦须单背裆若背冷得嗽月内不可治百日内嗽者十中一两瘥耳  

***欬逆候***  

欬逆由乳哺无度因挟风冷伤于肺故也肺主气为五脏上盖在胷间小儿啼气未定因而饮乳乳与气相逆气相引乳射于肺故欬而气逆谓之欬逆也冷乳冷哺伤于肺抟于肺气亦令欬逆也  

***病气候***  

肺主气肺气有余即喘欬上气若又为风冷所加即气聚于肺令肺胀即胷满气急也  

***肿满候***  

小儿肿满由将飬不调肾脾二脏俱虚也肾主水其气下通于阴脾主土候肌肉而克水肾虚不能其水液脾虚不能克制于水故水气流溢于皮肤故令肿满其挟水肿者即皮薄如熟李之状也若皮肤受风风抟而气致肿者但虚肿如吹此风气肿也  

***毒肿候***  

毒肿是风热湿气抟于皮肤使血气涩不行蕴积成毒其肿赤而热是也  

***耳聋候***  

小儿患耳聋是风入头脑所为也手太阳之经入于耳内头脑有风风邪随气入乘其脉与气相抟风邪停积即令耳聋  

***耳鸣候***  

手太阳之经脉入于耳内小儿头脑有风者风入乗其脉与气相撃故令耳鸣则邪气与正气相撃乆即邪气停滞皆成聋也  

***中风掣痛候***  

小儿耳鸣及风掣痛其风染而皆起于头脑有风其风入经脉与气相动而作故令掣痛其风染而渐至与正气相撃轻者动作几微故但鸣也其风暴至正气又盛相撃则其动作疾急故掣痛也若不止则风不散津液壅聚热气加之则生黄汁甚者亦有薄脓也  

***聤耳候***  

耳宗脉之所聚肾气之所通小儿肾脏盛而有热者热气上冲于耳津液壅结即生脓汁亦有因沐浴水入耳内而不倾沥令尽水湿停积抟于血气蕴结成热亦令脓汁出皆为之聤耳乆不瘥即变成聋也  

***目赤痛候***  

肝气通于目脏内客热与胷膈痰饮相抟熏渍于肝肝热气冲发于目故令目赤痛也甚则生翳  

***眼障翳候***  

眼是腑脏之精华肝之外候而肝气通于眼也小儿腑臓痰热熏渍于肝冲发于眼初只热痛热气蕴积变生障翳热气轻者止生白翳结聚小者如黍粟大者如麻豆随其轻重轻者止生一翳重者乃至两三翳也若不生翳而生白障者是疾重极徧覆黒睛满眼悉白则失明也其障亦有轻重轻者黒睛边微有白膜来侵黒睛渐染散漫若不急治热势即重满目并生白障也  

***目盲候***  

眼无障翳而不见物谓之盲此由小儿脏内有停饮而无热但有饮水积渍于肝也目是五臓之精华肝之外候也肝气通于目为停饮水渍脏气不宣和精华不明审故不赤痛亦无障翳而不见物故名青盲也  

***雀目候***  

人有昼而睛明至暝便不见物谓之雀目言如鸟雀暝便无所见也  

***縁目生疮候***  

风邪客于睑眦之间与血气相抟挟热即生疮浸渍縁目赤而有汁时瘥时发世云小儿初生之时洗浴儿不浄使秽露津液浸渍眼脸睫皆后遇风邪发即目赤烂生疮喜难瘥瘥后还发成疹世人谓之胎赤  

***鼻衂候***  

小儿经脉血气有热喜令鼻衂夫血之随气循行经脉通游腑脏若冷热调和行依其常度无有壅滞亦不流溢也血性得寒即凝涩结聚得热即流散妄行小儿热盛者热乘于血血随气发溢于鼻者谓之鼻衂凡人血虚受热即血失其常度发溢妄行乃至发于七窍谓之大衂也  

***防鼻候***  

防鼻之状鼻下两边赤发时微有疮而痒是也亦名赤鼻亦名疳鼻然鼻是肺气所通肺候皮毛其气不和风邪客于皮毛次于血气夫邪在血气随虚处而入停之其停于鼻两边与血气相抟成疮者谓之防鼻也  

***齆鼻候***  

肺主气而通于鼻而气为阳诸阳之气上荣头靣若气虚受风冷风冷客于头脑即其气不和令气停滞抟于津液脓涕结聚即鼻不闻香臭谓之齆  

***鼻塞候***  

肺气通于鼻而气为阳诸阳之气上荣头靣其气不和受风冷风冷邪气入于脑停滞鼻间即气不宣和结聚不通故鼻塞也  

***喉痹候***  

喉痹是风毒之气客于咽喉之间与血气相抟而结肿塞饮粥不下乃成脓血若毒入心心即烦闷懊憹不可堪忍如此者死  

***马痹候***  

马痹与喉痹相似亦是风热毒气客于咽喉颔颊之间与血气相抟结聚肿痛其状从颔下肿连颊下应喉内肿痛塞水浆不下甚者脓溃毒若攻心则心烦懊闷致死  

***齿不生候***  

齿是骨之所终而为髓之所飬也小儿有禀气不足者髓即不能充于齿骨故齿乆不生  

***齿痛风龋候***  

手阳明足太阳之脉并入于齿风气入其经脉与血气相抟齿即肿痛脓汁出谓之风龋  

***齿根血出候***  

手阳明足太阳之脉并入于齿小儿风气入其经脉与血相抟血气虚热即齿根血出也  

***数岁不能行候***  

小儿生自变蒸至于能语随日数血脉骨节偹成其膑骨成即能行骨是髓之所飬若禀生血气不足者即髓不充强故其骨不即成而数岁不能行也  

***鹤节候***  

小儿禀生血气不足即肌肉不充肢体柴瘦骨节皆露如鹤之脚节也  

***头髪黄候***  

足少阴为肾之经其血气华于髪若血气不足则不能润恱于髪故髪黄也  

***头髪不生候***  

足少阴为肾之经其华在髪小儿有禀性少阴之血气不足即髪踈薄不生亦有因头疮而秃落不生者皆由伤损其血血气损少不能荣于髪也  

***惛塞候***  

人有禀性阴阳不和而心神惛塞者亦有因病而精采闇钝皆由阴阳之气不足致神识不分明  

***落床损瘀候***  

血之在身随气而行常无停积若因堕落损伤即血行失度随伤损之处即停积若流入腹内亦积聚不防皆成瘀血凡瘀血在内顔色痿黄气息微喘濇濇小寒噏噏微热或时损痛也  

***唇青候***  

小儿臓气不和血虚为冷所乘即口唇青皅亦有臓气热唇生疮而风冷之气入疮虽瘥之后血色不复故令唇青  

***无辜病候***  

小儿靣黄髪直时壮热饮食不生肌肤积经日月遂致死者谓之无辜言天上有鸟名无辜昼伏夜游洗浣小儿衣席露之经宿此鸟即飞从上过而取此衣与小儿着并席与小儿卧便令儿着此病  

## 巢氏诸病源候总论卷四十九  

隋　巢元方　撰  

### 小儿杂病诸候五【`凡五十论`】  

***丹候***  

风热毒气客于腠理热毒抟于血气蒸发于外其皮上热而赤如丹之涂故谓之丹也若乆不瘥即肌肉烂伤  

***五色丹候***  

五色丹发而改变无常或青黄白黑赤此由风毒之热有盛有衰或冷或热故发为五色丹也  

***赤黒丹候***  

丹病本是毒热折于血气蕴蒸色赤而复有冷气乘之冷热互交更相积瘀令色赤黒  

***白丹候***  

丹初是热毒挟风热抟于血积蒸发赤也热轻而挟风多者则其色微白也  

***丹火候***  

丹火之状发赤如火之烧须臾熛浆起是也  

***天火丹候***  

丹发竟身体斑赤如火之烧故谓之天火丹也  

***伊火丹候***  

丹发于髈骨青黒色谓之伊火丹也  

***熛火丹候***  

丹发于臂背谷道者谓之熛火丹也  

***骨火丹候***  

丹发初在臂起正赤若黒谓之骨火丹也  

***厉火丹候***  

丹发初从骼下起皆赤能移走谓之厉火丹也  

***火丹候***  

火丹之状徃徃如伤赤着身而日渐大者谓之火丹也  

***飞火丹候***  

丹着两臂及背膝谓之飞火丹也  

***游火丹候***  

丹发两臂及背如火炙者谓之游火丹也  

***殃火丹候***  

丹发两胁及腋下髈上谓之殃火丹也  

***尿灶火丹候***  

丹发膝上从两股起及脐间走入阴头谓之尿灶火丹也  

***风火丹候***  

丹初发肉黒忽肿起谓之风火丹也  

***暴火丹候***  

暴火丹之状带黒皅色谓之暴火丹也  

***留火丹候***  

留火丹之状发一日一夜便成疮如大正赤色谓之留火丹也  

***朱田火丹候***  

丹先发背起徧身一日一夜而成疮谓之朱田火丹也  

***欝火丹候***  

丹发从背起谓之欝火丹也  

***神火丹候***  

丹发两髈不过一日便赤黒谓之神火丹也  

***天灶火丹候***  

丹发两髈里尻间正赤流阴头赤肿血出谓之天灶火丹也  

***鬼火丹候***  

丹发两臂赤起如李子谓之鬼火丹也  

***石火丹候***  

丹发通身自突起如细粟大色青黒谓之石火丹也  

***野火丹候***  

丹发赤斑斑如梅子竟背腹谓之野火丹也  

***茱萸火丹候***  

丹发初从背起徧身如细缬谓之茱萸火丹也  

***家火丹候***  

丹初发着两腋下两髈上名之曰家火丹也  

***废灶火丹候***  

丹发从足跌起正赤者谓之废灶火丹也  

***萤火丹候***  

丹发如灼在胁下正赤初从骼起而长上痛是萤火丹也  

***赤丹候***  

此谓丹之纯赤色者则是热毒血气所为也  

***风瘙隠胗候***  

小儿因汗解脱衣裳风入腠理与血气相抟结聚起相连成隠胗风气止在腠理浮浅其势微故不肿不痛但成隠胗瘙痒耳  

***卒腹皮青黒候***  

小儿因汗腠理则开而为风冷所乗冷抟于血随肌肉虚处停之则血气沈涩不能荣其皮肤而风冷客于腹皮故青黒  

***蓝注候***  

小儿为风冷乘其血脉血得冷则结聚成核其皮肉色如蓝乃经乆不歇世谓之蓝注  

***身有赤处候***  

小儿因汗为风邪毒气所伤与血气相抟热气蒸发于外其肉色赤而壮热是也  

***赤游肿候***  

小儿有肌肉虚者为风毒热气所乘热毒抟于血气则皮肤赤而肿起其风随气行游不定故名赤游肿也  

***大便不通候***  

小儿大便不通者腑脏有热乘于大肠故也脾胃为水谷之海水谷之精华化为血气其糟粕行于大肠若三焦五脏不调和热气归于大肠热实故大便燥涩不通也  

***大小便不利候***  

小儿大小便不利者腑臓冷热不调大小肠有游气气壅在大小肠不得宣散故大小便涩不流利也  

***大小便血候***  

心主血脉心脏有热热乗于血血性得热流散妄行不依常度其流渗于大小肠者故大小便血也  

***尿血候***  

血性得寒则凝涩得热则流散而心主于血小儿心脏有热乗于血血渗于小肠故尿血也  

***痔候***  

痔有牡痔牝痔脉痔肠痔血痔酒痔皆因劳伤过度损动血气所生小儿未有虚损而患痔止是大便有血出肠内有结热故也  

***小便不通利候***  

小便不通利者肾与膀胱热故也此二经为表里俱主水水行于小肠入胞为小便热气在其脏腑水气则涩故小便不通利也  

***大小便数候***  

脾与胃合胃为水谷之海水谷之精化为血气以行经脉其糟粕水液行之于大小肠若三焦平和则五脏调适虚实冷热不偏其脾胃气弱大小肠偏虚下焦偏冷不能制于水谷者故令大小便数也  

***诸淋候***  

小儿诸淋者肾与膀胱热也膀胱与肾为表里俱主水水入小肠下于胞行于阴为小便也肾气下通于阴阴水液之道路膀胱津液之府膀胱热津液内溢而流于泽水道不通水不上不下停积于胞肾气不通于阴肾热其气则涩故令水道不利小便淋沥故谓为淋其状小便出少起数小腹急痛引脐是也又有石淋气淋热淋血淋寒淋诸淋形证随名具说于后章而以一方治之者故谓诸淋也  

***石淋候***  

石淋者淋而出石也肾主水水结则化为石故肾容砂石肾为热所乗热则成淋其状小便茎中痛尿不能卒出时自痛引小肠膀胱里急砂石从小便道出甚者水道塞痛令闷絶  

***气淋候***  

气淋者肾虚膀胱受肺之热气气在膀胱膀胱则胀肺主气气为热所乗故流入膀胱膀胱与肾为表里膀胱热则气壅不防小腹气满水不宣利故小便涩成淋也其状膀胱小腹满尿涩常有余沥是也亦日气癃诊其少阴脉数者男子则气淋也  

***热淋候***  

热淋者三焦有热气于肾与膀胱而热气流入于胞而成淋也  

***血淋候***  

血淋者是热之甚盛者则尿血谓之血淋心主血血之行身通徧经络循环腑臓其热甚者血即防失其常经溢渗入胞而成血淋矣  

***寒淋候***  

寒淋者其病状先寒战然后尿是也小儿取冷过度下焦受之冷气入胞与正气交争寒气胜则战寒正气胜则战寒解故得小便也  

***小便数候***  

小便数者膀胱与肾俱有客热乗之故也肾与膀胱为表里俱主水肾气下通于阴此二经既受客热则水行涩故小便不快而起数也  

***遗尿候***  

遗尿者此由膀胱有冷不能约于水故也足太阳为膀胱之经足少阴为肾之经此二经为表里肾主水肾气下通于阴小便者水液之余也膀胱为津液之府既冷气衰弱不能约水故遗尿也  

## 巢氏诸病源候总论卷五十  

隋　巢元方　撰  

### 小儿杂病诸候六【`凡五十一论`】  

***三虫候***  

三虫者长虫赤虫蛲虫为三虫也犹是九虫之数也长虫蚘虫也长一尺动则吐清水而心痛贯心即死赤虫状如生肉动则肠鸣蚘虫至细微形如菜虫也居胴肠间多则为痔剧则为癞因人疮处以生诸痈疽癣瘘瘑疥龋虫无所不为此既九虫之内三者而今则别立名当以其三种偏发动成病故谓之三虫也  

***蚘虫候***  

蚘虫者九虫内之一虫也长一尺亦有长五六寸者或因腑臓虚弱而动或因食甘肥而动其动则腹中痛发作肿聚行来上下痛有休止亦攻心痛口喜吐涎及清水贯伤心者则死诊其脉腹中痛其脉法当沉弱而今反脉洪而大则是蚘虫也  

***蛲虫候***  

蛲虫者九虫内之一虫也形甚细小如今之瘑虫状亦因腑脏虚弱而致发甚者则成痔瘘瘑疥也  

***寸白虫候***  

寸白者九虫内之一虫也长一寸而色白形小因腑脏虚弱而能发动或云饮白酒一云以桑树枝贯串牛肉炙并食生栗所作或云食生鱼后即食乳酪亦令生之其发动则损人精气腰脚疼弱又云此虫生长一尺则令人死也  

***脱肛候***  

脱肛者肛门脱出也肛门大肠之候小儿患肛门脱出多因利方肠虚冷兼用躽气故肛门脱出谓之脱肛也  

***病防候***  

防者阴核气结肿大也小儿患此者多因啼哭躽气不止动于阴气阴气而击结聚不散所成也  

***差防候***  

差防者阴核偏肿大亦由啼哭躽气击于下所致其偏肿者气偏乗虚而行故偏结肿也  

***狐臭候***  

人有血气不和腋下有如野狐之气谓之狐臭而此气能染易着于人小儿多是乳飬之人先有此病染着小儿  

***四五岁不能语候***  

人之五脏有五声心之声为言小儿四五岁不能言者由在胎之时其母卒有惊怖内动于儿脏邪气乗其心令心气不和至四五岁不能言语也  

***气瘿候***  

气瘿之状颈下皮寛内结突起膇膇然亦渐长大气结所成也小儿啼未止因以乳饮之令气息喘逆不得消散故结聚成瘿也  

***胷胁满痛候***  

看飬小儿有失节度而为寒冷所伤寒气入腹内乘虚停积后因乳哺冷热不调触冐宿寒与气相击不防在于胷胁之间故令满痛也  

***服汤药中毒候***  

小儿有患服汤药其肠胃脆嫩不胜药气便致烦毒也故谓之中毒  

***蠼螋毒绕腰痛候***  

蠼螋虫长一寸许身有毛如毫毛长五六分脚多而甚细足处屋壁之间云其游走遇人则尿人影随所尿着影处人身即应之生疮世病之者多着腰疮初生之状匝匝起初结防防小者如黍粟大者如麻豆染渐生长濶大绕腰生脓汁成疮也  

***疣目候***  

人有附皮肉生与肉色无异如麦豆大谓之疣子即疣目也亦有三数相聚生者割破里状如筋而强亦微有血靣小复生此多由风邪客于皮肤血气变化所生故亦有药治之瘥者亦有法术治之瘥者而多生于手足也  

***头疮候***  

腑臓有热热气上冲于头而复有风湿乘之湿热相抟折血气而变生疮也  

***头多虱生疮候***  

虱者按九虫论云蛲虫多所变化亦变为虱而小儿头栉沐不时则虱生滋长偏多囓头遂至生疮疮处虱聚也谓之虱窠然人体性自有偏多虱者  

***白秃候***  

白秃之候头上白防斑剥初似癣而上有白皮屑乆则生痂癝成疮遂至徧头洗刮除其痂头皮疮孔如筯头大里有脓汁出不痛而有微痒时其里有虫甚细微难见九虫论亦云是蛲虫动作而成此疮乃至自小及长大不瘥头髪秃落故谓之白秃也  

***头靣身体诸疮候***  

腑脏热甚热气冲发皮肤而外有风湿折之与血气相抟则生疮甚壮初赤起防防后乃生脓汁随瘥随发或生身体或出头靣或身体头靣皆有也  

***恶疮候***  

夫人身体生疮皆是臓热冲外外有风湿相抟所生而风湿之气有挟热毒者其疮则痛痒肿焮乆不瘥故名恶疮也  

***熛疮候***  

小儿为风热毒气所伤客于皮肤生熛浆而溃成疮名为熛疮也  

***瘰疬候***  

小儿身生热疮必生瘰疬其状作结核在皮肉间三两个相连累也是风邪抟于血气焮结所生也  

***恶核候***  

恶核者是风热毒气与血气相抟结成核生颈边又遇风寒所折遂不消不溃名为恶核也  

***防疮候***  

人无问男女大小有禀性不耐防者见防及新防器便着防毒令头靣身体肿起隠胗色赤生疮痒痛是也  

***痈疮候***  

六腑不和寒气客于皮肤寒抟于血则壅遏不通稽留于经络之间结肿头成痈其状肿上皮薄而泽是也热气乗之热胜于寒则肉血腐败化为脓脓溃之后其疮不瘥故曰痈疮  

***肠痈候***  

肠痈之状小肠微强而痛是也由寒热气抟于肠间血气否结所生也  

***疖候***  

肿结长一寸至二寸名之为疖亦如痈热痛乆则脓溃捻脓血尽便瘥亦是风寒之气客于皮肤血气壅结所成凡痈疖捻脓血不尽而疮口便合其恶汁在里虽瘥终能更发变成漏也  

***疽候***  

五脏不调则生疽亦是寒气客于皮肤折于血气血气否涩不通结聚所成大体与痈相似所以为异其上如牛领之皮而硬是也痈则浮浅疽则深也至于变败脓溃重于痈也伤骨烂筋遂至于死  

***疽疮候***  

此疽疮者非痈疽也是瘑之类世谓之瘑疽多发于指节脚胫间相对生作细防防子帀帀而细孔疮里有虫痒痛搔之有黄汁出随瘥随发也  

***瘘候***  

寒热邪气客于经络使血气否涩初生作细瘰疬或如梅李核大或如箭干或圆或长者至五六分不过一寸或一或两三相连时发寒热仍脓血不止谓之漏也是皆五脏六腑之气不和致血气不足不受寒热邪气然瘘者有鼠瘘蝼蛄瘘蚯蚓瘘蛴螬等瘘以其于当病名处説之也  

***瘑候***  

瘑者风湿抟于血气所成多着手足节腕间帀帀然搔之痒痛浸生长呼谓之瘑以其疮有细虫如瘑虫故也  

***疥候***  

疥疮多生手足指间染渐生至于身体痒有脓汁按九虫论云蛲虫多所变化亦变作疥其疮里有细虫甚难见小儿多因乳飬之人病疥而染着小儿也  

***癣候***  

癣病由风邪与血气相抟于皮肤之间不散变生隠轸轸上如粟粒大作匡郭或邪或圆浸长大痒痛搔之有汁名之为癣小儿靣上癣皮如甲错起干燥谓之乳癣言儿饮乳乳汁渍汚儿靣变生此仍以乳汁洗之便瘥  

***赤疵候***  

小儿有血气不和肌肉变生赤色染渐长大无定或如钱大或阔三数寸是也  

***脐疮候***  

脐疮由初生断脐洗浴不即拭燥湿气在脐中因解脱遇风风湿相抟故脐疮乆不瘥也脐疮不瘥风气入伤经脉则变为癎也  

***虫胞候***  

小儿初生头即患疮乃至徧身其疮有虫故因名虫胞也  

***口疮候***  

小儿口疮由血气盛兼将飬过温心有客热熏上焦令口生疮也  

***鹅口候***  

小儿初生口里白屑起乃至舌上生疮如鹅口里世谓之鹅口此由在胎时受谷气盛心脾热气熏发于口故也  

***鷰口生疮候***  

此由脾胃有客热热气熏发于口两吻生疮其疮白色如燕子之吻故名为燕口疮也  

***口下黄肥疮候***  

小儿有涎唾多者其汁流溢浸渍于頥生疮黄汁出浸肥烂挟热者疮汁则多也  

***舌上疮候***  

心候于舌若心脏有热则舌上生疮也  

***舌肿候***  

心候舌脾之络脉出舌下心脾俱热气发于口故舌肿也  

***噤候***  

小儿初生口里忽结聚生于舌上如黍粟大令儿不能取乳名之曰噤此由在胎时热入儿脏心气偏受热故也  

***冻烂疮候***  

小儿冬月为寒气伤于肌肤抟于血气血气壅滞因即生疮其疮亦焮肿而难瘥乃至皮肉烂谓之为冻烂疮也  

***金疮候***  

小儿为金刃所伤谓之金疮若伤于经脉则血出不止乃至闷顿若伤于诸臓俞募亦不可治自余腹破肠出头碎脑露并亦难治其伤于肌肉浅则成疮终不虑死而金疮得风则变痉  

***卒惊疮候***  

此由金疮未瘥忽为外物所触及大啼呼谓为惊疮也凡疮惊则更血出也  

***月食疮候***  

小儿耳鼻口间生疮世谓之月食疮随月生死因以为名也世云小儿见月初生以手指指之则令耳下生疮故呼为月食疮也  

***耳疮候***  

疮生于小儿两耳时瘥时发亦有浓汁此是风湿抟于血气所生世亦呼之为月食疮也  

***浸淫疮候***  

小儿五臓有热熏发皮肤外为风湿所折湿热相身体其疮初出甚小后有脓汁浸淫渐大故谓之浸疮也  

王灼恶疮候【`王音旺`】  

腑脏有热热熏皮肤外为湿气所乗则变生疮其疮偏盛者其疮发势亦成初生如麻子须臾王大汁流溃烂如汤火所灼故名王灼疮  

***疳湿疮候***  

疳湿之病多因乆利脾胃虚弱肠胃之间虫动侵蚀五臓使人心烦恼闷其上蚀者则口鼻齿断生疮其下蚀者则肛门伤烂皆难治或因乆利或因脏热嗜眠或好食甘美之食并令虫动致生此病也  

***阴肿成疮候***  

小儿下焦热热气冲阴阴头忽肿合不得小便乃至生疮俗云尿灰火所为也  
