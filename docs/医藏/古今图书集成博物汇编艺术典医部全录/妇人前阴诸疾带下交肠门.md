古今图书集成医部全录卷四百

妇人前阴诸疾门

　　　　金匮要略 【汉　张机】

　　　　　前阴诸证

　　少阴脉滑而数者，阴中即生疮。阴中蚀疮烂者，狼牙汤洗之。　　妇人阴寒，温中坐药，蛇床子散主之。　　胃气下泄，阴吹而正喧，此谷气之实也，膏发煎导之。
　　　　脉经 【晋　王叔和】

　　　　　脉证

　　少阴脉数则气淋，阴中生疮。
　　妇人少阴脉弦者，白肠必挺核。
　　妇人脏肿如瓜，阴中疼引腰痛者，杏仁汤主之。　　少阴脉浮而动，浮则为虚，动则为痛，妇人则脱下。　　师曰：脉得浮紧，法当身躯疼痛，设不痛者当射。云何因当射？言若肠中痛，腹中鸣，咳者，因失便。妇人得此脉者，法当阴吹。　　师曰：寸口脉浮而弱，浮则为虚。弱则无血，浮则短气，弱则有热而自汗出。趺阳脉浮而濇，浮则气满，濇则有寒，喜噫吞酸，其气不下，少腹则寒。少阴脉弱而微，微则少血，弱则生风，微弱相搏，阴中恶寒，胃气下泄，吹而正喧。
　　　　妇人良方 【宋　陈自明】

　　　　　阴病方论

　　妇人阴挺下脱，或因胞络伤损，或因子脏虚冷，或因分娩用力所致。　　 【注　前证当升补元气为主。若肝脾郁结，气虚下陷，用补中益气汤。若肝火湿热，小便濇滞，用龙胆泻肝汤。】　　妇人阴痒，为三虫在肠胃之间，因脏虚而蚀阴中，微则为痒，甚则为痛也。　　【注　前证属肝经所化，当用龙胆泻肝汤、逍遥散以主其内，外以桃仁研膏和雄黄末，或鸡肝纳阴中以制其虫。】　　【按《大全》：三虫动作，发于阴内，其虫作热，微则为痒，重则为痛也。】　　妇人少阴脉数而滑者，阴中有疮，名曰(上匿下虫)。或痛或痒，如虫行状，脓水淋沥，亦有阴蚀几尽，皆由心神烦郁，脾胃虚弱，气血流滞耳。内当补心养胃，外以药傅洗乃可。　　 【注　按前证乃肝脾郁结之证，木旺生虫耳，宜解郁清肝。】　　妇人阴肿，因胞络素虚，风邪客之，乘于阴部，血气相搏故也。　　【注　前证若气血虚弱，用补中益气汤，举而补之，肝经湿热，用龙胆泻肝汤，渗而清之。但阴肿及阴冷阴挺等证，仍当与阴痒方论参看。】　　【按《大全》：妇人阴肿者，是虚损受风邪所为，胞络虚而有风邪客之，风气乘于阴，与血气相搏，令气否濇，腠理壅闭不泄越，故令肿也。】　　妇人阴冷，因劳伤子脏，风冷客之，用五加皮、干姜、丹参、蛇床子、熟地黄、杜仲各三两，锺乳粉四两，天门冬一两，地骨皮二两，酒十五升，渍二宿，每服一盏，空心食前饮之。　　 【注　前证属肝经内有湿热，外乘风冷所致。若小便濇滞，或小腹痞痛，用龙胆泻肝汤。若内热寒热，或经候不调，用加味逍遥散。若寒热体倦，饮食少思，用加味四君子。若郁怒发热，少寐懒食，用加味归脾汤。】
　　　　薛氏医案 【明　薛己】

　　　　　阴病证治

　　妇人阴中生疮，乃七情郁火，伤损肝脾。湿热下注。其外证阴中出如蛇如菌或如鸡冠状，或生虫湿痒，或溃烂出水、或肿闷坠痛；其内证体倦内热，浐虿徽{，或饮食无味，晡热发热，或胸胁不利，小便痞胀，或赤白带下，小水淋濇。其治法，肿痛者，四物汤加柴、栀、丹皮、胆草；湿痒者，归脾汤加柴、栀、丹皮；淋濇者，龙胆泻肝汤加白朮、丹皮；溃腐者，逍遥散加山栀、川芎；肿闷坠痛者，补中益气汤加山栀、丹皮，佐以外治之法。　　女子交接伤丈夫头痛，当用补中益气、六味地黄，以滋化源为主。　　妇人小户嫁痛，当从女人交接伤丈夫头痛门，互相主治。
　　　　医学入门 【明　李梴】

　　　　　阴病证治

　　阴中挺出十条尺许如蛇，痛坠出水溺濇者，朝服补中益气汤，晚服龙胆泻肝汤，外涂藜芦膏而收。　　阴中突出如菌如鸡冠，四围肿痛者，乃肝郁脾虚下陷，先以补中益气汤，加山栀、茯苓、车前子、青皮以清肝火，兼升脾气渐愈；更以归脾汤加山栀、茯苓、川芎调理，外涂藜芦膏。　　阴户突出，因劳力者，血虚，四物汤加龙骨；气虚，补中益气汤。　　阴中生虫(上匿下虫)如小蛆者，乃湿热甚而心气又郁，气血凝滞而生，宜藿香养胃汤、补心汤、古硫鲤丸，外用生艾汁调雄黄末，烧烟熏之，更用雄黄锐散纳阴中。　　阴中生细虫，痒不可忍，食入脏腑即死，令人发寒热与痨证相似。先以蛇床子煎汤，洗净拭干；后用梓树皮焙干为末，入枯矾四分之一，麝香少许敷之，立效。　　阴肿痛极，便秘欲死者，枳橘熨；但肿痛者，四物汤加柴胡、山栀、牡丹皮、龙胆草。如时常阴痛者，四物汤加槁本、防风。湿痒出水又痛者，忧思过也，归脾汤加柴胡、山栀、牡丹皮、芍药、生甘草。　　阴户肿痛不闭者，逍遥散、十全大补汤。肿消不闭者，补中益气汤；肿坠者，加山栀、牡丹皮。　　阴户肿痛不闭，寒热溺濇，体倦少食者，补中益气汤加升麻、柴胡至一钱，量入茯苓、山栀。　　阴户不闭，小便淋沥，腹中一物攻动胀痛者，逍遥散加柴胡、山栀、车前子。　　交接出血，乃房室有伤，肝脾虚不藏血，补中益气汤；外用熟艾帛裹入阴中，或用乱发青皮烧灰傅之。若出血过多见杂证者，调补肝脾自愈。
　　　　　脉法

　　少阴脉浮而动，浮则为虚，动则为痛，或崩带，或阴户脱下。　　少阴滑数，或为气淋，或阴中生疮痛痒。　　少阴微者，气闭膀胱。女人见之，阴中生疮。大实易愈，虚濇其亡。　　少阴脉弦，则阴户掣痛，白肠挺。
　　肾脉沉甚，主阴痒或腰脚痛，皆卫气不升，湿热甚也。女人脉紧细长，至关而止，主阴中切痛，上引腹脐。
　　　　医学准绳六要 【明　张三锡】
　　　　　阴病总论

　　妇人阴疮，乃七情郁火，伤损肝脾，湿热下注。其外证有阴中舒出如蛇，俗呼阴挺；有翻突出如菌，俗呼阴菌；亦有如鸡冠花；有生虫肿痛湿痒，溃烂出水，胀闷脱坠者。其内证口干内热，体倦，经候不调，饮食无味，晡热发热，胸膈不利，胁胀，小腹痛痞，赤白带下，小水淋濇。治法：肿痛，宜四物加柴胡、山栀、胆草、丹皮；湿痒者，宜归脾加山栀、丹皮、柴胡；淋沥者，宜龙胆泻肝汤加白朮、丹皮；溃烂者，加味逍遥散；肿坠，宜补中益气加山栀、丹皮。薛氏之法，确不可易。
　　　　　证治

　　妇人阴蚀疮，湿热客于肝经而然。阴户生虫，痒不可忍，入脏腑即死，令人发热恶寒，与痨相似，用熟猪肝切长条，乘热内阴中以取虫，虫闻腥俱出肝上，如此数次；内服泻肝和血药亦妙。　　阴中痒，亦是肝家湿热，泻肝汤妙。瘦人燥痒属阴虚，坎离为主，外用蛇床子煎汤洗之。(上匿下虫)疮同治，要分虚实耳。　　尺脉数，妇人阴中生疮，下部(上匿下虫)久之有虫，用猪肝煮熟，切长条纳阴中，引虫出，乃上杀虫药。　　阴茄，乃妇人阴中肿痛不可忍，有物如茄突出，即是男子之疝，但名瘕聚耳，俱属肝经浊气，平肝破气为主，与疝同治，外以枳实切碎炒热，帛包熨之，冷再易，但是阴痛俱妙。　　新室嫁孔痛，宜舒郁和血，四物加香附、红花。　　妇人阴冷肥盛者，多是湿痰下流所致，二朮、二陈加风药，外用坐药妙。
　　　　证治准绳 【明　王肯堂】

　　　　　阴病证治

　　妇人阴中生痔者，凡九窍有肉突出，皆名为痔。　　妇人茄子疾，即阴痔也，由心躁，连绵黄水易治，白水难愈。　　《良方》云：妇人少阴脉数而滑者，阴中必生疮，名曰(上匿下虫)疮，或痛或痒，如虫行状，淋露浓汁、阴蚀几尽者，此皆由心神烦郁，胃气虚弱，致气血留滞。按经云：诸痛痒疮，皆属于心。又云：阳明主肌肉，痛痒皆属于心。治之故当补心养胃，外以熏洗坐导药治之乃可。　　妇人阴疮，运气皆属寒。经云：太阳之胜，气中乃疡，隐曲不利，治以苦热是也。　　妇人阴疮者，由三虫或九虫动作侵蚀所为也。诸虫在人肠胃之间，若脏腑调和，血气充实，不能为害；若劳伤经络，肠胃虚损，则动作侵蚀于阴，轻者或痒或痛，重者生疮。仲景云：诊其少阴之脉滑而数者，阴中生疮也。
　　　　外科正宗 【明　陈实功】

　　　　　总论

　　妇人阴疮，乃七情郁火，伤损肝脾，湿热下注为患，其形固多不一，总由邪火所化也。阴中有如挺出一条蛇形尺许，坠重流水溺濇者，乃脾气下陷，汗火从之，朝服补中益气汤，晚服龙胆泻肝汤，外涂雄黄藜芦散，其患渐收。阴中突出如菌子，如鸡冠，四边肿痛者，乃肝郁脾虚所致，先以补中益气汤加山栀、茯苓、青皮，清肝补脾，兼升中气；更以归脾汤加山栀、川芎、茯神、香附、陈皮调理。阴户忽然肿突作痛，因劳伤血分，湿火下流，宜四物汤加丹皮、泽泻、花粉、柴胡治之。除中生虫(上匿下虫)如小蛆者，乃心气郁而邪火所化，宜四物加黄连、胆草、木通、石菖蒲以通散心窍郁滞，外以银杏散纳入阴中。阴器外生疙瘩，内生细虫，作痒不可忍者，此虫食入脏腑即死，令人多发寒热，与痨瘵相似。有此证之妇人，畏羞都不肯说，因循日久，面黄肌瘦，身发寒热，咳嗽生痰，往往不治者多矣。如有此证，急与逍遥散吞芦荟丸，早晚二服，外用银杏散绵裹塞入阴中，杀虫止痒，半月渐愈。阴户开而不闭者，忧思过也，通遥散、归脾汤，俱加柴胡、山栀、白芍、丹皮间服。交接出血者，肝虚有火不能藏血，四物汤加胆草、黄芩、山栀、柴胡。新交房事伤而肿痛者，珍珠散猪脊髓调搽。又妇人久居寡室，淫火动而又郁，郁而又动，邪火久注，多致阴中作痒生虫，此虫食入内脏，阴中腐烂，攻刺疼痛，臭水淋漓，口干发热，形削不食。有此证者，非药能愈，终归于死。又名失合证也。
　　　　石室秘录 【清　陈士铎】

　　　　　治法

　　女人阴内生虫，乃湿热也，用鸡肝入药末引之亦妙，终不若用蚯蚓三四条，葱数根，各火上炙干为末，用蜜一碗煮成膏，将药捣于其中，纳入阴户，虫尽死矣，自然随溺而下。又妇人阴门边生疮，作痒作痛不止者，以此方煎水洗之立效。方用蛇床子一两，花椒三钱，白矾三钱，水十碗，煎五碗，乘热熏之，温则洗之。一次即止痒，二次即止痛，三日即全愈。分作五日洗之，每日止须洗一次，神效之极。　　妇人羞隐之处，不便明言，然大约非寒则热耳。今有一方，先用归、芍各三钱，川芎一钱，熟地五钱，甘草、柴胡、白芥子各一钱，黄芩、炮姜各三分，水煎服。服后较前平善，则是虚证也。随用四物汤治之可也。未好则是热病作祟，方中加栀子三钱，治之必奏效。
　　　　方

　　补中益气汤 【《医案》，下同】 　治女人气血虚弱阴肿。　　陈皮五分　黄芪炒　人参　白朮炒　甘草炙　当归各一钱　柴胡　升麻各三分　　右，姜枣水煎，空心午前服。

　　龙胆泻肝汤　治女人阴中生疮淋濇，用此加减。　　龙胆草酒拌炒黄　泽泻各一钱　车前子炒　木通　生地黄酒拌　当归酒拌　山栀仁炒　黄芩炒　甘草各五分　　右，水煎服。

　　四物汤　治女人阴肿作痛，用此加减。　　当归酒拌　芍药炒　川芎各一钱　熟地黄三钱　　右，水煎服。

　　逍遥散　治女人阴疮溃烂，用此加减。　　甘草炙　当归炒　白芍药酒炒　白茯苓　白朮炒，各一钱　柴胡酒炒，五分　　右，水煎服。

　　归脾汤 【《入门》，下同】 　治女人阴户突出，用此加减。　　当归　龙眼肉　枣仁　远志　人参　黄芪　白朮　茯神各一钱　木香五分　甘草三分　　右，姜枣煎服。

　　古硫鲤丸　治女人阴中生虫。
　　大鲤鱼一个，去头皮　硫黄一两
　　右将硫黄入鲤鱼内，黄泥固济，火缎烟尽为末，米糊丸梧子大，每二十丸，温酒下。如下疳生虫，所下如柿汁臭秽。及心中(疒丂)痛，闷绝虚烦，甚者不治。
　　雄黄锐散　治女人阴中生虫，用此纳之。　　雄黄别研　青葙子　苦参　黄连各二钱半　桃仁一钱　　右为末，生艾捣汁，和如小指尖大，绵裹纳下部肛门内。
　　银杏散 【《外科正宗》，下同】 　治女人湿热下注，阴中作痒，及内外生疮。　　杏仁去皮尖研　轻粉　水银铅制　雄黄各一钱　　右各为细末，共和一处，每用五分，枣肉一枚和丸，用丝绵包裹，留一绵条，燃线在外。用拓痒汤煎洗，将药安入阴内，留线在外。恐小便，取出再入。一日一换，重者只四五枚；痊愈。仍兼服后药。
　　清肝渗湿汤　治女人肝经郁滞，邪火流行，致阴肿痛，或风热作痒。　　滑石二钱　川芎　当归　白芍　生地　山栀　黄连　连翘　胆草各一钱　银柴胡　泽泻　木通各六分　芦荟五分　甘草三分　防风八分　　右，水二锺，淡竹叶灯心各二十件，煎八分，食前服。
　　凉荣泻火汤　治妇人怀抱忧郁不清，致生内热，小水濇滞，大便秘结，及阴中火郁作痛，亦如濇淋，宜此泻之。　　川芎　当归　白芎　生地　黄芩　黄连　山栀　木通　柴胡　茵陈　胆草　知母　麦门冬各一钱　甘草五分　大黄酒炒，二钱　　右，水二锺，煎八分，空心服。便利去大黄。
　　拓痒汤　治证与银杏散同。
　　苦参　威灵仙　蛇床子　归尾　狼毒各五分　鹤虱草一两　　右用河水十碗，煎数滚，滤清贮盆内，乘热先熏，待温后洗。临洗和入公猪胆汁二三枚同洗，更妙。
　　雄黄藜芦散　治女人阴中突出如蛇，或似鸡冠菌样者。　　葱管藜芦碾细如面，二钱　轻粉　雄黄并细研　鳖头煅黄色，各一钱　冰片二分　　右各研极细末，和勺再研，磁罐收贮。先用芎归汤煎洗，随后搽药，早晚二次。
　　芎归汤　治证同上。
　　川芎　当归　白芷　甘草　胆草各等分　　右每用五钱煎汤，浴洗患上，随后搽药。
　　内疏黄连汤　阴疮应用之药。
　　木香　黄连　山栀　当归　黄芩　白芍药　薄荷　槟榔　桔梗　连翘各一钱　甘草五分　大黄二钱　　右，水二茶锺，煎八分，食前服，临服加蜜二匙亦可。
　　透脓散　治同上。
　　黄芪四钱　穿山甲炒末，一钱　川芎三钱　当归二钱　皂角针一钱五分　　右，水二锺，煎一半，临服入酒一杯亦好。
　　八珍汤　治同上。
　　川芎　白芍　当归　熟地黄　人参　白朮　茯苓各一钱　甘草炙五分　　右，水二锺，姜三片，枣三枚，煎八分，食前服。
　　加减八味丸　治同上。
　　茯苓　山药　丹皮各四两　山萸肉五两　泽泻三两　五味子炒三两　肉桂六钱　熟地杵膏酒煮，八两　　右共为末，炼蜜丸如梧子大，每服二钱，空心服，盐汤送下，寻常酒服亦可。
　　小柴胡汤　治同上。
　　柴胡二钱　黄芩炒，一钱　人参　半夏各七分　甘草炙，五分　　右，姜水煎服。

　　消风散　治同上。
　　当归　生地　防风　蝉蜕　知母　苦参　胡麻　荆芥　苍朮　牛蒡子　石膏各一钱　甘草　木通各五分　　右，水煎，食远服。

　　芦荟丸　治同上。
　　胡黄连　黄连　芦荟　白芜荑　白雷丸　青皮　鹤虱草各一两　麝香一钱　木香三钱　　右为末，蒸饼糊丸如麻子大，每服一钱，空心清米汤下。
　　加味逍遥散　治同上。
　　柴胡五分　甘草炙　当归炒　勺药酒炒　茯苓　白朮炒，各一钱　丹皮　山栀各随宜　　右，水煎服。

　　三茱丸 【《准绳》，下同】 　治阴中生一物，牵引腰腹胀痛，甚至不思饮食，皆因多服热药及煎煿，或犯非理房事，兼意淫不遂，名阴挺。　　食茱萸　吴茱萸汤浸微炒　白疾藜　青皮　桔梗水浸漉出慢火炒　舶上茴香淘去砂土焙　山茱萸肉微炒，各一两　五味子净　海藻洗焙　大腹皮酒洗晒　川楝子肉　延胡各一两二钱半　　右为末，酒糊为丸如梧子大，每股三十五丸，木通汤下。一方每服二钱，生地黄汤调。仍用金毛狗脊、五倍子、白矾、水杨根、鱼腥草、川黄连各一两为散，分作四服，以有嘴瓦罐煎熟，预以银锡作一长小筒，下透罐嘴，嘴上贯挺上，先熏后洗，立效。更服白薇散、凌霄花少许煎。如下虚，加川乌炮去皮、肉桂去粗皮各一两。如腰腹痛甚，加桃仁去皮尖麸炒别研、青皮去白、枳实去穰各一两，真南木香七钱半服之。
　　一捻金丸　服前药未效，却用此丸。　　延胡素　舶上蘹香　吴茱萸炒川楝子去核青木香各二两　　右为末，粳米饭糊丸如梧桐子大，每服三十五丸，空心，木通汤服。又用梅花脑子五分，铁孕粉一钱，水调刷上。如阴畔生疱，以凉血饮，每股三钱，加凌霄花少许煎，空心服见效。
　　黄芩散　治妇人阴挺脱下。
　　黄芩　猬皮炒微焦　当归各半两　赤芍一两　牡蛎　竹皮各二两　狐茎一具，一作狐皮　　右治下筛，饮服方寸匕，日三。禁举重房劳冷食。一方以酒服二钱妙。
　　丹溪方　权小娘疟后，右腿股生疖，破后筋吊疼，脉虚而濇，询之，小便时疼，患处亦相应，宜与生血导热。　　川芎　当归头　条芩　生地　赤芍　牛膝　黄蘗　甘草炙，各二分　青皮炒　槟榔各五分　通草三分　桂皮一钱　　右煎，食前热饮之。

　　洁古方　治男子妇人阴部湿淫疮。
　　文蛤研　乳香各五分　白矾一钱　铜绿少许　轻粉一字　　右为极细末，洗净掺之。

　　当归汤 【《准绳》】 　治妇人阴蚀疮。　　当归　川芎　芍药　甘草各二两　地榆三两　　右细切，以水五升，煮取三升，去滓熏洗，日三夜二。一方用蛇床子，不用川芎。
　　藿香养胃汤   危氏方　治阳明经虚，不荣肌肉，阴中生疮不愈。　　藿香　白朮　白茯苓　神曲炒　乌药　砂仁　薏苡仁　半夏曲　人参各半两　荜澄茄　甘草炙，各三钱半　　右銼散，每服四钱，水一盏半，姜五片，枣三枚，同煎，不拘时候。　　又方 【《千金方》】 　治阴疮。　　芜荑　芎藭　黄芩　甘草　矾石　雄黄　附子　白芷　黄连各六铢　　右(口父)咀，取猪膏四两，合煎敷之。　　又方 【《准绳》下同】 　治妇人阴疮，与男子妒精疮，大同小异。　　黄丹　枯白矾　萹蓄　槁本各一两　白蛇皮一条，烧灰　硫黄半两　荆芥　蛇床子各半两，研细　　右细末，另以荆芥蛇床子煎汤温洗，软帛拭干，清油调涂；如疮湿，干末掺之。　　又方　治疳疮。因月后便行房，致成湛浊，伏流阴道，疳疮遂生，搔痒无时，先用胡椒葱白作汤，一日两三度淋洗，却服后药。　　赤石脂　龙骨　黑牵牛炒　菟丝子酒浸蒸　黄芪盐水炙　沙苑　蒺藜炒　　右为末，蜜丸梧桐子大，每服二十丸，燕窝蒸酒，澄上清者吞下。
　　肘后方　疗女人阴中生疮。
　　杏仁　雄黄　矾石各二分　麝香二分半　　右四味研细，傅之。

　　黄芩汤　疗妇人阴中生疮。
　　黄连一分　雄黄　当归　黄芩　川芎　大黄　矾石各二分　　右七味切，以水五升，煮取四升洗疮，日三度。
　　雄黄散　治同上。
　　雄黄　川芎　辰砂　藜芦　北细辛　当归　川椒各分两随宜　　右为末，绵裹内阴中，又傅外疮上。忌如常法。
　　补心汤   危氏方　治阴中生疮，名曰(上匿下虫)疮，或痛或痒，如虫行状，淋沥脓水。　　白茯苓　人参　前胡　半夏汤洗七次去滑　川芎各三分　枳壳去穰麸炒　紫苏　桔梗　甘草炙　橘皮　干姜各半两　当归一两三钱　白芍药二两　熟地黄一两半　　右銼散，每服四钱，水一盏半，姜五片，枣一枚，同煎，食前服。　　又方 【《准绳》，下同】 　治同上。　　五倍子　甘草　滑石　黄丹各等分
　　右为末，先以甘草汤洗，然后傅之。　　又方　治同上。
　　真平胃散　贯众末
　　右每服二钱，煮熟猪肝拌药，内阴户，数日可安。
　　当归散　治妇人阴中突出一物，长五六寸，名阴挺。　　当归　黄芩各二两　牡蛎一两半　赤芍五钱　猬皮一两，炙　　右为末，每服二钱，食前，温酒调下，滚汤亦可。如不应，更以补中益气汤倍加升麻、柴胡兼服之。　　又方　治证同上。
　　当归　穿山甲炙　蒲黄炒，各半两　辰砂一钱　麝香少许　　右为末，每服三钱，酒调下尤效。

　　菖蒲散　治妇人阴户肿痛，月水濇滞。　　菖蒲　当归各一钱　秦艽七钱半　吴萸制五钱　　右为末，每服三钱，空心葱汤调下；更以枳实炒热，频熨患处。　　又方　治阴内脓水淋漓，或痒痛。
　　升麻　白芷　黄连　木通　当归　川芎　白朮　茯苓　　右，水煎服，更用拓肿汤浴洗。

　　拓肿汤　治妇人阴户生疮或痒痛，或脓水淋漓。　　甘草　干漆各三钱　生地黄　黄芩　当归　川芎各二钱　鳖甲五钱，炙　　作一剂，用水数碗，煎数沸去滓，常洗患处。
　　洗搨散 【《大全》】 　治阴蚀疮。　　甘草　干漆各一两　黄芩　当归　地黄　芍药各二两　龟甲五两　　右细切，以水七升，煮取一半，去滓，以绵帛内汤中，用拓疮处，良久即易，日二度。每拓汤可作十里许，即挹干，捻取疳湿散，薄敷疮上使遍，可经半日，又以汤拓拓讫，如前敷药。
　　疳湿散 【《准绳》，下同】 　治证同上。　　蚺蛇胆真者　青木香　石硫黄　铁精粉　麝香各四分，临时入，缘麝辟蛇毒，若先相和，胆即无力　　右各等分为末，更研细，有患取如三棋子大，和井华水，日再服讫；先令便利了，即以单方内桃枝熏法，先熏下部讫；然后取药如棋子大，安竹管里，内下部中，日再度，老少量减。其熏法每日一度，不用再。旧用五月五日虾蟆。
　　蛇床子散　湿热，阴中生疮主药。
　　蛇床子仁　白粉少许
　　和令相得如枣大，绵裹内之，自然湿热消散。
　　狼牙汤 【《录验》】 　治妇人阴蚀，其中烂伤，脓水淋沥臭秽。　　狼牙三两
　　右(口父)咀，以水四升，煮至五合去滓，内苦酒，如鸡子中黄大，沸汤一杯消尽，夜适寒温，以绵缠着头大如茧，濡汤以沥疮中，日四五度即痊。
　　麻黄汤　治妇人阴肿或疮烂者。
　　麻黄　黄连　蛇床子各二两　北艾叶一两半　乌梅十个　　古銼细，以水一斗，煮取五升，去滓热洗，避风冷。
　　白矾散　治妇人阴肿坚痛。
　　白矾半两　甘草半分，生　大黄一分，生　　右为细末，每用枣大，绵裹，内阴中，日两换。
　　大黄散　治妇人阴痒。
　　大黄微炒　黄芩　黄芪炙，各一两　赤芍药　元参　丹参　山茱萸　蛇床子各半两　　右为细末，食前，温酒调二钱服。

　　广济方　疗妇人阴痒不止。
　　藜芦二钱半　蚺蛇胆　雄黄　硫黄　朱砂　硝石　芜荑各半两　　右为细末研停，以腊月猪脂和如膏，用故布作缠子，如指长一寸半，以药涂上，内阴中，日一易之。易时，宜用猪椒根三五两，水煮，稍热洗，干拭内之效。
　　千金方　疗小户嫁痛连日。
　　甘草　生姜各三分　白芍药　桂心各二分　　右细銼，以酒二升煮取三沸，去滓温服，神良。
　　珍珠散 【《外科正宗》】 　女人阴蚀疮，或新嫁内伤痛甚者，用此搽极效。　　青缸花五分　珍珠一钱，不论大小，以新白为上，入豆腐内煮数滚，研为极细无声方用　真轻粉一两　　右三味，共研千转，细如飞面，方入罐收。如无青缸花，用头刀靛花轻虚色翠者代之，终不及缸花为妙。
　　海螵蛸散　疗妇人小户嫁痛。
　　鰞鲗鱼骨二枚
　　右一味，烧研细末，酒调方寸匕，日三服。
　　单行太和汤　疗妇人嫁痛。
　　大黄三两
　　右一味切，以酒一升，煮一沸，顿服。
　　洗心散　治女人阴挺。
　　麻黄　当归　生大黄　荆芥穗　赤芍药　甘草各一钱　白朮五分　　右銼，作一贴，入薄荷七叶，水煎服。
　　膏发煎 【仲景】 　治妇人胃气下泄，阴吹而正喧。　　猪膏半斤　乱发如鸡子大，三枚
　　右二味，和膏中煎之，发消药成，分再服。
　　集验方　治女人伤丈夫，四体沉重，嘘吸头痛。　　生地黄八两　芍药五两　豉一升　葱白一斤　生姜四两　甘草二两　　右六味，以水七升，煮取二升半，分三服，不得重作。忌房事。
　　桑白皮汤　疗诸妇人伤丈夫，苦头痛欲呕闷。　　桑皮半两　干姜一累　桂心五寸　大枣二十枚　　右四味切，以酒一斛，煮三四沸，去滓，分温服。衣适厚薄，毋令汗出。
　　来复丹　治妇人与男子交接相伤，因而四肢沉重，头痛昏运。　　青皮去白　陈皮去白　五灵脂水澄去砂晒干，各二两　舶上硫黄透明者　太阴元精石研水飞　硝石同硫黄为末入瓷碟内，以微火炒，用柳箄搅不可火太过恐伤药力再研极细名二气末，各一两　　右用五灵脂、青橘皮为末，次入元精石末，及前二气末拌匀，好酢打糊为丸碗豆大，每服三十丸，空心米饮下。
　　五加皮浸酒方 【《圣惠方》】 　治妇人癖瘦阴冷。　　五加皮　熟地黄　丹参　杜仲去粗皮炙微黄　蛇床子　干姜各三两　天冬一两　锺乳四两　地骨皮二两　　右细銼，以生绢袋盛，以酒一斗五升，渍二宿后，每暖服一大盏，空心及晚食前服。一方用枸杞子，无地骨皮。　　又方 【《大全》】 　治妇人阴冷。　　远志　干姜生用　莲花各半两　蛇床子　五味子各一两　　右捣罗为末，每用兼以兔粪涂阴门，用绵裹一钱内阴中，热即为效。　　又方　治同上。
　　蛇床子三分　吴茱萸制　甜葶藤各半两　没石子一枚　　右捣罗为末，绵裹枣许大，内阴中，令腹内热为度。
　　温中坐药蛇床子散　治妇人阴冷。
　　蛇床子　白粉少许
　　右为末和匀，丸如枣大，绵裹内阴中，自然温矣。
　　八味丸　治血弱不能荣养脏腑，津液枯濇，风寒客于子脏，以致阴冷。　　熟地黄八两杵膏　山茱萸肉　干山药各四两　丹皮　茯苓　泽泻各三两　肉桂　附子各一两　　右为末，和地黄膏加炼蜜，丸桐子大，每服七八十丸，空心食前滚汤下。按此丸果系肝脾肾虚，殊有神效。
　　　　单方

　　妇人阴挺出下脱：桂心吴茱萸各一两，戎盐二两，并熬，令色变，捣罗为末，以绵裹如指大，内阴中，日再易之，甚妙。一方用川椒，不用桂心。【《准绳》，下同】　　又方：川椒、川乌头并生用，白芨各半两，捣罗为末，绵裹一钱，内阴中，深三寸，腹中热即止，来日再用之。一方无川椒，止用川乌头、白芨二味。　　又方：蛇床子五两，乌梅二七枚，以水五升，煮取三升，去滓稍热洗之，每日夜三五度用。　　又方：硫黄、鰞鲗骨各半两，捣罗为末敷之。　　又方：铁精粉研细，以羊脂调布裹炙，令热熨之，以瘥为度。　　又方：弊帚头烧为灰，酒服方寸匕，食前服。
　　妇人阴下脱若肚：用羊脂煎讫，适冷暖取涂上，以铁精敷之，多少令调，以火炙布令暖，熨肚上，渐涂内之；然后末磁石，酒服方寸匕，日三。　　又方：用荆芥穗、臭椿树皮、藿香叶煎汤熏洗，即入。　　又方：用萞麻子叶有九角者，好飞过白矾为末，以纸片摊药托入。　　又方：先以淡竹根煎汤洗，仍用五倍子、白矾为末干掺，立效。　　又方：用温盐水洗软，却用五灵脂烧烟熏，次用萞麻子研烂涂上吸入，如入即洗去。
　　妇人阴中生痔：用乌头七个烧存性，用小瓦罐盛酽酢淬之，乘热熏；候温通手沃之，良。
　　妇人茄子疾：用茄皮、白矾、马椿头根、(石卜)硝、泽兰煮水熏洗，加入炒石灰少许，妙。　　又方：用(石卜)硝为末，黄荆柴烧沥调敷，或浓磨铁浆水调敷。　　又方：用生枳壳为散，煎汤熏洗；却用绵帛包枳壳滓，纳入阴中，即日渐消。
　　女人阴蚀：取东南桃枝五七枝，轻打头使散，以绵缠之；又捣石硫黄为末，将此绵缠桃枝捻转之，令末少厚；又截一竹筒，先内下部中，仍以所捻药桃枝烧着熏之。
　　阴蚀：蒲黄三升，水银一两，二味研匀，以粉敷上。　　又方：肥猪肉十斤，水一石，煮水浸，冷即易，不过三两度。
　　阴蚀欲尽：以虾蟆、兔屎等分为末敷之，良。
　　女人阴痒：炙猪肝纳入，当有虫出。 【《肘后方》，下同】
　　妇人阴痒，用桃仁杵烂，绵裹塞之。
　　妇人阴(上匿下虫)作痒：羊肝纳入引虫。 【《集简方》】
　　妇人阴疮：紫葳为末，用鲤鱼脑或胆调搽。 【《摘元方》，下同】
　　妇人阴痒：墙头烂茅、荆芥、牙皂等分煎水，频熏洗之。　　又方：用蛇床子一两，白矾二钱，煎汤频洗。 【《集简方》】　　又方：用小蓟煮汤，日洗三次。 【《广济方》】　　又方：用狼牙二两，蛇床子三两，煎汤热洗。 【《外台》】
　　女子阴疮：硫黄末敷之，瘥乃止。 【《肘后方》】
　　女人阴疮，如虫咬痒痛者：生捣桃叶，绵裹纳之，日三四易。 【《食疗》】
　　妇人阴门边生疮，作痒作痛不止者：蛇床子一两，花椒、白矾各三钱，水十碗，煎五碗，乘热熏之，温则洗之。一次即止痒，二次即止痛，三次即全愈。分作五日洗之，每日止洗一次，神效。【《石室秘录》】
　　妇人阴肿坚痛：枳实半斤麸炒，帛裹熨之，冷即易。 【《子母秘录》】
　　妇人阴肿或生疮：枸杞根煎汤频洗。 【《永类方》】
　　妇人阴肿作痒：蒜汤洗之，效乃止。
　　女人阴肿：甘菊苗捣烂煎汤，先熏后洗。 【《得效方》】
　　妇人阴痛：青布裹盐熨之。 【《药性论》】　　又方：矾石三分，炒甘草末半分，绵裹导之取瘥。 【《百一》】
　　妇人阴痛：绢盛蛇床子蒸热熨之。 【《千金》，下同】　　又方：牛膝五两，酒三升，煮取一升半，去滓，分三服。
　　妇人阴挺：铁精粉一钱，龙脑半钱研，水调刷产门。 【《得效方》】
　　女阴挺出：茄根烧存性为末，油调在纸上卷筒，安入内，一日一上。 【《乾坤生意》】
　　妇人阴(疒颓)，硬如卵状：随病之左右，取穿山甲之左右边五钱，以砂炒焦黄为末，每服二钱，酒下。【《摘元方》】
　　妇人阴脱作痒：矾石烧研，空心酒服方寸匕，日三。 【《千金翼方》】　　又方：用白芨、川乌头等分为末，绢裹一钱纳阴中，入三寸，腹内热即止，日用一次。【《广济方》】
　　妇人阴脱：煎羊脂频涂之。 【《广利方》】
　　妇人阴中肿痛不可忍：艾叶五两，防风三两，大戟二两銼细，以水一斗，煮至五升，热洗，日三次，切宜避风冷。【《准绳》，下同】
　　阴中肿痛：枳壳半斤炒令热，以故帛裹熨，冷即换之。
　　阴肿，铁精扮敷上。
　　又方：小麦、(石卜)硝、白矾、五倍子、葱白，煮水洗。　　又方：阴肿，大马鞭草捣烂涂之。

　　阴肿不下，小户嫁痛：冬青叶、小麦、甘草等分，水煎洗。
　　妇人阴接不可忍：杏仁烧作灰，乘热绵裹，内阴中，日二易之。
　　产门虫蛆，痛接不可忍：用杏仁去皮烧存性，杵烂绵裹，纳入阴中，取效。　　又方：取鸡肝炙热，内阴中，如有虫，当尽下。　　又方：取牛肝截五寸绳头，内阴中半日，虫入肝出之。猪肝亦得。
　　阴中有虫，痒且痛，目肿身黄，欲得男子，漏血下白，少气，思美食：用鲤鱼长一尺去头肉，取骨捣末，熬黄黑，以猪脂和，以绢袋盛，如常法，内阴中至痛处，即止，虫当自出。
　　小户嫁痛：牛膝五合切，酒三升，煮至二升，分三服。
　　妇人阴痛：用青盐炒热，以布裹熨之。
　　妇人阴冷：蛇床子一两，吴茱萸一两半，生捣罗为末，炼蜜和丸如酸枣大，以绵裹内阴中，下恶物为度。　　又方：用麝香合前二味。玉门宽冷，硫黄煎水频洗之。 【《心传方》】
　　女人阴冷：五味子四两为末，以口中玉泉为丸，兔矢大，频纳阴中，取效。
　　妇人阴寒，十年无子者：用吴茱萸、川椒各一升为末，炼蜜丸弹子大，绵裹纳阴中，日再易之。但子宫暖，即有子也。【《经心录》】
　　妇人阴冷：母丁香末，纱囊盛如指大，纳入阴中，病即已。 【《本草衍义》】
　　女人交接辄出血：桂心伏龙肝各二分。　　右为末，酒服方寸匕，瘥止。 【《准绳》，下同】　　又方：黄连六分，牛膝、甘草各四分，三味细切，以水四升，煮取二升洗，日三四度瘥。　　又方：以热艾紧裹一团，然后以绢裹，内阴中。
　　女人交接，阳道违理，及他物所伤，致血流漓不止：取釜底墨，断壶卢涂药内之。
　　女童交接，道违理，血出不止：烧发并青布，末为粉涂之。　　又方：割鸡冠血涂之。
　　又方；以赤石脂末掺之。
　　又方：五倍子末掺，亦良。

　　　　针灸

　　《甲乙经》曰：女子禁中痒，腹热痛，乳余疾 【缺三字】 ，子门不端，少腹苦寒，阴痒及痛，经闭不通，中极主之。　　女子手脚拘挛，腹满疝，月水不通，乳余疾绝子，阴痒，阴交主之。　　腹满疝积，乳余疾，绝子，阴痒，刺石门。　　妇人阴中痛，少腹坚急痛，阴陵泉主之。　　女子疝，及少腹肿，溏泄，癃，遗溺，阴痛，面尘黑，目下眦痛，太冲主之。　　妇人下赤白，沃后阴中干痛，恶合阴阳，少腹(月真)坚，小便闭，曲骨主之。　　女子下苍汁，不禁赤沥，阴中痒痛，少腹控(月少)，不可俛仰，下髎主之。刺腰尻交者，两胂上，以月死生为痏数，发针立已。　　小腹胀满，痛引阴中，月水至则腰脊痛，胞中瘕，子门有寒引髌髀，水道主之。　　女子绝子，阴挺出，不禁白沥，上髎主之。　　妇人阴挺出，四肢淫泺身闷，照海主之。　　女子月水不利，或暴闭塞，腹胀满癃，淫泺身热，腹中绞痛，(疒颓)疝阴肿，气冲针上入三寸，气至泻之。　　女子不字，阴暴出，经水漏，然谷主之。　　女子疝瘕，按之如以汤沃两股中，少腹肿，阴挺出痛，经水来下，阴中肿或痒，漉青汁若葵羹，血闭无子，不嗜食，曲泉主之。　　女子阴中寒，归来主之。
　　月事不利，见血而身反败，行间主之。　　《千金方》曰：月事不利，见赤白而有身反败，阴寒，刺行间入六分，灸三壮，穴在足大趾间动应手。　　水原、照海，主不字，阴暴出，淋漏，月水不来而多闷，心下痛。　　照海，主阴挺下血，阴中肿或痒，漉清汁若葵汁。　　女子不字，阴暴出，经漏，剌然谷入三分，灸三壮，穴在足内踝前起大骨下陷中。　　赤白沃，阴中干痛，恶合阴阳，小腹(月真)坚，小便闭，刺屈骨入一寸半，灸三壮，穴在中极下一寸。　　《医学纲目》曰：女子阴中痛，取大敦。
　　　　　医案

　　《琅嬛记》曰：一妇人病阴中痒，不敢告人，苦甚。平日奉观世音像甚谨。正病时，见一尼持药一函至，曰：煎此洗之即愈矣。尼忽不见。启视之，乃蛇床子、吴茱萸、苦参也。
　　《医学纲目》曰：一妇人患脐下腹上连二阴遍满生湿疮，状如马刀，他处并无，热痒而痛，大小便濇，出黄汁，食亦减，身面浮肿。医作恶疮治，用鳗黧鱼、松脂、黄丹之类，涂疮上，愈热痛甚，治不对证故也。细问之，此人嗜酒贪啖，喜鱼蟹发风等物。急令用温水洗拭去膏药，寻马齿苋四两研碎，入青黛一两再研匀，涂疮上，即时热减，痛痒皆去。仍服八正散，日三服，发散客热。每途药一时久即干，又再涂新湿药。如此二日减三分之一，五日减二，自此二十日愈。既愈，乃问曰：此病何缘至此？曰：中下焦畜风热毒热，气若不出，当作肠痈内痔。仍须禁酒及发风物。后不能禁酒，果患内痔。
　　《医学准绳六要》曰：一妇阴中挺出一条五寸许，闷痛重坠，水出淋漓，小便濇滞，夕与龙胆泻肝汤分利湿热，朝与补中益气汤升补脾气，诸证渐愈；再与归脾加山栀、茯苓、川芎、黄蘗间服，调理而愈。有虫亦用此法。有脓水肿痛，用补中益气倍升、柴加茯苓、炒栀子自效。　　《薛己医案》曰：一妇人阴中突出如菌，四围肿痛，小便频数，内热晡热，似痒似痛，小腹重坠。此肝脾郁结之证，盖肝家湿热，作肿作痛，脾虚下陷则重坠。先以补中益气汤加山栀、茯苓、川芎调理，外以生猪脂和藜芦末涂之，遂收。
　　一妇人阴中挺出五寸许，闷痛重坠，水出淋漓，小便濇滞，夕与龙胆泻肝汤分利湿热，朝与补中益气汤升补脾气，诸证渐愈；再与归脾汤加山栀、茯苓、川芎、黄蘗间服，调理而愈。后因劳役或怒气，下部湿痒，小水不利，仍用前药即愈。
　　妇人阴中腐溃，脓水淋漓，肿痛寒热，小便赤濇，内热作渴，肢体倦怠，胸胁不利，饮食少思，余以为肝脾亏损？用补中益气汤，内柴胡、升麻各用一钱，加茯苓一钱，山栀二钱，数剂少愈；又与归脾汤加山栀、川芎、茯苓三十余剂，诸证悉退。惟内热尚在，再与逍遥散，倍用山栀而愈。
　　一妇人素性急，阴内痛，小便赤濇，怒而益甚，或发热，或寒热，此肝经湿热所致，用芎、归，炒栀、柴胡、苓、朮、丹皮、泽泻、炒芍、车前、炒连、生甘草，数剂渐愈；乃去黄连、泽泻，又数剂全愈。
　　一妇人阴内脓水淋漓，或痒或痛，状似虫行，诊之少阴脉滑数，此阴中有疮也，名曰(上匿下虫)。由心神烦郁，胃气虚弱，气血凝滞所致。与升麻、白芷、黄连、木通、当归、川芎、白朮、茯苓、柴胡煎服，用拓肿汤熏洗，更搽蒲黄、水银两月余而愈。或有胞络虚，风邪乘阴，血气相搏，令气否濇，致阴肿痛，当以菖蒲散治之；更以枳实炒热帛裹爽之，冷则再炒。或有子脏虚，冷气下冲，致阴脱出，谓之下脱。或因产努力而脱者，以当归散治之；久不愈者，以补中益气汤倍加升麻、柴胡升举之。
　　一妇人胸膈不利，内热作渴，饮食不甘，肢体倦怠，阴中闷痒，小便赤濇，此郁怒伤肝脾所致，用归脾汤加山栀血愈。复因怒，患处并小腹胀痛，用小柴胡加山栀、芎、归、芍药，痛止用逍遥散加山栀而愈。又因劳役患处肿胀？小便仍濇，用补中益气加山栀、茯苓、丹皮而痊。
　　一妇人阴内痛痒，不时出水，食少体倦，此肝脾气虚，湿热下注，用归脾汤加丹皮、山栀、芍药、柴胡、生甘草主之而安。
　　一妇人阴内痒痛，内热倦怠，饮食少思，此肝脾郁怒，元气亏损湿热所致，用参、芪、归、朮、陈皮、柴胡、炒栀、车前、升麻、芍药、丹皮、茯苓而瘥。若阴中有虫痒痛，亦属肝木，以桃仁、雄黄研纳阴中以杀之，仍用清肝解郁之药。有以鸡肝纳之者，乃取虫之法也。
　　一妇人阴中肿闷，小便濇滞，两胁作肿，内热晡热，月经不调，时或寒热，此因肝脾郁怒，元气下陷，湿热壅滞，朝用归脾汤加柴胡、升麻解郁结、补脾气、升元气，夕用加味逍遥散清肝火、生肝血、除湿热，各数剂诸证悉愈；又用四君、芎、归、丹皮，调补肝脾，而经水如期。
　　一妇人阴中寒冷，小便黄濇，内热寒热，口苦胁胀，此因肝经湿热，用龙胆汤袪利湿热，用加味逍遥散调补血气而安。
　　一妇人所患同前，更寒热呕吐，两股肿痛，先用小柴胡加山栀一剂，寒热呕吐顿止，次用龙胆泻肝汤一剂，肿痛顿消。
　　一妇人阴中寒冷，小便澄清，腹中亦冷，饮食少思，大便不实，下元虚寒，治以八味丸月余，饮食渐加，大便渐实，又月余诸证悉退。
　　一妇人交接出血，作痛发热，口渴欲呕；或用寒凉之药，前证益甚，不时作呕，饮食少思，形体日瘦。余曰：证属肝火而药复伤脾所致也。先用六君加山栀、柴胡，脾胃健而诸证愈；又用加味逍遥散而形气复。
　　一妇人阴肿下坠，闷痛出水，胸腹不利。小便频数，内热晡热，口苦耳鸣，此肝脾火证，用小柴胡加车前、胆草、苓、朮、升麻二剂而小愈；又用加味逍遥加升麻数剂渐愈；乃以加味归脾加升麻、柴胡，并补中益气加山栀数剂顿愈，仍用加味逍遥、加味归脾二药调理，痊愈。
　　一妇人患前证热痛，或用寒凉败毒药，饮食不入，时欲作呕，小腹重坠，余谓此脾胃复损，元气下陷，先用补中益气加炮姜二剂，重坠顿愈；又加茯苓、半夏二十余剂而愈；乃以归脾汤少加柴胡、升麻，并六味地黄丸而安。
　　一妇人每交接出血作痛，此肝火动脾而不能摄血，用补中益气、济生归脾二汤而愈。若出血过多，但用前药调补肝脾。
　　《外科正宗》曰：一妇人肝经风湿下流，阴器浮肿，痒甚，致抓出血，不痛，以消风散加苦参、胆草、泽泻、木通、山栀，外以蛇床子汤熏洗，搽银杏散，十余日痒止肿消而愈。
　　一妇人孀居十余载，阴器作痒生虫，含忍不说。后阴器蚀烂，已蚀内脏，人形消瘦，发热作渴，脉浮洪数，方请医治。询问阴痒痛日久，阴器黑腐，小水不禁，内脏已坏，不可用药。彼苦求治。予曰：痒者虫也，痛者损也。先用鲫鱼数枚，以香料掺炙，鱼熟以丝绵包裹，纳入阴中，夹之良久，取出红虫长者一寸，短者五六分，细如丝绵，约有二十余条，置温水中，摇摆片时方死。彼家欢悦，以为可治。予曰：非也。再取再有，生化无穷。强投养血清肝药，终至不痊而死。
　　一妇人无辜发热月余，忽阴中突出一物如鸡冠一片，此肝郁脾虚所致，以补中益气汤加青皮、山栀、柴胡、黄芩，外以甘草、白芷、苍朮、紫苏煎汤，每日熏洗，十余日，其患渐消；仍用前汤倍参朮，服月余而安。
　　一妇人阴中作疼，遇痛则心烦躁，作渴不睡，此思虑太过，致心肾不交，以四物汤加龙胆草、山栀、黄连、知母，外以银杏散纳入阴中，二日，其痒渐止；又朝以八味丸，午用归脾汤加柴胡、茵陈，月余而愈。
　　一妇人阴器半边肿痛，身发寒热，口干便秘，脉实有力，以内疏黄连汤一剂，大便通利，口干乃止。椎肿痛尤甚，此湿毒结聚欲为脓也，以四物汤加角针、泽泻二剂，脓熟胀痛；又以透脓散一服，出臭脓锺许，疼痛顿止；以八珍汤加丹皮泽泻十余剂而安。
　　一妇人阴器肿痛，小水濇滞，遇晚寒热交作，此肝经湿热为患，以龙胆泻肝汤二服、小水通利；又以四物汤兼小柴胡加天花粉、木通、炒山栀，服之而愈。
　　　妇人梦与鬼交门

　　　　妇人良方 【宋　陈自明】

　　　　　论证脉

　　人禀五行秀气而生，承五脏神气而养。若调理失节，血气虚衰，则鬼邪干其正，隐避而不欲见人，时独言笑，或时悲泣，是其候也。脉息迟伏，或如鸟啄，或绵绵而来，不知度数，面颜不变，亦其候也。　　【注　前证多由七情亏损心血，神无所护而然也，宜用安神定志等药，则正气复而神自安。若脉乍大乍小，乍短乍长，亦为鬼崇也，宜灸鬼哭穴。】　　【按《大全》：阴阳调和，脏腑强盛，邪鬼安得而干之？】
　　　　奇效良方 【明　方贤】

　　　　　总论证治

　　人有五脏，中有七神，禀五行秀气而生，皆承神气，所以保养，若阴阳调和，则脏腑强盛，鬼魅不能伤之。若摄护失节而血气衰，鬼邪侵伤，故妇人梦中多与鬼魅交通，由脏腑虚，神不守舍，故鬼气得为病也。其状不欲见人，如有对晤，或时独笑，或时悲泣者是也。其脉伏迟，或为鸟啄，皆鬼邪为病也。又脉来绵绵，不知度数者，颜色不双，亦此候也。昔戴人治效，已载于书，信不诬矣。且寡妇尼僧，夜梦交通，邪气交感，久作症瘕，或成鬼胎，以茯神散、桃仁丸治之。
　　　　景岳全书 【明　张介宾】

　　　　　论证治

　　人禀五行正气以生，气正则正，气邪则邪。气强则神旺，气衰则鬼生。如剌法论曰：神失守位，则邪鬼外干，即此类也。然妇人之梦与邪交，其证有二：一则由欲念邪思，牵扰意志而为梦者，此鬼生于心而无外干也；一则由禀赋非纯，邪得以入，故妖魅敢于相犯，此邪之自外至者，亦有之矣。病因有内外，则证亦有不同。病由内生者，外无形迹，不过于梦寐间常有所遇，以致遗失及为恍惚带浊等证，亦如男子之梦遗，其机一也，但在女子多不肯言耳。至若外有邪犯者，其证则异，或言笑不常，如有对晤，或喜幽寂，不欲见人，或无故悲泣而面色不变，或面带桃花，其脉息则乍疏乍数，三五不调，或伏沉，或促结，或弦细，或代易不常，是皆妖邪之候。凡此二者，若失于调理，久之不愈，则精血日败，真阴日损，乃致潮热发热，神疲体倦，饮食日减，经水口枯，肌肉消削，渐成劳损，脉见紧数，多致不救矣。凡治此者，所因虽有不同，而伤精败血，其病则一。故凡病坐于心者，当先以静心为主，然后因其病而药之。神动者安其神定其志，精滑者固其精养其阴，尤当以培补脾肾，要约门户，以助生气为主。若为妖魅所侵，则内当调补正气，如归神汤之类；外宜速灸鬼哭穴，以驱邪气，则自当渐愈。
　　　　方

　　茯神散 【《大全》，下同】 　治妇人风虚与鬼交通，妄有所见，语言杂乱。　　茯神一两半　人参　菖蒲各一两　赤小豆半两　　右(口父)咀，每服三大钱，水一盏，煎六分，去滓，食前温服。一方加茯苓一两。
　　桃仁丸　治妇人与鬼魅交通。
　　辰砂　槟榔　当归　桃仁各七钱半　麝香　阿魏面裹煨　沉香各半两　水银二钱半，枣肉研令星尽　　右为细末，炼蜜丸如梧桐子大，空心，桃仁汤吞下十丸。
　　辟瘟丹 【《准绳》，下同】 　治证同前。　　虎头骨半两　朱砂　雄黄　雌黄　鬼臼　皂荚　芜荑仁　鬼箭　藜芦各一两　　右件生为末，炼蜜丸如弹子大，囊盛一丸，系女人右臂上，及用一丸当病人户前烧之，一切邪鬼不敢近。
　　杀鬼雄黄散　治妇人与鬼交通。
　　雄黄　丹砂　雌黄各一两，俱细研　羚羊角屑　芜荑　虎头骨　石菖蒲　鬼臼　鬼箭　苍朮　白头翁　石长生　马悬蹄　猪粪各半两　　右为细末，以羊脂蜜蜡和捣为丸如弹子大，每用一丸，当患人前烧之。
　　别离散　治妇人风虚，与鬼交通，悲思喜怒，心神不定。　　杨柳树上寄生　白朮各一两　桂心　茵芋　天雄炮去皮脐　蓟根　菖蒲九节者　细辛　附子炮去皮脐　干姜炮，各半两　　右为细末，每服一钱，食前温酒调下。
　　朱砂散　治妇人风虚与鬼交通，悲笑无恒，言语错乱，心神恍惚，睡卧不宁。　　朱砂细研水飞过　铁粉研，各一两　雄黄研　龙骨各半两　蛇蜕一尺，烧　虎睛一对，炙　牛黄　麝香各二钱半　　右同研极细，每服一钱，以桃符汤调下，不计时候。　　又方　治妇人与鬼交通。
　　雄黄　人参　防风各一两　五味子一合　　右捣筛，清旦，以井华水服方寸匕，三服瘥。
　　太乙神精丹　治女人梦与鬼交。
　　雄黄油煎七日　雌黄　朱砂光莹者　磁石　曾青各一两　金牙石六钱　　右各研细，将雄雌二黄、朱砂酢浸三日，曾青用好酒于铜器中浸。纸封曝百曰。急用，七日亦得。如天阴用火焙干。六味同研匀，用砂盒盛令药满，得三分许，以此准盒子大小，先以赤石脂末固缝，外用六一泥固济讫，须候透干，以晴明六合吉日合，别用泥作三个柱子，高五寸，令平稳如鼎足状，安盒子，下置炭火三升，遂旋添炭，常令及五斤，只在盒底，不得过口，煅五日为度，放冷，水中浸盒子、候泥透，剥去泥，将盒轻手取开，其药精英五色，尽在盖上，亦有三色者，纯白为上，研细，枣肉丸如粟米大，每服一丸，米饮服之。口噤牙紧，斡前两齿灌下即苏。
　　六一泥法
　　矾石黄泥裹，火烧一复时，研细　蚯蚓粪　碱土　黄矾远看如金丝色精明，其色本绿，以黄泥裹，火烧通赤如血，取出研细　盐各一两　黄泥一斤　　同为末，以纸一处捣和成泥。

　　苏合香丸　治证同上。
　　白朮　青木香　乌犀角屑　香附子炒去毛　朱砂研水飞　诃梨勒煨取皮　白檀香　丁香　安息香另末，无灰酒一升熬膏　沉香　麝香研　荜茇各二两　龙脑研　苏合香油入安息膏内　熏陆香别研，各一两　　右为细末，入研药匀，用安息香膏，并炼白蜜和剂，每服旋九如桐子大，早朝取井华水，温冷任意，化服四丸，老人小儿化服一丸。温酒化服亦得，并空心服之。用蜡纸裹一丸如弹子大，绯绢袋盛，当心带之，一切邪神不敢近。
　　妙香散　治女人心气不足，精神恍惚，夜梦颠倒，与鬼交通，言语错乱，宜先服补气养血，镇心安神；然后以上数方，随宜用之。　　木香煨，二钱半　山药姜汁炙　茯苓　茯神　远志炒　黄芪各一两　辰砂三钱，另研　人参　桔梗　甘草炙，各半两　麝香一钱，另研　　右为细末，每服二钱，不拘时，温酒调下。
　　　　单方

　　女人与邪物交通，独言笑，悲思恍惚：用雄黄末一两，以松脂二两熔和，虎爪搅令如弹丸，夜内火笼中烧之，令女人踞坐其上，以被自蒙，唯出头目，未瘥再作，不过三剂自断也。【《准绳》，下同】　　又方：以安息香和臭黄合为丸，烧熏丹田穴，永断。
　　妇人梦与鬼交：鹿角为末，三指撮，和清酒服，即出鬼精。兼治漏下不断。
　　妇人为妖所魅，迷惑不肯言状：以水服鹿角屑方寸匕，即言实也。
　　　　针灸

　　《证治准绳》曰：妇人梦与鬼交，脉来乍大乍小，乍短乍长，宜灸鬼哭穴。以患人两手大拇指相并，用线紧扎，当合缝虚半肉半甲间，灼灸七壮。若果是邪祟病者，即乞求免灸，云：我自去矣。　　《景岳全书》曰：女人梦与鬼交，灸鬼哭穴。其穴以两手大指相并缚定，用艾炷于爪甲角骑缝灸之，务令两甲连肉四处着火方效。或七壮，或二七壮。两足大指，亦名足鬼眼。
　　　　医案

　　《儒门事亲》曰：一妇年三十四岁，夜梦与鬼神交，惊怕异常，及见神堂鬼府，舟楫桥梁。如此一十五年，竟不娠孕。巫祈觋祷，无所不至；钻肌灸肉，孔穴万千。黄瘦发热，引饮中满，脚肿，诊其两手寸脉皆沉而伏，知胃中有痰实也。此其阳火盛于上，阴水盛于下。鬼神者，阴之灵；神堂者，阴之所；舟楫桥梁，水之用。两手寸脉皆沉而伏，知胸中有痰实也。凡三涌三泄三汗，不旬日而无梦，一月而有孕。
　　　妇人交肠门
　　　　医学纲目 【明　楼英】

　　　　　交肠论证治

　　妇人小便中出大粪，名交肠，服五苓散效。如未尽愈，可用旧幞头烧灰，酒调服之。
　　　　方
　　五苓散　治女人交肠。
　　泽泻二钱半　赤茯苓　白朮　猪苓各一钱半　肉桂五分　　右为末，每二钱，白汤调下。或銼，作一贴，水煎服。
　　补中益气汤　治女人交肠，兼用此场。　　陈皮五分　黄芪炒　人参　白朮炒　甘草炙　当归各一钱　柴胡　升麻各三钱　　右，姜枣水煎，空心午前服。

　　四物汤　治女人尿出后窍，六脉沉濇，用此加减。　　熟地黄三钱　芍药　当归　川芎各一钱　　右，水煎服。

　　　　医案
　　朱震亨《心法》曰：一妇人性嗜酒，常痛饮不醉，忽糟粕出前窍，溲尿出后窍。六脉皆沉濇，与四物汤加海金沙、木香、槟榔、木通、桃仁服之而愈。此人酒多气升不降，阳极虚；又酒湿积久生热，煎熬其血，阴亦大虚。阴阳俱尽而暂时活者，以其形实，酒中谷气尚存故也。三月后必死。果然。
　　《薛己医案》曰：一妇人病愈后，小便出屎，此阴阳失于传送，名大小肠交也。先用五苓散二剂而愈，又用补中益气而安。
　　《寓意草》曰：姜宜人得奇证，阅《本草经疏》治交肠用五苓之说以为神秘。余见辨之曰：交肠一证，大小二便易位而出，若交易然，古用五苓散治之，专为通前阴而设也。若此证闭在后阴，二便俱从前阴而出，拟之交肠，诚有似是实非者。况交肠乃暴病，骤然而气乱于中；此证乃久病以渐而血枯于内，有毫厘千里之不同，安得拟之？原夫疾之所始，始于忧思结而伤脾，脾统血者也，脾伤则不能统摄而错出下行，有若崩漏，实名脱营。脱营病宜大补急固，乃误认为崩漏，以凉血清火为治，则脱出转多。不思天癸已尽，潮汛已绝，万无是病。其年高气弱，无血以实漏卮者，毫不念也。于是胞门子户之血，日渐消亡，势不得不借资不仰给矣。借资于大肠，转将大肠之血运输，而渗入胞囊，久之大肠之血亦尽。而大肠之气附血而行者，孤而无主，为拳为块，奔腾涣散，与林木池鱼之殃祸同矣。又如救荒者，剥邻国为立尽之墟，所不顾矣。犹未也，仰给于胃脘，转将胃脘之血，吸引而渗入胞囊，久之胃脘之血亦尽，下脱之血始无源自止。夫胃脘之血，所以荣周身而灌百脉者，今乃暗归乌有，则苞稂失润而黍离足忧，血尽而止，较之血存而脱又倍远矣。故血尽然后气乱，气乱然后水谷舍故趋新，舍宽趋隘，江汉两渠，并归一路，身中为之大乱，势必大肠之故道复通，乃可拨乱返治，与五苓一方，全无干涉。又况水谷由胃入肠，另有幽门泌别清浊，今以渗血之故，酿为谷道，是幽门辟为坦径矣，尚可用五苓再辟之乎？又况五苓之劫阴，为亡血家所深戒乎？今之见一病，辄有一药横于胸中，与夫执成方奉为灵秘者，大率皆误人者也。若宜人之病，余三指才下，便问曰：病中多哭泣否？婢媪曰：时时泣下。乃知脏燥者多泣。大肠方废而不用也，交肠云乎哉！今大肠之脉，累累而现于指，可虞之时，其来春枣叶生乎？枣叶生而言果验。
