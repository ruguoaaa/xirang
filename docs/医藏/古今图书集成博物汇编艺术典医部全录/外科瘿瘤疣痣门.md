古今图书集成医部全录卷三百七十五

外科瘿瘤疣痣门

　　　　黄帝灵枢经

　　　　　刺节真邪篇

　　虚邪之入于身也深，寒与热相搏，久留而内着，寒胜其热则骨疼肉枯，热胜其寒则烂肉腐肌为脓，内伤骨，内伤骨为骨蚀。有所疾前筋，筋屈不能伸，邪气居其间而不反，发为筋溜。有所结，气归之，卫气留之，不得反，津液久留，合而为肠溜，久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居为昔瘤，以手按之坚。有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处而有常名也。　　【注　此言形伤则病气，气伤则病形也。结气归之者，寒热相博之气，归于邪留之形所也。凡此数气，发无定处，而有肉枯、骨蚀、筋溜、昔瘤之定名。】
　　　　疮疡全书 【宋　窦汉卿】

　　　　　诸瘤

　　此证受在六腑，流在经络，风寒湿热，伤于心肝脾肾之间，血聚不散，日渐增长，或有破者，可将梅花散敷之；已结聚者，先用点药敷于瘿瘤中心，待七日后，方可取去恶物，后用膏药贴之，内服秘方流气饮治之，不可轻易。
　　　　　雀子斑

　　此证出于肺经，或母受胎之际，不守禁忌，因夫醉酒，当风行房，感集邪气，况肺为五脏之盖，故肺风发外而成雀子斑也。宜用驱风换肌膏治之。
　　　　三因方 【宋　陈无择】

　　　　　瘿瘤

　　瘿多着于肩项，瘤则随气凝结。此等皆年数深远，寖大寖长，坚硬不可移者名曰石瘿，皮色不变者名曰肉瘿，筋脉露结者名曰石瘿，赤脉交结者名曰血瘿，随忧愁消长者名曰气瘿。五瘿皆不可妄决，破则脓血崩溃，多致夭枉。瘤则有六，骨瘤、脂瘤、气瘤、肉瘤、脓瘤、血瘤，名不可决溃。肉瘤尤不可决，治则杀人。惟脂瘤破而去其脂粉则愈。
　　　　儒门事亲 【元　张从政】

　　　　　瘿

　　夫瘿囊肿闷，嵇叔夜《养生论》云：颈如险而瘿，水七之使然也，可用人参化瘿丹服之则消也。又以海带、海藻、昆布三味，皆海中之物，但得二味投之于水瓮中常食，亦可消矣。
　　　　丹溪心法 【元　朱震亨】

　　　　　瘿气

　　瘿气先须断厚味。
　　结核，或在项在颈，在臂在身，如肿毒者，多是湿痰流注，作核不散。
　　　　薛氏医案 【明　薛己】

　　　　　论瘤

　　《内经》云：肝统筋而藏血，心裹血而主脉，脾主肉而统血，肺主气而司腠理，肾统骨而主水。若怒动肝火，血涸而筋挛者，其自筋肿起，按之如筋，久而或有血缕，名曰筋瘤，用六味地黄丸、四物、山栀、木瓜之类。若怒动肝火，阴血沸腾，外邪相搏而为肿者，其自肌肉肿起，久而有赤缕，或皮俱赤，名曰血瘤，用四物、茯苓、远志之类。若郁结伤脾，肌肉消薄，外邪所搏而为肿者，其自肌肉肿起，按之实软，名曰肉瘤，用归脾、益气二汤。若劳伤肺气，腠理不密，外邪所搏而壅肿者，其自皮肤肿起，按之浮软，名曰气瘤，用补中益气之类。若劳伤肾水，不能荣骨而为肿者，其自骨肿起，按之坚硬，名曰骨瘤，用地黄丸及补中益气汤主之。夫瘤者留也，随气凝滞，皆因脏腑受伤，气血乖逢，当求其属而治其本。大凡属肝胆二经结核，八珍加山栀、胆草以养气血清肝火，六味丸以养肺金生肾水。若属肝火血燥，须生血凉血，用四物、二地、丹皮、酒炒黑胆草、山栀。中气虚者，补中益气兼服。若治失其法，脾胃亏损，营气虚弱，不能濡于患处；或寒气凝于疮口，荣气不能滋养于患处，以致久不生肌而成漏者，悉调补脾胃，则气血壮而肌肉自生矣。若不慎饮食起居，及六淫七情，或用寒凉蚀药、蛛丝缠芫花线等法以治其外，则误矣。
　　　　　疣

　　疣属肝胆少阳经风热血燥，或怒动肝火，或肝客淫气所致。盖肝热水涸，肾气不荣，故精亡而筋挛也，宜以地黄丸滋肾水以生肝血为善。若用蛛丝缠、螳螂蚀、着艾灸，必多致误。大抵此证与血燥结核相同，故外用腐蚀等法，内服燥血消毒，则精血愈虚，肝筋受伤，疮口翻突开张，卒成败证。
　　　　医学入门 【明　李梴】

　　　　　瘿瘤疣(疒九)

　　旧分五瘿六瘤，惟薛立斋止言五瘤。盖瘿瘤本共一种，皆痰气结成，惟形有大小，及生颈项遍身之殊耳。立斋云：肝统筋，怒动肝火，血燥筋挛，曰筋瘤。心主血，劳役火动，阴火沸腾，外邪所搏而为肿，曰血瘤。脾主肉，郁结伤脾，肌肉消薄，外邪搏而为肿，曰肉瘤。肺主气，劳动元气，腠理不密，外邪搏而为肿，曰气瘤。肾主骨，劳伤肾水，不能荣骨而为肿，曰骨瘤。瘤之名有五者此也。仁斋云：筋脉呈露曰筋瘿，赤脉交络曰血瘿，皮色不变曰肉瘿，随忧愁消长曰气瘿，坚鞕不可移曰石瘿。瘿之名有五者此也。瘿瘤俱内应五脏，药治相同。　　瘿瘤所以两名者，以瘿形似樱桃，一边肿大似樱桃，垂皮宽而不急，原因忧恚所生，故又曰瘿气，今之所谓影囊者是也；瘤初起如梅李，皮嫩而光，渐如石榴瓜瓠之状，原因七情劳役，复被外邪生痰聚瘀随气留住，故又曰瘤。总皆气血凝滞结成，惟忧恚耗伤心肺，故瘿多着颈项及肩；劳欲邪气乘经之虚而作，故瘤随处有之。　　瘿瘤或软或鞕，无痛无痒，体实者，海藻散坚丸、海带丸；痰火盛者，舐掌散、神效开结散。此皆化痰行气破坚之剂，久虚者不可妄服。虚者：筋瘤，肾气丸，或八物汤加山栀、木瓜、炒黑龙胆草；肝火盛者，间以芦荟丸暂服。血瘤，四物汤加茯苓，远志。肉瘤，归脾汤、补中益气汤。骨瘤，肾气丸、补中益气汤，　　通用：初起者，十六味流气饮、单蜘蛛方；稍久者，蜡矾丸，常服自然缩小消磨。外敷南星膏，切不可轻用针刀决破，破则脓血崩溃，渗漏无已，必至杀人。但有一种脂瘤红粉色，全是痰结，用利刀破去脂粉则愈。或有如茄垂下，根甚小者，用药点其蒂，俟茄落，即用生肌敛口药敷之，防其出血。　　疣多患于手背及指间，或如黄豆大，或如聚粟，或如熟葚，拔之则丝长三四寸许，又曰手背发。　　风热血燥筋缩者，八味逍遥散加黄连，或清肝益荣汤。怒动肝火者，柴胡清肝汤。亡精肾枯筋缩者，肾气丸。误用寒凉降火之药，及螳螂蚀、蜘蛛丝缠、芫花浆线系、着艾灸等法，轻者反剧，实者大溃，肿痛发热，出血而死，慎之！　　(疒九)疮如鱼鳞痣，与千日疮一样，多生手足，又名晦气疮。宜艾灸初起者，则余者皆落，神效。
　　　　证治准绳 【明　王肯堂】

　　　　　瘤证治法

　　六瘤者，随气凝结皮肤之中，忽然肿起，状如梅李，皮软而光，渐如杯卵，若发肿都软不痛者，血瘤；发肿日渐增长而不大热，时时牵痛者，气瘤。气结微肿，久而不消，后亦成脓。诸瘤赘等至年衰皆自内溃。治于壮年，可无后忧。按之推移得动者，可用取法去之。如推之不动者，不可取也。瘤无大小，不量可否而妄取之，必妨人命。俗云：瘤者留也，不可轻去。不为无理。　　治法：先以铁罐膏点瘤顶上，令肉黑腐不痛，方可以刀剪去黑腐；又以药涂，令肉腐溃，又可剪之。又涂又剪，瘤根去尽为度。若怕针刀者，却以井金散涂之，令肉黑极，十分腐烂，方可用刀剪之刮之。若稍有些肉不黑尽，恐肉未死；肉未死，血亦未死，血未死则不可剪刮，恐血来多，致有昏运之失。其肉十分黑极，十分腐烂，推得动者，此肌肉死也。肌死则血死，其血死乃可剪刮无妨。虽血瘤肉瘤取之，亦无妨也。小瘤取之则愈。大瘤取之，有半载肌肉麻痹也，宜服养气血药，久之自愈。
　　　　外科正宗 【明　陈实功】

　　　　　瘿瘤论

　　夫人生瘿瘤之证，非阴阳正气结肿，乃五脏瘀血浊气痰滞而成。瘿者，阳也，色红而高突，或蒂小而下垂。瘤者，阴也，色白而漫肿，亦无痒痛，人所不觉。薛立斋分别甚详。肝统筋，怒动肝火，血燥筋挛，曰筋瘤；心主血，暴急太甚，火旺逼血沸腾，复被外邪所搏而肿，曰血瘤；脾主肌肉，郁结伤脾，肌肉消薄，土气不行，逆于肉里而为肿，曰肉瘤；肺主气，劳伤元气，腠理不密，外寒搏而为肿，曰气瘤；肾主骨，恣欲伤肾，肾火郁遏，骨无荣养而为肿，曰骨瘤。予曰：筋瘤者，坚而色紫垒垒，青筋盘曲，甚者结若蚯蚓，治当清肝解郁，养血舒筋，清肝芦荟丸是也。血瘤者，微紫微红，软硬间杂，皮肤隐隐缠若红丝，擦破血流，禁之不住，治当养血凉血，抑火滋阴，安敛心神，调和血脉，芩连二母丸是也。肉瘤者，软若绵，高似馒，皮色不变，不紧不宽，终年只是覆肝然，治当理脾宽中，疏通戊土，开郁行痰，调理饮食，加味归脾丸是也。气瘤者，软而不坚，皮色如故，或消或长，无热无寒，治当清肺气，调经脉，理劳伤，和荣卫，通气散坚丸是也。骨瘤者，形色紫黑，坚硬如石，疙瘩高起，推之不移，昂昂坚贴于骨，治当补肾气养血，行瘀散肿，破坚利窍，调元肾气丸是也。此瘤之五名，治瘤之五法，惟在此也。又观立斋云：筋骨呈露曰筋瘿，赤脉交结曰血瘿，皮色不变曰肉瘿，随忧喜消长曰气瘿，坚硬不可移曰石瘿，此瘿之五名也。通治：瘿瘤初起，元气实者，海藻玉壶汤、六军丸。久而元气虚者，琥珀黑龙丹、十全流气饮选用。服此药自然缩小消磨，切不可轻用针刀掘破，出血不止，多致立危。久则脓血崩溃，渗漏不已，终至伤人。又一种粉瘤，红粉色，多生耳项前后，亦有生于下体者，全是痰气凝结而成，宜铍针破去脂粉，以三品一条槍插入数次以净内膜，自愈。又一种黑砂瘤，多生臂腿，肿突大小不一，以手摄起，内有黑色是也，亦用针刺，内出黑砂有声，软硬不一。又一种发瘤，多生耳后发下寸许，软小高突，按之不痛，亦针之，粉发齐出。又一种蛔虫瘤，生于胁下。又一种疽瘤，连生肩髆，详在后治验中。予观古又有风瘤焉，但其形状之异，皆五脏湿热，邪火浊气瘀血各感而成，此非正病也。以上数瘤，皆亲手治验，非谬也。　　看法
　　初起，红色光亮，微热微痛，根脚浮浅不坚实者，为易。已成，红赤高肿，作热焮痛，顶破皮穿，脓溃肿消者，易。已溃，脓稠色鲜，根脚缩小，内肉渐生，外皮渐紧者，顺。溃后，气体平和，饮食如故，肿消痛止，口平收敛者，顺。初起，肉色不变，寒热渐生，根脚散漫，时或阴痛者，险。已成，坚硬如石，举动牵强，咳嗽生痰，皮寒食少者，逆。已溃无脓，惟流血水肿不消，痛不止，脾气衰弱者，逆。破后，血水不止，肿硬更增，败腐不脱，啘气恶心者，死。　　治法
　　初起，自无表里之证相兼，但结成形者，宜行气散血。已成，无痛无痒，或软或硬，色白者痰聚也，行痰顺气。已成，色红坚硬渐大，微痒微疼者，补肾气，活血散坚。形如茄蒂，瘤大下垂者，用药点其蒂，茄落，生肌收敛。已破，流脓不止，瘤仍不消，宜健脾胃为主，佐以化坚。已溃，出血不常，瘤口开泛者，宜养血凉血，佐以清肝。溃后，瘤肿渐消，脾弱不能收敛者，补肾气兼助脾胃。
　　　　　雀斑

　　雀斑乃肾水不能荣华于上，火滞结而为斑，当以六味地黄丸以滋化源，外以玉容丸早晚搽洗渐愈。　　女人黧黑斑者，水亏不能制火，血弱不能华肉，以致火燥结成斑黑，色枯不泽，朝服肾气丸以滋化源，早晚以玉容丸洗面斑上，日久渐退；兼戒忧思动火劳伤等件。但此生于夫，主不利，疑事不决者，常有之。
　　　　　枯筋箭

　　因忧郁伤肝，肝无荣养，以致筋气外发，初起如赤豆大，枯点微高，日久破裂，趱出筋头，蓬松枯槁，多生胸乳间，宜用丝药线齐根系紧，七日后，其患自落；以珍珠散掺之，其疤自收。兼戒口味，不发。
　　　　　黑子

　　黑子，痣名也，此肾中浊气混滞于阳，阳气收束，结成黑子，坚而不散。凡人生此，终为不吉。面部不善者去之，宜细铜管将痣套入孔内，捻六七转，令痣入管，一拔便去。有浮浅不能拔者，用针挑损，痣上搽冰蛳散少许，糊纸盖之，三日自脱；或灰米膏点之亦可。落后珍珠散干掺，生皮而愈。忌酱酢，无斑。
　　　　　血痣

　　血痣由于肝经怒火郁结，其形初起色红如痣，渐大如豆，揩之血流。治血箭以桃花散凉水调敷，或金墨涂搽自止。血痣须用冰蛳散，枯去本痣，以珍珠散搽之，生皮乃愈。甚者，内服凉血地黄汤，兼戒口味始痊。
　　　　景岳全书 【明　张介宾】

　　　　　瘤赘

　　按瘤赘一证，如前薛己论中已尽其略。然此五瘤之外，又惟粉瘤为最多。盖此以腠理津沫，偶有所滞，聚而不散，则渐以成瘤，是亦粉刺之属，但有深浅耳。深者在皮里，则渐大成瘤也。余尝闻之先辈曰：瘤赘既大，最畏其破，非成脓者必不可开，开则牵连诸经，漏竭血气，最难收拾，无一可活。及详考薛案所载数人，凡其溃破者，皆至不治，诚信然也。不可不知。　　蛛丝缠法，可治瘤赘未甚大者，其法最妙。余尝见一人于腹上生一瘤，其大如核桃，一治者取蛛丝捻成粗线，缠扎其根，数日，其丝渐紧，根渐细，屡易屡细，不数日，竟成脱落，诚奇法也。可见诸线日松，惟蛛丝日紧，物理之妙，有当格致者如此。然亦缠治宜早，若形势既大，恐不宜也。
　　　　石室秘箓 【清　陈士铎】

　　　　　瘿瘤治法不同

　　瘿瘤不同，瘿者连肉而生，根大而身亦大；瘤者根小而身大也。即瘤之中，又各不同，有粉瘤、有肉瘤、有筋瘤、有物瘤。筋瘤不可治，亦不必治，终身十载，不过大如核桃。粉瘤则三年之后，彼自然而出粉如线香末，出尽自愈，亦不必治也。肉瘤最易治，用水银、硼砂各一钱，儿茶、血竭各三钱，冰片、麝香各三分，黄蘗五钱，各为细末，将此药擦于瘤之根处，随擦随落。根小者，无不落也。物瘤则根大最难治，不时而动，无故而鸣，或如虫鸣，或如鸟啼，必须用刀破其中孔，则物自难居，必然突围而出，后用生肌神药敷之，则瘤化为水，平复如故矣。此乃不敬鬼神，触犯岁君而得，病不可测，非理可谈，故《内经》不言，然世未尝无此病也。生肌散用没药、乳香去油，象皮、广木香末、人参各一钱，三七根末、千年石灰各三钱，轻粉五分，麒麟血竭、儿茶各二钱，冰片三分，为绝细末，研无声为度。修合时，须用端午日，不可使一人见之。　　瘿瘤不同，形亦各异，然皆湿热之病也。由小而大，由大而破，由破而死矣。初起之时，即宜用小刀割破，略出白水，以生肌散敷之立愈。倘若失治，渐渐大来，用药一点，点其陷处，半日作痛，必然出水，其色白者易愈，黄者红者皆难愈。然服此药，无不愈也。点药用水银、硼砂、轻粉、鹰粪、鹊粪、绿矾、皂矾各一钱，冰片、潮脑各五分，麝香三分，为绝细末，用针刺一小孔，然后乘其出血之时，将药点上则粘连矣。约用一分，以人乳调之点上，大如鸡子，一日点三次，第二日必然流水，流水时不可点，恐过疼则难收口矣。三日后必然水流尽而皮宽如袋，后用煎方，自然平复如故。煎方用人参、山药各三钱，茯苓、白芍各五钱，薏仁、黄芪各一两，泽泻二钱，猪苓、生甘草、陈皮各一钱，水煎服，十剂全消如故。但忌房事一月，余无所忌。若犯房事，必破不能收口，终身成漏矣。　　人有病手臂生疮，变成大块如拳头大者，必须用刀割去，人必运绝，不可学也。吾有奇方，止用小刀略去其皮一分，后以末药敷之，即化为水，神方也。方用人参三钱，甘草一钱，硼砂、冰片各一分，轻粉半分，各为末掺之，即化为水矣。此方乃化毒奇方，不可轻视。更有人肚上生疮，结成顽块，终年不去者，亦可照上法治之，立效。　　人有足上生瘤如斗大者，不必破之，止用针轻轻刺一小针眼，以前药敷之，必流水不止，必用煎方治之。方用人参、黄芪各三两，生甘草、薏苡仁各五两，白芥子三钱，水煎服，二剂即消尽其水，而人绝无惫色，内外双治之法也。此方之妙，乃补其本源之气，又利水而不走其气。刺其孔而出水，未免大损元气，今补其气，又何惧水之尽出哉？
　　　　方

　　海藻丸　治瘿瘤通用。
　　海藻洗晒　川芎　当归　官桂　白芷　细辛　藿香　白蔹　昆布洗晒　明矾煅，各一两　海蛤煅　松萝各七钱半　为细末，炼蜜丸如弹子大，每服一丸，食后吞咽下。
　　守瘿丸　治瘿瘤结硬。
　　通草二两　杏仁去皮尖研　牛蒡子各一合　昆布洗　射干　诃黎勒　海藻洗，各四两　　右为细末，炼蜜丸如弹子大，每服一九，食后噙化，日三。
　　白头翁丸　治气瘿气瘤。
　　白头翁半两　昆布洗，十分　桂心三分　通草　海藻洗，各七分　连翘　元参各八分　白蔹六分　　右为细末，炼蜜和丸如梧桐子大，每服五丸，用酒送下。忌蒜面生葱猪鱼。
　　海藻散坚丸　治肝经瘿瘤。
　　海藻　昆布各二两　小麦四两，酢煮炒干　龙胆草二两　　右为末，炼蜜丸桐子大，每服二三十丸，临卧白汤送下，并噙化咽之。
　　木通散　治颈下卒生结囊欲成瘿。
　　木通　松萝　桂心　蛤蚧酥炙　白蔹　琥珀　海藻洗　昆布洗各一两　　右为细末，每服二钱，不拘时，温酒调下。
　　五瘿丸
　　菖蒲二两　海蛤　白蔹　续断　海藻　松萝　桂心　倒挂草　蜀椒　半夏各一两　神曲二两　羊靥百枚　　右为细末，以牛羊髓脂为丸如梧子大，每服三丸，食后临卧噙化服。
　　昆布丸
　　槟榔　昆布　海藻各二两
　　右为末，炼蜜丸弹子大，每用一丸，含咽化下。
　　藻药散　治气瘿。
　　海藻酒洗，一两　黄药子二两
　　右为末，置掌中，以舌时时舓，以津咽下，消三分之二止药。先须断厚味，戒酒色。按《本草》黄药子主诸恶肿疮瘘。《斗门方》以浸酒疗项下瘿气。《医学纲目》及丹溪误作黄蘗，盖蘗药字相近。又误蘗为连，则其失愈远矣。
　　二海丸　治气瘿。
　　海藻　昆布各酒洗晒干
　　右等分为末，炼蜜丸杏核大，稍稍咽汁；又用海藻洗净切片，油酢煮熟，作常菜食之
　　消瘿散　治瘿气。
　　海藻酒洗　海带酒洗　昆布酒洗　海马酒炙　海红蛤　石燕并煅　海螵蛸各一两　　右为末，清茶下，兼服含化丸，兼灸相济，以收全功。
　　含化丸　治瘿气。
　　海藻　海蛤煅　海带　昆布　瓦垄子煅　诃子去核　文蛤背有斑文者　五灵脂各一两　猪靥十四个，焙干另研　　右为末，炼蜜丸，临卧含化，时时咽下，兼灸法以助丸力。
　　通气丸　治瘿气。
　　海藻　海带　昆布　夏枯草　木通各一两　诃子　薄荷各五钱　杏仁少许　　右为末，炼蜜丸如芡实大，每用一丸噙化，兼灸以泄瘿气方效。
　　昆布散　治瘿气，去风火郁滞，散痰气壅结。　　防风　荆芥　黄连酒炒　昆布　海藻　海粉　羌活　升麻　连翘　青皮　胆星　贝母　牛蒡子炒　夏枯草　沉香　香附子　抚芎　黄芩酒炒　　右，薄荷煎服；或末或丸，俱可。痰多加南星、半夏。又宜灸天突穴为妙。
　　破结散 【《三因》】
　　海藻洗　草龙胆　海蛤　通草　昆布　松萝　矾石枯，各三分　麦曲四分　半夏　贝母各二分　　右为末，酒服方寸匕，日三。忌鲫鱼猪肉五辛生菜诸杂毒物。十日知，二十日愈。
　　玉壶散　治三种瘿。
　　海藻洗　海带洗　昆布　雷丸各一两　青盐　莪朮各半两　　右，等分为细末，陈米饮丸如榛子大，噙化。以炼蜜丸亦好。
　　人参化瘿丸子和
　　海带　海藻并洗焙　海蛤焙　昆布　泽泻炒　连翘各等分　猪靥　羊靥各十枚　　右为末，蜜丸如芡实大，临卧噙化一二丸。忌油腻物。猪羊靥即猪羊外肾，乃囊中之卵也。
　　宝金散罗氏　治瘿气无不瘥。
　　猪羊靥十对，暖水洗去脂膜，晒干杵为细末　海藻洗　海带洗，各二两　丁香　琥珀研　木香　麝香研，各二钱半　真珠研，半两　　右件先将丁香、木香、海藻、海带，杵为细末，入下项药末合和，再研细重罗过，每服一钱，热酒一盏调服，夜卧服，垂头而睡。若在室男女，十服必效。如男子妇人患者，一月见效。有胎不可服。
　　海带丸　治瘿气久不消。
　　海藻洗　贝母　青皮　陈皮各等分
　　右件为细末，炼蜜丸如弹子大，食后噙化一丸，效。
　　昆布散　治瘿气结肿，胸膈不利，宜服。　　昆布洗　海藻洗　松萝　半夏汤泡　细辛　海蛤细研　白蔹　甘草炙，各一两　龙胆草　土瓜根　槟榔各二两　　右为细末，每服二钱，食后温酒调下。　　又方　治瘿气胸膈壅塞，颈项渐粗，宜服此方。　　海藻洗　昆布洗，各二两　射干　羚羊角镑　木通　商陆　杏仁泡去皮尖麸炒黄，各一两　牛蒡子一两半，微炒　　右(口父)咀，每服三钱，水一中盏，入生姜半分，煎至六分，去滓，不拘时温服。
　　神验方　治瘿气。
　　琥珀　桔梗各半两　鰞鲗骨　昆布洗，各一两　赤小豆酒煮焙熟　小麦酒煮，各三分　　右为细末，炼蜜丸如小弹大，绵裹一丸，常噙咽津。
　　神效开结散　治瘿疾，不问年岁极验。　　沉香　木香各一两　橘红四两　猪靥子十对　珍珠四十九粒，煅　　右为末，每服一钱，临卧冷酒调服，徐徐咽下。轻者三五服，重者一料全愈。修合用除日效。忌咸酸油腻濇气等物。
　　清上消郁汤　治痰火气血，郁结作核成瘤，脉弦而滑，在上部者。　　昆布洗　元明粉　陈皮　半夏姜制　黄连　海藻　莪朮　川芎　香附　青黛　白芥子　　右，薄荷煎服。

　　解下除湿汤　治湿热郁结，气血凝滞，作核成瘤，在下部者。　　海藻洗　黄蘗　三棱　香附　青皮　栀子炒　连翘　槟榔　木通　　右，薄荷煎服。

　　枯瘤膏　治六瘤瘰疬痔漏。如无此膏，以铁罐膏代之，更捷。　　草乌四两　川乌二两　干桑耳　桑朽木各一两半　矿石灰　桑柴灰　荞麦秸灰各一碗　　右将草乌、川乌、桑耳、桑朽木共烧成灰，和矿石灰、桑柴灰、荞麦秸灰，一处装入酒漏内，以棕塞其漏窍，用水二斗煎滚淋汁，慢火熬浓，以十碗取一碗为度，以厚实磁器收贮，密封固。如用，入矿石灰调匀为糊，点瘤顶上，以湿纸数重贴药上。如若未干，不须贴。若留久药干，以唾调涂。直待十分黑腐，以刀剪刮取之，腐肉未尽，又点又刮。如怕剪刮者，却用井金散点之以渐，腐烂自去，不用针刀；后却以膏药贴之，去尽腐肉为度。
　　井金散　治六瘤大有神效。
　　土黄三钱　硇砂生晒干　雄黄各二钱　轻粉　朱砂　乳香　没药各一钱　麝香　片脑各少许　　右为末，以唾调为稀糊，涂瘤顶上，唾湿纸两重盖之，后用黄龙膏贴纸上，间日一度上药，次添药彻底周回，大如韭叶，候根摇自然有裂缝，随后自下来。若腐肉未去尽者，掞针头散于疮口腐肉上，贴膏药，一日一换，直待腐肉去尽为度。
　　造土黄法
　　信石生用，二两　硇砂生，二钱　木鳖子肉　巴豆肉各五钱　　右以信、硇研末，以木鳖、巴豆捣成膏，入石脑油，和作一块，油纸数重包裹，埋于土坑内四十九日取出，磁器收贮听用。如无石脑油亦可。
　　黄龙膏　凉肌退肿。
　　黄蘗　黄芩　大黄
　　右为末，蜜水调为糊饼，贴瘤上。

　　枯瘤方
　　白砒　硇砂　黄丹　雄黄　轻粉各一钱　朱砂　乳香　没药各三钱　螌蝥生用，三十个　　右研为末，糯米粥为丸，捏作棋子样，曝干。先灸破瘤顶三炷，以药饼盖上，用黄蘗末以水调贴之，数日，自然干枯落下。
　　神验点方　点瘤赘。
　　桑柴灰　枣树灰　黄荆灰　桐壳灰各二升半　　右以沸汤淋汁五碗许，澄清，入螌蝥四十个，穿山甲五片，乳香、脑子不拘多少，约五碗煎作二碗，用磁器盛之。乳香、脑子候冷方入。临用时，入新石灰调成膏，敷瘤上，神妙。干以清水润之，其效如神。
　　龙骨散　一名青龙散。生肌肉。
　　诃子肉　龙骨生　细茶各等分
　　右末干掞。

　　麻药方
　　南星　半夏　川乌　川椒　石灰　草乌各等分　　右六味，各生为末，酢调涂瘤上，用药则不痛。
　　止血药
　　京墨煅　百草霜各等分
　　右为末掞之，即以手按住。

　　桃红散　止血大效。
　　石灰十两　麻油　大黄五钱，水浸透取汁各半盏　　右将石灰炒红，入麻油、大黄汁和匀，慢火炒如桃花色，磁器收贮听用。
　　梅花散　治瘿瘤。
　　寒水石　龙骨　血竭　黄丹
　　右为细末，干掺。

　　箍药　治前证。
　　草乌八两　川乌四两　干桑叶　朽木各三两　桑柴灰二碗　石灰未化者，一斤　　右二灰研，四味俱烧存性同研匀，水十碗，淋汁熬膏围之。　　又方　治痰瘤。
　　陈皮　半夏　茯苓　甘草　升麻　鼠粘子　连翘　柴胡　昆布　黄芩　桔梗　　右，水煎服。时以自溺搽瘤上，甚妙。
　　驱风换肌膏　治雀子斑。
　　肥皂二斤　甘松　三柰　白芷各二两　薄荷　花粉　黄蘗末　细辛　干葛　草果　防风　独活各一两　轻粉五钱　　右为末成丸，每朝洗面用之。再用玉面桃花粉。
　　玉面桃花粉
　　杏仁研泥　面粉各三钱　轻粉　白芷各一钱　麝香　冰片各二分　　右以鸡子清调匀，每用少许，如妇人搽面法。
　　一井散　枯瘤神验。
　　硇砂　粉霜　雄黄各二钱　轻粉　没药　乳香各一钱　土黄三钱　　右为细末，以津调涂瘤顶外边，彻一韭叶阔，以花纸贴之，上用小黄膏贴之。
　　小黄膏
　　黄蘗　黄芩　大黄各等分
　　右为细末，以水调为糊，比前药大一遭，三日一易，至八九日不取，直候可取。
　　五瘿方 【《千金方》，下同。】 　治石瘿、气瘿、劳瘿、土瘿、忧瘿。　　海藻　龙胆　海蛤　通草　昆布　礜石一作矾石　松萝各三两　麦曲四分　半夏二分　　右九味，治下筛，酒服方寸匕，日三。禁食鱼猪肉五辛生菜难消之物。十日知，二十日愈。　　又方
　　海藻　海蛤各三两　昆布　半夏　土瓜根　松萝各一两　通草　白蔹　龙胆各二两　　右九味，治下筛，酒服方寸匕，日再。不得作重用力。
　　陷肿散　治二三十年瘿瘤及一切瘤。　　鰞鲗骨　石硫黄各一两　白石英　紫石英　锺乳石各二分　丹参三分　琥珀　附子　胡燕屎　大黄　干姜各四分　　右十一味，治下筛，以韦囊盛，勿泄气。若疮湿即敷，若疮干猪脂和敷，日三四，以干为度。若汁不尽者，至五剂十剂止药，令人不痛。若不消，加芒硝二两，佳。　　又方
　　昆布　桂心　逆流水柳须各一两　海藻　干姜各二两　羊靥七枚，阴干　　右六味为末，蜜丸如小弹子大，含化一丸咽津。
　　生肉膏　治瘿瘤溃漏及金疮百疮。
　　当归　附子　甘草　白芷　芎藭各一两　薤白二两　生地黄三两　　右七味(口父)咀，以猪脂三升半，煎白芷黄，去滓，稍以敷之，日三。
　　清肝芦荟丸　治恼怒伤肝，致肝气郁结为瘤，其坚硬色紫，垒垒青筋，结若蚯蚓，遇喜则安，遇怒则痛者服之。　　川芎　当归　白芍　生地酒浸捣膏，各二两　青皮　芦荟　昆布　海粉　甘草节　牙皂　黄连各五钱　　右为末，神曲糊为丸如梧桐子大，每服八十丸，白滚汤，量病上下，食前后服之。
　　芩连二母丸　治心火妄动，逼血沸腾，外受寒凉，结为血瘤。其患微紫微红，软硬间杂，皮肤隐隐，缠如红丝，皮破血流，禁之不住者宜服。　　黄连　黄芩　知母　贝母　川芎　羚羊角　当归　白芍　生地　熟地　蒲黄　甘草减半　地骨皮各等分　　右为末，侧柏叶煎汤，打寒食面糊为丸如桐子大，每服七十丸，灯心汤送下；或作剂服之亦效。
　　顺气归脾丸　治思虑伤脾，致脾气郁结，乃生肉瘤，软如绵，肿如馒，脾气虚弱，日久渐大，或微疼或不疼者服之。　　陈皮　贝母　香附　乌药　当归　白朮　茯神　黄芪　酸枣仁　远志　人参各一两　木香　甘草炙，各三钱　　右为末，合欢树皮四两煎汤，煮老米糊丸如桐子大，每服六十丸，食远，白滚汤送下。
　　通气散坚丸　治忧郁伤肺，致气浊而不清，聚结为瘤，色白不赤，软而不坚，由阴阳失度，随喜怒消长者宜服。　　陈皮　半夏　茯苓　甘草　石菖蒲　枳实炒　人参　胆南星　天花粉　桔梗　川芎　当归　贝母　香附　海藻　黄芩酒炒，各等分　　右为末，荷叶煎汤糊为丸寒豆大，每服一钱，食远，灯心二十根、姜三片，泡汤送下。
　　调元肾气丸　治房欲劳伤，忧恐损肾，致肾气弱而骨无荣养，遂生骨瘤。其患坚硬如石，形色或紫或不紫，推之不移，坚贴于骨，形体日渐衰瘦，气血不荣，皮肤枯槁，甚者寒热交作，饮食无味，举动艰辛，脚膝无力者，并服之。　　淮生地酒煮捣膏，四两　山萸肉　山药　丹皮　茯苓各二两　人参　当归身　麦门冬捣膏　泽泻　龙骨　地骨皮各一两　黄蘗盐水炒　知母童便炒，各五钱　木香　砂仁各三钱　　右为末，鹿角胶四两老酒化稠，加蜜四两同煎，滴水成珠，和药为丸如桐子大，每服八十丸，空心温酒送下。忌白萝卜火酒房事。
　　海藻玉壶汤　治瘿瘤初起，或肿或硬，或赤不赤，但未破者服之。　　海藻　贝母　陈皮　昆布　青皮　川芎　当归　半夏　连翘　甘草节　独活各一钱　海带五分　水二锺，煎八分，量病上下食前后服之。凡服此药饵，先断厚味大荤，次宜绝欲虚心者为妙。
　　活血散瘿汤　治瘿瘤已成，日久渐大，无痛无痒，气血虚弱者。　　白芍　当归　陈皮　川芎　半夏　熟地　人参　茯苓　丹皮各一钱　红花　昆布　木香　甘草节各五分　青皮　肉桂各三分　水二锺，煎八分，量病上下，服后饮酒一小杯。
　　六军丸　治瘿瘤已成未溃，不论年月新久，并宜服之。　　蜈蚣去头足　蝉蜕　全蝎　僵蚕炒去丝　夜明砂　穿山甲　以上等分为细末，神曲糊为丸如粟米大，朱砂为衣，每服三分，食远酒下。忌大荤煎炒，日渐可消。
　　枯瘤方　治瘤初起成形未大者，及根蒂小而不散者，用此。　　白砒　硇砂　黄丹　轻粉　雄黄　乳香　没药　硼砂各一钱　田螺三枚，取肉晒干切片　螌蝥二十个　共研极细，糯米粥调和，捏作小棋子样，曝干。先灸瘤顶三炷，以药饼贴之，上用黄蘗末，水调盖敷药饼，候十日外，其瘤自然枯落；次用敛口药。
　　秘传敛瘤　治瘿瘤枯药落后，用此搽贴，自然生肌完口。　　鸡蛋十五枚，煮熟用黄熬油一小锺　海螵蛸　血竭　轻粉　龙骨　象皮　乳香各一钱　　右各等细末，共再研和，入鸡蛋油内搅匀，每日早晚，甘草汤洗净患上，鸡翎蘸涂，膏药盖贴
　　琥珀黑龙丹　治五瘿六瘤，不论新久，但未穿破者，并宜服之。　　琥珀一两　血竭三两　京墨　五灵脂炒　海带　海藻　南星姜制炒，各五钱　木香三钱　麝香一钱　以上各为细末，和匀再研，炼蜜丸一钱重，金箔为衣，晒干密收。每用一丸，热酒一杯，量病上下，食前后化服。如患在下部，服后随用美膳压之。
　　十全流气饮　治忧郁伤肝，思虑伤脾，致脾气不行，逆于肉里，乃生气瘿肉瘤，皮色不变，日久渐大，宜服此药。　　香附八分　陈皮　赤茯苓　乌药　川芎　当归　白芍各一钱　青皮六分　甘草五分　木香三分　姜三片，枣二枚，水二锺，煎八分，食远服。
　　凉血地黄汤　治血箭血痣，内热甚而逼血妄行，出血如飞者。　　黄连　当归　生地　山栀　元参　甘草各等分　水二锺，煎八分，量病上下服之。
　　玉容丸　治男妇雀斑酒刺，及身体皮肤粗槁，并用此洗。　　甘松　山楂　细辛　白芷　白蔹　白芨　防风　荆芥　僵蚕　山栀　槁本　天麻　羌活　独活　陀僧　枯矾　檀香　川椒　菊花各一钱　红枣肉七枚　以上共为细末，用去尽弦膜肥皂一斤，同捶作丸。如秋冬加生蜜五钱，如皮肤粗槁加牛骨髓三钱。早晚洗之，肌肤自然莹洁如玉，温润细腻。
　　玉肌散　治一切风湿，雀斑、酒刺、白屑风，皮肤作痒者，并效。　　菉豆半升　滑石　白芷　白附子各二钱　共为细末，每用三匙，早晚洗面时，汤调洗患上。
　　　　单方

　　项下气瘿：用自然铜贮水瓮中，逐日饮食，皆用此水，其瘿自消；或火烧烟气，久久吸之亦可。【《直指方》，下同。】　　又方：针砂入水缸中浸之，饮食皆用此水，十日一换砂，半年自消散。
　　项下瘿疾：鼠粘子根一升，水三升，煮取一升半，分三服；或为末，蜜丸，常服之。 【《救急方》】
　　项下瘿气：黄药子一升洗剑，酒一斗浸之，每日早晚常服一盏。忌一切毒物及戒怒。仍以线逐日度之，乃知其效也。【《斗门方》】
　　瘿气：用海藻一斤，绢袋盛之，以清酒二升浸之，春夏二日，秋冬三日，每服二合，日三。酒尽再作，其渣暴干为末，每服方寸匕，日三服，不过两剂即瘥。【《范汪方》】
　　瘿气初起：海藻、黄连各一两为末，时时舐咽。先断一切厚味。 【丹溪】
　　五瘿结核，垒垒肿硬：以昆布一两洗去咸，晒干为散，每以一钱绵裹好，酢中浸过，含之咽汁，味尽再易之。【《圣惠》】
　　瘿瘤结气：海带频食之，自愈。

　　项下瘿气：用小麦一升，酢一升渍之，晒干为末，以海藻洗研末三两和匀，每以酒服方寸匕，日三。【《小品》】
　　蜘蛛网缠赘疣，疣日消烂，屡有验。 【《续博物志》】
　　疣瘤初起：柳树上花蜘蛛丝缠之，久则自消。 【《简便方》】
　　疣瘤：用稻上花蜘蛛十余，安桃枝上，待丝垂下，取东边者捻为线系之，七日一换，自消落也。【《总微论》】
　　瘿瘤：用猪靥七枚，酒熬三钱，入水瓶中露一夜，取出炙食，三服，妙。 【《摘要》】　　又方：取鹿靥以佳酒浸令没，炙干，纳酒中，更炙令香，含咽汁，味尽更易，尽十具愈。【《千金》】　　又方：开结散。猪靥焙四十九枚，沉香二钱，真朱砂罐煅四十九粒，橘红四钱为末，临卧，冷酒徐徐服二钱，五服见效，重者一料愈。以除日合之。忌酸咸油腻濇气之物。【《集要》】　　又方：用羊靥一具，去脂酒浸炙熟，含之咽汁，日一具，七日瘥。 【《外台》】　　又方：用羊靥七枚阴干，海藻、干姜各二两，桂心、昆布、逆流水边柳须各一两为末，蜜丸芡子大，每含一丸咽津。【《千金》】　　又方：用羊靥、猪靥各二枚，昆布、海藻、海带各二钱洗焙，牛蒡子炒四钱为末，捣二靥和丸弹子大，每服一丸，含化咽汁。【《杂病治例》】　　又方：水涯露出柳根三十斤，水一斛，煮取五升，以糯米三斗，如常酿酒，日饮。 【《范汪方》】　　又方：秫米三斗，炊熟，取圆叶白杨皮十两，勿令见风切，水五升，煮取二升，渍曲末五两，如常酿酒，每旦一盏，日再服。【崔氏】
　　身面粉瘤：人精一合，青竹筒盛于火上烧，以器承取汁，密封器中，数上涂之，取效止。【《肘后方》】
　　枯瘤方：以铜绿为末，草刺瘤破，掺上，以膏药涂之。
　　粉瘤红玉膏：石灰一块如钱大，糯米十四粒，同碱水化开一夜，加辰砂少许，挑破点之。【《疮疡全书》，下同。】　　消瘤方：荞麦灰半碗，灰条菜灰半碗，风化石灰一碗，同和一处，淋灰三碗熬膏，以木鳖一二枚，巴豆五六十粒，二件去壳并油，胡椒四十九粒，各研细烂，共研细入灰汁内，再熬成膏，入罐内蜡纸封之。用时不分大小，用药点于瘤上，其药自至根，再上，候茶褐色；须臾，其瘤皆黑色，不须再搽，二三日自干枯。有疮口，用紫金散敷之。
　　紫金散：黄丹一钱五分，轻粉二钱五分，共为细末，干掺疮口。
　　药线系瘤法：先用芫花根洗净带湿，不犯铁器，捣取汁，用生丝线浸汁中一宿，阴干，以线系瘤上，一夜即落，不过二次。将龙骨、细茶、诃子末三味敷疮口。如无根，以芫花煎浓汁浸之亦妙。
　　痣黡疣赘：用花碱及矿灰，以小麦秆灰汁煎二味，令干，等分为末，以针刺破，水调点之，三日三上，即去。须新合乃效。【《总录》，下同。】
　　面黡黑痣：以草划破，铜钱末敷之，三日勿洗水，自落。厚者再上之。
　　(黑干)(黑曾)斑点赤疱：密陀僧二两，细研，人乳调，夜涂旦洗。 【《圣惠》】
　　凡人身有胬肉，可听人家钉棺下斧声之时，便下手速擦二七遍，以后自得消平。孕妇勿用。
　　面身有瘢痕：用真玉日日磨之，久则自灭。 【《圣济录》】
　　粉查面(黑干)：云母粉、杏仁等分为末，黄牛乳拌蒸，夜涂旦洗。【《总录》】
　　面上皯(黑曾)：鸡子一枚去黄，朱砂末一两，入鸡子内封固，入白伏雌鸡下，抱至雏出，取涂面即去，不过五度，面白如玉。此陈朝张贵妃常用，出西王母枕中方。【《外台》】
　　面疱：水银、胡粉等分，研腊猪脂和，夜涂旦洗拭，勿见水，三度瘥。 【《肘后方》】　　又方：乌蛇肉二两烧灰，腊猪脂调敷。 【《圣惠》】
　　粉刺面(黑干)：白石脂六两，白蔹十二两为末，鸡子白和，夜涂日洗。【《总录》】
　　身面疣目：苦酒渍石灰六七日，取汁频擦之，自落。 【《千金》】
　　面黡疣痣：水调矿灰一盏，好糯米全者，半插灰中，半在灰外，经宿，米色变如水精光，以针微拨动，点少许于上，经半日汁出，剔去药，不得着水，二日而愈也。【《集元方》】
　　身面瘢痕：禹余粮、半夏等分为末，鸡子黄和敷，先以布拭干，勿见风日三十日，十年者亦灭。【《总录》】
　　手足疣目：盐敷上，以舌舐之，不过二度瘥。 【《肘后方》】
　　身面疣目：蜡纸卷硫黄末少许点之，焠之有声自去。 【《普济方》】
　　疣目瘊子：白矾、地肤子等分，煎水频洗之。 【《多能鄙事》】
　　身上瘢痕：黄矾石烧令汁尽，胡粉炒令黄，各八分，细研，以腊月猪脂和研如泥，以生布揩令痛，乃涂药五度；取鹰粪白、燕窠中草烧灰等分，和人乳涂之，其瘢自灭，肉平如故。【《海上集验方》】
　　面上皯疱：荠苨、肉桂各一两为末，每用方寸匕，酢浆服之，日一服。又灭瘢痣。 【《总录》】
　　面多(黑干)(黑曾)雀卵色：苦酒浸白朮，日日拭之，极效。【《肘后方》】
　　粉查面(黑干)：山慈姑根，夜涂旦洗。 【《普济方》】　　又方：艾灰、桑灰各三升，以水淋汁，再淋至三遍，以五色布纳于中同煎，令可丸时，每以少许敷之，烂脱，甚妙。【《外台》】
　　面黑　干风疮：香附子、甘松各四两，黑牵牛半斤为末，日用洗面。 【《妇人良方》】
　　面上雀斑：三柰子、鹰粪、密陀僧、蓖麻子等分研匀，以乳汁调之，夜涂旦洗去。
　　面上瘢黡：取铁扫帚地上自落叶并子煎汤，频洗数次，自消。 【即马蔺草】
　　面疱鼻皶：马蔺子花杵敷之佳。 【《肘后方》】
　　面上黑斑：苍耳叶焙干为末，食后米饮调服一钱，一月愈。 【《摘元方》】
　　手足疣目：蒴藿子揉烂涂之。 【《圣惠》】
　　面上瘢痕：蒺藜子、山栀子各一合为末，酢和，夜涂旦洗。 【《救急方》】
　　黑子疣赘：续随子为末，津调，时涂之，自落。 【《普济方》】
　　面上雀斑：蓖麻子仁、密陀僧、硫黄各一钱为末，用羊髓和匀，夜夜敷之。 【《摘元方》】
　　身面黑痣：藜芦灰五两，水一大碗淋汁，铜器重汤煮成黑膏，以针微刺破点之，不过三次，效。【《圣惠》】
　　面上(黑干)(黑曾)：白附子为末，卧时浆水洗面，以白蜜和涂纸上点之，久久自落。【《易简方》】
　　痰瘤结核疣子：南星膏，治人皮肌头面上生瘤，及结核大者如拳，小者如栗，或软或硬，不疼不痒，宜用此药，不可辄用针灸。生天南星大者一枚，研烂，滴好酢五七点。如无生者，以干者为末，酢调。先用针刺令气透，乃贴之，觉痒则频贴取效。【《济生方》】
　　赘疣焦法：甘草煎膏，笔妆瘤之四围，上三次；乃用芫花、大戟、甘遂等分为末，酢调，别以笔妆其中，勿近甘草；次日缩小，又以甘草膏妆小晕三次如前，仍上此药，自然焦缩。【《得效方》】
　　面疮刺粉：菟丝子苗绞汁涂之，不过三上。 【《肘后方》】
　　面上风刺：黑牵牛酒浸三宿为末，先以姜汁擦之，后用药涂之。 【《摘元方》】
　　面上粉刺，(疒畾)子如米粉：黑牵牛末，对入面脂药中，日日洗之。【《圣惠》】
　　面上雀斑：黑牵牛末，鸡子清调，夜敷旦洗。 【《摘元方》】
　　身面粉刺：白蔹二分，杏仁半分，鸡屎白一分为末，蜜和，搀水拭面。 【《肘后方》】
　　面上紫块如钱大，或满面俱有：野大黄四两取汁，穿山甲十片烧存性，川椒末五钱，生姜四两，取汁和研，生绢包擦，如干，入酢润湿，数次如初。【《积德堂方》】
　　少年面疱：用浮萍日挼盦之，并入汁少许。 【《外台》】　　又方：用紫背浮萍四两，防己一两，煎浓汁洗之；仍以萍于斑黑　干上热擦日三五次。物虽微末，其功甚大，不可小看。【《普济》】
　　粉渣面(黑干)：沟渠小萍为末，日敷之。 【《圣惠方》】
　　灭诸瘢痕：春夏用大麦麸，秋冬用小麦麸，筛粉和酥敷之。 【《总录》】
　　手足生疣：取白粱米粉，铁铫炒赤研末，以众人唾和之，涂厚一寸即消。
　　身面疣目：七月七日，以大豆拭疣上三遍，使本人种豆于南向屋东头第二溜中，豆生叶，以热汤沃杀，即愈。【《外台秘要》】
　　面(黑曾)雀卵：苦酒渍水，常常拭之。 【《肘后方》】
　　身面疣目：盗酸酒酵，洗而咒之，曰：疣疣不知羞，酸酒酵，洗尔头。急急如律令呪七遍自愈。【《外台》】
　　面黡痣点：蔓菁子研末，入面脂中，夜夜涂之。亦去面皱。 【《圣惠》】
　　面上黑子：芫荽煎汤，日日洗之。 【《小说》】　　又方：每日以暖浆水洗面，以布揩赤，用白檀香磨汁涂之。 【《外台》】
　　身面瘢痕：马齿苋汤，日洗二次。 【《圣惠》】
　　腋下瘿瘤：用长柄壶卢烧存性，研末搽之，以消为度。一府校老妪右腋生一瘤，渐长至尺许，其状如长瓠子，久而溃烂，一方士教以此法用之，遂出水消尽而愈。【《集简方》】
　　面上黑斑：桑耳焙研，每食后熟汤服一钱，一月愈。 【《摘元方》】
　　身面疣目：杏仁烧黑研膏，擦破日日涂之。 【《千金方》】
　　面上皯疱：杏仁去皮捣，和鸡子白，夜涂之，旦以暖酒洗去。 【《食疗》】
　　粉皶面(黑干)：杏花、桃花各一升，东流水浸七日，洗面二七遍，极妙。【《总录》】
　　雀卵面疱：桃芯、冬瓜仁研末等分蜜调涂之。 【《圣惠》，下同。】
　　面上粉刺，(疒畾)子如米粉：用桃花、丹砂各三两为末，每服一钱，空心井水下，日三服，二十日，小便当出黑汁，面色莹白也。　　又方：用干柿日日食之。 【《普济方》】
　　面上靥子：七月七日，午时取甜瓜叶七枚，直入北堂中，向南立，逐枚拭靥，即或去也。【《淮南毕万术》】
　　面上皶疱(黑干)(黑曾)：用木兰皮一斤细切，以三年酢浆渍之百日，晒干捣末，每浆水服方寸匕，日三服。或用酒渍之，加栀子仁一斤。【《录验》】　　又方：用白附子、冬瓜子、白芨、石榴皮等分为末，酒浸三日，洗面后敷之，久则面莹如玉。　　又方：皂角子、杏仁等分研匀，夜以津和涂之。 【《圣惠》】　　又方：用无槵子肉皮捣烂，入白面和丸，每日用洗面，去垢及黑　干甚良。 【《集简方》】
　　疣痣黑子：巴豆一钱，石灰炒过，人言一钱，糯米五分，炒研点之。 【《怪病方》】　　又方：用寒食前后，取桑条烧灰淋汁，入石灰熬膏，刺破以自己唾调点之，自落也。 【《皆效方》】　　又方：以猪脂揩之，令血出少许，神验不可加。 【《千金》】
　　面上皯疱：鹿角尖磨浓汁厚涂之，神效。　　又方：鹿脂涂之，日再。 【《圣惠》】
　　面(黑干)雀斑：白茯苓末蜜和，夜夜敷之，二七日愈。【《集验方》】　　又方：鸬鹚骨烧研，入白芷末，猪脂和，夜涂旦洗。 【《摘元方》】
　　鼻面酒皶：鸬鹚屎一合研末。以腊月猪脂和之，每夜涂旦洗。 【《千金方》】
　　疣痣黑子：螌蝥三个，人言少许，以糯米五钱，炒黄去米，入蒜一个捣烂点之，良。
　　灭痕：鹰矢白和人精，敷三日。 【《千金》】　　又方：鹰矢白二两，僵蚕一两半为末，蜜和敷。 【《圣惠》】　　又方：鹰矢白、白附子各一两为末，酢和敷，日三五次，痕灭止。 【《总录》】
　　身面疣目：每月望子时，以秃帚扫疣目上三七遍。 【《圣惠》】　　又方：牛口涎频涂之自落。 【《千金》】　　又方：硇砂、硼砂、铁锈、麝香等分研搽，三次自落。 【《集效方》】
　　雀斑面疱：七月七日，取露蜂子于漆碗中，水酒浸过滤汁，调胡粉敷之。 【《普济方》】
　　黥刺雕青：以白马尿搽上，再以汗调水蛭末涂之。 【子和】
　　身面赤疵：常以银揩令热，久久自消。 【《千金翼》】
　　(黑干)(黑曾)：用李核仁去皮细研，以鸡子白和如稀钖涂之，至旦，以浆水洗去，后涂胡粉，不过五六日效。忌见风。【《海上方》】　　又方：孝子衫烧灰敷之。 【藏器】
　　粉刺黑斑：五月五日，收带根益母草紫花者，晒干烧灰，以商陆根捣自然汁，加酸酢搜和灰作饼，炭火煅过收之，半年方用，入面药。【《闺阁事宜》，下同。】　　又方：五月五日，采益母草根苗具者，勿令着土，暴干捣罗，以面水和成团如鸡子大，再暴干；仍作一炉，四旁开窍，上下置火，安药中央，大火烧一炊久，即去大火，留小火养之，勿令火绝，经一复时出之，瓷器中研，治筛，再研三日收用，如澡豆法，日用。一方，每十两加滑石一两，胭脂一钱。
　　藜茎灰、荻灰、蒿灰等分，水和蒸取汁煎膏，点赘黑子，蚀恶肉。 【时珍】
　　消灭瘢痕：以猪脂三斤，饲乌鸡一只，三日后取矢，同白芷、当归各一两，煎十沸去渣，入鹰矢白半两调敷。【《外台》】
　　雀卵面疱：鸡卵酢浸坏，取出敷之。 【《圣惠》，下同。】
　　消灭瘢痕：鸡子五七枚，煮熟取黄炒黑拭涂，日三，久久自灭。
　　面疱：鹰矢白二分，胡粉一分，蜜和敷之。 【《外台》】
　　　　针灸

　　《灵枢经》曰：手太阳之别，名曰支正，上腕五寸。虚则生疣，小者如指痂疥，取之所别也。　　《甲乙经》曰：振寒热颈项肿，实则肘挛，头项痛狂易，虚则生疣，小者痂疥，支正主之。　　瘿，天窻 【一作天容】 及臑会主之。　　瘿瘤，气舍主之。
　　《千金方》曰：瘿，恶气，灸天府五十壮。 【《千金翼》作胸堂百壮】　　瘿，上气短气，灸肺俞百壮。
　　瘿，上气胸满，灸云门五十壮。
　　瘿，劳气，灸冲阳随年壮。
　　瘿气面肿，灸通天五十壮。
　　瘿，灸天髎三百壮，横三间一寸灸之；又灸中封随年壮，在两足趺上曲内宛宛中。　　诸瘿，灸肩髃左右相当宛宛处，男左十八壮，右十七壮；女右十八壮，左十七壮。或再三，取瘥止。　　又法：灸风池百壮，侠项两边。
　　又法：灸两耳后发际一百壮。
　　又法：灸头冲 【一作颈】 ，在伸两手直向前，令臂着头对鼻所注处灸之，各随年壮。【《千金翼》，名臂臑。】　　天府、臑会、气舍，主瘿瘤气咽肿。　　脑户、通天、消泺、天突，主颈有大气。　　通天主瘿，灸五十壮。胸堂、羊屎灸一百壮。　　《本事方》曰：治果报面生赘瘤方，用艾丸灸十壮，即用酢磨硫黄涂纸上，剪如螺蛳掩子大，贴所灸处，更用膏药重贴，二日一换，候痒，挤出脓如菉豆粉即愈。【按硫黄，罗谦甫作雄黄。】　　《李杲十书》曰：诸瘿恶气，天府七七壮，冲阳随年壮。
　　　　医案
　　《儒门事亲》曰：新寨妇人年四十余，有瘿三瓣，戴人令以咸吐之，三涌三汗三下，瘿已半消；次服化瘿之药，遂大消。夫病在上者皆宜吐，亦自有消息之法耳。
　　戴人在西华，众人皆讪以为吐泻而已。一日，魏寿之与戴人入食肆中，见一夫病一瘤，正当目之上网内眦，色如灰李，下垂覆目睛，不能视物。戴人谓寿之曰：吾不待食熟立取此瘤。魏未之信也。戴人曰：吾与尔取此瘤如何？其人曰：人皆不敢割。戴人曰：吾非用刀割，别有术焉。其人从之，乃引入一小室中，令仰卧一床，以绳束其胻，刺乳中大出血。先令以手揉其目，瘤上亦刺出雀粪，立平出户。寿之大惊。戴人曰：人之有技，可尽窥乎？
　　郜城，戴人之乡也。一女子未嫁，年十八，两手背皆有瘤，一类鸡距，一类羊角。腕不能制，向明望之，如桃胶然。夫家欲弃之，戴人见之曰：在手背者为胶瘤，在面者为粉瘤。此胶瘤也。以(金非)针十字刺破，按出黄胶脓三两匙，立平，瘤核更不再作。婚事复成。非素明者，不敢用此法耳。
　　《薛己医案》曰：长洲王天爵辛丑春，左腿环跳患瘤，状如大桃，按之濡软，恪服除湿流气化痰之剂，恶寒发热，食少体倦，形气俱虚，脉洪大而虚，气瘤也，肺主之。盖胆属木，肺属金，然发于胆经部分，乃肺金侮肝木，元气亏损，而其脓已内溃矣。遂用十全大补汤数剂，出清白稀脓甚多，顿加寒热，烦渴头痛，殊类伤寒状。余谓此因脓泄而血气益虚耳。仍用前汤，其势益甚，脉洪数大，按之如无，乃加附子一钱，其势愈甚而脉复如前，此虚甚而药未能及也。更加附子二钱，三剂诸证顿退。乃朝用补中益气汤，夕用十全大补汤，各三十余剂，出腐骨五块，疮口将完。后因不慎起居，患处复溃，诸证更发，咽间如焚，口舌无皮，用十全大补加附子一钱服之，诸证悉愈。二日不服，内病悉至，患处复溃。二年后又患，服前药不应，诊其尺脉，微细如丝，此属命门火衰，用八味丸为主，佐以十全大补汤，稍愈。至乙巳仍患虚寒之证而殁。
　　一男子左腿外侧近臀肿一块，上有赤缕三年矣。饮食起居如常，触破涌出血脓，发热恶寒，此胆经受证，故发于腿外侧。诊其脉，左尺洪数，右关弦洪，此肾水不能生肝木，用补中益气汤、六味地黄丸而痊。
　　一男子腹患瘤，脓水淋漓，此足三阴之证，用补中益气加麦门、五味以培脾土，用六味地黄丸以生肾水，更用芦荟丸以清肝火而敛。
　　一老儒眉间患瘤二年，其状如紫桃，下坠盖目，按之如水囊，此肝脾之证，脓瘀内溃而然耳。遂刺出血脓，目即开。以炒黑胆草、山栀、芎、归、芍药、柴胡、白朮、茯苓之类而愈。
　　嘉善周上舍两耳下项间，筋挛壅肿坚硬，咳嗽气喘，内热盗汗，所服皆化痰散坚行气之剂，势益甚。余诊之，左关弦濇，左尺洪数，此怒气伤肝，房劳损肾，须滋肾水，生肝血，慎调摄，至水旺之际，庶可愈矣。彼欲速效，乃外敷商陆、石灰等药，内服海藻、蓬朮之类，至秋金旺之际，元气愈虚，其肿愈甚而殁。
　　镇江孙上舍缺盆间肿如覆瓯，坚硬色赤，内热晡热，自汗盗汗，就治于余，曰：贱疾皆以散坚行气降火破血之剂，欲其内消而反甚。其脉左尺洪数，按之而弱，左关洪数，按之而濇，此怒气伤肝，血涸而筋挛也。因其急于仕进，余辞不能治。彼亦不信，后果殁。此证若补脾肺，滋肝肾，则木得水而敷华，筋得血而滋润，多有得生者。
　　府庠朱宏仁年二十，两手皆近中指患五疣，中一大者如黄豆，余皆如聚黍，拔之如丝，长三四寸许，此血燥筋缩，用清肝益荣汤五十余剂而愈。
　　府庠沈姬文幼嚙指甲，及长不能自禁。余曰：此肝火血燥也。又颈侧常生小疣子，屡散屡发；又臂生一块如菉豆大，若触碎如断束缕，扯之则长，纵之则缩，后两鬓发白点，求治。余曰：子素肝病，此部亦属肝胆经也。夫爪为筋之余，胆行人身之侧，正与嚙爪生疣等证相应，须滋补肾水以生肝胆，则诸病自愈矣。乃与六味地黄丸服之，二年，白点自退，疣亦不生。
　　一男子脸患疣，初如赤葚，杂用敷贴之药，翻张如菌；又用腐蚀，焮大如瘤。此足三阴经虚证悉具，治以补脾肺生肝肾等剂而寻愈。
　　一男子小腹中一块，不时攻痛，或用行气化痰等药不应。或以为血鳖，服行气逐血之剂，后手背结一肬子，渐长寸许，形如鳖状，肢节间如豆大者甚多。彼泥鳖生子发于外，亦用行血，虚证悉至，左尺洪数，关脉洪数弦。余以为肾水不能生肝木，以致肝火燥而筋挛，用六味地黄丸生肾水，滋肝血，三月余诸证悉愈。
　　一男子因劳役过度，面色青黑，发热咳嗽，面生肬子，腹内一块，攻上攻下，作痛口干，小便秘濇，服消克之药愈甚。察其脉，左右关俱弦洪，元气弱甚，此肝脾受病而筋挛也。投以加味逍遥散，合地黄丸料，元气遂复。若误以为血鳖之类消之，必致不起。
　　一男子素膏粱醇酒，先便血便结，惊悸少寐，后肛门周生小颗如肬子，如鼠乳，大小不一，用清热消毒等药，半载之间，腿内股亦然。又用化痰之药，寒热吐痰，颈间俱作，肝肾脉浮数，按之而弱，余以为足三阴经血虚火炽，法当滋化源。彼不信，别服四物、黄蘗、知母之类，诸证蜂起，此胃气复伤，各经俱病也。先用补中益气汤三十余剂，诸证渐愈。乃朝用前汤，夕用八珍汤，又各五十余剂，诸证寻愈。于是夕改用六味丸加五味子，又半载诸证悉愈。
　　一妇人左手背并次指患五六枚，如熟葚，内热晡热，月经素不及期。余曰：此因肝脾血虚而有热也，当调补二经，使阴血生而诸证自愈。不信，乃用艾灸，手肿胀发热，手指皆挛，两胁项及胸乳间皆患疣，经行无期。余用加味逍遥散少加炒黑黄连数剂渐愈；乃去黄连，更佐以归脾汤，其患渐愈；又百余剂，经行如期；再用地黄丸三料而痊。
　　一妇小腹内一块，或时上攻，或时下坠，寒热胸痞，小便淋漓，或用行气化痰等剂，前证愈甚，月经两月余而一行；或以为内有肉鳖，啖饮其血而经不行，服驱逐之剂，下血甚多。两手背结一疣，如大豆许，两月渐长寸许，又两月余，又患数枚，疑以鳖子行于外，仍行驱逐。两耳下各患肿，又疑为疮毒。余曰：此属肝火血燥也，用加味逍遥、加味归脾二药兼服，佐以六味丸，三月余而愈。
　　一妇人患疣，用蛛丝缠、芫花线、螳螂啖、毒药蚀、着艾灸，大溃肿痛，发热出血。余曰：此阴血虚也。不信，仍服降火之药而殁。
　　《外科正宗》曰：一男子臀瘤五年，形如覆瓢，按之隐隐黑色，此黑粉瘤也。以针破之，按出黑砂兼黑粉，共约碗许；用三品一条槍插入患内，十余日，每次捺出黑膜，其瘤渐消。内服十全大补汤，健脾胃，养气血，月余而敛。
　　一男子腮上生瘤半年，形若覆桃，皮色不变，按之微红，此粉瘤也。针破之，捺去脂粉，插前药，半月而愈。
　　一义乌兵士，肩膊下连生小瘤五枚，三月余，渐发痒异状，以手扪之，内则噏噏攻动。余视之，内动果如虾。据此必有异虫。以针破其一枚，先出红水一匙，少顷，取出黑嘴粉红虫一枚，依然如旧，其人渐觉昏运，此泄气之过也。余瘤停止，服补中益气汤数剂，外以膏盖。又五六日，患者方健，渐渐破之，仍以补药十余服而愈。
　　一妇人并一女子，耳后发际下一寸各生一瘤，半年余，渐渐而大，此乃粉瘤。用针破之，先出脂粉，后出头发数根，长约二尺余，齐根剪断，出血少许，俱用插药，数日化出内膜而愈。以此观之，知有发瘤也。
　　一妇人腰间生一肉瘤，三年余，方渐微痛。一日溃后，出小蛔三条，长约五寸，置温汤中，游动半时方息。其时患者形体衰弱，面黄肌瘦，口干发热，朝以八味丸，午用人参养荣汤，服至百日外，元气渐醒；又百日，其口方收。余意度之，其蛔乃经络气血所化。
　　一妇人气冲穴生瘤，红紫坚硬，乃血瘤也。请视之，心肝二脉俱洪数，其患得之心气郁结，肝气受伤之故。辞不可治。后请京师明公医治，其时头已穿溃，虽强投补托化坚凉血等剂，日溃日烂，终至不应。破经两月，一旦涌出紫血盆许，随即身亡。后人问曰：何以致此？余曰：心脉洪数，心火旺也。肝脉弦数，肝气伤也。火旺逼血妄行，肝气伤不能藏血，后破之必出血不止，多致危亡。预辞不治者，此意也。
　　《景岳全书》曰：余于三旬之外，忽于臀下肛门前，骨际皮里，生一小粒，初如菉豆许，不以为意，及半年而如黄豆矣，又一年而如皂子，复如栗矣。此时乘马坐椅，皆有所碍而渐至痛矣。然料此非敷药可散，又非煎药可及。使其日渐长大，则如升如斗，悬挂腰股间，行动不便，岂不竟成废人乎？抱忧殊甚。谋之识者，皆言不可割刺，恐为祸不小。余熟筹数月，莫敢妄动。然窃计此时乘小不取，则日后愈大愈难矣，将奈之何？尝见人臀股间受箭伤者，未必即死，此之利害，不过如是，遂决意去之。一日，饮酒微醺，乘醉以柳叶针刺之，所出者皆如豆腐白皮之属，盖即粉瘤也。刺后顿消，余甚快然。及两日后，则肿如热痈，余以会通膏贴，三日脓溃而愈，余又快然。不两日，又肿起，更热更大，余则大惧大悔，谓瘤赘诚不可刺也。然无奈，复以会通膏贴之，又三日而大溃，出一囊如鱼胞者，然后收口全愈。今愈后数十年，此间仍有一小窍，诚险证也。向非余之勇决，则此后不知作何状；使开之再迟，则真有不可收拾者。是以病不早治，则不知所终，此亦可为治病者之鉴。
