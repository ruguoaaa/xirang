古今图书集成医部全录卷三百七十七

外科跌打金刃竹木破伤门

　　　　黄帝素问

　　　　　脉要精微论

　　肝脉搏坚而长，色不青，当病坠若搏。因血在胁下，令人喘逆。　　【注　肝主血而主色，脉盛而色不见者，血畜于下也。当病坠伤或为手搏所伤，血凝胁下，故喘逆也。】
　　　　金匮要略 【汉　张机】

　　　　　金疮脉证

　　寸口脉浮微而濇，法当亡血，若汗出。设不汗者，其身有疮，被刀斧所伤，亡血故也。
　　　　脉经 【晋　王叔和】

　　　　　论脉

　　从高颠仆，内有血，腹胀满，其脉坚强者生，小弱者死。　　金疮血出太多，其脉虚细者生，数实大者死。　　金疮出血，脉沉小者生，浮大者死。　　砍疮出血一二石，脉来大者二十日死。　　砍刺出血不止者，其脉止脉来大者七日死，滑细者生。
　　　　千金方 【唐　孙思邈】

　　　　　打扑诸伤损

　　凡被打损，血闷抢心，气绝不能言，可擘开口，尿其中令下咽，即醒。又堕车落马及车碾木打，已死者，以死人安着，以手袖掩其口鼻眼上，一食顷活，眼开与热小便二升。
　　　　　金疮

　　治金疮者，无大小冬夏，及始初伤血出，便以石灰厚敷裹之，既止痛，又速愈。无石灰，灰亦可用。若疮甚深，未宜速合者，内少滑石，令疮不时合也。凡金疮出血，其人必渴，当忍之。啖燥食并肥腻之物以止渴，慎勿咸食。若多饮粥及浆，犯即血动溢出，杀人。又忌嗔怒大言笑，思想阴阳，行动作劳，多食酸咸，饮酒热羹臛辈，疮瘥后犹尔，出百日半年，乃可复常也。
　　　　河间六书 【金　刘完素】

　　　　　破伤风论

　　夫风病者，百病之始也。清净则腠理闭拒，虽有大风苛毒而弗能为害也。故破伤风者，通于表里，分别阴阳，同伤寒证一例施治。闾阎庸鄙，往往有不知者。只知有发表者，不知有攻裹者、和解者。此汗下和三法也，亦同伤寒证。有在表者，有在里者，有在半表里者。在里宜下，在表宜发汗，在表里之间宜和解。然汗下亦不可过其法也。故破伤风者，从外至内，甚于内者则病甚也。因此卒暴伤损风袭之间，传播经络，至使寒热更作，身体反强，口噤不开，甚者邪气入脏，则分汗下之治。诸疮不差，荣卫虚，肌肉不生，疮眼不合者，风邪亦能外入于疮，为破伤风之候，故诸疮不差。吁！世皆言着灸为上，而不知火热客毒逐经，诸变不可胜数。微则发热，甚则生风而搐，或角弓反张，口噤目斜，皆因疮郁结于荣卫，不得宣通而然。亦有破伤不灸而病此者。疮着白痂，则疮口闭塞，气难通泄，故阳热易为郁结，而热甚则生风也。故表脉浮而无力者太阳也，脉长而有力者阳明也，脉浮而弦小者少阳也。太阳宜汗，阳明宜下，少阳宜和。若明此三法，而治不中病者，未之有也。　　破伤风，风热燥甚，怫郁在表，而里气尚平者，善伸数欠，筋脉拘急，或时恶寒，或筋惕而搐，脉浮数而弦也，宜以辛热治风之药，开冲结滞而愈。犹伤寒表热怫郁，而以麻黄汤辛热发散也。凡用辛热开冲风热结滞，宜以寒药佐之则良，免致药中病而风热转甚也。如治伤寒发热，用麻黄、桂枝加黄芩、知母、石膏之类是也。若止以甘草、滑石、葱、豉寒药发散甚妙。若表不已，渐传入里，里未大甚而脉弦小者，宜以退风热开结滞之寒药调之，或微加散风辛热药亦得。犹伤寒在半表半里，而以小柴胡和解之也。若里势已甚，而舌强口噤，项背反张，惊惕搐搦，涎唾稠粘，胸腹满塞，便溺秘结，或时汗出，脉沉洪数而弦也。然汗出者由风热郁甚于里，而表热稍罢，则腠理疏泄而心火热甚，故汗出也。法宜除风散结寒药下之，后以退风热开结滞之寒药调之，则热退结散而风自愈矣。
　　　　活法机要 【元　张洁古】

　　　　　坠损

　　夫从高坠下，恶血留于内，不分十二经络，医人俱作风中肝经，留于胁下，以中风疗之。血者皆肝之所主，恶血必归于肝，不问何经之伤，必留于胁下，盖肝主血故也。痛甚则必有自汗，但人人有汗出，皆属风证，诸风皆属于肝木，况败血凝泣，逆其所属，入于肝也。从高坠下，逆其上行之血气，非肝而何？非伤寒无汗，既曰汗，必自风化之也，故以破血行经药治之。　　若登高坠下，重物撞打，箭镞刃伤，心腹胸中停积郁血不散，以上中下三焦分之，别其部分。上部，易老犀角地黄汤、中部桃仁承气汤、下部抵当汤之类下之，亦可以小便酒同煎治之。　　更有内加生地黄、当归煎者，有加大黄者。又法，虚人不禁下者，以四物汤加穿山甲煎服妙。亦有花蕊石散，以童子小便煎或酒服之者。此药与前寒药，正分阴阳，不可不辨也。若瘀血已去，用复元通气散加当归煎服，亦可。
　　　　丹溪心法 【元　朱震亨】

　　　　　跌扑损伤

　　趺扑损伤，须用苏木和血，黄连降火，白朮和中，童便煎妙。在下者，可先须补接，后下瘀血；在上者，宜饮韭汁，或和粥吃。切不可饮冷水。血见寒则凝，但一丝血入心即死。
　　　　　破伤风

　　破伤风多死，治宜防风、全蝎之类。非全蝎不开，十个为末，酒调，日三次。　　破伤风血凝心，鸦翅烧灰存性，研细，酒调一钱。
　　　　证治要诀 【明　戴思恭】

　　　　　颠扑

　　仆踣不知曰颠，两下相搏曰扑，其为损一也。因颠扑而迷闷者。酒调苏合香丸，或鸡鸣散。或和气饮加大黄，入酢少许煎；或童便调黑神散，不用童便，用苏木煎酒调亦得。颠扑伤疼，酒调琥珀散极佳。再用乌药顺气散以治之，风腰疼尤宜。有颠扑人服药，并熏洗搽药，皆不效自若；或教以用白芍药、赤芍药、威灵仙、乳香、没药各等分，为细末和匀，酒调服之，随即痛减其半。
　　　　　刀伤

　　刀伤血不止，一味白芍药散，白酒调服，即以散掺伤处。或其血出不透，致恶血壅滞，伤处赤肿，或攻四肢头面，并鸡鸣散，或煎红花调黑神散。其有血出不止，势难遏者，用龙骨、乳香等分研末窒患处，蛇鱼草捣塞尤妙。非特可治刀伤，扑血不止亦可。
　　　　医学正传 【明　虞抟】

　　　　　破伤风

　　《内经》云：风者，百病之始也，清净则腠理闭拒，虽有大风苛毒而弗能为害也。若夫破伤风论，因事击破皮肉，往往视为寻常，殊不知风邪乘虚而客袭之，渐而变为恶候。又诸疮久不合口，风邪亦能内袭；或用汤淋洗，或用艾焚灸，其汤火之毒气，亦与破伤风邪无异。其为证也，皆能传播经络，烧烁真气，是以寒热间作，甚则口噤目邪，身体强直，如角弓反张之状，死在旦夕，诚可哀悯。治之之法，当同伤寒处治。因其有在表、在里、半表半里三者之不同，故不离乎汗下和三法也。是故在表者汗之，在里者下之，在表里之间者宜和解之。又不可过其法也。闾阎野人，多不识此证，杀人甚易。早不求医治疗，而袖手待毙，哀哉！
　　　　医学入门 【明　李梴】

　　　　　折伤

　　折伤有伤身体，或坠跌打扑，倒压闪脞，气血郁遏而破，或金刃伤皮出血，外损筋骨者可治；内损脏腑里膜及破阴子耳后者，皆不治。　　未出血者，宜苏木去瘀，黄连降火，白朮和中，三味用童便入酒煎服，在上者宜韭汁和粥吃，在下者可下。血冷则凝，不可饮冷水，引血入心则死。消瘀鸡鸣散、花蕊石散、顺气木香匀气散，加童便、红曲或红酒。已出血者，急用陈王丹止血，先服补托药而后消瘀。虚甚者亦不敢下。血虚者四物汤加穿山甲。气虚者用苏木、参、芪、当归、陈皮、甘草服半月，脉散渐收，方敢以煎药调下自然铜末一味，空心服之。如骨不碎折者忌用。素虚损甚者，紫河车丹去麝香。但损伤妙在补气血，或被寒冷者，先宜散寒。　　折伤专主血论，非如六淫七情，有在气在血之分。然肝主血，不问何经所伤，恶血必归于肝，流于胁，郁于腹，而作胀痛或增寒热，实者下之；虚者当归须散、复元活血汤调之，或十全大补汤加香附、陈皮、贝母等分，水煎服。　　凡损伤疮口忽干，毒攻腹内，恍惚烦闷呕吐，及已出血多，而又呕血不止者，难治。初起呕吐者，用平胃散为末内服，外用姜汁调敷。破伤风浮肿者江鳔丸，气弱者只用蜜导法。　　或始而出血过多，或疮口早合，瘀血停滞，俱是血分受病。血属阴，五脏所主，始虽在表，随即入里，故多死也。宜养血当归地黄汤、活神丹、托里散、内托十宣散以防毒陷，外用鱼鳔散，或用鼠头骨为末，腊月猪脂调敷。
　　　　　破伤

　　又有破伤水湿，口噤强直者，用牡蛎为末敷之，仍以甘草煎汤调服二钱。　　或病巳十分安痊，而忽有口噤反张，筋搐痰壅，似破伤风证，又似痓证，其实乃气血俱虚也。凡痈疽溃后，脓血大泄，阳随阴散变证，只宜大补气血，果系风痓，亦不宜以风药治之。血虚者，四物汤加参、朮气虚者，补中益气汤去升麻、陈皮，加酒炒黑黄蘗、五味子、麦门冬、肉桂大剂服之。气血俱虚，汗多作渴寒热者，十全大补汤加桂、附、麦门冬、五味子；呃逆者，托里温中汤。若妄投风药者死。
　　　　　杖疮

　　杖疮，于法本不当治。据古方破瘀去血为先，一杖毕，即饮童便和酒，不可吃茶，免血攻心。待神气定后，体盛者，用鸡鸣散下之；体薄者，疮攻寒热，恶心少食，宜当归须散加柴胡、羌活。气郁，加木香；心腹胀痛，加童便；心下胀满，气不通畅，加木香、槟榔。外用热豆腐铺在杖处，其气如蒸，其肉即紫；复以热豆腐铺之，以紫肉散尽淡红为度。出脓血溃烂者亦宜。甚者内服乳香定痛散，随以热酒尽量而饮。虚者，溃后宜大补气血脾胃，兼吞紫河车丹，最易平复。外贴黄蜡膏、马齿膏。凡杖疮忽干，毒攻腹内，恍惚烦闷呕吐者，难治。
　　　　薛氏医案 【明　薛己】

　　　　　正体主治大法

　　一胁肋胀痛，若大便通和，喘咳吐痰者，肝火侮肺也，用小柴胡汤加青皮、山栀清之。若胸腹胀痛，大便不通，喘咳吐血者，瘀血停滞也，用当归导滞散通之。《内经》云：肝藏血，脾统血。盖肝属木，生火侮土，肝火既炽，肝血必伤，脾气必虚，宜先清肝养血，则瘀血不致凝滞，肌肉不致遍溃；次壮脾健胃，则瘀肉易溃，新肉易生。若行克伐，则虚者益虚，滞者益滞，祸不旋踵矣。　　一肚腹作痛，或大便不通，按之痛甚，瘀血在内也，用加味承气汤下之；既下而痛不止，按之仍痛，瘀血未尽也，用加味四物汤补而行之。若腹痛按之不痛，血气伤也，用四物汤加参、芪、白朮补而和之。若下而胸胁反痛，肝血伤也，用四君、芎、归补之；既下而发热，阴血伤也，用四物、参、朮补之；既下而恶寒，阳气伤也，用十全大补汤补之；既下而恶寒发热，气血俱伤也，用八珍汤补之；既下而欲呕，胃气伤也，用六君、当归补之；既下而泄泻，脾肾伤也，用六君、肉果、破故纸补之。若下后手足俱冷，昏溃出汗，阳气虚寒也，急用参附汤；吐泻手足俱冷，指甲青者，脾肾虚寒之甚也，急用大剂参附汤；口噤手撒，遗尿痰盛，唇青体冷者，虚极之外证也，急投大剂参附汤，多有得生者。　　一肌肉间作痛，营卫之气滞也，用复元通气散；筋骨作痛，肝肾之气伤也，用六味地黄丸。内伤下血作痛，脾胃之气虚也，用补中益气汤；外伤出血作痛，脾肺之气虚也，用八珍汤。大凡下血不止，脾胃之气脱也；吐泻不食，脾胃之气败也。苟预为调补脾胃，则无此患矣。　　一作痛若痛至四五日不减，或至一二日方痛，欲作脓也，用托里散。若以指按下复起，脓已成也，刺去其脓，痛自止。若头痛时作时止气血虚也，痛而兼眩属痰也，当生肝血，补脾气。　　一青肿不消，用补中益气汤以补气；肿黯不消，用加味逍遥散以散血。若焮肿胀痛，瘀血作脓也，以八珍汤加白芷托之。若脓溃而反痛，气血虚也，以十全大补汤补之。若骨接而复脱，肝肾虚也，用地黄丸。肿不消，青不退，气血虚也，内用八珍汤，外用葱熨法，则瘀血自散，肿痛日消。若行血破血，则脾胃愈虚，运气愈滞。若敷贴凉药，则瘀血益凝，内腐益深，致难收拾。　　一发热若出血过多，或溃脓之后，脉洪大而虚，重按全无，此阴虚发热也，用当归补血汤。脉沉微，按之软弱，此阴盛发躁也，用四君、姜、附。若发热烦躁，肉瞤筋惕，亡血也，用圣愈汤。如汗不止，血脱也，用独参汤。其血脱脉实，汗后脉躁者难治，细小者易治。《外台秘要》云：阴盛发躁，欲坐井中，用附子四逆汤加葱白。王太仆云：凡热来复去，昼见夜伏，夜见昼伏，不时而动者，名曰无火，此无根之虚火也。　　一作呕，若因痛甚，或因克伐而伤胃者，用四君、当归、半夏、生姜。或因忿怒而伤肝者，用小柴胡汤加山栀、茯苓。若因痰火盛，用二陈汤加姜炒黄连、山栀。若因胃气虚，用补中益气汤加生姜、半夏。若出血过多或因溃后，用六君子汤加当归。　　一喘咳，若出血过多，面黑胸胀，或胸膈痛而发喘者，乃气血乘于肺也，急用二味参苏饮。若欬血衄血者，乃气逆血蕴于肺也，急用十味参苏饮加山栀、芩、连、苏木。　　一作渴，若因出血过多，用四物、参、朮；如不应，用人参、黄芪以补气，当归、熟地以养血。若因溃后，用八珍汤。若胃热伤津液，用竹叶黄芪汤。胃虚津液不足，用补中益气汤。胃火炽盛，竹叶石膏汤。若烦热作渴，小便淋濇，乃肾经虚热，非地黄丸不能救。　　一出血，若患处或诸窍出者，肝火炽盛，血热错经而妄行也，用加味逍遥散清热养血。若中气虚弱，血无所附而妄行，用加味四君子汤、补中益气汤。或元气内脱，不能摄血，用独参汤加炮姜以回阳；如不应，急加附子。或血蕴于内而呕血，用四物加柴胡、黄芩。凡伤损劳碌怒气，肚腹胀闷，误服大黄等药，伤阳络则为吐血衄血尿血，伤阴络则为血积血块。肌肉青黯，此脾肺亏损，经隧失职，急补脾肺亦有生者。但患者不悟此理，不用此法，惜哉！　　一手足伤损，若元气虚弱，或不戒房劳，或妄行攻伐，致死肉上延，或腐而不痛，黑而不脱者，当大补元气，庶可保生。若手足节解断去者，无妨，骨断筋连，不急剪去，若侵及好肉则不治。若预为调补脾气，则无此患。大凡脓瘀内焮者，即针之而投托里散。或口噤遗尿而似破伤风者，急用十全大补汤加附子，多有生者。　　一腐肉不溃，或恶寒而不溃，用补中益气汤，发热而不溃，用八珍汤。若因克伐而不溃者，用六君子汤加当归。其外皮黑坚硬不溃者，内火蒸炙也，内服八珍汤，外涂当归膏。其死肉不能溃，或新肉不能生而致死者，皆失于不预补脾胃也。　　一新肉不生，若患处夭白，脾气虚也，用六君子、芎、归。患处绯赤，阴血虚也，用四物、参、朮。若恶寒发热，气血虚也，用十全大补汤。脓稀白而不生者，脾肺气虚也，用补中益气汤。脓血赤而不生者，心脾血虚也，用东垣圣愈汤。寒热而不生，肝火动也，用加味逍遥散。晡热而不生，肝血虚也，用八珍、牡丹皮。食少体倦而不生，脾胃气虚也，用六君子汤。脓秽而不生者，阴虚邪火也，用六味地黄丸。四肢困倦，精神短少而不生者，元气内伤也，用补中益气汤。如夏月用调中益气汤，作泻用清暑益气汤，秋令作泻用清燥汤。　　一伤重昏愦者，急灌以独参汤，虽内有瘀血，切不可下，急用花蕊石散内化之，恐因泻而亡阴也。若元气虚甚者，尤不可下，亦用前散化之。凡瘀血在内，大小便不通，用大黄、(石卜)硝；血凝而不下者，急用木香、肉桂末二三钱，以热酒调灌服，血下乃生。如怯弱之人，用硝、黄须加肉桂、木香同煎，假其热以行其寒也。　　一大便秘结，若大肠血虚火炽者，用四物汤送润肠丸，或以猪胆汁导之。若肾虚火燥者，用六味地黄丸。肠胃气虚，用补中益气汤。　　一伤损证用黑羊皮者，盖羊性热，能补气也。若杖疮伤甚，内肉已坏，欲其溃者贴之，成脓固速。苟内非补剂，壮其根本，毒气不无内侵；外非砭刺泄其瘀秽，良肉不无伤坏。若受刑轻，外皮破伤者，但宜当归膏敷贴，更服四物、芩、连、柴胡、山栀、白朮、茯苓。又疮痂不结，伤肉不溃，死血自散，肿痛自消。若概行罨贴，则酝酿瘀毒矣。　　一跳跃捶胸闪挫举重劳役恚怒而胸腹痛闷，喜手摸者，肝火伤脾也，用四君、柴胡、山栀。畏手摸者，肝经血滞也，用四物、柴胡、山栀、桃仁、红花。若胸胁作痛，发热晡热，肝经血伤也，用加味逍遥散。若胸胁作痛，饮食少思，肝脾气伤也，用四君、芎、归、柴、栀、丹皮。若胸腹胀满，饮食少思，肝脾气滞也，用六君加柴胡、芎、归。若胸腹不利，食少无寐，脾气郁结也，用加味归脾汤。若痰气不利，脾肺气滞也，用二陈、白朮、芎、归、栀子、青皮。若咬牙发搐，肝旺脾虚也，用小柴胡汤、川芎、山栀、天麻、钓藤钩。或用风药则肝血益伤，肝火益甚；或饮糖酒则肾水益虚，肝火愈炽。若用大黄等药，内伤阴络，反致下血，少壮者必为痼疾，老弱者多致不起。　　一破伤风，河间云：风证善行数变，入脏甚速，死生在反掌之间，宜急分表里虚实而治之。邪在表者，则筋脉拘急，时或寒热，筋惕搐搦，脉浮弦，用羌活防风汤散之。在半表半里者，则头微汗，身无汗，用羌活汤和之。传入里者，舌强口噤，项背反张，筋惕搐搦，痰涎壅盛，胸腹满闷，便溺闭赤，时或汗出，脉洪数而弦，以大芎黄汤导之。既下而汗仍出，表虚也，以白朮防风汤补之，不时灌以粥饮为善。前云乃气虚未损之法也。若脓血大泄，阳随阴散，气血俱虚，而类前证者，悉宜大补脾胃，切忌祛风之药。　　一发痉，仲景云：诸痉项强，皆属于湿。又云：太阳病发汗太多，因致痉。风病，下之则痉复发，汗则拘急。疮家发汗则痉，是汗下重亡津液所致。有汗而不恶寒曰柔痉，以风能散气也，宜白朮汤加桂心、黄芪。无汗而恶寒曰刚痉，以寒能濇血也，宜葛根汤。皆血气内伤，筋无所营而变，非风也。杖疮及劳伤气血而变者，当补血气；未应，用独参汤。手足冷加桂、附，缓则不救。
　　　　证治准绳 【明　王肯堂】

　　　　　伤损总论

　　伤损论曰：夫伤损，必须求其源，看其病之轻重，审其损之深浅，凡人一身之间，自顶至足，有斫伤、打伤、跌伤及诸刃伤者皆有之。凡此数证，各有其说，有当先表里而后服损药者，为医者当循其理治之。然医者意也，不知意者，非良医也。或者禀性愚昧，不能观其证之轻重，明其损之浅深，未经表里通利，先服损药，误人多矣。有因此痰涎上攻，有因此大小脏腑闭结，差之毫厘，谬以千里，所谓医不三世，不服其药，信哉！此论治损伤之大纲也。然用药固不可差，而整顿手法尤不可孟浪。今以人之周身，总三百六十五骨节，开列于后。
　　　　　节骨条分

　　人身总有三百六十五骨节，以一百六十五字都关次之首；自铃骨之上为头，左右前后至辕骨，以四十九字，共关七十二。　　骨巅中为都颅骨者一，有势微有髓及有液。　　次颅，为髅骨者一，有势微有髓。
　　髅前，为顶威骨者一，微有髓。女人无此骨。　　髅后，为脑骨者一，有势微有髓。
　　脑后，为枕骨者一，有势无液。
　　枕骨之中附下，为天盖骨者一，下为肺系之本。　　盖骨之后，为天柱骨者一，下属脊窳，有髓。　　盖前，为言骨者一，言上复合于髅骨，有势无髓。　　言下，为舌本骨者，左右共二，有势无髓。　　髅前，为顖骨者一，无势无液。
　　顖下，为伏委骨者一，俚人讹为伏犀骨者是也，无势髓。　　伏委之下，为俊骨者一，附下即眉宇之分也，无势髓。　　眉上左，为天贤骨者一，无势髓，下同。　　眉上右，为天贵骨者一。眉上，直目睛也。　　左睛之上，为智宫骨者一，无势髓。　　右睛之上，为命门骨者一。两睛之下，中为鼻。　　鼻之前，为梁骨者一，无势髓。
　　梁之左，为颧骨者一，有势无髓，下同。　　梁之右，为糾骨者一。颧糾之后，即耳之分。　　梁之端，为嵩柱骨者一，无势髓。
　　左耳，为司正骨者一，无势髓，下同。　　右耳，为纳邪骨者一。
　　正邪之后，为完骨者，左右共二，无势无髓。　　正邪之上附内，为嚏骨者一，无势少液。　　嚏后之上，为通骨者，左右前后共四，有势少液。　　嚏上，为腭骨者一，无势多液。
　　其腭后连属为颔也。左颔，为乘骨者一，有势多液，下同。　　右颔，为车骨者一。
　　乘车之后，为辕骨者，左右共二，有势有液。　　乘车上下，出齿牙三十六事，无势髓。庸下就一，则不满其数。　　复次，铃骨之下，为膻中，左右前后至莜，以四十字关九十七骨。　　辕骨之下左右，为铃骨者二，多液。　　铃中，为会厌骨者一，无势髓。
　　铃中之下，为咽骨者，左中及右共三，无髓，下同。　　咽下，为喉骨者，左中及右共三，下同。　　喉下，为咙骨者，环次共十事。
　　咙下之内，为肺系骨者，累累然共十二，无势髓。　　肺系之后，为谷骨者一，无髓，下同。　　谷下为谷道骨者，左右共二。
　　咙外次下，为顺骨者共八，少液，下同。　　顺骨之端，为顺隐骨者共八。
　　顺下之左，为洞骨者一。女人无此。　　顺下之右，为棚骨者一。女人无此。　　洞棚之下中央，为(骨曷)骭骨者一，无髓。俚人呼为鸠尾。　　(骨曷)骭直下，为天枢骨者一，无髓。　　铃下之左右，为缺盆骨者二，有势多液。　　左缺盆前之下，为下厌骨者一，无髓，下同。　　右缺盆前之下，为分膳骨者一，下同。　　厌膳之后附下，为仓骨者一。
　　仓之下左右，为髎骨者共八，有势无液。　　髎下之左，为胸骨者一。男子此骨大者好勇。　　髎下之右，为荡骨者一。女子此骨大则失夫。　　胸之下，为乌骨者一。男子此骨满者发早白。　　荡之下，为臆骨者一。此骨高，多讹妄。　　铃中之后，为脊窳骨者，共二十二，上接天柱，有髓。　　脊窳次下，为大动骨者一，上通天柱，共成二十四椎。　　大动之端，为归下骨者一，道家谓之尾阎。　　归下之后，为篡骨者一。此骨能限精液。　　归下之前，为莜骨者一。此骨薄者，多处贫下。　　复次，缺盆之下左右至衬，以二十五字关六十骨。此下止分两手臂至十指之端众骨。　　支其缺盆之后，为伛甲骨者，左右共二，有势多液。　　伛甲之端，为甲隐骨者，左右共二。此骨长则至贤。　　前支缺盆，为飞动骨，左右共二。此骨短，病痱缓。　　次飞动之左，为龙臑骨者一，有势无髓无液，下同。　　次飞动之右，为虎冲骨者一。
　　龙臑之下，为龙本骨者一；虎冲之下，为虎端骨者一，俱有势有髓。　　本端之下为腕也。龙本上内，为进贤骨者一。男子此骨隆为名臣。　　虎端上内，为及爵骨者一。女人此骨高，为命妇。　　腕前左右，为上力骨者共八，有势多液，下同。　　次上力为驻骨者，左右共十，下同。　　次驻骨，为搦骨者，左右共十。
　　次搦，为助势骨者，左右共十。左助外为爪，右助外为甲。　　爪甲之下，各有衬骨，左右共十，无势无液。　　复次，(骨曷)骭之下，左右前后至初步，以五十一字关一百三十六骨，此下至两乳下，分左右自两足心众骨所会处也。　　(骨曷)骭之下，为心蔽骨者一，无髓。　　(骨曷)骭之左，为胁骨者，上下共十二，居小肠之分也。　　左胁之端，各有胁隐骨者，分次亦十二，无髓。　　胁骨之下，为季胁骨者共二，多液。　　季胁之端，为季隐骨者共二，无髓。　　(骨曷)骭之右，为肋骨者共十二，处太阳之分也。　　肋骨之下，为(月少)肋骨者共二，各无隐骨，惟兽有之。　　右肋之端，为肋隐骨者共十二，无髓。　　莜骨之前，为大横骨者一，有势少髓。　　横骨之前，为白环骨者共二，有势有液。　　白环之前，为内辅骨者，左右共二，有势有液，下同。　　内辅之后，为骸关骨者，左右共二，下同。　　骸关之下，为楗骨者，左右共二。
　　楗骨之下，为髀枢骨者，左右共二，有势多髓。　　髀枢下端，为膝盖骨者，左右共二，无势多液。　　膝盖左右，各有侠升骨者共二。有势多液。　　髀枢之下，为(骨行)骨者，左右共二，有势多髓。　　(骨行)骨之外，为外辅骨者，左右共二，有势有液，下同。　　(骨行)骨之下，为立骨者，左右共二。　　立骨左右，各有内外踝骨者共四，有势少液。　　踝骨之前，各有下力骨者，左右共十，有势多液。　　踝骨之后，各有京骨者，左右共二，有势少液。　　下力之前，释欹之前，各有起仆骨者共十，有势。　　起仆之前，各有平助骨者，左右共十，有势。　　平助之前，各有衬甲骨者，左右共十，无势少液。　　释欹两旁，各有核骨者，左右共二，有势多液。　　起仆之下，各有初步骨者，左右共二，有势无髓有液。女人则无此骨。　　凡此三百六十五骨也。天地相乘，惟人至灵。其女人则无顶威。散血膏敷贴。或趺磕损伤未破皮肉者，用捕肉膏敷贴。　　凡刀斧斫磕趺破上唇而拔缺者，用绢片一小条，从脑后缚向前来缚合缝定，次挟封口药，外以散血膏敷贴。如下唇整法，却以绢片从下颏兜缚，及如前法整顿，次掞末敷药。或无肿，不须敷药。　　凡偶含刀在口内戏耍，误封断舌头，未全断者，用封口药敷，一日换二三次药，七八日全安。　　凡两脸涎囊被刀斧斫磕跌堕等伤，伤开涎囊者，用绢栈缝合，却以封口药涂敷，外以散血膏敷贴；七八日接住肉，剪去线，挟封口药。　　凡牙齿被人打趺砍磕，去了牙齿者，只用补肌散掺，及封口药掞，服破血药止痛药，并用水煎药服，不宜用酒煎药，须知此法，乃大有功。　　凡牙断趺磕斫伤，牙齿未动者，用芙蓉膏末掺。如齿动者，用蒺藜根烧存性为末，常揩搽之，即牢。　　凡割喉者，用脚骑患人头项，以丝线先缝内喉管，却缝外颈皮，用封口药涂敷，外以散血膏敷贴换药。或喉被人打歪，以手摇正，却以前膏敷贴。若结喉伤重，软喉断，不可治。以汤与之，得入肠者可治，若并出者不可治。　　颈骨肩胛胁肋伤：凡高处跌堕，颈骨摔进者，用手巾一条，绳一条，系在房上垂下来，以手兜缚颏下，系于后脑，杀缚接绳头，却以瓦罂一个五六寸高，看捺人浅深，斟酌高低，令患人端正坐于罂上，令伸脚坐定，医者用手掣捺平正，说话令不知觉，以脚一踢，踢去罂子，如在左用手左边掇出，如在右用手右边掇出，却以接骨膏、定痛膏敷贴。又一法，令患人卧床上，以人挤其头，双足踏两肩即出。　　凡左右两肩骨跌堕失落，其骨叉出在前，可用手巾系手腕在胸前；若出在后，用手巾系手腕在背后。若左出折向右肱，右出折向左肱，其骨即入。接左摸右鬓，接右摸左鬓，却以定痛膏、接骨膏敷之。　　凡肩井骨及胁下有损，不可束缚，只捺令平正，用补肉膏、接骨膏、定痛膏敷贴。两肋骨亦然。　　凡肩赙骨出，相度如何整，用椅一个，令患人于椅后伸两手于左洞、右棚及初步等五骨，止有三百六十骨。又男子女人一百九十骨，或隐或衬，或无髓势；余二百五十六骨，并有髓液以藏诸筋，以会诸脉溪谷，相需而成身形，谓之四大。此骨度之常也。　　头目鼻耳伤：凡脑骨伤破，轻手撙捺平正。若皮不破者，用退肿膏敷贴；若皮破肉损者，先用封口药掞之，外以散血膏贴之；若皮破血流者，用止血散掞之；若肿痛者，用葛叶、毛藤叶、枫叶尾砍烂敷之，不可见风着水，恐成破伤风。　　凡脑骨伤碎在鞕处，可治。若伤太阳穴，不可治。如在发际，须剪剃去发，看皮破不破，依上用药敷。若欲洗，宜用熟油和药水洗，或和温茶洗之。　　凡面目伤，青黑色，用一紫散敷，或紫金膏贴。伤重者用补肉膏敷贴。　　凡脑两角及后枕或两眉有伤，可治。眼睛伤，瞳神不碎，可治。或眼泡伤紫黑色，用一紫散敷贴，或紫金膏敷贴。伤重者，用补肉膏敷贴。或顶心有损，则难治。　　凡鼻两孔伤凹者，可治。血出无妨。鼻梁打扑跌磕凹陷者，用补肉膏敷贴。若两鼻孔跌磕伤开孔窍，或刀斧伤开孔窍，用封口药掞伤处，外以散血膏贴之，退肿。　　凡耳斫跌打落，或上脱下粘，或下脱上粘，内用封口药掞，外用散血膏敷贴；及耳后看脱落所向，用鹅翎横夹定，却用竹夹子直上，横缚定。缚时要两耳相对，轻缚住。　　舌唇口喉齿腮伤：凡唇口刀斧斫磕跌堕等伤，破皮伤肉者，先用桑白皮线缝合，却以封口药涂敷，次以散血膏敷贴，牵住所封药，不令开落，仍少言语。　　凡跌破唇耳鼻而拔缺者，即以封口药掞，外以散血膏敷贴。若缺唇缺耳，先用麻药涂之，却以剪刀剪去外些皮，即以绢线缝合，缺耳作二截缝合，缺唇作三截缝合，以鸡子黄油涂，次以金毛狗脊毛薄掺些于上，次以封口药涂抹之。次日，以茶轻洗就掞末。　一日换一次，至八日剪去线，又掞末。　　凡腮颊颧刀斧斫磕跌堕等伤破皮肉者，用封口药填疮口，外以椅，手圈住，及以软衣被盛塾胁下，使一人捉定，两人拔伸，却坠下手腕，又着曲着手腕，按捺平正，却以定痛膏、接骨膏敷贴，绢片缚之。　　手伤：手有四折骨，六出臼。凡手臂出臼，此骨上段骨是臼，下段骨是杵，四边筋脉锁定，或出臼亦挫损筋，所以出臼。此骨须拽手直，一人拽，须用手把定此间骨，搦教归窠；看骨出那边，用竹一片，夹定一边，一边不用夹，须在屈直处夹。才服药后，不可放定，或时又用拽屈拽直。此处筋多，吃药后，若不屈直，则恐成疾，日后曲直不得。　　肩胛上出臼，只是手骨出臼归下，身骨出臼归上，或出左，或出右，须用舂杵一枚，矮凳一个，令患者立凳上，用杵撑在于出臼之处。或低，用物塾起。杵长则塾凳起。令一人把住，手拽去凳，一人把住舂杵，令一人助患人放身从上坐落，骨节已归窠矣，神效。若不用小凳，则两小梯相对，木棒穿从两梯股中过，用手把住木棒正棱，在出臼腋下骨节蹉跌之处，放身从上坠，骨节自然归臼矣。　　凡手(月争)手腕骨脱，绷直拽出，医用手抬起手(月争)腕，以患人本身膝头塾定，医用手于颈项肩处，按下其骨还窠，却用定痛膏、接骨膏敷贴。若手腕失落，或在上在下，用手拽伸，却使手捻住，方可用前膏敷贴，药夹缚。若手(月争)骨出，用圆椅横翻向上，医用足踏住椅，将病人手在椅横内校曲入腕，内以小书簿上下夹定平稳，却前膏敷贴，用绢布兜，缚时要掌向上。若手盘出臼，不可牵伸，用衣服向下承住，用手撙按动摇，挪令平正，却用前膏敷贴夹缚，下用衬夹。　　凡手骨出向左，则医以右手拔入；骨出向右，则医用左手拔入。一伸一缩，摇动二三次，却用接骨膏、定痛膏敷贴夹缚。　　凡手脚只一边断则可治，若两手脚骨皆断者不可治。　　凡手足骨断者，中间一坐缚可带紧，两头放宽些，庶使气血聚断处。　　若接缚手者，前截放宽缚些，使血散前去。若接足者，下截放宽些，使气血散下去。　　凡掌盘出向下，将掌向上，医用手撙损动处，将掌曲向外捺令平正，用前膏贴，再用夹。向背一片长，下在手背外；向面一片短，下在掌按处。向小指一片长，下在指曲处；向大指一片短，下在高骨处，三度缚之。　　凡两手臂骨打断者有碎骨，跌断者则无碎骨，此可辨之。皆可用定痛膏、接骨膏敷贴之。　　凡手指跌扑刀斧打碎，用鸡子黄油润，次掞封口药末，外以散血膏敷贴，绢片缚定。若趺扑咬伤者，用泽兰散敷之，若有寒热者，用退热散敷之，寒热退去之。　　凡手掌根出臼，其骨交互相锁，或出臼则是銼出锁骨之外，须是搦锁骨下归窠，出或外则须搦入内，或入内则须搦出外，方入窠臼。如只用手拽，断则难入窠，有七八成痼疾也，宜接骨膏、定痛膏敷贴夹缚。四折骨，用杉皮竹片夹缚；六出臼，只宜以布帛包缚，不可用夹，要时时转动，不可一时不动，恐接直骨。　　胸胁伤：凡胸前跌出骨不得入，令患人靠实处，医人以两脚踏患人两脚，以手从胁下过背外相叉，抱住患人背后，以手于其肩掬起其胸(骨甫)，其骨自入，却用定痛膏、接骨膏敷贴。　　凡胷(骨甫)骨有拳捶伤，外有肿，内有痛，外用定痛膏敷贴，内用破血药利去瘀血，次用消血草擂酒服。如刀伤先宜安骨定皮合口，挪令平正，却以封口药掞疮口，外以补肌散，以鸡子清调敷贴，内服补损药活血丹之类。　　凡胸骨筋断，先用破血药，却用定痛膏接骨膏敷贴。皮破者，用补肉膏敷贴。　　凡胸胁伤重血不通者，用菉豆汁、生姜和服。宜以壮力人在后挤住，自吐其血，次用破血药。　　肚上被伤，肚皮俱破，肠出在外，只肠全断难医，伤破而不断者皆可治疗。　　凡肠出，可以病人手搭在医人肩，随其左右收起，以麻油润疮口，整入腹；却以通关散吹鼻打喷嚏，令肠自人；用桑白皮线，向皮内缝合，后以封口药涂伤处，外以补肌散，以鸡子清调匀敷贴。或散血膏更妙。线上以花乳石散敷之。　　肚皮裂开者，用麻缕为线，或捶桑白为线，亦用花乳石散敷线上。用须从里重缝肚皮，不可缝外重皮，留外皮开，用药掺，待生肉。　　若肠上有小损孔，以灯火照之，肠中有气射灯，不可治。　　又一法：肠出，吊起病人手，用酢煎山豆根汁服一口至二口，却以针于病人颈上一刺，其肠自入。　　凡肚皮伤破孔大，肚肠与脂膏俱出，放入内则用缝；如孔小，只有膏出，用手擘去膏，不用缝。此膏出者已无用了，不可复入肚中，反成祸患，只须擘去不妨。此是闻肉，但放心去之。肚内被伤者，专用利大小肠，不可待秘，恐成重患。　　腰臀股膝伤：凡腰骨损断，用门一片放地下，一头斜高些，令患人覆眠，以手伸上，攀住其门，下用三人拽伸，以手按损处三时久，却用定痛膏、接骨膏敷贴。病人浑身动作一宿，至来日患处无痛，却可自便左右翻转，仍用破血药。　　凡臀盘左右趺出骨者，右入左，左入右，用脚踏进，撙捺平正，用药。如跌入内，令患人盘脚，按其肩头，医用膝抵入，虽大痛一时无妨。整顿平正，却用接骨膏、定痛膏敷贴。只宜仰卧，不可翻卧。大动后恐成损患。　　凡腰腿伤，全用酒佐通气血药，俱要加杜仲。　　凡胯骨从臀上出者，用二三人捉定腿拔伸，仍以脚捺送人，却用前等膏敷贴。如在裆内出者，则难治。　　凡脚骨伤甚难整，当临时相度，难泥一说。　　凡两腿左右打跌骨断者，以手法整其骨，以手拽正，上拽七分于前，下拽五分于后，整定，用接骨膏、定痛膏敷贴，夹缚。缚时先缚中正，后缚上下，外用副夹。若上下有肿痛无虑，五日方可换药。　　凡辨腿胯骨出内外者，如不贴膝，便是出向内，从内捺入平正；如粘膝不能开，便是出向外，从外捺入平正，临机应变。　　凡脚盘出臼，令患人坐定，医人以脚从腿上一踏一搬，双手一撙，捺摇二三次，却用接骨膏、定痛膏，或理伤膏敷贴。　　凡膝盖损断，用手按捺进平正后，用前膏敷贴，桑白皮夹缚，作四截缚之。其膝盖骨跌挫开者，可用竹箍箍定，敷药夹定。要四截缚之，膝盖不开也。若肿痛，须用针刀去血，却敷贴，用夹。　　若或内外踝骨、左右脚盘銼跌损伤，用脚踏直拽正，按捺平正，却敷贴前膏。若膝头骨跌出臼，牵合不可太直，不可太曲。直则不见其骨棱，曲则亦然。只可半直半曲，以竹箍箍住膝盖骨，以绳缚之。　　凡骨节损折，肘臂腰膝出臼蹉跌，须用法整顿归元，先用麻药与服，使不知痛，然后可用手法治之。　　脚伤，脚有六臼四折骨。凡脚板上交叉处出臼，须用一人拽去，自用手摸其骨节，或骨突出在内，用手正从此骨头拽归外，或骨出向外，须用力拽归内，则归窠。若只拽不用手整人窠内，误人成痼疾也。宜接骨膏、定痛膏敷贴。夹缚：四折骨，用正副夹缚束；六出臼，只宜以布帛包缚，不可夹之。　　凡脚膝出臼，与手臂肘出臼同。或出内出外，只用一边夹缚定。此处筋脉最多，时时看顾，不可疏慢。宜接骨膏、定痛膏敷贴夹缚。　　凡脚大腿根出臼，此处身上骨是臼，腿根是杵，或出前或出后，须用一人手抱住患人身，一人拽脚，用手尽力搦归窠。或是銼开，又可用软绵绳，从脚缚倒吊起，用手整骨节，从上坠下，自从归窠，却用接骨膏、定痛膏敷贴夹缚。　　背脊骨伤：凡判脊骨不可用手整顿，须用软绳从脚吊起坠下身直，其骨使自归窠。未直则未归窠。须要待其骨直归窠，却用接骨膏或定痛膏或补肉膏敷。以桑皮一片放在药上，杉皮两三片安在桑皮上，用软物缠夹定，莫令曲，用药敷之。　　凡脚手骨被压碎者，须用麻药与服，或用刀割开，甚者用剪刀剪去骨锋，便不冲破肉；或有粉碎者去其骨，免脓血之祸。然后用大片桑皮，以补肉膏或定痛膏糊在桑皮上，夹在骨肉上，莫令差错。三日一洗，莫令臭秽。用药敷之。又切不可轻易自恃有药，便割便剪便弄，须要详细审视，当行则行，尤宜仔细。或头上有伤，或打破，或刀伤，或压碎骨，用药敷贴缚之。凡缠缚之际，要于密室无风之所，勿使风人疮口，恐成破伤风之患。切记切记！　　阴囊阴门伤：凡阴囊被人扯脱者，用鸡子黄油涂，以金毛狗脊毛薄摊于上，次掞封口药，又用散血膏敷贴，外却用中叶金锁匙、紫金皮水煎服，洗用紫苏叶煎水洗。　　凡阴囊处有青黑紫色肿者，用补肉膏敷贴，或用定痛膏加赤芍、草乌、良姜、肉桂各少许打和，用韭叶砍烂，同药贴。如无韭叶，葱叶亦可。仍服利小便药。　　凡妇人腿骨出进阴门边，不可踏入，用凳一条，以绵衣覆上，令患人于上卧，医以手孥患人脚，用手一撙，上在好脚边上去，其腿骨自入，却用接骨膏、定痛膏敷贴。　　凡下近腿胯阴囊等处，不用通药，但贴不令血荫。　　筋骨伤：凡断筋损骨者，先用手寻揣伤处，整顿其筋骨平正，用接骨等膏敷贴，用正副夹缚定。正夹用杉皮去外重皮，约手指大，排肉上，以药敷杉皮上，药上用副夹，用竹皮去里竹黄，亦如指大，疏排夹缚。　　凡骨碎断或未碎断，但皮破损肉者，先用补肌散填满疮口，次用散血膏敷贴。如骨折，要接骨膏敷贴夹缚。或皮破骨断者，用补肉膏敷贴。　　凡骨断皮破者，不用酒煎药。或损在内破皮肉者，可加童便在破血药内和服。若骨断皮不破，可全用酒煎损药服之。若只损伤，骨未折肉未破者，用消肿膏或定痛膏。　　凡皮破骨出差臼，拔伸不入，撙捺皮相近三分，用快刀割开些，捺入骨。不须割肉，肉自破了，可以入骨。骨入后，用补肉膏敷贴疮四旁肿处，留疮口，用补肌散填之。皮肉不破，用接骨膏、定痛膏敷贴。若破者，必有血出，用力整时，最要快便。　　凡皮里有碎骨，只用定痛膏、接骨膏敷贴夹缚。十分伤害，自然烂开肉，其骨碎必自出，然后掺补肌散，外以补肉膏敷贴。　　凡骨碎看本处平正如何，大抵骨低是不曾损左右骨，高骨定损了。如折骨，要拔伸捺平正，用药敷贴，以正副夹束缚，勿令转动，使损处坚固。如出臼曲处，要时时曲转，使活处不强。　　凡敷贴，用板子一片，就板子上将蕉叶或纸褙摊接骨膏、定痛膏在上，移在损处。皮内有碎骨，后来皮肉自烂，先掺补肌散，以敷补肉膏，碎骨自出。若破断皮肉，先以封口药填涂，用线缝合，外用补肉膏、散血膏敷贴。　　凡平处骨断骨碎皮不破者，只用接骨膏、定痛膏敷贴夹缚。若手足曲直等处及转动处，只宜绢包缚，令时数转动，不可夹缚。如指骨碎断，止用苎麻夹缚。腿上用苎麻绳夹缚。冬月热缚，夏月冷缚，余月温缚。　　凡拔伸捺正，要膻绢软物，单正仍拔伸。当近在骨损处，不得前去一节骨上，仍拔伸。相度左右骨，各有正斜拔者。　　凡撙捺要手法快便，要皮肉相执平正，整拔亦要相度难易，或用三四人，不可轻易。　　凡筋断，用枫香以金沸草砍取汁调涂敷，次用理伤膏敷贴。　　束缚敷贴用药：凡束缚，春三日、夏二日、秋三日、冬四日，缚处用药水泡，洗去旧药，不可惊动损处，洗了仍用前膏敷缚。若束缚，要杉木浸软去粗皮，竹片去黄用青，共削约手指大片，用杉木皮为正夹，竹片为副夹，疏排周匝，以小绳三度缚。缚时相度高下远近，使损处气血相续，有紧有宽，说见前。二三日一次换药敷，直要缚一个月药；次以补揖好膏贴之，亦要以杉皮夹住，令损处坚固。骨老方不夹之。其杉皮贴肉上，药敷杉皮上，纸被贴药上，竹片夹纸被上缚之。　　凡肿是血作，用热药水泡洗，次敷贴等草药。一时讨不及者，只用理伤膏贴最便。　　凡用夹，须摊药于纸上平，两头要带薄，搭头搭得不厚，不碍肉，平坦者，无高低不均之患。若四岸高低不均，此上便有空缺，不着肉处即生泡，切记之！　　凡敷贴接骨等药，疼痛不止者，可加乳香、没药、枫香、白芷、肉桂、南星、独活等味，各量加些于药中敷贴，其肉温暖，疼痛即住。刀斧伤者，去肉桂、南星、独活。　　凡换药不可生换，用手巾打湿搭润，逐片取脱，随手荡洗换药，不可轻停一时，恐生肉泡。仍先摊药，随即应手换之。此大节病累遭害，切记之！　　凡伤重，其初麻而不痛，应拔伸捺正，或用刀取开皮，二三日后方知痛，且先匀气血。　　凡被杖打痛肿而未破者，先用棱针出血。若破者不须出血，只用撒地金钱、山薄荷、生地黄、地薄荷、猪(豕母)咛叶、泽兰叶、血见愁捣敷贴。若成杖疮，用黑膏药、白膏药、红膏药、太乙膏、牛脂膏贴之。　　凡刀斧伤者，看轻重用药。如轻者只用补肌散掞；重者宜用封口药掞，紧缚住。如伤重者，外用散血膏敷贴。　　用药诀：打颠树木压或自高处颠下者，此等伤皆惊动四肢五脏，必有恶血在内，专怕恶心，先用清心药、打血药，及通大小肠药，次第先服，临跟加童子小便入药内，立效。专用大小肠洗利，恐作隘塞，利害之甚。清心药加前方通利大小肠药服之，自然俱通，无闷烦，无恶血污心，以次用止痛药服之即止。　　颠扑伤刀石伤诸般伤损，至重者皆先服清心药，次服清小便三服。去血药，或被伤者，血未结，打从疮口出，或结在内，用药打人大肠时即泄；或被打被颠被木压恶血未积者，用药打散四肢；或归脏腑者，或归上隔者，打从口中吐出；或归中隔，打入大肠泄出，用此急救；次服止痛药，即二十五味药中加减用。　　凡药皆凭汤使，所使方先，但用清心药煎，后用童便一盏同服。或止痛，重伤者，则用姜汤灯心汤调二十五味药服之，薄荷汤亦可。　　凡伤或刀伤及损内脏俯，恐作烦闷崩血之患。如折骨者，同姜酒服接骨药敷之。如骨碎被重打重颠重木及石压者，皆用先服汤使法，并用酒服。如轻颠扑损伤，则用姜汤调下二十五味药，立效。　　凡打扑伤损折骨出臼者，便宜用何首乌散。若发热体实之人，用疏风败毒散。若恶寒体弱之人，用五积交加散，后用黄白红黑四味末子、补损丹、活血丹等药调治之。　　凡折骨出臼者，不宜用下瘀血之药及通利大便之药，只宜疏风顺气，匀血定痛补损而已。　　凡打扑砍磕，从高跌堕，瘀血攻心，不能言语者，用独胜散，次以复元活血汤调理。　　凡打扑跌堕，损破皮肉紫黑色者，先用破血药，次用独圣散，又次用清上瘀血汤、消下破血汤。　　凡打扑损伤，呕恶血汁者，先用独圣散，次用百合散，又次用生料四物汤加硬骨牛乳根加减调理。　　凡打扑刀斧斫磕等伤，破皮损肉，血出去多，头目眩运者，先用川当归、大川芎水煎服，次加白芍药、熟地黄、续断、防风、荆芥、羌活、独活、南星水煎，加童便和服则可，不可用酒。如血出少，内有瘀血者，以生料四物汤一半，加独圣散一半，水煎服。未破皮肉者，上体加酒和服。　　凡打扑刀斧斫磕等伤、破伤风，痛不可忍，牙关紧急，角弓反张者，用生南星、防风等分为末，米泔调涂患处。又用热酒童便各半调，连进三服即苏；次用疏风败毒散调治之。　　凡刀斧跌磕伤破阴囊皮者，先服独圣散，次服止痛药。如内有宿血者，用破血药。　　凡刀斧伤破肚皮肠出者，先用清心药加童便和服，及用独圣散，次用止痛药。如血出过多，先用当归、川芎水煎服；次加白芍药、熟地黄、羌活、独活、防风、荆芥、白芷、续断水煎，调乳香、没药末和服之。　　凡伤损药中，不可缺乳香、没药，此药极能败血止痛。　　凡刀斧跌磕闪肭脱臼者，初时不可便用自然铜，久后方可用之。折骨者，宜便用之。若不折骨，不碎骨，则不可用。修合诸损药，皆要去之好。用自然铜，必用火煅，方可服之。然新出火者，其火毒与金毒相扇，挟香热药毒，虽有接骨之功，其燥烈之祸，甚于刀剑，戒之！　　凡堕伤内有瘀血者，必腹胀满而痛，或胸胁满也，宜用破血药及清心药通利之，自然而愈。痛不止者，用独圣散服之效验。如更不止，用止痛药服之，大效如神。　　凡金刃所伤，从高跌堕，皮肉破损，出血过多，此宜止痛兼补为先，宜当归补血汤。若皮肉不破损者，宜作瘀血停积治之，先以独圣散，次以破血药，随证加减。续后痛不止者，用止痛药调理。若胸膈疼痛，用开心草、雪里开、苏木煎酒，入童便和服即效。又方：单用苏木煎酒，和童便服。　　凡治刀斧金刃打扑，从高跌堕，皮肉破损而伤重者，中间破处掞封口药或补肌散，四边用截血膏箍住，使新血不来潮作，此秘传之妙诀也。　　凡损伤，妙在补气血，俗工不知，惟要速效，多用自然铜，恐成痼疾也。初伤只用苏木活血，黄连降火，白朮和中，童便煎服。在下者，可下瘀血，但先须补托。在上者，宜饮韭汁，或和粥吃。切不可饮冷水，血见寒则凝，但一丝血入心即死。　　凡老人堕马，腰痛不可转侧，先用苏木、人参、黄芪、川芎、当归、陈皮、甘草煎服，次以前药调下红黑黄白四末子、补损丹、活血丹。　　凡杖打闪肭疼痛，皆滞血证，宜破血药下之。痛不可忍，则伤血故也，宜清心药。更不止，用独圣散，大效。　　凡刀斧打扑斫磕跌断，血出如涌泉者，此伤经也，用封口药掞，以手按实，少时即止。又止血散掞之，亦可。如肿痛，捣葱炒热缚之。　　凡损，大小便不通，未可便服损药，盖损药热必用酒，濇秘愈甚。看患人虚实，实者用破血药加木通，尚未通加芒硝；虚者以四物汤加枳壳、麻仁、桃仁滑肠之类。虚人不可下者，四物汤加穿山甲。　　凡服损药，不可吃冷物。鱼牛肉极冷，尤不可吃。若吃牛肉，痛不可止。又瘟猪肉猪母肉不可吃，切记之！　　凡损否可服草药，服之所生之骨必大，不得人臼。相兼君臣药服则可，要加温补气血药同煎。　　凡损药必热，能生气血以接骨也。更忌用火炙。如敷药不效，服药亦不效。　　凡用敷贴等草药，皆要临时生采新鲜者，用之有效。如出远路，讨不便者，可研末用。末不及生采者为胜。如无草药讨处，就用君臣药接缚之。　　凡损药内用酒者，不问红白，只忌灰酒。且重伤不可便用酒，反承起气，作腹胀胸满，切记切记！如稍定，却用酒水煎或汤浸酒。　　凡打伤在两胁两胸两肚两肋，却用通气通血清心药。又看病人虚实不同，虚者通药兼补药须放缓，且用贴药在前，通药在后。　　凡用通药反不通者，后用顺气药，腹肚全无膨胀而得安，此为不干血作，乃是气闭不通。如腹肚果有血作，一通便下，亦须以顺气药兼之，庶胸膈肚腹，不致紧闷；气顺后却用损药。　　凡人醉卧跌床下，胛背疼痛，不可屈伸，损药不效，服黑豆酒数日愈。豆能下气，所损轻也。　　凡小儿跌凳角上，止用萝卜子煎服愈，亦顺气也。　　凡整作之法，除头脑上不可用药水洗，恐成破伤风，余可加熟油同药水避风洗之，且与住痛。整时，先用热酒磨草乌服一二盏方整。整时气绝用苏合香丸须苏，未苏以黑豆、防风、甘草、黄连煎冷服，或苡草擂水服。不可用盐解之。若吐加生姜汁。　　右皆专科用药之法，人有虚实，不可一例而施。即如末条整时，先服草乌酒整而气绝，灌以苏合香丸走窜之剂未苏，又以冷药灌之，若施之气虚之人，惨于加刃矣。惟薛氏法量证施治，专于内补，可以遵用，见后分证处治条，学者宜审焉！　　十不治证：颠扑损伤或被伤入于肺者，纵未即死，二七难过。　　左胁下伤透内者。
　　肠伤断一半可医，全断者不可治。
　　小腹下伤内者。证候繁多者。
　　脉不实重者。
　　老人左股压碎者。
　　伤破阴子者。
　　血出尽者。
　　肩内耳后伤透于内者，皆不必用药。　　刘宗厚曰：打扑金刃损伤，是不因气动而病生于外。外受有形之物所伤，乃血肉筋骨受病，非如六淫七情为病，有在气在血之分也。所以损伤一证，专从血论，但须分其有瘀血停积而亡血过多之证。盖打扑坠堕，皮不破而内损者，必有瘀血。若金刃伤皮出血，或致亡血过多，二者不可同法而治。有瘀血者，宜攻利之。若亡血者，兼补而行之。又察其所伤，有上下轻重浅深之异，经络气血多少之殊，惟宜先逐瘀血，通经络，和血止痛；然后调气养血，补益胃气，无不效也。顷见围城中军士被伤，不问头面手足胸背轻重，医者例以大黄等药利之。后大黄缺少，甚者遂以巴豆代之，以为不于初时泻去毒气，后则多致危殆。至于略伤手指，亦悉以药利之。殊不知大黄之药，惟与有瘀血者相宜，其有亡血过多，元气胃气虚弱之人，不可服也。其巴豆大热有毒，止能破坚逐积，用于此疾，尤非切当。所以有服下药过后，其脉愈见坚大，医者不察，又以为瘀血未尽而复下之，因而夭折人命，可不慎欤！
　　　　　破伤风

　　夫风者，百病之始也，清净射腠理闭拒，虽有大风苛毒，莫之能害，诸疮不差，荣卫虚，肌肉不生，疮眼不合，而风邪入之，为破伤风之候。亦有阴疮热郁结，多着白痂，疮口闭塞，气难宣通，故热甚而生风者，先辨疮口，平无汁者中风也，自边出黄水者中水也，并欲作痉，急治之。　　东垣云：破伤风者，通于表里，分别阴阳，同伤寒证治。人知有发表，不知有攻里和解。夫脉浮而无力，太阳也，在表，宜汗。脉长而有力，阳明也，在里，宜下。脉浮而弦小者，少阳也，半在表半在里，宜和解。明此三法，而治不中病者，未之有也。此但云三阳而不及三阴者，盖风邪在三阳经，便宜按法早治而愈。若待传入三阴，其证已危，或腹满自利，口燥嗌干，舌卷卵缩，皆无生理，故置而弗论也。　　解表，羌活防风汤、防风汤、九味羌活汤、蜈蚣散；解后实之，白朮防风汤。攻里，大芎黄汤、红鳔丸、左龙丸，后复小羌活汤。和解，羌活汤、地榆防风散、小柴胡汤。　　日久气血渐虚，邪气入胃，宜养血四物汤加防风、槁本、白芷各等分，细辛减半为粗末，每服五钱，水煎温服。风药过多，自汗出者，白朮黄芪汤。大汗不止，筋挛搐搦，白朮升麻汤。搐痉不已，蠲痉汤。背后搐者，羌活、独活、防风、甘草。向前搐者，升麻、白芷、独活、防风、甘草。两旁搐者，柴胡、防风、甘草。右搐加滑石。　　手足颤掉不已，朱砂指甲散。
　　四般恶证不可治：第一，头目青黑色；第二，额上汗珠不流；第三，眼小目瞪；第四，身上汗出如油痛不在疮处者，伤经络，亦死证也。
　　　　　外治
　　初觉疮肿起白痂，身寒热，急用玉真散敷之；或用杏去皮细嚼，和雄黄、飞罗白面敷。【一方只用杏仁、白面等分和匀，新汲水调和如膏敷。】 肿渐消为度。若腰脊反张，四肢强直，牙关口噤，用鼠一头和尾烧作灰，细研，以腊月猪脂和敷。牙关紧不能开，用蜈蚣一条焙干研细末搽牙，吐涎立苏。狗咬破伤风，人参不拘多少，桑柴火上烧，令烟绝，用盏子合研为末，掺疮上，仍以鱼胶煮烊封固。
　　　　外科正宗 【明　陈实功】

　　　　　跌扑

　　跌扑有已破未破之分，亡血利瘀血之异。且如高坠堕而未经损破皮肉，必有瘀血注脏腑，人必昏沉不醒，二便必难，当以大成汤通利二便，其人自苏。不醒者，独参汤救之。寻常坠堕，径以复元活血汤调之。又如损伤骨节，筋断血流不止者，独胜散止之。次用花蕊石散搽之。又有跌断骨节大损等证，此则另有专门接骨扎缚，未及详注也。
　　　　　金疮

　　金疮乃刀刃所伤，或有磁锋割损，浅者皮破血流而已，深者筋断血飞不住。皮破者，桃花散掺之，其血自止。筋断者，如圣金刀散掺扎。止后又流者，此证急用玉红膏涂伤处，膏盖长肉。盖筋骨肉方断，斯人面色必黄，外避风寒，内忌冷物，终保无妨。有失血过多者，独参汤、八珍汤补助为要，此外无法矣。
　　　　　杖疮

　　杖疮，乃良肉受伤之患，有已破未破之分，正刑酷刑之异。已破肌肉者，随杖后以清凉拈痛膏敷之，疼肿即消。未破，瘀血内攻者，用针放出内畜瘀血，再以大成汤下之，便通自愈。如伤处瘀腐，已作疼痛者，玉红膏搽之，自然腐化生新而愈。至于辱刑非刑难受之时，宜预服铁布衫丸，方得保身全命也。
　　　　　咬伤

　　人咬为患，良肉受伤。但齿乃阳明胃异，有余脏腑，多火多热，生之于口，凡食经此无不嚼烂下咽，又饮食炙煿之毒无不侵袭，故伤人发肿，其痛异常，臭脓腐烂，痛彻连心，是感牙之毒也。初咬时一日里，撒热小便浸伤处，洗净牙黄瘀血，咬孔上蟾酥饼贴之，膏盖后出微脓渐愈。如咬时未经此法，致肿痛发胖，疼甚者，亦与童便浸洗挹干，用粗纸捻蘸麻油点火，用烟焰熏肿痛上，良久方住，以解牙毒；仍以蟾酥条插入孔内，膏盖候肿消，时换玉红膏搽之，长肉完口。如有杂证相兼者，亦随证而治。
　　　　　破伤风

　　破伤风因皮肉损破，复被外风袭入经络，渐传入里。其外寒热交作，口噤咬牙，角弓反张，口吐涎沫；入阴则身凉自汗，伤处反为平陷如故，其毒内收矣。当用万灵丹发汗，令风邪反出；次以玉真散患上贴之，得脓为效。如汗后前证不退，伤处不高，或醒或昏，时发时止，口噤不开，语声不出者，终为死候。古今图书集成医部全录卷三百七十八

外科跌打金刃竹木破伤门

　　　　方

　　复元活血汤　治坠堕或打扑，瘀血流于胁下作痛，或小腹作痛，或痞闷，及便毒初起肿痛。　　柴胡钱半　花粉　穿山甲　当归酒拌，各一钱　红花　甘草各七分　大黄酒拌过炒，二钱　桃仁二十粒，去皮尖酒浸研　作一剂，水二锺，煎一锺，食前服。
　　桃仁承气汤　治伤损瘀血停滞，腹作痛，或发狂，或便毒壅肿疼痛，便秘发热，并宜用此通之。　　桃仁五十粒，去皮尖研　桂枝　芒硝　甘草炙　大黄各一钱　作一剂，水二锺，煎一锺，空心服。
　　玉真散　一名定风散。治破伤风重者，牙关紧急，腰背反张，并蛇犬所伤。　　天南星　防风各等分　为末，每服二钱，温酒调下，更搽患处。若牙关紧急，腰背反张者，每服三钱，用童便调服，虽内有瘀血亦愈。至于昏死心腹尚温者，连进二服，亦可保全。若治风犬咬伤，更用漱口水洗净搽之，神效。
　　解毒散　治一切毒蛇恶虫并兽所伤，重者毒入腹，则眼黑口噤，手足强直。此药平易，不伤气血，大有神效　不可以为易而忽之。　　白矾　甘草末各一两　为细末，每服二钱，不拘时冷水调下，更敷患处。
　　圣愈汤　治疮疡脓水出多，或金疮出血，心烦不安，眠睡不宁，或五心烦热。　　熟地黄酒拌蒸半日许　生地黄酒拌　川芎　人参各五钱　当归酒拌　黄芪盐水浸炒，各一钱　作一剂，水二锺，煎八分，食远眼。
　　独参汤　治溃疡气血虚极，恶寒或发热，或失血之证。葛可久血脱用补气，即此方也。　　人参二两　作一剂，水二锺，枣十枚，煎一锺，徐徐服。若煎至稠厚，即为膏矣。
　　当归地黄汤　治破伤风，气血俱虚，发热头痛，服此养气血，祛风邪，不拘新旧并治之。　　当归酒拌　地黄酒拌　芍药　川芎　槁本　防风　白芷各一钱　细辛五分　作一剂，水二锺，煎一锺服。
　　四君子汤　治脾胃虚弱，或因克伐肿痛不散，或溃而不敛，或饮食少思，或欲作呕，大便不实等证。　　人参　白朮　茯苓各二钱　甘草炙，一钱　　右作一剂，姜枣水煎服。

　　小柴胡汤　治一切扑伤等证，因肝胆经火盛作痛，出血自汗，寒热往来，日晡发热，或潮热身热，咳嗽发热，胁下作痛，两胠痞满。　　柴胡二钱　黄芩一钱半　半夏　人参各一钱　甘草炙，三分　　右，姜水煎服。

　　八珍汤　治伤损等证失血过多，或因克伐血气耗损，恶寒发热，烦躁作渴等证。　　人参　白朮　茯苓　当归　白芍药　川芎　熟地各一钱　甘草炙，五分　　右，姜枣水煎服。

　　犀角地黄汤　治火盛血热妄行，或吐衄不止，大便下血。因怒而致，加山栀、柴胡。　　犀角镑末　生地黄　白芍药　黄芩　牡丹皮　黄连各一钱五分　　右，水煎熟，倾于锺内，入犀末服之。
　　十味参苏饮　治气逆血蕴上焦，发热气促，或咳血(鼻丑)血，或痰嗽不止。加黄芩、山栀，即加味参苏饮。　　人参　紫苏　半夏　茯苓　陈皮　桔梗　前胡　葛根　枳壳各一钱　甘草炙，五分　　右，姜水煎服。

　　二味参苏饮　治出血过多，瘀血入肺，面黑喘促。　　人参一两　苏木二两
　　右，水煎服。

　　四物汤　治一切血虚，日哺发热，烦躁不安者，皆宜服之。　　当归　熟地黄各三钱　芍药二钱　川芎一钱半　　右，水煎服。加白朮、茯苓、柴胡、丹皮，即加味四物汤。
　　加味承气汤　治瘀血内停，胸腹胀痛，或大便不通等证。　　大黄　(石卜)硝各二钱　枳实　厚朴　当归　红花各一钱　甘草五分　用洒水各一锺，煎至一锺服。仍量虚实加减。病急不用甘草。
　　归脾汤　治跌扑等证，气血俱伤，或思虑伤脾，血虚火动，寤而不寐；或心脾作痛，怠惰嗜卧，怔忡惊悸，自汗盗汗，大便不调，或血上下妄行，其功甚捷。　　人参　白朮　当归　白茯神　黄芪炒　远志　龙眼肉　枣仁炒，各二钱　木香　甘草炙，各五分　　右，姜枣水煎服。加柴胡、山栀，即加味归脾汤。
　　润肠丸　治跌扑等证，或脾胃伏火，大肠干燥，或风热血结等证。　　麻子仁　桃仁各一两，去皮尖研　羌活　归尾　大黄煨　皂角刺　秦艽各五钱　　右为末，炼蜜丸桐子大，猪胆汁丸尤妙。每服三五十丸，食前白滚汤送下。凡怯弱人先用猪胆导之，不通，宜补血。
　　当归补血汤　治杖疮金疮等证，血气损伤，肌热，大渴引饮，目赤面红，昼夜不息，其脉洪大而虚，重按全无。此病多得于饥渴劳役者，若误服白虎汤必死。　　黄芪炙，一两　当归二钱，酒制
　　右，水煎服。

　　十全大补汤　治杖疮气血俱虚，肿痛不消，腐而不溃，溃而不敛，或恶寒发热，自汗盗汗，饮食少思，肢体倦怠。若怯弱之人，患处青肿而肉不坏者，服之自愈。若有瘀血砭刺早者，服之自消。或溃而脓水清稀，肌肉不生，或口干作渴而欲饮汤者，尤宜服之。　　白茯苓　人参　当归　白朮　黄芪　川芎　白芍药炒　熟地黄　肉桂　甘草炙　　右，姜枣水煎服。

　　参附汤　治金疮杖疮失血过多，或脓瘀大泄，阳随阴走，上气喘急，自汗盗汗，气短头运等证。　　人参四钱　附子炮去皮脐，三钱
　　右，水煎服。阳气脱陷者，倍用之。
　　清胃散　治血伤火盛，或胃经湿热，唇口肿痛，牙龈溃烂，或发热恶寒等证。　　牡丹皮　黄连　生地黄　当归酒洗，各五分　升麻一钱　　右，水煎服。如痛未止，黄芩、石膏、大黄之类，皆可量加。
　　清燥汤　治跌扑疮疡，血气伤损，或溃后气血虚怯，湿热乘之，遍身酸软；或秋夏湿热太甚，肺金受伤，绝寒水生化之源，肾无所养，小便赤濇，大便不调，或腰腿痿软，口干作渴，体重麻木，或头目眩运，饮食少思，或自汗体倦，胸满气促，或气高而喘，身热而烦。　　黄芪一钱五分　苍朮一钱　白朮　陈皮　泽泻各五分　白茯苓　人参　升麻　麦门冬　归身　生地　神曲炒　猪苓　酒蘗各五分　柴胡　黄连　甘草炙，各三分　五味子九粒　　右，姜水煎服。湿痰壅盛，参、芪、归、地之类可暂减之。
　　生脉散　治金疮杖疮等证，发热体倦气短，或汗多作渴；或溃后睡卧不宁，阳气下陷，发热烦躁。若六七月间湿热大行，火土合病，令人脾胃虚弱气短，或金为火制，绝寒水化源，肢体痿软，脚敧眼黑，并宜服。　　人参五钱　五味子一钱　麦门冬三钱　　右，水煎服。

　　二妙散　治下焦湿热肿痛，或流注游走，遍身疼痛。　　苍朮　黄蘗各等分
　　右为末，每服三二钱，酒调服。作丸亦可。
　　四斤丸　治肝肾精血不足，筋无所养，挛缩不能步履，或邪淫于内，筋骨痿软。　　肉蓰蓉酒浸　牛膝酒洗　天麻　干木瓜　鹿茸炙　熟地　菟丝子酒浸煮杵　五味各等分　　右为末，用地黄膏丸桐子大，每服五七十丸，空心温酒送下。
　　补中益气汤　治跌扑等证，损伤元气，或过服克伐，恶寒发热，肢体倦怠，血气虚弱，不能生肌收敛；或兼饮食劳倦，头痛身热，烦躁作渴，脉洪大弦虚，或微细软弱，自汗倦怠，饮食少思。　　黄芪炙　人参　白朮　甘草炙，各一钱五分　当归一钱　陈皮五分　柴胡　升麻各三分　　右，姜枣水煎服。

　　黑丸子　一名和血定痛丸。治跌扑坠堕，筋骨疼痛，或瘀血壅肿，或风寒肢体作痛。若流注膝风初结，服之自消。若溃而脓清发热，与补气血药兼服，自敛。　　牛膝焙，六钱　百草霜　芍药各一两　南星泡　川乌炮，各三钱　赤小豆　白蔹各一两六钱　白芨　骨碎补　当归各八钱　　右各另为末，酒糊丸桐子大，每服三十丸，盐汤温酒送下。孕妇不可服。
　　回阳玉随膏　治跌扑所伤，为敷凉药，或人元气虚寒，肿不消散，或不溃敛；及壅肿坚硬，肉色不变，久而不溃，溃而不敛，或筋挛骨痛，一切冷证，并效。　　草乌二钱　肉桂五钱　南星煨　军姜炒　白芷　赤芍药炒，各一两　　右为末，葱汤调涂，热酒亦可。

　　复元通气散　治打扑伤损作痛，或气滞作痛。　　木香　茴香炒　青皮去白　穿山甲酥炙　陈皮　白芷　甘草　漏芦　贝母各等分　　右为末，每服一二钱，温酒调下。

　　神效太乙膏　治痈疽发背杖疮，及一切疮疽溃烂。　　元参　白芷　当归　肉桂　赤芍药　大黄　生地黄各一两　　右用麻油二斤，入铜锅内，煎至药黑，滤去渣，徐入净黄丹十二两，再煎，滴水中捻，软硬得中，即成膏矣。
　　乳香定痛散　治杖疮金疮，及一切疮疡溃烂疼痛。　　乳香　没药各五钱　滑石　寒水石煅，各一两　冰片一钱　　右为末，搽患处，痛即止，甚效。

　　猪蹄汤　治一切痈疽杖疮，溃烂，消肿毒，去恶肉。　　白芷　当归　羌活　赤芍　露蜂房蜂儿多者　生甘草各五钱　　右用猪蹄一只，水五碗，煮熟，取清汤入前药煎数沸，去渣温洗，随用膏药贴之。
　　神效当归膏　治杖扑汤火疮毒，不问已溃未溃，肉虽伤而未坏者，用之自愈。肉已死而用之自溃，新肉易生。至肉色渐白，其毒始尽，生肌最速。如棍杖者，外皮不破，内肉糜烂，其外皮因内焮干缩，坚硬不溃，爬连好肉作痛，故俗云疔痂皮。致脓瘀无从而泄，内愈胀痛，腐溃益深，往往不待其溃，就行割去，而疮口开张，难以收敛。怯弱之人，多成破伤风证，每致不救。若杖疮内有瘀血者，即用有锋芒磁片，于患处砭去恶血，涂以此药，则疔痂自结，死肉自溃，脓秽自出，所溃亦浅，生肌之际，亦不结痂，又免皴揭之痛，殊有神效。盖当归、地黄、麻油、二蜡，主生肌止痛补血续筋，与肉相宜。此方余已刊行，治者亦多用之。　　麻油六两　当归　黄蜡　生地黄各一两　　右先将当归、地黄入油煎黑，去渣，入蜡镕化，候冷搅匀，即成膏矣。白蜡尤妙。
　　托里散　治金疮杖疮，及一切疮毒，因气血虚不能成脓；或脓成不能溃敛，脓水清稀，久而不瘥。　　白朮炒　陈皮各七分　人参气虚者多用　熟地　当归身酒炒　芍药酒炒　黄芪盐水拌炒　白茯苓各一钱　　右，水煎服。

　　加味芎归汤　治跌扑坠堕，皮肤不破，瘀血入胃作呕。　　川芎藭　当归　百合水浸半日　白芍药　荆芥穗各二钱　　右，水酒煎服。

　　当归导滞散　治跌扑瘀血在内，胸腹胀满，或大便不通，或喘咳吐血。　　大黄　当归各等分
　　右为末，每服三钱，温酒下。气虚须加桂。　一方有麝香少许。
　　花蕊石散　治打扑伤损，腹中瘀血，胀满欲死，服之血化为水，其功不能尽述。　　硫黄明色者，四两　花蕊石一两
　　右为末和匀，先用纸筋和盐泥固济瓦罐一个，候干入药，再用泥封口，安在砖上，虚书八卦五行，用炭三十斤煅之，罐冷取出，每服一钱，童便调下。
　　经验方　治跌扑瘀血作痛，或筋骨疼痛。　　黄蘗一两　半夏五钱
　　右为末，用姜汁调涂患处，以纸贴之。如干，姜汁润之，周日易之。
　　消毒定痛散　治跌扑肿痛。
　　无名异炒　木耳炒　大黄炒，各五分　　右为末，蜜水调涂。如内有瘀血，砭去敷之。若腐处，更用当归膏贴之，尤妙
　　洗药　凡伤重者，用此淋洗，然后敷药。　　荆芥　土当归　生葱切断
　　右，煎汤温洗。　一方无葱有生姜，或止用葱一味煎洗，亦可。
　　黑龙散　治跌扑损伤，筋骨碎断，先用前汤淋洗，以纸摊贴。若骨折更以薄木片夹贴，以小绳束三日，再如前法，勿去夹板，恐摇动患处，至骨坚牢方宜去。若被刀箭虫伤成疮，并用姜汁和水调贴，日以风流散填涂。　　土当归二两　丁香皮　百草霜　穿山甲炒黄，或炼存性，各六两　枇杷叶去毛，半两　　右焙为细末，姜汁水调，或研地黄汁调亦好。枇杷叶，　一作山枇杷根。
　　洪宝丹　一名济阴丹。治伤损焮痛，并接断。　　天花粉三两　姜黄　白芷　赤芍药各一两　　右为末，茶汤调搽患处。

　　没药降圣丹　治伤损筋骨疼痛，或不能屈伸，肩背拘急，身体倦怠，四肢无力　　没药别研　当归酒洗炒　白芍药　生地黄　骨碎补去毛　川乌去皮脐炮　川芎各一两半　自然铜火煅酢淬十二次，飞焙，一两。　　右为细末，每一两作四丸，以生姜自然汁与炼蜜为丸每服一丸槌碎，用水酒各半锺，入苏木少许，煎至八分，去苏木，空心服。
　　万金膏　治痈疽及坠扑伤损，或筋骨疼痛。　　龙骨　鳖甲　苦参　鰞鲗鱼骨　黄蘗　黄芩　黄连　猪牙皂角　白芨　白蔹　厚朴　草乌　川芎藭　木鳖　子仁　当归　白芷各一两　没药另研　乳香另研，各半两　槐枝　柳枝各四寸长，二十一条　黄丹一斤半，炒　清油四斤　　右除乳、没黄丹外，诸药入油内煎至黑色，去之，秤净油每斤入丹半斤，不住手搅，令黑色，滴水中，不粘手，下乳、没再搅，如硬入油些少，以不粘手为度。
　　接骨散　治骨折碎，或骨出臼，先整端正，却服此药。如飞禽六畜所伤，亦能治之。　　硼砂一钱五分　水粉　当归各一钱
　　右为末，每服二钱，煎苏木汤调服，后但饮苏木汤，立效。
　　本事接骨方　治打折伤损。
　　接骨末即蒴藋也　乳香各半两　赤芍药　当归　川芎　自然铜各一两　　右为末，用黄蜡四两，镕入前末搅匀，众手丸龙眼大。如打伤筋骨及闪痛不堪忍者，用一丸热酒浸开，热呷，痛便止。若大段伤损，先整骨，用川乌、草乌等分为末，生姜汁调贴之，缚定服药，无不效者。
　　没药丸　治打扑筋骨疼痛，或气逆血运，或瘀血内停，肚腹作痛，或胸膈胀闷。　　没药　乳香　川芎　川椒　芍药　当归　红花　桃仁　血竭各一两　自然铜四钱，煅七次　　右为末，用黄蜡四两镕化，入前末速搅匀，丸弹子大，每服一丸，酒化服。按接骨散、没药丸，元气无亏者宜用。若肾气素怯，或高年肾气虚弱者，必用地黄汤、补中益气汤以固其本为善。
　　整骨麻药
　　草乌三钱　当归　白芷各二钱半
　　右末，每服五分，热酒调下，麻倒不知痛，然后用手如法整理。
　　草乌散　治伤骨节不归窠者，用此麻之，然后下手整顿。　　白芷　川乌　木鳖子　猪牙皂角　乌药　半夏　紫金皮　杜当归　川芎藭各二两　舶上茴香　草乌各一两　木香半两　　右为细末。诸骨碎骨折出臼者，每服一钱，好酒调下，麻倒不知疼处，或用刀割开，或用剪去骨锋者，以手整顿骨筋，归元端正，用夹板夹缚定，然后医治。或箭镞入骨不出，亦可用此药麻之。或铁钳拽出，或用凿凿开取出。若人昏沉后，用盐汤或盐水与服，立醒。
　　定痛膏　治打扑伤损，动筋折骨，跌磕木石压伤，赤肿疼痛。　　芙蓉叶二两　紫金皮　独活　南星生用　白芷各五钱　　右末，加生采马蓝菜、墨斗菜各一两，杵捣极烂，和末一处，用葱汁老酒和炒暖缚。若打扑跌磕压伤，骨肉酸疼，有紫黑色，未破皮肉者，加草乌、肉桂、良姜各三钱，研末，姜汁调温贴。若紫黑色已退，除良姜、肉桂、草乌、姜汁，却以姜汁茶清调，温贴之。若折骨出臼者，加赤葛根皮、宝塔草各二两捣烂，和前药一处；又用肥皂十枚，童便煮，去皮弦子膜，杵捣极烂，人生姜汁少许，生白面一两，砍烂和匀，入前药同杵捣匀，用芭蕉叶托，用前后正副夹，须仔细整顿其骨，紧缚，看后上下肿痛消，方可换药。肿痛未退，不可换药。　　又方　治跌打伤筋损骨，疼痛不可忍。　　生地切　藏瓜　姜糟各一斤　生姜四两，切　　右都炒令匀热，以布裹罨伤折处，冷则易之。曾有人伤折，宜用生龟。寻捕一龟，将杀。患人忽梦见龟告白：勿相害！吾有奇方可疗。于梦中授此方，神效。
　　截血膏　治刀斧斫磕等处，能化血破瘀，退肿止痛。　　天花粉三两　姜黄　赤芍药　白芷各一两　　右末，茶清调匀，敷疮口四边。若刀斧伤于头面，血不止者，急用此末，茶清调匀涂颈上周围。若伤手则涂臂周围，若伤足则涂腿上周围，若伤各处则涂疮口周围，使截住其血，不来潮作也。金疮着水，肉翻花者，用韭汁调此末敷疮口四边，以火微炙之，又用早稻烟熏之，疮口出水即愈。如无水出，即是风袭，倍加南星和敷。若疮口肉硬不消者，此被风所袭也，可加独活，用热酒调敷。如又不消，则风毒已深，肌肉结实，加紫金皮和敷，有必消之理也。
　　散血膏　治打扑伤损，趺磕刀斧等伤，及虎伤獐猪牛咬伤。　　甘草叶藤生藤上有棘叶，如木绵叶，又名猪(豕母)(目宁)，又名虎(目宁)草　泽兰叶少许　　右各生采杵捣极烂，冷敷缚。刀斧斫磕等伤，破皮损肉者，先用羊毛饼贴；次贴此膏疮口四边，用截血膏敷贴，令血不来潮作。一人跌破阴囊，又一人跌拔鼻孔，二者俱先整理皮肉端正，用此膏效验。　一法不用羊毛饼，只用金毛狗脊毛，薄薄铺些于患口上，次挟封口药，再却以此膏贴，效更速。
　　接补消肿膏　治证同前。
　　耳草药　雪里开　水圹叶　乌苞叶　紫金皮　　右末，以鸡子清入桐油少许，调匀敷贴。
　　一赤散　治伤损傅药后起疱者，以三棱针挑破掺末。　　大黄　赤石脂　石膏煅，各等分
　　右为末掺之。

　　洗药荆叶散　治从高坠下，及一切伤折筋骨，瘀血结聚疼痛　　顽荆叶一两　白芷　细辛　蔓荆子　桂心　川芎　丁皮　防风　羌活各半两　　右作一服，入盐半匙，连根葱五茎，浆水五升，煎取三升，去滓，通手淋洗痛处，冷即再易，避风处洗之。
　　敷贴药　接骨如神。
　　天南星　木鳖子各四两　没药　乳香各半两　官桂一两　　右为细末，姜一斤，去皮研烂，取自然汁入米酢少许，白面为糊同调，摊纸上，贴伤处，以帛缚之，用篦夹定，麻索子缠。
　　接骨丹　治折骨出臼，无草药讨处，用此方效。　　南星生，四两　木鳖子三两　紫金皮　芙蓉叶　独活　白芷　官桂　松香　枫香各一两　小麦面二两　乳香　没药各五钱　　右末，米酢生姜汁各少许，入酒调匀，摊油纸上夹缚，冬月热缚，夏月温缚。
　　走马散　治折伤接骨。
　　柏叶　荷叶　皂角俱生用　骨碎补去毛，各等分　　右为末，先将折伤处揣定，令入元位，以姜汁调药如糊，摊纸上，贴骨断处，用杉木片夹定，以绳缚之，莫令转动，三五日后开看，以温葱汤洗，后再贴药，复夹七日。如痛再加没药。
　　乳香膏　治打扑伤损。
　　乳香　松香　枫香　五倍子　狗骨煅，各一两　锅底墨　小麦面各五两　　右末，用好酒调为糊样，热敷痛处，不可敷破处。若破烂者，只用凤尾草为末掺之。
　　紫金皮散　治打扑伤损，金刀箭镞伤处浮肿，用此。　　紫金皮酢炒　南星　半夏　川当归　乌药　黄蘗盐炒　草乌炮　川乌炮　杜当归　川芎　破故纸　川白芷盐水炒　刘寄奴　川牛膝　桑白皮各等分　　右为细末，生姜、薄荷汁兼水调敷肿处或伤处。皮热甚，加黄蘗皮、生地黄半两。有疮口者，勿封疮口，四边敷之。
　　内消方，治打扑伤损，及一切肿痈未破，可令内消。　　生地黄研如泥　木香细末
　　右以地黄膏，随肿大小，摊于纸上，掺木香末一层，又再摊地黄膏，贴肿上，不过三五度即愈。昔许元公入京师赴省试，过桥坠马，右臂臼脱，路人语其仆曰：急与按入臼中，若血渍臼则难治矣。仆用其说，许以昏迷不觉痛，遂僦轿舁归邸。或曰：非录事巷田马骑，不能疗此疾。急召之，至已日暮，因秉烛视其面目，尚可治，乃施药封此处，至中夜方苏，达旦痛止，去其封，损处已白，其青瘀乃移在臼上，自是日日易之，肿直至肩背，以药下之，泻黑血三升，五日复常，遂得赴试，盖用此法云。
　　消肿膏　治胸胁跌堕打扑损伤，肿痛或动筋折骨。　　荚蓉叶　紫金皮各五两　白芷　当归　独活　骨碎补　何首乌　南星各三两　橙橘叶　赤芍药各二两　石菖蒲　肉桂各五钱　　右末，以热酒姜汁调，乘热缚肿处；用葱汁茶清调和，温缚。动筋折骨加山樟子叶、毛银藤皮及叶各五两，同前为末，酒调暖敷缚。
　　芙蓉膏　治打扑伤损肿痛，紫黑色久不退者。　　紫金皮　南星各一两　芙蓉叶二两　独活　白芷　赤芍药各五钱　　右末，生姜汁茶清调，温贴缚。伤损紫黑色久不退者，加肉桂五钱。
　　紫金膏　治赤肿掀热者。
　　芙蓉花叶二两，白花者佳　紫金皮一两　　右生采，入生地黄同捣敷贴；或为末，以鸡子清入蜜少许和匀，调入生地黄砍烂和敷。
　　拯损膏　治诸伤损。
　　天花粉　芙蓉叶　紫金皮　赤芍药　南星　独活　当归　白芷各一两　牡丹皮三钱　　右末，姜汁调热敷贴。疼痛甚者，加乳香、没药各少许。
　　松葱膏　治伤损。
　　松香　葱连根叶炒热
　　右，杵捣成膏，炙热缚伤处。先以生姜砍烂炒热罨少时，次以此膏贴之，退肿住痛。
　　退肿膏　治头脑破伤损或跌破，或刀斧伤处，或被杖棒打破，及别处伤。　　芙蓉叶　地薄荷　耳草叶　泽兰叶　金桐叶　赤牛膝　大黄另研末，各等分　　右，砍烂敷贴伤处，中间留孔出气，用泽兰叶荡软贴住，冬月用芭蕉叶，　一日一换药，用茶洗伤处。若伤处浮肿，用小青叶捣敷，后用尻池叶、地薄荷捣敷。后痛不住，用葛叶、毛藤叶、枫叶尾，砍敷贴，住痛。
　　一紫散　治伤损眼泡青黑紫色肿痛。　　紫金皮童便浸七日晒干　生地黄各等分　　右砍烂，茶清调匀，敷贴伤处，余不用制。
　　一绿散　治打扑眼泡，赤肿疼痛。
　　芙蓉叶　生地黄各等分
　　右，砍烂敷贴；或为末，鸡子清调匀敷之。
　　退热散　治跌磕打伤，惟大指中指伤命，余指无妨　　山布瓜根多　景天草　泽兰叶　地薄荷　鱼桐根皮　　右捣烂冷缚伤处，大退身上寒热。

　　泽兰散　治跌扑咬伤及咬伤手指并刀斧伤。　　芙蓉叶　泽兰叶　白佛桑叶　地薄荷　耳草叶　　右捣烂冷缚伤处，留口通气，以七叶杨香叶或池黄叶热茶荡软贴住。
　　疏风败毒散　治打扑诸损，动筋折骨，趺磕堕伤者。　　当归　川芎　白芍药　熟地黄　羌活　独活　桔梗　枳壳　柴胡　白茯苓　白芷　甘草　紫苏　陈皮　香附　　右，生姜、生地黄煎，入酒和服。

　　加味交加散　治打扑伤损，折骨出臼，发热恶寒，体弱之人，用此服之，若体实之人，宜疏风败毒散。　　当归　川芎　白芍药　生地黄　苍朮　厚朴　陈皮　肉桂　白茯苓　半夏　羌活　独活　桔梗　枳壳　前胡　柴胡　干姜　甘草　　右，生姜煎服。有热除干姜、肉桂。
　　羌活乳香汤　治跌扑伤损，动筋折骨，发热体痛，挟外邪者。　　羌活　独活　川芎　当归　防风　荆芥　丹皮　续断　红花　桃仁　陈皮　赤芍药　　右，生地黄煎服。有热加柴胡、黄芩。
　　仲景方　治坠马及一切筋骨损伤。
　　乱发如鸡子大　绯帛如手大　败蒲席三寸　久用炊单布一尺并烧灰　大黄一两，切酒浸　桃仁四十九个，去皮尖　甘草如中指节，炙銼　　右七味，以童子小便量多少煎，汤成，内酒一大盏，次下大黄，去滓，分温三服。先銼败蒲席半领煎汤浴，衣被盖覆斯，须通利数行，痛楚立瘥。利及浴水赤勿怪，即瘀血也。
　　巴戟汤洁古　治从高坠下，及打扑内损，昏冒嗜卧，不能饮食，此为血闭，脏腑不通。　　巴戟去心　大黄各半两　当归　地黄　芍药　川芎各一两　　右为末，水煎，以利为度。

　　夺命散 【《济生》】 　治刀刃所伤，及从高坠下，木石压损，瘀血凝积，心腹疼痛，大小便不通。　　水蛭用石灰拌，慢火炒干黄色，半两　黑丑二两　　右末，每服二钱，热酒调下，约行四五里，再用热酒调黑牵牛末二钱催之，须下恶血成块，以尽为度。
　　鸡鸣散《三因》　治从高坠下，及木石所压。凡是伤损血瘀凝积，气绝欲死，烦躁头痛，叫呼不得，并以此药，利去瘀血，治折伤神妙。　　大黄一两，酒蒸　桃仁二七粒，去皮尖　　右研细，酒一碗，煎至六分，去渣，鸡鸣时服，次日，取下瘀血即愈。若便觉气绝不能言，取药不及，急擘口开，用热小便灌之，即愈。
　　清上瘀血汤　治上膈被伤者。
　　羌活　独活　连翘　桔梗　枳壳　当归　栀子　黄芩　甘草　川芎　桃仁　红花　苏木　大黄　赤芍药　　右，生地黄煎，和老酒、童便服。

　　消下破血汤　治下膈被伤者。
　　柴胡　川芎　大黄　当归　黄芩　赤芍药　桃仁　枳实　栀子　木通　泽兰　五灵脂　红花　苏木　赤牛膝　　右，生地黄煎，加老酒、童便和服。
　　大紫金皮散　治打扑伤折，内损肺肝。　　紫金皮　补骨脂　无名异烧红酒焠七次　降真香　川续断　琥珀另研　牛膝酒浸一宿　桃仁去皮尖双仁　当归洗焙　蒲黄各一两　大黄湿纸裹煨　(石卜)硝另研，各一两半。　　右为细末，每服二钱，食前浓煎苏木、当归，酒调服。
　　破血药　治打扑堕马，从高跌下，皮肉不破者，此瘀血停积内攻，不能言语而或谵妄，此宜攻利为先。若皮破血流者，宜作金疮亡血过多治之。　　柴胡　黄芩　五灵脂　枳实　当归　赤芍药　川芎　大黄　生地黄　(石卜)硝　桃仁　红花　苏木　　右，水煎，入酒童便和服。皮破血流者不用酒。
　　二十五味药　治颠扑损伤，骨碎骨折，筋断刺痛，不问轻重，并皆治之。　　香白芷　紫金皮　破故纸各酢炒　刘寄奴　川当归盐炒　赤芍药米泔浸　黑牵牛　川芎　乳香　没药　川牛膝茶水浸　生地盐水浸炒　木通　自然铜临好时用　官桂　草乌酢炒　木香　川乌火煨　藿香　骨碎补　木贼　羌活　独活各一两　熟地盐水炒　牛膝茶水炒，各半两　孕妇去川乌、草乌。骨不碎或金刃伤銼臼者，须于此方内去自然铜，骨碎补折者用之。自然铜，临好时却入用之，如早服致成他疾。　　右同研为末，蜜丸如弹子大，黄丹为衣。或被颠扑损伤，金刀箭镞，不问轻重，每服一丸，温酒磨化服，或细嚼酒送下。如被刀伤全断内损重者，以薄荷汤或木瓜汤、姜汤、灯心汤皆可服。病在上，食后；病在下，食前；在中者，不拘时服。老人骨脉冷、宜加当归、川芎、川乌、木香、丁香、人参各半两，去白芍药、生地黄。
　　没药降圣丹　治打扑伤损，筋断骨折，挛急疼痛，不能屈伸；及营卫虚弱，外受风邪，内伤经络，筋骨缓纵，皮肉刺痛，肩背拘急，身体倦怠，四肢少力。　　没药研　当归酒洗焙　芍药　骨碎补爁去毛　自然铜火煅酢淬十二次，研末飞过焙　川乌头生去皮脐，各一两　生地黄　川芎各一两半　　右为细末，以生姜自然汁与炼蜜和丸，每一两作四丸，每服一丸槌碎，用水酒各半锺，入苏木少许，煎至八分，去苏木，空心服。
　　清心药　治打扑伤损，折骨出臼，刀斧砍磕等伤，及肚皮伤破肠出者。　　牡丹皮　当归　川芎　黄芩、黄连　赤芍药　生地黄　连翘　栀子　桃仁　甘草　　右，灯心草薄荷煎，入童便和服。

　　破血消痛汤 【东垣】 　治乘马损伤，跌破脊骨，恶血流下。胁下甚痛，苦楚不能转侧，妨于饮食。　　羌活　防风　官桂各一钱　苏木一钱半　柴胡　连翘　当归梢各二钱　麝香少许，另研　水蛭三钱，炒去烟尽另研　　右为粗末，只一服，酒二大盏，水一盏，水蛭、麝香另研如泥，余药煎至一大盏，去火稍热，调二味服之，一服立愈。
　　止痛药　治打扑伤损，折骨出臼，金疮破伤　　当归　牛膝　川芎　淮生地　赤芍药　白芷　羌活　独活　杜仲　续断各一两　八角茴香　肉桂　乳香　没药各五钱　丁皮　南木香　沉香　血竭各二钱半　　右末，老酒调服。

　　散血定痛补损丹　治诸般伤损肿痛。　　当归　川芎　赤芍药　生地　白芍药　牛膝　续断　白芷　杜仲制　骨碎补　五加皮　羌活　独活　南星制　防风各一两半　官桂　乳香　没药各一两　木香　丁皮　角茴各五钱　　右末，酒调服。

　　定痛当归散　治诸损肿痛。
　　当归　川芎　赤芍药　白芍药　熟地　羌活　独活　牛膝　续断　白芷　杜仲各二两　川乌炮　乳香　没药　肉桂各一两　南木香　角茴　丁皮各五钱　　右末，酒调服。

　　四草定疼汤　治打扑跌堕压磕等伤肿痛。　　山薄荷　宝塔草　矮金屯叶　皱面藤叶　　右，生采叶，擂酒服。根梗煎酒服。
　　圣灵丹　治一切打扑损伤，及伤折疼痛不可忍者，并宜服之。　　乳香五钱　乌梅去核，五个　上白米一撮　莴苣子一大盏，炒取二两八钱　　右为细末，炼蜜和丸如弹子大，每服一丸，细嚼，热酒吞下。食后一复时，痛不止，再服。
　　何首乌散　治打折筋骨，初时便宜服此药，顺气疏风，活血定痛。　　何首乌　当归　赤芍药　白芷　乌药　枳壳　防风　甘草、川芎　陈皮　香附　紫苏　羌活　独活　肉桂　　右，薄荷、生地黄煎，入酒和服。疼痛者，加乳香、没药。
　　调经散　治跌扑损伤疏利后，用此药调理。　　川芎　当归　芍药　黄芪各一钱半　青皮　乌药　陈皮　熟地黄　乳香另研　茴香各一钱　　右作一服，水二锺，煎至一锺，不拘时服。
　　活血丹　治打扑伤损，动筋折骨，跌堕斫磕刀斧等伤，诸般风疾，左瘫右痪，手足顽麻，妇人血风，浑身疼痛冷痹，一切损伤，悉皆治之。　　青桑炭一斤　当归　牛膝　川芎　赤芍药　熟地　黑豆酒煮　何首鸟　南星制　白芷　老松节烧　杜仲制　破故纸　羌活　独活　苍朮制　防风　荆芥　骨碎补　桔梗　栗间　续断各四两　草乌酢煮炒　川乌炮　肉桂　木鳖子炒　地龙去土　白蔹　细辛　檀香　白芨煨　降真香　松香　枫香　五灵脂　京墨煅　血竭　角茴　乳香　没药各二两　　右末，酢煮秫米粉糊为丸弹子大，晒干，以生漆抹手上，挪漆为衣，阴干，却以布袋盛，挂于风处，经久不坏，亦不失药味，每服用当归酒磨下。伤筋折骨，加自然铜煅酢淬二两。若金刃出臼，不可用之。
　　大活血丸　治打扑伤损，折骨碎筋，瘀血肿痛，瘫痪顽痹，四肢酸疼，　一切痛风等证。　　青桑炭一斤　栗间　骨碎补　南星制　牛膝　白芍药　川乌炮　黑豆酒煮，各一两六钱　自然铜　木鳖子各八钱　细辛一两　降真香　枫香各三钱　乳香　没药　血竭各六钱　　右末，酢煮秫米粉糊，集众手搓为丸，缓则发裂，如弹子大，候干，用生漆为衣，久则不坏，每用一丸，用无灰酒磨化服。
　　黄末子　治证同前。
　　川乌炮　草乌酢煮炒　降真香　枫香　肉桂　松香　姜黄　乳香　没药　细辛各五钱　当归　赤芍药　羌活　独活　川芎　蒲黄　白芷　五加皮　桔梗　骨碎补　苍朮酢煮　何首乌　川牛膝　姜黄各一两　　右末酒调下。欲好之际，加自然铜制一两，只折骨者，便可用之。
　　白末子　治证同前。
　　白芷　南星制　白朮　何首乌　桔梗　羌活　独活　白芍药　白杨皮　川芎　白蔹　当归　白茯苓　薏苡仁炒　骨碎补　牛膝　川乌炮　续断　捆辛　肉桂　枫香　乳香　没药各一两　　右末，酒调下。欲好之际，加自然铜制一两，只折骨者，便可用之
　　红末子　治证同前。
　　独活　何首乌　南星制　白芷　羌活　当归　骨碎补　苏木　川牛膝　赤芍药　红花　川芎各二两　细辛　桔梗　川乌制　降真香　枫香　血竭　乳香　没药各一两　　右末，酒调下。欲好之际，加自然铜制一两，只折骨者，便可用之。
　　黑末子　治证同前。
　　雄鸡毛烧　桑炭　老松节炒存性　嫩松心　侧柏叶酢煮，各四两　当归　牛膝　何首乌　黑豆制　南星制　骨碎补　熟地黄　羌活　独活　赤芍药　川芎　白芷各二两　细辛　肉桂　川乌炮　草乌制　木鳖子　南木香　五灵脂　降真香　乳香　没药　枫香各一两　百草霜五钱　　右末，热酒调下。欲好之际，加自然铜制一两，只折骨者，便可用之。
　　牡丹皮散　治跌扑闪銼伤损，滞血疼痛。　　牡丹皮　当归　骨碎补　红花酒浸　续断　乳香　没药　桃仁　川芎　赤芍药　生地黄　　右，水酒煎服。却用秫米饭热罨缚，冷，又蒸热换缚。
　　橘朮四物汤　治跌扑磕伤滞血体痛，饮食少进。　　当归　川芎　白芍药　淮生地　陈皮　白朮　红花　桃仁　　右，生地黄煎服。骨节疼加羌活、独活，痛不止加乳香、没药。
古今图书集成医部全录卷三百七十九

外科跌打金刃竹木破伤门

　　　　方

　　黑神散 【《和剂》】
　　黑豆去皮炒，半升　熟干地黄酒浸　当归酒制　肉桂去粗皮　干姜炮　甘草炙　白芍药　蒲黄各四两　　右为细末，每服二钱，酒半盏，童子小便半盏，不拘时煎调服。
　　当归补血汤　治金刃所伤，及跌磕打扑，皮肉破损，亡血过多，此宜止痛兼补为先。若皮肉不破损者，宜作瘀血停积治之。　　当归　川芎　白芍药　熟地　防风　连翘　羌活　独活　乳香　没药　白芷　续断　杜仲　　右，生地黄煎，入童便和服，不可用酒。气虚加人参、白朮、黄芪。按补血须用参芪为君，此止用四物，亦活血之药，非补血也，况加以羌、独、防、芷之耗散乎？
　　接骨散
　　没药　乳香各五钱　自然铜一两，酢淬七次　滑石二两　麝香少许　龙骨三钱　赤石脂　白石脂各二钱　　右为细末，以好酢浸没，多煮为上，候干，就炒燥为度。临服入麝香少许，挑小茶匙在舌上，温酒下。病分上下，食前后服。若骨已接尚痛，去龙骨、石脂而多服，尽好。
　　接骨方
　　乳香　没药　苏木　降真节　川乌去皮尖　松节　自然铜酢淬，各一两　地龙去土麻油炒　龙骨生用　水蛭油炒，各半两　血竭三钱　土狗十个，油浸炒　　右为细末，每服五钱，酒调下。在上食后，在下食前。
　　定痛接骨紫金丹
　　麝香　没药　红娘子各一钱半　乌药　茴香　地龙去土　陈皮　青皮各二钱半　川乌　草乌炮，各一两　五灵脂去土　木鳖子各半两　黑牵牛生五分　骨碎补　威灵仙　金毛狗脊　防风　自然铜酢淬七次，各五钱　禹余粮四钱，碎　　右为细末，酢糊丸如桐子大，每服十丸至二十丸，温酒送下。病上食后，病下食前服。
　　麦兜散
　　半两钱煅酢淬七次　自然铜煅酢淬七次　地鳖虫焙干　　右三味等分，每服酒调一分。不可多，多则骨高起矣。
　　接骨仙方
　　人骨煅一两，小儿者尤佳　喜红绢一尺，烧存性　乳香二钱　末之，每服二钱，温酒下。　　又方
　　小儿骨煅，一两　乳香五钱　白面三钱，炒　　右为末，无根水调为丸如梧桐子大，每服三十丸，热酒吞下。
　　搜损寻痛丸　能接骨。遍身疼痛，久损至骨，如金刃伤则后用之。　　乳香　没药　茴香炒，各二钱　肉桂三钱　军姜炒　丁皮　独活炒　草乌炒微黄色　赤芍药炒　石粘藤炒　白芷各五钱　当归　川芎　薏苡仁炒，各一两，筋脉绝者多加　骨碎补炒，二两　　右作末，蜜为丸，用生姜细嚼，温酒吞下。如为末，用姜酒调服亦可，浸酒吃亦可。如折伤则须用药，遍身顽麻方可用药。接骨加草乌一匕多，热酒调服，量人老弱虚实加减用之。如其人麻不解，可用大乌豆浓煎汁解之。如无豆，煎浓豉亦可。如吐多加姜汁。
　　白药　治金疮。
　　黄蘗　黄芩　当归　赤芍药　黄芪　牡丹皮　生地黄　地骨皮　木鳖子去壳　黄连　甘草　桑白皮各一钱半　马蓼梢叶生者火煅过　白芷各一钱　　右用桐油三两，煎黄色，滤去滓，再煎油稍热，入细白板松香一片，慢火煎，须频频柳枝搅匀，却入乳香、没药、黄丹各七钱，煎敷沸，出火顷时，以少绵铺于前，滤药滓，布上滤过，先用瓦钵满盛清水八分，却滤药于钵水中，将去清水中，如绷面状绷三二百度，愈绷愈白，故名白药。常以清水浸，倾于冷地上，用物遮盖，勿令尘入，五七日一换水。刀斧一应金伤，量伤孔大小，取一块填于伤孔中，以白纸护之，随手不疼，一日一换，五日生肉。筋断加杜仲、续断各二钱同煎。收疮口，加龙骨半钱碎了，煎入药内。打损只敷于油纸上贴之即愈，却不须入接筋龙骨等剂。
　　理伤膏　治打扑伤损折骨出臼，刀斧跌磕等伤。　　密陀僧　黄丹　自然铜　黄蜡　猪油各四两　乳香　没药各一两　松香　麻油各一斤　　右以折伤木皮一两，铡碎入油煎敷沸，滤去滓，入陀僧、黄丹，慢火熬成膏；次入松蜡镕化再熬，滴水中成珠为度；却入乳香、没药、自然铜末，和匀摊贴。
　　神效方　治金疮。
　　五倍子　降真香
　　右各炒焦，出火毒后，研为末，等分，干掺。虚者加人参末。
　　封口蔡　治刀斧伤，割喉断耳缺唇，伤破肚皮，趺破阴囊皮等证，大效。　　猪(豕母)(目宁)叶如无，以葛叶毛藤子叶代之亦可　乳香　没药　儿茶　当归　杉木炭各一钱　麝香五厘　片脑一分　　右各另研细末，秤合和匀，入麝研细，次入脑研匀，磁器收贮。如缺唇先以小气针作三截针之，用绢线一条，两头搓猪毛，以唾蘸湿，抹封口药于线上，将药线三截穿定，却以麻药抹缺处，以剪刀口抹封口药，薄剪去些皮，以线即缝合就，以鸡子黄油搽患处，以金毛狗脊毛薄铺于上，却以封口药抹掞于上，每日用药水轻洗去，搽油换药，每日只换一次，待八日剪去线，搽药。
　　洗药
　　桑白皮　荆芥　黄连　黄蘗　当归　白芷　赤芍药　连翘　生地黄　　右煎，去滓洗净。

　　麻药
　　川乌　草乌　南星　半夏　川椒
　　右末，唾调搽之。

　　本事地黄散　治金疮，止血除疼痛，辟风，续筋骨，生肌肉。　　地黄苗　地菘　青蒿　苍耳苗　生艾汁三合　赤芍各五两。入水煎取汁　　右，五月五日、七月七日午时修合，以前药汁拌石灰阴干，入黄丹三两，更杵为细末。凡有金疮伤折出血，用药包封，不可动，十日瘥，不肿不脓。
　　洁古没药散　刀箭药，止血住痛。
　　定粉　风化灰各一两　枯矾三钱　乳香五分　没药一字，各另研　　右件各研为细末，同和匀再研，掺之。
　　生肌止血立效方　治金疮，辟一切风冷，续筋骨。　　石灰二升，捣生地黄青蒿汁，和作团，火煅赤，研细　黄丹一两　狗头骨灰研　芎藭　艾叶　地菘　密陀僧各半两　黄丹一两　麒麟竭三分，细研　　右为细末，研匀密封之，每遇金疮敷之。
　　麒麟竭散　治刀箭伤筋断骨，定痛止血避风。　　麒麟竭　白芨各半两　黄蘗　密陀僧　白芷　白蔹　当归炒　炙甘草各一两　　右为细末，每用少许干掺疮上，立效。
　　如神散　治一切刀斧所伤，出血不止，并久患恶疮。　　虎骨炙研　铅丹火煅令赤　龙骨研，各半两　乳香如皂子大，另研　腻粉研　丹砂研，各一钱　麝香少许，另研　　右研极细匀，一切疮以黄连汤或盐汤洗，拭干，掺药在疮上，不得衣粘着疮口。
　　金伤散　治金刃箭镞所伤，出血不止；及落马打伤，肉绽血出。　　白芨　白蔹　乳香各一两　远年石灰半斤　龙骨半两　黄丹少许　　右为细末，入黄丹研如淡红色，每用干掺患处，上用软纸，更以绢帛裹护。忌风水。干痂为妙。
　　定血散　治一切刀伤，血出不止，收敛疮口。　　南星生　槐花炒　郁金各四两　半夏生二两　乳香研　没药另研，各二钱半　　右为细末研匀，每用干掺患处。忌水洗。　　又方　治金刃或打伤，血出不止。
　　降真香末　五倍子末　镜面削下铜各研细，等分　　右拌匀敷损处。昔安丰手击朱嵩碎首，用此而愈。
　　神奇散　治刀斧伤并箭伤，血出不能止者。　　麒麟竭研　没药研　自然铜煨　南星炮　干姜烧灰　铅丹炒黑　腻粉　瓦藓各一分　麝香少许　　右为细末和匀，先以盐汤洗疮，却以烧葱捣汁涂，然后干掺疮上三二次。
　　军中一捻金散
　　金樱叶　嫩苎叶各二两　桑叶一两
　　右，捣烂敷。若欲致远，阴干作末，用帛缚上，血止口合，名草蝎经进方，以五月五日或闭日收药良。
　　龙骨散　治金刃箭伤，生肌长肉，定痛止血，诸疮敛口。　　龙骨　滑石　枯矾　寒水石　乳香　没药　黄丹炒，各半分　轻粉少许　　右为细末，每用干掺，外用膏药贴之效。
　　金伤散　治刀斧伤，辟风，生肌止痛。　　白芨　黄丹　陈石灰风化　桑白皮各二两　龙骨　南星　白附子各一两　　右为细末，每用干掺之。

　　完肌散　治金疮。
　　陈石灰二两　黄丹半两　龙骨　密陀僧　桑白皮各四两　麝香一钱，另研　　右为细末，干掺患处。

　　生肌膏　治金疮及一切打损疮。
　　胡粉　白芍药　熏陆香　干姜炮，各一两　油四两　黄蜡二两　　右为细末，以油蜡相和煎如膏，用贴疮上，日二换之。
　　定血散　治刀斧伤，止血定痛生肌。　　密陀僧半斤　鰞鲗鱼骨　龙骨　枯矾各二两　桑白皮一斤　黄丹一两　　右为细末，每用干掺患处，定血如神。
　　王不留行散 【仲景】 　治金疮。　　王不留行八月八日采　蒴藋细叶七月七日采　东行桑根白皮三月三日采　甘草各十分　黄芩　干姜　芍药　厚朴各二分　川椒三分，去目及闭口者出汗　　右九味，桑根皮以上三味烧灰存性，勿令过，各别研，杵筛合治为散，服方寸匕。小疮即粉之，大疮但服之，产后亦可服。
　　定痛乳香散　治金伤折骨，并打扑伤损。　　乳香　没药各二钱　败龟板一两　当归须　骨碎补　虎骨酥炙，各半两　紫金皮二两　半两钱五个，如无以自然铜火煅酢淬代之　穿山甲火炮，少许　　右为细末，每服一钱，如病沉，服二钱，以好酒调服。损上者食后服，损下者食前服。
　　磁石散　治金疮肠出，宜用之。
　　磁石煅研　滑石研　铁精各三两
　　右为细末研匀，每服一钱匕，温酒调下，空心日午晚间各一服。仍以针砂涂肠上，其肠自收入。一方用白米饮调服。一方无铁精。
　　当归散　一名内补散，一名苁蓉散。治金疮去血多，虚竭，此药内补。　　当归微炒　川芎　干姜炮　川椒去目闭口炒出汗　桂心　黄芩　桑白皮　吴茱萸汤浸焙干　白芍药　炙甘草各半两　肉苁蓉四两，酒浸一宿，去皮炒干　人参　黄芪　厚朴去粗皮姜汁炙令香熟，各一两　　右为细末，每服二钱，食前温酒讽下，日三四服。　一方有白芨，无黄芩、桑白皮
　　内塞散　治金疮去血多，虚竭疼痛，羸弱内补。　　黄芪　当归　白芷　芎藭　干姜　黄芩　芍药　续断各二两　附子半两　细辛一两　鹿茸酥炙，三两　　右为细末，每服五分匕，食前酒调下，日三服，稍增至方寸匕。一方无芍药。
　　蒲黄散　治金疮血出，腹胀欲死。
　　蒲黄　生地黄各一两半　黄芪　当归　芎藭　白芷　续断各一两　炙甘草三分　　右为细末，每服三钱匕，空心酒调下，日三四服，血化为水而下。若口噤，斡开口与之，仍加大黄一两半。
　　神仙止血散
　　龙骨五色紧者　诃子去核，各一两　白石脂　苎麻叶五月五日午时采阴干，各半两　　右为细末，每服一钱半，食远，水调服之。如修合时，忌妇人鸡犬见。
　　败弩筋散　治金刃弓弩所中，筋急不得伸屈。　　败弩筋烧灰　秦艽　杜仲炙　熟地焙，各半两　附子炮去皮脐　当归切焙，各一两　大枣三枚，取肉焙　　右为细末，每服二钱匕，温酒调下，空心、日午、夜卧各一服。一方有续断，无大枣。
　　生干地黄散　治金疮烦闷。
　　生干地黄　当归炒　桃仁去皮尖双仁麸炒　白芷　续断　黄芩　赤芍药　羚羊角屑　炙甘草各一两　芎藭　桂心各三分　　右为细末每服二钱，食前温酒调下，日三四服。
　　白薇散　治金疮烦闷不得眠卧，疼痛。　　白薇　枳实麸炒　辛荑仁　(艹舌)蒌根　赤芍药　炙甘草各一两　酸枣仁二两，微炒　　右为细末，每服二钱，食前温酒调下，日三四服。
　　虎骨散　治金疮中风发痉，肢节筋脉拘急。　　虎胫骨　败龟板各酥炙　当归　干蝎各微炒　桃仁去皮尖双仁麸炒　芎藭各一两　桂三分　黑豆五合　松脂二两　　右先将松脂并黑豆炒令熟，后和诸药捣为末，每服二钱，不拘时，温酒调下。
　　踊铁膏 【《宝鉴》】 　取一切针刺入肉，箭头入肉。　　鼷鼠头一个，或用入油汁内熬　蝼蛄四十九枚　土消虫十个　芫青　巴豆　马肉蛆焙干　酱蛆焙干　信　夏枯草　硇砂　磁石　黄丹　地骨皮　苏木　蜣螂各一两　石脑油三两　蒿柴灰汁三升　　右将石脑油、蒿柴灰汁，文武火熬成膏，次下地骨皮等末令匀，磁器内收，临时用，量疮势大小点药，良久箭头自踊出。
　　雄黄散　治药毒箭头在身未出。
　　雄黄一分　粉霜半两，各细研　蜣螂四枚，研，生　巴豆三粒，去皮壳别研如泥，生　　右用研匀，以铜箸头取乳汁涂点疮上，频频用之，七日疮熟，箭头自出。
　　红散子　摩金疮上。
　　草乌尖　麒麟竭　茄子花　蓖麻子去壳细研　蔓陀罗子各半两　　右为细末，好酒调如膏，疮口上涂摩之，箭头自出。
　　牡丹散　治金疮箭头在骨，远年不出。　　牡丹皮去心　白蔹各一两　桑白皮二两　藿香叶　丁香　麝香研，各一分　　右为细末，每服二钱匕，温酒调下，日三服。浅者十日，深者二十日，箭头自出。
　　蛴螬丸　治金疮箭镞在骨中，远年不出者。　　蛴螬五枚，干者　蝼蛄三枚干者　赤小豆一分　赤鲤鱼酢一两　硇砂一钱　红花末三钱　　右研细，以酢研和丸如菉豆大。如有疮口，只于疮口内纴一丸。如无疮口，以针拨破，内药。不过三丸至五丸，箭头自动，轻摇即出。
　　出箭头方
　　蜣螂自死者，十个　土狗子三个　妇人发灰少许　　右将蜣螂去壳，取白肉，与二味同研如泥，用生涂中箭处如膏。涂后内微痒，即以两手蹙之，其箭头自出。
　　解骨丸　治箭镞不出。
　　雄黄研　蜣螂研　象牙末各等分
　　右为细末，炼蜜和丸如黍米大，内疮口内，后细嚼羊肾脂摩贴之，觉痒，箭头自出。
　　鼠油膏　出箭头。
　　鼠一枚，熬取油　蜣螂　皂角烧灰　定粉　龙骨各一钱　乳香少许另研　　右为细末，以鼠油和成膏，点药在疮口内，其上更用磁石末盖之，箭头自出。
　　绿矾散　治竹草刺疮，发肿作疼，伤时不曾出血尽，被恶毒气，注痛不止，夜卧不安，初破时，其疮紫赤黑色时，起三五重皮是也。　　绿矾半两，小便烧熟，放矾于内，候冷取出日干　丹参二钱半　麝香一字　马兜铃根一钱半　　右为细末，浆水洗净疮口上敷贴，立效。　　又方　治被刺入肉，或针棘竹木等，多日不出，疼痛。　　龙葵根皮一把，洗净　人参　腊月猪脂各一两，酢少许　　右，前二味为末，和捣令匀，每用少许敷疮上，其刺自出。
　　鬼代丹　主打着不痛。
　　无名异　没药　乳香各研　地龙取去土　自然铜酢焠研　木鳖子去壳，等分　　右为末，炼蜜丸如弹子大，温酒下一丸，打不痛。
　　乳香散　治杖疮神效。
　　自然铜半两，酢焠七次　乳香　没药各三钱　茴香四钱　当归半两　　右为细末，每服五钱，温酒调下。

　　五黄散　治杖疮定痛。
　　黄丹　黄连　黄芩　黄蘗　大黄　乳香各等分　　右为细末，新水调成膏，用绯绢上摊贴。
　　没药散洁古　治杖疮止痛，令疮不移。　　密陀僧　没药　乳香各一两　干胭脂一两半　腻粉半两　　右细末，次入龙脑少许，若多更妙。烧葱与羊骨髓生用，同研如泥，摊在绯帛上贴之。　　又方　治杖疮。
　　片脑　麝香各五分　龙骨　密陀僧　胭脂　轻粉　乳香　没药　寒水石煅，各一钱　　右为细末，干掺疮上四边，以生面糊围定，次用绯红绢帛贴之。
　　乳香散　治杖疮肿痛。
　　大黄　黄连　黄蘗　黄芩各三钱　乳香　没药各另研，一钱　片脑少许　　右为细末，研匀，冷水调，摊绯绢上贴之。　　又方　治杖疮。
　　麒麟竭　轻粉　干胭脂　密陀僧　乳香　没药各等分　　右研细末，先以冷水洗净拭干，以猪脂调搽红纸贴之，愈。
　　龙脑润肌散　治杖疮热毒疼痛。
　　龙脑一字　扫盆轻粉一钱半　麝香半钱　密陀僧二钱　黄丹一两　　右为细末，每用干掺上，用青布贴之，内留一孔。　　又方　治前证。
　　金屯叶　宝塔草　山薄荷　猪(豕母)(目宁)　芙蓉叶　地薄荷　桑叶尾　泽兰叶　　右捣烂取汁，泡酒服；以滓和大黄末敷贴。
　　围药　治肿未破，用此消肿定痛。
　　无名异　木耳去土　大黄各炒，各等分　　右为极细末，用蜜水调围四边肿处

　　敷药　治棒杖打肿痛者。
　　猪(豕母)(目宁)　地园荽　田茶菊　地薄荷　血见愁　山薄荷　泽兰叶　生地黄　　右捣烂取汁，泡酒服，以滓敷贴。

　　生肌桃花散　治前证，止痛生肌。
　　轻粉　血竭　密陀僧　干胭脂各一钱　　右研细，每用干掺，仍以膏药贴之。
　　灵异膏　治杖疮金疮，颠扑皮破，汤火伤，久年恶疮。　　川郁金三两　生地黄二两　腊猪板脂一斤　粉草一两　　右銼细，入脂内煎焦黑色，滤去滓，入明净黄蜡四两，熬化搅匀，以磁器贮之，水浸久，去水收。用时，先以冷水洗疮拭干，却敷药在疮上，外以白纸贴之，止血定痛，且无瘢痕。汤烫火烧不须水洗。治冻疮尤妙。
　　乳香膏　治金疮杖疮神效。
　　乳香　没药　川芎　自然铜各七钱　当归　羌活　独活　川牛膝　石膏　刘寄奴　黄丹　黑牵牛　黄蘗皮　破故纸　白胶香　生地黄　熟地黄　赤芍　白芍　紫金皮　白芷各五钱　黄蜡一两　清油四两　　右除胶香、丹、蜡外，余药为末，入油内煎，以柳枝不住手搅，试将成膏，却入三味，更试成膏，以生布滤净，以瓦器盛水，倾在水中，用篦摊开，贴疮孔。深者捻成膏条，穿入孔中。不问浅深，放疮上。如作热，加轻粉、片脑、(石卜)硝入膏内，贴之。
　　银粉膏　治杖疮。
　　滴乳香　明没药　赤石脂　樟脑各一钱　水银二钱半　光粉一两　　右末，用猪脂二两，黄蜡五钱，镕化调末成膏，油纸摊贴。　　又方　治前证。
　　水银　樟脑各二钱　片脑一分　乳香　没药　血竭各一钱　黄蜡　水牛油　猪脂各一两　　右末，先将油蜡镕化侯冷，和末搅匀，油纸摊贴。
　　牛脂膏　治杖疮神效。
　　乳香　没药　樟脑各五钱　水牛油一斤　黄蜡四两　　右末，先镕蜡，次入油和匀，调末搅匀，油纸摊贴。或以天芋叶摊贴极妙。
　　红膏药　治杖疮及臁疮。
　　黄丹飞炒，二两　乳香　没药　儿茶　血竭　朱砂　樟脑　水银各一钱　黄蜡　水牛油　猪油各一两　麝香　片脑各一分　　右末，先以蜡镕化，次入油和匀候冷，入末搅匀，油纸摊贴。臁疮作隔纸膏贴之。
　　白膏药　治杖疮及臁疮。
　　甘石煅水淬飞过　白石脂煅　龙骨　乳香　没药　枫香　樟脑　水银各一钱　光粉二两　麝香　片脑各一分　黄蜡半两　柏蜡一两　猪油一两半　　右末，先镕蜡，次入油，和匀候冷，调末搅匀，油纸摊贴。臁疮作隔纸膏贴之。
　　黑膏药　治杖疮及诸疮神效。
　　地园荽　黄花苑　侧柏叶　地薄荷　猪(豕母)(目宁)各二两　木鳖　白芷　杏仁　桃仁　生地黄各五钱　防风　荆芥　连翘　大黄　黄连　黄芩　黄蘗　当归　赤芍药　元参　紫金皮　乳香　没药　儿茶　大黄　当归各一两　杉炭皮　枫香　龙骨煅　石脂煅　血竭　樟脑各五钱　孩儿骨煅　朱砂　水银各二钱半　麝香五分　　右将后十五味为未，将前二十一味铡碎，以水煎熬浓汁，滤去滓再煎，令汁如饧样；入猪油二斤，慢火熬，令汁干；入光粉一斤，旋人搅至黑色成膏，滴水中成珠可丸，不粘手为度。次入黄蜡二两镕化，出火毒数日。再微熬，镕入乳香后十五味末搅匀，油纸摊贴。
　　秘傅膏药　专治打伤，又治金疮，及无名肿毒，臁疮。若跌伤及别样疮忌贴。　　真香油四两，将穿山甲、柏枝先入油中煎数沸，去二件渣，乘热将薄绵滤净油，复入锅中煎沸，以次下药。冬月用油五两　穿山甲一片　柏枝一根，以上二件，止取油煎汁，不用渣，取法见前　槐枝一茎，须另发开小条，不用大树上者，入药油，用此频搅　飞丹净水飞去标脚，取细末一两，作二次入油水花朱净水飞去标脚，晒干，取细末二钱　血竭　没药　乳香　孩儿茶以上四件，各三钱捶碎和匀，共入铜锅炭火上炒沸过为细末　新珍珠　新红象牙各面包烧存性，取细末，旧者不用　面粉炭火上烧黄色，各一钱　人指甲炒黄　三七晒干取细末　石乳铜锅内炒过取细末　黄连细末黄芩细末，各三分　海螵蛸五分　半夏大者十枚，为细末。以上十六件，俱用极细筛，筛过和匀，分作五分，留起一分。看膏药老嫩加减。止用四分，作四次下，下法如左　樟木细末，四钱　黄蜡二钱　冰片一分　麝香三分　阿魏成块者五分。以上四件，待诸药俱下尽，临起锅时方下，搅极匀，取出阿魏渣　　右药先将细末药分五分，其四分以次下锅如左。其一分留看药厚薄以为增减。如四分以下尽，药尚薄，亦将此分渐下。如正好，留此一分，待贴膏药时，掺在患处尤妙。煎法：用上好香油四两，入铜锅内炭火煎沸，沸时入柏枝一茎、穿山甲一片在内，煎数沸，去二药渣。将薄绵纸乘热滤净油，揩净锅，复入油于锅中煎沸，下飞丹五钱，用槐条急搅不住手，至成膏方止。候六七沸后，用清水漱净口，喷清水少许于锅中，即取起锅。一起锅时，于前四分中细末药，将一分渐渐逐一挑下，急搅如前。此分药尽，约均和了，将槐条蘸药滴水，且未要成珠，复置锅火上急搅，候沸起锅。二起锅，复将末药一分，渐入锅中，急搅如前，约均和滴水要成珠，复置锅炭火上急搅，候沸起锅。三起锅，渐下药，搅如前，约均和，将药滴水，虽成珠，尚要粘手，复置锅火上如前。四起锅，渐下药如前急搅，约均和，将药滴水成珠，珠要将至不粘手了，复置锅炭火上，候沸起锅。五起锅，即下黄蜡二钱、飞丹五钱，急搅如前，将药滴水成珠，要须不粘手，又不可太老了。如尚粘手，将前留下一分末药渐下，以不粘手为度。如不粘手了，即下水花朱二钱，次下樟冰末四钱，急搅，方下麝三分、阿魏五分、冰片一分，急搅不住手，量药已均和了，捞阿魏渣去之，以药入磁器内，浸冷水中片时，候凝，将药寻露天天阳净地掘坎，将磁器倒覆于坎中，仍以土覆好，候七日后方起。一、藏法，用油纸及箬包好瓶口，以防泄气。一、摊膏药时，用汤中煎过，净油单纸摊上，药不用火烘，止用热汤入器中，将油纸放器上，以药放上摊开，又不用太厚，须于纸上照得见为妙。如以绢摊，用汤顿烊药摊上。一、贴时，先将莱菔汁桑叶煎汤，露中露过一宿，用以洗患处，方用贴之。一、既贴后，每日洗一遍，不要换膏药，至二三日后，血散风去，方换收口黑膏药，即万应膏也。
　　万应膏　专主杖疮收口神效。
　　真香油二斤，滤净　黄连　黄蘗　黄芩各五两　柏枝　槐枝各一束。以上俱(口父)咀去碎屑　府丹一斤，水飞去标脚，晒干　乳香　没药　血竭　孩儿茶各三钱。以上四件，用槌打碎和匀，入锅中炭火炒沸　象皮灰用砂炒，去砂　海螵蛸各五分　半夏一钱　龙骨五分。以上八味，为极细末，用极细筛筛过和匀，渐入后药　阿魏五分　　右将真香油二斤滤净，入铜锅中煎沸，入黄连、黄蘗、黄芩、槐条，煎三四沸，将细夏布及薄绢纸滤去渣；揩净铜锅，仍入油于锅中煎沸，加入前府丹，用槐条急搅，煎至滴水成珠，乘热入磁器中，即将前细末药八味及阿魏渐入药中，急搅不停，候和匀，去阿魏渣，药冷为度，七日后可用。藏、摊洗法，并如前。
　　铁布衫丸 【《正宗》】 　此药预服，受刑不痛，亦且保命。　　自然铜煅红酢淬七次　当归酒洗捣膏　乳香　无名异洗去浮土　木鳖子香油搽壳灰焙用肉　没药　地龙去土晒干　苏木　　右八味等分为细末，蜜丸鸡头实大，每服三丸，预用白汤送下。纵非刑辱拷，可保无虞。
　　破血散　治乘马跌损伤，其脊骨恶血流于胁下，其疼苦楚不可转侧。　　羌活　防风　肉桂各一钱　水蛭炒烟尽另研，半钱　归梢　柴胡　连翘各二钱　麝香另研，少许　　右作一服，水一锺，酒一锺，煎至一锺，去滓，入水蛭、麝香末调匀，不拘时温热服。
　　地龙散　治腰脊痛或打扑损伤，从高坠下，留在太阳经中，令人腰脊或胫腨臂腰中痛不可忍。　　地龙　官桂　苏木各九分　麻黄七分　黄蘗　当归梢　甘草各一钱半　桃仁九个　　右作一服，水二锺，煎至一锺，食前服。
　　定痛乳香神应散 【东垣】 　治从高坠下，疼痛不可忍，腹中疼痛。　　乳香　没药　雄黑豆　桑白皮　独科栗子　当归各一两　破故纸炒，二两　水蛭半两　　右为末，每服五钱，酢一盏，砂石器内煎至六分，入麝香少许，温服。
　　没药丸　治打扑内损，筋骨疼痛。
　　没药　乳香　川芎　川椒去目及合口者　芍药　当归各半两　自然铜二钱半，酢淬七次　　右为细末。用黄蜡二两，镕开入药末，不住手搅匀，丸如弹子大，每服一丸，用好酒一锺化开，煎至五分，乘热服之，随痛处卧，连服二三丸，立效。
　　加味芎藭汤　治打扑伤损，败血流入胃脘，呕吐黑血如豆汁。　　川芎藭　当归　白芍药　百合水浸一日　荆芥各二钱　　右作一服，水一锺半，酒半锺，煎至八分，不拘时服。
　　百合散　治打扑伤损，败血流入胃脘，呕黑血汁者。　　川芎　赤芍药　当归　百合　生地黄　荆芥　侧柏叶　犀角　黄芩　黄连　牡丹皮　栀子　郁金　大黄　　右水煎，加童便和服。大便利者去大黄。
　　应痛丸　治折伤后为四气所侵，手足疼者。　　破故纸　骨碎补去毛　苍朮生　草乌各半斤　穿山甲去膜桑柴灰炒泡起为度。柴灰亦可　舶上茴香炒，各六两　　右，除草乌半斤，用生姜一斤擂烂，同草乌一处淹两宿，焙干为末，酒煮面糊为丸如梧桐大，每服五十丸，用酒或米汤送下。忌热物片时。
　　乳香散　治打伤损，手足疼痛不可忍者。　　乳香　没药各另研，三钱　白芷二钱　肉桂　白朮炒　当归炒　粉草各五钱　　右为细末研匀，每服二钱，不拘时，酒调下。
　　羌活防风汤　治破伤风邪初在表者，急服此药以解之，稍迟则邪入于里，与药不相合矣。　　羌活　防风　甘草　川芎　槁本　当归　芍药各四两　地榆　细辛各二两　　右，每服五钱，水煎。

　　防风汤　治破伤风，表证未传入里，急宜服之。　　防风　羌活　独活　川芎各等分
　　右，每服五钱，水煎，调娱蚣散服，大效
　　蜈蚣散
　　蜈蚣一对　鱼鳔三钱
　　右为细末，用防风汤下。

　　羌活汤　治破伤风，在半表半里，急服此汤，稍缓邪入于里，不宜用。　　羌活　菊花　麻黄　川芎　石膏　防风　前胡　黄芩　细辛　甘草　枳壳　白茯苓　蔓荆子各一两　薄荷　白芷各五钱　　右每服五钱，水煎。

　　地榆防风散　治风在半表里，头微汗，身无汗，不可发汗，兼治表里。　　地榆　防风　地丁草　马齿苋各等分　　右为细末，每服三钱，米汤调服。

　　大芎黄汤　治风在里，宜疏导，急服此汤　　川芎　羌活　黄芩　大黄各一两
　　右，五七钱，水煎温服，脏腑通和为度。
　　白朮防风汤　治服表药过多，自汗者。　　白朮　黄芪各一两　防风二两
　　右，每服五七钱，水煎服。脏腑和而自汗者可服。若脏腑秘，小便赤者，宜用大芎黄汤下之。
　　白朮汤　治破伤风，汗不止，筋挛搐搦。　　白朮　葛根　升麻　黄芩　芍药各二两　甘草二钱五分　　右每服五钱，水煎，无时服。

　　谦甫朱砂丸　治破伤风，目瞪，口噤不语，手足搐搦，项筋强直，不能转侧，目不识人。　　朱砂研　半夏洗　川乌各一两　雄黄五钱　凤凰台三钱　麝香一字　　右为末，枣肉丸桐子大，每服一丸或二丸，冷水下，以吐为度。如不吐，加一丸。或吐不住，煎葱白汤止之，汗出为效。
　　左龙丸　治直视，在里者。
　　左盘龙即野鸽粪也　白僵蚕　鱼鳔炒，各五钱　雄黄一钱　　右为末，烧饭丸桐子大，每服十五丸，温酒下。如里证不已，当用前药末一半，加巴豆霜半钱，烧饭丸梧子大，每服加入一丸。如此渐加，以利为度。利后，服和解药。
　　江鳔丸　治破伤风，传入里证，惊而发搐，脏腑秘濇。　　江鳔銼碎炒　野鸽粪炒　白僵蚕各半两　雄黄一钱　蜈蚣一对　天麻一两　　右为末，作三分，二分烧饭丸桐子大，朱砂为衣；一分入巴豆霜一钱，亦用烧饭丸。每服朱砂者二十丸，入巴豆者一丸，渐加至利为度，后止服前丸。
　　养血当归地黄汤
　　当归　地黄　芍药　川芎　槁本　防风　白芷各一两　细辛五钱　　右，依前煎服。

　　广利方　治破伤风发热。
　　(艹舌)蒌子九钱　滑石三钱半　南星　赤芍药　苍朮　陈皮　黄蘗炒　黄连　黄芩　白芷　甘草各五分　　右，姜水煎服。按右二方用竹沥、(艹舌)蒌实辈，治破伤风热痰脉洪者。前方用南星、半夏、草乌、川乌辈，则治破伤风寒痰，脉无力者。
　　白丸子　治一切风痰壅盛，手足顽麻，或牙关紧急，口眼歪斜，半身不遂等证。　　半夏七两，生用　南星二两，生用　川乌去皮脐生用，五钱　　右为末，用生姜汁调糊丸桐子大，每服一二十丸，姜汤下。古今图书集成医部全录卷三百八十

外科跌打金刃竹木破伤门

　　　　单方

　　跌扑金刃伤损：以香炉灰罨之，止血生肌。
　　金疮血出不止：冷水浸之，即止。

　　金疮困顿：用蚯蚓屎末水服方寸匕，日三服。 【《千金》，下同。】
　　瘢痕凸起：用热瓦频熨之。

　　金疮出血：不可以药早合，恐内溃伤肉，只以黄丹、滑石等分为末敷之。　　又方：云母粉敷之绝妙。 【《事林广记》】　　又方：白薇为末点之。 【子和】
　　又方：用门臼尘，切蒜蘸擦。或不用蒜。　　又方：嫩紫苏桑叶同捣贴之。 【《永类方》】
　　金疮内漏：雄黄半豆大纳之，仍以小便服五钱，血皆化为水。 【《肘后方》】　　又方：牡丹皮为末，水服，三指撮，立尿出血也。 【《千金》，下同。】　　又方：取疮中所出血，以水和服之。
　　金疮出血不止：寒水石、沥青等分为末，干掺，勿见水。 【《积德堂方》】　　又方：五倍子末贴之。若闭气者，以五倍子末二钱，入龙骨末少许，汤服立效。 【《谈野翁方》】
　　金疮血出：取老杉树皮烧存性研敷之，或入鸡子清调敷，一二日愈。　　又方：刮白檀末敷之，且能止痛。
　　又方：降真香、五倍子、铜花等分为末敷之，或降香用瓷瓦刮下研末亦可。
　　金疮出血：榴花半斤，石灰一升，捣和阴干，每用少许敷之，立止。 【崔元亮】
　　金疮出血：沥青末少加生铜屑末，掺之立愈。 【《经验方》】
　　金疮出血不止，闷绝：蒲黄半两，热酒灌下。 【《得效方》，下同】　　又方：血见愁草研烂涂之。

　　金疮血出不止：生面干敷，五七日即愈。 【《经验方》】　　又方：韭汁和风化石灰，日干，每用为末敷之，效。 【《集简方》】　　又方：稗苗根捣敷，或研末掺之即止，甚验。　　又方：以葱炙熟挼汁涂之，即止。 【《梅师方》】　　又方：慈石末敷之，止痛断血。 【《千金》，下同。】　　又方：车前叶捣敷之。
　　又方：白芍药一两，熬黄为末，或酒或米饮服二钱，渐加之，仍以末敷之，良。 【《广利方》】　　又方：蛇含草捣敷之。 【《肘后方》】
　　金疮血出过多，若血冷则杀人：宜炒盐一撮，酒调服之。 【《梅师方》】
　　药箭毒气：盐贴疮上，灸三十壮，良。 【《集验方》】　　又方：雄黄末敷之，沸汁出愈。 【《外台》】
　　刀斧金疮：白矾、黄丹等分为末敷之，最妙。 【《救急方》】　　又方：白芨、石膏煅等分为末掺之，亦可收口。 【《济急方》】　　又方：小蓟苗捣烂涂之。 【《食疗》】　　又方：刀箭伤疮，香白芷嚼烂涂之。 【《集简方》】
　　金疮扑损：用青蒿捣封之，血止则愈。 【《肘后方》】　　又方：用青蒿麻叶石灰等分，五月五日捣和晒干，临时为末搽之。　　又方：夏枯草口嚼窨上，即愈。 【《易简方》】
　　毒箭入肉：煎生地黄汁作丸，服至百日，箭出。 【《千金》，下同。】
　　竹木入肉：生地黄嚼烂罨之。

　　金疮作痛：生牛膝捣敷，立止。 【《梅师方》】
　　刀斧金疮：生姜嚼敷勿动，次日即生肉，甚妙。 【《扶寿方》】
　　金刃斧伤：用独壳大栗研敷，或仓卒嚼敷亦可。 【《集简方》】
　　箭刀竹木在肉及咽喉胸膈诸隐处不出：酒调瞿麦末方寸匕，日二服。 【《千金》】　　又方：王不留行末，熟水服方寸匕，兼以根敷即出。 【梅师】
　　卒被毒箭：麻仁数升，杵汁饮。 【《肘后方》，下同。】
　　毒箭伤人：蓝青捣饮并敷之。如无蓝，以青布渍汁，效。
　　金疮烦痛，大便不利：大黄、黄芩等分为末，蜜丸，先食水下十丸，日二服。
　　箭头不出：万坚神应丹。端午前一日不语，寻见莨菪科根本枝叶花实，令好者，道云：先生你却在这里！道罢，用柴灰自东南起围了，以木子捭掘，取根下周回土；次日日未出时，依前不语，用镢头取出洗净，勿令鸡犬妇人见，于净室中，以石臼捣如泥，丸弹子大，黄丹为衣，以纸袋封悬高处，阴干。遇有箭头不出者，先以象牙末贴疮口，后用绯帛袋盛此药，放脐中，绵兜肚系，当便出也。
　　金刀不出，入骨脉中者：半夏、白蔹等分为末，酒服方寸匕，日三服，至二十日自出。【《太白经》】
　　被斫断筋：菖蒲根捣汁，沥疮中，仍以渣敷之，日三易，半月即断筋更续，此方有效。【《外台》】
　　金疮肿痛：蔷薇根烧灰，每白汤服方寸匕，一日三服。 【《抱朴子》】
　　箭刺入肉，脓裹不出：以蔷薇根末掺之，服鼠璞十日，即穿皮出也。 【《外台》，下同。】　　又方：(艹舌)蒌根捣敷，三易自出，针刺入肉，同方。
　　伤筋出血：葛根捣汁饮，干者煎服，仍熬屑敷之。
　　金疮瘘孔：通草煮汁酿酒，日饮。鼠瘘不消方同。
　　金疮伤损，生肌破血：用紫葛二两，顺流水三盏，煎一盏半，三服，酒煎亦妙。 【《经效方》】
　　金疮肠出，用小麦五升，水九升，煮取四升，绵滤取汁，待极冷，令病人卧席上，含汁唾噀之，肠渐入，噀其背，并勿令病人知，及多见人旁人语，即肠不入也。乃抬席四角轻摇，使肠自入。十日中，但略食炙物，慎勿惊动，即杀人。　　又方：大麦粥汁洗肠推入，饮米糜百日乃可。 【《千金》，下同。】
　　箭镝在咽，或刀刃在咽膈诸隐处：杵杏仁敷之。
　　金疮断筋：枫香末敷之。 【《得效方》】
　　金刃斫伤未透膜者：乳香、没药各一钱，以童子小便半盏，酒半盏，温化服之，为末亦可。【《良方》】　　金疮出血：血竭末敷之，立止。 【《广利方》】　　又方：柳絮封之，即止。 【《外台》】
　　金疮苦痛：杨木白皮熬燥碾末，水服方寸匕，仍敷之，日三次。 【《千金》】
　　金疮接指：凡指断及刀斧伤，用真苏木末敷之，外以蚕茧包缚完固，数日如故。 【《摄生方》】
　　箭镞入肉不可拔出者：用新巴豆仁略熬，与蜣螂同研涂之，斯须痛定，微痒忍之，待极痒不可忍，使撼拔动之取出，速以生肌膏敷之。
　　金刃伤疮：新桑白皮烧灰和马粪涂疮上，数易之。亦可煮汁服之。
　　刀疮伤湿，溃烂不生肌者：寒水石煅一两，黄丹二钱为末，洗敷；甚者加龙骨一钱，孩儿茶一钱。
　　疮肿作痛：生椒末釜下土荞麦粉等分，研酢和敷之。 【《外台》】
　　破伤风水毒肿痛不可忍：麝香末一字，纳疮中，出尽脓水便效。 【《普济》】
　　打伤颠扑及牛马触动，腹破血流，四肢摧折：以乌鸡一只，连毛杵一千二百下，苦酒三升和匀，以新布拓病处，将膏涂布上，觉寒振欲吐，徐徐取下；须臾再上一鸡，少顷再作，以愈为度。【《肘后》】
　　破伤风：腊月收取狐目阴干，临时用二目一副，炭火微烧存性研末，无灰酒服方寸匕，神效无比。【《保寿堂方》】
　　　高坠下，瘀血抢心，面青气短：取乌鸦右翅七枚，烧研酒服，当吐血便愈。 【《肘后方》】
　　伤损接骨：鹰骨烧灰，每服二钱酒服，随病上下，食前食后。　　又方：雕骨烧灰，每服二钱酒下，在上食后，在下食前，骨即接如初。 【《接骨方》】　　又方：用下窟鸟，即鹗也，取骨烧存性，以古铜钱煅红，酢淬七次为末等分，酒服一钱，不可过多，病在下，空心；在上，食后服，极有效验。须先夹缚定，乃服此。
　　打伤青肿：炙猪肉搨之。 【《千金》】
　　杖疮血出：猪血一升，石灰七升，和剂烧灰，再以水和丸又烧，凡三次，为末敷之，效。【《外台》】
　　蹉跌损伤，血瘀骨痛：鹿角末酒服方寸匕，日三。 【《千金》，下同。】
　　竹木入肉不出者：鹿角烧末，水和涂上立出，久者不过一夕。
　　折伤接骨：用土鳖焙存性为末，每服二三钱，接骨神效。或取生者擂汁，酒服。 【《摘要方》】　　又方：用蚵蚾即土鳖六钱，隔纸炒，锅内焙干，自然铜二两，用火煅酢淬七次为末，每服二钱，温酒调下。病在上食后，病在下食前，神效。【《袖珍方》】　　又方：用土鳖阴干一个，临时旋研，入乳香、没药、龙骨、自然铜火煅酢淬各等分，麝香少许为末，每服三分，入土鳖末，以酒调下。须先整定骨乃服药，否则接错也。此乃家传秘方。慎之！又可代杖。【《集验方》】
　　扑坠瘀血：蝱虫二十枚，牡丹皮一两为末，酒服方寸匕，血化为水也。若久宿血在骨节中者，二味等分。【《备急方》】　　又方：刮琥珀屑酒服方寸匕，或入蒲黄三二匕，日服四五次。 【《外台》】
　　颠扑伤损：松节煎酒服。 【《谈野翁方》】
　　折伤瘀血，伤损筋骨疼痛：鼠屎烧末，猪脂和敷，急裹，不过半日痛止。 【《梅师方》】
　　杖疮已破：鸡子黄熬油搽之，甚效。 【《经验方》】
　　跌破出血：鰞鲗鱼骨末敷之。 【《直指方》】
　　杖疮溃烂：乳香煎油搽疮口。 【《永类钤方》】
　　筋骨损伤：米粉四两炒黄，入没药、乳香末各半两，酒调成膏，摊贴之。 【《御药院方》】
　　杖疮跌扑：童便入少酒饮之，推陈致新，其功甚大。
　　骨折肿痛：五灵脂、白芨各一两，乳香、没药各三钱为末，熟水同香油调涂患处。 【《乾坤秘韫》】
　　损伤接骨：五灵脂一两，茴香一钱为末，先以乳香末于极痛处敷上，以小黄米粥涂之，乃掺二末于粥上，帛裹，木牌子夹定，三五日效。【子和】
　　损伤瘀血在腹：用白马蹄烧烟尽，研末，酒服方寸匕，日三服，夜一服，血化为水也。【《鬼遗方》】
　　筋骨伤破：以热白马屎敷之，无瘢。 【《千金》】
　　跌扑伤损：用真牛皮胶一两，干冬瓜皮一两，銼同炒存性，研作细末，每服五钱，以热酒一锺调服，仍饮酒二三锺，暖取微汗，痛止，一宿接元如故。【《经验方》】
　　跌扑损伤，瘀血凝滞，心腹胀痛，大小便不通欲死：用红蛭石灰炒黄半两，大黄、牵牛头末各二两为末，每服二钱，热酒调下，当下恶血，以尽为度，名夺命散。【《济生方》】
　　坠跌打击内伤神效方：水侄、麝香各一两，銼碎烧令烟出为末，酒服一钱，当下畜血，未止再服，其效如神。一方无麝香。【《录验》】
　　一切金疮及刀斧伤：白僵蚕炒黄研末敷之，立愈。 【《斗门方》】
　　刀斧金疮：端午午时，取晚蚕蛾、石灰、茅花捣成团，草盖令发热过，收贮，每用刮下末掺之。
　　箭镞入肉：以蝼蛄杵汁，滴上三五度，自出。 【《千金》】
　　诸疮中风：生川椒一升，以少面和搜裹椒，勿令漏气，分作两裹，于煻灰火中烧熟，刺头作孔，当疮上罨之，使椒气射入疮中，冷即易之。须臾，疮中出水，及遍体出冷汗，即瘥也。【《独行方》】
　　骨在肉中不出者：咀茱萸封之，骨当腐出。 【《食疗》】
　　破伤中风欲死：用娱蚣研末，擦牙追去涎沫立瘥。　　又方：蟾酥二钱汤化为糊、干蝎酒炒、天麻各半两为末，合捣丸如菉豆大，每服一丸至二丸，豆淋酒下。【《圣惠》，下同。】　　又方：用蜈蚣头、乌头、附子底、蝎梢等分为末，每用一字或半字，热酒灌之，仍贴疮上取汗愈。【子和】
　　折伤：水獭一个，支解入罐内，固济待干，煅存性为末，以黄米煮粥，置患处，掺獭末于粥上，布裹之，立止疼。【《经验方》】
　　金疮胁破肠出：以干人屎末，抹入桑皮线缝合，热鸡血涂之。 【《生生编》】　　又方：以香油摸手送入，煎人参、枸杞子汁温淋之，吃羊肾粥十日即愈。 【《得效方》】　　又方：将肠纳入，以慈石、滑石各三两为末，米饮，服方寸匕，日再服。
　　刺在肉中：嚼豉涂之。

　　刺疮金疮，百治百效：葱煎浓汁渍之，甚良。
　　刺伤中水：服乌牛尿二升，三服止。 【《梅师方》】　　又方：煮韭熟塌之。

　　金疮出血不止，成内漏：用蝙蝠二枚烧末，水服方寸匕，当下水而血消也。 【《鬼遗方》】
　　箭镞入内不可拔者：用螳螂一个，巴豆半个，同研敷伤处，微痒且忍，极痒乃撼拔之，以黄连、贯众汤洗拭，石灰敷之。　　又方：用天水牛取一角者小瓶盛之，入硇砂一钱，同水数滴在内，待自然化水，取滴伤处，即出也。
　　抓疮伤水，肿痛难忍：耳垢敷之，　一夕水尽出而愈。
　　破伤风，手足颤掉，搐搦不已：用人手足指甲烧存性六钱，姜制南星、独活、丹砂各二钱为末，分作二服，酒下立效。【《普济方》】
　　破伤风，作白痂无血者，杀人最急：以黄雀屎直者研末，热酒服半钱。
　　破伤风搐口噤强直者：香胶散。用香胶烧存性一两，麝香少许为末，每服二钱，苏木煎酒调下；仍煮一钱，封疮口。【《得效方》】
　　破伤风，有表证未解者：用江鳔半两，炒焦娱蚣一对炙研为末，以防风、羌活、独活、川芎等分煎汤，调服一钱。【河间】
　　疮伤风水痛剧欲死者：牛屎烧烟，熏令汗出，即愈。 【《外台》】
　　狐尿刺疮痛甚者：热白马尿渍之。 【《千金》】　　又方：干蝎、麝香各一分为末，敷患处，风去速愈。 【《普济方》】
　　接骨：狗头一个烧存性为末，热酢调涂，暖卧。 【《易简方》】
　　筋伤：急取雄鸡一只，刺血，量患人酒量，或一碗或半碗和饮，痛立止，神验。 【《青囊方》】
　　损伤青肿：用新羊肉贴之。 【《千金》】
　　坠损呕血，坠跌积血，心胃呕血不止：用干荷花为末，每酒服方寸匕，其效如神。 【《摘要》】
　　杖疮肿痛：未生毛鼠同桑葚子入麻油中浸酿，临时取涂，甚效。 【《西湖志》】
　　杖疮肿痛：五倍子去穰，米酢浸一日，慢火炒黄研末，干掺之，不破者，酢调涂之。 【《易简方》】
　　一黄散：治打扑伤痕，紫黑有瘀血，流注有热者，大黄为末，姜汁调温敷。
　　一白散：治打扑伤痕紫黑，有瘀血流注，无热者，半夏为末，姜汁调敷。　　又方：羊毛饼法，鸡子清、桐油各半打匀，以羊毛薄捻作饼如纸样，贴在患处上，以散血膏或补肉膏敷贴。
　　颠扑筋断骨折：用粟米半升，木鳖肉二十个，，半夏半两，妇人发一团，葱白须一小束，同炒烟尽，存性为末，热酢调敷神效。【初虞世方】
　　颠扑筋断骨折：用糯米一升，皂角切碎半升，铜钱百个，同炒至半焦黑，去铜钱为末，用好酒调膏，厚纸摊贴患处，神效。
　　颠扑骨损：酢捣肥皂烂厚罨之，以帛缚之。闪伤，酢糟、平胃散相和罨之。
　　接骨：用五铢钱酢焠一两二钱，黑鸡骨三两，研细匀，每服病在下四钱疏服，食前；病在上二钱半频服，食后。一方有乳香、没药。
　　必效酒：治金疮中风角弓反张者，用蒜四破去心顶，　一升，以无灰酒四升，煮蒜令极烂，并滓每服五合，顷眼之，须臾得汗则瘥。
　　破伤风如神：用人家粪堆内蛴螬虫一枚，烂草房上亦有之，捏住其脊，待其虫口中吐水，就抹在疮口上，觉麻即汗出立愈。后试之果然。其虫仍埋故处，勿伤其命。【《婴童百问》】
　　豆淋酒：治金疮中风反强者，大豆六合，鸡矢白一合。　　右炒，令大豆焦黑，次入鸡矢白同炒，乘热泻于三升酒中，密盖良久，滤去滓，每服五合，如人行五里，更一服，汗出佳。未瘥即更作服之，汗出为度。服后宜吃热生姜粥投之。
　　金疮内烂生蛆者：以皂矾飞过，干贴其中，即死。
　　针刺入肉：车脂摊纸上如钱大贴上，二日一易，三五次即出。 【《集元方》】
　　竹木入肉，针拨不尽者：以人齿垢封之，即不烂也，屡试屡验。 【叶氏《通变要法》】
　　人咬伤疮：龟板骨、鳖肚骨各一片，烧研敷之。 【《摘元方》】
　　人咬手指：瓶盛热尿浸一夜，即愈。 【《通变要法》】
　　　　针灸

　　《素问》云：人有所坠堕，恶血留内，腹中满胀，不得前后，先饮利药。此上伤厥阴之脉，下伤少阴之络，刺足内踝之下，然骨之前血脉出血，刺足跗上动脉；不已，刺三毛上各一痏，见血则已。左刺右，右刺左。善悲惊不乐，刺如右方。　　《灵枢经》云：有所堕坠，恶血留内。有所大怒，气上而不下，积于胁下则伤肝。又中风及有所击仆，若醉入房，汗出当风则伤脾。又头痛不可取于腧者。有所击堕，恶血在内，若肉伤痛未已，可侧刺，不可远取之也。身有所伤血出多及中风寒，若有所坠堕，四肢懈惰不收，名曰体惰，取小腹脐下三结交者，阳明太阴也，脐下三寸关元也。
　　　　医案

　　《元史》曰：布智儿从元太祖征回回，身中数矢，血流满体。太祖命取一牛，剖其腹，纳之牛腹中，浸热血内，移时遂苏。
　　李挺从伯颜征郢州，炮伤左胁，矢贯于胸，几绝，伯颜令剖水牛腹，内其中，良久苏。
　　《本事方》曰：宣和中有一国医，忽承宣快行押，就一佛剎医内人。医诊视之已昏死矣。问其从人，皆不知病之由，惶恐无地。良久，有二三老内人至，下轿环而泣之，方得其实。云：因蹴秋跹，白空而下，坠死。医者云：打扑损伤，自属外科。欲申明，又恐后时参差不测。再视之，微觉有气。忽忆药囊中有苏合香丸，急取半两于火上焙去脑麝，用酒半升研化灌之，至三更方呻吟，五更下恶血数升，调理数日方瘥。
　　崔给事顷在泽潞与李抱真作判官，李相方以球杖按球子，其将军以杖相格，乘势不能止，因伤李相拇指，并爪甲劈裂，遽索金刀药裹之，强坐，频索酒，饮至数杯，已过量，而面色愈青，忍痛不止。有军使言取葱新折者，入糖灰火煨热，剥皮擘开，其间有涕，取罨损伤处，仍多煨葱续续取热者，凡三易之，面色却赤，斯须云已不痛。凡十数度易，用热葱并涕裹缠，遂毕席笑语。
　　《儒门事亲》曰：戴人出游，道经故息城，见一男子被杖，疮痛焮发，毒气人里，惊涎堵塞，牙噤不开，粥药不下，月余，百治无功，甘分于死。戴人先以三圣散吐青苍惊涎，约半大缶；次以利膈丸百余粒，下臭恶燥粪，又一大缶；复煎通圣散数钱热服之，更以酸辣葱酢汤发其汗，斯须吐泻交出，其人活矣。此法可以救免。
　　《薛己医案》曰：一人患跌扑损伤，两胁胀闷，欲咳不咳，口觉血腥，遍身臀腿胀痛，倦怠不食，烦渴脉大，此血脱烦躁也。与童便酒，及砭患处出死血糜肉甚多，忽发热烦躁汗出，投以独参汤三剂少止；又用补气血清肝火之药数剂，饮食稍进；后用独参汤间服，诸证悉退，饮食顿加，但不能多寐，以归脾汤加山栀、竹茹四剂而熟睡。因劳心遂烦渴自汗，脉大无力，以当归补血汤二剂而安。又以十全大补去川芎，加麦门、五味、牡丹、地骨、麻黄根、炒浮麦，数剂而汗止，死肉且溃，又二十余剂而新肉生。
　　一人杖疮，伤处揉散，唯肿痛不消。余日：此瘀血在内，宜急砭之。不从。余以萝卜自然汁调山栀末敷之，破处以当归膏贴之，更服活血之剂而瘥。数年之后，但遇天阴，仍作痒痛，始知不砭之失。
　　一患者臀腿黑肿而皮不破，但胀痛重坠，皆以为内无瘀血，惟敷凉药可以止痛。余诊其尺脉濇而结，此因体肥肉厚，瘀血畜深，刺去即愈，否则内溃，有烂筋伤骨之患。余人针四寸，出黑血数升，肿痛遂止。是日发热恶寒，烦渴头痛，此气血俱虚而然也，以十全大补之剂，遂瘥。
　　一患者杖后服四物、红花、桃仁、大黄等剂以逐瘀血，腹反痛；更服一剂，痛益甚，按其腹不痛。余日：此血虚也，故喜按而不痛，宜温补之剂，遂以归身、白朮、参、芪、炙草二剂，痛即止。
　　一患者瘀血已去，饮食少思，死肉不溃，又用托里之药，脓稍溃而清，此血气虚也，非大补不可。彼不从。余强用大补之剂，饮食进而死肉溃；但少寐，以归脾汤加山栀二剂而寐。因劳心烦躁作渴，脉浮洪大，以当归补血汤二剂而安。
　　一患者受刑太重，外皮伤破，瘀血如注，内肉糜烂黯肿，上干胸背，下至足指，昏愤不食，随以黑羊皮热贴患处，灌以童便酒薄粥，更以清肝活血调气健脾之剂，神思稍苏，始言遍身强痛；又用大剂养血补气之药，肿消食进。时仲冬瘀血凝结，不能溃脓，又用大补之剂壮其阳气，其脓方熟，遂砭去，洞见其骨，涂以当归膏，及服前药百余剂，肌肉渐生。
　　一患者瘀血虽去，饮食形气如故，但热渴焮痛，膈痞有痰，以小柴胡汤加天花粉、贝母、桔梗、山栀二剂，少愈；又加生地、归尾、黄芩、柴胡、山栀、花粉而愈。余治百余人，其杖后血气不虚者，唯此一人耳。治者审之。
　　一患者服行气之剂，胸痞气促，食少体倦，色黯脓清，此形气俱虚之证也。先用六君、桔梗二剂，胸膈气和；后用补中益气去升麻，加茯苓、半夏、五味、麦门治之，元气渐复而愈。若用前剂，戕贼元气，多致不救。
　　一患者去其患处瘀血，用四物、柴胡、红花治之，焮痛顿止，但寒热口干，饮食少思；用四物、白朮、茯苓、柴胡、黄芩、花粉四剂，寒热即退；用六君、芎、归、藿香而饮食进，腐肉虽溃，脓水清稀；以前药倍用参、芪、归、朮、茯苓二十余剂，腐肉俱溃，脓水渐稠。悞服下药一锺，连泻四次，患处色黯，喜其脉不洪数，乃以十全大补倍加肉桂、麦冬、五味数剂，肉色红活，新肉渐生。喜在壮年易于调理，又月余而愈，否则不救。凡杖疮跌扑之证，患处如有瘀血，止宜砭去，服壮元气之剂。盖其气血已损，切不可再用行气下血之药复损脾胃，则运气愈难营达于下，而反为败证，怯弱者多致夭枉。
　　一患者肿痛，敷寒凉之药，欲内消瘀血，反致臀腿俱冷，瘀血并凝，胸腹痞闷。余急去所敷之药，以热童便酒洗患处，服六君、木香、当归，敷回阳膏，臀腿渐温；又以前药去木香加川芎、藿香、肉桂四剂，瘀血解，乃刺之，更以壮脾胃养气血得痊。盖气血得热则行，寒则凝。寒极生热，变化为脓，腐溃深大，血气既败，肌肉无由而生，欲望其生难矣。
　　有一患者，腹胀喘促，作渴寒热，臀腿糜烂，与死血相和，如皮囊盛糊，用童便煎四物、桃仁、红花、柴胡、黄芩、麦门、花粉，服之顿退。彼用黑羊皮贴之益甚，后砭去脓血甚多，气息奄奄，唇口微动，牙关紧急，患处色黯，或欲用破伤风药。余曰：此气血虚而变证也。用参、芪、芎、归、白朮，并独参汤、人乳汁，元气复而诸证愈，仍用十全大补汤调理而安。此证若脓瘀内焮者，宜针之。若溃后口噤遗尿而类破伤风等证者，乃气血虚极也，急用大补之剂。若素多痰患风证者，宜清痰降火。若因怒而见风证者，宜清肝降火。若人不慎房劳而忽患前证，此由肾水不足，心火炽甚，宜滋阴补气血为主。若误作风证治之，即死。
　　一患者，中秋夜归坠马，腹内作痛，饮酒数杯，翊早，大便自下瘀血即安。此元气充实，挟酒势而行散也。
　　一男子跌伤，腹痛作渴，食梨子二枚，益甚，大便不通，血欲逆上，用当归承气汤加桃仁，瘀血下而瘥。此因元气不足，瘀血得寒而凝聚也。故产妇并患金疮者，俱不宜食此。
　　郑吏部素有湿痰，孟冬坠马，服辛热破血之药，遍身作痛，发热口干，脉大而滑，此热剂激动痰火为患耳。治以青燥汤去人参、当归、黄芪，加黄芩、山栀、半夏、黄蘗，热痛顿去，患处少愈。更用二陈、羌活、桔梗、苍朮、黄蘗姜制、生地、当归，遂痊。
　　杨司天骨已入臼，患处仍痛，服药不应，肝脉洪大而急。余曰：此肝火盛而作痛也，用小柴胡汤加山栀、黄连二剂痛止，用四物、山栀、黄蘗、知母调理而康。
　　少宗伯刘五清臁伤一块微痛，少食，用六君子汤倍加当归、黄芪，其痛渐止。月余，瘀血内涸而不溃，公以为痊。余曰：此阳气虚极，须用调补。不从。至来春头运，痰涎壅塞，服清气化痰，病势愈盛，脉洪大而微细，欲以参、芪、归、朮、附子之类补之。不信。至秋初，因怒，昏愤而厥。
　　一男子孟秋坠梯，腹停瘀血，用大黄等药，其血不下，反加胸膈胀痛，喘促短气。余用肉桂、木香末各二钱，热酒调服，即下黑血及前所服之药而苏。此因寒药凝滞而不行，故用辛温之剂散之。
　　陈侍御坠马腿痛作呕，服下药一剂，胸腹胀痛，按之即止，唯倦怠少气，诊其脉微细而濇。余曰：非瘀血也，乃痛伤气血，复因药损脾气而然耳。投养脾胃生气血之药而愈。
　　吴给事坠马伤手，出血过多，发热烦躁，肉瞤筋惕，或欲投破伤风药。余日：此血虚火动所致，当峻补其血为善。遂用圣愈汤二剂即安，又养气血而疮瘥。
　　张进士季秋坠马，亡血过多，出汗烦躁；翊日，其汗自止，热躁益甚，口噤手颤。此阴血虚，阳火乘之而汗出，为寒气收敛腠理，故汗不得出，火不得泄，怫郁内甚而益增他证也。余用四物加柴胡、黄芩、山栀四剂少止，又用四物、参、芪、软柴胡、五味、麦门治之而痊。
　　一妇人孟冬伤足亡血，头汗，内热作渴，短气烦躁，不时昏愦，其脉洪大，按之微弱，此阴血虚于下，孤阳炎于上，故发厥而头出汗也。以四物合小柴胡汤一剂汗止，以四物去川芎加参、芪、麦门、五味、炙草，少用肉桂，四剂诸证悉去；又三十余剂，血气复而愈。
　　窗友王汝道环跳穴处闪伤，瘀血肿痛，发热作渴，遂砭去瘀血；知其下焦素有虚火，用八珍加黄蘗、知母、牛膝、骨碎补，四剂顿止；用十全大补汤少加黄蘗、知母、五味，三十余剂而敛。
　　一小儿臂骨出臼，接入肿痛发热，服流气等药益甚，饮食少思。余以葱熨之，其痛即止；以六君、黄芪、柴胡、桔梗、续断、骨碎补治之，饮食进而肿痛消；又用补中益气加麦门、五味治之，气血和而热退愈矣。
　　戴给事坠马腿肿痛而色黯，食少倦怠，此元气虚弱，不能运散瘀血而然耳。遂用补中益气去升麻、柴胡，加木瓜、茯苓、芍药、白朮治之而痊。
　　州守陈克明子闪右臂腕，肿痛，肉色不变，久服流气等药，加寒热少食，舌干作渴。余日：伤损等证，肿不消，色不变，此气血虚而不能愈，当助脾胃壮气血为主。遂从余法治之，不二月，形气渐充；半载，诸证悉退，体如常。
　　粱阁老侄跌伤腿，外敷大黄等药，内服破血之剂，遂致内溃。余针出秽脓三碗许，虚证悉具，用大补之剂，两月余少能步履。因劳心，手撒眼开，汗出如水，或欲用祛风之剂。余曰：此气血尚未充足也，急以艾炒热频熨肚脐并气海穴处，以人参四两炮、附子五钱煎灌，良久，臂少动；又灌一剂，眼开能言，但气不能接续；乃以参、芪、归、朮四味共一斤，附子五钱，水煎，徐徐服之，元气渐复，饮食已进，乃去附子服之而疮愈。
　　一女子年十七，闪右臂微肿作痛，寅申时发热，余决其胆经血虚火盛，经水果先期而至，先以四物合小柴胡汤四剂，热退；更以加味四物汤加香附、地骨皮、山栀各五分，芩、连、炙草各三分，二十余剂，其肿亦消；乃去黄连、山栀，又五十余剂，经水调而元气充矣。
　　儒者王清之跌腰作痛，用定痛等药不愈，气血日衰，面耳黧色。余曰：腰为肾之腑，虽曰闪伤，实肾经虚弱所致。遂用杜仲、补骨脂、五味、山萸、蓰蓉、山药，空心服；又以六君、当归、白朮、神曲各二钱，食远服，不日而瘥。
　　一三岁儿闪腰作痛，服流气等药半载不愈。余曰：此禀肾气不足，不治之证也。后果殁。
　　云间曹子容为室人中风灌药，误咬去指半节，焮痛寒热，外敷大黄等药，内服清热败毒，患处不痛不溃，脓清，寒热愈甚。余曰：此因凉药遏绝隧道而然也。遂敷玉龙膏以散寒气，更服六君子汤以壮脾胃。数日后，患处微痛，肿处渐消，此阳气运达患处也，果出稠脓，不数日，半指溃脱，更服托里药而敛。
　　上舍王天爵汤足焮肿，内热作渴，外敷内服，皆寒凉败毒，患处益肿而不溃，且恶寒少食，欲作呕吐。余曰：此气血俱虚，又因寒药凝结隧道，损伤胃气，以致前证耳。遂用香砂六君子、芎、归、炮姜，外证悉退。唯体倦晡热，饮食不甘，以补中益气汤加地骨皮、五味、麦门，治之而愈。
　　　外科虫兽伤门

　　　　千金方 【唐　孙思邈】

　　　　　总论

　　凡见一切毒螫之物，必不得起恶心向之，亦不得杀之。若辄杀之，于后必遭螫毒，治亦难瘥。慎之慎之！
　　　　　狂犬

　　凡春末夏初，犬多发狂，必诫小弱持杖以预防。防而不免者，莫出于灸。百日之中，一日不阙者，方得免难。若初见疮瘥痛定，即言平复者，此最可畏。大祸即至，死在旦夕。凡狂犬咬人着讫，即令人狂，精神已别，何以得知？但看灸时一度火下，即觉心中醒然，惺惺了了，方知咬已即狂，是以深须知此。此病至重，世皆轻之，不以为意，坐是死者，常年有。吾初学医，未以为业，有人遭此，将以见问，吾了不知报答，以是经吾手而死者不一。自此锐意学之，一解已来，治者皆愈。方知世无良医，枉死者半，此言非虚。故将来学者，非止此法。余医方皆须沉思，留心作意，殷勤学之，乃得通晓。莫以初解一两种法，即谓知讫，极自误也。　　凡猘犬咬人，七日辄应一发，三七日不发则脱也，要过百日，乃得免耳。每到七日，辄当捣韭汁饮之一二升，又当终身禁食犬肉蚕蛹，食此则发，死不可救矣。疮未愈之间，禁食生鱼及诸肥腻冷食，但于饭下蒸鱼，及于肥器中食便发。不宜饮酒，能过一年乃佳。
　　　　　蠼螋

　　凡蠼螋尿人影着处，便令人病疮。其状身中忽有处瘳痛如芒刺，亦如刺虫所螫，后起细(疒咅)(疒畾)，作聚如茱萸子状，四边赤，中央有白脓如黍粟，亦令人皮肉急，举身恶寒壮热，剧者连起竟腰胁胸也。治之法，初得之，磨犀角涂之，止其毒，治如火丹法。余以武德中六月得此疾，经五六日，觉心闷不佳，以他法治不愈。又有人教画地作蠼螋形，以刀子细细尽取蠼螋腹中土，就中以唾和成泥涂之，再涂即愈。方知天下万物相感，莫晓其由。
　　　　　射工

　　江南有射工毒虫，一名短狐，一名蜮。其虫形如甲虫《外台》云：正黑，状如大蜚[蜚　原本「飞」，掳《外台秘要》改。]，生有一长角，在口前，如弩檐，临其角端，曲如上弩，以气为矢，因水势以射人。人或闻其在水中铋铋作声，须要得水没其口，便射人。其虫畏鹅，鹅能食之。其初始证候，先恶寒噤，(疒叅)寒热筋急，仍似伤寒，亦如中尸，便不能语，朝旦小苏，哺夕辄剧，寒热闷乱，是其证。始得三四日，当急治之。治之稍迟者，七日皆死。初未有疮，但恶寒噤(疒叅)；及成疮似蠼螋尿，亦似瘭疽疮。射工中疮有三种：其一种疮正黑如黛子，皮周边悉赤，或衣犯之如有芒刺痛；其一种作疮，久久穿，或晡间寒热；其一种如火灼熛起，似此者最急，数日杀人。　　凡山水有毒虫，人涉水，中人如射工而无物。诊法，初得之恶寒，微似头痛，目眶痛，心中烦懊，四肢振焮，腰背百节背强，两膝痛；或翕翕而热，但欲睡，旦醒暮剧，手足逆冷。二三日，腹中生虫，食人下部，肛中有疮，不痛不痒，令人不觉。不急治，遇六七日，下部出脓溃，虫上食人五脏，热盛毒烦，下利不禁。八九日，虽良医不能治矣。觉得之，急早视其下部，若有疮正赤如截肉者，为阳毒，最急；若疮如鲤鱼齿者，为阴毒，犹小缓。要皆杀人，－不过二十日也。欲知是中水与非者，当作五六升汤，以小蒜五升(口父)咀投汤中，消息勿令大热，去滓以浴之，是水毒身体当发赤斑，无异者非也，当以他病治之。　　江东江南诸溪源问有虫，名短狐溪毒，亦名射工。其虫无目而利耳能听，在山源溪水中，闻人声，便以口中毒射人，故谓射工也。其虫小毒轻者，及相逐者，射着人影者，皆不即作疮，先病寒热，身不喜冷，体强筋急，头痛目疼，张口欠咳，呼吸闷乱，朝旦少苏醒，晡夕辄复寒热，或以伤寒发石散动，亦如中尸，便不能语，病候如此。自非其土地人，不常数行山水中，不知其证，便谓是伤寒发石散动，作治乖僻。毒盛发疮，复疑是瘭疽；乃至吐下去血，复恐疑蛊毒，是以至祸耳。今说其状类，以明其证与伤寒别也。
　　　　证治要诀 【明　戴思恭】

　　　　　恶虫蛇伤

　　为恶虫蛇所伤，用白芷细嚼敷患处，仍以酒调芷末服。蜈蚣伤用鸡屎涂。(虫修)伤用蕨萁芒烧灰，香油调敷。犬伤用虎骨末敷。猫伤用薄荷揩。蜂虿伤用人参嚼而敷之；或用诸蟹壳烧存性研末，蜜调敷。凡诸恶物伤，急于伤处灼艾数壮，亦佳。
　　　　薛氏医案 【明　薛己】

　　　　　误吞水蛭

　　治误吞水蛭，食蜜即愈。试以活蛭投蜜中，即化为水，屡验。一书云：井中生蛭，以白马骨投之，即无。试之亦验。夫蛭即蚂蝗也，虽死为末，见水复活，人吞之为害不小，治以前法，无不愈者。
　　　　　蛇入七窍

　　凡蛇入七窍，劈开蛇尾，纳川椒数粒，以纸封之，其蛇自出。更煎人参汤饮之；或饮酒食蒜，以攻内毒。如被蛇咬，食蒜饮酒；更用蒜杵烂涂患处，加艾于蒜上灸之，其毒自解。凡毒虫伤并效。
　　　　证治准绳 【明　王肯堂】

　　　　　毛虫证治

　　春夏月树下坛堑间，有一等杂色毛虫，极毒，凡人触著者，则放毛入人手足上，自皮至肉，自肉至骨。其初皮肉微痒，以渐至痛，经数日痒在外而痛在内，用手抓搔，或痒或痛，必致骨肉皆烂，有性命之忧。此名中射工毒，诸药不效。用好豆豉约一碗，清油半盏，拌豉捣烂，厚敷痛痒处，经一时久，豉气透骨，则引出虫毛，纷纷可见。取下豆豉，埋在土中。煎香白芷汤洗痛处。如肉已烂，用海螵蛸即鰞鲗鱼骨为末敷之，愈。　　治刺蝥伤，无如甘草妙。口内细嚼敷之，即时愈。今苏州虎丘山下民家，皆以种植树木为生，周十里内无蝥，乃时用甘草汁洒树故也。
　　　　石室秘箓 【清　陈士铎】
　　　　　　　虫兽治法
　　世人被虎咬伤，血必大出，其伤口立时溃烂，其疼不可忍，当急用猪肉贴之，随贴随化，随化随易；连用地榆一斤为细末，加入三七根末三两，苦参末四两，和匀掺之，随湿随掺，血即止而痛即定。盖地榆凉血，苦参止痛，三七根末止血，合三者之长，故奏功实神
　　　　方

　　雄黄消毒膏 【《宝鉴》】 　治蝎螫不可忍。　　雄黄　信各半两　巴豆三钱　白矾生，一两　　右为细末，黄蜡半两，镕开入药搅匀，为锭子如枣子大。用时将锭子签于灯焰上炙开，滴于螫着处，其痛立止。
　　一上散　治蝎螫痛。
　　半夏一字，生用为细末　雄黄一字，另研细　巴豆一个，去皮如泥　　右三味，同研和匀上之。

　　圣惠方　治蛇咬蝎螫虫咬，妙。
　　雄黄三钱　信一钱　皂子　巴豆各四十九粒　耳塞　麝香各少许　　右，五月五日，不闻鸡犬妇人处，不语，捣为细末，在杏子核内封之，针挑出上痛处，大有神效。　　又方　治毒蛇所伤。
　　细辛　香白芷各五钱　雄黄二钱
　　右为末，加麝香少许，每服二钱，温酒调服效。　　又方　治诸般蛇咬。此敷之于擒蛇者。药味不全亦可。　　大青　小青　青木香　乌桕叶　火炊草　山蕨肌　过山龙　地蜈蚣　天门冬　白芍药　香薷　　右细末，用白木香研细，生白酒调服，渣罨咬处，累效。
　　蝉花散　治夏月犬伤，及诸般损伤，蛆虫极盛，臭恶不可近者。　　蛇蝉皮一两，烧存性　蝉壳　青黛各半两　细辛二钱五分　　右为细末，每服三钱，酒调下。如六畜损伤成疮，用酒灌下。如犬咬伤，用酵子和吃，蛆皆化为水，蝇子不敢再落；又以寒水石末干掺上。
　　定风散　治风犬咬，先口噙浆水洗净，用绵拭干，贴药，更不再发，大有神效。　　生天南星　防风各等分
　　右为细末，干上，更不再发，无脓，效不可具述。
　　扶危散　治狂犬伤，出毒法。
　　防风五钱螌蝥一钱　麝香三分　雄黄二钱　大黄　黑牵牛头末各三钱　　右为末，每二钱滚水调服，恶物从小便而出。又生麻油研豆豉为膏，丸如弹子大，常揩拭所咬处，却掐开看豉丸内，若有狗毛茸茸然，此毒气已出，掐至无茸毛，方为痊可。
　　扶危散　治风狗咬。
　　螌蝥七日内用七个，七日外每日加一个，十日十个，百日百个，去翅足与糯米同炒　滑石一两　雄黄一钱　麝香一字　　右为末，温酒调服。不饮酒者，米饮下。毒从大小便出，即愈。
　　五神散　搽一切瘴毒蛇伤蝎螫，大效。　　金线钓壶卢　紫河车各二钱　续随子去壳　雄黄各一钱　麝香少许　　右末，酢调涂患处。蛇伤以刀割去损肉，以末干搽，或以唾调搽。或加骑蛇狮子根叶同煎捣用，亦妙。　　又方　治前证。
　　水苦荠　槐枝叶　柳枝叶　嫩桕叶　小青叶　连叉大青　　右，煎水浸洗。
　　又方　治射工中人三种疮。
　　升麻二两　乌扇根三两
　　右二味(口父)咀，以水三升，煮取一升，适寒温尽服，滓薄上。
　　五香散　治江南毒气恶核，射工中人，暴肿生疮。　　甲香　犀角　鳖甲　升麻　熏陆香　乌翣　丁香　沉香　黄连　青木香　羚羊角　黄芩　甘草　牡蛎各四分
　　吴茱萸三分　黄蘗六分
　　右十六味，治下筛，中射工毒及诸毒，皆水服方寸匕，日二升；以水和少许洗之，仍以鸡子白和涂肿上，干则易。
　　野葛膏　治射工恶核，卒中恶毒。
　　野葛一升　巴豆　乌头　蜀椒各五合　茵芋　(艹蹢)(艹躅)　附子　丹砂各一两　雄黄　大黄各七两　　右十味治下筛，以不中水猪膏三斤，煎三上三下，去渣，内丹砂、雄黄末，搅至凝，以枣核大，摩痛上，勿近眼。凡合名膏，皆无令产妇女人小儿鸡犬五畜见之，唯宜洁净。　　又方　治人忽中水毒，手足指冷，或至肘膝者。　　吴茱萸一升　生姜切，一升半　犀角　升麻　橘皮各二两　乌梅十四枚　　右六味(口父)咀，以水七升，煮取二升，分二服。　　又方　治猫鬼，眼见猫狸，及耳杂有所闻。　　相思子　蓖麻子　巴豆各七枚　朱砂末二铢　蜡四铢　　右五味合捣为丸，先取麻子许大含之，即以灰围患人，前头着一斗灰火，吐药火中，沸即尽，火上作十字，其猫鬼并皆死矣。　　又方　入山泽，辟众蛇。
　　干姜　麝香　雄黄各等分
　　右三味捣为粗散，以小绛袋盛带之，男左女右，涂蛇毒疮。《集验方》云：如无麝香，以射罔和代之。《救《急方》云：以蜜和为膏，敷螫处，良。
　　　　单方

　　解狼伤毒：盐汁饮之。 【《千金》】
　　虎狼伤疮：月经衣烧末，酒服方寸匕，日三。 【藏器】　　又方：水化沙糖一碗服，并涂之。 【《摘元方》】
　　熊虎伤毒：生铁煮令有味洗之。 【《肘后方》，下同。】
　　虎犬伤人：矾末纳入裹之，止痛尤妙。　　又方：地榆煮汁饮，并为末敷之；亦可为末，白汤服，日三。忌酒。 【《梅师方》，下同。】
　　虎伤人疮：生葛煮浓汁洗之，仍捣末，水服方寸匕，日夜五六服。　　又方：但饮酒常令大醉，当吐毛出。　　又方：先吃清油一碗，仍以油淋洗疮口。 【《济急方》】　　又方：内服生姜汁，外以汁洗之，用白矾末，敷上。 【《秘览方》】
　　虎狼伤人：干姜末敷之。

　　虎爪伤人：刺猬脂日日敷之，内服香油。
　　熊罴伤人：蒴藋一大把，以水一升渍，须臾取汁饮，以滓封之。 【《备急方》】
　　虎伤人疮：蛴螬捣烂涂之，日上。 【《经验方》】
　　马咬成疮肿痛：用鸡冠血涂之，驳马用雌鸡，牡马用雄鸡。 【《肘后方》】　　又方：益母草切细，和酢炒涂之。 【《千金》】　　又方：马齿苋煮食之。
　　又方：独颗栗子烧研敷之。熊虎爪伤亦同。 【《医说》】
　　马咬踏疮，肿痛作热：鼠屎二七枚，故马鞘五寸和烧研末，猪脂调敷之。 【《梅师方》】
　　猪咬成疮：龟版烧研，香油调搽之。 【《摘元方》】　　又方：松脂炼作饼贴之。 【《千金》】
　　虎犬咬人：杵薤取汁饮一升，日三，滓敷伤处。 【《本草》，下同。】
　　虎狼伤人：生鸡肉食之。又生葛汁饮之，又洗疮。又妇人月经赤衣，烧为灰，和酒服。
　　牛触肠出不损者：急送入，以桑白皮尖或生白麻为线，缝合肚皮，缝上掺血竭末或百草霜末，血止立活。或封罨，恐内作脓。【《入门》，下同。】
　　胁破肠出臭秽：急以香油摸肠，用手送入，煎人参、地骨皮汤淋之，皮自合，吃羊肉羹，十日愈。
　　凡春夏初交，犬多发狂，但见其尾直下不卷，口中流涎舌黑者，即是狂犬。若被其伤，乃九死一生之患。急用针刺去血，以人小便洗净，用核桃壳半边，以人粪填满，掩其疮上，着艾灸之，壳焦粪干则易之，灸至百壮；次日，又灸百壮。灸至三五百壮为佳。【《千金》】　　又方：先口噙浆水洗净，或以热人尿淋咬处，嚼生姜擦之，又用葱白嚼烂涂之，又杏仁嚼碎敷之，以帛系定。或用马蔺根研细，葱汤洗后涂之，尤妙。【《纲目》】　　又方：于患人顶心中，有一红发，即当拔之，后服药快效。 【《十三方》】
　　犬咬人久不差，口吐白沫者，为大毒入心，叫唤似犬声，天灵盖烧灰，东流水调服一钱。【《本草》】
　　狗咬伤疮烂：嚼杏仁涂之。 【寇氏】　　又方：白果仁嚼细涂之。

　　猘犬伤毒：乌梅末，酒服二钱。 【《千金》】　　又方：桃白皮一把，水二升，煎一升服。 【《梅师方》】
　　犬吠出血：以井华水洗至血止，绵裹之。
　　猘犬咬：取床脚下土，和水敷之，灸七壮。
　　犬咬伤：取蚯蚓泥，以盐研敷之。狂犬伤，出犬毛，神效。　　又方：苦酒和灶灰敷之，或热汤和之。 【《千金》】
　　猘犬咬伤：每日食虾蟆脍，绝良；亦可烧炙食之。勿令本人知之，自后再不发也。 【《肘后方》】　　又方：用虾蟆后足捣烂，水调服之。先于顶心拔去血发三两根，则小便内见沫也。 【《袖珍方》】　　又方：故梳、韭根各二枚，水二升，煮一升，顿服。 【《外台》】　　又方：雄黄五钱、麝香二钱为末，酒下，作二服。 【《救急良方》】　　又方：胆矾末敷之，立止。 【《济急方》】　　又方：人参置桑柴炭上烧存性，以碗覆定，少顷为末掺之，立瘥也。 【《经验》】
　　风狗蛇虺咬伤：紫苏叶嚼敷之。 【《千金》】
　　猘犬咬伤：地黄捣汁饮，并涂之，百度愈。
　　恶犬咬伤：蓼叶捣泥敷之。 【《肘后方》】
　　狗咬昏闷：浸椒水调莽草末敷之。 【《便民圆纂》】
　　恶犬咬伤：莨菪子七枚吞之，日三服。 【《千金》】　　又方：莨菪根和盐捣敷，日三上。 【《外台》】
　　猘犬咬伤，七日一发。三七日不发，乃脱也。急于无风处，以冷水洗净，即服韭汁一碗，隔七日又一碗四十九日共服七碗。须百日忌食酸咸，一年忌食鱼腥，终身忌食狗肉，方得保全，否则十有九死。【《简便方》】　　又方：瓦松、雄黄研贴，即不发。 【《生生编》】　　又方：鼠屎二升，烧末敷之。 【《梅师方》】
　　猫咬成疮：雄鼠屎烧灰，油和敷之，曾经效验。 【《寿域》】
　　犬咬伤疮重发者：用蔓菁根捣汁服之，佳。 【《肘后方》】
　　猘犬伤人：干姜末水服二匕，生姜汁服亦良，并以姜炙热熨之。
　　恶犬咬伤：虎骨刮末，水服方寸匕，并敷之。 【《小品方》】　　又方：野菊研细，酒调服，尽醉止，效。 【《纲目》，下同。】　　又方：蓖麻子五十粒，去壳，研为膏敷之。　　又方：左蟠龙，即人屎也，厚封之，数日即愈。 【《经验方》】
　　猘犬咬伤：猬皮头发等分，烧灰水服。 【《外台》】　　又方：蚺蛇脯为末，水服五分，日三服。无蚺蛇，他蛇亦可。　　又方：自死蛇一枚烧焦为末，纳入疮孔中。 【《千金方》】　　又方：红娘子二个，螌蝥五个，并去翅足。若四十岁各加一个，五十岁各加二个，青娘子三个去翅足；四十岁加一个，五十岁加二个，海马半个，续随子一分，乳香、沉香、桔梗各半分，酥油少许为末。十岁者作四服，十五岁作三服，二十岁作二服，三十岁作一服，极良。【《谈野翁方》】　　又方：头垢、猬皮等分烧灰，水服一匕，口噤灌之。 【《千金》，下同。】
　　犬咬疮重发：头垢少许，纳疮中，用热牛屎封之。　　又方：以蜡炙镕灌入疮中。 【葛氏方】
　　风狗咬伤，乃九死一生之病，急用螌蝥七个，以糯米炒黄去米为末，酒一盏，煎半盏，空心温服，取下小肉狗三四十枚为尽。如数少，数日再服。七次无狗形，永不再发也，累试累验。【《易简方》】　　又方：大螌蝥三七枚，去头翅足，用糯米一勺，略炒过，去螌蝥；别以七枚，如前炒色变，复去之；别以七枚，如前至青烟为度，去蝥。只以米为粉，用冷水入清油少许，空心调服；须臾再进一服，以小便利下毒物为度。如不利，再进。利后肚疼，急用冷水调青靛服之，以解其毒，否则有伤。黄连水亦可解之。但不宜服一切热物也。【《大成》】
　　狐尿刺疮：乌驴尿顿热渍之。 【《千金》】　　又方：治肿痛欲死者，桑灰汁渍之，冷即易。 【《肘后方》】　　又方：杏仁研烂，煮一两沸，及热浸之，冷即易。 【《必效方》】
　　为猫所伤：取薄荷叶细嚼敷之。
　　又方：虎骨、虎毛烧为末涂之。

　　蛇入七孔：割母猪尾血滴入，即出也。 【《千金》】
　　毒蛇咬螫：以闭口椒及叶捣封之，良。 【《肘后方》】
　　因热取凉卧地下，有蛇入口不得出者：用刀破蛇尾，纳生椒二三粒裹定，须臾即自退出也。【《圣惠》】
　　蛇螫血出，九窍皆有者：取蝱虫初食牛马血腹满者，三七枚，烧研汤服。 【《肘后方》】
　　蛇咬毒疮：用吴茱萸一两为末，冷水和，作三服，立安。 【《胜金方》】
　　蝮蛇螫伤：生虾蟆一枚，捣烂敷之。 【《外台》】　　又方：娱蚣烧末敷之。

　　蛇骨刺人痛甚：用死鼠烧敷。 【《肘后方》，下同】
　　蛇咬毒入腹：取两刀于水中相摩，饮其汁。　　又方：新地榆根捣汁饮，兼以渍疮。
　　壁镜毒人必死，白矾涂之。 【《太平广记》】
　　虫蛇兽毒及蛊毒：生明矾、呀雄黄等分，于端午日为末，黄蜡和丸梧子大，每服七丸，熟水送下。【《东坡良方》】
　　蛇咬蝎螫：烧刀矛头令赤，置白矾于上，汁出热滴之，立瘥。此神验方也。 【《传信方》】
　　毒蛇伤螯：嚼盐涂之，灸三壮，仍嚼盐涂之。 【《徐伯玉方》】
　　毒蛇射工沙虱等伤人，口噤目黑，手足直，毒气入腹：白矾、甘草等分为末，冷水服二钱。【《瑞竹堂方》】
　　虫虺螫人：凡蜈蚣蛇蝎毒虫伤，以五灵脂末涂之，立愈。 【《金匮钩元》】　　又方：急以小便洗去血，随取口中唾频涂之，极效。 【《摘要》】　　又方：取蛇菵草根叶捣敷咬处，当下黄水。
　　虎咬蛇伤：山漆研末，米饮服三钱，仍嚼涂之。 【《集简方》】
　　蜘蛛蛇蝎咬伤：缚定咬处，勿使毒行，以贝母末酒服半两至醉，良久，酒化为水，自疮口出水尽，仍塞疮口，甚妙。【《直指方》】
　　一切毒气虎狼蛇虺所伤，溪毒野蛊恶刺等毒：草犀烧研服之。临死者亦得活。
　　毒蛇伤螫：野鼠屎水调涂之。 【《经验方》】
　　蛇伤手肿：用新剥羊肚一　带粪，割一口，将手入浸，即时痛止肿消。 【《集要》】　　又方：生蚕蛾研敷之。 【《必效方》】　　又方：青木香不拘多少，水煎服，效不可述。 【《袖珍方》】　　又方：青麻嫩头捣汁，和酒等分，服三盏，以渣敷之，毒从窍中出。以毒弃水中，即不发。看伤处有窍是雄蛇，无窍是雌蛇。以针挑破伤处成窍敷药。【《摘元方》】　　又方：小青一握细研，入香白芷半两，酒调服，手按患处，候黄水出为效。　一方用小青、大青、牛膝叶同捣汁，和酒服，以渣敷之。
　　毒蛇溪毒沙虱射工等伤，口噤眼黑，手足强直，毒攻腹内成块，逡巡不救。苍耳嫩苗一握，取汁和酒温灌之，以渣厚敷伤处。【《胜金方》】
　　蛇伤：捣水蓼茎叶敷之；蛇毒入腹心闷，绞汁服之。 【《唐本》】　　又方：用海根以酒及水磨服，并敷之。
　　蛇蝎螫伤：葵菜捣汁服之。 【《千金》】
　　恶蛇咬伤：地菘捣敷之。 【《易简方》】　　又方：菇蒋草根，烧灰敷之。 【《外台》】
　　毒蛇螫伤，牙入肉中，疼不可堪者：勿令人知，私以荇叶覆其上，以物包之，一时折牙自出也。【《肘后方》】
　　蛇虺螫伤：酢草捣敷。
　　又方：梳垢一团，尿和敷上，仍炙梳出汗熨之。 【《千金》】
　　蛇咬伤疮：生堇杵汁涂之。 【《毕万术》】
　　蛇蝎螫人：射菵敷之，频易血出愈。并治沙虱毒。 【《梅师方》】
　　蝎虿螫人：半夏末水调涂之，立止。 【《箧中方》】
　　蛇咬肿闷欲死：用重台六分，续随子仁七粒，捣筛为散，酒服方寸匕，唾和少许涂咬处，立效。【《海上方》，下同。】　　又方：独茎狼子根或叶捣烂，腊猪脂和涂，立瘥。
　　蛇咬久溃成疮：小茴香捣末敷之。 【《千金》】　　又方：暖酒淋洗疮上，日三次，蜘蛛毒蜂螫伤同之。
　　毒蛇螫伤：急饮好清油一二盏解毒，然后用药。 【《济急良方》】　　又方：清酢急饮一二碗，令毒气不散，然后用药。　　又方：豆叶捣敷频易取瘥。 【《广利方》】　　又方：干姜、雄黄等分为末，袋盛佩之，遇螫敷之，便定。　　又方：姜末敷之，干即易。 【《千金》，下同。】　　又方：胡荽苗、合口椒等分捣涂之。　　又方：以竹筒合疮上镕蜡灌之，效。 【《徐玉方》】　　又方：即时嚼蒜封之，六七易；仍以蒜一升去皮，以乳二升煮熟，空心频服。明日又进。外以去皮蒜一升捣细，小便一升，煮三四沸，浸损处。一方用独蒜、酸草捣绞敷咬处。　　又方：紫苋捣汁饮一升，以渣涂之。 【《集验方》】
　　蛇犬咬伤：以热尿淋患处良。 【《日华》】
　　蛇缠人足：就令尿之，便解。 【《肘后方》】
　　诸蛇伤毒：桂心、(艹舌)萋等分为末，竹筒密塞，遇毒蛇伤即敷之。塞不密，则不中用也。
　　蝮蛇伤人：令妇人尿于疮上，良。 【《千金》，下同。】　　又方：楮叶麻叶合捣取汁渍之。
　　又方：先以小便洗去血，次以牙垽封而护之，甚妙，且不痛肿。 【《医方摘要》】　　又方：以口含男子阴毛二十条，咽汁，令毒不入腹。　　又方：樱桃叶绞汁服，滓敷伤处。

　　蛇绕不解：热汤淋之，即脱。 【《千金》，下同。】
　　蛇咬疮：用猪槽中水浸之，效。

　　诸蛇螫伤：胡粉和大蒜捣涂。

　　毒蛇尿草木着人似刺札，便肿痛肉烂，若着手足，指节堕落，研砒霜和胶清涂之。 【《本草》，下同。】
　　蛇骨刺人毒肿痛：烧死鼠为末，敷之。
　　蜈蚣入腹：猪油灌之，或饱食少顷，饮桐油，当吐出。
　　蜈蚣咬伤：胡椒嚼封之，即不痛。 【《多能鄙事》】　　又方：鸡冠血涂之。 【《箧中方》】
　　中蜈蚣毒，舌胀出口是也。雄鸡冠血浸舌，并咽之。 【《青囊杂纂》】
　　蜈蚣伤螫：麻鞋底炙热揩之，即安。 【《外台》】　　又方：头发烧烟熏之。
　　又方：头垢苦参末酒调敷之。 【《箧中方》，下同。】　　又方：酢磨生铁敷之。
　　又方：嚼香附末涂之，立效。 【时珍方】　　又方：蛇含草挼敷之。 【《录验》】　　又方：取灰苋叶擦之即止。 【《谈野翁方》】　　又方：嚼小蒜涂之，良。 【《肘后方》】　　又方：独头蒜涂之，即止。
　　又方：菜子油倾地上，擦地上油涂之，即好，勿令四眼人见。 【《积德堂方》】　　又方：马齿苋涂之。
　　又方：栋树枝叶汁涂之，良。 【《简便方》】　　又方：白鮝皮贴之。 【《集成》】
　　蜈蚣蜂虿蜘蛛螫咬：嚼盐涂之，或盐汤浸之。 【《梅师方》】　　又方：蜘蛛研汁涂之，并以生者安咬处，吸其毒。 【《广利方》】　　又方：嚼人参涂之，或以人参末敷之。
　　蝎有雌雄，雄者螫痛在一处，井泥敷之；雌者痛牵诸处，取瓦屋沟下泥敷之。无雨时，以新水从屋上淋下泥用。【《本草》，下同。】　　又方：冷水渍之即不痛。水微暖复痛，即易新水。　　又方：半夏生一字，雄黄一字，巴豆一个，同研敷之。 【《纲目》】　　又方：驴耳中垢或猫屎涂之。又地上蜘蛛取汁敷之。　　又方：白矾、半夏为末，酢调贴之，痛止毒出。 【《得效》】
　　磨生姜汁涂之，又薄荷细嚼敷之，又白矾镕汁滴伤处。 【《本草》】　　又方：以木碗合螫处，神验不传。 【《录验》】　　又方：川椒嚼细涂之，微麻即止。 【《摘要》】　　又方：猫儿屎涂之，三五次即瘥。 【《心镜》】　　又方：水调硇砂涂之，立愈。 【《千金》】　　又方：酢磨附子汁敷之。 【《心镜》】　　又方：苦李仁嚼涂之，良。 【《录验》】
　　桑蝎螫人：丁香末蜜调涂。

　　蜂虿螫伤：蟹壳烧存性，研末，蜜调涂之。 【时珍】　　又方，端午日午时收壁虎一条，以鸡胆开一窍盛之，阴干，每以一星敷上即止，神效。【《青囊》】　　又方：苦(艹贾)汁涂之，良。 【《摘元方》】
　　蜂蝎螫人：小蒜捣汁服，以滓敷之。 【《肘后方》】　　又方：薄荷香叶挼贴之。 【《外台》】　　又方：野苋挼擦之。
　　又方：油木梳炙热熨之。 【《救急方》】
　　蛇虫蜂蝎狼犬毒箭等伤：菩萨石为末敷之。
　　沙蜂叮螫：朱砂末水涂之。

　　蜂蝎蛇伤，蠼螋尿疮：鸡子一个，轻敲小孔合之，立瘥。 【《兵部手集》】
　　毒蜂螫人：嚼青蒿封之，即安。 【《肘后方》】　　又方：清油搽之，妙。
　　又方：野芋梗擦之良，汁可涂蜘蛛伤。
　　九里蜂毒：皂荚钻孔贴叮处，艾灸其上三五壮即安。
　　蜂虿虫蚁螫：人头垢封之。
　　又方：五月五日午时，收蜀葵花、石橊花、艾心等分阴干为末，水调涂之。 【《肘后方》】　　又方：人耳垢、蚯蚓屎和涂，出尽黄水，立愈。 【《寿域》】　　又方：鰞鲗骨一钱、白矾二分为末，(口畜)鼻，在左壁者(口畜)左鼻，在右壁者(口畜)右鼻。【《宝鉴》】　　又方：牛角(角思)烧灰，酢和敷之。 【《肘后方》】　　又方：以水浸故布榻之，暖即易。 【《千金》】　　又方：温汤渍之，数易奎旦愈。 【华佗】　　又方：反手取地上黄土敷之，或入酢调。 【《千金》】
　　凡蚯蚓及诸恶虫咬疮：取百舌窠中土酢调敷之。
　　蜂虿诸虫螫人及蜘蛛咬肿痛：取土蜂窠，酢调涂之。　　又方：用尿坑泥敷之。
　　又方：瓦摩其上，唾二七遍，置瓦于故处。 【《千金》，下同】　　又方：牛屎烧灰，苦酒和敷。
　　又方：酢调黄丹涂之。 【《肘后》，下同。】　　又方：人尿洗之。
　　又方：用酥涂之，妙。 【《圣惠》】
　　鼠咬成疮：麝香封之，妙。 【《经验》】　　又方：猫头烧灰，油调敷之，以瘥为度。 【赵氏方】　　又方：猫毛烧灰，入麝香少许，唾和封之，猫须亦可。 【《急救良方》】　　又方：猫屎涂之，即愈。 【《寿域方》】
　　蚕咬伤：屋上烂草和酢汁研敷。
　　又方：苎汁饮之，又涂之。苎近蚕种则蚕不生。 【《本草》】　　又方：蜜调麝香敷之。 【《广利方》】
　　诸虫如蚕类咬人，恐毒入腹：煮菵草服之，亦捣敷疮上。
　　蝼蛄咬用槲叶烧灰细研：以泔别浸槲叶，取洗疮，拭干，纳少许灰于疮中　　又方：酢和石灰涂之。 【《圣惠》】
　　蚯蚓咬人，其毒如大风，眉须皆落：以石灰水浸之，良。 【《经验方》】　　又方：浓煎盐汤浸身，数遍即愈。浙西军将张僧病此，每夕蚯蚓鸣于体，一僧用此方而安，蚓畏盐也。【《经验方》】
　　蚯蚓吹：用老茶叶细末敷之。

　　射工中人，状如伤寒，寒热发疮，偏在一处，有异于常者：取赤苋合茎捣汁，饮一升，日再服之。【《集验方》】　　又方：熊胆涂之，更以雄黄酒磨服即愈。 【《斗门方》】　　又方：用芥菜子末，和酒厚涂之，半日，痛即止。 【《千金》】　　又方：马齿苋捣汁一升服，滓敷之，日四五次，良。 【《海上方》】　　又方：鬼臼叶一把，酢渍捣汁服一升，日二次。 【《千金》，下同。】　　又方：射干、升麻各二两，水三升，煎一升，温服；以滓敷疮上。
　　闽广有溪毒中人似射工，但无物，初病恶寒发热烦躁，骨节强痛，不急治，生虫食脏杀人。用雄牛膝茎紫色节大者一把，以酒水各一杯同捣绞汁，温饮，日三服。【《肘后方》，下同。】　　又方：知母连根叶捣作散服，亦可投水绞汁饮一二升。夏月出行，多取其屑自随。欲入水，先取少许投水上流，便无畏。兼辟射工。亦可煮汤浴之，甚佳。
　　中射菵毒：大麻子汁饮之。
　　又方：蚯蚓屎末，井水调服二方寸匕。 【《千金》】　　又方：猪血饮之，即解。 【《肘后方》，下同。】
　　误吞蚂蝗：取田中泥，酒和一二升服之，当利出。
　　水毒中人：以小蒜三升煮，微热以浴身，大热即无力。若身发赤斑文书，毋以他病治之也。
　　射工溪毒：用鸡矢白者二枚，以钖和涂疮上。　　又方：鼠妇、豆豉、巴豆各三枚，脂和涂之。　　又方：用鸀鳿鸟近病人，即能唼人身讫，以物承之，当有沙出，其沙即含沙射人之箭也。又可笼鸟近人，令鸟气相吸，又取其屎烧灰，水服。
　　射工毒疮：大蜈蚣一枚炙研，和酢敷之。 【《千金》，下同。】　　又方：狼牙，冬取根，夏取叶，捣汁饮四五合，并敷之。
　　沙虱在水中，人澡浴则着人身，钻入皮里，初得皮上正赤如小豆黍粟，摩之痛如刺，三日后寒热发疮，毒若入骨杀人。岭南多此。即以茅叶刮去，以苦菜汁涂之，佳。【《肘后方》，下同。】　　又方：莴苣菜捣汁涂之，良。
　　又方：螌蝥二枚，一枚末服，一枚炼至烟尽，研细末，敷疮中，立瘥。
　　蠼螋虫如小蜈蚣，色青黑，长足，隐于壁间，以尿射人，遍身生疮，出黄水，甚于汤火伤，繞身匝即死。乌鸡翎烧灰，鸡子清调涂之。【《纲目》】　　又方：取扁豆叶挼敷即瘥。 【《本草》】　　又方：梨叶捣涂之，干即易。 【《箧中方》】　　又方：槐白皮酢浸半日，洗之。 【《千金翼》】　　又方：画地作蠼螋形，以刀细取腹中土，唾和涂之，再涂即愈。孙真人子得此疾，经五六日不愈，或教此法遂瘳。乃知万物相感，莫晓其由也。【《千金》，下同。】　　又方：酢和胡粉涂之。
　　又方：乌鸡翅毛烧灰，油调敷之，虫畏鸡故也。 【《顼碎录》】　　又方：大麦嚼敷之，日三上。 【《类要》】　　又方：磨犀角汁涂之。 【《千金》】　　又方：鹿角烧末，苦酒调服。 【《外台》】　　又方：治疮初如掺粟，渐大如豆，更大如火烙浆泡，疼痛至甚者，速以草茶并蜡茶俱可，以生油调敷，药至痛乃止。【《胜金方》】　　又方：盐汤浸绵，拓疮上。 【《食疗》】　　又方：以蒺藜捣敷之，无叶用子。 【《备急方》】　　又方：杵豉敷之，良。虫刺螫人，豉心嚼敷，少顷见豉中有毛，即瘥。不见再敷，昼夜勿绝，见毛为度。【《外台》】
　　蠼螋咬疮：大黄末涂之。 【《医说》】
　　蜘蛛咬疮，遍身皆有：以葱一枚去尖头，将蚯蚓入叶中，紧捏两头，勿泄气，频动摇，即化为水，以点咬处，甚效。【《谭氏方》】　　又方：雄黄末敷之。 【《朝野佥载》】　　又方：羊桃叶捣敷之，立愈。 【《备急方》】　　又方：油麻研烂敷之。 【《经验后方》】　　又方：香油和盐掺之。 【《普济方》】　　又方：炮姜切片贴之，良。 【《千金》】　　又方：取久臭人溺于大瓮中坐浸，仍取乌鸡屎炒浸酒服之。不尔，恐毒杀人。 【藏器】　　又方：牛乳饮之，良。 【《生生编》】　　又方：用驴尿泥敷之。

　　诸虫毒伤：青黛、雄黄等分为末，新汲水调下二钱，又外涂之。 【《本草》，下同。】
　　人被天蛇毒，似癞而非癞。天蛇即草间黄花蜘蛛也，人被其螫，因为露水所濡，乃成此疾，遂煎秦皮汁一升饮之，瘥。
　　蛇蠋蜘蛛咬：生鸡卵轻敲一小孔，合咬处，立瘥。
　　诸毒虫伤：大纸捻蘸香油烧火熏灭，以烟熏之，即愈。 【《纲目》】
　　花蜘蛛毒咬人，与毒蛇无异。苍耳捣汁一盏服，仍以渣敷之。 【《摘元方》】
　　山中草木上有石蛭，着人足则穿肌入肉中害人。但以腊猪膏和盐涂足胫趾，即不着人也。【《千金》】
　　南方多雨，有物曰水侄，大类鼻涕，生于古木之上，闻人气则闪闪而动，人过其下，堕人体间，即立成疮，久则遍体，惟以朱砂、麝香涂之，即愈。【《医说》】
　　人为蜗牛虫所咬，毒遍身者：蓼草汁浸之，即瘥。 【《本草》】
　　百虫入耳：以两刀于耳门上摩敲作声，自出。
　　诸毒虫伤：青黛、雄黄等分研末，新汲水服二钱。 【《录验》】
　　蜗牛咬：毒行遍身者，蓼子煎水浸之，立愈。不可近阴令弱也。 【藏器】
　　解黄蝇毒：乌蒙山峡多小黄蝇，生毒蛇鳞中，啮人初无知觉，渐痒为疮，勿搔，但以冷水沃之，擦盐少许，即不为疮。【《方舆胜览》】
　　恶虫咬人：紫草煎油涂之。 【《圣惠方》，下同。】　　又方：以酥油和血涂之。

　　毛虫毒方：取蒲公英根茎白汁敷之，立瘥。　　又方：用锅底黄土为末，以酸酢捏成团，于痒痛处搓转，其毛皆出在土上，痛痒立止，神效无比。
　　夏月有杂色毛虫，极毒，触人生疮痒痛，骨肉皆烂：豉一碗，清油半盏同捣，厚敷伤处，经一宿，取见豉中有毛虫，埋土中弃之。白芷汤洗后，鰞鲗鱼骨末敷之，即瘥。【《纲目》，下同。】
　　熏衣去虱：天茄叶铺于席上，次日蚤虱尽死。天茄即龙葵，一名老鸦眼睛草。
　　熏衣去虱：百部、秦艽为末，入竹笼烧烟熏之，虱自落；亦可煮汤洗衣。 【《经验方》】
　　五月取浮萍阴干烧烟去蚊。 【《千金》，下同。】
　　壁虱娱蚣：蔷麦秸作饼，烧烟熏之。
　　辟除壁虱：以木瓜切片铺于席下。 【《臞仙》】
　　阴虱作痒：阴毛际肉中生虫如虱，或红或白，痒不可忍者，白果仁嚼细频擦之，取效。【《刘长春方》】
　　楝花焙末铺席下，杀蚤虱。

　　　　针灸

　　《千金方》曰：凡春夏初交，犬多发狂，但见其尾直下不卷，口中流涎舌黑者，即是狂犬。若被其伤，乃九死一生之患。急用针刺去血，以人小便洗净，用桃核壳半边，以人粪填满，掩其疮上，着艾灸之，壳焦粪干则易之，灸至百壮，次日又灸百壮，灸至三五百壮为住。　　被狂犬咬者，只就咬牙迹上灸之，一日三壮，灸至一百二十日乃止，常食韭菜，永不再发。　　凡猘犬所嚙，未尽其恶血毒者，灸上一百壮，已后，当日灸一壮。若不血出，刺出其血，百日灸乃止。禁饮酒及猪犬肉。　　凡众蛇螫，灸上三七壮。无艾，以火头称疮孔大小爇之。　　《丹溪心法》曰：凡蛇虺蜈蚣毒蛇咬伤，于伤处灸五壮或七壮，即愈。　　《资生方》曰：狂犬咬人，当先针刺去恶血，仍灸疮中十壮；自后日灸一壮，至百日乃止。忌饮酒。常饮韭菜自然汁，以滓封灸疮，永不再发。　　《医学纲目》曰：猘犬伤，毒不出，发寒热，速以艾灸外丘穴二壮；又灸所咬之处七壮，立愈。　　治风狗咬，用桃核壳半个，将野地干人粪填满，以榆皮盖定，罨于伤处，又用艾于桃核上灸十四壮，即愈，永不再发。或用野犬粪，如前法灸之。　　又方：艾灸伤处五七壮。
　　《本草纲目》曰：诸虫蛇伤人，艾灸患处数壮，甚良。　　射工溪毒，独头蒜切三分，厚贴之，上用艾灸，令蒜气射入即瘥。　　被毒蛇螫，即贴蛇皮于螫处，艾火灸其上，引出毒气。
　　　　医案

　　《夷坚志》曰：毒蛇伤螫，临川有人被蝮蛇咬伤，即昏死，一臂如股，少顷，遍身皮胀黄黑色，一道人以新汲水调香白芷末一斤灌之，觉脐中汩汨然，黄水自口出，腥秽逆人，良久消缩如故。又云以麦门冬汤调尤妙，仍以末搽之。
　　径山寺僧为蛇伤，一脚溃烂，百药不愈。一游僧以新水数洗净腐败，见白筋挹干，以白芷末人胆矾、麝香少许掺之，恶水涌出，日日如此，一月平复。
　　《薛己医案》日：陈镒，居庸关人，蝎螫手，疼痛彻心，顷刻焮痛至胁，寒热拘急，头痛恶心，此邪正二气相搏而然，以飞龙夺命丹涂患处及服止痛之药，俱不应，乃以隔蒜灸法灸之遂愈。余母及余，皆尝被螫，如前灸之，痛即止。余母又尝为娱蚣伤指，亦用前法而愈。凡蛇毒之类所伤，依此疗之，并效。《本草》谓蒜疗疮毒有回生之功，信哉！
　　一猎户腿被狼咬痛甚，治以乳香定痛散不应。余思至阴之下，气血凝结，药力难达，令隔蒜灸至五十余壮，疼痛悉去；仍以托里药及膏药贴之而愈。
　　王生被鬬犬伤腿，顷问焮痛至股，翊日牙关紧急，以玉真散治之不应，亦隔蒜灸三十余壮而苏，仍以玉真散及托里消毒药而愈。
　　《医学纲目》曰：张荐昔在剑南为张廷赏判官，忽被斑蜘蛛咬项上，一宿咬处有两道赤色，粗细如箸，绕顶上，从胸前至心经；二宿头面肿疼，如数升碗大，肚渐肿，几至不救。张相素重荐，因出家财五百千，并荐家财五百千，募能疗者。忽一人应召，云可治。张相初不甚信，欲验其方，遂令目前合药。其人云不惜方，当疗人性命耳。遂取大蓝汁一磁碗，取蜘蛛投入蓝汁，良久方出，甚困不能动；又别捣蓝汁，复加麝香、雄黄和之，更取一蜘蛛投汁中，随化为水。张相及诸人甚异之，遂令点于咬处，两日内悉愈。但咬处作小疮，痂落如旧。
　　有人被毒蛇所伤已昏困，有老僧以酒调药二钱灌之，遂苏。及以药滓涂患处，良久复灌二钱，其苦皆去。问之，乃五灵脂一两，雄黄半两，同为末，止此耳。后有中毒者用之，无不效验。
