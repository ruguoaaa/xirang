---
title: 痘疹门2
index: true
icon: editor
order: 267
category:
  - 医藏
  - 古今图书集成 博物汇编 艺术典 医部全录
  - 痘疹门
tag:
  - 陈梦雷
  - 清
---

## 卷四百六十六  

痘疹门  

### 家传痘疹心法【`明 万全`】 22

***痘疹碎金赋***  

痘本胎毒，俗名天疮。虽疠气之传染，实杀机之显彰。变迁莫测，酷恶难当。肌肉溃脱兮，若蛇蜕皮龙蜕骨；精神困顿兮，如蚓在灰鳝在汤。疮有疏密兮，疏者轻而密者重；毒有微甚兮，微则祥而甚则殃。笑彼拘于日数者，未达迟速之变；悲夫惑于鬼神者，不求医药之良。  

乾坤妙合，震巽分张。受气于父兮，得阳精而凝结；成形于母兮，赖阴血以培养。民多嗜欲，气匪淳庞。淫火炽于衽席，食秽蓄于膏粱。精血禀其毒气兮，甚于射罔；形体负于杀气兮，险于锋芒。或谓去其口血兮，不过脱空之语；或谓解其胎毒兮，未见抵圣之方。  

五运统于南北兮，有太有少；六气分于主客兮，曰阴曰阳。变化各正，胜复靡常。得其序而气治兮，国无疵疠；失其序而气乱兮，民有疹疡。应至而不至兮其气徐，贵迎之以夺其势；未应至而至兮其气暴，姑持之以避其强。不知此而妄作兮，违时者败；能审此而慎动兮，顺天者昌。  

春令温和而升生，夏令暑热而浮长。秋令清凉而降收，冬令寒冽而沉藏。是得四时之正，不为万物之伤。冬反燠暖兮，勾萌早发；春反栗烈兮，蛰虫且藏。夏反清肃兮，凉风袭肉；秋反蒸溽兮，暑汗沾裳。若此逆气兮，染之者即成疫疠；又有虚风兮，中之者必致夭伤。受父母之秽毒兮，隐于黝僻；触天地之疠气兮，发其伏藏。自内而出兮，布于四体；自外而散兮，根于五脏。肝主泪而为水泡，肺主涕而作脓囊。心则斑而且赤，脾则疹而又黄。肾乃封藏之本，变则黑陷之象。可喜者苗而秀，秀而实，如鸟之脱距；所恶者枯而陷，陷而伏，如虎之负冈。  

东赤南白，西黄北黑，各分布而有定；春生夏长，秋收冬藏，自流行而无疆。初出血点兮，红鲜得生之气；次化水液兮，白莹渐长之状。脓成而色黄兮，欲收之候；痂结而色黑兮，已藏之象。谓肾无证者，似去冬不能成岁；谓黑为逆者，如废北何以调阳。  

方其发生兮，春夏为顺而秋冬非吉；及其收敛兮，秋冬为顺而春夏不臧。应发生而反收敛者，谓之陷伏；应收敛而反发生者，谓之烂洋。顺者不必治兮，待其平复；逆者不可治兮，避其怨谤。若逢险证，必在奇方。治不乖方兮，险变顺而春回幽谷；药不对病兮，险变逆而火烈昆冈。  

病似顺而反逆兮，认之要确；病似逆而反顺兮，察之贵详。似粟堆聚坚硬兮，孰若磊落而稠密；如丹艳赤娇嫩兮，不如淡白而老苍。初出现而涵水，乍起发而戴浆。脓未成而干黑，囊未满而萎黄。早发先萎兮，如园林之花蕊；暴长遽消兮，似沟涧之潦潢。是谓夺命之证，休夸折肱之良。  

轻或变重兮，悞服药而或犯禁忌；重或变轻兮，得遇医而且善调养。蚊迹蚤斑兮，不旋踵而告变；蛇皮蚕壳兮，惟束手以待亡。夹斑疹者，斑疮消而足喜；顶平陷者，平陷起而莫惶。切戒临病挥霍，最宜用药审详。病有标本兮，视急缓以立法；药有补泻兮，因虚实而立方。  

噫嘻兮医无定法，迷乱兮药无定方。大率贱攻而贵补，故多喜温而恶凉。设若病遇虚寒兮，温补有效；假如证属实热兮，辛香敢尝。辛热下咽，阳之盛者必困；苦寒入胃，阴之盛者乃戕。戒汗下于首尾兮，恶攻之说；补脾土以制肾水兮，喜补之常。不识补者之短，奚论攻者之长？  

形尖圆而光壮兮，气之充拓；色鲜明而润泽兮，血之涵养。可以勿药，是谓无恙。灰白平陷兮，血气虚而补之以温；红艳焮肿兮，气血热而泻之以凉。气至而血不足兮，虽起发根窠不肥；血至而气不足兮，虽明润郛郭不长。泥章句以举一隅者，守株安可得兔？驰辨说而执两端者，多歧必然亡羊。脾为水谷之本，固不可以不补；肾为津液之源，尤不可以不将。土虽为水之防，水能制火之亢。肾主骨髓兮，倒陷入于骨髓者莫救；肾司闭藏兮，变黑至于闭藏者可防。是皆归肾之害，岂可谓肾之强。毒火燔灼兮，肾水且涸；营气败坏兮，脾土亦伤。故补脾不如救肾，而养阴所以济阳。热则气血淖泽而不敛，寒则气血凝濇而不彰。气血失养，痘疹受伤。或受于热兮，为烦躁，为赤为痛；或受于寒兮，为振悸，为白为痒。顺时令之寒暄，禁人畜之来往。勿动混厕之臭，勿烧檀麝之香。恐乘虚而易入，反助毒以为殃。痘虽吉而犯多凶，屡经怪变；证虽恶而调则善，终见安康。  

若夫痘疹之热，相似内外之伤。邪火烜赫兮，玉石俱焚；真水静顺兮，波浪不扬。喷嚏咳嗽兮，肺金流铄；项急烦闷兮，肝木被创。呵欠惊悸兮，心虽君主而不宁；吐泻昏睡兮，脾则仓廪而不藏。各脏有证，惟肾无象。不受秽毒之火，独见耳骩之凉。热微兮毒少，热盛兮火旺。大热安静兮，毒随热出而无虑；小热烦躁兮，毒与火留而可防。凶灾莫测兮，又热又渴；轻疏可许兮，乍热乍凉。吐泻勿止兮，使毒得越而无遏；惊悸不定兮，恐毒深入而反藏。血妄泄于空窍兮，死期速于弹指；语妄涉于鬼神兮，变候易于反掌。  

形证定其疏密，部位决其存亡。如豆纷布兮，且颗粒而其疏已定；如麻堆聚兮，更模糊而其密堪伤。挨颊繞口兮，庚戊阳明之位；颧间额上兮，壬丙太阳之乡。头为元首之尊，最怕蒙头；项乃关津之要，偏嫌锁项。鼻凖初出兮，淫毒犯于天根；耳轮先现兮，邪火侵乎玉堂。  

渐次出兮吉兆，齐涌出兮凶状。痘将出而热减兮，药勿妄服；痘正出而热剧兮，医宜早防。解其火毒兮，恐郁遏而干枯；养其气血兮，欲流行而舒畅。远寒热之犯兮，损之益之而必使和平；助春夏之令兮，达之发之而必使长旺。治其未乱兮，彻桑土于迨雨；知其方渐兮，戒坚冰于履霜。  

出欲尽而不留，发欲透而齐长。苗渐成窠兮，气之所呴；血渐化水兮，血之所养。疏则毒少兮，头面不肿而休怕；密则毒多兮，气血不充而宜慌。时日既足兮，自翘翘而杂起；表里无邪兮，勿汲汲以作汤。所谓良将用兵，善攻不如善守；又云上农治田，勿助生于勿忘。咽喉急痛兮，勿违时而早治；头面预肿兮，但引日以必亡。小便欲清兮，大便却欲其坚实；淡味可食兮，厚味不可以啖尝。茹淡者胃气不损，养厚者火邪益亢。或见黑(黑干)兮，点之速以胭脂；或遇干枯兮，浴之贵以水杨。搔痒忽生兮，取茵陈以熏燎；爬搔不宁兮，虽卢扁而仿徨。  

痘长满水，毒化成浆。爱其稠浓兮，恶其清淡；取其满足兮，舍其虚痒。欲知透与不透兮，于手足而细察；欲知足与不足兮，于辅颊以端详。设四末之未透，取脾胃而服药；如一方之未足，视经络以求方。譬如为山兮，勿功亏于篑土；又如执热兮，宁濯洗于探汤。  

面颊最嫌破损，肩背犹怕焦囊。肿忽消兮气脱，语忽妄兮神亡。食谷则呕兮胃烂，饮水则呛兮咽伤。咬牙兮肝火炽而肾败，寒颤兮阳气弱而阴强。脓反干兮倒陷，脓不成兮伏藏。叫哭不止兮，毒攻肠胃；闷乱不宁兮，火烈隔肓。仓廪不藏兮，魂魄归于溟漠；水泉不止兮，姻亲泣于北邙。  

脓血已化，收靥相当。痂自唇吻兮，浆足结如珠粒；靥自人中兮，部分界乎阴阳。令行秋冬兮，依先后而不乱；气应收藏兮，循上下而有常。颧上平干兮，虑乎倒靥；额间先收兮，谓之不祥。痂不着而壅肿兮，由荣血之淖溢；疮尽裂而皱揭兮，此卫气之残伤。  

当靥不靥，当藏不藏。便秘未通兮，里气热而凉导；便溏不实兮，中气虚而温养。热伤皮毛兮，怪肺金不收余气；湿伤肌肉兮，责脾土不燥残浆。头疮堆脓不平兮，孤阳似鳏而不生；足疮包水不干兮，纯阴如寡而不长。饮食减少兮，迤逦引日而毙；烦热增剧兮，倏忽绝命而亡。  

若问痂皮之不脱，其间病气之相妨。痘若败坏兮，补空痘勿疑番次；疮如溃烂兮，成溃疮莫厌脓浆。遍身浸淫兮，黏被席而最苦；正面肿灌兮，忌腥臭而再妨。利多水液兮，此蓄水之病也，水去尽而自止；便多脓血兮，此倒靥之证也，脓去尽而可详。瘢痕凹凸兮，陷者虚而突者实；痂皮嫩薄兮，里则困而外则疡。  

邪气尽而正复，痂皮脱而身康。苟幼躯之多病，定余毒之有藏。出或未尽兮，无空痘须妨卒暴；发或未透兮，无溃脓必发疽疡。不及时兮早收，毒火陷而可怕；或过期兮不靥，邪气留而堪怅。身热审其虚羸，咽痖观乎呕呛。忽洒淅而肌热兮，知风寒之外感；暴吐泻而腹痛兮，必饮食之内伤。  

病有苦而眩晕兮，凶多吉少之占；身无邪而昏瞀兮，否去泰来之象。声音不出兮，求诸肺肾之经；斑疹复现兮，责其心脾之脏。疳蚀出血者难治，洞泄完谷者不祥。勿谓痘收而纵弛，勿谓毒去而怠遑。正气浸长而未复，邪气方消而未央。特犯禁忌兮，今即生变；多食肥甘兮，后必有殃。  

疥癞腐溃兮，一面黥瘢而似鬼；痈疽流注兮，四肢残废而如尩。目肿赤痛兮，痘疮入而成翳；齿宣黑烂兮，热毒侵而溃床。虽曰余毒之为害，抑皆调理之失常。形容顿改兮，令人骇愕；疗治悔迟兮，空白惆怅。谓人不能胜天兮，何以立乎医药；谓医不如用巫兮，安能格乎穹苍？  

但逢出痘之岁，多求解毒之方。重者必轻兮，轻者不出；凶者变吉兮，吉者何妨。其方则有，其效未尝。与其先事而轻妄，孰若临时以消详？审岁气之灾祥兮，必解其郁；视形气之勇怯兮，各平其脏。欲避疠气传染兮，必先择地之善；欲仗药力调护兮，尤要识医之良。惺惺参苏，乃发散之妙剂；人参通圣，诚疫疠之奇方。热而惊悸兮，导赤泻青合用；热而焦渴兮，柴胡葛根作汤。自利兮黄芩，不便兮清凉。腹痛毒攻兮，匀气散再加枳实；腰痛病剧兮，败毒散更入木香。调元可补兮，表里实者勿饮；承气可攻兮，脾胃弱者莫尝。养正兮黄芪人参甘草，解毒兮连翘山豆牛蒡。咽喉苦痛兮，甘桔汤中加大力；斑疹夹出兮，防风散内去硝黄。小便赤濇兮，连翘导赤；大便滑泄兮，豆蔻木香。疮若干枯兮，四物合乎凉膈；痘如黑陷兮，夺命助以水杨。赤艳焮肿兮，解毒入三黄归芍；灰白平塌兮，异功用桂枝芪防。气虚而毒盛者，四君枳实；血虚而毒盛者，四物牛蒡。气血两虚兮，十全无价；便溺俱阻兮，八正三黄。再用胆导之法，以泄毒气之藏。黑陷审其虚实，虚者大补而实者凉膈；痒塌分其急缓，急者异功而缓者调阳。昏闷谵妄兮，龙脑膏孰知其妙？虚烦迷乱兮，抱龙丸莫及其良。  

满面燥痛兮，百花调水；遍身溃烂兮，败草铺床。蝉蜕去目中之肤翳，苦参治身上之淫疮。虚热多汗兮，调元汤引用浮麦；食积常痛兮，脾积丸饮以原汤。饥不喜食兮，异功宜久；渴欲饮水兮，白朮可常。败毒通圣，允矣冲阵之先锋；调元异功，信乎殿后之大将。大抵医要识证，药不执方。专行温补者，则宗乎文中；喜用凉泻者，则师乎仲阳。不解其书兮，似瞽冥行于蹊径；未会其神兮，如矮仰望乎宫墙。叹吾年之耄兮，欲深造而力不足；惧斯道之晦兮，特发明而言不彰。呕尽心肺兮，非欲立异；劳费颊舌兮，岂敢恃长？幸取正于具眼，毋见笑于大方。  

疹属君火，气本少阴。传于其子兮，故为脾胃之证；乘于其妻兮，现乎皮毛之分。亦胎毒之所发，因疫疠而后成。咳嗽喷嚏兮，辛金烁于丁火；烦闷泪出兮，君主御乎将军。迎而夺之兮，其锋易挫；随而击之兮，其锐难胜。如拆勾萌兮，斧斤不用；苟待燎原兮，玉石俱焚。其色如斑兮，摸之有迹；其形似痘兮，视之无津。朝出暮收兮，发之于阳；暮出朝收兮，发之于阴。变化莫测，出没靡定。大抵爱赤而恶黑，治者喜凉而忌温。赤如点朱兮，光明彰显之象；黑如洒墨兮，火郁曛昧之甚。制以酸凉兮，收炎光于丽泽；投以辛热兮，纵赫曦于重明。  

败毒防风，开发斩关之将；解毒连翘，制伏降敌之兵。如锦烂漫兮，服化斑而艳敛；似火熏蒸兮，饮凉膈而热清。咽痛兮甘桔牛蒡，止咳嗽更能润肺；溺溜兮导赤芍药，定惊悸又可凉心。便秘兮承气胆导，便泄兮黄芩猪苓。大渴兮膈焦，置瓜蒌于白虎汤；苦烦兮里热，加山栀于安神丸。无伐天和兮，使阴阳之适调；勿犯胃气兮，虽攻补之不尽。  

痘欲尽发而不留，疹欲尽出而无病。或邪气之郁遏兮，留而不去；或正气之损伤兮，困而未伸。毒归五脏，变有四证。毒归脾胃兮，泄泻不止而变痢；毒归心肝兮，烦热不退而发惊。咳嗽久而血出兮，毒归于肺；牙齿烂而疳蚀兮，毒归于肾。轻者从制以向善，平之有功；重者拒敌而肆恶，攻之不胜。热不除者，调元汤加麦门冬知母，作搐兮兼以抱龙温惊；效不止者，阿胶散加杏仁枳实，带血兮专以补肺太平。注下兮异功猪苓泽泻，虚滑者大作参苓；滞下兮异功当归芍药，休息者少与真人。惟有牙疳之病，原呼走马之名。初息臭而腐肉，渐血出而穿龈。内服地黄兮制其火怪，外擦文蛤兮杀其(上匿下虫)精。牙若脱落兮，崩砂之状可畏；声若哑嗄兮，狐惑之证难明。  

应出不出兮，发之初惺惺，次通圣夺命大发而有准；应收不收兮，解之初葛根，次化斑凉膈大解而最灵。色淡白兮为虚，四物去川芎加红花桂枝；色紫黑兮血热，化斑去人参加元参烧粪。夺命发斑疹之圣，无价解疫疠之神。发不出而烦躁兮，虞不能腊；黑不变而谵妄兮，食不及新。热蒸蒸兮色赤，痢滴滴兮气腥。羸瘦骨肉之脱，瘈瘲神识之昏。喘急兮胷高肩耸，疳烂兮漏腮缺唇。休夸三世之妙手，难留一息之游魂。岂不闻误服汤丸兮，不如勿药：又不见特犯禁忌兮，可以自省。爱吃咸酸兮，咳嗽连绵而未已；喜啖辛燥兮，火热燔灼而不宁。甘甜过而齿龋，生冷多而粪清。鸡则生风之畜，鱼则动火之鳞。鸡鱼贪而乱食，风火并而起衅。邪反滋甚兮，为斑疹而不息；毒反深入兮，值疫疠而再经。斯则疹之遗毒，亦若痘之余证。  

欲决内伤，须详外证。目常赤痛兮，青童抱火；鼻常鼽衄兮，素女卧薪。病牙齿以终身兮，元武困于汤镬；发颠癎而连年兮，朱雀惊于烧林。溲数短溜兮，乃州都之遭火；便溏垢蛊兮，必仓廪之被焚。哮喘炎上之象，丹瘤赤熛之形。唇舌多疮兮，门户残烟未熄；咽喉常肿兮，管钥余烬犹存。苟求其故兮，则一言之可尽；欲拨其本兮，岂一旦之能乎？噫！此赋之作，效蛙之鸣。词虽鄙里兮，积如累石；法则珍秘兮，故曰碎金。  

***原痘论***  

上古之时，未闻疮痘之证，《素》、《难》之文鲜有及者，岂其人淳庞朴野，积精全神，虚邪苛毒，莫之能害欤？或云：自建武征虏遂染其毒，流布中国，谓之虏疮。或曰：圣疮，言其变化莫测也。或曰：天疮，言其天行疫疠也。或曰：百岁疮，言人自少至老必作一番也。或曰：豌豆疮，言其形之相似也。故病此者，如蛇蜕皮，如龙蜕骨，死生存于呼吸之间。夫上古所无而末世有之，抑时世异邪？抑人将失之邪？予思其繇天地之气。春夏生养之纪也，其物熙熙；秋冬杀戮之纪也，其物黟黟。时逮末世，已非泰和之景，不可谓非时世之异。然人日习伪，不知持满御神之道，七损八益之数，务快其心以散其真，不可谓非人自失之也。有论秽毒者，有论淫火者，有论时行正病者，靡有定论。将谓秽毒淫火邪？则一岁之中，大而郡县，小而村落，病者相似而死相继，比屋哭声，秽毒淫火，未必人人若此之甚也。将谓时行正病耶？何以自少至老，但作一度，厥后再无传染也？盖父母于子一体而分，精血之毒已蓄于阳施阴化之始，固不待诞生之顷，咽其血而后有是毒也。况男子惜其气以养其精，女子纯其气以养其血，苟失所养，即贻他日之患，子之受于父母者虽殊，其为毒则一也。岂有男子淫火起于气为阳毒而易治，女子淫火起于血为阴毒而难治之理耶？至于天行正病，亦有其时，但观夫年之所加，及有四时不正之气，即知有是正病也。然则待时而发者，胎毒也，或速而危，或徐而安，或暴而死者，气之微甚所使也，发则其毒泄矣。所以终身但作一度，后有其气不复传染焉。痘为胎毒昭昭矣。其间或疏而轻，或密而重，或重变轻，或轻变重，变化叵测，是又有说也。疏而轻者，始终如一；密而重者，变怪百出。或因父母相传而然，或因疫疠相染而然，或因鬼疰相着而然，杳冥恍惚，出于闻见思虑之所不及，此与智者道之，痴人前不必说梦也。何者？盖痘疹之毒，父母原自有之，虽常作过一番，而脏腑经络皮毛肌肉骨髓之间，余毒犹有存者，一旦分形化气，注之于子，其毒亦随之泄矣。所以子之疮瘢，多肖亲也。加之调摄失宜，放恣无忌，其毒益甚。疮痘之候，沉困危笃者，未必非父母之所致也。凡子之侏儒跛蹶，必肖于亲，况疹痘之毒乎？且人受天地之气以生，天地之气变，人之气亦变，或遇迁止失守，淫胜郁复之纪，德令乖常，眚灾迭见，自然厉气传染，证候相似，所以轻则俱轻，重则俱重，若有主之者，是则疫疠之所为也。故人之疠疾而死者，精灵不散，游魂往来，随气而行，常以其气疰于平人而为之疾，如瘵癞之传染。然形质庞厚，福泽悠远者，不能相及；苟体虚福薄之人，阴阳舛乱之岁，则膏肓之竖，台骀之祟，互相染着，反复变化，术不能禁，工不能治也。此非鬼疰之害乎？夫治此三者当奈何？曰：必为之豫解其毒，平其气，迁其处，庶乎可免矣。  

***胎毒论***  

《易》曰：大哉干元，万物资始。又曰：至哉坤元，万物资生。夫干穪父，资始者，气之始也。坤穪母，资生者，形之始也。人之有生，受气于父，成形于母，是以毛发皮肤肌肉筋骨四肢百骸，其来固有自矣。然则胚胎造化之始，精施血受之候，辅翼调养，抑岂无道邪？奈何为父者，以酒为浆，以妄为常，以欲竭其精，以耗散其真，命门衰败，阳道弗兴，乃服助阳之剂，至于阳火益炽，阴水益枯，失其干道，此父遗毒于气之始也。为母者褊急妒忌，以致冲任气逆，月事不时，乃服暖宫之剂，煎熬真阴，血中伏火，失其坤道，此母遗毒于形之始也。且古之男子，必待妇人月水时下之后，与之交媾以成其胎。妇人有孕，则居侧室以保其胎，而又不妄作劳，饮食必谨。今之夫妇，不知此理，情欲妄动，饮食妄嗜，此父母之余毒，又不特一朝一夕而已也。况子喘息呼吸，气通于亲，故蓄毒于肠胃膈膜皮毛筋骨之间，待时而发，或为疮疟，或为惊忤，或为丹瘤。胎毒之中，惟痘最酷，加以天地肃杀之气，岁运乖戾之变，水土之不齐，疫疠之交作，则夭昏稚殪，难以枚举，是虽气数，抑人之所自致欤？诚使为父母者，以继嗣为重，以无后为虑，节其嗜欲，守其禁忌，父之有疾谨而治之，母之有疾谨而治之，必使精血和平，则阳施阴化，气清形粹，子亦不撄其毒矣，复何夭殇之恫邪？  

或曰：儿在胎之时，其母不畏禁忌，恣意所欲，加添滋味，好啖辛酸，或食毒物，其气搏于胞胎之中，所以儿受此毒，发为疮疹也。殊不知人之有生，受气于父，成形于母。胞胎之毒，父当分任其咎，未可专责母也。  

如东垣所论红丝瘤是已。  

又曰：胎在腹中，食母秽液，至生之时，啼声一发，口中所含恶血，随吸而下，寄于右肾胞络之中，疮疹之发，乃下焦相火炽也。盖儿在胞中，赖母气以养其形。母怀胎之时，天食以五气，五气各有所凑也。  

如臊气凑肝，焦气凑心，香气凑脾，腥气凑肺，腐气凑肾之类。  

地食以五味，五味各有所入也。  

如酸入肝，苦入心，甘入脾，辛入肺，咸入肾之类。  

至于五志之动，各有所伤。  

如怒伤肝，喜伤心，思伤脾，忧伤肺，恐伤肾之类。  

儿之受病于母者，不特始生咽血一事而然也。又曰：小儿疮疹，五脏之中，惟肾无候，以在腑下，不能受秽故也。夫肾有两枚，左为肾，右为命门，男子以藏精，女子以系胞。胚胎之初，精血混合，设有其毒，肾将受之，岂有肾在腑下而不受毒者哉？况肝生筋，心生血脉，脾生肌肉，肺生皮毛，肾生骨。设使肾无所受，何以能生骨也？既疮疹诸证，起于右肾之下，行足太阳之经，足太阳膀胱，肾之腑也，安得谓肾无候乎？或曰：诸痛痒疮疡，皆属心火，今谓起于右肾何也？经曰：显明之右，君火之位也；退行一步，相火治之。君火在相火之右，但立名于君位，而天气不加。相火者守位，而奉天之命，以宣行君火之气。所以心者君火也，欲彰其德，右肾为命门相火，代君之令而行之耳。故曰起于右肾之下也。  

昔人谓儿在胞中，饥则食母之血，渴则饮母之血。予独谓其不然。盖儿始受气之时，一月胚，二月胎，不过一点精血，凝结中涵生意也。至三月以后，其形渐成，在胞之中，譬诸禽鸟之雏在卵壳中，浑融变化，熏蒸滋养，惟所受太初之气，渐自生长，日月既足，乃破其胎卵而出矣。何以能饮食邪？必谓有所饮食，则胚胎之初，形象未具，何饮何食耶？且血者渣滓之物，入则有出，十月之前，所饮所食之血，又从何道出耶？若生下口含恶血，乃母临蓐之时，血秽流溢，入儿口中，未必便是先在腹中所食之血也。但云儿在胞中，滋养体形，长育变化，培植根蒂者，则在母之血液也。  

***疮疹惟肾无候论***  

钱氏曰：痘疹始出之时，五脏证见，惟肾无候，但见平证，耳骩凉耳凉是也。骩耳俱属于肾，其居北方，主冷也。后人不知肾独无候之理，遽谓肾在腑下，不受秽毒，所以无候，欲专补脾土以制肾水，又欲虚其肾以免黑陷之变。《内经》曰：君火之下，阴精承之。五气不可以偏胜，苟失其平，则为灾孽。今疮毒之火，起于三焦，煎熬腑脏，燔灼皮肉，非肾水有以制之，则慓悍之势，莫之能御矣。惟肾无候者，所以存生生之源，见阴阳造化之妙也。又肾在下而主骨，肾独无候者，此疮疹之毒，升浮发散而出于外，不然则反陷伏入于内矣。观其但见平证，谓之平者，乃耳骩如常，不似浑身之热，非谓真冷也。盖肾主骨，骩者骨之本也。肾通窍于耳，故鼽凉耳凉，为肾不病。若反热则火炎水涸，真阴败绝，而死不旋踵矣。或欲用四君子汤专补脾土以制肾水者，殊不知白朮之燥，肾之所恶，茯苓淡渗肾中津液，肾本无候而又伐之，所谓诛伐无罪也。或见钱氏用百祥丸以下肾之实者，又欲虚其肾以防黑陷之变，不知百祥丸正谓黑陷，为毒气入肾，故以百祥丸下之。若不烦躁大小便秘，安可下之乎？谓之实者，邪气实也。苟无黑陷而下之，宁不反虚其里，自取陷伏之变乎？或云：以泻膀胱，非泻肾也。此文饰之词，不足信也。然则保脾土以制肾水者非欤？曰：察其虚实。如果内虚泄泻，则补脾土，使里气实，疮疹不致于陷伏。若内实则补脾之说，正犯实实之戒。但云补脾土，使毒不陷伏而归于肾则可，谓补脾土以制肾水则不可。  

***肾主痘中之水论***  

论者皆曰痘疮惟肾无证，肾不可实，肾实则为黑陷，有欲虚其肾之意，是未知五行生化之理也。盖心肝脾肺肾，五行之所属也；声色臭味液，五行之所化也。《难经》云：肝色青，其臭臊，其味酸，其声呼，其液泪。心色赤，其臭焦，其味苦，其声言，其液汗。脾色黄，其臭香，其味甘，其声歌，其液涎。肺色白，其臭腥，其味辛，其声哭，其液涕。肾色黑，其臭腐，其味咸，其声呻，其液唾。此五脏之中，各具一五行也。然肝主色，五色之变在乎木也。心主臭，五臭之变在乎火也。脾主味，五味之变在乎土也。肺主声，五声之变在乎金也。肾主液，五液之变在乎水也。此一脏之中，统体一五行也。既曰肝为水泡，以泪出如水，泪则肾之液也。肺为脓泡，以涕出稠浊，涕则肾之液也。心为斑，以血色赤而小，血则肾之液也。  

在内为血，在外为汗。  

夫五脏之液，皆本于肾如此。然则痘中之水，肾乃主之。至于结痂，则土来制水而干较，所以脾主结痂，其色微黄也。肾又为封藏之本，痘之痂靥，肾又主之。观乎此，不可谓肾无证，亦不可使之虚也。虽曰肾主黑陷，乃火太过，水不能胜，津液枯萎而变黑矣。  

***五脏证见论***  

凡病发于一脏，惟痘疹之证，五脏悉见。盖儿受父母之气以成形，属毛离里，喘息毕通。肝气通于筋，心气通于血脉，脾气通于肌肉，肺气通于皮毛，肾气通于骨髓。至发痘疹之时，内连脏腑，外达百骸，所以五脏悉具也。故发热之初，呵欠烦闷，肝证也；乍凉乍热，手足梢冷，多睡，脾证也；面燥腮赤，咳嗽嚏喷，肺证也；惊悸，心证也；骩凉耳凉，肾之平证也。于其证之多寡，可以知其脏之主病矣。自是之后，初出一点血，心也。诸疮属心，其毒斩关而出，血先受之也。血化为水，肝也，肝主泪，水泡者，泪出如水也。水化为脓，肺也，肺主涕，脓泡者，似涕稠浊也。脓成毒解而结痂者，脾也，脾属土，万物功成于土，痂皮微黄者，土之色也。其所以收敛闭藏者，肺与肾也。肺主收敛，肾主闭藏也。如初出一点血，隐伏皮下，不成颗粒者，毒伏于心，其死至速。出如水珠，皮肉染丹者，毒伏于肝，必加痒塌而死。出如灰白，皮枯不润者，毒伏于肺，必喘呼闷乱而死。出于皮下，肉先浮肿者，毒伏于脾，必至灌烂呕泻，不食而死。出多血泡，黑陷者，毒伏于肾，必血妄行而暴死矣。如初出成颗渐干黑者，元府闭塞，毒无从出，其血先干，转添闷乱而死者，心之病也。血化为水，浮囊嫩薄者，肌肉已败，必致痒塌，肝之病也。脾主肌肉，肝木克之，脾败者死，皮破复灌，饮食能进，此脾土尚强，肝木不能犯之也。水化为脓，脓未及成，忽然收敛，痂皮焦黑，肺之病也。未至而至，是谓太过，反兼火化也。若于空中再出一番，此肾不受邪，复还于肺，从下上者顺也。以痘形言之，裹束于外者，脾也，脾虚则易破；充拓于里者，气也，肺主气，肺虚则不起发；荣于根脚者，血也，肝主血，肝虚则色不荣；痘中之水，肾也，肾虚则干枯；黑陷痒痛者，心也，心主火，实则痛，虚则痒。以痘之色言之，红活者，心也，恶其娇艳；中黑者，肾也，恶其焦陷；浆白者，肺也，恶其灰褐；苍蜡者，肝也，恶其青干；淡黄者，脾也，恶其肉烂。临病之工，审察五脏以施方，治无不效矣。  

***脏腑所主证治***  

肝者，罢极之本，魂之居也。主风，恶风。其色青属木，其味酸，其臭臊，其华在爪，其充在筋，其液为泪，其声为呼，在变动为握，开窍于目。实则目直大叫，呵欠烦闷项急；虚则咬牙多欠；热则手寻衣领及乱捻物。诸风振掉，皆属于肝。肝苦急，急食甘以缓之，甘草；欲散，急食辛以散之，川芎；以辛补之，生姜；以酸泻之，芍药。  

心者，生之本，神之变也。主惊，恶热。其色赤属火，其味苦，其臭焦，其华在面，其充在血脉，其液为汗，其声为笑，在变动为噫，开窍于舌。实则叫哭发热，饮水而搐；虚则困卧悸动不安；热则合面睡，口中气温，上窜咬牙。诸痛痒疮疡，皆属于心。心苦缓，急酸以收之，五味子；欲软，急食咸以软之，芒硝；以咸补之，炒盐；以甘泻之，甘草。  

脾者，仓廪之本，营之居也。主困，恶湿。其色黄属土，其味甘，其臭香，其华在唇四白，其充在肉，其液为涎，其声为歌，开窍于口，在变动为哕。实则困睡身热饮水，虚则吐泻生风。诸湿肿满，皆属于脾。脾苦湿，急食苦以燥之，白朮；欲缓，急食甘以缓之，甘草；以甘补之，人参；以苦泻之，黄连。  

肺者，气之本，魄之处也。主喘，恶寒。其色白，属金，其味辛，其臭腥，其华在毛，其充在皮，其液为涕，其声为哭，开窍于鼻，在变动为咳。实则闷乱喘促，虚则哽气长出，气热则手掏眉目面。诸气膹郁，皆属于肺。肺苦气上逆，急食苦以泻之，诃子皮【`一作黄芩；`】 欲收，急食酸以收之，白芍药；以辛泻之，桑白皮；以酸补之，五味子。  

肾者，蛰藏之本，精之处也。主虚，恶燥。其色黑属水，其味咸，其臭腐，其华在发，其充在骨，其液为唾，其声为呻，开窍于二阴，又云开窍于耳，在变动为栗。虚则目无精光畏明。然骨重肾怯，则猝失音。诸寒收引，皆属于肾。肾苦燥，急食辛以润之，知母、黄蘗；欲坚，急食苦以坚之，知母；以苦补之，黄蘗。  

***六气十二经所主证治***  

太阳所至为腰痛。太阳病，发热，腰痛脊强，项几几，头痛，小便赤濇。足太阳膀胱经，气病则肾痛腰似折，血病则狂颠疾。手太阳小肠经，气病则嗌痛颔肿，血病则颊肿。寒淫于内，治以甘热，佐以苦辛，以咸泻之，以辛润之，以苦坚之。寒淫所胜，平以辛热，佐以苦甘，以咸泻之。足太阳经，麻黄、桂枝、泽泻、黄柏；手太阳经，生地黄、赤茯苓；二经通用，羌活、防风、槁本。  

阳明所至为皴揭。阳明病，身热目赤，作渴谵妄，大便秘。足阳明胃经，气病则喜呻数欠，惊妄发狂，血病则唇胗喉痹。手阳明大肠经，气病则颈肿，血病则鼽衂喉痹。燥淫于内，治以苦温，佐以甘辛，以苦下之，燥淫所胜，平以苦温，佐以酸辛，以苦下之。足阳明经，半夏、苍朮、防风、白朮；手阳明经，连翘、秦艽、麻仁；二经通用，升麻、葛根、白芷、石膏、大黄。  

少阳所至为嚏呕疮疡，恶病暴死。少阳病，乍寒乍热，胸胁痛，干呕心烦。足少阳胆经，气病则口苦善太息，血病则腋下肿。手少阳三焦经，气病则嗌肿喉痹，血病则目锐眦痛颊痛。火淫于内，治以咸冷，佐以苦辛，以酸收之，以苦发之。火淫所胜，平以咸冷，佐以苦辛，以酸收之，以苦发之，以酸复之。足少阳经，半夏、草龙胆、连翘；手少阳经，川芎、熟地、黄附子、细辛、黄芪；二经通用，柴胡、青皮。  

太阴所至为中满吐下。太阴病，自利，四肢逆冷。足太阴脾经，气病则舌本强，食则呕善噫，血病则溏泄。手太阴肺经，气病则喘咳，血病则渴烦心。湿淫于内，治以苦热，佐以酸淡，以苦燥之，以淡泄之。湿淫所胜，平以苦热，佐以酸辛，以苦燥之，以淡泄之。足太阴经，防风、苍白朮、当归、白芍药、吴茱萸、黄芪、人参、甘草、砂仁；手太阴经，升麻、白芷、桔梗、麻黄、黄芩、栀子、石膏、天麦门冬、桑白皮、杏仁。  

少阴所至为疡疹。少阴病，咽痛口舌燥。足少阴肾经，气病则善恐，血病则舌干，咽肿嗜卧。手少阴心经，气病则嗌干渴而欲饮，血病则衄蔑血汗。热淫于内，治以咸寒，佐以甘苦，以酸收之，以苦发之；热淫所胜，平以酸寒，佐以苦甘，以酸收之。足少阴经，附子、丁香、桂、黄芪；手少阴经，麻黄、桂心、生地、黄连、当归；二经通用，独活、细辛。  

厥阴所至为呕泻。厥阴病，四肢厥冷，时作搐搦，舌卷卵缩。足厥阴肝经，气病则腰痛嗌干，血病则呕逆飧泄，遗溺闭癃。手厥阴心包络，气病则臂肘挛腋肿胁痛，血病则烦心掌中热。风淫于内，治以辛凉，佐以苦甘，以甘缓之，以辛散之。风淫所胜，平以辛凉，佐以苦甘，以甘缓之，以苦泻之。足厥阴经，羌活、吴茱萸、甘草、当归、龙胆草；手厥阴经，熟地黄、牡丹皮；二经通用，柴胡、青皮。  

凡痘疹发于三阳者可治，发于三阴者不可治。  

***气运***  

疮疹之候，或间数年而发，或发则连年不已，何也？经曰：不知年之所加，气之盛衰，虚实之所起，不可以为工矣。盖司天者，主行天之令，上之位也；岁运者，主天地之间，人物化生之气，中之位也；在泉者，主地之化行乎地中，下之位也。一岁之中，有此上中下三气，各行化令，气偶符会而同者则通其化，其中于人则病矣。所以疮疹必待其年而发也。六十年中，天符十二年。戊子、戊午、己丑、己未、戊寅、戊申、乙卯、乙酉、丙辰、丙戌、丁巳、丁亥。  

其中又四年，为太乙天符。戊午、己丑、己未、乙酉。  

谓之天符者，司天与运同也。太乙天符者，司天与运及辰之同也。岁会八年。丙子、己丑、丁卯、甲辰、甲戌、戊午、己末、乙酉。  

谓之岁会者，运与支同也，同天符六年。甲辰、甲戌、庚子、庚午、壬寅、壬申。  

同岁会六年。癸卯、癸酉、癸巳、癸亥、辛丑、辛末。  

谓之同者，谓岁运与在泉合，其气化阳年曰同天符，阴年曰同岁会也。此五者杂而言之，共三十六年；合而言之，止有二十六年。经曰：天符为执法，岁位为行令，太乙天符为贵人。邪之中人，则执法者其病速而危，行令者其病徐而待，贵人者其病暴而死也。又子午之岁，少阴君火主之；寅申之岁，少阳相火主之。经曰：少阳所至为疡疹，少阴所至为嚏呕疮疡恶病暴死。凡此数年，刚柔失守，升降窒抑，旧者不退，新者不迁，则连年发而不已也。  

***疫疠***  

疮疹虽胎毒，必待时令不正之气，相传染而发。盖春气温和，夏气暑热，秋气清凉，冬气冷冽，此四时正气之序。若春应燠而反寒，夏应热而反清，秋应凉而反热，冬应寒而反温，此非其时而有其气，乃不正之令也。夫人感之，或为寒热，或为疟痢，或为喉痹，或为肿毒，或为斑疹，谓之天行正病，又云疫疠。是以一岁之中，彼此传染，大小相似。又若冬温，阳气暴泄，至于来岁，必发疮疹，何也？盖小雪以后为终之气，太阳寒水主之，水德不彰，使厥阴少阴木火之气，反来乘之，阳气早发，奉生者少，故来春民多病也。况疮疹之毒，藏于至阴之下，发于太阳之经，当其时而动其气，毒乃发矣。此冬温之后，必发疮疹也。凡此不正之气，发之泄之，解之平之，勿犯岁气，是谓良工。故治疫疠者，以解毒为急。  

***部位***  

诸疮皆属心火，心之华在面，疮病之候，但以面之部各位占之，思过半矣。且痘疮阳毒，诸阳皆聚于面，吉凶善恶，尤易见也。额属心火，如印堂以上，发际以下，横两日月角位，先见红点，先作浆，先结靥者，此恶候也。盖心为君主，毒发于心，故先见于其位，君危则十二宫皆危，其死速矣。右脸属肺金，左脸属肝木，如两脸先见红点磊落者吉；如相聚作块，其肉硬肿者死。盖肝藏魂，肺藏魄，生意既绝，魄魂将离，故不治也。颏属肾，承浆横抵两颐，先见红点，先发先靥者吉。此位虽属肾，然三阴三阳之脉，皆聚于此，阴阳和，故可治也。鼻属脾土，若凖头先出先靥者凶。盖脾属土，四脏禀命于脾，毒发于脾土，败则四脏相随而败，故绵延日久后毙也。肾之窍在耳，又云心开窍于耳，心肾皆少阴君火也；又少阳相火之脉，行耳之前后，凡在耳轮先见红点者凶。盖君相二火用事，燔灼之势，难可扑灭也。惟口唇四围先出先收先靥者大吉。盖阳明之脉，夹口环唇，胃与大肠主之，无物不受故也。  

***脉候***  

疮痘有形之证，无所用诊。又岁气主之，似不必诊。经曰：微妙在脉，不可不察。察之有纪，从阴阳始。是则不可不诊也。先哲有言曰：痘疹脉静身凉者生，脉燥身热者死。可见疮疹亦用诊矣。故小儿七岁已上，四至为平脉；七岁以下，六至为平脉。或云八至者，非也。大抵小儿之脉，多带紧数。《玉函经》云：自然紧数甚分明，都缘未散精华气。又疮毒之脉，多浮大而数。《伤寒论》云：浮为风虚，大为气强，风气相搏，必为瘾疹。又云：数脉不时，则生恶疮也。脉六至为数，如过于本脉为太数，邪气实也；不及本脉为迟，迟则正气虚也。诊脉之法，浮以候表，沉以候里。浮而数，表热也；浮而迟，阳气衰也。沉而紧，里热也；沉而细，元气脱也。疮疹之阳脉浮沉宜带洪实，弱而无力为阳病见阴脉。仲景曰：阳病见阴脉者死。凡诊得浮而无根，瞥瞥如羹上之肥；数而急疾，连来如雀之啄；细而欲散，萦萦如珠之丝；迟而欲绝，滴滴如屋之漏沉，而时见如鱼之跃，皆死脉也。  

***气血***  

人之一身，本乎营卫。卫者，阳气，所以开阖橐钥运动枢机者也。营者，阴血，所以充溢脏腑灌溉肢体者也。故气虚则神机息，血虚则化源绝，二者不可偏胜也。痘疹之毒，本于五脏之液，各随经络部位，直犯营卫而出，气血从之。观其裹束坚厚，窠囊充长者，气之足也；根窠红活，形色润泽者，血之足也。气血既足则痘易发易靥，不须施治，以蹈实实之戒。如平陷嫩薄者，气之病也；干枯紫黑者，血之病也。宜速治之，不可因循以贻后悔。然脾胃者，气血之父也；心肾者，气血之母也；肝肺者，气血之舍也。脾纳水谷，其悍气注于肾而为气，肾舍于肺而为卫，以温分肉，充皮毛，肥腠理，司开阖也。卫气虚则疮不起发，其毒乘气之虚而入于肺，肺受之则为陷伏而归于肾矣。脾纳水谷，其精气注于心而为血，心舍于肝而为营，以走九窍，注六经，朝百脉也。营血虚则疮不光泽，其毒乘血之虚而入于肝，肝受之则为痒塌而归于心矣。凡治此者，气病治气，血病治血，寒则温之，热则清之，虚则补之，实则泻之，仍以脾胃为主，不可犯之也。  

***阴阳***  

《内经》曰：阴在内，阳之守也。阳在外，阴之使也。阴者，血也。阳者，气也。《难经》曰：气以呴之，血以濡之。言气以行其血，血以濡其气也。痘疮之出，其浮沉聚散，使于外者，阳之德也；灌注滋润，守于内者，阴之德也。阳守乎阴，阴使乎阳，互为其用，所以易发易收也。若阴不足则阳不长，而枯萎之变出焉；阳不足则阴不生，而陷伏之变出焉。必阴阳相济，毒化而解矣。故治此者，春夏养阳，秋冬养阴。辛甘发散为阳，酸苦涌泻为阴；咸味涌泄为阴，淡味渗泄为阳。阴病治阳，阳病治阴。从阴引阳，从阳引阴。寒之而热者取之阴，热之而寒者取之阳。形不足者，温之以气，阳也；精不足者，益之以味，阴也。是皆《素》、《难》之所秘，能达阴阳之理，可以为人司命矣。  

***标本***  

病有标本，治有先后。有从标者，有从本者，有先标后本者，有先本后标者，有标本兼治者，视其缓急，其法不同也。痘疹之候，自人身而言，气血为本，痘疹为标；自痘疹而言，痘疹为本，别证为标。如疮子稠密，在标之病也。视其气之不匀，血之不周，以匀气活血，兼行解毒，此则标本兼治也。疮若起发，气或虚者补其气，血或虚者补其血，此缓则专治其本也。气血充实，疮或壅遏者，单行托里解毒之剂，此急则专治其标也。疮势太甚，咽喉肿痛者，以治咽喉为主，此急则治其标也。疮势太甚，自利不止者，以止利为主，此急则治其标也。利久不止，渐成坏证，救里发表，兼而行之，此亦标本兼治也。先救其里，后攻其表，此则先标后本也。大小便秘，烦躁喘呼者，急利之，此急则治其标也。疮势太甚，烦渴不止，以解毒为主，兼治其渴，此先本而后标也。凡此之类，扩而充之，以尽其余，则治不紊矣。  

***形色***  

或云：痘疮之候，无以脉诊，言形色可辨也。谓之形者，痘之形也。故尖圆坚厚，始出之形；发荣滋长，欲壮之形；饱满充足，成浆之形；敛束完固，收靥之形。与大豆、豌豆、菉豆相似者，皆正形也；或平或陷，形之变也。如初出时空若蚕种之蜕，隐如蚊蚤之迹，薄如麸片，密如针头，若热之痱、寒之粟者，不能起发而死。粘聚模糊，肌肉虚浮，溶软嫩薄，皮肤溃烂者，不能收靥而死。谓之色者，痘之色也。喜鲜明而恶昏暗，喜润泽而恶干枯，喜苍蜡而恶娇嫩。红不欲焰，焰则易破；白不欲灰，灰则难靥。由红而白，白而黄，黄而黑者，此出形起发成浆结痂之正色也；出形而带紫，起发而灰白，此色之变。能辨痘之形色，可知死生之期。  

***疏密***  

痘欲其疏，疏则毒少；不欲其密，密则毒甚，此古今确论也。疏密之分，各有喜忌。如头面欲疏，元首不可犯也。颈项欲疏，管钥不可塞也。胸背欲疏，脏腑俞募之所附也。若夫手足，不忌其密矣。谓之疏者，非但稀少也。铺排磊落，大小匀净，亦可以言疏。谓之密者，非必盛多也。攒聚粘连，片复一片，虽只数处，亦可以言密。疏而凶者，亦有数等：如初出时才见红点三两处，其热便退，可以语其疏也。苟大热不解，唇口燥裂，大小便秘，烦躁不宁，或身无热，但增烦渴者，此由毒甚郁遏于中，不能遽出，日复渐出，渐加稠密，一也。又如初出一两点，顶尖焦黑，或三四粒作一堆者，仅见数处，他无所出，喜睡不食，烦渴大小便濇，此由毒伏于中，加谵妄者，不待起发而死，若能起发，后必发痈毒也，二也。亦有出现实疏，遂生玩忽之心，禁忌不守，风寒不避，饮食所伤，汤丸之试，变生不测，三也。设有密而吉者，治之早，卫之严，里无病而疮悉成也。  

***轻重***  

痘有轻重：轻者不须服药，但加保护而已；重而未成坏疮者，可急治之；重而且坏，不可治也。何谓之轻？轻者，作三四次出，大小不一等，根窠红肥泽充满，头面稀少，眼中及喉舌无疮，能食，大小便如常，此毒之轻也。重者，一齐出，起发收靥如期，能食，此重之可治者；若头面颈项胸背喉舌皆疮，稠密无缝，或灰白色，或青紫陷下，或外白里黑，或外黑里赤，食谷则哕，饮水则呛，或自利不止，或大便不通，此重之不可治也。然有轻变重者，以犯房室，触秽污，食生冷，冒风寒，惑于鬼神，误投汤药，此人事之失也。有重变轻者，以避风寒，节饮食，忌生冷，远人物，医不乖方，此人事之得也。吁！本轻本重者，诿之于命；变轻变重者，非人所自致欤？  

***顺逆***  

古人谓疮疹春夏为顺，秋冬为逆。春三月谓之发陈，万物以生；夏三月谓之蕃秀，万物以长，得其时所以顺也。秋三月谓之容平，草木萎落；冬三月谓之闭藏，蛰虫坯户，违其时所以逆也。此亦语其生长收藏之理，岂有春夏皆顺而吉，秋冬皆逆而凶者乎？如春失养生，夏失养长，则春夏亦逆；秋能养收，冬能养藏，则秋冬亦顺也。惟痘出一般，疏密得所，不愆其期，证之顺也；痘出夹杂，带斑带疹，稠密无缝，常失其期，证之逆也。噫！春夏为顺，秋冬为逆，古人之言，岂真拘拘于时令之说耶？盖春夏发生之令也，秋冬杀伐之令也。痘疮之出起发者，得春夏之令，所以为顺；陷伏者得秋冬之令，所以为逆，其斯之谓欤？或云：春脓泡，金克木；夏黑陷，水克火；秋斑，火克金；冬疹，土克水，谓之逆者，此不经之谈。黑陷一证，四时不治，何但在于夏耶？故非其时而有是证者，气血和平，脏腑充实，莫不皆顺；如其时而有是证者，气衰血弱，脏腑虚惫者，莫不皆逆。  

***痘有怪变***  

夫痘曰圣疮者，谓之变化莫测也。若正而顺者，自然苗而秀，秀而实，以成造化之功。被邪而逆，则有许多怪变焉。一曰试痘：初发热两三日，面上报出红点，磊落稀疏，十分可喜也。不起发也不灌脓，至五六日后，都不见了，其人面多青黑，精神困倦；再过两三日后，遍身发热，其痘一齐涌出，善医者能保其一二，其实不可治者多矣。二曰痘母：初发热四五日后，其痘不出，或肩背上或胸前忽然肿起一块，小者如杯，大者如盘；又有发热二三日后，面上遍身，其痘尽出，至起发时，中间有痘疮三五糊涂，根脚顽硬，但见此证，多不可治。三曰鬼痘：发热三日出痘，又三日磊落稀疏，十分可喜，至起发时，痘顶作脓，如菉豆色，根脚红圈戴艳，至六七日后，其疮自破，个个深孔如钱錾中心之状，必不可救。又有一等起发之时，忽有疮顶变黑，拊之则痛者，急以法治之，若待传开，不可活矣。四曰烂痘：初出之时，十分可喜，至于起发作脓之时，自然烂溃破损，此病甚危。五曰干痘：出形之后，细密混杂，如疹如疥，皮肤干燥，疮头焦黑，不能起发而死。六曰空痘：出见时好，起发时好，只到灌脓之时却不作脓，一片空壳，此证若不死，必发痈毒，大抵不可活者多矣。七曰生痘：痘疮之出，即奴枝头之果，以渐成熟，今起发之时，中心平陷，再不满顶，至于作脓之时，四围红紫，犹是生血，不化脓水，其期已过，不见成熟之色，此证必死。  

***虚实***  

不知虚实者，不可以为工。经曰：无虚虚，无实实。虚实之分，不可不知也。经曰：必先度其形之肥瘠，以调其气之虚实，此以形体别虚实也。又曰：谷盛气盛，谷虚气虚，此以饮食别虚实也。又曰：脉实血实，脉虚血虚，此以血脉别虚实也。又曰：邪气盛则实，精气夺则虚，此以邪正别虚实也。大抵实者，邪气实也；虚者，正气虚也。经曰：邪之所凑，其气必虚，留而不去其病则实是也。又曰：五实死者，谓邪气之实也；五虚死者，谓正气之虚也。痘疮之证，其人形体肥健，饮食能多，六脉洪实，素无疾病，大便如常，疮色红润者，此表里正气俱实也，不须服药。若形体羸怯，素多疾病，饮食减少，六脉微弱，吐利频频，疮色淡嫩者，此表里正气俱虚也，陈氏温补之法可用。如疮势太盛，焮肿痛胀，大热不退，烦渴昏睡，大小便秘，此表里邪气俱实也，钱氏凉泻之法可用。如疮本稠密，焮发红活，吐利不食者，此表实里虚也，于补汤中加解毒药。如疮色淡白，发不透满，大小便秘，浩饮大嚼者，此里实表虚也，于解利中加升发药。如疮痛者，邪气实也，当活血以开其郁。痛如刀剜，闷乱大叫者勿治。疮痒者，正气虚也，当补气以燥其湿。如爬搔不定，破烂皮脱者勿治。灰白者，气虚也，参芪之功为大。干燥者，血虚也，归芎之力宜多。虚则补之，实则泻之，中病则已，无过其制，此治之权衡也。若本实而反补之，则毒气弥盛，或为溃烂，或为痈肿，或为目病，或为咽疮失血烦躁，皆补之过也。如本虚而反泻之，则正气益虚，或为吐为利，为厥逆，皆泻之过也。经云：毋致邪，毋失正，绝人长命，其此之谓欤！  

***动静***  

凡物得其平则静，失其平则动。经曰：阳气者静则养神，柔则养筋。又曰：阴气者，静则神藏，躁则消亡。夫患痘者，阴阳俱病，息欲其匀，语欲其少，寐欲其定，寤欲其宁，饥则索食，渴则少饮，触其疮则吟，拂其欲则鸣，此平人之候，神清气定，谓之静而吉也。如呻者身有苦也，自语者神不清也，喘粗者内热也，肠鸣者泄也，坐卧不宁者心烦也，啼叫不止者痛也，摇头者风也，指欲搔者痒也，咽物难者咽痛也，咬牙者心肝热也。若闷乱躁扰，谵妄昏眩，如见鬼状，摇头扭项，手舞足掷，目睛上翻，寒战咬牙，语音不出，则皆死候矣。如病向静，忽作扰动者，异也，以法求之。于疮色变，无他候者，此戾气所触也。如疮色不变，又无他证，此必有因，但俟自定。其有目瞑息微，四肢殭直，口噤疮坏，昏睡不醒者，此真气将脱，魂魄欲离之兆，又不可作静论也。  

***痛痒***  

诸痛为实，诸痒为虚。谓之实者，邪气实也；谓之虚者，正气虚也。又疮疹为火，火盛则痛，火微则痒，故常作痛者，此邪气之实也。盖痘疮之毒，发于皮肤肌肉之间，气以束之，血以润之，酝酿其毒，以抵于化，正气周旋而不舍，毒气变化而未成，郁而作痛，此其常也。毒化脓成，其痛自止。若肉如刀剜，肤如锥刺，一向痛而不止，大叫多哭，此则皮伤肉败，不胜其毒，又痛之变也。常作痒者，此正气之虚也。经曰：胃者水谷之海，六腑之大源也。五味入口，藏于胃以养五脏，胃气既虚，则水谷不化，津液内竭，不能输精于皮毛，气失其卫，血失其营，不能酝酿毒气，以至于成，使毒气浮沉隐伏，聚散倏忽，灼于皮毛，所以痒也。此其为异，补其气血，和中托里，其痒必止。若一向搔痒，时甚一时，爬抓破坏，皮脱肉坑者，此毒气内陷，正气外脱，不旋踵而告变矣。如先痛后痒，此常候也。盖先则毒未解化，其火正盛，宜尔作痛；厥后脓成毒解，火气渐微，宜尔作痒也。但痛痒俱不宜甚耳。  

***老嫩***  

尝观朝华之草，夕而零落；松柏之坚，隆冬不雕。夫以草木坚脆不同，坚者难坏，脆者易伤。况于人质有厚薄，气有强弱耶？彼疮痘之毒，喜老而恶嫩。苍蜡娇红，色之老嫩也。紧实虚浮，形之老嫩也。浓浊清淡，浆之老嫩也。坚厚软薄，痂之老嫩也。老嫩之故，卫气主之。经曰：卫气者，所以温分肉，充皮肤，肥腠理，司开阖者也。是故卫气强则分肉坚，皮肤厚，腠理密而开阖得也。所以收敛禁束，制其毒而使不得以放肆，故色苍而蜡，形紧而实，浆浓而浊，痂厚而坚，自然易收易靥，虽有邪风秽毒，不能害也。如卫气弱则分肉脆，皮肤薄，腠理疏而开阖失矣，所以不胜其毒，而毒得以恣其猖狂之性。故色娇而红，形虚而浮，浆清而淡，痂软而薄，易破难靥，不待邪风秽气而先败坏矣。观夫疮之有老嫩，则气不可不养也。  

***荣枯***  

夫物湿则润泽，燥则干枯。荣枯之分，血实主之。故血者，所以营阴阳，濡皮毛，流关节也。疮本疏者，血不在多而易充足；疮本稠密，贵乎血之有余矣。苟血有余则经脉流行，沦于肌肤，浃于皮毛，灌溉滋润，肥泽长养，自然形色鲜明，根窠红活也。如血不足则经脉壅遏，窠囊空虚，黑燥而不鲜明也，枯萎而不肥泽也，皮肤皴揭而加启裂也。经曰：诸疮枯涸，干劲皴揭，皆属于燥。又曰：燥胜则干。由其人血常不足，加之以毒火熏灼，反兼燥金之化，精血并竭，是以有此证也。法宜活血养液，散热解毒，清金润燥，则干涸可回。观夫疮之荣枯，而得养血之理。其或湿气太过，疮本浸淫，犯之则破，溃烂难靥者，此又火极而兼水化也。脾强则生，脾弱则死。  

***善恶***  

夫良工者，必知疮之善恶。善则就之，恶则去之。疮痘之证，有五善，有七恶。五善者，饮食如常，一善也；大小便调，二善也；疮红活坚实，三善也；脉静身凉，手足和暖，四善也；语声清亮，动止安宁，五善也。五善之证，不能悉具，但得一二，自然清吉。七恶者，烦躁闷乱，谵妄恍惚者，一恶也；呕啘泄利，饮食不能者，二恶也；疮青干黑陷，痒塌破烂者，三恶也；头面预肿，鼻塞目闭唇裂者，四恶也；喉舌溃烂，食入则啘，水入则呛者，五恶也；寒战咬牙，声哑色黯者，六恶也；腹胀喘促，四肢逆冷者，七恶也。七恶之中，但见一证，势不可为。七恶之外，复有浑身血泡，心腹刺痛，陷伏不出，便溺皆血，寻衣撮空者，是又卒死之候也。  

## 卷四百六十七  

痘疹门  

### 家传痘疹心法【`明 万全`】 3

***始终***  

治痘之法，贵乎谨始而虑终，庶无后日之悔。经曰：上工治未病，中工治将病，下工治已病。治未病者，十全八九；治将病者，十全四五；治已病者，功莫能施。发热之初，大热烦渴，大便秘结，腹痛腰痛，鼻干唇燥，惊悸谵妄，此毒气郁遏于中，即当防其伏而不出也。吐利不止，即当防其中气虚弱，不能助疮成就，或致倒陷也。故热则解之，便秘则利之，惊则平之，吐利则止之。且如初出一点血，此春之气，发生之令也。至于起发，此夏之气，长养之令也。水化为浆，此秋之气，成实之令也。脓干结靥，此冬之气，闭藏之令也。初出而便有水，将发而便戴浆，脓未成而便收靥，此未至而至，谓之太过，须防陷伏倒靥，宜急发表托里解毒。若应出不出，应起不起，应收不收，此当至而不至，谓之不及，此必气衰血微，须防其不出不起，无浆斑烂，急宜表暴起发，补托回浆，兼与匀气活血解毒。又如初出色艳者必皮嫩，皮嫩则易破，当防痒塌。相聚成块者，不可谓之疏，此有伏也。壳空无水者，后必发痈。头面预肿者，防其易消而倒陷。咽痛者急解之，防其失声。呛喉中多水泡者，后必自利。目濇泪出者，防其肤翳。频更衣者，防其倒靥。疮破不结痂，此倒靥也。尧夫云：与其病后才服药，孰若病前能自防。其此之谓欤！  

***发热***  

痘疮发热，与伤寒相似。但伤寒只见一经形证，若疮疹则面燥腮赤，呵欠烦闷，乍凉乍热，多睡咳嗽，喷嚏惊悸吐利，手足梢冷，骩凉耳凉也。然发热者，疮疹常候也，不可尽除之。但热微毒亦微，热甚毒亦甚。初发热时，精神清爽，唇鼻滋润，更无他证者，此热在表，其疮必疏，不须施治。  

初发热时，浑身壮热，熇熇然不渴，清便自调，此邪在表，拂郁于皮肤之间，宜以轻扬之剂发之，升麻葛根汤主之；甚则羌活汤主之。  

初发热时，其热烙手，目赤鼻干唇燥，小便赤大便秘，烦闷不安，此表里俱热，毒气壅遏，宜发表攻里，双解散主之。  

初发热时，表不大热，其人烦躁不安，此热在里也，以三黄丸微利之。  

初发热时，腹中痛者，此毒气与谷气相并，宜利之，去陈菀莝，使毒气得泄，谷气得消，备急丸主之。  

初发热时，咳嗽甚者，参苏饮主之。  

初发热时，或乘疫疠之气，人参败毒散主之。  

初发热时，或为风寒所袭，出不快者，桂枝葛根汤、双解散去大黄主之。  

如疮既出，其热便退，疮本必疏。若一向热不衰者，此疮必密，急解其毒，连翘升麻汤、代天宣化丸主之。  

如疮已出，但微发热，不须治之。盖疮疹属火，非热不能成就也。如疮浆脓已成，毒气已尽，又复发热者，俗呼为干浆者是也，不须施治。  

如结痂之后，其热不退者，此邪气未尽，正气未复，热微者不须治之，热甚者当视其虚实。  

***渴***  

痘疹渴者，里热也。盖三焦者水谷之道路，津液者水谷之精华，变化流行，以灌溉乎三焦也。疮疹之火，起之于内，销烁水谷，不得以变化津液，灌溉脏腑，故渴也。又疮本稠密，津液外泄，化为脓浆，不能滋养真气，亦渴也。小渴者，常病也，不须治之。大渴者，视其虚实，以法治之。切不可以冷水红柿梨橘西瓜等物与之，恐损脾胃，致生灾异也。  

如疮热时便大渴者，此热在里也，葛根解毒汤主之。如疮已出，或起发，或收靥，一向渴不止者，人参麦门冬散主之。  

如能食而渴者，肺热也。经曰：心移热于肺，传为膈消。由心火上炎，乘于肺金，熏蒸焦膈，传耗津液，故渴也。治在上焦，人参白虎汤加黄连。  

如不能食而渴者，脾虚也。叔和云：口干饶饮水，多食亦饥虚。由脾素弱，不能为胃行其津液，故渴也。治在中焦，参苓白朮散主之。  

如自痢而渴者，邪传肾也。《正理论》云：自痢而渴者，属少阴虚，故引水自救。盖肾主五液，其脉络于肺，系舌本，邪传于肾，则开合不司，故自利；自利则津液下走，肾水干，不能上润于舌，故大渴也，治在下焦，宜温之，陈氏异功散主之。  

如渴而大便秘者宜利之，四顺清凉饮主之。  

***腰痛***  

疮疹发热，先腰痛者，最宜忌之。经曰：腰者肾之府也。又曰：太阳所至为腰痛，盖足太阳膀胱经为十二经之首，其脉侠脊，入循膂，终肾。疮疹之毒，起于右肾之下，循足太阳膀胱，散于诸经，乃邪由里传表也。如初发热时，其腰即痛，此邪由膀胱直入于肾，故关节不利而腰痛，亟解毒以泻少阴之邪，发表以通太阳之经，使邪气不得以深入，疮虽稠密，或可愈也。治若少缓，则太阳之邪由表以传于阳，少阴之邪由里以传于阴，表里受病，阴阳俱伤，营卫之脉不行，脏腑之气皆绝，或为黑陷，或为痒塌，终莫能救之矣。  

凡发热更腰痛者，先服人参败毒散，次服五苓散加独活主之。  

***腹痛***  

《内经》腹痛皆属于寒，惟有一证为热：疮疹腹痛，皆属毒热也。诀云：发热肚中痛，斑疮腹内攻。发多防不透，发少更防痈。是已。或有兼食积者。  

如初发热便腹痛者，此毒气内攻，须急治之，不可逡巡，以贻后悔。便调者，四君子汤去白朮加青皮、木香、山楂肉、枳壳。便闭二三日未行者，承气汤主之。  

如发热腹痛，大渴烦躁，大便秘，狂妄者，三乙承气汤主之。  

如发热腹痛，大便如常者，化毒汤主之。  

如发热腹痛，大便自利者，黄芪建中汤主之。  

如疮已出，至收靥时，原无腹痛，忽然作痛，此必有饮食也。消息审问：曾因饮冷水者，五苓散主之，或用黄芪建中汤加白朮、干姜、人参；曾伤食者问伤何物，丁香脾积丸主之，用原物汤下。  

如疮已出至收靥，原无腹痛，忽然作痛，亦未伤饮食，但观其大便何如：若便秘者，此燥屎也，以三黄丸微利之；大便自利者，此虚痛也，黄芪建中汤主之。  

如因寒而痛者，理中汤加白芍药、桂主之。  

如发热时，心腹绞痛，烦闷叫呼，或疮陷伏胀满，疼痛喘促者，此乃毒恶之气，攻刺肠胃，燔灼脏腑，必不可治。  

***惊狂***  

惊者，口眼喎邪，手足搐搦，随发随止。狂者，手足扰乱，言语乖越，发而不止。惊者，心火而恶热，肝主风而善动，疮疹之火，内生于心，心移热于肝，风火相搏，故发为惊搐也。此其常候，俗呼惊痘。最吉者，以牵引伸缩，骨节开张，腠理疏解，中存发散之义。疮出而惊即止，若一向发而不已，此则可恶，乃毒内伏于心故耳。狂者，心为火而主神，肾为水而主志，火起于内，浊乱扰动，心神不守，肾志不宁，故发为狂也。亦有大便秘硬而狂者，此谓有燥屎，为明病，但数日不更衣，是以《难经》所谓重阳者狂也。如昏不知人，起卧不定，又为不治之证。  

如初发热惊搐者，导赤散加辰砂，兼羌活汤主之。若发热不休，小便利者可治，小便不利者难痊，以导赤散、牛黄清心丸相兼治之。  

如疮疹收靥之后又发惊者，此真气虚弱，火邪内攻，宜急治之，恐久成癎，以贻终身之害，宁神汤、抱龙丸主之。  

如初发热，大便自调，狂乱者，五苓散加辰砂主之。  

如大便秘者，轻则三黄丸，甚则承气汤主之。  

***谵妄***  

谵，多言也。妄，虚妄也。谵妄者，妄有闻见而语言无伦也。皆邪气炽盛，正气虚弱，神识不清之所致。夫言为心声，心热则多言。睡中呢喃者，热之微也。寤而语言差谬，热则甚矣。亦有胃热而谵语者，大便必鞕，数日不更衣方是。妄有闻见而谵语者，其候难治。盖肾主志，开窍于耳，在目为瞳子，毒邪入肾则志丧，志丧则耳目妄有闻见，故曰失志者死。《难经》云：脱阳者见鬼。初发热时谵语者，此毒邪犯心，心为热冒，其神浮越，宜泻火镇神，导赤汤、牛黄清心丸兼而治之。  

如腹中有燥屎，三五日未更衣者，宜涤荡解毒，以四顺清凉饮、三黄丸主之。  

如起发成浆，欲靥之时，忽然神昏谵语者，此由疮本稠密，精血外耗，不能养神，宜养血泻火，安神丸主之。如昏不知人，语言无伦者死。经曰：衣被不敛，言语不避亲疏者，神明之乱也，故不可治  

如初发热，便妄有闻见，状如见鬼而恐怖者不治。此证自始至终，皆不可有，乃神志俱丧，躯壳徒存，不过引日而已。  

***吐利***  

疮疹，吐利常候也。经曰：诸呕吐暴注，皆属于热。盖三焦为水谷传化之道路，热火内迫，则传化失常，而吐利并作，火性燥动迅欻故也。邪在上焦，但吐而不利；邪在下焦，但利而不吐；邪在中焦，则上吐下利。又里气上逆而不下则吐，气下而不上则利。疮疹初发热时，有吐利者，不可骤止，令邪气上下得出也。吐利久不止，方可治之，更宜消息。  

如初发热，自利青绿水或黄色者，皆热也，黄芩汤主之。兼吐者，黄芩加半夏汤主之；不可误用理中汤，反增内热也。如初发热自利，一日只三四行者，此不必治，痘出利自止矣。  

如初发热，自利清白色者，此里有寒也，理中汤主之。如自利久不止，此有湿也，宜分利小便，固濇肠胃，恐虚里气，致生陷伏也，以五苓散、豆蔻丸相兼治之。  

如初发热，暴吐不止，此火气上逆也，茱连散主之。  

***呕吐哕***  

仲景云：声物兼出为呕，物独出为吐，声独出为干呕。干犹空也，明其无物也。然干呕与哕，皆声之独出者，干呕其声轻小而短，哕其声重大而长。呕吐哕，痘疹最恶候也。盖胃为水谷之海，上通乎咽，内而不出。如初发热有是证，此火邪犯胃，其气上逆，治之则易。若自出现以至收靥，有是证者，乃疮集于咽门，攻于胃腕，吞咽不利，治之则难。由于不知预解咽喉之法，渐变为失音呛水而不可救矣。  

如因饮水过多而呕吐者，此水逆也，五苓散主之。  

如因伤食而呕吐者，以丁香脾积丸微利之。  

如无上证而呕哕者，人以胃气为本，胃者土地，土败则木来侮之，今木挟相火之势，上乘乎胃，其气自脐下直犯清道，上出于贲门【`胃上口也，`】 微则干呕，甚则哕，土败之象也。《太素》曰：弦绝者其声嘶败，木陈者其叶落，病深者其声哕，短针无取，毒药无攻，谓不治也。  

***泄利***  

凡疮未出而利者，邪气并于里，肠胃热甚而传化失常也。疮已出而利者，邪气并于表，正气方逐邪气，主乎表而不主乎里，则里气虚不能停纳水谷，故亦自利也，宜从气虚而治。疮疹所忌，内虚泄泻。凡觉腹疼或漉漉向趋小腹者，皆欲作利，宜先以法治之，治之不止，此开肠洞泄，惟濇剂可以收之。《圣济经》曰：滑则气脱欲其收者是已。如服濇剂而利不止，经曰：仓廪不藏者，是门户不要也。《金匮要略》曰：六腑气绝于外者手足寒，五脏气绝于内者利不止，五夺之中，此为最甚。但正气内脱者淹延而死，邪气内陷者烦渴而死，此为异耳。  

自起发以至收靥，大便常宜坚实，忽然自利者，理中汤丸主之。  

如因饮冷水自利者，所谓湿胜则濡泄也，宜温中利小便，以理中汤丸理中气胜水寒，五苓散利小便去水也。  

如因伤食自利者，所出必酸臭，乃饮食自倍，肠胃乃伤也。宜先去积，丁香脾积丸；后补脾胃，益黄散主之。如利久不止者，先服陈氏木香散，兼豆蔻丸主之；更甚者，陈氏异功散主之，此药太峻，不可猛浪。  

如结痂之时，暴泄不止者，消息所出之物：痂皮脓血者顺，水谷不分者逆。如利脓血不止者，此热毒下流也，香连丸主之。  

***大小便闭***  

凡疮疹小便欲其流而长，大便欲其润而实，则邪气不伏，正气不败。经曰：小便数者，大便必硬，虽二三日不更衣无苦也。如觉小水少，则病增进。盖心主疮而属火，心移热于小肠，小肠移热于膀胱，膀胱为津液之府，气化则出，气为火食，不能传化而津液不出，故小便闭也。疮疹发热，大便欲润。若二三日不行，宜急利之，恐肠胃不通，营卫不行，疮出转密也。惟疮起发之后，大便却宜坚实。如能食而大便常行者，不须忌之。若过四五日不行，则热盛生湿，其疮难靥，亦宜微利之。设使大小便俱不通，则邪毒内蓄，三焦阻绝。经曰：一息不运则机缄穷，故大小便不通者死。  

凡疮疹小便少者，热微，导赤散加山栀仁；热甚，八正散主之。  

如发热时，大便不行热微者，三黄丸，甚则承气汤主之。  

如起发至收靥，大便不行者，用胆导法，不可遽用利药。但疮干黑陷，大便秘烦躁者，以百祥丸、牛李膏主之。如无此药，以承气汤代之。  

***欬嗽***  

肺主气，其变动为咳。咳者，肺证也。疮疹发热之初，便有咳嗽者，肺为五脏之华盖，疮疹之火，挟君相二火之热，上熏乎肺，肺叶焦举，故气逆而咳也。疮疹既出，其咳更增者，此喉咙有疮，淫淫如痒，习习如梗，故咳也。疮疹收后而咳者，此卫气虚弱，腠理疏开，风寒外袭，肺气逆而不收，故亦咳也。  

如初发热咳嗽甚者，先以参苏饮发之，次以甘桔汤合泻白散加牛蒡子治之。  

如疮已出，咳甚者，甘桔汤加牛蒡子治之。  

如疮光壮，收靥身热咳甚者，人参清膈散主之。  

如疮已靥咳嗽者，不问形寒饮冷所致，并宜人参清膈散主之。  

如斑疹咳嗽身热而渴者，生地黄散主之。  

***喘急***  

诸喘皆属于火。肺者，脏之长也，为心华盖。心火炎上，则肺焦叶举，气逆不利而喘也。有因风寒而喘者，有因伤食而喘者。惟疮疹之喘，独属于火。若加泄利腹胀烦躁，则不可治。  

如初发热便喘者，前胡枳壳汤主之。大便秘者可用，服此不止，以葶苈丸治之。  

如喘而大便自利者，黄芩汤加五味子、人参主之。  

如疮正盛忽然喘急者，此恶候也，当详审之。如因伤食，谷气蒸而为热，上乘于肺作喘者，宜利之，丁香脾积丸主之。食去热除，喘自定也。  

如因感冒风寒而喘者，麻黄汤主之。  

如泄泻内虚，腹胀而喘者，陈氏木香散主之。利止喘定者生。滑利不禁，喘满增盛者，此气脱候也。  

如疮内伏不出，或已出复陷，腹胀闷乱而喘者，必死。  

***自汗***  

自汗者，不因发散而自然汗出也。卫气者，卫护皮肤，肥实腠理，禁固津液，使不得妄泄也。疮疹之火，由里达表，干于卫气，皮肤为之缓，腠理为之疏，津液外泄，故自汗也。凡病自汗，宜遽止之。疮疹自汗，实为美证，乃阴阳气和，营卫通畅，邪气不留，易出而解也。又心主汗，诸疮皆属于心，自汗出者，毒气外泄也。虽然，热之甚者，亦为汗解，身复清凉，此毒散也。若汗出不止，其热反剧，此邪气并于阳而阳虚，宜敛汗固表，清热解毒，使卫气充实，无痒(塌去土改疒)溃烂之患。如疮已收较，痂皮脱落自汗者，此气虚也，宜补阳救阴，使气无泄。睡中汗出，心有热也。其汗上至头，下至颈，不过胸者，乃六阳虚汗也，不须治之。上至颈，下至脐者，此胃虚也。手足漐漐者，胃热也，宜止之。如汗出如油，发润如洗，喘不休者，此为肺绝之候。  

如汗大出不止，身壮热者，当归六黄汤主之。  

如疮收后汗出不止者，十全大补汤主之。若更不止，调败蒲散同服，外用温粉扑法。  

胃虚自汗者，调元汤；不止，调败蒲散同服。  

胃热手足自汗多者，人参白虎汤加黄连主之。  

***失血***  

气为阳，血为阴。阳主动，阴主静。人身之血，不可妄动也。经曰：阳络伤则血外溢，血外溢则衄血；阴络伤则血内溢，血内溢则便血。今疮疹之火，熏灼于里，迫血妄行，血亦随火而动。阳络伤则血从上焦出，或衄血或呕血；阴络伤则血从下焦出，或溺血或便血；阴阳俱伤，则血上下出也。诸失血惟从鼻出者，或有可治，元参地黄汤主之，其余皆死证也。亦有痘疮灌烂不能收较，出血不止者，此阳疮出血，亦不可治。  

***烦躁***  

烦者扰扰而烦，躁者愦躁之躁。合而言之，烦躁皆热也。析而分之：烦，阳也，热之轻者；躁，阴也，热之甚者。《难知集》曰：火入于肺，烦也；火入于肾，躁也。疮疹烦躁，须宜忌之。若吐利厥逆，腹胀喘促而烦躁者，昏不知人；谵妄狂扰而烦躁者，谓之闷乱，皆不治之证。  

如肺热而烦者，坐卧不安，审如何时：若初发热便烦者，此毒火内郁，人参白虎汤加栀子仁主之。若疮发见犹烦者，此毒伏于内，未尽出也，消毒饮、夺命丹合而服之。若疮出尽，又皆起发犹烦者，此内热也，牛黄清心丸主之。  

如肾热而躁者，必曾自利，轻则陈氏木香散，甚则陈氏异功散主之。  

如扬手掷足，欲去衣被者，此热甚于表也，羌活汤主之。  

如神识昏迷，反复颠倒者，此热甚于里也，导赤散、牛黄清心丸合而治之。  

吐利不食而烦躁者，正气虚也，陈氏木香散主之。  

如六七日不大便，腹满而烦者，内实有躁屎也，轻则用三黄丸微利之，甚则承气汤下之。  

如昼日烦躁，夜则安静者，此阳甚于昼，至夜则阳气退而安静也，人参白虎汤加栀子仁主之。  

如昼日安静，夜则烦躁者，此阳陷入于阴，夜则阴盛，阴阳交争，故烦躁也，四物汤加栀子仁主之。  

***夹疹***  

疹，一名麻子，君火所为也。或曰：脾为疹。经曰：少阴所至为疡疹。在人则心火主之。夫心火亢甚，则制已所胜，焚灼肺金，肺主皮毛，故疹毒见于皮肤之间，如蚊蚤所咬之状。痘疮只出一般者善，若与疹毒并出，谓之夹疹，其候极恶。惟痘本稀疏而夹疹者，庶乎可治。疮本稠密，与疹并出，彼此相混，琐碎莫辨，急用辛凉之药发而解之。如疹毒渐消，疮本磊落者，亦可治也。疹痘相并，毒不少减，此危恶之疾，孰能料其生乎？  

痘出夹疹者，荆防败毒散主之，疹毒消者可治。  

如疮收靥后复出疹者，此余毒解散之兆，不须治之。  

***夹斑***  

《活人书》云：伤寒下之太早，热气乘虚，入胃发斑。下之太迟，热留胃中发斑，胃烂亦发斑。斑者，乃热毒郁遏，煎熬阴血，血得热而不解，浮于肌肉为斑，足阳明胃主之。痘疹初出，皮肉红肿，片片如锦纹者，此夹斑也，以辛凉之药解之。其斑渐退，疮本坚实者吉。否则皮肤斑烂，疮易搔痒，所谓皮嫩易破者是也。如赤斑成块，其肉浮肿结硬者，又名丹瘤，其毒最酷。疮未成，就此先溃烂，工不能治。  

疮出夹斑者，荆防败毒散主之，斑退可治。  

***痘疔***  

痘疔者，热毒蓄积气血腐坏而成也。状有数种，乃疫毒之气，最为恶侯，宜谨察之！有肌肉微肿，状如堆粟，不分颗粒者，此气滞血凝，毒气郁结也。有初出红点，渐变黑色，其硬如石者，此肌肉已败，气血中虚，不能载毒而出，反致陷伏也。有中心黑陷，四畔突起戴浆者，此血随毒走，气不为用也。有中心戴浆，四畔干陷焦黑者，此气附毒出，血不为使也。有头戴白浆自破溃烂者，此气血不充，皮肤败坏也。有为水泡溶溶易破者，此火湿并行，气虚不能敛束也。有为血泡色紫易破者，此血热妄行，不能自附于气也。有疮头针孔浆水自出者，此卫气已败，其液外脱也。此数证者，于五六日间侯之，但见一证，即不可治。  

凡痘疮起发之时，但见干燥，其根焦黑者，即内服夺命丹，外用四圣散涂之。  

如原有疮疥，或灌疮未愈，或疮将靥较瘢嫩者，至痘出之时，其处痘本攒聚，形色黑渍，急以针刺破之，吮去毒血，外以四圣散涂之，内服加味四圣散调无价散并夺命丹主之。  

如疮焦黑，浑身皆是者，看大便何如：若大便秘者，内服承气汤，调无价散，外用水杨汤浴法。大便利者，内服十全大补汤，陈氏木香散，调无价散合夺命丹，外用水杨汤浴法。  

***痘癞***  

痘癞者，热毒拂郁，气血虚弱，肌肉败坏。经云：热胜则肉腐者是也。《正理论》曰：脉浮而大，浮为风虚，大为气强，风气相搏，必成瘾疹，身体为痒。痒者名为泄风，久久为大癞。凡气血充实者，外无虚风，内无强邪，必无是病。惟气血素虚者，不能荣卫于身，易感天地肃杀之气，皮肉之内，虚风居之，兼以痘疹疫疠，恶气击搏燔灼，流散四布，随空而出。所以疮本稠密，身无完肤，搔痒难任，肌肉溃烂，而痘癞成矣。急用大补气血清热解毒之法，庶可求全，若待败面堕鼻，唇崩目盲，肢体残伤，不致陨命，亦为废人矣。  

凡疮破成癞者，用十全大补汤、苦参丸合而服之，外用灭瘢救苦散涂之。  

***痒塌***  

诀云：虚则痒，实则痛。此大概言之。痘疮之痒，其候不同。有方出而身痒者，初见红点，遍身作痒，此邪气欲出，皮肤闭密，其火游移往来，故痒也，与伤寒太阳经病身痒者同论，可发之，使皮肤纵缓，腠理开通，邪气得泄，疮出而痒去，所谓火郁则发之者是已。有将收较而痒者，其脓已成，其疮将回，邪气散而正气复，荣卫和畅，故痒也，与痈疖将痊而痒者同论，不须服药，但谨护之，勿令挦掐，以致肿灌，所谓美疢者是已。有起壮泡浆而痒者，当血已化水，水未成脓之时，其毒未化，浑身搔痒，爬搔不宁，此恶候也，与伤寒阳明经病皮中如虫行者同论，所谓虚风外搏，邪气内强，痒而不止为泄风者是已。此视疮之干湿，以风药佐之，必令痒去方为佳兆。若痒甚不休，疮坏皮脱，其毒复陷，谓之痒塌，必不能治矣。大抵出形而皮肉红艳，起发而皮嫩多水者，其后常致痒塌也。  

如初出身痒者，可发之，桂枝葛根汤加制麻黄、牛蒡子主之。  

如起发养浆而痒者，通用十全大补汤加防风、牛蒡子主之。  

如疮干而痒者，宜养血润燥，以四物汤合消风化毒汤、夺命丹主之，外用茵陈熏法。  

如疮湿而痒者，宜养血去湿，以四君子汤合消风化毒汤、夺命丹主之，外用茵陈熏法。  

如疮将收而作痒，误犯破损，不肯干较者，用白龙散贴敷。  

如疮痒溃烂粘衣被席难任者，以十全大补汤加防风合夺命丹主之，外用败草散。  

***陷伏***  

伏者，毒蓄于里而不出也；陷者，毒出而复陷入也。此皆恶候。伏惟一证，陷有数种。伏候于见形之时，其人疮出，热不少减，烦渴闷燥，此皆伏毒未得尽出也。陷则见形之后，其血渐干而变黑者，谓之黑陷；浆水未成，破损痒塌者，谓之倒陷；脓成复化为水，不肯结痂者，谓之倒靥，亦陷类也；其疮黑色，皆谓之黑陷。凡斑疹黑色，皆不治之，以肾为水，其黑色乃肾之真脏色见也。粗工不知变黑归肾之理，妄谓肾不可实，欲泻肾而使之虚，不知人之一身，大言阴与阳，小言心与肾，即方家所谓真水真火也。疮疹之火发于中，赖此一点真水以制其亢，苟欲泻之，则火无所制，本先拨矣，岂治之要哉？然谓归肾者，以肾主骨髓，又主闭藏也。盖疮疹秽毒，由骨髓而达于筋肉皮毛之间，乃自内而外，其毒得泄，今既陷伏则自外而复入于骨髓，谓之归肾也。又初出形之时，春气发生之令也，出形而黑，是春行冬令矣。起壮之时，夏气长养之令也；起发而黑，是夏行冬令矣。养浆之时，秋气成实之令也；脓干而黑，是秋行冬令矣，故皆谓之逆。结痂之时，冬气闭藏之令也，此肾之正候；若不着痂，脓水浸润，此冬行春夏之令，亦谓之逆。惟知造化之机，可以语归肾之说。其色黑者，火化也。观物之干者其色黑，出于火者色亦黑，岂可谓之水乎？经曰：火发而熏昧，知此可以语黑陷矣。  

凡疮伏而不出者，双解散主之。  

如倒陷者，看其六腑何如，大小便秘，四顺清凉饮合夺命丹主之。  

泄利气弱者，十全大补汤合夺命丹主之，外以胡荽酒、水杨汤并用之。  

如将起发，疮亦有水，但色黑黯者，以十全大补汤调无价散主之；或以快斑汤、夺命丹合而用之。  

如倒靥者，亦视其大便何如，大便秘，宜利之，三黄丸、四顺清凉饮。泄利者宜补之，轻则十全大补汤，甚则陈氏木香散，并外用败草散主之。  

***壅肿***  

经曰：热胜则肿。大抵毒之盛者必肿，毒微者不肿。凡疮出尽，应期起发，头面以渐浮肿者，此毒火发越，聚于三阳之分，欲作脓血，故宜皮肉焮肿也。设当起发之时，头面不肿者，必疮本磊落，毒气轻浅，虽尔作脓，根不占处，所以不肿，不须治之。如疮本模糊，起发不肿者，此毒伏于内，不即发泄，不可以毒轻论也。如起发肿大，皮肉如常，疮尖而圆，粒粒分明者，此佳兆也。若皮色鲜红，疮本成串，粘聚平塌者；若疮色灰白，成饼如锡面者；若疮焦紫无水者，皆凶兆也。有先起发头面预肿者，此兼疫毒之气，名大头瘟者是也。腮颔预肿者，此名虾(虫麻)瘟也，须兼疫气而治，多凶少吉。大凡疮肿者，直至干浆结痂之时，毒化而肿消矣。故应肿不肿，应消不消者，谨堤防之。  

凡疮肿胀面浮目闭者，急与解毒，护目救咽喉相兼治之，内用消毒化斑汤，外用神应膏护目。  

凡疮肿胀，切防搔痒。正面之中，不可少有破损者，苟生痒破，沙崩之势，渐不可为，邪气内伤，真气外泄，肿消而死矣。但得破者复灌，消者复肿，饮食如常，大小便自调者，变凶为吉，用十全大补汤、苦参丸合而治之。  

如疮色灰白，面肿如锡饼者，但看其人脏腑何如：若能食，大便调，小便长，无他苦者多吉；若不能食，吐利并作，或生搔痒者多凶。  

如头面预肿，或腮颊预肿者，此时行疫毒也，并用羌活救苦汤主之。  

***溃烂***  

痘疮所贵者，坚实不破，圆净成痂也。其有溃烂者，火胜也。经曰：热胜则肉腐。火之为用，猛虐峻暴，近之则燥痒不宁，迫之则焦痛难忍，灼之则糜烂成疮，故败物者，莫如火也。火生于空，非虚不燃，乘之以风，其焰益烈。痘疮溃烂，由肌肉素虚，邪风侵袭，风者善行数变，行诸脉俞，散于荣卫之间，一旦毒发于里，风应于表，风火相扇，肌肉坟填，皮肤决裂而疮坏矣。如脓成而溃，则毒已化，但粘衣渍席不能干较，古方以败草散主之，诚良法也。脓浆未成，其毒未化，痒破溃烂者，则卫气暴泄，津液不荣，譬诸草木，剥削其皮，枯萎而死矣。经云：根于中者命曰神机，神去则机息；根于外者命曰气立气，止则化绝。此之谓也。  

***厥逆***  

逆者，四肢逆而不温也。厥者，冷也，又甚于逆。四肢者，诸阳之本，常宜和暖。如指头微寒者，阳气衰也。阳气起于十指之端。足心冷者，阴气盛也。  

阴脉集于足下，而趋于足心。  

如疮本焦黑，烦渴烦闷，喘促而厥逆者，此阳毒内陷，热气逆伏，手足为之冷，所谓热深厥亦深，火极似水者。如疮本灰白，泄利而厥逆者，此元气虚惫，阴阳不相顺接，而手足为之冷也。疮疹之候，头常欲凉，足常欲温，故头温足冷者不治。厥逆乃疮家恶证也。  

如因热深而厥者，大便不通，三乙承气汤主之。疮黑者，百祥丸、牛李膏主之。  

如因泄利气虚而厥者，陈氏木香散、异功散主之。  

但十指头微寒者，四君子汤、理中汤并加桂主之。  

如疮始出，手足便冷者，其人先有吐利，四肢者皆禀气于胃脾，胃气虚弱，不得至经，理中汤加桂主之。  

***寒战咬牙***  

战者，森然若寒，振振然动摇也。咬牙者，上下片牙相磨而鸣也。经曰：诸风振掉，皆属肝木。寒战而振振摇动，风之象也；火气冲物亦然。钱氏曰：肝主风，虚则咬牙多欠。又曰：上窜咬牙，心热也。然则寒战咬牙，心肝二脏主之。或以寒战为气虚，咬牙为血虚；或以咬牙为齿槁，谓津液不足者，皆不知此意。痘疮所恶者，寒战咬牙，或单见一证，或二证并见，若疮已坏，加之喘促闷乱者，死无日矣。  

如疮初出寒战者，此邪气将出，外与正争，故振振摇动，火之象也，疮出乃定，柴胡桂枝汤主之。  

如疮本稠密，焮发肿痛，经脉动摇，时时振动者，不可谓之寒战，待脓成痛去而解。  

有筋惕肉瞤者，经络之血，为疮所耗，不能荣养肌肉，主持筋脉，故惕惕然而手足自跳，瞤瞤然而肤肉自动也，不可谓之寒战，但养其气血，十全大补汤主之。咬牙呵欠者，肝热也，肝属木，临官于寅，寅为相火，火盗木之气，故肝热证形焉。阳引而上，阴引而下，则开而欠也。阳上极而下，阴下极而上，则合而啮也。十全大补汤主之。  

上窜咬牙者，心热也。诸疮皆属心火，上窜者，火炎上之象也。咬牙者，火气动摇之象也。导赤散加酒炒黄连、牛蒡子主之。  

如疮本溃烂，寒战咬牙者，此手少阴心火也。经曰：热胜则肉腐。寒战咬牙，火气动摇之象也。  

如寒战咬牙并作者，则少阴专主之，观其疮本：如疮本焦黑，寒战咬牙者，此足少阴肾水也。肾色黑，为主蛰封藏之本。干黑者，真脏色见也。肾气寒，在变动为栗。寒战者，肾本病也。肾主骨，牙为骨之余，寒战则鼓颔而两矛相轧。咬牙者，肾寒所发也。此二证者，在心热则清之，在肾寒则温之。其病已坏，治之何益？  

***暴哑失声***  

痘疮最要语声清朗，若有猝失音者，凶兆也。先哲有言曰：疮已出而声不变者，形病也；疮未出而声变者，气病也；疮出而声不出者，形气俱病也。其候有三要须识得。  

有心火刑肺而失音者。肺属金主声，中有二十四空。凡发诸语言者，皆其空中之气鼓动也。五行金空则鸣，实则哑。疮疹之火起于心，上熏于肺，肺气胀郁，故窍塞而无声也。以导赤散合甘桔汤加炒牛蒡子主之，或加天花粉、苏叶主之。  

有心虚而语声低小不出者。叔和心脏歌云：声言爽气清，盖心主血，痘疮稠密，其疮都要贯串得到，血为亏损故也。血去舍空，故声不扬，以导赤散加人参、麦门冬、石菖蒲主之。  

有毒归肾而失声者。经曰：足之少阴，上系于舌，络于横骨，终于会厌。会厌者，音声之户也。舌者，音声之机也。横骨者，神气所使，主发舌者也。疮黑陷伏则毒入肾，邪气上客于厌则厌不能发，发不能出，开合不利，故猝哑也。  

有喉舌溃烂而失声者。咽喉者，所以司呼吸，纳饮食，发音声，犹管钥也。毒火上熏，咽喉先受，贲门会厌舌腭之位，皆疮所聚，初出之时，失于调治，以致咽喉肿塞，管钥窄狭，舌本强硬，呼吸不能，饮食不入，音声不由矣。此上二证，治之则难。  

***呛水吐食***  

《难经》云：会厌为喉门，胃为贲门。病痘之人，毒火上熏于肺，灼于胃，肺与胃之上口皆有疮而伤矣。水入则呛者，贲门伤则水不得入；溢入会厌，会厌掩而不纳，故气逆喷出而呛也。食入则吐者，贲门伤则门户隘塞，食物不能直奔于胃，缓则汨汨而下，急则阻而吐出矣。此其恶候，鲜有生者。其或舌上有疮，烂破如蜂窠之状，舌痛强硬，不能为用，延纳水谷，亦使水入则呛，食入则吐，待舌疮平则安矣。  

***验头面***  

论曰：轻者头面稀，少用胡荽酒洗，不欲喷头面。以诸阳之会在于头，心之华在于面，痘为阳毒而心主之，故痘疮头面稠密者重，头面预肿者凶，头面疮破烂腥臭者凶。故占疮之轻重吉凶，莫如头面也。  

人之一身，内则心为君主，外则头为元首。病有真心痛，真头痛，以见不可轻犯也。经曰：头者精明之府，头倾视深，精神弃矣。故占人之生死者，亦莫如头。凡疮初出，从他处先见，渐登于头，起发收靥皆然，他处皆有疮而头独稀，此佳兆也。若于头额之间，先出先戴浆，先干收，先破损，其疮稠密无缝，肉下浮肿，皮上溅起粗肤者，皆凶。惟疮遍身俱收，而头上不收，或熟自破，或脓出结聚堆积者，不须怪。盖天地之化，孤阳不生，孤阴不长，阳变阴合，彼此相成，头者诸阳之会，无阴相济，所以难收也。又病闭目摇头者死，此阳脉不治，谓之心绝也。  

经曰：十二经脉，三百六十五络，其气血皆上走于面而走空窍。又肝开窍于目，肺开窍于鼻，脾开窍于口，心肾开窍于耳。又修真家云：面有七窍，内应乎心。又相术但观人之面以知祸福，可见面不可败也。凡疮稠密，七窍闭塞败面者凶，以脏腑经络之气皆病也。又诸阳皆聚于面，痘为阳毒初出之时，必先于面。然面有部位，其候不同：额属心，离火之位，火性急烈，不可轻犯，凡疮出现，泡浆干收，先从额上起者凶。左颊属肝，震木之位，右颊属肺，兑金之位，二处不论先后，但疮欲磊落坚厚，若模糊成块，浮嫩易破，溃烂灌肿者凶。盖肝藏魂肺藏魄，肝肺俱败，魂魄以离，故凡病痘两腮冷或木硬者死。颏属肾，坎水之位，此处先出先壮先靥者吉。盖疮疹出于肾则吉，入于肾则凶也。鼻属脾，坤土之位，亦不论先后，但不欲模糊早干收也。若未成浆，鼻头先干黄者凶，此脾土将败，真脏色见也。  

人中为阴阳之分，故《南村辍耕录》以泰卦象之。人中而上，分为三部；人中而下，亦分为三部。发际之上，阳之上也；两眉之间，阳之中也；山根之下，阳之下也。自口至两乳间，阴之上也；自心蔽骨至阴毛际，阴之中也；自阴而下，阴之下也。凡疮之出现起发收靥，自人中而分，上下循序，阴阳和畅，虽多且密，亦可言吉。若或舛错，虽是稀少，亦可言凶，此有伏也。  

发热之时，面色明莹者吉。面赤若涂朱者重。此邪气拂郁于阳明及胃与大肠也。阳明之经，上循于面，故面赤也，宜以清凉解毒之药少通利之。面垢惨黯者凶。疮疹之火，发自少阳，面垢者，少阳候见也。　《针经》云：少阳病甚则面微尘。宜表里双解，盖少阳从中治也。  

***验耳目鼻***  

经曰：肾通窍于耳。耳者，肾之外候也。肾之为脏水脏也，天一生水，受气之初，先生两肾而一阴藏焉，又有相火存乎命门之中。疮疹发热，耳独凉者，疮疹为火，肾不受邪，存水之主以制阳光也。如耳反热，则水不胜火，将有归肾之变。痘疹之候，先观耳后有红缕者，盖手少阳三焦之脉，从膻中上出缺盆，系耳后，直上出耳角，红者火色也，此疮疹之火，发自少阳，自见于其经也。凡疮自耳先出，未及成浆，耳轮先靥者，渐萌归肾之势矣。  

目者，心之使也，神所寓焉。发热之初，观其两目神倦不欲开者痘也，目中汪汪若水者疹也。诸疮皆发于心，故候见于目也。目赤者热甚也。心恶热，急解之。经曰：肝开窍于目。疮疹发热目连札者，肝有风也。风入于目，上下左右如风吹，不轻不重，儿不能任，故目连札也。目直视者，肝有热也。热入于目，牵其筋脉，两皆俱紧，不能转盼，故直视也。得心热则搐者，风火相搏也。痘疹发搐，此其常候。但泻心肝之火，搐止则吉，搐不止则凶。《针经》曰：五脏六腑之气，皆上注于目而为之精，精之窠为眼，骨之精为瞳子，筋之精为黑睛，血之精为络，气之精为白睛，肉之精为钩束裹撷。痘疮之毒，发于五脏六腑，毒之甚者，眼必受之，古人留护眼之法，其意深矣。凡疮出太甚，两眼常出泪者，肝热也。此时眼中无疮，但内服泻肝火之药。盖眼中之痘，常在收靥不齐之后有之，如疮入目成肤翳者，切不可用点药，损睛破瞳，成废人矣。痘疮收后，目不可开者，肝热则目濇不敢开，明暗皆然。心热见明则合，暗处则开，谓之羞明，此有余热在心肝也。如疮未成脓，肿去目闭者，疮已过期。收靥不齐，目闭不开者，疮坏欲变。目上窜者，心绝也。直视不转者，肾绝也。非泣而泪自出者，肝绝也。微瞑者，气脱也。血贯瞳子者，火胜水竭，皆死候也。  

经曰：肺通窍于鼻。疮疹发热之初喷嚏者，火邪上干于肺，外应于鼻，则痒而嚏。鼻干黑燥者，火刑于金，金体本燥，得火反甚，急宜清金泻火以解其毒。鼻衄者，血得热而妄行，故衄出于鼻，急与凉血泻火以解其毒。鼻流清涕者疹也，疹发于心，心肺相连，以火炼金，热极而反化为水也。疮出之后，鼻塞不通者，热也。火主(月真)胀，疮已成浆收靥之时，鼻塞不得息者，此鼻内有疮，脓涕粘结，可用金银小簪子以通之。如疮未成浆，鼻端先干者凶。经曰：藏真高于肺，以行荣卫阴阳也。邪火刑肺，肺败不能输精于皮毛，故皮毛焦枯，先见于鼻，荣卫不行，阴阳不续，以渐遍身，皆干枯而死矣。凡疮变坏，鼻中血出者，涕自流出者，鼻孔开张喘急者，肺绝之候，皆死证也。  

***验唇口牙齿***  

脾之窍通于口，其华在唇四白。《脉诀》云：应唇通口气。痘疮初发热，口中气和，唇色红润者吉。如口燥唇裂，其毒必甚，急解之。疮出稠密，唇口疮子相粘，诸疮未发，此疮先已戴浆，诸疮未收，此疮先已焦黑者凶。面疮肿灌唇上疮裂成块干溅者重。如疮出太密，口中臭气者，脏腑败坏，故臭出于口也。疮欲变坏，唇上缩者，脾绝也。唇下自呷者，鱼口也。口中涎如胶粘者，脾津竭也。皆不可治。疹家唇口生疮声哑者，狐惑证也，不急治之，杀人。  

上片牙 于坤土，乃足阳明胃脉之贯络也；下片牙 于干金，乃手阳明大肠脉之贯络也。疮疹发热之初，口开前板齿燥者，里热也，宜以清凉之剂微解之。咬牙者，牙乃骨之余，肾主骨，寒颤咬牙，毒归于肾，必死。如发热咬牙者，有欠则为肝热，有上窜则为心热，此欲作搐也。疮已收靥，牙龈溃烂者，此内疮未得平复也，勿作走马疮疳治之。疹后牙龈溃烂，血出肉黑气臭者，此乃是走马疳也。  

***验喉舌***  

咽者胃之系，主内而不出，所以司饮食也；喉者肺之系，主出而不内，所以司呼吸也。人之咽喉，乃紧要橐钥门户也。经曰：一阴一阳结谓之喉痹。一阴者，手少阴君火心主之脉气也；一阳者，手少阳相火三焦之脉气也，二脉并络于喉。疮疹之毒，君相二火主之，其火上蒸，咽喉最为先受，故发热与出形之初，必问其咽喉痛与不痛，先与发散解利之，令毒得出，不留连于咽喉间也。若不知此义，以解利于先，则咽喉肿塞，饮食不入，呼吸不能，死在旦夕矣。如疮出太甚，审察咽喉：若内无疮，又不痛者，此毒已尽出，不须虑之；如内多疮，又加痛苦者，切防收靥之时，呛水吐食失声之变；如病益甚，喉中气响，汨汨如水声者死。  

舌者，心之候。《脉诀》曰：外应舌将荣。又脾之脉络于舌。舌之在人，延纳饮食，主持声音，其用亦大矣。疮疹发热，其舌红润者吉。舌燥如芒刺者，里热甚也，急解之。《针经》曰：热病口干舌黑者死。吐舌者，脾有热也。脾脏微热则舌络微紧，时时舒舌，勿用冷药及下之。或饮水者，医疑为热而下之误也。饮水者，脾胃虚津液少故耳。疮出之后，舌上稠密，出如堆栗，破如蜂窠者危。更加饮水则呛，食物则哕，声哑不出者，必死之证。疮出太甚，弄舌者凶。  

***验颈项***  

经曰：东风生于春，病在肝，俞在颈项。颈项者，生气之本也。又曰：天气通于肺，地气通于嗌。天食人以五气，喉者气之所由也，故喉主天气。地食人以五味，咽者味之所由也，故咽主地气。颈项者，咽喉之管束也。又三阳之脉自颈而上，三阴之脉自颈而还，颈项者阴阳之道路也。痘疹之候，颈项欲疏，若缠项而出，稠密太甚者，谓之锁项。废其管束，阻其道路，上不得降，下不得升，内者不出，外者不入。经曰：出入废则神机化灭，升降息则气立孤危。此死之征也。凡病深项软者死，骨败也，不治。  

***验胸腹***  

经曰：凡刺胸腹者，必避五脏。胸腹者，脏腑之郭也。又曰：膈肓之上，中有父母。盖言心肺也。故痘疮轻者胸前无，胸腹出太甚者必重也。其中于脏，各有期日。凡病深喘急，胸骨扇动者，肺焦胀也，左乳下动脉突出者，宗脉绝也，皆不可治。疮疹腹痛者，毒未尽也，更宜详审。  

***验手足***  

四肢者，诸阳之本。疮出欲疏，其发欲透，其靥欲齐。如应出不出，应发不发，应收不收，此脾胃气虚，不能旁达四肢也。发热手寻衣领，乱捻物者，肝热也。手掐眉目鼻口者，肺热也。手足搐搦者，心肝风火相搏也。各随其脏而泻之。足凉者，此常候也。疮疹肾不受邪，肾主足，故足宜凉。手足冷者，脾脏怯也。四肢皆禀气于胃，而不得至经，必因于脾，乃得禀也。脾怯不能为胃行其津液，故冷耳，宜温之。疮已出现，手足多水泡者，此肝胜脾衰，为鬼贼，宜急治之，不久便生痒塌也。如遍身皆发，手足不透，是空壳者，此脾胃虚弱，津液耗竭，荣卫凝冱，故其毒亦郁而不发也。不能食者死，能食必发痈疽。疮势太甚手足冷者，不治。疮未成浆，手足皮脱者，必死。疮已正靥，惟足不收者，足为纯阴，无阳相济，所以收迟。《玉函经》：孤阳寡阴即不中，譬诸鳏夫及寡妇。如疮始成浆，他处未收，手足心先靥者，其后必生怪疾也。疮靥之后，手足关节肿痛者，必发痈也。疮痒手足搔乱者凶。  

***验寝卧***  

夫卫气者，昼则行阳，夜则行阴，行阳则寤，行阴则寐，人之常也。疮疹发热，便昏睡者，心主热，脾主困，心受气于脾，故发热昏睡，此常候也。起卧不时者，内有热也，必多陷伏之变。合面卧者，里热也。大抵疮疹始终安寝者吉。盖气血强盛，荣卫流行，邪气出于表而不在里则神安，神安则志定，是以得安寝也。若气血衰弱，荣卫滞濇，邪在于里而热，心恶热则神不安，神不安则志不宁，是以烦躁闷乱谵妄而不得眠也。亦有毒伏于中，神丧气脱，僵卧如尸，呼之不应，饮食不知者，不可以嗜卧论，乃死证也。  

***验饮食***  

经曰：人以水谷为本，故人绝水谷则死。仲景曰：水入于经，其血乃成，谷入于胃，脉道乃行。可见水谷之悍气为卫，精气为荣，水去则荣败，谷消则卫亡矣。凡痘疮能食者虽重亦吉，不能食者虽轻亦危也。然有不能食而生，能食而死者，何也？盖不能饮食者，脏腑内实，大便不行，有平日之谷气以为之主，疮成之后，自消谷气而思食矣。其能饮食者，邪气杀谷，即叔和所谓口干饶饮水，多食亦饥虚者是也，将不久而变生焉。惟疹家多不能食，以口中不和，不思食也。  

***治疮要略***  

夫治痘者，必先视其人之勇怯，次审其邪之盛衰，又参以时之寒燠，逐日浅深，临时消息而施方治，自无不效。世俗治痘者，偏执首尾不可汗下之说，喜补而畏攻，取温而舍凉，不知形之盛衰，邪之表里，时之寒燠，而妄施治，习以成俗，莫之救正也久矣。经曰：诸痛痒疮，皆属心火。又曰：少阳所至为疡疹。则痘为火毒昭昭矣。苟皮肤闭密，应出不出，非用汗剂以微发之，则疮子何以得出耶？火郁则发之，是汗剂亦可用也。毒伏于里，焚灼肠胃，六脏闭结，大小便不通，非用泄剂以微利之，则毒气何以得解耶？是下剂亦可用也。  

***攻补利害***  

经曰：毒药攻邪。谓之攻者，发汗吐下三法也。又曰：虚则补之，实则泻之。谓之虚者，正气虚也。谓之实者，邪气实也。泻即攻之谓也。痘疮轻疏，更无他苦，不须服药，攻补皆勿用也。设若邪气方盛，正气未衰，不知攻邪为急而反补之，贻祸非浅。试以攻补利害言之：如发热之时，烦渴惊妄，目赤唇焦，大便秘，小便不利，不以轻剂发其表，凉剂攻其里，而反用参朮之类以补之，则增闷乱昏愦，毒伏于内而不出矣。如疮出太甚，焮肿红艳，烦渴不止，大小便秘结，不以凉剂解其表，寒剂攻其里而反补之，则增溃烂痈肿目病之变。凡若此者，医害之耳。世俗补者，喜用四君子汤，不知白朮燥津液，茯苓渗津液，疮子干燥者，宁不为害耶？惟内虚吐泻，疮色灰白者，则补为利而攻则有害。内实能食，疮色紫赤者，则攻为利而补之害不小矣。治痘疹之法，必欲发表攻里，使之尽出，然后补而调之。如元气素弱者，当未出之先，补之可也。  

***杂证宜攻***  

或谓病痘之人，脏腑动摇，血气亏损，如有杂证，戒其峻治。殊不知痘之为病，贵于荣卫流通，血气充养也。调护保爱，常恐有杂证以介乎其间，人之血气，只有些许，苟添一证则亏一分，亏一分则于痘上增一分病矣。谓之杂证者，不过内外伤而已。故天地之气感则害人皮毛，谓之外伤，外伤则表病，表病则或出不快，或发不透，或靥不齐，是因外伤而贻患于疮也，须从外伤之证攻之，但发散中兼救表解毒之药。水谷之气感则伤人肠胃，谓之内伤，内伤则里病，里病则或吐或利，或腹痛或喘满，以致为伏为陷，是因内伤而贻患于疮也，须从内伤之证攻之，但消导中兼补中托里之法。亦有不因内外伤而生异证者，此则毒之所为，专从痘证论之，亦须急治，勿使毒气滋蔓，以成大戾也。  

***坏证不治***  

治痘之法，常须识证。苟有杂病，迎而夺之，勿使滋蔓，致成坏病也。病至于坏，治之无及。如发热吐利并作者，此毒火内攻，令其上下得出也，勿骤止之。疮出而吐利不止，宜急止之，恐其内虚毒伏而不出也。自此以后，吐利不止者，坏病也。发热惊妄者，内热也，急止之；疮出之后，反加谵妄者，坏病也。发热腹痛者，毒也，急攻之；攻之不止，其疮乍见乍隐者，坏病也。疮出模糊者，急攻之，颗粒不成，但加虚肿者，坏病也。疮出皮红者，急解之；红艳不退，疮皮嫩薄者，坏病也。疮出焦黑者，毒深也，急攻之；红润不回，反见干没者，坏病也。疮出带水者，肝病也，急解之；若生搔痒者，坏病也。疮痒破损，急治之；破者不灌，空中无痘，坏病也。疮败成痈，急救之；痂皮不结，深溃出血者，坏病也。头面预肿，疫毒也，急解之；其肿忽消者，坏病也。又如喘急而闷乱不宁者，肺绝也；直视摇头，心绝也；泄利水谷不化，脾绝也；手足搐搦，肝绝也；溲便遗矢，肾绝也。寒颤咬牙，手足厥冷，咽哑失声，皆坏病也。  

***饮食所禁***  

经曰：饮食自倍，肠胃乃伤。言平人也。病痘之人，肠胃先困，饮食可不谨欤？故五味之人，各有所宜，各有所禁。如芳草之气、美酒气盛面慓悍，肥者令人内热，甘者令人中满，鱼者使人热中，食毒负毒者其毒必发，乘气伏气者其气必灵。以至偏热偏寒，动风动火，一切辛酸炙煿油腻之物，不知禁口，若贪食之，则肠胃仅存冲和之气，不但为之伤，而乖戾之渣滓，又能助毒为虐矣。所可食者，糜粥淡菜，间以豮猪精肉饲之，使肠胃常实，血气常充，以助痘之成就，仍无太饱、无太饥，热无灼灼，寒无沧沧，以致伤脾胃也。吾见痘中喜饮酒者多目疾，喜饮甘者多齿疾，喜酸咸者多喘咳之疾，贻祸终身。诗曰：爽口物多终致疾。邵子岂欺我哉？  

***起发不透***  

痘疮所喜者，起发成浆，斯无留毒也。疮出疏者亦易起发，疮若稠密则难起发矣。然应起发而不起发者，气虚也。应作脓而不作脓者，血虚也。曾未起发作脓，一向空虚者，谓之伏。将欲起发作脓而忽平塌者，谓之陷。遍身起发手足独迟者，脾胃不足也。起发将半，不能充顶者，元气素弱也。此皆留毒于内，日后必有余毒也。惟背疮平塌，不须责之。  

***收靥不齐***  

痘疮脓成之后，应结痂而不结痂者，气虚也。盖气主外，虚则不能约束皮毛，收敛津液也。或因内实便秘，不能成痂者；或因内虚便泄，不能成痂者；或因饮水太过，湿伤脾胃不能成痂者；或因盖覆不谨，冲冒寒热，不能成痂者，或因寻掐反复，溃烂不能成痂者，其候各不同也。惟头足收靥独后，此常证也。盖天地之化，生于阳者成于阴，生于阴者成于阳。头为诸阳之会，自额已上，阳之阳也。阴气不达于诸阴，皆集于足，自膝而下，阴之阴也。阳气不盛，所以收迟。如遍身收靥不齐，不能成痂者，此倒靥也，日后必有余毒。手足不能成痂，彼此串连成泡，此脓已化，毒已解，外泡未破，内肤已生，用针破之无妨也。间有不能收较，反增溃烂，脓水不干者，此疳蚀疮也。久而不愈，必成陷瘘，烂见筋骨而死。如正面灌烂，脓血痂皮，结成一片，焦裂溅起者，能食则吉，不能食则凶。  

***差后余证***  

痘疮已靥，其痂不脱，此脾胃弱也。其人少食，血气不充，不能填满肌肉，滋益皮毛，令痂不得脱也。如痂已落，发热作渴者，阴阳俱虚也。盖阳虚则外热，阴虚则内热。由疮出太甚，气耗血亏，津液枯涸，故热而渴也。微热不可妄治，甚者以补药求痊，亦不可多用凉药也。痘疮差后，脏腑未实，血气未平，疮瘢未老，肌肉尚嫩，腠理尚疏，风寒易感，若出风太早，或因澡洗，则风寒乘虚而入，为寒热，为喘嗽，为肿，于补药中微发之可也。如内伤饮食，肠胃新虚，不胜水谷，谷气留薄，则成内伤，或饱闷，或烦躁，或吐或利，或腹中痛，于补药中消导之可也。戒勿因循酿成坏病，此大虚之后不任病者也。  

***痘后余毒***  

凡疮不分疏密，但要其出必尽而无留伏，其发以渐而透，其收以期而净。若出不能尽，发不能透，收不能齐，未免有余毒也。出之尽者，作三四次出，大小不一，等至成浆收靥之时，于疮空中犹出未已。若只始出一层，后无补空之痘，此有伏也。发之透者，谨于手足候之，充拓饱满，可以谓之透。盖手足位远，若只平塌不能成脓，此毒虽出，不能旁达四肢，必复陷而入也。收之齐者，自面而下，痂皮洁净，中无溃烂，可以谓之收齐。若收太急，或不成痂，此必有陷伏之证者，火逼之也。凡若此者皆有余毒，须看部位，分经络，别脏腑，补之利之解之，以平为期。治之不已，此坏病也，不须再攻。  

如毒留于肝则为目病，或目肿痛，或麸翳内障，或羞明瘾濇难开。  

如毒留于心，则为惊搐癫癎，为斑瘤，为诸血证。  

如毒留于脾，则为痈肿，出于手足骨节之间。  

如毒留于肺，则为喘为咳。  

如毒留于肾，则为败疮而死。  

如毒留于肠胃，则为利脓血。  

## 卷四百六十八  

痘疹门  

### 家传痘疹心法【`明 万全`】 4

***治痘歌括引***  

治痘节要，诸家论之已详。大抵临病应变，因时制宜，其用归于使人正气不损，邪气得释而已。后世不知古人制方，一以中和为贵，曲学偏见，滞于一隅，喜行温补者，既昧乎解毒之巧，专用凉泻者，又失其中和之旨，妄投汤饵，侥幸成功，设遇脉证乖常，时势差异，惟束手待毙而已。况虚虚实实，令人夭折者，又纷然乎其间哉？予因此惧，乃搜辑往哲诊治之法，及先君经验之方，汇成歌括，序次成书，庶临病之工，阅而取之，参详审谛，斟酌施治，以收十全之功，幸无得鱼而忘筌也。  

***治痘总歌括***  

痘疹原因胎毒成，发生须是待天行。如逢疫疠将行候，须解汤丸最可凭。  

痘疹之病，皆由父母胎毒，蓄于命门之中。命门者，右肾相火也，为人身生化之本，故毒藏焉。如遇冬令温和，阳气暴泄，人则感之，触动相火，至春夏生长之时，其毒乃发，传染相似，是谓天行疫疠也。未出痘疹者，但觉冬温或天时不正，乡邑痘疮盛发，即当预防，宜服解毒之药，如辰砂散、消毒保婴丹、代天宣化丸，皆可用也。频频与之，使疮疹之毒轻减，自然易出易收，无陷伏郁遏留连之患。其辰砂散、消毒保婴丹、代天宣化丸，以解时行疫疠之毒则可，或因父母精血不足者，或其人素有他疾者，或发热之时，别脏形证发见者，并宜兼而治之，不可徒使解毒而竟忘其本也。如脾胃素弱者，宜以养脾为重，解毒次之，养脾丸服三之二，解毒三之一。如因父母奉养过厚，精血蓄毒，素多胎病者，宜二毒并解，以溯源解毒汤、代天宣化丸相间服之。  

未病先知是上工，能言轻重吉和凶。不离气色分清浊，脏腑精微阿堵中。  

经云：上工治未病者，或望而知之，或闻而知之，或问而知之，或切脉而知之，是谓神圣功巧。疮疹之毒，发于五脏而心主之，故曰诸痛痒疮皆属于心。心之华在面，吉凶轻重，可望见其气色之清浊而知之。如青气见者，此肝之色，肝木生心火，为实邪，宜先泻肝，羌活汤主之。如赤气见者，此心本经之色为正邪，宜泻心导赤散主之。如黄红气见，口唇燥者，此脾之形色，心火生脾土，为虚邪，宜先泻脾，泻黄散主之；弄舌者亦脾热，以导赤散、泻黄散合治之。如白色见带燥，鼻中干或清涕出者，此肺之色，心火克肺金，宜泻肺中之火邪，泻白散加黄芩、山栀仁、天花粉、桔梗主之。如黑气色见者，此肾之真脏色见，水克火为贼邪，不治。  

预知疮疹吉凶机，气色都于面部推。年上山根尤紧要，红光可喜黯青疑。  

五脏皆属于面，左颊为肝，右颊为肺，额上为心，颏下为肾，鼻为脾。又目为肝之窍，鼻为肺之窍，口为脾之窍，耳为肾之窍，舌为心之苗。若未出疮疹之先，面部诸位明润者吉，暗燥者凶。又相书分山根为命宫，年上管疾厄。若二宫黄红光晶者吉，青黑昏暗者凶，故二处尤紧要也。凡天行痘疹之时，传染流布，男女大小，有未出痘疹者，视其形色情性，可以预言轻重吉凶也。此吾家传秘诀，贤于命卜远矣。盖五脏精华皆见于面，而脏独气盛者，色亦应之。故肝气盛者色青，心气盛者色赤，脾气盛者色黄，肺气盛者色白，肾气盛者色黑，但欲明润，不欲枯槁，吉凶之兆，于此决矣。一观其色：红白明润，与平日同，无改变者吉。如红赤而太娇，晃白而无彩，顿然改变，异于平时者凶。又如额有青纹，目有赤脉，口有黑气，耳有尘痕者，大凶之兆也。二观其形：精神爽畅，动止便利，言语清亮者，无病也，吉。如精神衰弱，动止迟留，言语低微，异如平时者，凶。又原具寿相者，吉。如有夭相，头破颅解，项小不能任元，脚细不能任身，目无精彩，或精露神，啼声断续，笑语无情，聪慧太早，肉浮骨软者，凶之兆也。三观其情性：未发热时，忽生喜心，若与父母爱恋不忍舍者，及闻见怪异言语妄诞者，凶之兆也。  

发散为阳收敛阴，始终一气自流形。试观春夏多蕃秀，才到秋冬少发荣。  

尝论痘疹之证，乃人身中一阳之气，始于发生，终于收敛，流行递变，以致于尽。辟诸草木，春生夏长，秋实冬藏，皆此一阳之气，自为始终者也。故治痘者，先要识得此气，其来不可御，其序不可紊，尽其裁成辅相之道，以左右民，然后谓之良医也。所谓道者，明于阴阳，和于术数也。盖天食人以五气，寒热温凉平也。地食人以五味，辛甘酸苦咸也。天有阴阳，故温热为阳而寒凉为阴。地有阴阳，故辛甘为阳而酸苦咸为阴。一物之中，亦有阴阳，故气薄者阳中之阳，厚者阳中之阴，味薄者阴中之阳，厚者阴中之阴。清阳升浮，发腠理而实四肢；浊阴降沉，走五脏而归六腑。所谓明于阴阳者此也。至于立方之旨，如辛甘发散为阳，则用辛凉甘寒之剂，味虽阳而气则阴也。酸苦泻泄为阴，则用酸热苦温之剂，味虽阴而气则阳也。气味相和，阴阳相济，必使阳毒之气，顺其流行之势，而不失其递变之序，始于春夏，终于秋冬。所谓和于术数者此也。今之医痘者，辛甘温热之群聚，偏于阳而不知济之以阴；酸苦温凉之合同，偏于阴而不知济之以阳。使痘毒之气，有春无秋，有冬无夏，是皆昧于阴阳之理，不知术数之奥，以夭人命，医云乎哉！  

首尾汗下为不宜，寻常执着岂通医。若分虚实能权变，可夺乾坤造化机。  

首尾不可汗下，古人必有所为而发。今徒拘执不可汗下之言，设遇外感寒邪，腠理闭密者，其出不快，其发不透，不与辛甘发散之剂，宁无壅遏之患乎？又如大小便秘结者，不与苦寒泄利之剂，宁无胀满烦躁乎？但察其虚实，与时权变，可汗即汗，可下即下，中病则已，勿过其制，然后谓之通医。  

痘疮无病勿服药，实实虚虚不可错。几多狂瞽昧经文，壁上安鼠翻成恶。  

痘疮一科，自始至终，如无病者，不可服药。古人云：无病服药，如壁中安鼠，诚确论也。盖治病之工，只有补泻一法。果虚则补之可也，若元气素厚，谷气数强者而复补之，则有实实之变；果实而泻之可也，若元气素薄，谷气素弱者而复泻之，则有虚虚之变。如此之类，岂不为壁中安鼠者乎？今之业医者，但思医不用药，何以为功而取利也？不论虚实，妄投药饵，幸而中病则大言以彰其功，一有误焉则掩饰其过而推托于命矣。  

痘疹伤寒疑似间，古人分证可相参。莫将汗剂先轻试，发散惟令表里安。  

疮疹发热，与伤寒相似，但伤寒只见一经形证，若痘疮则五脏之证皆见：如呵欠烦闷，肝证也；乍凉乍热，手足梢冷，多睡，脾证也；面燥腮赤，咳嗽喷嚏，肺证也；惊悸，心证也；骩凉耳凉，肾之平证也。如初发热疑似之时，不可遽用发汗之剂，如麻黄、桂枝汤类，盖痘疹表里俱热，苟轻发汗，则腠理开张，表气益虚，脏腑阳盛，其热转增；但以升麻葛根汤、人参败毒散、羌活汤、参苏饮之属解之，使表里气和。凡疮疹五脏见证，要察何脏之证为甚，即主其脏之毒多，如肝证毒多者，必发水疱，生搔痒，成目疾，宜预解肝之毒，羌活汤加青皮、柴胡；肺证毒多者，必增喘咳，烦渴不止，手掏肩目鼻面，宜预解肺之毒，泻白散合甘桔汤加牛蒡子、天花粉；心证毒多者，必伏不起，谵妄饮水，烦哭咬牙，宜预解心之毒，导赤散加黄连、辰砂；脾证毒多者，必成灰白色痒塌吐利，宜预保养脾胃以解其毒，四君子汤、调元汤加白芍药、防风、连翘。肾不见平证，耳骩俱热者，死候也。痘疮主治解表和中解毒三法也：解表兼发散之义，使邪气尽出于外，不使留伏于中，如防风、白芷、荆芥穗、升麻、葛根、柴胡、桂枝之属；和中专主脾胃，兼助血气，使里气常实，血气不亏，助养痘疮以待其成，不致痒塌倒陷，如黄芪、人参、白芍药、当归、木香、陈皮之属；解毒泻火凉血清气，使毒邪有制不为正害，如山豆根、大力子、紫草、连翘、黄连、栀子之属。  

痘疮发热疑似时，伤寒伤食莫辨之。试将解法真良剂，入口能令解却疑。  

痘疮发热，与伤寒伤食相似，疑似之间，可以解发之药服之。若是痘证则痘子即出，不是痘证则热退而解矣。如证似伤寒者面赤，柴葛败毒散主之。证似伤食者面黄，香苏败毒散主之。  

始终清便自调佳，便溺阻艰事可嗟。腹胀喘烦多壅遏，急施疏导解留邪。  

痘疮始终要小便长而清，大便疏而润，谓之里气和。若有阻艰，即毒邪留伏于里，肠胃壅遏，不得运化，但见少有阻濇，须微利之。小便濇者，导赤散、五苓散、连翘汤。大便鞕二三日不更衣者，柴胡饮子、胆导法良。大小便俱不通者，八正散，得利即止。如逡巡隐忍，不能早治，以致腹胀喘气烦躁者，治无及矣。宜大利之，三乙承气汤，此救急之剂。  

疮疹为阳待热成，微微发热始和平。假如大热身犹火，解毒常教小便清。  

疮疹属阳，非热不能成就。故治不可尽除其热，但微发热，不渴，大小便自调，此肌表疮本之热，非里热也，谓之表里无邪，不可妄治。若身热如火，疮势稠密，其毒必盛，宜解毒兼利小便，连翘升麻汤、连翘汤主之。  

始终能食最为良，平日其人脾胃强。食少却防中气弱，淹留引日变疮疡。  

痘疮始终以脾胃为主。故人能饮食者，气血充实，自然易壮易靥；食少者，起发收靥不能快易。治痘之工，于食少者，必须详审。若平日能食，今因痘出而食顿减，或咽痛饥欲食而不能，宜解利咽喉，甘桔汤加牛蒡子。或咽痛或咽不痛，不饥不欲食，又看大便何如，大便鞕，此赖平日谷气以为主，虽数日不便无妨，不可妄补以增内热，亦不可妄解毒以损脾胃。大便一日一行，则内之谷气有限，而气血益衰，须用和中，四君子汤加炙黄芪、木香、青皮。不可解毒者，脾胃虚也。大便泻则里虚，宜急止其泻，四君子汤、黄芪建中汤、理中汤，并加诃子肉合肉豆蔻丸，或钱氏异功散、益黄散，甚则用陈氏木香散、异功散，此二药太峻，非内虚泻甚不可轻用也。若向能食，一旦食减，不咽痛，但腹中满或痛，此必伤食，以养脾丸、木香大安丸消导之；甚则以丁香脾积丸，原物汤下，以微利之；复食以四君子汤合匀气散或养脾丸调养之。  

最宜安静号和平，表里无邪志自宁。忽然烦扰宜详审，外怕神亡转闷昏。  

痘疮以安静为贵，饮食坐卧如常，此表里无邪，号曰和平。忽然烦扰不安多哭，宜审视疮势形色：如疮起发光壮，不渴，大小便调，此疮正发，毒邪散布，气血弸急而痛，谓之痛烦，不须施治，待脓成毒化，痛止而烦去矣。如疮正色，间之不痛，但觉心烦不安，此内热也。心恶热谓之热烦，以导赤散加栀子仁、麦门冬；或以牛黄清心丸，灯心汤下。如疮红紫干燥壮热，口渴狂乱，昏闷谵语，如见鬼状者，退火回生丹。如疮搔痒，此欲陷也，疮乍见乍隐，此有伏也。目闭言妄，谓之神丧，不治。  

痒塌方将倒陷时，急凭妙剂强扶持。空中痘出无番次，损去多脓功可施。  

痘疮喜厚实坚牢，尖圆饱满。若顶平皮薄色淡，忽然瘙痒损塌者，此脾胃弱，肌肉虚，欲变倒陷也，宜十全大补汤加防风、荆芥穗服之，外用茵陈熏法。如痘空中原无痘处复出，大小不一等，作三四番出，其破损处，复加肿灌成脓，能食大便调者，可治。若痒不止，皮脱疮干，或利，或大便秘闷乱者，此已陷也，不可再治。  

陷伏须分实与虚，莫于临证更踌躇。死生倏忽如翻掌，幽谷春回庆有余。  

凡痘疹内者不出谓之伏，外者复入谓之陷。陷伏之证，有实有虚。如大热渴，大小便不通，烦躁谵语，妄有见闻，狂乱腹胀者，此实也。实者邪气壅遏，侵蚀正气，宜内服百祥丸、牛李膏或宣风散、枣变百祥丸，外用水杨汤浴之，得利疮出者佳；更以宣圣散、加味四圣散，并加烧人屎调之。如因吐泻不止，渴喜饮水，腹胀手足冷，或寒颤咬牙者，此虚也。虚者正气虚弱，不能制伏邪气，令得反复，宜内服快斑汤合匀气散、夺命丹，甚则陈氏木香散、异功散，外用水杨汤浴之，泄止疮出者佳；更以十全大补汤加烧人屎调之。此上二证，并用神应夺命丹，如法施治。疮不出反加烦躁，昏不知人者，死证也。大抵看痘之法，其出欲尽，出不尽者伏也；其发欲透，发不透反平塌者倒陷也；其收欲净脓溃皮破，收不干净者倒靥也。陷伏之证，谓之逆证，非冲击猛峻之剂，安能成起死回生之功哉？轻者夺命丹，甚者神应夺命丹。如倒靥之证，气实者解毒内托散，气虚者调元汤加白芷、桂、防风、当归主之。服药之后，有三验法：原疮先平后肿以成脓者，一验也；原疮已干，别于空中复出一层，起发养脓，但如正痘收靥者，二验也；不肿不出，只变自利下脓血者，三验也。有此三验者吉，无者凶。  

四时分洽候须明，暑湿风寒不可轻。异气莫教相触犯，致令翻变乱其真。  

疮疹发热之时，其初发表解肌，四时各有主方：春用羌活汤，夏用五苓散，秋用参苏饮，冬用五积散，四时通用人参败毒散。又如春肝旺，风木主事，调养之法，宜四物汤加防风、黄芩、木香、青皮、羌活，以折风木之胜；又以四君子汤加白芍药、桂心以补脾之受制，相间服之。夏心旺，热火主事，宜黄连解毒汤合天水散以清热火之胜；又以调元汤加麦门冬、五味子以补肺之不足。秋肺旺，燥金主事，宜泻白散合甘桔汤加牛蒡子、马兜铃以散肺中之邪；又以四物汤去川芎加天麦门冬、天花粉以润其燥。冬肾旺，寒水主事，宜五积散以散表之寒，理中汤加炙黄芪、木香、丁香以胜里之寒。此四时之治法也。如天有暴风，连日不止，恐有风邪，桂枝葛根汤。夏月盛暑，或非时之热，人参白虎汤。冬月严寒，或非时之寒，四君子汤加桂枝、生姜。久雨湿盛，五苓散加苍朮。此四候者，必疮变色，有异证，可依其法治之。苟无他候，不可妄治也。惟常服蝉蜕膏，盖此方能御风邪，辟恶气，透肌快斑疹也。  

治痘皆言要补脾，补中有害少人知。一朝阳盛阴先绝，到此临危悔却迟。  

痘疮虽以脾胃为主，若果吐利饮食少者，四君子汤圣药也。苟能食大便鞕，此里本实，复以四君子与之，则为实实，阳胜阴亏，不久而生变矣。况白朮燥津液，茯苓渗津液，气盛血枯者，其遗害岂小小哉？  

痘疮脉候贵和平，胃气悠长最要清。弦数浮洪为实候，微沉迟濇是虚因。  

痘疮之脉，中和安平为贵，不可燥疾微小，故曰脉静身凉者生，脉躁身热者死。若阳病得阴脉者死。夫四时以胃气为本，胃气者，弦不弦，石不石也。故弦数浮洪为太过，为实，实者邪气实也；沉迟微濇为不及，为虚，虚者正气虚也，皆死候之脉。所以人无胃气则死也。  

痘逆证逆色脉逆，此候未闻人救得。但观色脉有可为，对病置药须详悉。  

治痘之法，色脉为本，病证为标。若痘逆如陷伏之类；证逆如烦躁闷乱，腹胀足冷之类；色逆如气色昏黯，皮肉黧黑之类；脉逆如躁疾鼓搏谓之阳盛阴虚，沉微濡弱谓之阴盛阳虚。四逆俱全，标本同病，表里皆伤，不可治也。若只痘逆证逆，六脉调匀，五色明润者，此标病本不病也，急治其标以救其本。对病之药，良工得之。  

***怪痘辨生死诀***  

怪痘者，乃逆痘之中最甚者也，形证不一，宜辨之。  

痘子初出时，面胸手足已见红点，却不起发，不成脓水，随即收敛，若加闷乱气喘者即死，此内陷证也。若无喘烦之证，名曰试痘。过五七日复发热出痘者，其痘必重。  

痘子出现，三两成丛，根脚坚硬成块者，此名痘母，不治，六七日死。  

痘子将出，身上有红肿结硬处，似瘤非瘤，似痈非痈，亦名痘母，不治，三五日死。  

痘子初出，便成血泡或水泡，随即破坏，此名烂痘，不治，二三日死。  

痘子出后，遍身都是空壳，不作脓水者，此名空痘，不治，八九日死。不死者，亦发痈毒，难调。  

痘子出现，起发之时。中陷干黑者，此名鬼痘，宜用胭脂水涂，勿使蔓延。若不急治，当靥不靥，塌，多作番次而出，绵连日久而死。  

痘子出现，起发时中间有痛如刀割者。叫哭不止，此名痘疔，不治，五六日死。  

痘子起发时，枯燥不润，塌伏不起，皮肤皱揭者，此名干痘，不治，五六日加烦满喘急而死。  

痘子起发时，皮嫩易破，摸之湿手者，此名湿痘，不治，六七日痒塌而死。  

痘子起发时，疮色娇艳，皮肉绯红者，此名嫩痘，八九日后，不能成痂痒塌死。  

痘子起发养浆之时，疮头有孔浆水漏出者，此名漏疮，五六日后痒塌死。  

痘子脓水将成之时，其疮自破，有孔而深，此名倒陷，不治。  

痘子将靥时，不能成痂，皮脱肉黑，此名倒靥，不治。  

痘子将靥之初，不能成痂，皮肉溃烂，脓水淋漓者，此名痘癞，能食生，不能食死。  

***发热证治歌括***  

痘疹发热似伤寒，证治分门不一般。疏解透肌斑毒出，阴阳和畅少留连。  

痘疹毒发于里，阳气熏蒸而热，其证恶热喜露头面，以温凉之剂解之，使营卫疏通，阴阳和畅，毒由筋骨脏腑而达于肌肉皮毛，渐化而解之，不留逆郁遏于里也。  

发表时师少定方，古人专主葛根汤。能通权变知增损，何必多方立纪纲。  

治痘以葛根汤为主，今随证立增损法于后：初发热解表，加柴胡、羌活、白芷、桔梗、防风。口干渴，内热也，加葛根、天花粉、麦门冬。自利加条实黄芩生用。呕吐，加半夏、生姜。腹中痛，加木香、青皮、枳壳、山楂肉。腰痛，加独活、北细辛。头疼，加羌活、槁本、蔓荆子。惊搐，加木通、生地黄、灯心。小便少，加木通、车前子、瞿麦。大便秘，加大黄。衄血，加山栀仁、元参、生地黄。发热三四日，热甚不减，加解毒药，大力子、连翘、紫草、桔梗。疮不出，加防风、蝉蜕、荆芥穗、红花子。眼痛，加密蒙花、柴胡、龙胆草。疮出后太稠密，加人参、当归、木香、紫草、大力子、防风、桔梗。咽痛，加桔梗、连翘。疮干或带紫或色太赤者，血热也，加当归梢、生地黄、红花、地骨皮、牡丹皮。疮灰白色平陷者，气虚也，加人参、黄芪、防风、木香、官桂。手足疮不起，脾胃不足也，加防风、官桂、人参、黄芪。疮太密，起发不透又渴者，此津液不足，加人参、麦冬、天花粉。泄泻者，里虚也，加人参、白朮、诃子、白茯苓。疮不着痂者，湿热也，加防风、黄芪、官桂、白朮。  

解表升麻汤最良，红斑虽见有何妨。时师胶桂无通变，才见红斑不敢尝。  

古人谓但见红点，便不可服升麻葛根汤，恐发得表虚也。此盖为痘疏毒少者言。后人不达立言之旨，遽谓凡出痘子，才见红点，真不可服。殊不知升麻葛根汤四味，乃发表解毒，疏通血气，升降阴阳之剂。痘出太密，正宜常服以解之，令陷者升之，燥者润之，郁者疏之，过者平之，阴精不衰而阳毒不亢也。苟谓痘疏毒少者，虽他药不可服，况葛根汤乎？  

痘疹未形先发热，吉凶轻重何如别？热微毒少吉堪言，热甚毒多凶可决。  

痘疹热气甚者，其毒必多，痘出自密，宜连翘升麻汤，或如圣汤、解毒快斑汤，并合代天宣化丸主之。或有热微痘出反密者，其人必口燥渴，唇焦裂，小便赤少，大便秘，身虽不大热，却蒸蒸然，此毒深热亦深，故表不大热而里热也，宜急解之，柴胡饮子。或有热甚痘出反疏者，其人必不渴，唇润目无赤脉，大小便调，身虽大热，但熇熇然，此毒浅热亦浅，故表热里气和也，只以升麻葛根汤。  

发热大渴热在中，舌燥唇焦毒气攻。莫比寻常些小渴，养阴解毒有神功。  

此心经出痘证也。痘疹发热，有小渴者，但与陈廪米作汤饮之。若大渴嗌干，唇焦舌燥，此心火炎上，肾水不升，毒火妄蒸，血枯液耗，宜急解之，葛根解毒汤大剂饮之；不止，更加黄连以泻心火之有余，黄蘗、知母以滋肾水之不足，舌润则生，舌如芒刺则死。盖舌乃心之苗，少阴之脉荣于舌也。如发热自利而渴者，此津液不足也，黄芩散加人参、白朮、麦门冬主之。  

热时腹痛阵难禁，脏腑之中毒气侵。发散疏通如痛减，切防陷伏变非轻。  

此脾经出痘证也。诀云：发热肚中痛，斑疮腹内攻，发多防不透，发少更防痈。可见疮疹腹痛，乃恶候也。凡发热腹中便痛者，此毒气内攻也，宜发表疏里，桂枝大黄汤主之。若原无腹痛发热，二三日后大便不通而痛者，此燥屎与毒相并而痛也，胆导法、宣风散，择而用之。有谵妄狂乱者，内服退火回生丹，外用胆导法。原无腹痛，或因饮冷水而痛者，此冷痛也，理中汤加桂心。或因多食而痛者，此食积痛也，微则木香大安丸，甚则承气汤、丁香脾积丸，原物汤下。已上俱可下者。若脾胃素弱之人，不可与下，反伤脾胃，宜补中益气汤主之。原无腹痛，自利后痛者，此虚痛也，黄芪建中汤加木香、青皮。发热自利，又腹痛者，此亦毒也，黄芩汤加木香、青皮，或化毒汤主之。如疮乍出乍隐，此伏也，七物升麻丸。疮出尽者，再以神应夺命丹大发之，疮不出者勿治。  

发热腰痛最可讶，膀胱传肾变凶邪。急宜解散阴中火，莫待流殃却痛嗟。  

此肾与膀胱二经出痘证也。痘疮初发热，便腰痛，其后多不可治之证。盖由膀胱传入于肾，乃陷于至阴之下而不得升，伏于骨髓之中而不能出，故疮疹归肾者死。但觉腰痛，便急发散，令毒化解，复出于太阳而行顺道也，人参败毒散或五苓散加独活、细辛主之。  

腰痛虽云大不祥，女轻男重更消详。未婚可许真元固，已娶堪忧相火狂。  

经曰：腰者，肾之府也。乃人身之枢纽，诸骨之根柢。痘疹腰痛，最为大忌。阳道常饶，阴道常乏，故男重女轻也。  

惟有斑疹能作搐，要识病源属肝木。木能胜脾又归心，风火相争多不足。  

此肝经出痘证也，以导赤散加辰砂末，与泻青丸合而治之。如再不止，小便利者，可治以导赤散，送下牛黄清心丸，或红粉丸。小便不利者，勿治。其有不作搐，只多叫哭者，肝热也，目必直视，泻青丸；目不直视，燥渴多哭者，心热也，导赤散加黄连、栀子仁主之。  

发热吐利如并作，上下毒出无壅遏。三焦火邪热中求，日久不休脾胃弱。  

此脾胃二经出痘证也。疹疮发热吐利，非寒证，如欲止之，自利者黄芩汤，吐利者黄芩加半夏汤，吐者茱连散橘皮汤。更详审吐利所出之物：如吐酸水者，利色黄或青绿者，其气臭者，皆热也。若吐清淡之水，利下清白不臭，未可作热治之，乃内虚也，四君子汤加诃子肉、益黄散。利久不止，四君子汤送下肉豆蔻丸。  

发热谵妄如见鬼，神识不清毒在里。镇神解毒以平期，一向不休病不起。  

此纯阳无阴之证，不可治也，须审发于何脏：如目直视手寻衣领乱捻物，此发于肝，为亡魂；闷乱喘促，手捻眉目鼻面，此发于肺，为亡魄；上窜咬牙，多叫哭惊悸，或不能言，此发于心，为丧神；困睡手足瘈瘲，不思饮食，此发于脾，为失意；目无精光，畏明欲坠，下而缩身，此发于肾，为失志。故曰真脏见者不治。或发热时无此证，因大便秘结，却有之，此内热也，先以三黄丸、胆导法解利其热，后以导赤散送下牛黄清心丸或粉红丸以镇其神，病已者可治，连作不已者不治。  

身上蒸人手足厥，曾多吐利脾虚怯。补中发表要兼行，莫向人前浪饶舌。  

此纯阴无阳之证，先以黄芪建中汤加防风、羌活，或四君子汤加黄芪、桂枝、防风以发之。发后以四君子汤加黄芪、白芍药、当归、桂心以补脾胃，养气血，而助痘疮之成就也。  

发热之时血妄行，不知何道血先奔。但从鼻出宜凉解，别道来时可痛心。  

此火刑于肺，鼻为肺之窍，宜泻火凉血清肺，以黑参地黄汤调郁金末加茅根自然汁，磨京墨汁饮之。衄止者佳，衄出不已者勿治。若从口出者，从大小便出者，皆卒死之候。  

昼夜如蒸热不已，消详内外分调理。假如咽痛食难尝，急解咽喉无后悔。  

此心火亢甚，脾土益燥，为失其常，宜消详表里证候以施治也。如口燥渴，目赤唇焦，大小便不利，此表里俱热也，双解散、柴胡饮子、胆导法。如咽喉痛，甘桔汤加牛蒡子，或射干鼠粘子汤加桔梗，使咽喉爽快，胸膈开豁。失今不治，他日咽喉闭塞，水入则呛，谷入则呕，暴哑失声，悔之莫及！  

发热浑身汗漐漐，阴阳和畅宜沾湿。热从汗减毒从出，汗泻不休须早治。  

痘疹发热，若汗大出则阳气暴泄，阴气反弱，痘必难发难靥，宜急治之，调元汤，圣药也。热甚汗泄者，当归六黄汤主之。  

壮热恶寒形似疟，邪正交争营卫弱。莫将寒战妄猜疑，发热何曾闻此恶。  

如初发热时似疟，以柴葛桂枝汤加黄芪主之，疮出即愈。不可错认作寒战，妄投陈氏辛热之剂以误人也。  

发热之初便咬牙，心肝热壅势堪嗟。早分形证施方法，莫向东风恨落花。  

痘疹咬牙，乃恶候也。如发热之初，多呵欠顿闷咬牙者，肝脏风热也，羌活汤。目上窜咬牙者，心脏热也，导赤散。不可妄用陈氏辛热之剂。  

发热之时喘息频，喉中涎响势堪惊。急宜解散真高火，勿使炎威烁肺金。  

此肺经出痘证也。毒火内蒸，上熏于肺，肺焦叶举，所以喘息而涎响也。火郁则发之，宜青金散火汤主之。若眼闭口张肩息足冷者不治。  

未发痘疮先发痈，根窠坚硬色鲜红。此名痘母休轻视，纵有灵丹也不中。  

此乃逆证也，十发九死，真人解毒汤以主之。  

***发热时辨生死诀***  

一、发热三日之内，用红纸条蘸麻油点火照心窝间，若有一块红者，或遍身有成块红者，八九日后决死，勿治。  

一、发热三日之内，遍身一齐出红点，如蚕种样，摸之不碍手者，决死勿治。  

一、发热三日之内，腹内大痛，又腰痛，及痘出干枯亟痛不止者，决死勿治。  

一、发热三日之内，面上有一片红者，色如胭脂，六日后决死勿治。  

一、发热三日之内，不问口鼻大小便但出血者，三日内决死勿治。  

一、发热三日之内，妄见妄语，昏不知人者，三日后决死勿治。  

一、发热三日之内，腹胀而痛，大叫不止者，三日后决死勿治。  

一、发热三日之内，其热忽退，烦躁闷乱，坐卧不安，外虽清凉，内却热也。若见闷乱腹胀，手足冷气喘者，即死勿治。  

***出见证治歌括***  

热蒸三日痘见形，此为常候不须评。过期不及多乖气，论治先分虚实因。  

痘密者，以和中解毒之剂调之。如才发热，一二日间痘疹便一齐涌出者，此表气虚，营卫弱，腠理不密，肌肉不实，不能约束于外，使毒火冲击，故出太骤也。宜用实表之剂，可以无痒塌，无溃烂，实表解毒汤主之。如发热四日至五六日后始出者，此里气虚，不能驱逐其毒，使之即出，而毒邪得以留连停伏于脏腑肠胃之间，宜先用托里之剂，令其快出，次以和中之剂多服之，可以无伏无陷无倒靥，托里宜托里快斑汤或十宣散，和中宜四君子汤加黄芪或调元汤合匀气散主之。  

发热微微报痘疏，未曾起发早先收。此名试痘休空喜，一涌齐来甚可忧。  

痘有身无大热，报痘又疏，三五日后痕迹不现者，此名试痘，不可悞作轻看。再过三五日，忽作大热，其痘一齐涌出，此有险逆二证，宜审治之。  

疮出迟迟有数般，皮肤闭密属风寒。内虚自利须分辨，毒伏三焦治却难。  

痘疮应出不出，其证有头痛四肢拘急，偎倚盖覆，常恶风寒，此类宜发之，气强者用双解散，气弱者用参苏饮或惺惺散。或内虚者，脾弱食少，宜用补脾之剂加行气发表药，四君子汤、调元汤，并加木香、青皮、黄芪、桂枝。或脏腑自利，宜用温里之剂，黄芪建中汤、益黄散，并与夺命丹合进；利未止，豆蔻丸合进。盖里温则气不消削，气不消削则不陷伏矣。若依上法分治，犹不出者，此毒壅伏于三焦，不久而变生焉。  

数日蒸蒸出不齐，欲行疏发竟生疑。按方加药观疮势，表里平和痘本稀。  

愚按古方用发表者，升麻葛根汤，轻剂也；惺惺散，重剂也。谓微发谓加药者，或先用轻剂，后用重剂；或只用本剂，先小少饮之，后渐加大多饮之。非谓于本方之外，再加辛热大发之药也。  

应出不出却如何？发表和中良验多。腹胀屎鞕烦躁甚，通肠解毒救沉疴。  

凡痘疹过期，应出不出者，或因外感风寒，依上发表之法；或因内虚泄泻，依上和中之法。如犹不出快，热反甚，大渴腹胀满，大便鞕结不通，烦躁不安者，此毒邪壅伏于内，三黄丸、柴胡饮子择而用之；甚则三乙承气汤主之，并用胆导法。  

痘出常须令气匀，更宜和暖气如春。气匀出快无壅滞，偏热偏寒气不行。  

张氏从道云：疮痘气匀即出快，盖气匀则营卫无滞。匀气之药，如桂枝、防风、荆芥穗、薄荷叶，所以行在表之气而使之无滞也，故凡发表之剂多用之；木香、青皮、枳壳、木通，所以行在里之气而使之无滞也，故凡和中之剂多用之。  

疮出热退毒已尽，蒸蒸不减毒尤甚。番次常出渐加多，外边只怕乖形证。  

痘疮已出，热不少减，此毒蕴于中，其势方张，其疮必密，宜急解其毒，连翘升麻汤加防风、荆芥穗、地骨皮，或解毒防风汤加升麻，或东垣鼠粘子汤。服汤之后，疮或不出，或再出，其热顿减者，为气和也。热若不减，疮渐加多，再消详大小便何如：大便不通，柴胡饮子；小便不利，连翘汤；大小便俱不通，八正散；自利者，黄芩汤加白头翁、酒黄连调赤石脂，表里气和毒解矣。如更加渴烦躁不已，或谵妄，或腹胀满气促，或自利不止，手足厥冷，此乖戾之证勿治。  

出现先于面部中，其间凶吉妙难通。绕唇夹颏方为吉，额角眉心总是凶。  

如先在唇四畔出者，或两颐出者吉。盖太阳之邪下传阳明，阳明者胃与大肠，积陈受污，气血俱多；又口为水星，颏颐属肾水，火为水制，不能作虐也。如在额角眉心先出者凶，盖太阳足壬膀胱水，手丙小肠火，丙火独旺，不受壬水之制，其毒并于膀胱之经，而先自病，膀胱多气少血；又正额属心火，火不务德，妄行无忌。心为君主之官，主危则十二官皆危矣。凡起发成浆结痂，亦如此论。  

头面呼为元首尊，咽喉紧隘譬关津。莫教疮子多稠密，锁项蒙头总不应。  

痘疮之出，最要头面稀少，颈项无，方是吉兆。若头面多者，谓之蒙头，诸阳独亢，五官俱废，神明失守，精华自萎。经云：神去则机息，气止则化绝者此也。颈项多者，谓之锁项，内者难出，外者难入，上者不升，下者不降。经云：一息不连则机缄穷，一毫不续则霄壤判者此也。故皆不治。又五心有痘者重，谓心窝及两手两足心也，即劳宫、涌泉二穴。  

胸前头面总宜疏，手足虽多不用忧。若是遍身都密甚。却愁气血不能周。  

若头面胸项手足稠密琐细一样者，却愁气血衰微，脾胃微弱，不能周流灌注，起发不透，收靥太迟，而生他变矣。  

最宜磊落痘如珠，偏怕相黏聚作堆。蚕壳蛇皮生不久，蚤斑蚊迹死相随。  

凡疮痘之出，如粘聚成丛，模糊作块，不分颗粒，恰如红瘤，虽只一二处，未可言疏，此谓之伏。出未能尽，若待后者再出，则先者或陷而复隐，或痒而俱溃，成坏疮矣。此犹淹延引日，久而后毙。若如蚕之壳，如蛇之皮，此气至而血不荣也，谓之干枯。如蚤之咬，如蚊之嘬，此血至而气不充也，谓之陷伏。不能引日，奄忽而死矣。  

初出形来艳色娇，定知皮嫩不坚牢。溶溶破损添愁绪，个个成浆喜气饶。  

疮痘初出，与未病时皮色一般者善。若疮太赤，根下皮色通红，此血热气不能管束也。后必起发太骤，皮嫩易破，痒塌而不可救，宜急解血分之热，四物汤加升麻、地骨皮、红花、紫草，或消毒饮、活血散合而饮之。待色少淡，急补气分之不足，四君子汤加黄芩、防风、木香，或调元汤、参苓白朮散合而饮之，仍用血气二分相间而服。若成浆不破损者吉，服药不效，反增瘙痒者，命也。  

最怕头焦乌焠焠，更愁皮嫩水溶溶。肤中寒粟工知避，皮上针头治罔功。  

痘疮初出，若毒凝血聚，则遂成黑色。今头焦黑者，乃荣血不能流行，内外毒气壅遏，此证甚危，其人必大小便秘，喘急烦躁，宜用柴胡饮子、当归丸、通关散、三乙承气汤，看轻重紧慢，用之以解里之急。得利后，以紫草饮、加味四圣散，调无价散以解表之毒，仍用胭脂涂法。疮变红活，以渐起发者吉，若更干黑者凶。庄氏云：斑疮倒靥而黑色者，谓之鬼疮痘子，赖气以束之。脾胃强气实则肌肉厚，皮肤坚。今痘皮嫩薄，溶溶如淫湿之状，乃脾胃气虚，其人必少食或自利，宜用十全大补汤去生地黄加防风、白芷，外用天水散蜜水调拂疮上，以解表之湿热疮。若起发成浆者吉，渐变痒塌者凶。闻人氏云：痘疮发痒，深为可虑，能调和爱护，勿令有此，乃为上策。痘子初出，不成颗粒，但脾胃间济济簇簇，如寒风粟子之状，或虽出，形与针头相似，稠密无缝，此皆恶候，良工避之，勿与治也。  

痘疮初出解咽喉，喉痹咽疮毒火饶。只恐后来封管钥，错喉声哑治徒劳。  

凡痘发热初出之时预解之，用甘桔汤加牛蒡子，甚者东垣凉膈散加牛蒡子，令毒火解散，不停留于咽喉之间，致生他变也。如兼口舌生疮，齿摇龈肿者，宜甘桔汤合黄连解毒汤加牛蒡子。水浆不入者，射干鼠粘子汤加桔梗、荆芥穗、山豆根。  

若恐斑疮入眼中，古方护目有神功。眼多眵泪睛多赤，急泻心肝免毒攻。  

痘疹方出之时，使不入目，以神应膏涂眼四周，或只胭脂取汁涂之，或敷以水调黄蘗末，或以白芥子末水调涂足心。若眼中流泪或多眵，或目中红赤，宜洗肝明目散加蝉蜕。  

痘疹只出一股奇，夹疹夹斑都不宜。消疹化斑令毒解，若还不解势倾危。  

疹由心热，斑由胃热，宜急解毒。消疹，用黄连解毒汤合消毒饮。化斑，用人参白虎汤合消毒饮，或只以升麻葛根汤。夹疹者，加防风、荆芥穗、木通、麦门冬、黄连；夹斑者，加石膏、人参、大青、黑参、淡竹叶。如疹散斑解，现出正痘疏密停匀者，吉。痘被斑疹夹杂不能起发者，凶。  

热病相传发泡疮，须臾周匝尽成浆。见而便没为肤疹，相类斑疮折后殃。  

闻人氏云：伤寒热邪在表里，未能出汗，或当汗不汗，热郁于肌肤，故发泡疮。色白或赤如火，丹头作浆白脓者，轻。根下紫色隐隐在肌肉者，重。甚者五内七窍皆有之，其形亦如痘。小儿肌肉嫩薄，尤多此证，非正疮痘也。又云：八腑属阳，有热则易出，是以作肤疹，一出即遍满肌皮之上，如沸疮疱子，见而便没，其所受气浅故也。五脏属阴，有热则难出，其为痘疮在肌肉血脉之间，必先发红斑而后如痘，故名疮痘，其所受气深故也。大抵暴热而便出者必肤疹，久热而难出者必是正疮痘。肤疹非正疮痘也。  

发热红斑出复收，曾将形证细推求。若无变证与他苦，折过天疮不用忧。  

痘乃胎毒，人不能免。近见有出红斑者数日尽收，痘亦不出，更无伏陷恶痘痈疥余毒。自后痘疮再不出者，盖受毒甚微，故平生只见一病。  

热盛从来出亦难，平和汤剂解烦冤。莫将辛热轻催并，猛虎何当有翼添。  

疮痘斑点未见之时，惟当用和平药，如升麻葛根汤、参苏饮、东垣鼠粘子汤、惺惺散等解利之。或有不问虚实，便以辛热之剂大发之，若是本实之人，热毒弥蔓，营卫闭塞，里毒甚者，大便不通，小便如血，是谓郁毒不散，毒气无所从出，反攻脏腑；表毒盛者，疮凹而不起，遂成倒陷，或为溃烂，或为痈疮，当此之际，不能解利至于毙者多矣。用消毒饮、柴胡饮子，得毒气解散，营卫流通，疮子将自起矣。  

疮子依稀略见形，浑身搔痒苦难禁。皮肤拂郁宜疏解，莫作肌虚一类评。  

凡痘疮初出之时，便身痒爬搔不宁者，此毒火留于肌肉之间，应出不出，游散往来，故作痒也。桂枝葛根汤加荆芥穗、牛蒡子主之，不可作肌肉虚痒也。  

夹斑夹疹利清水，妄见妄言摸床被。烦渴唇裂眼珠红，不遇明医病不起。  

此险痘也。夹斑夹疹眼红唇裂者，表热也；烦渴利清水，妄见妄言，循被摸床者，里热也。其利清水者，内有燥屎，所饮之水，自肠中渗泄而下也。谵妄摸床，神识不清也。表里俱热不与发表攻里，其病难痊，双解散加芒硝主之。若增闷乱，足冷腹胀气喘，决不可治。  

发热过期痘未彰，红斑隐隐肉中藏。忽然大汗人昏倒，冒痘谁知是吉祥。  

凡发热至五六日，痘应出不出，以灯照之，只皮肤中隐隐有红点，其人色脉平和，精神爽畅，虽烦不躁，虽渴不消，虽腹痛而不苦，虽便实而不鞕，忽然眩冒大汗出者，此名冒痘证也。毒气一齐从汗而出，再无壅遏之患，乃吉兆也。  

***出痘时辨生死诀***  

痘出时，心腹大痛不止，口中出臭气，疮出紫黑色黯者，决死勿治。  

痘出色白，皮薄而光，根窠全无红色，或根下带一点红，三五日后如菉豆样，此痘决不能成脓，只成一泡，清水抓破即死，勿作好痘治之。  

痘出色红带艳，皮肉尽红者，必不能成脓，痒塌而死，勿治。  

痘出疮顶焦黑，根窠枯燥者，必不能起发，四五日死，勿治。  

痘出全不起顶，如汤泼及灯火焠者，六七日后，决痒塌死，勿治。  

痘出都是紫黑血泡者，即死勿治。  

痘出不快，乍见乍隐，口鼻血出者，即死，勿治。  

痘出就是清水皮薄脚大红者，五六日后痒塌而死，勿治。  

应出不出，只见红斑如蚊迹者，即死，勿治。  

痘出都是空壳，不成脓水者即死，勿治。  

痘出便是黑斑如痣大，又肌肉有成块黑者即死，勿治。  

痘未出，胸背手足后有一块红肿如痈者即死，勿治。  

***起发证治歌括***  

五六日间起发时，俗师计日岂曾知？不分虚实论轻重，偏执方书只补脾。  

痘疮之证，时师不知虚实补泻之理，但于起发之初，便用补脾，果内气不足少食者，用之允当，若内实便秘能食，宁不党邪为恶乎？  

大抵疮标只要稀，毒轻疮少不须医。若逢稠密毒邪甚，解毒和中早烛机。  

此以下专言险逆者之证治也。  

几多先密后稀疏，更有先疏后密稠。不是良工曾见惯，他将怪变问师巫。  

疮痘有先密后疏者，此夹斑夹疹也。初出一片红点，斑疹相杂，难以分辨，至起发时，斑疹尽散，惟痘独在，故先似密而后实疏也。有先疏后密者，轻者作三四次出，大小不一等，故先似疏而后渐密，此顺痘也，吉。重者初出时，只面上胸前有三五处，颗粒模糊，根脚肿硬，待至起发，则一齐涌出，故先虽疏而后尤密，此逆痘也，凶。  

先后大小尽出齐，以渐起发适如期。尖圆红活都光壮，表里无邪福所归。  

此表里无病，大吉之兆。  

起发如期贵适中，太迟太骤类成凶。谁知骤发亦骤陷，发若迟时毒复壅。  

疮子起发，只以出匀为期，不可拘定日数。疮出以渐，其发亦以渐，谓之适中。若一齐涌出，便皮肉虚肿，一齐焮发者，此表气虚，主母气奔溃而出，表虚不能收敛，必生痒塌，或成溃烂，急宜救表，十宣散调无价散、活血散，合消毒饮相间服之。若出已尽，当起不起，或起不透，此里气虚，毒气留伏，壅遏而不出，必增烦躁腹满喘促，或后为痈毒，急宜救里，十全大补汤合匀气散或参苓白朮散，调无价散服之。  

痘子而今出已匀，可知形状重和轻。莫将汤液求奇中，治不乖方藻鉴明。  

变轻变重转移间，莫道人为不胜天。堪笑愚夫多不晓，空谈气数盖前愆。  

痘疮起发辨形色，人身之中惟气血。虚实寒热此中求，仔细消详行补泻。  

痘形长大而色枯燥者，此气至而血不荣也，宜四物汤加人参、麦冬。色红润而形平陷者，此血至而气不充也，宜四君子汤加黄芪、官桂、川芎。形平陷色枯萎者，此气血俱不足也，宜十全大补汤合无价散主之。色灰白者，气虚也，四君子汤加黄芪、当归、官桂。色红紫者，血热也，四物汤加红花、地骨皮、牡丹皮。  

起发迟迟顶又平，色多灰白气虚论。紫红血热须清解，枯萎还从不足云。  

凡痘疮起发迟滞，顶平色灰白者，气虚也。其人平日少食，脾胃不足，人参白朮散去葛根加官桂、十全大补汤去地黄加木香主之。如曾有吐泻以致气弱者，四君子汤合益黄散主之。泻未止者，四君子汤吞肉豆蔻丸，甚者陈氏木香散主之。若红紫色焮肿者，血热也，四物汤合消毒饮加红花，外用胭脂涂法解之。干枯者，血虚也，四物汤加人参、麦冬、地骨皮，外用胭脂涂法、水汤浴法。  

痘疮起发视根窠，红活充肥血气和。若是干枯青紫黯，急宜养血莫蹉跎。  

起发之时，如虽起发，干枯无水，谓之不肥泽；带青紫色黯，谓之不红活；其变为黑陷，乃血虚也。四物汤加人参、麦冬、紫草、红花间进，调无价散或吞夺命丹，外用胭脂涂法。  

渐长尖圆厚且坚，其形光壮色红鲜。气充血旺无亏欠，平陷浮嚣气不完。  

起发之时，如虽红活，顶平中陷，不成尖圆，色嫩皮薄，不能坚厚，其变为痒塌，为留伏壅遏，乃气虚也，四君子汤合匀气散加黄芪、官桂，或人参白朮散加黄芪、官桂、防风，或调元汤加官桂、防风、白芷、荆芥穗，十全大补汤去地黄加防风、白芷，或十宣散，皆可选用。若疮皮薄，色娇嫩，淫淫如湿者，此气不胜血，宜补气凉血，四君子汤、四物汤去川芎、地黄加黄芪、官桂、防风、荆芥。如浮囊虚起，壳中无水者，此气不依血，血不附气，其变为痒塌，为痈肿，十全大补汤去白朮加大力子、连翘、防风、烧人屎。  

四围沸起陷居中，胃气亏虚发未通。外白中心成黑点，是名鬼痘急宜攻。  

痘疮四围沸起，中心平陷者，此有二种：有血化成水，四围高起，心中略低凹者，俗呼为茱萸痘，此中气不足，发未透彻故耳。能食者，至养浆之时，尽充满而起矣。不能食者，宜抉中气，人参白朮散主之。有四围沸起，中心落陷无水，犹是死肉，其形如钱，宜急攻之，若待渐变黑点，不可为矣，此名鬼痘，四君子汤合九味顺气散加烧人屎，或紫草饮，或紫草饮子连进服之，外更用胭脂涂法。  

中心凸起四沿平，外黑里红一例论。此是表邪多壅遏，疏邪发表令调匀。  

疮痘起发，有中心凸起，四围干平无水者，或里红外黑者，此由平日感受风寒，皮肤坚木，以致痘毒郁而不散，宜桂枝葛根汤、十宣散以散表邪，外用水杨汤浴之。  

发时磊落最堪夸，三五粘连便不佳。若是糊涂成一块，切防搔痒又来加。  

如痘彼此相串，皮肿肉浮，或于本痘四傍，旋出小痘，攒聚胖长，渐成一块，此候最重，宜以快斑汤合消毒饮加烧人屎服之，更宜禁忌以防触犯。  

自此常宜大便坚，如常调润更清安。莫将汤剂轻试用，偏热偏寒变易生。  

痘疮自起发之后，大便常宜坚实，不能食者，听其自便，赖旧谷气为养，至四五日后，则脓化毒消，解利之剂可用也。能食者，三日后不通，不腹满，不里急后重，则亦不必攻之，可用胆导法导之。不通，以当归丸微令润通，使气道升降无壅遏之患，不可妄下。  

其人能食素脾强，大便虽溏也不妨。切莫汤丸偏峻补，反增里热作余殃。  

忽然暴泄势堪惊，毒入大肠亦有因。勿待内虚成倒陷，上工治病贵能迎。  

如起发之时，忽然泄泻，此宜急止之，恐肠胃虚真气脱也。须辨冷热虚实：如泻而手足冷，面色青白，疮不红绽者，冷证也，理中汤及豆蔻丸、益黄散，甚则陈氏木香散、异功散，皆可用也。泻下之物，黄色酸臭，渴，手定心热，面赤疮红绽焮发者，热证也，黄芩汤、五苓散主之。脾胃怯弱，精神漫而不食者为虚，当温养之，益黄散。身热中满，渴而不食者为实，当清利之，五苓散。其人或脏气自脱，或因服寒药，致令疮毒陷入大肠泻下如豆汁，或便脓血，或便黑汁，口内臭气，唇焦目闭，加腹胀者，必死之证。  

起发时常验手足，发如不透多翻复。此宜脾胃弱中求，尚怕差迟作痈毒。  

痘疮起发，脾胃素弱者，手足上疮常发不透，以补脾为主，快斑越脾汤。如不令透，其后手足必作痈毒。又手足疮痘多发水疱者，此肝乘脾也，先泻肝，羌活汤加柴胡；后补脾，人参白朮散去葛根加官桂。如见而复隐，起而复塌，色紫黑者，此肾乘脾，不可治。  

头面斑疮总属阳，升生浮长类相当。微微渐肿疮红润，骤肿疮平可预防。  

头面疮疹，粘连通串，模糊成饼者，必要红活润泽，以快斑汤、消毒饮合而饮之，或消毒化斑汤以解其毒；更以甘桔汤加牛蒡子相间与之，以利咽喉，宽胸膈，令饮食无阻也；又以神应膏护目。若灰白青黄干燥疮面肤起者，皆死证也。凡痘将起发，头面预肿者，此时行疫疠之气，名大头瘟，其毒最酷，急用羌活救苦汤解之。  

起发之初未试浆，口唇疮色早焦黄。如斯恶候无人识，待得收时作祸殃。  

口唇者，脾之外候，人以脾胃为本，不宜受伤。如初发热唇焦裂者，此毒发于脾，便宜解之，泻黄散。不知早治，痘子之出丛集于唇，及至起发，其疮先熟，内带黄浆，此恶候也。待诸痘成浆，此疮已靥，唇破揭脱，渐变呕食呛水，昏睡而死矣。  

起发疮头带白浆，不分何处便非祥。谩夸国手移天力，空自叨叨说验方。  

疮起发，头便带白浆，不分何处，并非佳兆，不特口唇然也。  

出形未定先涵水，起发之初便戴浆。脓水未成收靥急，不堪有此命终亡。  

最爱尖圆成个个，惟憎坚硬作堆堆。非瘤非核非痈肿，怪事令人叹几回。  

凡痘疮颗粒丛聚，根窠坚硬者，乃气血凝滞肌肉败坏，而毒气郁积，逆痘也。瘤者，丹瘤也，似瘤之红而不痛。核者，结核也，似核之坚而不动。痈者，痈疽也，似痈之肿而不溃。此荣血不流之病，十无一生，不出四五日，必搔痒闷乱而死。  

起发浑如汤火伤，粘连成泡水洋洋。皮肤溃烂真元散，鹤唳猿啼到北邙。  

凡痘疮初出，细密模糊，不成颗粒，至于起发之时，尽成大泡，清水虚洋，此卫气不敛之病，逆痘也，不出二三日，皮脱肉干闷乱而死。此上二证，须于出现起发之时候之，若到成脓则无及矣。  

起发一齐如锡面，皮肤浮肿形容变。其人能食乃为佳，食减气虚作凶断。  

痘疮起发，无复颗粒，模糊串连，不红活带灰白色，面上浮肿如锡饼形，此恶候也。能食者吉，不能食者凶。  

热有大小治不同，古人取譬似蒸笼。不知邪气分深浅，妄治何能得适中？  

发时痛痒是何因？痛实痒虚理自明。大凡痛者终多吉，诸痒曾无一吉云。  

痘疮起发痛者有二：一则毒邪欲出，气血随之，肌肉绷急而痛，九味顺气散合活血散主之；一则皮肤厚，肉里密，为外寒相搏而痛，桂枝葛根汤主之。身痒亦有二证：一则气血不足，其痒为虚，十全大补汤主之；一则不能食淡，以致发痒，蝉蜕膏主之。凡痘疮作痒，深为可虑。  

腹胀之候最不佳，痘疮有此可伤嗟。气和自尔无烦满，毒气壅留势渐加。  

痘疮起发而腹胀者有二证：一则阴阳不和，盖疮痘正发，热毒方盛，必生烦渴，宜以葛根解毒汤、人参麦门散、人参白朮散之类与之。不知此理，或饮冷过多，或悞投凉剂，热为冷所激，欲出而不能，冷热相搏，毒不发越，故令腹胀。且伤于冷者，必不能食，大小便利，腹中虚鸣，此伤冷阴阳气不和也，急当以温中药疏逐冷气，冷气散则腹胀自消，益黄散去甘草加姜制厚朴。甚者气喘发厥，疮白而无血色，多致不救，陈氏木香散，圣方也。昧者，反用峻下之药，致令重困而死。一则毒气陷伏入里，必有他证相杂，或烦躁大渴，或大小便秘，或啼哭不止，但用温平解毒快气之剂，紫草饮子主之。若腹胀而目闭，口中如烂肉臭者，其证为大恶。  

出尽方将起发期，个中干黑合生疑。此为黑陷休轻视，渐变加多不可为。  

陷伏恶候古今传，变黑谁知有数般？痘疹不宜轻见此，徒夸五色大还丹。  

疮痘自内不出谓之伏，自外复入谓之陷。疮痘黑陷，当分四证：一则感风寒，肌窍闭塞，血凝而不行，必身痛四肢微厥，斑点不长，或变黑色，或变青紫瘾疹，此为倒伏也，宜温肌发散，桂枝葛根汤加麻黄、蝉蜕，或以紫草饮合夺命丹，外用胡荽酒喷之，水杨汤浴法，须令温散寒邪，然后热气复行，则其斑自消矣。二则毒气太甚，内外蒸烁，毒伏入里，必心烦狂躁，气喘妄言，如见鬼神，大小便秘，渴而腹胀，此为倒陷伏也。病邪轻者，宜利小便解毒，连翘汤、通关散，甚者以百祥丸、牛李膏以泻膀胱之毒，令阳气复还脾胃，温暖服之。身温欲饮水者可治，是脾强胜肾，陷者当复出矣。若加以寒颤身冷汗出，耳尻反热者，死。然百祥丸太峻，今以宣风散、三乙承气汤、枣变百祥丸代之，外以水杨汤浴之。三则内虚而不能使阳气以副营卫者，出而复没，斑点白色或黑色，其人必不能乳食，大便自利，或呕或厥，此胃虚而不出，谓之陷伏也，宜用温中之剂，使其胃暖，营卫复行则当自出矣，宜调元汤加丁香、官桂，理中汤加黄芪、官桂，甚则陈氏木香散、异功散皆可用也，外用胡荽酒喷之？或因悞下之后，毒气入里而黑陷者，则宜温养而表出之，先以理中汤温养其里，后以桂枝葛根汤疏解其表也。不出，再加麻黄。四则被房室等杂秽恶气冲触而黑陷者，则宜熏解之，内服紫草饮子，外用胡荽酒喷之，及茵陈熏法。  

痘疔治法亦多方，只要疏通解散良。不使毒邪常陷伏，得行权处勿泥常。  

人以黑疮为痘疔，又曰鬼痘者，深恶而畏之词也，此乃毒气郁遏。如大小便秘，腹胀烦躁者则下之。但小便秘者，则利小便解毒。自利者以泻脓血为顺，水谷为逆，以毒虽入腹，皆泻出也。昏闷不醒者，用龙脑膏以去心中之邪，枯黑不起者，或内用无价散，以解在里之邪；或外用水杨汤、四圣散、胭脂涂法以解其表，使邪气得出，皆良法也。  

几经发疱多凶恶，原有疮瘢休认错。痘集成丛肌肉败，色多青紫宜敷药。  

痘疮发疱，亦与黑陷相类，外出内入虽不同，而毒气壅郁则一也。或发水疱，或发血疱，或赤或紫或黑，但见此证，十无一生。然亦有似是而非者，不可不辨。其人身上原有灌疮，或破伤未痊，或虽痊瘢痕尚嫩，一旦疮出，则疮瘢四围，痘必丛集者，物从其类之理也。发生之后，必然作疱者，腐败皮肉，气色先变，宜与完肤有别也。治此者，先以针刺破，吮去恶血后，以胭脂涂法，合百花膏敷之。此疮又易作痒，起发之后，常宜以茵陈熏法熏之，勿令爪伤。若被爬搔，则反复灌烂，淹延不愈，变为疳蚀坏疮，以致不治者多矣。  

疮多平陷发未透，时日已过增烦躁。啼哭呻吟不忍闻，何堪谵妄又狂叫！  

痘疮起发欲透，磊落尖圆，光壮肥泽者，上也。根脚横开，皮起水涨者，次也。顶皮不起，根脚不开，犹是先出之形，不见新生之水，此谓起发不透。审察证候，如气本实者，必曾感风寒，以桂枝葛根汤合夺命丹发之。如气本虚，必不能食，或吐利，以人参白朮散合夺命丹以补中气而发表邪。如欲成陷伏者，依前四法治之。若时日已多，发犹不透，或烦躁不安者，此毒热在里，心恶热，以导赤散送服牛黄清心丸以解散热毒，导引心火也。或啼哭者，凡人五脏平和则神宇安静，今五脏蕴毒，内外蒸郁，神不安舍，以导赤散送服安神丸、通关散，使郁热解散，神宇清快也。若谵言妄有见闻时狂叫者，此五脏热毒蕴积，阳气独盛，无阴气以和之，退火回生丹。大便秘不利，以当归丸微利之，再行胆导法，使无留滞易快利也；甚则防风通圣散主之。若昏不知人，腹胀喘呼，死证也。  

发热推来几日经，时时烦躁未曾停。如狂屎黑知瘀血，不尔还为燥屎论。  

凡痘疮出不快，发不透，靥不齐，有烦躁者，此有二证：如面黄，大便色黑，烦躁喘渴，或如狂，或喜忘，腹胀或痛，此为有瘀血在里也，宜当归丸或四顺清凉饮，并加桃仁、酒红花；甚者桃仁承气汤主之。如便血下黑粪，而又睡不醒者，心为血之主，睡不醒则心之神昏矣，元参地黄汤加木通、麦冬。若无面黄黑粪，如狂喜忘之证，只大小便不通，烦躁腹胀者，此有燥屎也，此却真狂谵妄，以三黄丸、四顺清凉饮、三乙承气汤、当归丸、胆导法。  

口中气出臭冲人，饮食俱难又失声。寒颤咬牙多闷乱，体寒呕泻总归冥。  

已上诸证，皆不可治。  

痘疮起发肿为奇，头面预肿又不宜。五脏精华从此散，真人独跨彩凤归。  

***起发辨生死诀***  

一起发时，根窠太红，头面皮肉红肿，如瓠瓜之状者，七日后死，勿治。  

一起发时，遍身痘顶皆黑，其中有眼如针孔紫黑者，三日后死，勿治。  

一起发时，两腮虚肿成块，肩髆腰臀皆有成块坚硬者，五日死，勿治。  

一起发时，有痘变黑，干如螺，延及遍身俱干黑者，七日后死，勿治。  

一起发时，先出痘形，以渐不见者，三日内死，勿治。  

## 卷四百六十九  

痘疹门  

### 家传痘疹心法【`明 万全`】 5

***成实证治歌括***  

痘疮成实作脓窠，只要脓成饱满多。根脚红鲜色苍蜡，刻期收靥保元和。  

痘疮初出一点血，只成小小血疱，起发则渐长大，血化成水为水疱，至水疱转作脓疱，始成实矣。成实之时，却要个个成脓，肥泽饱满，根脚红活，又苍蜡色，如此者可以刻定日数而知收靥之期。  

陷起平尖根脚红，窠囊血水尽成脓。自然表里无邪毒，莫使汤丸又妄攻。  

痘疮初出，或中心陷下者，或顶平者，或根窠白色者，其人能食，或治不乖方，以至起发之后，陷者尽起，平者复尖，白淡者变红活，窠中血水已化为脓。夫陷起平尖，起发可谓透矣；红活饱满，气血可谓足矣；水化为脓，毒亦解矣；表无痒痛之证，里无吐泻之证，是表里又无病矣。如此者坐待收靥，不可妄投汤剂。  

一面起发如初出，一面成脓有后先。发已透时脓又熟，毒随脓化病除根。  

痘子轻者，常作三四次出，有大小，有先后。起发亦作三四次，先出者先起，后出者后起，大者自大，小者自小，亦如初出之样；待至养浆，则先长者先作浆，后长者后作浆，大小亦如之，磊落分明，不相粘连者上也。痘子密者，长大胖壮，以至作浆，未有不相串者，只要陷者尽起，无处不透转成脓浆，次也。脓成之后，毒气已解，无复留伏矣。  

痘熟浑如果熟形，外无娇色内多津。脓浆饱满回苍蜡，可许如期结靥成。  

凡痘疮发热三日，出现三日，起发三日，养脓三日，结靥三日，共三五一十五日，乃大率常数也。惟痘密毒甚者，常过其期；痘稀毒微者，常不及期。虽不可以日期计，尤当以常数为定则也。初出现时，其形小，其色红，乃是一点血；至起发，其形圆，其色红白，乃血化为水也；养脓则其形大而坚，其色红而黄，乃水化为脓也。结靥则其形大而软，其色红而黑，谓之苍蜡，此脓熟欲靥之状，如果之熟，自然外皮软而内肉栏也。假如十日以后，正当成脓结靥之时，其形平陷，其色红紫，外不胖壮，内无脓水，此名生痘，血至而气不至，乃倒陷也。不出十日内，腹胀气喘闷乱而死。  

起发圆圆不作脓，一身郛郭总成空。如斯空痘真凶险，若不伤残也发痈。  

痘疮起发，小者渐大，平者渐高，陷者渐起，外带红色，内涵清水，以至养脓，则皆胖壮红润，脓浆饱满，此顺痘也。若形色灰白，脓水清淡者，险痘也，虽不伤残，亦发痈毒。外若虚胀，内无水浆，此名空痘，气至而血不至，亦倒陷之类，乃逆痘也。不出十三日，必痒塌死。  

待到成浆却要浆，切防清水及空囊。囊空无水邪犹伏，清水非浆痒莫当。  

凡痘疮出欲尽，发欲透；至于养脓，便要成脓。饱满者，脓已成也；浑浊者，脓之形也；黄白者，脓之色也。若当作脓之时，犹是空壳，此气载毒行，血不附气，毒在血也。血既不至，则毒犹伏于血中而不出，四物汤合紫草饮加蝉蜕主之。如已成水，清淡灰白，不能作脓，此气血俱虚，所有之水，乃初时一点血气，解而为水，非自内潮起之水，十全大补汤主之。此二证者，为痒塌为痈，不可不知也。  

痘疮只说待脓成，谁晓脓成未足凭。饱满坚牢诚可喜，湿淫软薄又堪惊。  

人言痘疮，只到成脓，则毒气化解，便称无患。不知脓亦有凶有吉：如疮皮坚厚，脓浆浑浊，约束完固，无少破损，此真吉兆。若疮皮软薄，脓水清淡，渗漏淫湿，易于破损，此犹凶也。惟疮久熟，时日已过，当靥不靥者，脓化为水，皮亦易破，勿依此论。  

正作脓时不作脓，此于黑陷理相同。但将四证分虚实，那得多方指聩聋。  

痘疮起发之后，正待作脓，却不成脓者，此与不起发而黑陷者，分四证同论。如感风寒则当温散，桂枝葛根汤加黄芪、白芷、防风。毒气盛则宜托里解毒利小便，紫草饮子、连翘汤相间服之。大便秘者，宣风散。内虚宜温里，十全大补汤、陈氏木香散。触犯宜熏解，内服紫草饮，外用茵陈熏法。若烦躁昏闷者，龙脑膏。  

脓浆方作谨看承，勿比初时一例纶。毒气从今将解散，病人到此减精神。  

痘疮起发之初，已当避风寒，远人物，节饮食，守禁戒也。到此养浆之时，比之起发，犹加谨焉可也。盖前此人病未久，气血尤强，足以御乖戾之变，至此则气耗血亏，精神减损，少有乖戾，不能任之。况疮始成就，尤易触犯，不可不加谨矣。如天大热，则彻去衣被，令常清凉，但谨门窻帷帐，勿使邪风透入；天大寒，则添厚盖覆，令常温暖，更用亲人左右夹之。房室中可明亮，勿绝灯火，常烧辟秽香加乳香，令香气袭人。日夜常用一人看视，互相更代，勿令疲倦，恐或作痒为之抚摩，莫使悞破，以致溃烂，结痂不美。  

遍身疮痘欲成浆，只要其人脾胃强。食少便坚中气足，便清能食却无伤。  

痘疮已长脓浆欲成之时，专以脾胃为主。脾胃强则气血充实，自然脓浆易成，饱满坚厚，不须服药。脾胃弱则气血衰少，不能周灌于身，使之作浆，虚软清淡，虽有浆亦水而已。宜十全大补汤，去地黄加木香，或人参白朮散去葛根加黄芪、官桂，多服乃佳。然脾胃强弱，于食多少大便坚利求之：食少大便坚者，脾胃之气犹足也；若泄泻则脾胃益虚，四君子汤送下豆蔻丸；利止，复以人参白朮散去葛根加黄芪官桂服之。便清要能食，不能食者，亦依上法。如能食大便坚，数日未更衣者，用胆导法通之，使气得疏通，营卫和畅，不致斑烂也。  

先时泄泻痘非佳，到此非佳尤可嗟。津液已衰脾胃弱，岂堪泄利又来加。  

痘疮出形起发，并不宜泄泻，恐里气虚，毒邪不出，反成陷伏，故以泄利非佳兆也。若成浆之时，尤不宜尔。比之于前，殆有甚焉。盖前此为病未久，脾胃尚强，足以任之；今则病久津液已衰，脾胃已弱，若复泄泻，则仅存之气重竭于内，方张之毒不能成于外，或为痒塌，或为倒靥，或寒颤咬牙，虚惫而死。轻则人参白朮散去葛根加木香、官桂、黄芪，甚则陈氏木香散、异功散、肉豆蔻丸可以并进。  

泄泻古人原有别，肠垢鹜溏分冷热。痘中泄水泄血脓，勿使汤丸轻止濇。  

经云：协热而利者，其肠必垢；协寒而利者，其溏似鹜。寒则温之濇之，热则清之通之，此古人之治法也。痘疮养脓收靥之时，有泄泻者，此为大忌，恐中气虚而毒复陷也，故专以温补止濇之法为正。然有利清水者，有利脓血者，又不可与虚寒者衮衮同论治也。盖利清水者，曾有大渴，饮水过多，蓄聚于中，渍灌肠胃，今乃作利，此蓄水泄也，水去尽则止。利脓血者，因痘不收，以成倒靥，中气充实，毒不得留，乃自大便而下，此倒靥泄也，泄尽脓血自愈。若不知此二证，待其自愈，或妄投止濇之剂，则根蒂未除，枝蔓滋长，源泉欲塞，决溃更多，吾见其悞死者多矣。  

失气原表足太阴，肠中贲响足阳明。相同泄泻休差悞，谷气消亡大限临。  

按《灵枢经》足太阴脾经，是动则病得后与失气，则快然而衰；足阳明胃经，是动则病腹胀贲响。可见失气者，脾败而谷气下脱也；肠鸣者，胃败而中气下陷也。病痘之人，不宜有此，与泄泻同，皆是死证。泄泻者，水谷糟粕之物；肠鸣失气，肠胃生养之气也。  

痘疮手足最宜温，热甚须知毒亦深。若是四肢多厥逆，此为恶候必归冥。  

痘疮手足和暖为贵。养浆之时，手足发热，手足必有汗，此毒热郁于中，必大小便不通，脉沉滑数疾，宜利之，三乙承气汤去芒硝主之。手足厥逆者，此阳气欲脱，必自利不止，或吐，脉沉细微弱，或浮大而虚，宜急温之，理中汤加熟附子，或陈氏异功散。服药后，手足和暖者生，厥者死。若大便秘，小便不通，烦躁狂妄，腹胀喘渴，脉沉滑数，疮不起者，此陷伏之证，为阳厥，百祥丸、三乙承气汤主之。  

浆成毒解贵安宁，脏腑和平神宇清。烦躁不眠何以辨？但从疮痘认分明。  

疮痘始终贵于安静。脓成之时，毒已化解，脏腑平和，神宇爽快，尤宜安静也。若忽加烦躁不得眠者，但就痘子上辨之：如脓多清淡，尚不满足，此毒犹在里，未得尽出也，龙脑膏主之。如脓已成又饱满因发热干浆而烦者，此宜利小便，导赤散主之。如疮子太密，脓成之后，心血亏耗，虚烦不得眠者，四物汤去川芎加人参、麦冬、栀仁；又酸枣仁汤主之。  

几见成浆饮食难，错喉呕吐病相干。语言清亮终须吉，暴喑无声疗莫痊。  

凡痘疮密，咽中亦有之。成浆之时，咽疮早熟，肉虚皮薄，易致破损，疮瘢新嫩，触之即痛，痂皮沾滞，痰延缠裹，所以堵塞，饮食难入，勉强吞咽，则为疼痛所苦，痰涎所隔，是以水入则呛，谷入则呕也。如语言清亮者可治，甘桔汤加牛蒡子、天花粉，利咽膈，化痰涎，惟多饮之，自然平愈。若声哑嗄语言不出者，咽喉溃烂，不可治矣。  

痘疮皮嫩色娇红，待得成脓痒又攻。调理勿令今有此，除非肿灌痘重重。  

凡痘疮皮嫩色娇者，到成脓时，多生搔痒，先当调理，勿令有此可也。若失于早治而发痒者，内服消风化毒汤，外用茵陈熏法，破者以白龙散敷之。大抵痘疮作痒，乃是恶候，吉少凶多。如其人能食，或大便坚，抓破之处，复灌成脓，原无痘处，续出大小不等，虽尽痒破，可治。内服十全大补汤、苦参丸间而与之，外以灭瘢救苦散、合百花膏涂之。若搔痒之时，其人颠倒闷乱，抓破之处，不复肿灌，或成坑窟，或即干黑，或皮自脱；又加以呛水呕食，水浆不入，或泄泻，或寒颤咬牙，或失声，或手足厥逆，或狂叫，皆死证也。  

待到成脓结靥时，最嫌搔痒又相催。苗而不秀空惆怅，雨打梨花落树枝。  

痘疮始终所忌者，搔痒也。到得成脓将靥，十分凶险。已过大半，若无搔痒，可计日求安矣。如作搔痒，吉凶犹未可知，必视其所发，观其所因，察其情状，以施治法，决生死。视其所发者，或发于手足，或发于胸背，拂之则止，禁之则听者，吉。若发于正面，搔痒不止，皮脱肉干者，凶。观其所因者，或因吐泻少食，脾胃既弱，气血不荣者，虚痒也，可用陈氏温补之法则痒可止。或因秽恶之气，触动邪火者，暴痒也，惟用熏解之法即止。或因痘疮之熟，邪气尽解，正气渐生，气血调和而痒者，此美疾也，不须服药。若无所因，自生瘙痒者，原是恶痘，不得善成。察其情状者，如搔痒之时，乍作乍止，精神清爽，不自抓搔，欲人抚摩者生。若搔痒无时，神识昏沉，胡抓乱舞，摇头扭项者，决死勿治。  

正面诸疮不可伤，略伤一处便非祥。当时即止浑无忌，破尽须教目下亡。  

凡视痘疮，以正面为主，苟于眉目鼻面之间，抓破一处，此肺有热也，急用甘桔汤加牛蒡子以解之，其痒即止，乃佳兆也。若痒不止，浸淫渐开，气愈泄而痒愈急，必至满面抓破而死。  

额上疮如沸水浇，溶溶破烂不坚牢。渐延面颊都如是，泄尽元阳限到头。  

凖头唇上与眉心，两颊耳边不可轻。脓未成就先黑靥，莫将干较语时人。  

手足诸疮要饱浆，充肥苍蜡喜脾强。淡清虚鳖多灰白，纵得干收有后殃。  

凡手足痘疮，最要脓浆饱满，乃脾胃强，气血足也。若灰白色或清淡水，或虚馁鳖塌，此脾胃弱，快斑越脾金汤主之。如此者，纵得收靥之后，必手足脘膝及关节之处，发痈毒也。  

两臀肩背诸疮子，展转揩摩最受亏。惟有正疮能耐久，不然粘着便无皮。  

痘疮成浆，多喜仰卧，惟肩髆背臀，展转摩擦，最受亏苦。若痘子好者，自然坚厚，耐久不破；其次则收靥稍迟，脓熟自溃。最可恶者，如汤火之疱，水去皮脱，又疮自破，清水非脓，黑(黑干)干焦，是皆不治。  

才试浆时未饱囊，疮头有孔漏脓浆。依然团聚封疮孔，泄去真津毒气藏。  

痘疮作脓窠之时，最要皮厚，包裹完固。若脓未成，忽然疮头有孔，其水漏出，或结聚成团，堆于孔外者；或水去窠空，自干黑者，俗名漏疮，必死。若脓熟之后，窠皮亦熟，浆水沸出，因而结靥，此头额正面之间多有之，俗谓之堆屎收，不可以漏疮例论。盖漏疮脓未成，堆屎收脓过熟也。  

遍身疮痘作脓窠，涕唾稠粘咯吐多。强忍直当收靥后，自然毒解得平和。  

痘疮者，每至作脓窠之时，喀吐痰涎，稠粘脓结，或有脓血夹杂者，咽喉不利，饮食亦少，此肺受火邪，津液不足，故多粘痰。喉舌牙齿之间，疮溃血出，惟用甘桔汤加牛蒡子、天花粉，清肺化痰，利咽膈，直待收靥之后，自然平和，不可妄用大凉之剂。  

痘疹脓浆赖血成，几何津液受熏蒸。舍空血耗神明乱，睡里呢喃唤不醒。  

痘内之脓，皆身中之血蒸熏而成。疮痘稠密，脓血周遍，津液耗消，心主血，血虚则舍空。故心热者，虚烦不得眠，酸枣仁汤主之。心虚者喜睡，梦中呢喃，如与人言者，多怪诞之事，唤之不醒，安神丸主之。若昏闷甚者，先以龙脑膏开其心窍，后以安神丸、人参麦门冬汤送下。  

起发成脓未失期，渴而饮水不须疑。气亏血少无津液，润燥生津法更奇。  

痘疮全资血气之养以致成就，今痘出太密，气不期而自亏，血不期而自少，故津液不足，咽干膈焦而渴也。法宜养气生血，益津润燥，人参麦门冬散、葛根解毒汤主之，切不可以冷水生冷及寒凉之药，损其胃气，则津液不生，烦渴不止而变生焉。  

脓窠已作中无毒，腹痛多因燥粪攻。若是便清曾受冷，好将汤散及温中。  

痘疮初出腹痛者，毒在里也，桂枝大黄汤。起发不透腹痛者，陷伏也，三乙承气汤、宣风散。作脓腹痛者，毒已出，又无陷伏，其人不大便者，必然燥屎也，当归丸、胆导法以通之。便清者，必受冷也，急与理中汤加桂枝，或黄芪建中汤加白朮、木香主之。  

表里无邪一向安，忽然腹痛又加烦。痘疮色变成灰木，此候常因饱食干。  

此必伤食得之。先以丁香脾积丸，原物汤下，去其宿食；后以人参白朮散去葛根加青、陈、橘皮，与养脾丸相间调之。  

未得成脓先溃烂，此候得之轻发散。除非脾胃本来强，曾见几人成倒陷。  

夫痘疮未成，脓先即溃者，此名斑烂，由当发散而不发散，则毒气闭塞，喘促闷乱；不当发散而悞发散，则热毒随阳气暴出，遍身皮肉溃烂。治之宜调脾进食，令大便得所，安养荣卫，生肌解毒，宜十全大补汤去桂枝加防风、荆芥，多服佳。大便秘，以胆导法润之。脓水不干，以败草散衬之。斑烂作脓痛甚者，以天水散和百花膏涂之。又有发表过甚，外为斑烂而内虚，阳气不守，脏腑自利，此又急当救里解表，陈氏木香散主之。厥逆者，异功散。  

痘疮磊落本无多，到得成脓不结窠。不是脾虚常食少，定知陷伏认差讹。  

疮痘初出磊落，起发亦透，只结脓窠时，却不作脓，往往变为坏证。或因其人不能食，脾胃虚，或又自利，不知调理，或出未匀，发未透，毒气陷伏，妄谈稀疏，此皆人事不修，非干时毒而然也。  

失声四证要端详，肺浊心微声不扬。哭语无闻因肾怯，哑嗄不出是咽伤。  

失声之证，痘疮所忌，当于养脓结靥时候之。有吉有凶，不可一概作凶断也。此有四证：如声浊不清响者，此火毒上熏，肺先受之，肺主五声，肺热则胀，孔窍闭塞，甘桔清金散主之。如声小气短，近听则闻者，此心火太亢，血槁气消，故虽有声而不远扬，导赤通气汤主之。此上二证可治。若啼哭无声而见其泪出，语言无声而见其口动者，肾败也。其声哑嗄如破如硬者，此喉溃烂也。此上二证不治。  

寒战咬牙虽不祥，养脓结靥更宜防。能将形证分凶吉，可许婴童司命长。  

痘疮所忌者，寒战咬牙二证也。单见且凶，况双见乎。养脓结靥之时，尤不可见，然亦有凶有吉。如焮肿红紫，大小便秘，烦渴饮水，此表里俱实，寒战者疮痛而振摇也，咬牙者忍痛而咬其牙也，乍作乍止，宜四顺清凉饮加连翘、木通、金银花主之。如青干黑陷，大小便不通，烦躁大渴不止者，此纯阳无阴，宜防风通圣散合枣变百祥丸主之。若腹胀气喘，谵妄足冷者，倒陷也，不治。如溃烂灰白，泄泻不止者，此纯阴无阳，宜陈氏木香散、异功散主之。若瘙痒闷乱，腹胀气喘足冷者，倒陷也，不治。  

咳逆原知有几般，此名恶候古今传。若逢呕哕虽同论，莫作寻常小病看。  

咳逆者，如噎食噫气之状，俗呼呃逆者是也。厥逆之声小且短，其气似入而非入，呕哕之声大且长，其气似出而非出；呕者声清，哕者声浊，皆有声无物也。经曰：木陈者叶必落，弦绝者声必嘶，病深者声必哕。由此观之，其为死证明矣。  

痘疮正色喜红鲜，到得脓成又不然。曰白曰苍皆正色，若犹红嫩转成愆。  

***养脓决生死诀***  

一养脓时，只是清水，皮薄如水泡者，三四日后，决痛痒抓破而死；设不痒塌，亦发痈死，勿治。  

一养脓时，干枯无水，都是空壳，决作搔痒，或发痈死，勿治。  

一养脓时，未成脓浆，犹似血水，忽然干收者决死，勿治。  

一养脓时，忽然作痒，正面抓破，皮脱肉干黑者决死，勿治。  

一养脓时，忽然泄泻，日夜无度，汤丸不效，足冷者决死，勿治。  

一养脓时，或疮色青紫，或带灰白，寒战咬牙失声者决死，勿治。  

一养脓时，腹胀气喘，足冷闷乱者决死，勿治。  

***收靥证治歌括***  

脓窠结就正鲜肥，疮顶微焦欲靥时。渐次干收无急慢，痂皮圆净转春晖。  

痘疮收靥有真诀，面上身中要合格。面上吐浆顶聚珠，身中结疕坚如墨。  

凡痘疮收靥之时，面上是一样收，身上是一样收，谓之合格，乃正靥也。若面上如身上收，身上如面上收，谓之不合格，乃倒靥也。面上痘疮收格，痘顶吐脓，结聚如珠子样，满面皆然，磊落可观，惟两耳与身上痘疮收格，皮脓干结如螺靥样，紧净坚厚，易自脱落。  

收靥如将日数拘，几曾算得不差殊？但凭本痘分疏密，更向其人论实虚。  

痘疮收靥已无邪，不疾不徐乃更佳。太疾却防余毒壅，太迟溃烂不成痂。  

痘疮收太急者，毒邪未尽，煎熬津液，以致速枯，必为目病，为痈毒，为诸怪疾，甚至横夭，宜微利之以彻其毒，当归丸主之。如收太迟者，中气已虚，脾胃太弱，不能荣养肌肉，使之完就，以致溃烂，内服十全大补汤，外用败草散衬之。  

当收不收疮溃烂，内外审候是何变。以法求之要着痂，痂不得成为倒靥。  

痘疮过期不收，遍身溃烂者，此与斑烂不同，乃热太过也，其候不同。或因天寒失于盖覆，使疮受冻而不收者，宜内服五积散，外用乳香烧烟于被内熏之。或因天热过求温暖，使疮被蒸而不收者，宜内服人参白虎汤或五苓散，外减去衣被，令少清凉，以天水散扑之。或大便秘结，内外极热，毒气散漫，无阴气以敛之而不收者，宜内服宣风散或三黄丸、四顺清凉饮，外用胆导法，以败草散衬之。或泄泻气虚，脾胃弱，津液少，肌肉虚而不收者，宜内服陈氏木香散，外用败草散。或因渴饮冷水过多，以致水渍脾胃，湿淫肌肉而不收者，宜内服五苓散。如因食少气虚而不收者，人参白朮散去葛根加桂主之。已上诸证，以法治之，已溃者结薄痂，未溃者结痂，方为佳兆。若痂皮俱不结者，成倒靥矣。  

遍身溃烂少完肤，脓血淋漓势已痡。坐卧不能惟用衬，瘢痕欲灭却宜敷。  

痘溃烂者，用败草散或荞麦粉，以绢袋盛于身体上扑之，更多布席上衬卧尤佳。面上欲成瘢(黑干)者，用灭瘢散和百花膏敷之。  

但到收时脓自干，收藏敛束贵周圆。莫教溃烂痂皮嫩，至此还将倒靥看。  

痘子初出，磊落成个，后来长大作脓，始相连串，外虽相串，皮下犹一个是一个；至于结痂，肿消脓干，现出初来本形。所以收藏敛束，要完全坚厚，复成个数为贵。或根脚相通，皮肉尽串者，结痂之时，亦要干净，无有淫湿及溅破者，次也。若未成痂者溃烂，已成痂者只是嫩皮，此倒靥也。  

痘臭须知有几般，时师莫把混同谈。养脓有觉为凶兆，结靥才知作吉看。  

《难经》云：心之臭焦，肝之臭臊，脾之臭香，肺之臭腥，肾之臭腐。五脏皆属于心，故曰臭从火化也。《内经》云：诸痛痒疮疡，皆属心火。故痘疮之证，心火主之。凡论痘疮到结靥时才有臭者，此痘子成熟之气，邪气自内而出也，吉。若养浆之时，即有臭者，此毒火熏蒸之气，积于中而见于外也，凶。又或搔痒抓破，及溃烂肿灌之时，其臭焦者，心火盛也，危；其臭臊者，肝火盛也，死；其臭腥者，肺火盛也，危；其臭腐者，肾火旺也，又为腐痘之气，必死不治。惟臭香者，脾也，水谷之府，无所不受，故吉。  

收靥原来贵整齐，臭腥溃烂事生疑。过期见此还为顺，未及收时作逆推。  

痘疮收靥，圆净坚厚如螺靥者，上也；头穿脓出，堆聚成痂如鸡矢者，次也；皮破脓出，痂薄如纸者，又其次也；皮烂脓溃，不成痂皮，脓汁腥臭者，斯为下矣。如已过期，譬如瓜果熟久则烂，此造化之常，还作顺看。若未及时，则为斑烂，乃逆候也，故倒靥而死。  

倒靥谁知毒入里，死中求活治得理。便秘腹胀急下之，自利则平如手取。  

痘毒当靥不靥，复入于里者，谓之倒靥，此死证也。元气素怯，又不食常自利者，陈氏木香散、异功散，死中求活，圣药也。如原无泄泻，大便久秘，今添腹胀喘呼，此毒之盛薄蚀元气，复入于里，宜急下之，排毒散。若不急下，则肠胃不通，营卫不行，益加喘满躁闷而死矣。若毒入里，忽然自利者，此人脾胃素强，毒气难留，故自利之。须看利下之物：如利痂皮脓血者，毒气得出为顺，不可止之，待利尽脓血自愈；如利水谷者，此毒气反驱水谷，脾虚不能制之，其证为逆，不可治也。  

原疮溃烂复成疮，痘出重重渐作浆。此候未曾成倒靥，便坚能食得为良。  

如痘疮破损溃烂者，复肿灌作疮，不致干枯，原无痘疮处复出一层如初出之状，亦以渐起发作脓者，此里气充实，毒不得入，犹在于表，未成倒靥，逆中之顺证也。但疮子重出一番，必其人能食，大便坚，足以胜其再作之毒。如食少大便润者，用十全大补汤，人参白朮散相间服之。自利者，用木香散异功散、白豆蔻丸主之。盖病久气血，惟利温补，不可再解毒也。  

靥时表解里当和，忽尔通肠泄奈何。不是里虚元气脱，必然倒靥毒邪多。  

收靥之时，忽尔洞泄水谷者，此中气暴虚，不能禁固水谷；或毒气乘虚入里，欲作倒靥，并宜陈氏木香散、异功散、肉豆蔻丸主之。利止者佳，利不止者阳脱而死。  

溃烂最毒面居先，阳毒从阳心火炎。能食便调无别苦，可投良剂保伤残。  

痘疮溃烂，先伤于面者，面乃诸阳之会，痘乃纯阳之毒，以类相从，如水就湿、火就燥也；又心之华在面，诸疮皆属于心，心火上炎之象。如面疮已破，肿消目开者，此不着痂，先已干燥，病为倒靥，死在旦夕。如已破复灌，满面成饼，焦裂溅起，脓血淋漓，食谷则呕，饮水则呛，咯吐粘涎，语言哑嗄，口中气臭者，此脏腑败坏，故诸证尽见也，淹延闷绝而死。如疮溃烂，饮食无阻，大小便调，更无他苦如上证者，此则可治，内用十全大补汤、升麻解毒汤相间服之，外用灭瘢救苦散、百花膏合而敷之。  

阴阳界限在人中，任督分来上下通。宜向此间渐收靥，阴阳相济得和同。  

人中为任督交会之衢。督乃阳脉，自人中而上，任乃阴脉，自人中而下。故自凖头至印堂，与颏至鸠尾相应；印堂至发际，与鸠尾至膝相应；发际以上与膝以下相应。痘疮收靥，但观面上收到之处，则知身上收到之处矣。凡痘子自人中上下左右，先出先靥者吉，阴阳变合相济之理也。若自额角先靥者孤阳不生，足下先靥者孤阴不长，皆凶兆也。  

阴阳相济得相成，阴寡阳孤势不行。不信但看头与足，痘疮难靥自分明。  

造化之理，生于阳者阴成之，生于阴者阳成之。凡痘疮收靥，头自发际以上，阳气独盛，谓之孤阳；足自膝以下，阴气所聚，谓之寡阴。所以诸疮皆靥之后，此二处难靥，乃造化自然之理，不可作倒靥论。  

曾见伤犯灌成疮，待到收时不敛浆，脓汁淋漓多痛楚，急宜治疗免残伤。  

痘疮结脓窠之先，或曾伤犯破损者，灌烂成疮，至于收靥，此独不靥，脓汁不干，更多痛楚。若不急治，渐成疳蚀疮，损骨伤筋，以致横夭，宜内服十全大补汤，外用灭瘢散和百花膏敷之。  

几个顽疮不肯收，无时痛楚血长流。此成疳蚀难调理，日久堪嗟一命休。  

痘子已成疳蚀疮者，若在肢节及诸虚怯软弱血气俱少之处，色青紫黑，肿痛溃烂，以渐延开，血自出者难治。若所生之处，在于阳分，不痛不烂，色不变，血不出者，以绵茧散主之。  

一向浑身只温暖，忽加烦热减精神。干浆焦靥宜如是，只怕生来内外因。  

痘疮常宜温暖，有热不可尽去。如一向身温，今反发热者，俗名干浆，此亦常候。只怕内伤饮食，外感风寒，以致发热，又当别论。然病久气虚，不可轻用汗下。因外伤者，桂枝葛根汤加人参。因内伤者，木香大安丸主之，并宜用连翘汤。凡痘出太密，身有壮热可嫌者，连翘汤，圣药也。  

待到浑身脓水干，纷纷时俗怠心生。不知禁忌多翻变，一篑难成九仞山。  

***痘靥辨生死诀***  

一痘靥时，面上遍身臭烂，不可近，目无神采者死，勿治。  

一痘靥时，遍身搔痒，抓破无水，皮卷起如豆壳干者决死，勿治。  

一痘靥时，两腮干硬，按之如石者决死，勿治。  

一痘靥时，泄泻不止，遍身溃烂足冷者决死，勿治。  

一痘靥时，搔痒不止，寒战咬牙失声者决死，勿治。  

一痘靥时，呛水失声干呕者决死，勿治。  

一痘靥后，痂皮不脱，不思饮食，昏愦闷乱者决死，勿治。  

***落痂证治歌括***  

疮痂自脱痘瘢明，无凸无凹皮肉平。容貌不殊原未病，泰来否去一番新。  

满面天黥黑(黑干)添，形容变尽发毛更。傍人乍见应难识，恰似重来生一般。  

落痂之后瘢赤黑，爱养能教瘢自灭。突起还将风热论，凹陷却因虚里得。  

疮痂落后，其面瘢或赤或黑者，用四白灭瘢散，临睡以清蜜水调搽面上，至晓以水涤去之，自然白莹脱去，更宜爱护，不得早见风日，经年不灭。如疮瘢突起成凸者，此热毒未尽，解毒防风汤主之，外更用蚬子内水摩之。如陷下成凹者，此脾胃虚不能长肌肉也，人参白朮散加黄芪主之。  

靥后痂皮令自脱，日久不脱脾胃弱。莫教搏掐又伤肤，反复成疮肤似剥。  

痘疮收后，其痂自脱者佳。不脱以百花膏润之，令其速脱，稍迟则干硬，深入肌肉，经久方脱，遂成瘢痕。然久而不脱者，脾胃虚也，人参白朮散加黄芪、官桂主之，不可挦掐剥去。若不禁手，反伤皮肤，复灌作疮，番复溃烂，一时难愈，其后多成疥癞也。  

痂皮不脱日时深，陷入肌肤必作瘢。胸背四肢犹自可，面颜岂可着瘢痕？  

凡疮痂日久当脱不脱者，胸背手足无妨，惟面上不脱，必成瘢陷。未脱者，以百花膏润之，令其易脱；脱尽之后，瘢痕黑黯者，以四白灭瘢散涂之。  

痂脱瘢痕黑暗多，劝君未可许无疴。毒邪归肾谁知得，只要其人表里和。  

凡疮瘢头面浑身，并黑暗者，未可便说无事，犹恐日前未慎，作脓收靥太急，此倒靥归肾也。但察其表里，如壮热大渴未除，烦闷昏睡少食，或大便不通，或自利，此真倒靥归肾也。若身温暖爽快，食渐加，大小便调和者，此疮瘢本色，无虑也。  

收靥迟迟不脱痂，神昏喜睡此无他。只因气弱神先倦，缓治求全不必嗟。  

如收靥既迟，疮痂不落，昏昏喜睡者，此邪气已退，正气未复脾胃虚弱，宜调元汤加麦冬合安神丸，或只用枣仁汤缓缓调理，待气血平复，荣卫和畅而安矣。  

脱痂胃气未全舒，饮食安能便有余？若是食多休浪喜，胃中邪热不曾除。  

疮痂既落，中气暴虚，多不能食，必借人参白朮散去葛根加陈皮、木香以调养之。其间或有疮痂脱而能食者，是胃中宿有蕴热故也。盖胃热则消谷，所以能食，其人必大便稍秘，或大便难，当用三黄丸利之。否则恐胃热不去，郁为口臭齿腐生风之证；流散四肢，则发为痈疽肿毒。然有一等脾胃素壮实者，平素能食，大便亦不至有秘结之患，此又不可一概论也。凡痘自成脓后，先四五日未大便者，惟有胆导法。  

痂脱浑身一扫空，瘢痕凸肿尽成脓。依然个个如先样，形证轻微却不同。  

痘疮收靥之后，痂皮尽脱，曾见瘢痕凸起，复作脓窠，依旧结一层疕子者，或因收靥太骤，毒气未尽；或因悞服温补之药，多啖肥甘之物，饮酒喜食煎炒辛热；或因出风太早，营卫郁而不通，皆能复成此证，亦与前日一般，但无苦耳。若此者，毒邪外散，决无留毒之患。  

疮痂脱处落纷纷，几处犹然脓水成。硬疮蓄脓原毒壅，空囊停水里肌平。  

若已正靥，痂起自脱，或面上或手足，成片结硬疮，头虽焦，中蓄脓浆者，此是原出疮子之初，其处太密，糊涂成片，无复颗粒，所以毒壅于里，不能起发作脓结痂也。但用灭瘢救苦散和百花膏涂之，待脓尽痂起自愈。或手足腕膝之间，疮窠连串，作一大块，脓化作水，停蓄于中，恰如囊袋，皮不破，水不出，日久只如是者，此里面肌肉已好，原有疮皮剩于外也，宜用针抉出其水，自干脱矣。  

差后新虚气未平，便宜调护保安宁。皮肤嫩薄风寒袭，肠胃残伤水谷停。  

***痘后余毒证治歌括***  

痘疮靥后喜无邪，人渐清宁食渐加。若此痘中还更苦，莫言无事便矜夸。  

痘疮轻者自无乖，逆重从来有后灾。不是毒邪根里得，或因调治悞中来。  

痘疮靥后难调理，表里俱虚无纵弛。此与伤寒复同病，补虚为本而已矣。  

古云痘毒只三门，自我推求未足凭。五脏有邪皆有证，各随形证审来因。  

痘科云：痘后余毒，一者疥，二者痈，三者目赤。夫疥者，心病也；痈者，脾病也；目赤者，肝病也。胎毒之发，五脏各有一名，如心为斑，脾为疹，肺为脓泡，肝为水泡，肾为黑陷是也。发热之初，五脏各具一证，如呵欠惊悸属心，项急烦闷属肝，喷嚏咳嗽属肺，吐泻昏睡属脾，耳凉骩凉足凉属肾是也。何以余毒只心肝脾三脏有之乎？以三脏之证，又不止于此乎？或者举其重而言之，欲人推广之耳。如毒归于心则为斑疹，为惊悸，为痒痛，为壮热，为咽干而渴，为汗，为丹瘤；毒归于肝，则为闷乱，为水泡，为腰痛，为目病，为卵肿，为干呕，为手足拘挛，为吐蛔，为寒战咬牙；毒归于肺，则为咳，为喘，为衄血，为疮干燥皱揭，为肩臂痛；毒归于脾，则为吐，为泻，为肿，为胀，为腹痛，为唇疮破裂，为舌本强，为手足痛，为不食；毒归于肾，为黑陷，为猝失声，为手足逆冷，为咽中干痛，为饥不欲食，为多睡；毒归于肠胃，为泄，为痢脓血，为肠鸣失声，为大便不通；毒归于膀胱，为小腹满痛，为溺血，为遗尿，为头睡痛，为目上视。已上五脏之证，略举其概，临病之工，不可不审。  

痘后留邪作肿痈，或为结核论相同。但将毒气分深浅，莫使余邪透骨缝。  

此下二条言痈毒也。  

看在何经用引经，肿时不与溃时论。补中托里分虚实，决毒排脓视浅深。  

凡治痘痈，先看在何经络，分气血多少，用引经药。如太阳经羌活、防风，阳明经升麻、白芷，少阳经柴胡，少阴经独活，太阴经防风，厥阴经柴胡。若初红肿硬痛者，以针刺之，口吮去恶血，以拔毒膏敷服，解毒内托散。气实能食，大便坚者，用排毒散疏利之。气虚食少者，用十宣散或流气饮。毒浅而小者，只内服小柴胡加生地黄汤，外用神功散或拔毒膏贴之，此治肿疡之法也。若已成脓而未溃者，以铍针抉去其脓，勿使内溃，已溃者用十全大补汤主之，此治溃疡之法也。大抵痘毒发痈在手肘腕足膝腘中者多，若在手腕发者属手太阴肺经，在足腘发者属足太阴脾经，并用解毒内托散主之。  

遍身疥癞候何宁，败面残形亦可矜。挦掐肤伤为毒浅，熏蒸肉烂受邪深。  

此十条言疥毒也。痘后遍身疮癣，如疥如癞，脓血浸淫，皮肤溃烂，日久不愈，此毒气弥漫，散于皮肤，宜升麻葛根汤、防风解毒汤、苦参丸主之。若因挦掐成疮者，只以百花膏涂之。  

疳蚀顽疮亦可嫌，时时流血不曾干。穿皮消肉成瘢陷，腐骨伤筋作夭残。  

此毒在脾也。痘后疳蚀疮者，毒壅肌肉，内透筋骨，外连皮肤，时痛出血，日久不痊，亦恶候也。内服十全大补汤，外以绵茧散贴之。  

毒散皮肤有数般，或为瘾疹或成丹。丹瘤凝结从深论，瘾疹分疏作浅看。  

此毒在心肺二经也。痘后毒气散于肌肉皮肤者，病有数般，或为瘾，皮上起如疙瘩，瘙痒爬搔更多，内服解毒防风汤，外以荜衣汤洗之。或为疹，皮上如蚊蚤所咬之迹；或如小疥子，即麻子也，升麻葛根汤加防风、荆芥穗主之；热甚渴者以人参白虎汤相合服之。或为丹瘤，红肿作痛，手不可近，流移上下，过心肾者即死，宜内服小柴胡加生地黄汤；外用蜞针法，吮去恶血自消，或用砭法。若但红不肿不痛者，斑也，人参白虎汤加黑参、大青、生地黄主之。  

眼中翳膜忽遮睛，瘾濇难开若雾云。但用汤丸频解毒，勿轻点洗反伤明。  

此下二条，言目病毒在肝也，宜蝉蜕散、四物汤加柴胡主之。  

暗中强视泪盈腮，略见阳光不敢开。此是羞明差别法，莫将肤翳混同猜。  

痘后目闭泪出，不敢见明者，此羞明证也，宜洗肝明目散；便秘者泻青丸。或能开目只视物昏者，此血不足也，四物汤加密蒙花。目中赤者，洗肝明目散主之。  

热毒乘虚入腹中，大肠干濇便难通。如逢热结膀胱里，溲不来时又病癃。  

此言毒在大肠膀胱也。小便不通者，五苓散、导赤散；大便不通者，三黄丸、四顺饮、三乙承气汤；大小便俱不通者，八正散、通关散斟酌用之。凡靥后余毒未尽，有诸热证者，并宜大连翘汤，多服佳。  

而今泄利又何如？治法难将一例拘。能食渴多知是热，脉微食少又为虚。  

此下皆毒在肠胃证也。痘后泄泻，其证有二：如能食而渴脉盛者，此热入大肠也。渴者，内热也；能多食者，邪热杀谷也；脉盛而数，热证也，宜黄芩汤加黄连。如食少不渴，脉微小者，此里气虚不能禁固水谷也，宜四君子汤加诃子肉豆蔻，或理中汤丸加熟附子；甚者以肉豆蔻丸止之。  

泄利频频见脓血，此是大肠多蕴热。莫将倒陷一般论，只宜解毒不宜濇。  

此言毒入大肠也。宜四物汤加黄芩、黄连、枳壳、荆芥穗，或黄连解毒汤加生地黄，勿作倒靥及用劫濇药也。  

胃家有热难留食，胃冷无缘纳水浆。若是痘家多属热，呕家圣药是生姜。  

此言毒在胃也。痘后呕吐者，是余毒在胃也。然有冷热二证：如心烦作渴，食乳甚急，聚满于胸中，然后吐出如射，其人面色带赤，手足心热，居处喜凉，此热吐也；如乳食水浆随吐，面青白，手足冷，大小便自利，此冷吐也。热吐者，橘皮汤加黄连、竹茹；冷吐者，益黄散。痘后余毒，多是热邪，其间冷证十有一二也。亦有伤食而呕者，但闻食臭即吐，不欲食，木香大安丸或养脾丸，并用生姜汤下。有饮水多而吐者，必吐清水，名水逆，五苓散主之。  

一向蒸蒸热未除，治宜详审勿差殊。便难烦渴方为实，清便肌疲本是虚。  

此毒在心经也。痘疮自初以来，一向发热，至于差后犹不少减者，此有虚实二证：如大便难，小便赤，能食而烦渴者，此实热也，以三黄丸或四顺饮，先解利里热；后用升麻葛根汤加地骨皮，解表热也。盖升麻葛根汤，治疮疹未发之先，已发之后，身热药也。如大便不秘，小便不赤，坐立振摇，饮食不甚进者，此虚热也，以调元汤加知母、麦门冬，虚甚者加炒干姜或熟附子少许以调之。  

遍身青黑色非常，口噤涎潮身反张。手足时时频瘈瘲，不逢识者少安康。  

此毒在肝经，成中风证也，宜消风散二钱，入蝉蜕末一钱，分为三服投，生姜薄荷汁及酒各数点，温汤进之，连二三服，或作瘾疹，或再出肤疹而愈；后以抱龙丸调理。  

搐搦非时俗曰惊，只因热毒内归心。若因伤食增潮热，腹满多烦乃食蒸。  

此毒在心肝二经也。痘后非时搐搦者有二证：一则心热留而不去，热盛生风，风火相搏，其人必喉中有痰目直上视，面赤引饮，居处喜冷，宜导赤散泻青丸清心泻肝，后以抱龙丸调之。一则病后多食，胃弱不能胜谷，谓之食蒸发搐，其人必潮热，大便酸臭，秘泄不调，或呕吐腹痛，先以备急丸、丁香脾积丸利之，后用木香大安丸、钱氏异功散调理取愈；不如只用抱龙丸更佳。  

手足拘挛不得伸，起居艰苦只呻吟。要知养血真良法，莫悞终身作废人。  

此毒在肝脾二经也。宜十全大补汤去地黄、白茯苓加川续断，多服乃佳；气虚者，少加川乌炮过行经。不可悞作风治，妄行发散反耗阴血也。  

终日昏昏似醉人，口中妄语若邪侵。谁知热入心包络，解毒安神泰宇清。  

此毒在心也。宜导赤散吞安神丸，待醒后以调元汤加麦冬、生地，四物汤加石菖蒲、木通、山栀仁相间服之，以抱龙丸调理而安。  

卒然昏睡不知人，饮食俱忘唤不醒。邪毒从今都解散，精神自此渐和平。  

此痘后虚故也。  

一朝手足冷如冰，盖覆重加不得温。痘正盛时为逆证，病今差后作虚论。  

厥逆者，痘疹逆候也。若在正盛之时，十无一生。今病已愈，气血久虚，脾胃大困，宜有此厥逆也，用调元汤加当归身、熟附子主之。  

咳嗽声多不得安，更无涕唾尽稠痰。莫拘死局轻调理，好把权宜用散丸。  

此下皆毒在肺证也。咳嗽，痘疹常证也，有寒有热，有虚有实，不可执泥一定之法。如自初出咳嗽到今未愈者，此肺中余邪未尽也，宜甘桔汤合泻白散加牛蒡子、马兜铃主之。如咳而热，大便难小便赤者，此热毒也，宜黄芩泻肺汤主之；大便润者，人参白虎汤合甘桔汤主之。如咳而大便溏，小便清，无大热渴者，此虚也，宜人参清膈散主之。如咳而血出者，甘桔汤加牛蒡子、软石膏、茅根汁主之。如向不咳，今始咳者，此风寒外感也，麻黄汤主之。  

咳嗽之时两胁痛，阴阳左右被邪干。不能升降多壅滞，解毒和平病早安。  

两胁，阴阳二气之所行也。胁痛是气不能升降之故，但解毒，毒气去则真气行，宜小柴胡加枳桔汤主之。  

未出腹痛斑毒攻，而今毒解已无壅。不因燥屎或伤食，必是中虚要建中。  

此毒在脾也。一则因大便未通，燥屎作痛，备急丸主之。一则因食过多，胃虚不能消谷腹痛者，便秘，丁香脾积丸；便利，木香大安丸主之。但燥屎痛者病在下焦，伤食痛者病在上焦，手不可按。若原食少，大便常润，忽尔作痛，此虚寒证也，病在中焦，喜用手按摩，黄芪建中汤主之。  

余毒留居心胃中，膈焦咽燥渴来攻。若是脾虚津液少，自然形证不相同。  

此毒在心胃也。痘家作渴，亦是常事。如痘后不宜有渴，忽然渴欲饮水，心胃二经，受邪热故也。其人必能食，大便秘，小便赤，舌燥咽干，宜人参白虎汤加黄连主之。若食少，大小便自调，虽好饮汤，咽舌不燥，此脾胃虚，津液不足也，宜人参白朮散；不愈，人参麦冬散加天花粉主之。  

病后那堪猝失音，语言不出意沉沉。咽伤苦痛痰多结，心热留邪舌不荣。  

此毒在肾也。痘后失音有二：咽痛不能言者，此毒气结于咽喉之间，痰壅作痛而不能言，天花散主之。心热不能言者，心中邪热未彻，肾虚不能上接于阳，虽有声而不能言，四物汤去川芎加麦冬、白茯苓主之。  

正气将回食渐加，缘何恶食却堪讶？不因食壅脾重困，或是中虚病未差。  

已下毒在脾经也。痘后邪气尽退，正气将复，脾胃略纾，宜渐能食也。若原不食，今因喜食太过，或原能食今又骤加，以致恶食不食者，此皆内伤有余证也，宜木香大安丸主之。如向未食，今犹不喜食者，此脾胃中气不足，宜人参白朮散去葛根加陈皮、木香研末，取二两，另用糯米二两，菉豆二两，各炒研末相和，枣子汤调服；稍能食，更兼进养脾丸、抱龙丸。  

寒热往来形似疟，不拘早晚如期作。只因调护少疏违，故惹风寒相击搏。  

痘后如疟，宜先以柴葛桂枝汤发去新受表邪，后以调元汤加当归、陈皮、白朮调之。  

面目虚浮忽改形，腹中胀满喘声频。邪风入肺疏通去，宿垢伤脾解利行。  

此毒在脾肺二经也。痘后面目虚浮，或久则一身皆肿者，此表气不足，出风太早，风邪乘虚而入，其治在肺，宜五皮汤先加桂枝微汗之，后只服本方。若遍身皆肿，以胃苓汤合五皮汤主之。痘后腹虚肿胀满，或气喘粗者，此有宿垢在里，不问余毒食积蓄水，宜先利之，宜塌气丸。利后以胃苓汤去甘草加人参、黄芪、大腹皮调之，其治在脾。如因新食作胀不肿者，用木香大安丸。  

漐漐浑身汗未休，肤濡发润亦堪忧。胃中气弱荣中热，若到亡阳治不瘳。  

此毒在心也。宜调元汤、当归大黄汤相间，并调败蒲散服之。如汗出甚，再用温粉扑之。若浑身如水发润者，或汗出如珠者，皆亡阳证，不治。  

血在身中怕妄行，火邪迫血血离经。鼻中衄出堪调理，便溺中来祸非轻。  

此毒在心肝二经也。自鼻出者，元参地黄汤主之，外用栀子炒焦黑研末吹之。自溺出者，八正散主之。自大便出者，桃仁承气汤主之。此与上自汗证同为热也。大便秘者，并与四顺清凉散主之。  

蛔动如从吐利中，必然肠胃热邪冲。若闻食臭虫才出，此证虚寒勿妄攻。  

此毒在肝也。痘后或吐蛔或利下蛔者，皆热毒入里也。热在胃则吐蛔，热在肠则利下。蛔利者，黄芩汤加桃仁、艾叶。吐者黄芩半夏汤加乌梅、川椒。若不吐利，但闻食即吐蛔者，此胃久虚，虫无所食，故闻食臭即吐，食已易饥，理中汤加乌梅、黄连、川椒主之。  

狐惑之证声哑嗄，唇口生疮诚可讶。龈根溃烂疳蚀疮，气臭血出名走马。  

此毒在肾也。其候最恶，化(上匿下虫)丸主之。如大便结者，以桃仁承气汤加槐子利之。或只牙齿龈肉溃烂者，此痘疕脱去，痰水浸渍为疳蚀疮，用绵茧散敷之。若气臭血出者，又名走马疳疮，内以黄连解毒汤加雄黄为丸，竹叶汤下；外以马鸣散敷之。或口舌生疮者，并宜洗心散。已上证大便秘者，并用四顺饮利之。  

痘后宜行解利良，勿令热毒得为殃。若逢余毒为诸证，缓药安能得早康？  

疮疹后须当解利，勿使余毒或在表，或在里，变生诸证也。解利之剂，如三黄丸四顺饮之类。若失于解利，致生诸证，须当用切中病源之药急治之，不可缓，恐病势滋蔓，反害人也。  

能医恶疮是良工，不宜怪异及虚惊。若然乍见成凶兆，枉请师巫祷鬼神。  

若有鸦鸣鼠鬬，虚响火光，蝙蝠入室，葱蒜扑人，夜生怪梦，病见死人，是皆不祥之兆也。  

***疹毒证治歌括***  

疹为胎毒发于心，肺与相连热毒侵。咳嗽鼻中清涕出，且观双目泪盈盈。  

痘疹皆胎毒所发。毒者火也，故痘子大而焮肿者，少阳三焦火也，阳道常饶，故大而肿。疹子小而碎密者，少阳心火也，阴道常乏，故小而密。三焦，水谷之道路，脾胃主纳水谷，治痘专以脾胃为主，心肺属阳而位乎上，心火旺则肺受之。治疹专以肺为主，观其咳嗽者，火炎则肺叶焦举也。鼻流清涕者，鼻为肺之窍，以火烁金而液自流也。目中泪出者，肺热则移于肝，肝之窍在目也。或手掐眉目唇鼻及面者，肺热证也。  

凡遇冬温最不祥，民多疫疠发疮疡。或逢斑疹相传候，可用汤丸预解良。  

宜先服消毒保婴丹、代天宣化丸以预解之，可使毒微，不为已甚也。  

斑疹须明岁气先，勿轻汗下作伤寒。察人虚实施方法，莫犯天和损寿元。  

疮疹之证，其初发热与伤寒相似，但疹子则面颊赤，咳嗽喷嚏，鼻流清涕，目中泪出，呵欠喜睡，或吐泻，或手掐眉目鼻面，宜用升麻葛根汤，不可作伤寒，妄用汗下也。汗之则增其热，为衄，为咳血，为口疮咽痛，为目赤，为烦躁，为大小便不通；下之则虚其里，为滑泄，为带下。  

疹喜清凉痘喜温，能知痘疹不同伦。疹苗痘实无人解，谨始虑终用意斟。  

疹子初出，亦须和暖则易出，所以发苗之初，只要发出得尽，则毒便解，非若痘必苗而秀，秀而实，而后毒解也。痘子成实之时，若太温热则反溃烂不收，是痘之后，亦喜清凉也。故治痘疹者，无过热，无过寒，温凉适宜，阴阳自和，是为得之。  

疹毒从来解在初，出形毒解却无忧。腹中胀痛邪犹伏，喘促昏沉命必殂。  

疹子只怕不能出，如时大寒，以桂枝葛根汤发之；大热，以升麻葛根汤合人参白虎汤发之；不寒不热，以荆防败毒散发之；如兼疫疠之气，以人参败毒散发之。如用一剂不出，再作本汤发之，外用胡荽酒以苎麻蘸酒遍身戛之，务令亟出；如三四作更不出，加腹中胀痛，气上喘促昏闷妄语者，必死证也。  

过期不出势淹延，毒伏身中出现难。急用透肌休怠玩，岂堪脏腑受熬煎。  

发热六七日已后，明是疹子却不见出，此皮肤坚厚，腠理闭密，又或为风寒袭之，曾有吐利，乃伏也，急用托里发表之剂，麻黄汤去杏仁加蝉蜕、升麻，外用胡荽酒散麻刮之。如一向未更衣者，毒盛于里，伏而不出，河间凉膈散加牛蒡子主之。发之解之再不出者，死证也。  

蒸蒸发热咳声频，目胀面浮气上行。坐卧不安痰唾少，肺焦叶举热邪蒸。  

疹子初发热时，未见出现，咳嗽百十声不已，上气喘气，目肿面浮，时卧时起，此毒火内蒸，肺叶焦举，宜甘桔汤合人参白虎汤去人参加牛蒡子、薄荷叶主之。  

火热熏蒸汗润身，毒邪并迫血违经。汗多卫表邪从散，血去营中毒少轻。  

如汗太多，人参白虎汤合黄连解毒汤主之。衄太多，元参地黄汤主之。  

发热之时吐利并，任他所出不须惊。胞胎蓄毒从今解，肠胃停污自此清。  

自利，宜黄芩汤。吐利，宜黄芩加半夏汤。自利里急后重者，宜黄连解毒汤合天水散主之  

毒火熏蒸气上炎，咽喉自此正烦艰。从来痘疹多咽痛，莫作寻常喉痹看。  

痘疹咽痛，亦是常候，乃毒火上熏而痛也，勿作喉痹同论，妄用针刺。喉痹内作痈肿，故宜针决去恶血；痘疹只是咽干作痛，宜甘桔汤加牛蒡子，或射干鼠粘子汤细细咽之。  

疹毒如焚饮水饶，炎邪未许一杯浇。咽喉干燥心家热，津液枯虚胃脘焦。  

疹子渴喜饮水，纯是火邪，肺焦胃干，心火内亢故也。初发热渴者，升麻葛根汤加天花粉，或葛根麦门冬散。疹子出见渴者，人参白虎汤加天花粉、麦门冬；渴甚者，人参白虎汤合黄连解毒主之。  

一齐涌出莫惊惶，顷刻浑身朱锦装。似痘出时随又没，如瘢红处却成疮。  

出形鲜红，与伤寒发斑相似，但疹子粒粒成疮，非若斑之皮红成片，如蚊蚤之迹也。  

痘疮赤艳痒来攻，疹子红鲜毒得松。白疹血虚犹可疗，黑斑恶候莫相逢。  

疹发于心，红者火之正色也。若疹色淡白者，心血不足，养血化斑汤主之。色太红艳或微紫者，血热也，或出太甚者，并宜大青汤主之。黑者，死证也。  

疹子出没合阴阳，出以温和没以凉。连出不收阳气盛，迟迟间出是阴强。  

疹子出没，常以六时为准。假如子后出者午时即收，午后出者子时即收，乃阳生阴成，阴生阳成，造化自然之数也。凡此旋出旋收者轻。若一出连绵三四日不收者，乃阳毒太甚，宜大青汤解之。逡巡不出者，乃风寒外束，皮肤闭塞也，宜荆防解毒散主之。  

疹出浑身似火烧，毒邪壅甚急难消。解肌只许皮肤暖，救里宜令便溺调。  

疹子既出，热甚不减，此毒壅遏，宜大青汤解其表。便濇者，以黄连解毒汤合化斑汤，或大连翘汤解其里。大便不通者，河间凉膈散加牛蒡子主之。  

疹疮出尽得安宁，邪未尽时气未平。沸沸热烦邪尚炽，频频呕泄毒犹蒸。  

凡疹子如沸沸发热，烦闷不宁，如蛇在灰，如蚓在尘之状，或呕吐，或注泄，此毒邪壅遏，尚未出尽。烦热者，黄连解毒汤；呕泄者，柴胡橘皮汤。并外用胡荽酒，以苎麻蘸酒遍身戛之，待疹子出尽，则烦热自出，呕泄自止矣。  

疹毒余邪最作殃，几经恶候致张皇。时行疠气传相似，疫鬼勾魂赴北邙。  

疹子欲出未出之时，贵早发散，以解其毒，则无余灾。  

疹后流连热不除，蒸蒸烙手发毛枯。肉消骨立成疳瘦，得遇良工病可苏。  

疹子收后，身热太甚，或日久不减，以柴胡麦冬散；甚则以黄连解毒汤合人参白虎汤，与前方相间服之。如发枯毛竖，肉消骨立，渐渐羸瘦者，柴胡四物汤主之。  

发热无休神渐昏，忽然瘈瘲事堪惊。莫将风癎同调治，小便宜多患早宁。  

疹后热不除，忽作搐者，不可与急惊同论，用导赤散加人参、麦冬，送服安神丸。小便清者可治，短少者不可治。  

疹毒流殃走马疮，牙龈溃烂食难尝。唇疮声哑成狐惑，漏颊穿喉旦夕亡。  

凡疹后牙龈黑烂，肉腐血出，臭息冲人者，曰走马疳，马鸣散主之。若面颊浮肿，环口青黑，颊漏齿脱，唇崩鼻坏者，死证也。如唇口多疮，其声嗄哑者，曰狐惑，似化(上匿下虫)丸主之。更烦躁昏闷失声者，死证也。  

疹毒渐成休息痢，昼夜不停多窘急。勿轻劫濇图霸功，切忌噤口成恶疾。  

疹后泄利，日久不已者，日休息痢，宜黄芩汤、天水散，与香橘丸相间治之。若呕吐不能食者，多噤口，更肠滑不止，或下鲜血，或如尘水者，皆死证也。  

疹后连绵上气咳，发作百声终不歇。胸高肩息目虚浮，摆手摇头泉下客。  

疹后咳甚喘气逆气，发则连绵不已者，此肺中伏火，金虚叶焦，故咳也，宜人参清膈散主之。身热者，门冬清肺汤主之。若咳久不止，面浮目胞肿，胸高而喘息则耸肩，血自口鼻出，面色青或赤，鼻燥昏闷，摇头摆手者，皆死证也。  

疹家禁忌法须防，盐酢鸡鱼不可尝。欲莫从心终是福，物多爽口定为殃。  

疮疹收完幸平复，饮食如常无臲(臬兀)。心腹绞痛忽倾亡，还是气虚中恶毒。  

婴稚初离胎壳中，遍身斑驳似朱红。胎中热毒皮中见，莫作时行斑疹同。  

凡小儿初生未满月者，遍身红点，俗呼奶麻子是也，宜用溯源解毒汤与乳母服之。  

发热蒸蒸便已鞕，皮红似锦是名斑。莫将疹毒雷同论，笑杀时人一类看。  

凡天行病，若大便鞕结，热留胃中，故发斑。不可以疹子同治，妄用发表之剂，反增危剧。宜白虎汤去人参白虎汤去人参　白虎汤本无人参。前有人参白虎汤去人参之加减法，此当属之。加大青、元参、生地黄主之。大便秘者，以三黄丸微利之。  

***妇女痘疹证治歌括***  

女人疮疹最难医，阴质从来血已亏。待得疮疹将发日，只愁天癸又当期。  

发热经行非正时，火邪追血血奔驰。急须凉血停为美，莫待中虚悔却迟。  

痘疹发热，经水忽行，却非天癸之期，此毒火内蕴，扰乱血海，迫经妄行，月事不以时下，以元参地黄汤，或四物汤合黄连解毒汤，以凉血为主，必欲其止；如久不止，中气虚弱，致生陷伏者有之。  

发热期逢经水行，毒邪行解免烦蒸。过期不止须当虑，补气温经令出匀。  

发热之时，经水适来如期，此积污得去，毒亦轻解，不须治之。若过四五日犹不止者，此热邪乘血室之虚，迫血妄行，宜先服小柴胡汤加生地黄汤以清血室之热，后用十全大补汤以补气血之虚，令其出匀，易发易靥也。  

发热适逢经水断，血室空虚防他变。若然谵妄神不清，热入血室治勿缓。  

发热之时，经水适断，宜早服柴胡四物汤加桂枝，以防血室空虚，毒邪乘虚而入，致生他疾也。若已增寒壮热，神识不清，妄诞见闻，言语错乱，此为热入血室。血室者，冲脉是也，肝主之。肝藏血，肝为血海，天癸之后，血室既空，热乘而入，宜四物汤合导赤散加麦冬，与安神丸相间服之。  

女子居经日已赊，岂堪疮疹病来加？却愁血海停污垢，更怕胞门伏毒邪。  

女子经闭谓之居经，满而不泻，病在心脾，冲任之间，已多积垢，毒邪发热之初，即当涤去停垢，桃仁承气汤主之，后以四物汤合匀气散加红花、木通治之。  

崩漏无时血已枯，泻而不满脏中虚。岂堪当此天行病，溅弱扶危救命躯。  

女子一向崩漏未止，气血已虚，若当疮疹，惟宜大补气血为主，十全大补汤；疮出灰白平陷，难发难靥者，更加熟附子一二片。  

起发胞浆忽动经，血虚气弱事堪惊。食多气壮无他虑，不尔须防陷伏临。  

宜十全大补汤主之，虚甚加熟附子。  

经行暴喑猝无音，血出津枯舌不荣。养血通心言语出，一朝声价重千金。  

先以当归养心汤养心血利心窍，待其能言，以十全大补汤调之。  

月事如行变坏疮，内虚陷伏已乖常。药灵中病终须吉，证逆违师倏忽亡。  

宜十全大补汤、夺命丹相间服之。其疮胖胀红绽，或疮空中再出一番者，大吉之兆。若加腹胀喘促，谵妄闷乱，寒颤咬牙，手足厥逆者，必死也。  

妊娠疮疹治应难，惟有安胎法最先。不可令胎轻触动，胎元触动命将残。  

初发热，以参苏饮发之。疮出现后，多服安胎饮为佳。渴者，人参白朮散。泻者，黄芪汤合四君子汤加诃子。色灰白起发收较迟者，十全大补汤去官桂。  

疮正甚时临正产，几人束手功莫展。涤除恶露相时行，补益元神休忌惮。  

孕妇出痘，正当甚时，忽临正产蓐者，只以十全大补汤。若腹中微痛，此恶露未尽也，宜去之，四物汤用熟地黄、白芍药，加干姜、桂心、木香、黑豆。  

产后如逢出疹痘，此时胎去免忧惶。只凭补益收功效，莫犯寒凉生气伤。  

妇人产后生痘疮者，只以十全大补汤、白芍药、桂、酒炒用，不可妄用寒凉，恐损发生之气。  

## 卷四百七十  

痘疹门  

### 秘传片玉痘疹【`明 万全`】  

***痘疹赋***  

痘名天疮，疹呼麻子。喜红活以为宜，见黑陷而可忌。痘出肺脾，疹连心肺。随时令之寒暄，禁汗下于首尾。吉者饮食如常而清凉自调，凶者饮食反常而闭濇不利。咽喉切怕锁缠，面目不宜稠密。汗自出兮火从汗散，溺自出兮毒从溺出。疹爱清凉痘爱温，此愚夫之瞽言；虚则补而实则泄，兹圣人之大意。窃谓痘疮，尤为难治。视寒热于天时，分勇怯于人事。发散兮以升麻参苏，调理兮以参芪归朮。出太甚者消毒，色灰白者益气。焮肿秘结者，黄连可投；痒塌吐泻者，木香堪取。解毒兮栀子芩连，温中兮丁香官桂。务在消详，不可急遽。此先祖之秘传，宜子孙之爱惜。  

***始终验方***  

痘疮发热作渴者，乃火邪甚也，用人参麦冬散。  

痘疮发热恶寒咳嗽者，因外感也，用参苏饮。  

痘疮发热发惊者，乃心肝二经之火甚也。《全书》云：惊痘不须忧，此吉兆也，用辰砂导赤散。  

痘疮发热腹痛者，或吐或泄，或吐酸臭兼食积者，用香砂平胃散。  

痘疮发热，唇焦作渴，此火邪内甚也，用凉膈散。  

痘疮发热，人事昏沉，狂言妄语，大便结，小便赤，或腹痛咽痛者，毒火内甚也，用黄连解毒、凉膈散。  

痘疮发热作渴，时时饮水，面赤唇焦，乃火邪内甚，看大小便何如，如大便结小便濇者，用加减四顺饮。  

痘疮发热作渴，时时饮水，面赤唇焦，此火邪内甚也。若二便如常，用麦冬散。  

痘疮发热咽痛者，乃毒火内甚上攻。如咽喉作痛，饮水难吞者，用甘桔汤。  

痘疮三日，热退痘出，此顺痘也，轻者不须服药。问有潮热未退者，只用升麻葛根汤加减治之。  

痘疮发热，小便不通者，膀胱有热也，用八正散。  

痘疮现形，夹疹夹斑者，用快斑化毒汤。  

痘疮发热，四围红活，当起不起，项陷四围无水色，或灰白色，乃气血俱虚也，用十全大补汤。  

起发顶焦，四围干枯无水色，乃火甚血不足也，则当凉血解毒托里，用加减四物汤。  

痘疮光壮，中虚作泻者，里虚也，用四君子汤。  

起发光壮，收靥咽痛者，用甘桔汤加减。  

收靥腹痛，屎臭泻泄者，兼食积也，用香砂平胃散。如积甚里急后重，兼赤白者，用香连丸同保和丸调治。  

收靥泄下脓血者，毒从内收，乃倒陷也。脓血尽自愈，不用服药。  

***始终歌方***  

痘疮发热多昏睡，呵欠喷嚏又惊悸。或吐或泻寒热生，耳足微凉为少异。  

痘疮常治法，初用羌活汤。出后大补散，祖传别有方。  

羌活防风升麻葛，桔梗甘草赤芍药。柴胡前胡牛蒡炒，连翘酒洗如神脱。  

大补散内用参芪，川芎当归青陈皮。甘草芍药牛蒡炒，连翘木通一剂宜。  

痘疹发微热，头面出来稀。颈项胸前少，红润又兼肥。大小便如常，饮食似乎时。精神更清爽，出靥尽如期。此是好消息，何劳妙手医。  

热甚又烦躁，精神不明了。大小便闭濇，渴甚食渐少。吐泻或吐呕，虚肿咽喉呛。饮食都不思，闷乱眼又胀。肚胀气上喘，个个必死亡。  

第一发，羌活防风荆芥结，升麻干葛赤芍药，木通连翘甘草节。  

第二散，升麻干葛赤药羡，防风木通荆芥穗，甘桔连翘牛蒡炒。  

第三消，甘桔荆防赤芍翘，升麻木通牛蒡子，酒炒芩栀解毒高。  

第四除，荆防甘桔木通拘，酒炒芩栀翘赤芍，归梢生地鼠粘如。  

第五斑，归梢赤芍鼠翘甘，生地木通荆芥穗，芩栀酒炒退红鲜。  

第六毒，当归赤芍生地助，甘草木通牛蒡子，枳壳连翘加赤茯。  

第七解，当归白芍黄芪采，木通枳壳生甘草，荆芥防风还可买。  

第八调，人参黄芪甘草谋，木通归身白芍药，陈皮枳壳白芷梢。  

第九和，参芪白朮不用多，白芍当归甘草炙，陈皮枳壳茯苓多。  

第十保，参芪白朮炙甘草，当归白芍生地黄，枳壳陈皮山楂讨。  

第十一养，黄芪人参白朮讲，归身白芍白茯苓，甘草陈皮气血长。  

第十二病，参芪白朮甘草定，归身白芍麦门冬，陈皮茯苓方可进。  

第十三身，参芪白朮甘茯苓，归身麦冬白芍药，陈皮青皮山楂寻。  

第十四安，参芪归朮茯苓甘，白芍川芎麦地黄，青皮楂子枣同煎。  

痘初如作泻，火甚里又热。黄芩白芍药，升麻甘草节。木通赤茯苓，泻止添欢悦。  

痘中如作泻，人参白朮切。茯苓炙甘草，白芍官桂设。更加诃子肉，补中兼劫濇。  

痘疹如秘结，导法真可绝。芩栀用酒炒，通翘甘枳桔。紫草生地黄，麻仁润干濇。甚加酒大黄，谨慎勿妄泻。  

痘疮如作渴，火甚津液涸。人参麦门冬，升麻白粉葛。知母生地黄，天花粉一合。甘草酒芩连，此法永不错。  

痘疮太红艳，血热防多变。归梢生地黄，赤芍紫草见。升麻木通翘，荆防牛蒡研。甘草酒芩栀，不退有后患。  

痘疮灰白色，－气血两虚说。归芎赤芍药，参芪甘草节。木香桂少加，生地能活血。食少加陈皮，渴多麦门便。  

痘疮黑陷枯，当归赤芍求。生黄甘草节，防风荆芥牛。木通翘紫草，人参正气扶。麻黄蜜酒炒，烧粪解人忧。  

痘疮如腹胀，看他大便样。便结里气实，急用酒大黄。枳壳槟榔朴，再用胆导方。泄泻里气虚，参朮茯木香。青皮炒厚朴，枳壳腹皮姜。  

痘疮出太红，血热用归梢。生地赤药桔，防风红花甘。木通牛蒡子，连翘淡竹叶。  

痘疮出密要解毒，甘桔荆防蒡翘助。青皮山楂赤芍药，红花木通要常服。起发之时加当归，匀气和血补不足。  

痘收破皮不结痂，人参黄芪甘草佳。白朮防风香白芷，青皮七味免咨嗟。  

***收靥***  

收靥已后，皮肉尚嫩，脏腑尚虚，要避风寒，不宜洗澡，常节饮食，不可过于饥饱也。  

收靥已后，有犯风寒雨湿洗澡，以致四肢头面浮肿者，此风湿也，加减胃苓汤治之。如作热遍身汗出如水者，此虚气中风，补中益气汤加苍朮、官桂治之。如大热作渴，虚汗者，白虎汤加苍朮治之。身不热而自汗者，补中益气阳治之。  

收靥已后，有伤食腹痛者，有之，用脾积丸下之无害；下后，便以四君子汤加消导药治之。如伤饮食者，并身作热者，三黄丸下之；更以四君子汤加消导药同调之。  

收靥之后，调治亦紧。无因而作热者，审其脉若洪数者，黄连解毒汤加升麻、葛根治之；如迟缓者，是虚热也，补中益气汤主之。  

收靥之后，痢作大热，鼻血不止，黄连栀子饮治之。  

收靥之后，利下鲜血，里急后重者，先以三黄丸下之，次以香连丸调之。  

收靥之后，忽然咳嗽者，此乃感冒风寒，以参苏饮治之；如不退，只以玉液丸调之。  

收靥之后，大热两目如火，身发斑者，此余毒归心也，消斑青黛饮治之。  

收靥之后，肢节肿痛作热者，此余毒归胆也，内服十宣散，外用紫金丹涂之。  

收靥之后，两目红肿，此余毒归肝，密蒙花散主之。  

收餍之后，其目红活，失于医治，以致珠有白翳，加味谷精草散治之。  

收靥之后，咳吐脓血者，此余毒归肺，清金散治之。  

收靥之后，小便出血，此余毒归膀胱，八正散治之。  

痘已收靥，大便出脓血，无腹痛后重者，此余毒归大肠，黄连解毒汤加槐角、升麻治之。粪后腹痛者，黄连解毒汤加大黄酒炒治之。  

收靥俊，作热口舌生疮者，此心热也，黄连解毒汤治之。  

收靥后，齿生走马疳者，先将米泔水洗过，后以文蛤散搽之。  

收靥后，遍身生疮生脓泡者，此名痘风疮，内服胡麻丸，外灸风池穴、血海穴、曲池穴各三壮，断根之效。  

收靥后，脚软不能行者，此血虚不养筋也，四物汤加牛膝、续断、防风、川荜薢、薏苡仁治之。  

收靥后，腄不醒者，四物汤加酸枣仁汤治之。  

收靥后，四肢瘫痪不能动者，此血虚成风也，若不治，恐成废疾，用羌活丸治之。  

收靥后，心常恐惧，闻大声即惊者，温胆汤治之。  

***麻疹***  

俗名麻子者，火疹也，治法与痘不同。盖痘之治药，有温有凉，若麻疹惟有清凉解毒耳。  

麻疹之证面必红，咳嗽嚏喷鼻流脓。眼泪汪汪如哭状，莫作伤寒一样功。麻子未出用荆防，升麻干葛炒牛蒡。知母桔梗同国老，薄荷石膏多用良。麻子出甚用桔甘，知母石膏加人参。麦冬去心牛蒡炒，竹叶同煎名化斑。麻后咳嗽仍不退，清肺散子调竹沥。潮热人参麦门冬，木通知母甘草炙。生地黄与地骨皮，解热清心又清肺。若变痢疾同香连，走马疳疮文蛤最。  

荆防败毒散、化斑汤、凉膈散，此三方，乃麻疹中之圣方也。  

麻子若不出，荆防败毒先。嗽甚宜清肺，热多用化斑。  

凡麻疹未起发时，喷嚏咳嗽，惊悸多啼，面红，两目含水，或身痛腹痛，是其证也。治法当以辛甘苦寒之剂，辛甘发表，苦寒解里，使毒散也，用荆防败毒散。  

凡疹初发热作渴，白虎汤神效，加麦冬。  

凡疹初发热作泄者，用猪苓汤主之。  

凡疹发热一二日即出，初如蚊迹，次如朱砂点小粒，大红色，斑色见根窠，切忌温补，惟以清凉解之，庶免悞耳。  

凡疹既出，色红者吉，赤者重，黄者危，黑者死。  

凡疹既出，其热即退，随出随没，其期不出三日。假令今日子时出，明日子时收尽，又热又烦又渴而再出者，三日始定，如出而不收者，有郁遏不能出者，此凶也。  

凡疹当出而过期不出者，反见烦躁闷乱腹胀气喘，手足冷者不治。  

凡疹当出不出而无他证者，先服荆防败毒散，用苎麻煎汤，就以苎麻遍身刮之，其疹即出见。如再不出者，急用向东行狗屎尖，火烧存性，温水调服，疹即涌出。  

凡疹当出，参差不齐，即以黑芝麻擂冷水服之。  

凡疹既出，延绵不收，此火郁也，用芩连化毒汤。  

凡疹出太甚，无他证者，服化斑汤，及白虎汤加人参。  

凡疹既出作渴者，用白虎汤和益元散服，加辰砂一钱研。  

凡疹既出作泄者，用猪苓汤。如不效，用豆蔻丸止之。  

凡疹既出作衄者，用芩连栀子饮。  

凡疹大小便不通，用凉膈散。  

凡疹既出，汗出如水者，不必服药，正欲其火发散也。  

凡疹既见形，有咳嗽者不必服药，此正病也。  

凡疹见形，传染成痢疾者，不问赤白，先以三黄丸下之，后以香连丸调之。  

凡疹见形，余热不退，用知母石膏汤。  

凡见形而久不止者，又带血者，用甘桔汤；呕血者，加软石膏、茅根汁。  

凡疹见形，咽喉肿痛者，用射干鼠粘子汤。  

凡已见形，有走马疳，以洗米泔水文蛤散搽之。  

凡疹子用药，只依前法调之，不可轻易妄投汤药。  

凡疹初收，要避风寒，勿食煎炒荤腥酸咸之物，宜淡滋味，至一月后，可少与鸡鸭肉食之物。若食荤太早者，外毒虽泄，内毒复萌，再出者亦有之，或屡出者有之。若悞食酸咸，则增其痰咳，迟延日久而难愈也。若悞食煎炒，则生热毒，或变余热。冒触风寒者，或嗽而加喘，或生壮热，或成疟疾，变证百出，难以治矣。  

### 婴童百问【`明 鲁伯嗣`】  

***疮疹***  

仲阳云：疮疹候面燥腮赤，目胞赤，呵欠顿闷，乍凉乍热，咳嗽嚏喷，手足梢冷，夜卧惊悸多睡，烦躁发热，脸赤唇红，身痛头痛，痰涎，伤寒证类有之，并疮疹证，此天行时气之病，始发之时，因伤风伤寒而得者，有因时气传染而得者，有因伤食呕吐而得者，有因跌扑惊恐畜血而得者。或为窜眼禁牙惊搐如风之证，或为口舌咽喉腹肚疼痛之状，或为烦躁发热脸赤狂闷昏睡讝语之形，或自汗或下利，或发热或不发热，证候多端，卒未易辨。方论所载，以耳冷尻冷足冷验之，谓疮疹属阳，肾脏无证，耳与尻足俱属于肾，故肾所部独冷。然疑似之间，或中或否，不若视其耳后有红脉赤缕者为真，于此可验。其脉洪大而弦数，诊脉之际，身略战动，是证也。调护之法，首尾俱不可汗下，但温凉之剂，兼而济之，解毒和中安表而已。凡热不可骤遏，但轻解之；若无热，则疮又难发也。虚者补之，实者损之，冷者温之，热者平之，是为权度。借喻而言，亦如庖人笼蒸之法，但欲为松耳。如苟妄汗，则荣卫既开，转增疮烂；如苟妄下，则正气内脱；变而归肾，身体振寒，耳骩反热，眼合肚胀，其疮黑坏，十无一生。舌黑者尤难疗，何也？随疮五脏见证，未发则五脏之证悉具，已发则归于一脏受毒多者见之。故肝脏水疱，泪出如水，小而疱青；肺脏脓疱，其涕稠浊，色白而大；心脏发斑血疱，色赤而小；脾脏发疹，色黄微赤，有小斑疮；惟归肾则变黑焉，青紫干陷。疮疹属阳，本无肾证。肾在腑之下，不受秽毒，故无证。阳取火也，肾取水也，以火用事，为水所制，岂不殆哉？朱氏云：疮疹已发未发，俱不可疏转，此为大戒。疮疹首尾皆不可下，及辄用利药，毒气入里即杀人。以此观之，疮疹证状，虽与伤寒相似，而痘疹治法，实与伤寒不同。伤寒所传，从表入里；痘疹所发，从里出表。盖毒根于里，若下之，内气一虚，毒不能出而反入焉，由是土不能胜水，黑陷者有之。毒发于表，若汗之则荣卫一虚，重令开泄，转增疮烂，由是风邪乘虚变证者有之。汗下二说，古人所深戒也。调解之法将如何？曰：活血调气，安表和中，轻清消毒温凉之剂，二者得兼而已。温如黄芪、当归、木香辈，凉如前胡、干葛、升麻辈，佐之以川芎、芍药、枳壳、桔梗、羌活、木通、紫草、甘草之属，则可以调适矣。凡小儿觉身热，证似伤寒，但未经疮痘，疑似未明，且与惺惺散、参苏饮、抱龙丸、升苏散。热甚则先与升麻汤，或加川芎、紫苏、茯苓；呕吐者，香苏饮加半夏、茯苓、白芍药；泄泻者，香苏饮加白朮、茯苓；吐泻胃虚者，陈氏木香散；渴者升麻汤加紫苏、茯苓；发搐及讝语热甚者，至宝丹、抱龙丸和服。疮疹未出透者可服，如出已透肤者，不可服也。或用防风天麻丸亦可。如一二日疹出红点，如麻子大小不一等者轻；一齐并出，密甚者重。并服四圣散。及泄泻者，紫草木香汤，或四君子汤加木香、丁香。如冷战出不透者，加官桂。有惊热出未透者，快斑散治之，内有蝉蜕者也。三四日疮疹出不快者，四圣散；皮肤冷者，加木香、肉桂。更须活血散、温酒紫草汤调下，以助药力则出快。如欲止痛，用温热水调下。如紫色黑陷内热者，大便秘者，用龙胆膏、猪心血、辰砂、脑子研细，木香汤调下可也，或用猪尾膏亦可。如内无大热，不可轻服也。常用胡荽酒喷帏帐及身上为佳，不可喷面上，以辟恶气耳。又烧苍朮、降真香亦佳。五六日痘疮焮甚，但服芍药甘草汤定痛，多服不妨；却服甘露饮数服。或口内有脓疮，咽喉肿痛不能乳食者，并皆治之。七八日疮焮透略烂，方可服地黄汤。大便秘者，可服消毒饮。凡痘根窠红润光泽明净者轻，如损陷稠密灰白色泻渴者重。无热者，可服四物汤，用麦门冬、防风、蝉蜕等剂。九日十日有热甚，可服犀角地黄汤、消毒饮，便利者不可服。小便不通者，大连翘汤加减服，以小便利为度；导赤散羌活散皆可服。热甚者，小柴胡汤。渴甚者，白虎汤。大便秘甚，数日不通者，宣风散，一服便可，间服前药。痘疮长足肥满，苍蜡色者轻；寒战闷乱，腹胀烦渴，喘急咬牙者重。十一日十二日，痘疮当靥，疮痂欲落而欲愈也。若痘疮未靥之前，或不能靥，或腹胀烦渴，或泄泻气促者，不可与蜜水瓜果等冷物，食之即死，当归木香散、异功散加减服之。凡小儿先发搐而后发疮者生；如疮已瘥而后发搐或吐或泻者死。先发热而后出疮者存；疮已发而后泄不止者亡。疮瘥而泻脓血痂皮者顺，腹中有疮也。泻血而水谷不消者逆，脾胃虚也。或泻血而疮坏无脓者，亦不可救，胃烂也。要知阳明主肌肉，胃气不可一日不强也。凡出疮疹，先须护眼，或用辰砂，或用胭脂以涂眼眶，内有红花以活血为妙。如痘疮入眼，宜与决明散、紫贝散。疮痂欲落不落，则用酥油或白蜜时时润之，可揭则揭去。若失润揭迟，痂才硬则成瘢痕，仍用灭瘢药涂之，切不可与鸡鸭卵与食，食则即时目盲，瞳子如卵白色，其应如神。亦不可再食猪肉，不可不戒也。中间钱氏有百祥丸下之，及有用人牙齿之药，切不可轻服，甚以为戒也。不若用独圣散与牛李膏为愈。或痘疮已发，为风冷所伤，荣卫不和，或为宿食所伤，内气壅遏，以致冰硬者，调解散主之。如泻不止，用参茯白朮散加木香可也，四君子汤加木香、豆蔻亦妙。虽然，疮黑本为恶证，治之有方，犹有幸而生者。至于调卫之际，乳母不能谨口，流毒于小儿。或粥食乳哺不时，使之饥虚，或衣被不周，致伤风冷，以致闺房有触，外邪有犯，则亦冰硬变坏而归肾，自我致寇，又谁咎也耶？能调卫者，以温散汤剂酿乳饮之，谨护风寒，使之气体通和；其于粥饵，则勿令饱而气实，饥而气虚，斯为得矣。然疮曰圣疮，七日热而发，七日疱而干，又七日平复如常矣。若实实虚虚，损不足而益有余，则疮出甚难。如调顺血气，温和脾胃，均平冷热，则疮出甚易。调解之法，无愈于此。故备论之。痘疹初感未出而发热者，扁鹊油剂法治之，则出痘疹甚稀，或即消解而疮疹不发者有之，自然解散而安泰必矣。  

***麻证水痘***  

汤氏云：凡小儿麻疮之候，乃天行时气，热不能解，蕴积于胃，而胃主肌肉，毒气熏发于肌肉，状如蚊子所啮，乃成麻毒也。赤者十生一死，黑者十死一生。此证与斑证不同：发斑乃如绵纹，有空缺处，如云头之状；麻证乃遍身无空缺处，但疏密之不同，分轻重耳。黄连杏仁汤治婴孩受邪热甚作成麻疹之证，其疮渐出，咳嗽烦闷，呕逆清水，眼赤咽喉口舌生疮，宜服此以解之。又有黄芩知母汤，治小儿麻证，催出得如斑烂，瘾疹如绵纹。或曰：脓者腥臭，不能干，心胸咳闷，呕吐清水，身体温热不时，宜进此以治之。起初疑似之间，可服升麻汤。头痛热甚者，可服柴胡升麻汤、化斑汤、羌活散、蝉蜕散皆可。又有发热一二日而出水泡即消者，名为水痘，但用轻剂解之即便痊可，羌活散、升麻消毒饮主之，麦煎散亦可服；又可服大连翘汤以解利之。《活人书》黄连橘皮汤治温毒发斑，可治出麻作泻，服此下利当先止，与黄连杏仁汤同，但多制厚朴、甘草耳。  

### 医学正传【`明 虞抟`】  

***痘疹***  

《内经》曰：诸痛痒疮疡，皆属心火。夫小儿痘疹之证，最为酷疾，不日之间，死生反掌。盖因胎毒藏于命门，遇岁火太过，热毒流行之年，则痘毒因之而发作矣。一发则出于心肝脾肺四脏，而肾无留邪者为吉。若初发便作腰痛，见点则紫黑者，多死。盖毒气留于肾间而不发越故耳。钱氏虽有百祥丸大下之法，然活者十无一二。大抵痘疮之法，多归重于脾肺二经，盖脾主肌肉，而肺主皮毛，故遍身为之斑烂也。其为证也，宜发越，不宜郁滞；宜红活凸绽，不宜紫黑陷伏。疮出之后，医者当察色详证，以辨表里虚实用药。其吐泻不能食为里虚，不吐泻能食为里实。灰白色陷顶多汗为表虚，红活凸绽无汗为表实。又诸痛为实，诸痒为虚。外快内痛为内实外虚，外痛内快为内虚外实。里实而补则结痈毒，表实而复用实表之药则溃烂不结痂也。如表虚者疮易出而难靥，表实者疮难出而易收。里实则出快而轻，里虚则发迟而重。表实里虚则陷伏倒靥，里实表虚则发慢收迟。治之之法，三日已前，未见红点，必用升麻汤、参苏饮之类，以发其表，务令微汗为度。若未汗，如表犹未解，虽略见红点隐约于肌肉间，而升散开发之剂，尚未可除。凡见出迟发慢者，根窠欠红活者，便当忧虑调摄，切勿袖手待毙。夫古人用药，寒热迥别，主意不同。医者再宜臆度寒煊，推详运气而治。如陈文中之木香散、异功散，用丁、附、姜、桂等峻热之药，而与《内经》病机不合，丹溪常发挥其悞。亦有用得其当者，屡获捷效。若刘河间、张子和辈悉用芩、连、大黄等寒凉之剂。丹溪亦曰：酒炒芩连各解痘毒，依法用之而获安者，亦不少也。今之医者，往往不同，依陈氏而行者多用热药，宗刘张而治者多用凉药，意见不偏于热则偏于寒，此刻舟求剑之道也。愚按《内经》有曰：寒者热之，热者寒之，微者逆之，甚者从之。又曰：逆者正治，从者反治，从少从多，观其事也。陈氏用从治之法，权也；刘张用正治之法，常也。然皆不外乎参、朮、芪、草、芎、归、茯苓、芍药等补气血药为主治焉。亦当看时令寒热缓急施治，固不执一见也。杨氏曰：痘疮发于肌肉，阳明胃气主之。脾土一温，胃气随畅，决无陷伏之患。汤氏曰：如庖人笼蒸之法，但欲其松耳。沧渊翁昌复折衷众说，看方立论，适中用药，寒热攻补，斟酌时宜，未尝执一治也。学者能遵守其法而行之，庶无一偏之患矣。  

***辨内外因***  

凡疮欲出而未出，因发搐者，是外感风寒之邪而内发心热也，宜王氏惺惺散，或升麻葛根汤、木香参苏饮。  

凡疮欲出未出而吐利者，是中焦停寒，或夹宿食也，宜四君子汤加砂仁、陈皮，和中散。如夹宿食者，用紫霜丸。  

***初发时五脏形证***  

面及腮颊赤喷嚏属肺，呵欠烦闷属肝，时发惊悸属心。  

***五脏形色***  

肝脏发水疱，色微青，以液为泪，故疱色如水，其形小。  

肺脏发脓疱，色多白，以液为涕，故脓稠浊如涕，其形大。  

脾脏发疹，脾为裹血，其色如浅黄，或如糠麸，其形小如斑。  

心脏发斑，其色主血，故纯赤，其形小，次发水疱。  

肾脏居下，独不受秽毒，故无候，但耳尻冷耳。若痘疮黑陷，耳及尻反热者，为逆。  

***斑痘所发之源***  

夫婴儿之胚，胚腪也，必资胎养以长其形焉。缘母失节慎，纵欲恣餐，感其秽毒之气，藏之脏腑，近自孩提，远至童丱，值寒煊不常之候，疮疹由是而发，因其所受浅深而为稀稠焉。其原实系于心，一云相火之气所为，故入于肺则成脓疱，俗名豌豆，亦名麻豆，以相火乘金故也；入于肺则成水疹，俗名麸疮；入于脾则成瘾疹；入于心则成斑疹。  

***辨形气病***  

如疮已出而声不变者，形病也。疮未出而声变者，气病也。宜补肺散加生黄芪。疮出而声不出者，形气俱病也。形病身温者，宜解毒防风汤；大便闭者，宜当归丸。形气俱病，小儿禀赋素弱者，宜预服十奇散，倍当归少木香煎服。  

***辨三阴三阳经候***  

太阳病寒身热，小便赤濇出不快，宜荆芥甘草防风汤。  

少阳病乍寒乍热，出不快，宜连翘防风汤。  

阳明病身热目赤，大便闭实，疮遍肌肉，出不快，宜升麻葛根汤加紫草。  

太阴病自利，四肢逆冷，宜附子理中汤、木香散。  

少阴疳疮黑陷，口舌燥，宜四物汤加紫草、红花。  

厥阴病舌卷卵缩，时发厥逆，宜异功散。  

三阴病法当救里，故宜以温剂助之。  

***辨三阳证治***  

凡痘疹春夏为顺，当纯阳之时也。古人治法与伤寒同。  

足胫热　大便秘　两腮红　小便濇　渴不止　上气急　脉洪数。  

已上七证，不宜服热药。  

痘疹一发，有密如蚕种者，糠秕者，合清表，宜连翘升麻汤。或未出而先发搐，是兼外感风寒之邪，宜茶汤下解毒丸及犀角地黄汤。疮出不快，清便自调，知其在表，当微发散，升麻葛根汤。若疮青干黑陷，身不大热，大小便濇滞，是热蓄于内，宜煎大黄汤下宣风散。若表大热者，不可下。黑陷甚者，百祥丸。  

若疮已发，稠密微喘，渴欲饮水，宜微下之，当归丸及庞氏地黄膏，外以黄蘗膏涂面佳。  

值盛夏暑热正炽，适疮大发烦渴，大便实者，宜玉露散及甘露饮子。或昏冒不知人，时作搐搦，疮倒靥黑陷者，宜猪心龙脑膏。  

***辨三阴证治***  

凡疮发于秋冬为逆，当纯阴之时也。  

足胫冷　腹虚胀　粪青色　面晃白　呕乳食　目睛青　脉沉微。  

已上七证，不宜服寒药。  

痘疮盛出，四肢逆冷或自利，系在太阴脾经，宜急温之，用异功散、附子理中汤、调中丸。  

痘疮平塌，灰白色不泽，此是正气不足，宜十补托里散倍黄芪加熟附子。  

或四肢厥逆，时作搐搦，系在厥阴，宜温之，异功散加防风、青皮，或和中散去干葛、藿香加附子、肉桂心。  

***辨形色不足***  

肺主气，气不足则致后三证：  

自汗声不出　疮顶陷塌　不绽肥。  

并宜十奇散。自汗倍黄芪，声不出倍桔梗。  

心主血，血不足则致后三证：  

灰白色，根窠不红　不光泽。  

并宜芎归汤加芍药、紫草、红花，良验。  

***辨表里虚实***  

表里俱实，其疮难出而易靥。  

表里俱虚，其疮易出而难靥。  

诸痛为实。内快外痛为外实内虚，内痛外快为内实外虚。  

诸寒为痛。凡疮发身痛，不为外寒所折，则肉腠厚密，宜分而治之。若红点方见，为寒所折，而内体有热，宜木香参苏饮；轻者消毒令，或葛根升麻加芍药汤。肉腠密者，宜活血散并匀气饮。  

诸痒为虚。凡血气不足多痒，此证所谓诸痒为虚也，宜十补托里散，及木香散加丁香、官桂。胃主肌肉，尤宜四君子汤加芎、归、木香、紫草煎服。或患者不能忌口，因食毒物，儿作痒者，二物汤、百花膏，或四君子汤加解毒药。  

石壁胡氏曰：小儿难任非常之热，亦不可任非常之冷。如凉药太过，轻则吐利腹痛，重则陷伏倒靥，是宜温凉适中可也。仁斋杨氏曰：诸热不可骤去，宜轻解之。盖痘疮无热则不能起发。史氏曰：比之种豆，值天时煊暖则易生。  

凡值天时不正，乡邻痘疮盛发，宜服三豆汤、油饮子、凤龙汤。  

凡初觉痘疹欲发，当先解利，与伤寒相类，疑似之间，兼用解表。胡氏云：非微汗则表不解，解表当于红斑未见之时，宜用王氏钱氏惺惺散、张氏防风汤、升麻葛根汤、张氏四物解肌汤、参苏饮。  

凡痘疮出不快者，有五证，临病审儿调之。天时严寒，为寒所折，不能起发，宜散寒温表。冬三月寒甚，红斑初见，宜五积散、正气散、参苏饮、杨氏调解散、陈氏木香散。  

一证炎暑隆盛，烦渴昏迷，疮出不快，宜辰砂五苓散煎生地黄、麦门冬临服。身热甚者，小柴胡汤加生地黄。烦渴而便实者，白虎人参汤；轻者人参芍药汤加生地黄煎服。  

一证服凉药损伤脾胃，或胃虚吐利，当温中益气，宜理中汤，吐利甚者加附子，或陈氏异功散、木香豆蔻丸。  

一证或成血疱一半尚是红点，此痘气发越不透，必不能食，大便如常者，宜半温里半助养之剂，用四圣散加减，及紫草木香汤、丝瓜汤、阮氏万全散、汤氏安斑汤。  

一证外实之人，皮肤厚，肉腠密，毒气难以发泄，因出不快，宜消毒饮、透肌散。如大便秘实，于消毒饮内加大黄、栀子仁煎服。疮出太稠，宜犀角地黄汤、张氏解毒防风汤。血气不足，宜十奇散。咽嗌不利，宜如圣汤加薄荷、枳壳。口中气热咽痛，口舌生疮，宜甘露饮子。惊风搐搦，宜抱龙丸。烦渴宜独参汤、黄芪六一汤。  

疮出不快，宜活血散加防风汤、庞氏红花汤、紫草汤、四圣汤、桦皮饮子。  

***辨外证轻重***  

轻者作三次出，耳中无，大小不一，根窠红活，头面稀少，肥满光泽。  

重者一齐并出，如蚕布种，灰白色，泻利而渴，身温腹胀，头温足冷。  

***辨外证逆顺***  

身体温暖者顺，能食大便实者顺。  

寒凉者逆，不能食大便利者逆。  

***辨痘疹初末形证***  

微者其邪在腑，发为细疹，状如蚊蚤所螫，点点赤色，俗名麸疮。  

甚者其邪在脏，为疮痘，状如豌豆，根赤头白色，出脓水，俗名痘疮。二三日始见，微微欲出，如粟如黍，或如菉豆，或如水珠，光泽明净者佳。四日，大小不等，根窠红光泽者轻；如稠密陷顶并泻者重。六日七日，疮形肥红光泽者轻；如身热气喘，口干腹胀，足指冷者重。八日九日，长足圆满，疮肥色老者轻；如寒战闷乱，腹胀烦渴，气急咬牙者，重之至也。十日十一日，疮当结靥，痂欲落之时将愈。十二十三日，当靥而不靥者为逆，宜稍利之，以防其余毒。身不壮热，或腹胀或泻渴，用十二味异功散救之。  

***辨不药而愈***  

痘脚稀疏，根窠红绽，不泻不渴，乳食不减，四肢温和，身无大热。  

已上六证，并不须服药，惟宜善加调护，须使房室温盎，屏诸秽气，忌见外人，毋犯房色，及往来妇人月水并腋臭者，皆不可近。惟宜烧大黄、苍朮以辟恶气，切勿烧沉、檀、降真、乳香、脑、麝。帷帐之内，宜悬胡荽，或以胡荽渍酒喷床帐，并烧木香为佳。夫痘疮之毒，最怕秽恶之气触犯，切不可信僧道，看经解秽；况无纤毫之力，而反恐被其秽恶之气触犯；亦不可恃其能解而不预防。戒之戒之！  

***辨五不治证***  

痒塌，寒战咬牙，渴不止；痘紫黑色，喘喝不宁；灰白色陷顶，腹胀；头温足冷，闷乱饮水；气促，泄泻，渴。  

***辨疹有阴阳二证***  

赤疹属阳，遇清凉而消。白疹属阴，遇温暖而消。  

***辨疮后余毒***  

毒气流于太阴脾经，则痈发四肢，手腕并膝膑肿痛，宜消毒饮；重者十六味流气饮加附子，或酒浸大黄煎服，及必胜膏、蚬子水等敷之。  

毒气流于太阴肺经，则臑肉并手腕肿，流为赤痈毒，宜消毒饮、如圣汤、五福化毒丹、雄黄解毒丸解之。气血虚者，十补汤加桔梗、枳壳、犀角煎服。咽喉不利或肿痛，宜薄荷如圣汤。  

毒气流于大肠，则便脓血，或下肠垢，或大便秘结，宜犀角地黄汤。身热烦渴，宜黄连解毒汤。热势盛者，小承气汤。下利者，黄连解毒汤、黄连阿胶丸、驻车丸。  

痘疮入眼，宜决明散、密蒙花散、拨云散、蛤粉散。  

热毒流于三阳经之后，则腮项结核肿痛，宜荆防败毒散、十补汤减桂服，消毒饮倍加忍冬藤煎服。  

***古人拯治痘疮要法***  

王氏《指迷》云：痘疮亦时气之一端，二人受之，传染其余。  

又曰：疹者脾所生，脾虚时旺，木能胜土，热动心神而生惊。  

张氏涣曰：痘子气均则出快，盖血随气行，气逆则血滞。  

钱氏曰：肝风心火二脏交争而致搐。  

又曰：痘证未形而先搐，大忌凉心。盖疮属心，心主血，心寒则血不能行，痘欲出而不可得也，切须慎之。大抵治惊惟平肝利小便均气最妙。  

仁斋杨氏曰：大热当利小便，宜五苓散、导赤散。小热当解毒，宜消毒饮、四圣散。  

***陷伏倒靥黑陷***  

一证变坏归肾黑陷，宜钱氏百祥丸、宣风散。  

一证外感风寒所致，冬时宜五积散减麻黄加桂心、紫草，春时不换金正气散加川芎、白芷、防风。或风邪所袭，宜消风散加紫草兼服。  

一证乳食所伤，内气壅遏，宜杨氏调解散，或四君子汤加缩砂、木香、川芎、紫草。大便自利，宜附子理中汤。  

一证或因父母不谨，犯房事月水，及乳母腋气秽浊诸忤所致，宜阮氏辟秽丹焚而熏之，仍以胡荽酒喷帷帐，及悬胡荽于床帐中；甚者以胡荽汤化下苏合香丸，兼涂熏亦妙。圣制再苏散尤妙。  

一证毒气入里黑陷，宜猪尾膏，神验。  

凡痘疮脓汁不干，盖疮出太甚，表虚难靥，以致脓水粘衣着席，湿痛不能转侧，宜白龙散、败草散等敷之。  

凡孕妇身发痘疮，宜冯氏罩胎散。若胎动不安，宜独圣散、安胎饮。身热甚，宜木香参苏饮。或疮稠密，宜十奇散倍芍药、当归减桂加香附、乌药。如胎已五月，则半夏、桂心之属，俱不必禁。  

## 卷四百七十一  

痘疹门  

### 明医杂着【`明 王纶`】  

***序次丹溪痘疮治法***  

小儿疮疹，大抵与伤寒相似，发热烦躁，脸赤唇红，身痛头疼，乍寒乍热，喷嚏呵欠，嗽喘痰涎。始发之时，有因伤风伤寒而得，有因时气传染而得，有因伤食呕吐而得，有因跌扑惊恐蓄血而得。或为窜眼惊搐如风之证，或口舌咽喉肚腹疼痛，或烦躁狂闷昏睡，或自汗，或下痢，或发热，或不发热。证候多端，卒未易辨，亦须以耳冷，骩冷，足冷验之。盖疮疹属阳，肾脏无证，耳与骩足俱属于肾，故肾之所部独冷，又不若视其耳后有红脉赤缕为真，于此可以稽验矣。调护之法，首尾俱不可汗下，但温凉之剂，兼而济之，解毒和中安表而已。虚者益之，实者损之，冷者温之，热者平之，是为权度。借喻而言，亦如庖人笼蒸之法，但欲其松耳。盖毒发于表，如苟妄汗，则惊卫一虚，重令开泄，转增疮烂，由是风邪乘间变证者有之。毒根于里，如苟妄下，则内气一虚，毒不能出而返入焉，由是土不胜水，变黑归肾，身体振寒，耳骩反热，眼合肚胀，其疮黑陷，十无一生。汗下二说，古人深戒。以此观之，疮疹证状，虽与伤寒相似，而其治法实与伤寒不同。伤寒从表入里；疮疹所发，从里出表故也。如欲解肌，干葛、紫苏可也。其或气实烦躁热炽，大便秘结，则与犀角地黄汤，或人参败毒散，又或紫草饮多服，亦能利之。故虽云大便不通者，少与大黄，尤宜仔细斟酌之。若小便赤少者，分利小便，则热气有所渗而出。凡热不可骤遏，但轻解之，若无热则疮又不能发也。  

凡痘疹春夏为顺，秋冬为逆。  

疮疹分人清浊，就形气上取勇怯。  

凡已发未发，并与紫苏饮。但觉身热，证似伤寒，若未见疮，疑似未明，且先以惺惺散、参苏饮，或人参、羌活辈；热甚则与升麻葛根汤、人参败毒散。但一见红点，便忌葛根汤，恐发得表虚也。  

凡痘疮初欲出时，身发热，鼻尖冷，呵欠，咳嗽，面赤，方是痘出之候，便宜服升麻葛根汤，加山楂、大力子，其疮稀疏而易愈。  

凡痘初出时，或未见时，宜服后方，多者令少，重者令轻。方以丝瓜近蒂三寸，连瓜子皮烧灰存性为末，砂糖拌干吃；入朱砂末亦可。又方朱砂为末，蜜水调服，多者可减，少者可无。  

凡痘疮发热之时，便以恶实子为末，蜜调贴顖门上，免有患眼之疾。  

凡初出之际，须看胸前，若稠密，急宜消毒饮加山楂、黄芩酒洗、紫草；减食加人参。  

初出之时色白者，便大补气血，参、芪、芎、朮、升麻、葛根、甘草、木香、丁香、酒洗当归、白芍药；若大便泻，加诃子、肉豆蔻。初起时，自汗不妨，盖湿热熏蒸而然故也。  

有初起烦躁谵语，狂渴引饮，若饮水则后来靥不齐，急以凉药解其标，如益元散之类亦可用。  

凡疮已出，可少与化毒汤。  

出不快者，加味四圣散、紫草饮子、紫草木香汤、紫草木通汤，或快斑散、丝瓜汤。  

出太甚者，人参败毒散、犀角地黄汤。  

疏则无毒，密则有毒，以凉药解之，虽数十贴亦不妨，无害眼之患。  

灰白色，静者，怯者，作寒看；齐涌者，燥者，焮发者，作热看。黑属血热，凉血为主；白属气虚，补气为主中黑陷而外白，起得迟者，则相兼而治。  

凡痘疮分表里虚实：吐泻少食为里虚，不吐泻能食为里实。里实而补，则结痈毒。陷伏倒靥为表虚，灰白者亦表虚，或用烧人屎。红活绽凸为表实，表实而复补表，则要溃烂不结痂。  

痘疮分气虚血虚用补药：气虚者人参、白朮加解毒药，血虚者四物汤中加解毒药。  

痘疮分气血虚实，以日子守之。多带气血不足，虚则黄芪，生血活血之剂助之，略佐以风药；实则白芍药为君，黄芩亦为君，佐以白芷、连翘、续断之类。若属寒，陈氏方可用。  

调解之法，活血调气，安表和中，轻清消毒温凉之剂，兼而治之，二者得兼而已。温如当归、黄芪、木香辈，凉如前胡、干葛、升麻辈，佐之以川芎、白芍药、枳壳、桔梗、羌活、木通、紫草之属，则可以调解矣。  

黑陷二种，因气虚而毒气不能尽出者，酒炒黄芪、紫草、人参辈。  

黑陷甚者，亦用烧人屎，蜜水调服，出子和方。  

痒塌者，于形色脉上分虚实：实则脉有力气壮，虚则无力气怯。虚痒者，以实表之剂加凉血药；实痒，如大便不通者，以大黄寒凉之药少与之，下其结粪。  

气怯轻者，用淡蜜水调滑石末，以羽润疮上。  

疮干者，宜退火，止用轻剂，荆芥、升麻、葛根之类。  

湿者用泻，湿乃肌表间湿，宜用风药白芷防风之类，上引用升麻、葛根，下引用槟榔、牛膝，助以贝母、忍冬草、白芷、瓜蒌之类。  

若咽喉痛者，大如圣散、鼠粘子汤。  

如痘疮伤眼，必用山栀、决明、赤芍、归尾、芩连、防风、连翘、升麻、桔梗，作小剂末调服。  

如眼无光，过百日后，血气复自明。  

胸腹胀满者，枳壳桔梗汤、二陈加枳壳汤。  

喘满气壅者，麻黄黄芩汤。  

烦渴者，甘草散、乌梅汤。  

下痢呕逆者，木香理中汤、甘草干姜汤。  

颜色正者，如上治。将欲成就，却色淡者，宜助血药，用当归、川芎、酒洗芍药之类，或加红花。  

将成就之际，却紫色者，属热，用凉药解其毒，升麻、葛根、酒炒黄芩、黄连及连翘之类，甚者犀角大解痘毒。灰白色将靥时如豆壳者，盖因初起时饮水多，其靥不齐，俗呼倒靥不好，但服实表之剂，消息他大小便：如大便秘，通大便；小便秘，通小便。  

小便赤濇者，大连翘饮、甘露饮、麦门冬五苓散。  

大便秘结，内烦外热者，小柴胡汤加枳壳最当，或少用四顺清凉。  

痘疹用药，固有权度，大小二便不可不通。其二便自下黄黑，则毒气已减，不必多与汤剂。若大小二便一或秘焉，则肠胃壅遏，脉络凝滞，毒气无从发泄，眼闭声哑，肌肉黧黑，不旋踵而告变矣。陷入者加味四圣散，更以胡荽酒薄傅其身，厚傅其足，喷其衣服，并以厚绵盖之；若犹未也，独圣散入木香煎汤；若其疮已黑，乃可用钱仲阳宣风散加青皮主之。钱氏云：黑陷青紫者百祥丸下之，不黑者谨勿下，余知其所下者泻膀胱之邪也。又云：下后身热气温欲饮水者，可治；水谷不消，或寒战者，为逆。余知其脾强者，土可以治水也。百祥丸太峻，当以宣风散代之。泻后温脾，则用人参、茯苓、白朮等分，厚朴、木香、甘草各半为妙。盖疮发肌肉，阳明主之，脾土一温，胃气随畅，独不可消胜已泄之肾水乎？此钱氏不刊之秘旨也。  

鼠粘子、连翘　甘草、山楂，此四味乃痘疮始终必用之药。  

其疮坏者，一曰内虚泄泻，二曰外伤风冷，三曰变黑归肾。  

近时小儿痘疮，止宗陈文中木香散、异功散，殊不知彼立方之时，为运气在寒水司天时令，又值严冬大寒，为因寒气郁遏，痘疮不红绽，故用辛热之剂发之。今人不分时令寒热，一概施治，误人多矣。时值温热，山野农家贫贱之人，其或偶中也。  

痘痈多是实毒，血热成痈，分上下用药，一日不可缓。已成脓必用凉药为主，赤芍、甘草节、连翘、桔梗。  

丹溪痘疮治法，最为明备。近世通用陈文中木香异功等方，乃一偏之术。若痘疮虚怯，淡白色痒塌，此属虚寒，宜用陈文中方；若发热壮盛齐涌，红紫色躁痒，此属热毒，急宜凉血解毒。自陈文中方盛行后，属虚寒者率得生，属热毒者悉不救。痘是胎毒，古人治法，只解毒。然气血虚则送毒气不出，及不能成就，故陈文中之法亦千载妙诀，补前人之未备者。但温补之法既行，而解毒之旨遂隐，故救得一边，又害了一边。今必详究丹溪，二法通用，斯无弊也。  

痘疮属虚寒，直可廷至十数日后方死；属毒盛转紫色者，不过七八日。盖痘是胎毒，自内出外，二三日方出齐，毒气尚在内；出至六日，则当尽发于表；七八九日成脓而结痂矣。若毒气盛不能尽出，过六日毒反内入脏腑，故须于六日以前毒气该出之时，急服凉血解毒之药以驱出之；六日以后，医无及矣，故其死最急。若虚弱毒气少者，只是气血不足，不能贯脓成就，故绵延日久而后死。此虚实轻重之分也。  

痘疮多者，是毒气多，便先宜解毒；然多则恐气血周贯不足，故随后亦宜兼补药以助成脓血。  

【`注　愚按痘疹之疾，乃胎禀之热毒，由内发外，虽为有余之证，当泻不当补，然儿体有虚实，积毒有轻重，又在变而通之。考之陈钱二先生虽俱名家，然就而折衷之，则陈为较优。盖钱之用药，偏于清凉；而陈之治法，温凉并行，以其深究阴阳造化之妙，故于病之真寒假热，与夫真热假寒，罔不知之真而见之定，随证异宜，未尝执泥。假如病属虚热而元气未至亏损者，施之以钱氏之法，则固当矣；若病气元气俱虚或俱实者，而不以陈氏之法治之，鲜不致误。且小儿之痘疹，譬即大人之痈疽，治法无异。其热毒蕴于内脏，致二便不利，烦热作渴，脉沉实，须用托里、疏通、和荣卫三法。观陈氏异功散、人参白朮散、前胡枳壳汤等方，其药品深为得宜，治者详订而遵之可也。`】  

***出痘发搐***  

小儿若因出痘而生惊搐，不必治惊。若身热，耳冷骩冷，疑似未明，古方服升麻葛根汤。痘已出及完，调理气血，只依丹溪痘疮法，分气血虚实，看红紫淡白，稠密稀疏，及参时令，用药常以脾胃为主。虚寒用陈文中温补法，实热用解毒法，全在活法通变。  

【`注　愚按小儿痘疹未出，则补托之；已出及出完，则调理之。更当察色听声，辨其多寡表里虚实而治之，庶不有误。世皆宗丹溪、钱氏、陈氏三家之论，又必会而通之，与时宜之，不致胶柱而鼓瑟也。窃谓黑陷，耳骩冷，咬牙吐泻者，乃脾土虚败，寒水反来侮土，归肾之恶候也，用百祥丸泻之，急以四君子、丁香、陈皮、木香、厚朴、炮姜以温补脾土，身热饮水，黑陷复起，十救一二。盖此证因脾土虚败，寒水乘侮，故陈文中先生云：若治寒水于既侮之后，何不保脾土于未败之先？此发前人之未发，救后世之误妄。况痘疮发出，成脓收靥，即痈疽起发，腐溃生肌，皆脾土元气使然。若黑陷，寒战咬牙，泄泻喘嗽，即痈疽阳气脱陷，寒气内淫之阴证，急用异功散，倍参、芪、归、朮、姜、附，温补脾胃，不可泥其日期而行解毒托里等法。但见其虚弱，便宜滋补脾胃，以顾收靥。观丹溪先生治一叟发热而昏倦，其脉大而似数，与参、芪、归、朮、陈皮大料二十剂而痘出，又二十剂而脓泡成，身无全肤，又六十剂而安，其义可见。`】  

### 痘疹方论【`明 蔡维藩`】  

***受病之源***  

小儿痘疹始出之证，乃太阳寒水起于右肾之下，煎熬左肾，足太阳膀胱寒水，夹脊逆流，上头下额，逆手太阳丙火，不得传导，逆于面上，故显是证。盖壬癸寒水，克丙丁热火故也。或云儿在母腹，饥则食血，渴则饮血，当其降生，口中尚有恶血，啼声一发，随吸而下，复归命门胞中，僻于一隅，伏而不发，直至因内伤乳食湿热之气，下流合于肾中，二火交攻，致荣气不从，逆于肉理恶血，乃发诸痘疹也。或又云小儿在母腹中，其母罔知禁忌，或好食辛辣之物，或恣意淫欲，以此蕴毒流注小儿经络，他日发为痘疹。职此之由，鲜或有能逃之者，故人以为百岁疮也。  

一说小儿在胎时，每月食血饼一个，临生时或有在口中食未尽者，当于啼声未出之先，用绵包指，入口拭净，斯免咽入流毒之患。但是仓卒之际，未有不咽入者。访之老妪，间有取出血饼。又胎死畜类，常有血饼。假彼验此，信为不诬。初生时宜服甘草汤，初浴时用猪胆一枚入汤，主不生疮疾；一二朝服淡豆豉，出襁褓服三豆汤及抱龙丸之类，皆所以预解其毒也。一方用丝瓜近蒂三寸烧灰存性，入朱砂一钱，研为细末，临发时蜜水调与儿服之。巡盐赵侍御刊方，用苦楝子煎汤浴儿。酆节刊方，采八月葫芦花阴干，入除夜蒸笼汤浴儿。已上三方，俱主不出痘疮，纵出亦稀疏，随用无拘。凡合用药方，总附于后。  

***诸热证***  

或传染，或伤风，或伤食，或痘疹，其证不一。头与肢节疼痛无时者，为时疫传染热也；面赤汗出而鼻流清涕者，为伤风热也；午后发热头与肚热，右额有纹者，为伤食热也；乍寒乍热，呵欠顿闷惊悸，咳嗽喷嚏，两腮赤红，骩凉耳凉者，为痘疹热也；浑身壮热，妄言鬼神，口鼻衄血，惊搐不止，几死而复生，为痘疹实在内也。正在疑似之间，治者当有一定之见。既辨认痘疹之热，与诸热不同，又须审其势之轻重；重则发散之，服朱砂散、升麻汤、参苏饮、惺惺散之类；轻则疏利之，服紫草散、五苓散之类。首尾俱不可汗下；盖汗下二说，古人之所深戒也。  

丹阳王服周病痘，其热太盛，血自鼻衄，流满床席，朱砂散一服而愈。朱砂、蜜水，性皆寒凉，用者量儿强弱可也。推府毛鹏子病痘，发热三日，犹未见苗，其热太盛，闭目妄言，用升麻汤以发散之；不解，用五苓散以疏利之，后热退而疮出。《活幼心书》云：升麻汤，小儿痘疹已发未发皆可服。世俗习以为常，自取危困。殊不知古人立方，具有深意，但后学不能究，心执一定之方，悞人多矣。此方未发之先可服，使解肌热，自出快易；已发之际，便不可服，恐其发得表虚，反以为害。结痂之后可服，使其解散余毒，气顺血和，斯免后患。今人于此方间有知用于未发而不用于已发，至于靥后而知用之者，百无一二。熊氏《类证》云：宜用于未见红斑之先，戒于已见红斑之后，斯言得之矣。仁斋《直指方》云：不如用参苏饮加青木香，催出痘疹，甚为稳当。凡引证所活之人，举一以例其余，不能备录也。  

***预防法***  

初觉发热之时，以黄蘗膏敷于面，白芥子敷于足，干胭脂涂其目，清香油润其脊，此皆思患预防之法。  

已上药俱可用。俗用铜镜照面者，欲取凉气以散血热也。又有抱儿观井，投菉豆七枚者，亦取其极视以受水气之凉故也。  

***避忌方***  

正当病痘之时，谨司门户，恐为风寒所袭；严禁房事，恐为秽气所乘。月妇经水，庖厨煎煿，牲畜粪秽及狐臭触忤，一切忌之。须常烧芸、檀、苍朮、小枣之类，及挂胡荽，浸醋炭以逼其气，庶外虞之不我即也。如有犯者，当托里散，肉桂随意加减之。  

门户不谨，不免寒邪之伤，房事不禁，必受闷乱之毒，为之父母者，固不可以不慎矣。至若月经狐臭，设在其母，幼子时刻不可离，将如何哉？必常加澡雪，每易新衣，不使其气侵肤，庶几可也。烧芸，檀等类者，荣卫得香而运行故也；苍朮、小枣，又愈于芸、檀，只此二味足矣。胡荽浸酒喷之，挂于围幔以除秽气。浸醋炭，一以辟除外邪，一以接儿不足之气。有以水代醋，恐其气袭人者，殊不知醋亦能运行气血也。近日有用新砖烧红浸水醋者，亦为近理也。  

***以形势分轻重***  

初见苗时，用手揣摩其疮势，宜力而坚，不宜软而塌。三次出者轻，一齐出者重。脐窝去处不宜有，头面心窍不宜多。大小不一等，根窠红活，尖头似水珠光泽者最轻；平顶者半轻半重；陷顶者极重。又有出轻而变重，出重而变轻者，顾调养避忌之何如耳。此于血气上见形势，则轻重可知矣。  

儿之受证，热几日复凉，凉几日复热，作三次出，其热毒以渐而泄，故曰轻。若纔觉发热，一齐涌出，稠密无缝，其重可知。脐通肾命门。《山居简要方》云：窝内有者，十死一生。头面心窍乃虚软处，故不宜多。大小不一等，此血气之所由分也。世人多有不知一种小痘，以为不起，长用药举之则悞矣。尖顶者是血气盈满，无一点欠缺处，故曰最轻。平顶者是血气未至满足，不能无欠缺处，故曰半轻半重。陷顶者是血气不能充满于胞络，反致陷伏，此极重之证也，治者须当有辨。  

***以日期分轻重***  

出三日至足心为齐，三日长肥满，三日成脓窠，三日上蜡色结痂，首尾十二日，可保平安，此其大约。设使气候乖违，疮势危重，则又难定其期矣。  

最轻者可定期限。若当出时击搏而不出，当长时陷伏而不长，成脓时涸燥而无脓，结痂时斑烂而无痂，必须服药调理，但求得生意为上，不须更论日期之迟速也。  

***疏利***  

始出之时，壮热无度，其疮隐在皮肤，腹内疼痛不止，此是一团阳火，搏击于内，无由发泄也。用五苓散导心火，或用四物汤加酒芩连，其出自易。又有将起长上浆之时，其色红赤，或灰黑模糊在皮肤上，此亦阳火之害，必须用疏利之法，服紫草散及五苓、四物、酒芩连之类以导之，则血复归本，疱疮之平顶者不至萎塌，长者必至上浆，血气流通而罔滞矣。不然，迁延日久，遂成虚脱，良可悲夫！若本来稀少，热不壮盛，非惟不可疏利，亦不可发散。不知所谨，则操戈入室，其祸自生矣。  

痘疹始发热之时，若壮盛，则用五苓散以疏利之，甚则用酒芩连以解之，少缓则用升麻汤以发散之。悞用其药，不斑烂则虚脱，可不谨哉！  

***虚寒不足***  

若灰白色碎小平顶，或不起长，或不收靥，隐隐然在皮肤间，乃表虚寒不足之证也。必早为之计，宜发举之如笼松，染蘸法、木香散、异功散、独圣散、一匕金之类，随意无拘，但有生意将来，斯为上策也。  

软塌不起，长用笼松法。笼松云者，如庖人发面，欲使之起长也。色之滞暗不明，用染蘸法。染蘸云者，如匠人染布欲使之上色也。《丹溪心法》：似炉灰白色作寒看，是血气俱虚，用黄芪生血活血之剂，略佐以风药白芷、防风之类。子婿冯世夔病痘，三日灰白色不起长，服木香散而愈。亲邻徐民望子病痘，五日灰白色不起长，泄泻不止，服木香散送下豆蔻丸，再服而愈。汪文秀病痘七八日，红赤模糊，不起长，泄泻不止，服八珍散，再服五苓散而愈。或问泄泻同而用药异者何？曰：灰白色不起长而泄者，是不足之证，用木香散发举之，豆蔻丸濇滞之宜矣。若红赤不起长而泻者，不宜有发举之害，宜用八珍散和血保脾，量加木香、当归以微发之，再加木通、紫草以疏利之，则热必退而泄自止，所谓药不执方，合宜而用也。  

***实热有余***  

若红赤过度，入皮肤连根窠，模糊而不散者，乃表实热有余之证也，宜疏利之，服紫草散、八珍散，或四物汤，或各加酒炒芩连并解毒之剂。  

《丹溪心法》以红黑色作热看，是气血俱实，用前胡、葛根、升麻辈，佐之以川芎、白芍药、桔梗、枳壳、羌活、木通、紫草之剂，则可以调适矣。血本当藏入疱内，今却散在皮肤，模糊而不起长，用八珍散或四物汤，佐以紫草、木通以疏利之，或加酒炒芩连以解其毒，使皮肤之血复归疱内，才可望其起长，上浆结痂而愈。淮安上舍仲绳祖女痘五日，其证如前所云，用八珍散加紫草、木通服之而愈。上舍瞿见之子痘四日，其证如之，用四物汤二服而愈。上舍李本达子痘七日，证亦如之，连服八珍散、四物汤不效，五苓散亦不效，十二日而死。其故何哉？盖仲瞿之子各在四五日间，血气方盛而未过，一用前药则血归本疱，所以得脓浆结痂而愈；若李之子过经七日，血气已过，救之无及。故证治虽同，而生死自异。  

***斑疔形状***  

若灰白，若红赤，若黑紫，平顶陷顶，紫疱水泡，如众痘然，臭不可闻，攒蹴一处，又如癣疮，如黑线相牵，皆谓痘疔也。宜点附四圣丹，随证服以药饵，其疮四围如灸之状，突然而起，则毒根拔去，斯免其患。若依旧陷伏，须再点前药，治疗亦如前，无有不效。缓而不治，则此种肆恶，交互把持，不容善类起长，且将使之变为其党，不成脓窠，难于收靥，其患不可胜言矣。  

附四圣丹方，乃魏君用旧本引曲沃张教谕所传，依法点之，则黑滞去而毒害无，真起死回生之术也。失于治疗，则周围痘疮皆为把持，不得起长，一二日变为百种溃乱燥痒，患不可言。人有以艾灸者，灸则动阴火；有以药洗者，洗则开腠理。又紫花地丁乃治痘疮之药，有用以治痘疔者，煎汤服之，身出臭汗，间有偶中而愈。然汗出而腠理不密，蕴热去矣，将何以收后功？已上皆非治法。一方用在野弥猴粪食之有效。家叔女痘五日，其色灰黑平顶，用木香[木香　疑脱「散」字，出陈氏方：木香、大腹皮、肉桂、半夏、青皮、柴胡、人参、赤茯苓、甘草、诃子肉、丁香。]去丁、桂、半夏，姜水煎服，是主于发举也，点前药而愈。周信卿子痘四日，其证如之，用八珍散加紫草、木通，是主于疏利也，亦点前药而愈。刘刚子痘八日证亦如之，用木香、八珍、附四圣丹，俱不效，此亦当在血气上论。四五日血气方盛，故发举疏利皆得其宜；八日者，血气已过，故发举疏利皆非治法。又有紫血泡水泡，成群稔毒，间有不伤命者，何哉？盖缘紫黑肥满有浆，其毒已泄在外，故亦无害。须连服解利之剂，幸而免耳。  

***变坏归肾***  

陷伏之疾，名为倒靥，变坏归肾是也。遍身紫黑如茱萸色者，是表里极有实热，宜服朱砂散，并猪尾膏、无价散、四圣散、百祥丸、宣风散之类。  

痘疹，四脏俱受证，独肾在腑下无证，验耳与尻凉是也。耳尻属肾，居北方壬癸水，故主冷。今紫黑陷伏，乃毒气弥满，复入于内，而耳尻反热，斯谓之变坏归肾矣。猪尾取其血常动，有散于内也。龙脑取其辛温发散之意。无价散纯阳性热，当酌而用之。钱氏用百祥丸、熊氏以宣风散泻膀胱之邪，既下后而身热气温，欲饮水者，可治，急以四君子汤加陈皮、木香、厚朴、白姜等剂以温脾土，使脾土复旺，有胜肾水，则黑陷者，必当复起而安。若下后转加寒战咬牙，身冷汗出，不思饮食，水谷不化，耳尻反热者，乃脾虚为肾水所胜，其死也必矣。当此之际，不用百祥丸，则无治法。盖百祥丸能去毒气，毒气去而真气不绝者，尚有可治之理，否则坐以待毙矣。父母之心，宁忍恝然乎哉？如《活人书》治厥阴证，土败木贼，用承气汤泻毒气，亦岂得已而用之哉？《兵法》云：置诸死地而后生。故韩信以背水阵取胜，医家用百祥丸亦犹是也。仆遇有此疾者，多用疏利解毒之剂，间亦有生者。不过泄肾水之热以复陷伏之患，此亦熊氏宣风散之余意也。  

***斑烂***  

斑烂之疾有二：当发散而不发散，则毒气内壅于胸臆，喘促闷乱，故成此疾；不当发散而强发散，则毒气尽发于肌窍，气不能冲和，亦成此疾。治者以保脾土，和荣卫为主，四物汤或四君子、八珍散，随用无拘。  

斑烂之疾，比之外靥，似同而实异。外靥有浆，按之有力；斑烂亦有浆，按之无力。盖其气血弥漫，无阴以敛之，故同归于溃烂。斯二者皆有余之证，皆有余毒，故以保脾土和荣卫为主，或疏利之亦可；若妄汗以开腠理，妄下以泄元气，有浆无浆，亦主斑烂。又有未周小儿，其疮红活，余无他证，但是稠密无缝，其血气充拓不去，亦成斑烂，谓之小船不堪重载。仆次子封周曾坐此厄，可胜痛哉！若小儿遭此，更无他疾，缠绕咽喉，清亮而不肿疼，余毒不来攻害，间亦有上浆收靥，幸获全生者，此又出于望外也，治者当以疏利为本。  

***虚脱***  

虚脱之疾亦有二：或发散早而气血耗散，或发举早而脓血枯竭，皆成此疾。治者当以生血养血为主，四物汤、八珍散，倍用生熟地黄、白芷之类。  

虚脱之疾，比之空壳无浆，似异实同。盖空壳无浆者，亦是耗散血气以致脓水枯竭也。虚脱在三五日气血未过，犹有生意；若在七八日间，是为不足之证，绝无生浆养血之理，与空壳无浆者无异。又有因伤风伤食，以致妄汗妄下，亦主虚脱，卒同归于毙也。  

***惊搐有生死***  

心经有热流注不解，故有惊搐之疾。痘疹未出乃宜，既出不宜。治者不可纯投以寒药，寒因热用可也。又有壮热不除而烦闷愦乱者，治法亦同，并用五苓散导心火而愈；甚则加酒芩连，或黄连解毒汤主之。  

惊搐在心，心火盛而生肝风，故有此疾。痘未出而惊，是热在疮而不在心，故曰宜。既出而犹惊，是热在心而不在疮，故曰不宜。仁斋《直指方》云：先发搐而后发疮者生，先发疮而后发搐者死，正谓此也。昧其治者，投以轻粉、牛黄、芒硝、牵牛、大黄之类，或用艾灸截风路，皆非治法。先发惊而将痘者，以升麻汤发散之，则心火解而惊自止；痘既见而惊不止者，用五苓散以疏利之，使热从小便泄出，而惊自止。否则热蒸太过，疮势必干，浆水不来，难于收靥。仆守五苓一方，四十余年，百发百中，诚所谓神仙夺命丹也。若泥于热而不敢疏利，殆非治法。医之用药，如将之用兵，五月渡泸，雪夜平蔡，何尝拘拘于秋高马肥之候而后举之哉？  

***痛痒分虚实***  

痛痒之疾，皆属于心。痛为实，乃热毒而不能泄，故有疮痛腹痛之不同，治者以活血为主，投以活血散，更加芪归以助其长。痒为虚，乃肌肉虚弱而血气不能荣贯故也，治者当以活血为主，先服四物汤、四君子汤；不效，量服木香散，慎加参酌可也。  

《原病式》云：诸痛痒疮疡，皆属心火。实痛虚痒，固然矣。大抵微热则痒，热甚则痛。试以手炙火而验之，稍近则痒，愈近则痛，皆属心火无疑矣。治者以活血生血为主，血既调适，则痛痒自消。一方用赤芍药可以止痛。蜜水调滑石润疮上止痒。亦有虚热之痛，实热之痒，随证施治，不可执一。仆常考《药性赋》云：赤者行经，白者止痛。今方书多载赤芍，疑亦有悞。  

***吐泻不食***  

痘疮已靥未靥之间，有腹痛，有泻痢，有呕吐，有不食之疾，或曰脾胃虚寒也。盖小儿脾胃本热，虚则有之，寒则未也。今当出痘之时，虚弱不任风寒，故冷入胃则吐，冷入脾则泻，所以作痛而不食。大抵吐因火与痰与食者为多，泻亦因火与痰与食而属湿属气虚者为多耳。治者不可投以燥热药温辛之剂，当服治中汤、四苓散，并肉豆蔻丸以止之。又有热吐面赤，烦躁不止，频欲乳而即吐，大便泄泻，小便赤濇，咽干口渴者，须辨目睛青黑，为虚寒不食，用木香散或益黄散；目睛黄白，为实热不食，或五苓散或胃苓汤以疏之。大率小儿虚寒者百中一二，实热者十常八九。  

按肉豆蔻丸，本濇滞之药也，非惟实热不可用，而虚寒亦不可用。用之者虽能补泄泻于一时，更遇寒热，其泻复作，所谓泥涂釜衅，随补随漏是也。或正出痘时，遇有是疾，不得已而暂用之，以救一时之患可也。若可少缓，曾谓泻有补法乎？  

***烦躁口渴***  

烦躁口渴之疾，心经有热，津液不足故也。小渴，人参麦门冬散；大渴，人参白朮散。更要随证审察：烦躁而大便秘小便赤者，宜服甘草散、通关散、导赤散；烦渴而小便不通者，宜服五苓散；烦渴而喘闷者，宜服灯心汤。夏月烦渴而大便秘小便赤者，宜服白虎汤加人参之剂。  

按通关散可用于已靥之后，导赤散当用于未靥之时。白虎汤，夏月中暑者可服，冬月不宜。凡用药既当审病势，尤当顺天时。心经有热，津液必少，渴病由之而生。至于烦躁喘闷，大便濇，小便赤，皆热证也，可服五苓散以导心火，加人参、白朮以生津液。又周岁小儿，口不能言，频欲饮乳，口无津液，知是热可也，可服前药，勿令饮水。俗传痘与豆相似，豆资雨水，方得成实，故出痘首尾饮水，此盖不经之谈。饮后转生烦渴，津液内耗，其疮虽是起长而血气不荣，不能收靥，以致悞杀者多矣。又有过食柑子、西瓜、蜜水，以致津液收敛，反生焦渴，为害不浅。治者以除热生津为主可也。  

***寒战咬牙***  

寒战咬牙之疾，肌肉虚弱，血气不荣故也。肌肉虚弱则寒战，血气不荣则咬牙。治者不可作热看，当助其表里，调其血气，斯无二者之患。服四物汤、四君子汤、八珍散，甚则木香散、异功散之类，最宜斟酌。  

一方热少者，全用异功散；甚热者去附子、丁香、半夏。以上固虚寒不足之证，还当兼看疮势何如：若红赤紫黑，或变为灰白色，或不变，亦有寒战咬牙者，盖牙乃骨之余，属肾，热毒归肾，火极克水，故显是证，未可轻用木香散、异功散，止可用四物汤、四君子、八珍之剂，和血保脾。夫脾所以制肾，本胜乎肾也，今脾虚反为肾水所胜，保脾正使之有胜肾水，复其常道而病自安矣。若果是虚寒者，更当七八日间不起长，不上浆，不用木香、异功以发举之，更待何时耶！  

***腹胀喘急***  

腹胀喘急之疾，由其正发热之际，或外感于寒，内伤于冷，则毒气为其所激，发泄不尽，及伏入在内而阴阳不和，故成此疾，治者当以和中为主：腹胀服四圣散，喘急服清肺汤；兼而有之，则二方合用之，不可拘执。  

热被冷激而不能发散，冷气内拒而不能消化，所以令人腹胀气喘，宜以温脾药逐冷气，冷气散则阴阳和，阴阳和则腹胀消，腹胀消则喘急止。所谓温者非辛热之谓，但欲其和耳。昧者一见腹胀，莫不更增宣泻，是谓重困。熊氏《类证》云：心火不降，阴气不升，故腹胀。又云胃中有热也。或云心火不降主腹胀，肺金受制主喘急，是母子俱病也。董氏用四圣散以解其毒。仆用五苓散佐以枳壳、陈皮、大腹皮、桑白皮、杏仁之类，其效甚速而至大也。  

***欬嗽***  

欬嗽之疾，乃心火不降，肺金受制故也。治者当清肺气，逐邪热，服二和汤、清肺汤，调顺阴阳，疾自愈矣。一方用二母汤，一方用二陈汤加知母、贝母服之，俱立效。一方用五味子汤而愈。  

大司成刘公子病痘未靥，咳嗽不止；上舍纪应时子病痘已靥，咳嗽不止，仆俱用五苓散而愈。盖心火既导，则肺气自宁矣。  

***狂叫喘呼***  

狂叫喘呼之疾，是脏腑热燥而无津液也，当服犀角地黄汤，邪热去而津液生，自无此疾矣。  

痘疹已出，热毒自内达外，不宜有狂叫喘呼之疾，今犹云尔，是脏腑热燥，津液枯竭，无阴以敛之故也。《原病式》云：诸躁扰狂越，皆属于火，宜服前药。仆用五苓散亦有效，盖心火降而肾水生，是亦探本之论也。  

***大小便不通***  

古人论痘疮首尾不可汗下，盖谓不可妄汗妄下也。如大小便数日不通，极不可忍，危在须臾，此犹不可下乎？急则治其标，理宜然也。盖大便不通，有热、有虚、有湿，有津液不足者，有气结者，少缓用当归须、生熟地黄、麻仁、生甘草之类以润之，急则大黄以通之。小便不通，有热有湿，有气结于下，有痰气闭塞，宜清宜燥，宜升气，升则水自降，盖气承载其水也。气虚，参、朮、升麻等；血虚，四物汤；痰多，二陈汤；痰气闭塞，二陈加木通、香附。实热亦当利之，或八珍散之类，大便动则小便自通。又有积痰在肺，肺为上焦，膀胱为下焦，上焦闭则下焦塞，如滴水之器，必上窍通而后下窍之水出焉，当以清肺为主。又有正治并隔二隔三之治，皆古人要法，不可不知。  

按治病当求其原，固理也，所谓缓则治其本也。若大小便不通，势在危急，又当先治其标，诚不可以或缓矣。  

***瘀血便血***  

心主血而营于血。痘疹毒气太盛，壅瘀血于心胁之间，由是而为便血之证，用犀角地黄汤主之，或四物汤加黄连亦可。  

便血之证，治者当以活血散为主，及如前药之类。胡氏论疮毒太甚，大便见黄黑色，若烦躁喘渴腹胀，此有瘀血在里，犀角地黄汤治之。吐血衄血，水磨生犀角饮之。京卫宋镇抚子病痘，其色灰黑，便下血饼，仆诊得六脉浮洪，知是脏腑蕴热，用五苓散加生地黄一服而愈。  

***咽喉疼痛声哑***  

咽喉疼痛而声哑，是心胃间有热，风邪相搏而成，以活血除热为主，用防风甘桔汤。若痘疹已出后有声音者，形病而气不病也。痘疹未出，先声音不出者，形不病而气病也。痘疹出而声音不出者，形气俱病也，宜服清肺汤以清其肺。有因发举，用丁桂热药，攻破咽喉而疼肿声哑，宜用如圣散、射干鼠粘子汤。  

声音以气为主，声音出则气不病，声音不出气斯病矣，故用药如前。又有一等热毒流注，咽喉疼痛者，医不审察，更用丁桂等剂，其证亦深，故用药如前。又方，小热用紫草、木通、车前子之类，以小疏之；大热用猪苓、泽泻、黄芩之类，以大疏之，热退而疾自止矣。  

***血气分勇怯***  

用药之法，须分气血勇怯。如不思饮食，脾胃受伤也，用四君子汤开胃保脾。痘疮赤过或色黑者，血热也，凉血为主，四物、生地之类。初出色黑者，大热也，便宜解毒，芩、连、黄蘗俱酒炒，鼠粘子、紫草、升麻、葛根、荆芥、防风、甘草节、人参、黄芪之类。色白者气虚也，补气为主，四君子、陈皮之类。有中黑陷而外白起者，气血俱虚也，则相兼而治，如八珍散之类。将成就而色淡者，血虚也，宜助血，如芎归酒洗、芍药之类，或加红花。将成就而色紫者，实热也，宜凉血解毒，如芩、连、升麻、连翘、葛根之类。大凡颜色不红润，即气血不和也。更参以脉理，以左手大小分热之盛衰，以右手大小分气之盛衰，盛衰即勇怯之谓也。宜各用气血药，勇则抑之，法则补之，或加紫草以蘸之。若不起长，不成血疱，不结脓窠，气血不足也，用人牙散、独圣散、胡荽酒、一匕金以微发之；不得已，用木香散、异功散以大发之。须酌见其怯，药能对证可也。  

时医多于不起长之疾，用人骷髅或人骨煎汤发之，服后如人醉酒然，肌色顿发红润；但药性既过，依然呈露本色，且腥臭触忤，则亦何益之有哉！  

***余毒破烂***  

若本原不正，不得上等收靥，或血泡破烂，或脓水淋漓，是皆余毒之所致也，并用败草散傅之，及服四物汤以活其血，卒亦可保无虞矣。  

败草散最解疮毒。若外靥脓水，流满床席，即以前散罗在床席，任其坐卧，甚为有益。山房草有沙石者，性硬不可用。《奇效方》用黄土晒干，碾为细末敷之。《山居简要方》用搽面粉研细敷之，随意俱可。《易简方》用水调蛤粉敷之，恐致疮痂坚硬，不宜。又有用牛粪敷之者，秽气触忤，切宜戒之。  

***气盛收敛之难***  

若痘疮已成，脓泡肥满，色上苍蜡，过期而不肯收敛，其证有二：一则表里俱实，热气蒸郁，是阳气太盛无阴以敛之者也，服四物汤、四君子汤；或用滚水调沙糖，食之而靥者。一则内曾泄泻元气，外则肌肉虚弱，表里不固，是阴气太盛，无阳以敛之者也，宜服木香散；不效，异功散救之。治者能分气血之盛衰，则知收敛之难易矣。  

阳气太盛，无阴以敛之，此先贤之格言，乃有余之证，故用前药，是执热而以濯之也。阴气太盛，无阳以敛之，此仆推类以扩未发之意，乃不足之证，故用前药，是嘘暖于寒谷者也，各有既济之妙。泗卫高万户幼年病痘，浆满色蜡，三日不靥，乃叔宗德与仆同门，偕往视之，知是阳气太甚，无阴以敛之，用四物汤煎热时，入沙糖少许，一服而愈。乡耆李伯仁女痘疮，八日已靥，但是痂瘢未落；第十日遍身发冷，脉甚微细，惟心下有微热。一医见其强视，以为有风，灸中脘等处三艾，投以凉经药；再越宿，仆自乡回，见其闭目无语，惟觉泪下，已有不起之状。仆诊而谓之曰：此阴气太盛，无阳以敛之，用木香散加人参健脉、附子回阳，亦一服而愈。如前所云常有之疾，仆常治之；如前所云罕遘之疾，而治者亦罕。须酌见表里虚实，方可施治。又有表实里虚，其疮易出而难靥，固理之常，却有反常难出而易靥者。耳与尻冷，痘之证也；今耳尻反热，痘之变也。当于出靥难易以辨虚实，庶用药有常变，而不拘于一定也。  

***收靥分等第***  

夫痘疮收靥，有上中下三等：其色苍蜡，痂瘢高突，为正靥上等也，自无余毒，不须服药，可刻期而收全功。有脓满而色灰黑，干塌在皮肤者，为次靥中等也。有脓满而气血不足，破烂淋漓者，为外靥，斯为下矣。中下二等，虽不伤命，却有余毒，疮痂落动，便宜解散之药。  

当解散而不解散，蕴之而为内毒，则肚腹心窍脏腑，为疼痛、为闭濇、为泻痢是也。发之而为外毒，则肢节口齿眼目咽喉，为肿毒、为疳蚀、为翳障、为喑哑是也。然亦不可解太早太迟，意详见于后条余毒有缓急之下。  

***空壳无浆***  

三等之外，又有空壳无浆者，观其颜色一般红活，只是无浆。盖缘三五日之间，身热太盛，血气蒸干，不能流通，是以浆水不来；或当起长之时，而不起长，曾用丁附之剂攻成血疱，已经七八日之间，血气已过，浆水不来。证虽不同，致死之由则一而已。  

头为诸阳之会，浆必先满，次及胸胁腰膝之间。有头上靥成痂瘢，而足上浆水才生者；有头上浆未满即有苍蜡色，欲收靥而身上之浆才生，腿膝去处全无者，此皆血气已过，生意绝矣。更有一等面上才生浆而肿即消退，两眼开闭不宁，舌头伸缩无度，此毒气入内之状，不旋踵而告变也。  

***余毒有缓急***  

已靥之后，身热未退，或妄言鬼神，或时常惊搐，口干舌燥，心神不宁，六脉浮洪，大便壅塞，此即余毒也，便宜解散，须随热之大小以为用药之缓急可也。  

解散之药，不宜太骤。如已靥未尽而热未除，且服四圣散以解疮毒；次服五苓散，使热从小便泄出。正结痂已落未落之间，小热用升麻汤、透肌解毒散、人参白朮散；其热不退，然后用消毒散、鼠粘子汤、人参清隔散、小柴胡之类。若不审察，一概投凉药，速退其热，则未靥之痘何自而靥？未落之痂何自而落？其为害也不浅矣。此固一说也，然不能防患于先而图欲收功于后，吾恐事势穷迫，噬脐无及矣。譬诸人家之于盗贼，素无警备之心，因其突至，始乃起而御之，四顾张皇，何益之有！魏君用《痘疹方》云：小儿痘疹，心痛不可当，此余毒归心故也，急用乳香二钱煎汤服之。一方加没药、赤芍药、当归之剂。《奇效方》云：小儿痘疹方愈，余毒未解，忽然遍身或青或黑，手足厥冷，口噤涎响，甚者手足搐搦，此由四时五行节令气交，或风雨寒暑，或地气暴至，小儿荣卫尚弱，毒气乘虚而入，故生是疾。宜用和剂散二钱，入蝉壳末，分作三服，生姜薄荷汁酒各数点，温汤浸服，二三服立醒，随时少汗而解，或出瘾疹，或再出麸疮而愈。  

***热毒壅遏在肢节***  

或失于解散，或解散不愈，身热流注，肢节赤肿，将成痈疖者，以针蘸清麻油，灯上烧红，刺肿处周围一度，服小柴胡汤加生地黄即愈。如赤肿不散，未得头者，捣马鞭草敷之，小鹊粪敷之亦可。又有脓出不止，体虚烦热，头目昏闷者，黄芪丸主之，绵茧散、雄黄散敷之亦可。  

胡氏论曰：痘疹既平，失于解利，余毒太盛，内不能入于脏腑，外不能泄于皮肤，聚而不散，轻则结为疮疖，重则头顶胸背手足肢节赤肿而成痈，用小柴胡汤加生地黄并消毒散治之。熊氏《类证》用针刺之法如前。《奇效方》云：赤肿初生，烧鸡毛灰，水调敷之；或用醋调伏龙肝，即灶底中心土是也；或胡荽酒；或用鸡子清调小豆末；或调地龙粪敷之，即蚯蚓粪是也。马齿苋、鸡肠草、芸台草、景天草、皆可捣烂敷之。《易简方》用凤凰退，即今抱出雏鸡蛋壳是也，烧灰醋调，搽涂痈患周围，再不荫开，名为铁箍散。南京国子监丞杨公女痘已靥后，失于解利，遂致左膝红瘤浮肿，用针刺法，随服小柴胡汤加生地黄，一服而愈。  

***热毒壅遏在口齿***  

口内疳蚀肉烂，臭不可闻，甚则将齿蚀落而血出不止，宜用清米泔水净洗，敷之以绵茧散或雄黄散，服消毒散、鼠粘子汤、小柴胡汤之类。  

右用麝香等药敷之者，甚不宜。汊涧陈世安子痘后余热生疳，小儿服周用绵茧散，加鸡翅、粗布炙干为末，纳模子一块烧灰为末，拌匀傅之，一二日间果效。  

***热毒壅遏在眼目***  

眼目红赤泪流，羞明怕日，或生翳障，服谷精草散、菊花洗肝散、四物汤、茶调兔粪、水磨石燕，简易可服。  

痘疹为眼目之患，乃毒气自里达外，活血解毒，治之要法也，宜用消毒散、小柴胡汤为主；若石燕子、兔粪，特治其标耳。经云：扬汤止沸，不如灶底抽薪。又有食猪羊鱼鲜、梨栗瓜枣及闻煎煿油气，损其目者，当思患预防，不受其害可也。《痘疹详明方》以四物主之。盖眼得血而视，视之而不见者，血滞也。血滞以和为本，故用四物汤以和血。今人有用冰片点眼者，其味辛温，多则有害。一方小儿痘风，眼眶红烂，用乌鸦胆汁敷之有效。一方痘毒损目，其睛外暴者，煎斑鸠食之有效。按肢节，人之会通处也；口齿，人之吐纳处也；眼目，人之光明处也。一有所害，竟不得为全人。痘疹靥为有热而不解利者，是养虎自贻患也，咎将归谁？又州人董敔子痘疮结痂，壅塞鼻孔，不通气息，仆以蜜润之，随用针拨开微孔，气得出入而自愈。因附之于此，从其类也。  

***津液***  

人之有津液，犹天之有雨露，海之有潮汐也。天无雨露则旱，海无潮汐则涸，人无津液则渴。心胃间有热者，是火炎于上而少津液，主烦躁喘渴之疾；脏腑有热者，是火蕴于下，而少津液，主狂叫闭塞之疾，并用五苓散、清肺汤以解之。脾热少津液则吐泻，用益元散。肺热少津液则咳嗽，用二陈汤。肝热少津液则眼目羞明，用菊花洗肝散。风热攻破咽喉，少津液则声哑，用防风甘桔汤加人参、白朮以生津液。用药发举太过而少津液则溃乱，用消毒散、四圣散、射干鼠粘汤。肌肉虚而津液少则寒战咬牙，口燥渴而气体虚则完谷不化，并用木香散、或异功散治之。更有未岁小儿，口不能言，频欲食乳，亦是津液少而心火盛故也，亦用四苓散。证治虽各不同，然皆不外乎除热生津二者而已。  

以上皆有余之证，独寒战咬牙，完谷不化，为不足之证，治者当有所辨。袁医官子痘后疮痂将落，尽身发壮热，寒战咬牙，腹胀喘急，烦渴泄泻。袁自制五苓散加羌活、白芷，服之不效，请仆视之，并出所制方药。仆曰：药未当也。其寒战咬牙，肌肉虚弱，血气不和也；腹胀，脏腑有热也；喘急，肺金受制于心火也；烦渴，火炎上而少津液也；泄泻，脾胃有食与湿也。当以解毒生津为主，用四圣散加当归、白朮，果再服而全愈也。  

***靥后调养***  

洗浴不宜太早，早则生脾风疮，须经月余，煎荆芥或榆槐、或柳艾叶汤浴之。忌食升麻、(石卜)硝、大黄、麻黄之剂，及蜜水、西瓜、红柿、梨栗、柑子、白果、葱薤、韭蒜、獐兔、鸡鹅、牛羊、鱼鲜等物；所宜食者，豮猪腰子、白煮猪肉、淡虀菜、干菜、淡腌菜、圆眼、葡萄、核桃、莲肉、红枣之类。  

洗浴以开腠理，恐为风寒所袭，故不宜太早。升麻、(石卜)硝性皆寒凉，大黄主利，麻黄发汗，若非有余热当解利者，不可轻用。魏君用禁食柑，恐收津液。陈文中引证亦不用葱韭等物，为五荤獐兔等物，能发病。猪腰子并肉能养脾胃，干虀等菜取其无味无毒，圆眼能养脾胃，葡萄利小水，核桃、莲肉润心肺，红枣养胃，故皆宜食。一说核桃实咽喉，红枣生疳疮，亦不宜用。《痘疹详明方》云：痘疹，小儿首尾只宜吃粥，盖取易于消导也。或有嫌其粥烂，有似痘之斑烂而忌食之者，俗论也。又有被覆小儿不令通气者，然冱寒时月，犹之可也；设在夏月，何必如此拘拘然耶！又有房中用火盆，床上用火笼者，亦当顺时之寒暑而去取之，庶可免其热毒之患。又有余不可剃头。古人云：父母爱子之心，无所不至。仆谓父母爱子之心，当无所不知。  

***斑疹水痘大痘所出难易***  

熊氏《类证》云：脏腑蕴热不同，表里受证各异，小儿时气咳嗽声重，涕唾稠粘，目眶焮赤，烦热渴燥，此则肺胃蕴积热毒，发则易出，有细疱遍于肌肤之上，如沸疮泡子，见而渐没，此证在于表，受毒之浅，名为疹子，一名肤疹，一名肤疮，俗名麻子，或曰沙子是也。又曰疹属腑，腑属阳，蕴热而出，遍身形见赤者十生一死，黑者十死一生，治者宜用清凉之剂。或时行蕴毒，热气熏蒸，发于皮肤，其体状如锦纹，或与蚊蚤咬痕相类，大如小豆，或赤或黑，此病在于里，受毒之深，是名曰斑。或有热毒停蓄于内，斑疹击搏而不出者，用升麻汤加青皮、木香以催之，三日三次而出，隐隐有形，见在皮肤间，不遽然消灭，乃为得宜。一出即收靥，形影不见者，用木香散以发之，五苓散以疏之。如无腹胀喘急渴热者，其毒不甚为害，宜服快斑化斑、消毒解毒之剂。证之轻重虽不同，实与大痘相为表里也。又水痘与大痘不同，其状如水珠，易出易靥，不宜燥湿。湿虽无害，第恐不能结痂，则成疮塌矣。若夫大痘则属脏，脏属阴，有热而难出，故其疮在肌肤血脉间，必先出红斑而后生成如痘，因名曰痘疮。盖所受气深，是以难出也。暴热而便出者，必肤疹；久热而难出者，必痘疮。《明医杂着》云：疹要清凉，痘要温。清凉则紫草、木通、升麻、羌活之类，温则当归、白芍药、青皮、木香之类。《痘疹详明》云：小儿出疹，根在皮肤，所患最轻，调理最宜和缓。若被风寒所激，热反入内。痰涎壅上喘急直视，胸膈胀满者不治。若身热口干，心烦咳嗽，宜生地黄散以疏之。《活幼心书》诗云：斑疹总言因胃热，赤生黑死分明别；忽然锦片出肌肤，温毒发时从两胁。《奇效方》又云：冰厚三尺非一日之寒，痘疹蕴热非一日之热，宜预服升麻汤、消毒散、紫草散及油剂之法为良。又有伤风邪热在表，发而为斑为疹；又有痘疮已出未靥之间，余毒未除，发而为疹，名曰盖痘疹。所患虽异，所治则同，必先使疹收靥，然后可施治疗之功，不然未免有得此失彼之患。  

***痘疹所属经络***  

痘疹之状，皆五脏之液：肝主泪，肺主涕，心主血，脾为裹血。其疮有五名：肝为水疱，以泪出如水，其色青而小；肺为脓疱，以涕稠浊，色白而大；心为斑，主心血，色赤而小，次于水疱；脾为疹小，次于斑疮，其主里血，故色赤黄浅也。涕泪出多，故脓疱水疱皆大；血营于内，所出不多，故斑疹皆小也。心主惊，实则叫哭而搐，虚则困卧不宁；肝主风，实则直视大叫，呵欠烦闷，虚则咬牙欠气；脾主困，实则困睡身热饮水，虚则吐泻主风；肺主喘，实则闷乱喘促，有饮水者，有不饮水者，虚则哽气长出气。肾主虚无实也，惟痘疹肾实则黑陷。已上当视病之新久虚实，虚则补其母，实则泻其子也。又视其睡口中气温，或合面睡，及上窜咬牙，皆心热也，导赤散主之。心气热则心胸亦热，言不能出，而有就冷之意，故合面卧；若心气实而合卧，则气不得通，故喜仰卧，气得上下通也，泻心汤主之。以手循衣摸床，及乱捻物者，肝热也，泻青丸主之。饮水喘闷者，肺热也，泻白散主之。手捏眉目鼻面者，肺热也，甘桔汤主之。唇深红色，肺虚热也，少服泻白散；唇白色，当用补肺，阿胶散主之。若闷乱气粗喘促哽气者，难治，肺虚损故也。脾肺病久则虚而唇白，脾者肺之母也，母子皆虚，不能相营，名之曰肺怯。肺主唇白，白而泽者吉；白如枯骨者死。肺气热则胸满气急，惟伤寒则不胸满。肾气不足则下窜，盖骨重亦坠下而缩身也。肾水阴也，虚则畏明，皆宜补肾，地黄丸主之。面上证，左腮为肝、右腮为肺、额上为心、鼻为脾、颏为肾，赤者热也，随证治之。目内证，赤者心热，导赤散；淡红者心虚热，生犀散；青者肝热，泻青丸；浅淡者补之，地黄丸；黄者脾热，泻黄散；无精者肾虚，地黄丸。  

按已上皆历论各经所属不同，能明乎此，非特可治痘疹，凡治小儿诸疾之法，举不越乎此耳。咬牙之证，既曰肝虚，又曰心热。盖肝为心之母，心为肝之子，其所来有自矣，初未可以岐而二之也。  

***伤寒产后与痘疹传变证治***  

伤寒之证，从表入里，其传变病在表则当发表，病在里则当解里。痘疹之证，从里出表，其传变病在里则疏之，病在表则温之。若产后妇人血脉虚损，与小儿痘疹，耗散元气者，不甚相远，其生血补血，如生地黄之剂，用之当无所别也。  

***寒热用药不同***  

陈氏之药主于热，钱氏之药主于寒。今之医者，不可执一，因时制宜可也。  

寒则因表虚而入，热则因里实而生，治者须分内外虚实，一向发举固不可，一向解毒亦不可。寒用发举，热用解毒，斯为活法也，何以主为？  

陈氏方多用木香散、异功散，有丁香、官桂、附子、半夏之热，可治不足之证。钱氏方多用解肌汤、凉膈散，有大黄、(石卜)硝之寒，可治有余之证。医不察此，宗陈氏者虽痘疮稠密，其色过度，亦用木香散、异功散；宗钱氏者，虽痘疮稀疏，亦用解肌汤、凉膈散。此盖不仁不智之甚者也。  

## 卷四百七十二  

痘疹门  

### 古今医鉴【`明 龚信`】  

***痘疹***  

夫痘疹之原，乃胎毒所致。婴儿在胎之时，必资胎养以长其形焉。缘母失于节慎，纵欲恣餐，感其秽毒之气，藏于脏腑之中，近自孩提，远至童年，若值寒暄不常之候，痘疹由是而发，因其所受浅深而为稀稠焉。大抵初娩之时，孩儿口内亦有余秽之毒，急用绵裹指头，拭去口中污汁，免咽入腹；事倘不及，宜以拭秽等法，并预解胎毒诸方，择便用之，亦能免痘疹诸证，真良法也！然痘疹虽是素禀胎毒，未必不由诸病相传而成。其始发之时，有因伤寒伤风而得者，有因时气传染而得者，有因伤食发热，有因跌扑惊恐蓄血而得者。或为目撺口噤惊搐如风之证，或口舌咽喉肚腹疼痛，或烦躁狂闷昏睡谵语，或自汗，或下利，或发热，或不发热。证候多端，卒未易辨，必须以耳冷、骩冷、足冷验之。盖疮疹属阳，肾脏无证，耳与骩足俱属于肾，故肾之部独冷。然疑似之间，或中或否，不若视其耳后有红脉赤缕为真，于此可以稽验矣。治疗之法，痘疹未出之先，预解胎毒；发热未出之际，急须微汗；已出未收之时，当用温和之剂。又曰：始出之前，宜开和解之门；既出之后，当塞走泄之路。痂落已后，清凉渐进；毒已尽去，补益为宜。大凡初起未见红点，证与伤寒相类，发热烦躁，脸赤唇红，身热头疼，乍寒乍热，喷嚏呵欠，喘嗽痰涎等证，身热未明，疑似之间，急须表汗发散，可服升麻葛根汤、参苏饮之类。其或气实，烦躁热炽，大便闭结，则与犀角地黄汤、败毒散之类；或多服紫草饮，亦能利之。如小便赤濇者，分利小便，宜以四苓散、导赤散之类，则热气有所渗而出。凡热不可骤遏，但轻解之；若无热，则疮又不起发也。盖发热之初，红点未见之前，非微汗则表不解；乃痘疮未出，表热壅实之时也，非微下则里不解。在红点未见，里热壅盛之际也，若正出未收之时，妄汗则成斑烂，妄下则成陷伏。痘疮一发，出于心肝脾肺四脏，而肾无留邪者，为吉。若初发便作腰痛，见点则紫黑色者多死，乃毒气留于肾间而不发越故耳。何者？疮随五脏，有证未发则五脏之证悉具，已发则归于一脏受毒多者见之。故肝脏发为水泡，色青而小；肺脏发为脓泡，色白而大；心脏发为斑，色赤血泡；脾脏发为疹，色黄小斑疮；惟归肾则变黑青紫干陷。故疮疹属阳，本无肾证，肾在下，不受秽气。阳取火也，阴取水也，以火为水所制，岂不殆哉！大抵痘疮之法，多归重于脾肺二经。盖脾主肌肉而肺主皮毛，故遍身为之斑烂也。其为证也，宜发越，不宜郁滞；宜红活凸绽，不宜紫黑陷伏。疮出之后，医者当察色详证，以辨表里虚实用药。其吐泻不能食为里虚，灰白色陷顶多汗为表虚，红活凸绽为表实。又诸痛为实，诸痒为虚。外快内痛为内实外虚，外痛内快为内虚外实。内实而补，则结壅毒；表实而复用实表之药，则溃烂而不结痂矣。如表虚者疮易出而难靥，表实者疮难出而易收。里实则出快而轻，里虚则发迟而重。表实里虚，则陷伏倒靥；里实表虚，则发慢收迟。调养之法，切不可妄用硝、黄、巴豆大寒大热之药。盖解表不致于冷，调养不致于热。小儿难任非常之热，亦不堪非常之冷，稍有偏焉，病从此生。故热药之助热者，以火济火，而热势太盛，荣卫壅遏，轻为咽喉目疾，吐衄痈疮，重则热极生风，斑烂不出；冷药之乘寒者，以水滋水，使脾胃虚寒，气血凝滞，轻为吐利腹胀，重则陷伏倒靥。又宜谨避风寒，严戒房事，禁止杂人月妇，清除秽气触忤，调节乳食勿使过饱失饥，忌餐冷热毋使伤脾损胃。大法活血调气，安表和中，轻清消毒温凉之剂，二者得兼而已。又曰：首尾宜以保元汤增损为主治焉。医斯疾者，当看时令寒热，审儿之虚实，辨痘之荣枯，参考各门方法，庶无执泥之弊。故曰虚者益之，实者损之，冷者温之，热者清之，是为随机应变。若胶柱鼓瑟，则何足以妙圆神不滞之机乎！  

***豫解胎毒免痘***  

痘疹乃胎毒所致，人生无不患者。若欲免之，亦有法也。故《千金方》以小儿初生，啼声未发，急用绵裹指头拭去口中污汁，免咽入腹，免生痘疹，固是良法。然仓卒之际，或有不及如法者，古人有甘草、朱砂等法，用之殊佳。如或又有不及于此者，宜以延生第一等方择便用之，可免痘疹，或出亦稀少也。详考《幼幼全书》云：凡值天时不正，乡邻痘疹盛发，宜服后禁方则可免，永不出痘疹矣。  

***发热三朝证治***  

凡发热之初，急宜表汗，使脏腑胎毒及外感不正之气，尽从汗散，则痘出稀少。然表药必在红点未见之前也。如发热壮盛者，痘出必重，急煎加味败毒散调三酥饼，热服表之，须令遍身出臭汗，则毒气表散，痘出必稀；若得真犀角磨汁和入尤妙。如无三酥饼，煎败毒散调辰砂末表之，更研辰砂末调涂眼四围，或黄蘗膏之类，可免眼目之患。  

凡发热之初，证类伤寒，疑似之间，或耳尻冷，呵欠咳嗽面赤，必是出痘之候，宜服升麻干葛汤加山楂、大力子，其疮必出稀少而易愈。  

凡发热之初，增寒壮热，鼻流清涕，咳嗽痰涎，此因伤风伤寒而得，以参苏饮或调紫草膏表之。  

凡发热发狂，谵语烦渴者，急煎败毒散调辰砂末解之。  

凡发热之初，或作腹痛及膨胀者，由毒气与外邪相搏，欲出不得出也，用参苏饮去参、苓加砂仁、陈皮表之。  

凡热盛吐衄，面黄粪黑，瘀血相续，及一切失血之证，并宜犀角地黄汤。  

凡热盛发惊搐为吉候，用红线散调辰砂六一散表之；痰涎壅盛，不省人事者，薄荷汤化下抱龙丸。  

凡发热欲出痘作腰痛者，急服神解汤，出汗，腰痛止为度；不止，再进一服，免出肾经之痘。  

凡因积冷腹痛，或胃寒泄泻呕吐者，用理中汤加砂仁、陈皮、香附，温而出之。  

热毒本盛者，表药出汗，热退为佳。其有一切杂证，皆由毒气欲出不能故也，但宜表散，使毒气得泄，则诸证自退，痘亦稀矣。此治初热预防要法。  

***发热三朝决生死***  

一发热时，用红纸条蘸麻油，点照心头皮肉，里若有一块红者，或遍身有成块红者，八九日后决死，勿治。  

一发热时，身无大热，腹痛腰不痛，过三日后才生红点，坚硬碍手者，勿药，有喜，所谓吉证。  

一发热时，浑身温暖，不时发惊者，痘在心经而出也，乃为吉兆。  

一发热时，一日遍身即生红点，稠密如蚕种样，摸过不碍手者决死。  

一发热时，头面上有一片色如胭脂者，八九日以后决死。  

一发热时，腹中大痛，腰如被杖，及至出痘干燥而前痛犹不止者，决死。  

***出痘三朝证治***  

凡三日痘渐出齐，然毒气尚在内，忌用大寒大热之剂。寒药滞毒不散难出，热药愈炽火邪。故热毒盛者便当解毒，毒解之后，略与温补，否则反变虚寒之证矣。虚寒甚者，先当温补，补后略与解毒，否则反生热毒之证矣。善治者，调适中和而已。  

夫发热一日即出痘者大重；二日即出者亦重。微微发热，三日后乃出痘者为轻；四五日身凉乃见痘者尤轻。自出痘一日至二三日方齐，大小不等，红润圆顶，光泽明净如珠者吉，不须服药；若有他证，照后所论加减调治。  

凡小儿发热一日，遍身红点如蚊蚤咬者，决非痘疮，乃热毒为风寒所遏，不能发越故也，宜照发热门内煎败毒散热服表之；汗后身凉，红点自退；再越二日，出痘反稀矣。  

凡发热一日，遍身出痘，稠密如蚕种，根虽红润，然顶白平软，不碍指，中有清水者，此由热毒熏蒸皮肤而生痱疮，亦名疹子，俗曰麻子。其始发热，亦类伤寒之状，但麻证始终可表，宜照发热门内煎败毒散表之；表退肌肤之热，则麻子自没矣。夫发热门内云：既见红点，切戒再表者，谓痘疹也。此复云表退者，谓麻疹痱疮，非正痘也，宜慎辨之！然痘疮初出，与麻疹痱疮略相似：若根窠红顶圆突，坚实碍手者痘也；若根或不红顶虚软，略有清水，摸过不碍指者，麻疹痱疮也。疑似之间，可不辨明而用药得无误乎？  

凡发热一日，即见红点，根红顶圆，坚实碍指者，正痘疮也，此由毒气太盛，故出速，宜败毒散或化毒汤加紫草、红花、蝉蜕之类，凉血解毒可也。若一日出齐，稠密红赤成片，此毒气太过，不久紫黑发斑而死。  

凡壮热惊搐，烦渴谵语，如见鬼神者，宜辰砂六一散；痰盛者，宜抱龙丸。  

凡痘出不快者，加味四圣散、紫草饮、丝瓜汤之类。  

凡痘出灰白不红绽，或灰黑陷顶，表寒而虚，二便清，身凉口气冷，不渴不食，食不化，里寒而虚，此表里虚寒也，急宜温脾胃补血气，以助贯脓收靥，保元汤加白朮、川芎、当归、木香之类。盖脾土一温，则胃气随畅而无内虚陷伏之忧，气血既成，则送毒得出，无痒塌之患。苟失此不治，必不能贯脓收靥，过十一二日后发痒抓破而死矣。若温补之后，痘肥满红润，能食，二便如常，此表里皆平矣，再勿温补，恐变热毒。若痘红紫，又当解毒以调血气；否则变成黑陷，譬犹伤寒变证不常，非如杂病可径直而取效也。  

凡痘色红紫，根窠成片，近黑，黑如乌羽色润者为血活，尚可医；若黑如炭者，血死，不可治。凡看色仿此推之。焦陷表热而实，大便闭结，小便赤濇，身热口气热，口干引饮，里热而实，此表里皆热盛也，急宜凉血解毒祛出，化毒汤加红花、黄芩、地骨皮或紫草汤调四圣散。盖凉血不致红紫，解毒则免黑陷。失此不治，过六日后毒盛不能尽出，反攻脏腑，变黑归肾死矣，悔何及哉！若解毒之后，痘顶不红，根窠红润，小便清利，大便如常，能食不渴，此表里皆清矣，再勿解毒。若色转白，证变虚寒，又当温补气血以助贯脓收靥。否则反成痒塌，犹伤寒过服凉药，阳证变阴，又当服保元汤加干姜、白朮之类，不可拘泥。  

凡痘疮初出之际，须看胸前，若稠密，急煎消毒饮加山楂、黄芩酒洗、紫草，减食加人参。  

凡痘色淡白，顶不坚实，不碍指者，气虚也；根窠不红，或略红，手摸过处转白者，血虚也。便当大补气血，以保元汤加川芎、当归。  

凡痘热盛发红斑如锦纹，在皮肉者，化毒汤加红花、黄芩、升麻；喉痛，加黑参、磨犀角和服。此伤寒阳毒发斑，用黑参升麻汤加减之法。若见黑斑，不终日而死矣。  

凡出痘时，或有红丹如云头突起者，败毒散加紫草、红花、黄芩解之。  

凡出痘后，或发麻疹稠密如蚕种者，化毒汤加柴胡、红花解之。若色好，不可过用凉药伤脾，以致陷伏。  

凡出痘时或泄泻，大便黄，小便赤，口气热如渴，此为热泻，宜去桂五苓散加木通、车前、灯草；如溏泄清利，口气冷不渴，此为寒泻，宜五苓散加肉豆蔻；甚者保元汤加白朮、干姜。  

凡痘正出，或因吐泻陷伏，宜胃苓汤；寒甚吐泻不止，宜理中汤加丁香、肉豆蔻、附子。  

凡因食积生冷，膨胀疼痛者，平胃散加山楂、麦芽、香附、砂仁之类。  

凡痘疮初起发时，自汗不妨，盖湿热熏蒸故也。甚者保元汤实表，以防其难靥也。  

凡痘出红赤焮，摸过皮软不碍指者，此贼痘也。过三日变成水泡，甚至紫黑泡，此危证也，急少下保元汤，大加紫草、蝉蜕、红花解之；或煎灯草木通汤调六一散，利出心经蕴热而红自退；如已成水泡，则保元汤中倍加四苓散利之，此千金秘法也。不然，则遍身抓破赤烂而死。愚见贼痘是诸痘未浆，而此痘先已成熟者，亦是贼痘也，又名假虚泛发。又太阳脉门喉掩心等处三日见者，六日死，四日见者七日亡，五六日见者十一二日必死也。  

凡痘一出即变黑者，乃肾证也，此为恶候。如有起兴，少用保元汤大下紫草红花服下，外用四圣散点之。然早能凉血解毒，必无此患。亦多因脾胃衰弱，土不能制水故也。经曰：红变白，白变黄者生；红变紫，紫变黑者死。  

自出痘三日内毒气半于表里，此时妄汗则成斑烂，妄下则成陷伏；峻寒之药伤胃，峻热之药助火；虚寒不补则陷伏痒塌，盛热不解则变黑归肾，然则医者可不审乎？  

***出痘三朝决生死***  

出痘之时，须面稀少，胸前背上皆无，根窠红润，顶突碍手，如水珠光泽者，上吉也，不须用药而愈。  

出痘之时，腰腹疼痛不止，口气大臭，其自出紫黑色黯者决死。  

出痘之时，色白皮薄而光，根全无红色，或根带一点红，三五粒如菉豆样，此证决不能贯脓，久后成泡，清水擦破即死；不可因其好者而妄与下药。  

出痘之时，全不起顶，如汤泡及灯草火灰者，十日后决主痒塌而死。  

出痘之时，口鼻及耳痒，红血不散者决死。  

出痘之时，起红斑如纹者，六七日后决死。  

出痘之时，起黑斑如痣状，肌肉有成块黑者，即死。  

痘出虽稀，根窠全包，无血色，三四日便起胀痘大，按之虚软，此名贼痘。血气太虚，至贯脓时变成水泡大若葡萄，内是清水，无脓皮薄，白如纸，擦破即死；好痘相间可治。  

凡痘初出，每三五点相连者必密，单见形者稀，有小红点先见，名血痘，不起不退者不治。  

凡痘出后见红点，太阳、脉门、胸心、喉咽无者可治。  

若太阳两颊胸心如蚕种者，不治。  

干濇如尴尬者不治。  

舌缩者不治。  

初出即虚泛不治。  

灯照，恍惚见黑荫者不治。  

见赤点如菉豆大，于两腋小腹数点者不治。  

一二日初出，圆晕成形，干红少润，毒虽犯上，其气血未离可治，以俟其气血交会也。然毒尚浅，急以保元汤加官桂，兼活血匀气之剂；如毒若盛，兼解毒之药。活血，加当归五分，白芍一钱；匀气，加陈皮五分；解毒，加黑参七分，牛蒡子炒七分，水一盏煎七分，温服。  

二三日根窠虽圆而顶陷者，血亦难聚，为气虚弱，不能领袖其血，以保元汤加川芎、官桂，扶阳抑阴，岂有不痊者哉？四五日根窠虽起，色不光泽，生意犹存，为气弱血盛，以保元汤加芍药、官桂、糯米，助卫制荣，斯为调燮之妙也。  

五六日气盈血弱，色昏红紫，以保元汤加木香、当归、川芎，助血归附气位，以全中和之道也。  

五六七日气交不旺，血虽归附，不能成浆，为气血少寒，不能收，急投保元汤加官桂、糯米，助其成浆而收济惠之伟功，斯为治矣。  

七八日毒虽化浆而不满，为血气有凝，不能大振，以保元汤再加官桂、糯米，发阳助浆，斯可以保全性命矣。  

一至此专主贯脓，脓已满，虽有他证亦不坏事；若痘无脓灰暗，虽无他证亦死。  

八九日浆不冲满，血附线红，气弱而险也，以保元汤加糯米，以助其气而驾其血，斯浆成矣。于此可见施治者之妙道也。  

十一二日气血冲满，血尽浆足，湿润不敛者，内虚也，以保元汤，血亦有力，加白朮、茯苓助其收敛而结痂也。  

十三四日毒虽尽解，浆老结痂之际，或有杂证相仍，以保元汤随证加减，不可峻用寒凉大热之剂，恐致内损之患故也。  

十四五六日痂落，潮热唇红，口渴不食，以使君子汤加陈皮、山楂、黄连；如渴甚，以参苓白朮散；如热不解，以大连翘饮去黄芩主之。证去之后，多有内损，或余毒未解，此则尤为难也。  

凡痘疮发渴者，为气弱而津液枯竭也，以保元汤加麦门冬、五味子即止；如不止，以参苓白朮散一二剂即止。  

凡痘疮不起发，脓浆不厚，以保元汤加川芎五分，丁香四分夏月二分，糯米二百粒煎熟，加好酒、人乳各半盏同服。  

若头额不起胀，加川芎六分为引；若面部不起胀，加桔梗四分为引；若腰膝不起胀，加牛膝四分为引；若两手不起胀，加桂枝二分为引。  

***起胀三朝证治***  

夫出痘历此四日，当渐起胀，先出者先起，后出者后起，至五六日毒气尽出已定。若根窠红活肥满，光泽明净者，不须服药；若有他证，照后论治。  

凡痘不起胀，灰白顶陷者，气血不足，虚寒证也，宜服内托散加丁香，或酒调紫草膏；若灰黑陷伏，酒调无价散；或就加酒少许，煎内托散调下无价散最好。  

凡紫红不起胀者，火盛血热，宜服内托散去官桂加紫草、红花；热盛加黄芩。若紫黑陷伏，调独圣散，即穿山甲。热极黑陷有痰者，先服抱龙丸降痰，后前紫草汤调无价散，或少加蝉蜕末。盖以证属肾，四牙亦属肾，故能发肾毒。内有猫牙解毒，故热证亦宜。如无此，无价散、至宝丹皆治热毒紫黑焦陷之要药也，可选而用之。  

凡痘起胀时，毒尽在表，须赖里实则无虞；苟略有泻则内气虚脱，毒乘虚反攻而疮陷伏矣。热泻所下黄黑赤色便时，肛门热痛如火，下者臭滞殊甚，气强盛而能食，或小便黄赤濇痛，宜四苓散加木香、车前子、赤芍、乌梅煎服。若所下白色，或淡白色，气怯弱而不能食，或兼小便清滑，此虚泻也，宜服固真汤。若泄泻腹胀，口渴气促，痘色灰白者，可服木香散送下肉豆蔻丸；腹胀愈作者，酒调人牙散。  

凡血气不足发痒者，轻则保元汤加减；重则内托散去桂，倍白芷、黄芪、人参、当归、木香。痒塌者木香散加丁香攻里，官桂治表，表里皆实则易愈。  

凡痒塌者，皆因血上行气分，血味本咸腌，螫皮肉作痒。然气愈虚而痒愈甚，必气陷而毒倒塌矣，以保元汤倍黄芪而助表，少加芍药以制血，其痒即止。  

凡起胀时中有痘大而黑者，名曰痘疔，失治则遍身皆变而死。若疔少，根窠红活者，可治。用银簪挑破疔口，吮去紫黑恶血，将四圣丹点入疮内，即变红活，仍服凉血解毒药一二帖。若疔多，根血不活，背心前多者，不治。  

凡有热壅盛胀满，便闭不可通利者，宜蜜皂丸导之。自出痘至此六日，仍前红紫满顶者，不治。头面虽肿痘不起胀者，不治。  

***起胀三朝决生死***  

一、痘三日之后，逐渐起胀，若红绽顶肥满光泽者，不必用药，皆吉证也。  

一、痘当起胀之时，根窠全然不起，头面皮肉红肿，瓠瓜之状者，决死。  

一、痘当起胀之时，遍身痘顶皆黑，其中有眼如针孔，紫黑者，决死。  

一、痘当起胀之时，遍身痘陷伏不起者，腹中膨胀，不能饮食，气促神昏者，决死；如六日内痘尚红紫，满顶者，即死。  

一、痘当起胀之时，腰腹或痛，遍身尚是紫点如蚊虫咬，全不发换者，决死。  

一、痘当起胀之时，黑陷闷乱，神气昏懵者，决死。  

***贯脓三朝证治***  

凡痘七八九日渐贯脓，脓水之盈亏，视血气之盛衰也，故须调和脾胃，滋补血气，令易脓易靥。  

夫出痘，历七日当贯脓，八日九日肥满光泽，苍蜡色。如果黄熟者，不须服药。贯脓三日有他证，照后论治。七日前后见五陷者，气不足也。气不足，不能收血，而毒不能成浆，盖气不胜毒故也。以保元汤加川芎、官桂、糯米，温胃助气。  

七日前后倒陷者，气血衰也，以保元汤加白朮、茯苓、肉豆蔻，渴以参苓白朮散主之。  

七日前见寒战者表虚也，咬牙者肉虚也；七日后见寒战者气虚也，咬牙者血虚也。气虚以保元汤加桂以温阳分，血虚加川芎、当归以益阴分。  

凡痘疹七八日不贯脓，灰白陷顶，寒战咬牙，腹胀口渴，此非因热，津液少也，内托散倍加丁、桂、参、芪。腹痛，加丁香、干姜；泻，以木香散下豆蔻丸。  

凡痘当贯脓之时，虽若起胀而中空干燥，并无脓血者死。若略有清水，或根窠起胀，血红而活，犹有生意者，内托散倍加参、芪、当归，又将人乳、好酒各半盏，和入温服，此贯脓之巧法也。  

凡贯脓肥满，庶易结靥。若痘虽胀满光泽可观，然摸过软而皮皱者，虽有脓不甚满足，后必不能收靥。或痘皆贯脓，中间几颗不贯者，终变虚寒痒塌之证，宜内托散倍加补血气排脓之药。  

凡痘陷无脓，虽因服内托药而暂起，不久又陷者，贯脓不满故也，宜内托散倍参、芪、当归、人乳、好酒之类。盖贯脓既满，必无陷伏之患矣。  

凡困虚发痒，遍身抓破，脓血淋漓，不能坐卧者，宜内托散去桂，倍白芷止痒，当归和血，木香调气，气行血运，其痒自止；外用败草散敷之，庶免破处感风变证，以致上痰咳嗽声哑。若变遍身抓破，并无脓血，清水皮白，干如豆壳者死。  

凡秽气冲触，发痒抓破者，宜内托散照前加减，外用祛秽散焚熏。如黑陷不起，煎内托散调下无价散服之。  

凡当八九日贯脓之时，最不宜寒药解毒，以伤脾胃，凝气血，不能贯脓；尤忌食鱼，以助痰气。  

***贯脓三朝决生死***  

一、痘当起胀三日之后，根窠红润，贯脓充满，如黄蜡色，二便如常，饮食不减，吉候也，不必下药。如红紫黑色，外剥声哑者死。  

一、痘当贯脓之时，痘中干枯，全无血水，此名空仓痘，决死。  

一、痘当贯脓之时，吐痢不止，或二便下血，乳食不化，痘烂无脓者，决死。  

一、痘当贯脓之时，二便不通，目闭声哑，腹中胀满，肌肉黑者，决死。  

一、痘当贯脓之时，纯是清水，皮白而薄，与水泡相似，三四日遍身抓破而死。  

***收靥三朝证治***  

凡痘十日十一二日，痘渐收靥，自上而下为顺，自下而上为逆。其遍身皆靥，虽数颗不靥，尚能杀人，犹蛇退皮，虽一节被伤不能退者，是亦死也。  

夫出痘十一二日，从口唇头面逐渐收靥至足者，不须服药；若有他证，照后论治。  

凡痘当靥不靥，泄泻，寒战咬牙，抓破，此虚寒者，服异功散；触秽冒寒，黑陷不靥，煎异功散，调下无价散；外痒者，外用祛秽散熏之。  

凡过服热药，以致热毒猖狂，气血弥盛，痘烂不靥者，内服小柴胡汤、猪尾膏解之，外用败草散敷之。  

凡痘在前发越已透，贯脓已满，兹解毒已清，至收靥时或因触冒，致陷伏斑烂，痒塌不靥者，但服异功散自愈；疮虽不起，不必忧也。  

凡痘皆收靥，惟数颗臭烂，深坎不收口者，用硝胆膏涂之。  

凡痘不收靥，气急上痰声哑，目闭无神者死。靥后瘢红者吉。白者、血色者，毒气归内也，恐生余证。  

凡痘收靥后，气血大虚，肌肉柔嫩，不耐风寒，慎戒触冒风寒，乘凉不谨，轻则余毒内攻，重则中风瘫痪，危矣！戒之，戒之！  

凡痘既收靥，欲落不落而燥痒者，或疮痂虽落，其色黯或凸或凹，或疮愈痂未落，用白沙蜜，不拘多少涂于疮上，其痂易落，亦不令瘢痕紫黑，又不腥秽，甚妙。凡痘疮已靥未愈之间，五脏未实，肌肉尚虚，血气未得平复，忽被风寒搏于肤腠之间，则津液濇滞，故成疳蚀疮，宜雄黄散、绵茧等药治之。久而不愈者，溃骨伤筋以害人也。  

小儿痘自出至收靥，要十二日可保平安，首尾不可与水吃，少与滚熟水则可。若悞与之，疮靥之后，其痂迟落，或身生痈肿；若针之则成疳蚀疮，脓水不绝，甚则面黄唇白，以致难愈者何也？盖脾胃属土，外主身之肌肉，只缘饮水过多，湿损脾胃，搏于肌肉，其脾胃肌肉，虚则津津衰少而荣卫滞濇，气血不能周流，凝结不散，故疮痂迟落而生痈肿也。  

黄帝曰：饮有阴阳何也？好饮冷者冰雪不知冷，好饮热者沸汤不知热。岐伯对曰：阳盛阴虚，饮冷不知寒；阴盛阳虚，饮汤不知热。治之何如？故阳盛则补阴虚，木香散加丁香肉桂治之；阴盛则补阳虚，异功散加木香、当归，每一两药，共加一钱。异功散能除风寒湿痹，调和阴阳，滋养血气，使痘疮易出易靥，不致痒塌。木香散性温平，能和表里，通行津液，清上实下，扶阴助阳之药也，善治小儿腹胀泻渴，其效如神，不能尽述。大抵天地万物，遇春而生发，至夏而长成，乃阳气熏蒸，故得生长者也。今疮疹之病，脏腑调和，则血气充实，自然易出易靥。盖因外常和暖，内无冷气之所由也。  

***收靥三朝决生死***  

一、痘当靥之时，色转苍然，成紫葡萄色者，一二日决从口鼻四边靥起，腹中收至两腿，然额上和脚一齐收靥，落皮而愈，此乃吉证也，不必惊疑下药。  

一、痘当靥之时，遍身臭烂，如拼搭不可近，目中无神者，决死。  

一、痘当靥之时，遍身发痒，抓搭无脓者，皮卷如豆壳干者，决死。  

一、痘当靥之时，寒战手足颤掉，咬牙噤口，即死。  

一、痘当靥之时，目闭无神，腹胀，足冷过膝者，决死。  

一、痘当靥之时，声哑气急，痰响，小便少，大便频者，决死。  

一、痘当靥之时，痘瘢雪白，全无血色，过后亦死，急用消毒散二贴，后用助气血药以养脾胃，或可得也，宜预先治之。  

***痘后余毒证治***  

夫小儿痘疮，自首至尾，脾胃温暖，表里中和，痘后亦无余证。若热毒太盛，失解或过服桂附热药，则收靥之后，余毒犹作，轻则咽喉齿目吐衄痈疮，重则热极生风，变成惊搐而死者多矣，当照后调治。  

一、痘初毒盛，或因服附子毒药者，靥落之后，便服消毒饮一二贴，或饮三豆汤，解毒之良法也。若余热不退，轻则小柴胡汤；虚烦不眠者，竹叶石膏汤加酸枣仁；浑身壮热不退者，黄连解毒汤；烦渴谵语者，辰砂六一散；热盛大便闭，腹胀内实者，小承气汤下之。  

一、痘后余毒，或先服附子，热毒失解，聚而不散，以致头顶胸背手足肢节赤肿成痈毒者，宜消毒饮、小柴胡汤，倍加羌活、独活、连翘、金银花、天花粉。有脓须刺破。如生痘风疮，只用消毒饮、败毒散之类。  

一、余热发惊搐者，抱龙丸主之；过二三日后，证恶者死。  

一、热毒上攻眼目，热胀疼肿，血丝遮睛者，洗肝散。壮热甚者，加黄连、黄芩、黄蘗、栀子；肿胀不能开者，仍用鸡子清调黄连末，涂两太阳，足底心，引热毒下行。  

一、咽喉肿痛，甘桔汤加防风、黑参、射干、牛蒡子。热盛加黄芩，小便濇加木通。  

一、牙疳肿痛失血，牙龈宣露者，甘露饮子；牙疳腐烂者，用老茶韭菜根浓煎洗净，仍敷搽牙散。  

一、触冒风寒咳嗽者，疏散药内加瓜蒌、桔梗、杏仁、韭菜根、桑皮；痰盛加枳实、半夏、石膏。若毒攻肺，喘急咳臭脓血者，死。  

一、脾胃虚弱，饮食不化，少进平胃散加山楂、神曲、麦芽、香附；吐泻者胃苓汤；寒甚呕逆泄泻，理中汤。大抵痘后证多余热，因寒者少。  

***痘疮首尾戒忌***  

夫小儿痘既出，不可表汗。盖初发时，内蓄胎毒，外感邪热，故用发散表汗之药，使毛窍开通，则在表之邪得以发散，而在里之毒亦易于发越矣。若既有痘发于表，必赖表实，庶易贯脓收靥；如再汗之，表气一虚，风邪易入，陷伏斑烂作矣。  

一、自痘出收靥，虽有大便闭证，止用蜜皂丸导之，不可妄下；至收靥后有实证，方可下也。盖未靥之前，毒虽在表，必赖里实以滋养之，则在表者方得贯脓收靥。譬之种豆，土肥根固，则易秀易实也。妄下则脾胃一虚，气血随耗，陷伏之证随作，岂能贯脓收靥哉？既靥之后，则在表毒气已尽，苟有实热膨胀粪结之证，一用下药，脏腑疏而病愈矣，又何遗患之有？  

一、始终忌食热毒之物，如辛热煎炒，葱蒜好酒，发气发毒之物。无虚寒之证，不可妄用热药，以火济火，致热毒太盛，气血糜烂，为患不小！  

一、始终忌生冷之物，如冷水红柿瓜蜜之类。无热毒证，不可妄用寒药；盖温暖和畅，痘方发出，寒凉伤胃滞气，为患不小！  

一、自发热至收靥，诸般血肉皆不宜食。盖血肉皆助火邪，遂至熟毒壅滞，或为斑烂，或靥后重复发斑，经月不愈。况起胀贯脓之时，毒气壅盛，稍食肥猪肉，则即时气急痰上。若脾胃虚弱，不能进食者，止用鮝鱼、精肉，煮啖少许，以助滋味。  

一、当调节饮食：失于饥则脾胃虚损，气血不能充满；过于饱则胃气填塞，荣卫不能调畅，惟得中为无患。  

一、当谨避风寒：盖痘疮内外热蒸，毛孔俱开，况小儿肌肤嫩弱，易于感袭，一有触冒，诸证随作。靥落之后，气血大虚，髓肉柔嫩，尤当谨于防避也。  

一、首尾切忌房事、月妇、外人、醉酒荤腥、硫黄蚊药、葱蒜韭薤、烧灰沟粪，杀生腋臭，诸般秽气，务宜防避。  

***麻疹证治***  

按麻疹出自六俯，先动阳分而后归于阴经，故标属阴而本属阳。其发热必大，与血分煎熬，故血多虚耗。首尾当滋阴补血为主，不可一毫动气，当从缓治。所以人参、白朮、半夏，燥悍之剂，升阳升动，阳气上冲，皆不可用也。又必内多实热，故四物汤加黄连、防风、连翘，以凉其中而退其阳也。  

一、发热增寒壮热，鼻流清涕，身体疼痛，呕吐泄泻，证候未明是否，便服苏葛汤去砂仁、陈皮，腹痛亦用厚盖，表之得汗，自头至足，方可以渐减去衣被，则皮肤通畅，腠理开豁，而麻疹出矣。纵不出，亦不可再汗，恐致亡阳之变，只宜常以葱白汤饮之，其麻自出。服此自无发搐之证。  

一、发热之时，既表之后，切戒风寒冷水瓜桃生果之类。如一犯之，则皮毛闭塞，毒气难泄，遂变紫黑而死矣。如渴极饮水，只宜少许葱白汤以滋其渴耳，必须使毛窍中常微汗润泽可也。又忌梅李鱼酒蜂蜜香鲜之类，恐惹疳虫上行。  

一、麻疹既出之时，如色红紫干燥暗晦，乃火盛毒炽，急用六一散解之，或四物汤去地黄，加红花、炒黄芩进之。  

一、麻疹既出已过三日，不能没者，乃内有实热，宜用四物汤进之。如失血之证，加犀角汁解之。  

一、麻疹前后有烧热不退等证，并属血虚血热，只宜四物汤按证照常法加减：渴加麦门冬、犀角汁，嗽加瓜蒌霜，有痰加贝母去白陈皮。切忌人参、白朮、半夏之类。如倘悞用，为害不小，戒之！盖麻疹属阳，血多虚耗，今滋阴补血，其热自除，所谓养阴退阳之义。  

一、麻疹退后，若牙龈腐烂，鼻血横行，并为失血之证，急宜服四物汤加茵陈、木通、生犀角之类，以利小便，使热下行。如疳疮色白者，为胃烂，此不治之证也。  

一、麻疹泄泻，须分新久寒热：新泻热泻者，宜服四苓散加木通。寒泻者，十中无一。如有伤食伤冷，不得已以理中汤，一服而止。久泻者，只宜豆蔻丸，或五倍子、粟壳烧灰调下濇之。  

一、麻退之后，须避风寒，戒水湿。如或不谨，遂致终身咳嗽患疮，无有愈日。  

一、麻疹前后，大忌猪肉鱼酒鸡子之类，恐惹终身之咳。只宜用老鸡精火肉煮食，少助滋味可也。  

一、麻疹正出之时，虽不进饮食者，但得麻疹淡红，润泽真正，不为害也。盖热毒未解，内蕴实热，自不必食也。退后若不食，当随用四物汤加神曲、砂仁一二贴，决能食矣；如胃气弱者，少下地黄。  

一、麻疹既出，一日而又没者，乃为风寒所冲，麻毒内攻，若不治，胃烂而死，可用消毒饮一贴热服遂安。如麻见三日退，若有被风之证，亦用消毒饮妙。  

愚验麻疹始出，类伤风寒，头痛咳嗽，热盛目赤颊红，一二日内即出者轻，必须解表，忌见风寒腥荤厚味。如犯之，恐生痰嗽，变成惊搐，不可治矣。初起吐泻交作者顺，干霍乱者逆。故出不出，危亡立待。  
