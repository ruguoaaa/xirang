古今图书集成医部全录卷三百三十五

伤寒门

　　　　黄帝素问

　　　　　上古天真论

　　上古圣人之教下也，皆谓之虚邪贼风，避之有时，恬惔虚无，真气从之，精神内守，病安从来？　　【注　上古之人，得圣人之教化，内修养生之道，外避贼害之邪，所以年皆度百岁而动作不衰。】
　　　　　生气通天论

　　因于寒，欲如运枢，起居如惊，神气乃浮。　　 【注　因于寒而吾身之阳气，当如运枢以外应。邪客在门，故起居如惊，而神气乃浮，出以应之。】　　故风者，百病之始也。清静则肉腠闭拒，虽有大风苛毒，弗之能害，此因时之序也。　　 【注　此因四时之序而能顺养者也。】　　风客淫气，精乃亡，邪伤肝也。
　　 【注　风为阳邪，客于肤表，则淫伤于气。阳气伤则阴寒，精自出。风木之邪，内通肝气，肝主藏血，肝气受邪，则伤其血矣。】　　因于露风，乃生寒热。是以春伤于风，邪气留连，乃为洞泄；夏伤于暑，秋为痎疟；秋伤于湿，上逆而咳发为痿厥；冬伤于寒，春必温病。　　【注　阴阳不能固密，则在天阴阳之邪，伤吾身之阴阳而为寒热病矣。洞泄上逆而咳，乃阴阳上下之相乘也。痎疟温病，乃阴阳出入之气也。】
　　　　　热论

　　黄帝问曰：今夫热病者，皆伤寒之类也。或愈或死，其死皆以六七日之间，其愈皆以十日以上者，何也？不知其解，愿闻其故！岐伯对曰：巨阳者，诸阳之属也。其脉连于风府，故为诸阳主气也。人之伤于寒也，则为病热。热虽甚不死。其两感于寒而病者，必不免于死。　　 【注　外淫之邪始伤表阳，皆得阳气以化热，故曰凡病热者，皆伤寒之类也。死于六七日之间者，六经之气已终，而不能复也。愈于十日已上者，七日不作再经，十三日六气已复，故愈。本寒邪而反为热病，反以凉药治之，是病太阳之标热，而不病天之阴寒，是以热虽甚不死也。伤寒一日太阳受之，二日阳明，三日少阳，是阴寒之邪，得阳气以化热，虽传入于三阴，而亦为热病。七日来复于太阳，不作再经，而其病自愈。若两感于寒者，阴阳交逆，荣卫不通，故不免于死。】　　帝曰：愿闻其状！岐伯曰：伤寒一日，巨阳受之，故头项痛，腰脊强。二日，阳明受之，阳明主肉，其脉侠鼻，络于目，故身热目疼而鼻干，不得卧也。三日，少阳受之，少阳主胆，其脉循胁，络于耳，故胸胁痛而耳聋。三阳经络皆受其病，而未入于脏脏：《素问》热论新校正云：『按全起云，脏作「腑」。《太素》亦作「腑」』。者，故可汗而已。四日，太阴受之，太阴脉布胃中，络于嗌，故腹满而嗌干。五日，少阴受之，少阴脉贯肾，络于肺，系舌本，故口燥舌干而渴。六日，厥阴受之，厥阴脉循阴器而络于肝，故烦满而囊缩。三阴三阳，五脏六腑皆受病，荣卫不行，五脏不通则死矣。其不两感于寒者，七日，巨阳病衰，头痛少愈；八日，阳明病衰，身热少愈；九日，少阳病衰，耳聋微闻。十日，太阴病衰，腹减如故则思饮食；十一日，少阴病衰，渴止不满，舌干已而嚏。十二日，厥阴病衰，囊纵少腹微下，大气皆去，病日已矣。　　【注　太阳之气主皮毛，故伤寒一日太阳受之。阳气在上，故头项痛。背为阳，故腰脊强。阳明之气主肌肉。身热者，病阳明之气也。病虽在气，而阳明之脉，侠鼻络目属胃，故目疼鼻干。胃不和，故不得卧也。少阳之气，主枢主胆，胆气升则诸阳之气皆升。胸胁痛而耳聋者，病在气，而见有形之经证也。三阳皆受邪热之病，然在形身之外，而未入于里阴，故可汗而解也。六气相传，虽入于里阴，而皆为热证，故嗌干而口燥渴也。厥阴木火主气，故烦满。脉循阴器，故囊缩。荣卫血气皆伤，以致脏腑俱病，故不免于死。若止于气分相传，六日已周，七日来复则渐愈也。】　　帝曰：治之奈何？岐伯曰：治之各通其脏脉，病日衰已矣。其未满三日者，可汗而已；其满三日者，可泄而已。　　 【注　病传六气，故当调其六经。经气和调，则荣卫运行，而不内干脏腑矣。前三日在阳分，故当从汗解；后三日在阴分，故当从下解。】　　帝曰：热病已愈，时有所遗者，何也？岐伯曰：诸遗者，热甚而强食之，故有所遗也。若此者，皆病已衰而热有所藏。因其谷气相薄，两热相合，故有所遗也。帝曰：善。治遗奈何？岐伯曰：视其虚实，调其逆从，可使必已矣。　　 【注　脉浮者以汗解之，脉沉者以下解之，是谓调其逆从也。】　　帝曰：病热当何禁之？岐伯曰：病热少愈，食肉则复，多食则遗，此其禁也。　　帝曰：其病两感于寒者，其脉应与其病形何如？岐伯曰：两感于寒者，病一日则巨阳与少阴俱病，则头痛口干而烦满；二日则阳明与太阴俱病，则腹满身热，不欲食，谵语，三日则少阳与厥阴俱病，则耳聋囊缩剩疂{不入，不知人；六日死。　　 【注　表里阴阳，俱受其邪，脏腑皆病，荣卫不行，故尽气终而死也。】　　帝曰：五脏已伤，六腑不通，荣卫不行，如是之后，三日乃死，何也？岐伯曰：阳明者，十二经脉之长也，其血气盛，故不知人。三日其气乃尽，故死矣。凡病伤寒而成温者，先夏至日者为病温，后夏至日者为病暑。暑当与汗皆出，勿止。　　 【注　荣卫血气，脏腑精神，皆腑明之所资生。如胃气先绝者，不待六气之终，三日乃即死矣。凡伤于寒则为热病者，此即病之伤寒也。如邪气留连而不即病，至春时阳气外出，邪随正出而发为温病。】
　　　　灵枢经

　　　　　邪气脏腑病形篇

　　黄帝问于岐伯曰：邪气之中人也，奈何？岐伯答曰：邪气之中人高也。黄帝曰：高下有度乎？岐伯曰：身半以上者，邪中之也；身半以下者，湿中之也。故曰：邪之中人也，无有常，中于阴则溜于腑，中于阳则溜于经。　　 【注　邪气者，风雨寒暑，天之邪也，故中人也高。湿乃水土之气，故中身半以下。然无有恒常，或中于阴，或中于阳；或溜于经，或溜于腑，或入于脏。】　　黄帝曰：阴之与阳也，异名同类，上下相会，经络之相贯，如环无端。邪之中人，或中于阴，或中于阳，上下左右，无有恒常，其故何也？岐伯曰：诸阳之会，皆在于面。中人也，方乘虚时，及新用力。若饮食汗出，腠理开而中于邪，中于面则下阳明，中于项则下太阳，中于颊则下少阳，其中于膺背两胁亦中其经。黄帝曰：其中于阴，奈何？岐伯答曰：中于阴者，常从臂胻始。夫臂与胻，其阴皮薄，其肉淖泽，故俱受于风，独伤于阴。黄帝曰：此故伤其脏乎？岐伯答曰：身之中于风也，不必动脏。故邪入于阴经，则其脏气实。邪气入而不能容，故还之于腑。故中阳则溜于经，中阴则溜于腑。　　【注　上下左右，头面手足也。或在于头面而中于阳，或在臂胻而中于阴，故无有常恒也。诸阳之会，皆在于面者，精阳之气，皆上于面而走空窍也。中于面则下阳明，中于项则下太阳，中于颊则下少阳，此三阳络脉所循之处。外之皮肤，即三阳之分部。下者，谓三阳皮部之邪，下入于三阳之经，故曰中于阳则溜于经。臂胻者，手背足胻之内侧，乃三阴络脉所循之处。外侧为阳，内侧为阴。其阴皮薄，其肉淖泽，故中于阴者，常从臂胻始。邪入于经，其脏气实，邪气入而不能容，故还之于腑，散于肠胃。阳明居中土，为万物之所归，邪归于阳明之肠胃，而无所复传矣。】　　黄帝曰：邪之中人脏，奈何？岐伯曰：愁忧恐惧则伤心，形寒饮冷则伤肺。以其两寒相感，中外皆伤，故气逆而上行。有所堕坠，恶血留内。若有所大怒，气上而不下，积于胁下则伤肝。有所击仆，若醉入房，汗出当风则伤脾。有所用力举重，若入房过度，汗出浴水则伤肾。黄帝曰：五脏之中风奈何？岐伯曰：阴阳俱感邪，乃得往。黄帝曰：善哉！　　 【注　夫邪中于阴而溜腑者，脏气实也。脏气者，神气也。神气内藏则血脉充盛。若脏气内伤，则邪乘虚而入矣。风为百病之长，善行而数变，阴阳俱感，外内皆伤也。】　　黄帝曰：邪之中人，其病形何如？岐伯曰：虚邪之中身也，洒淅动形。正邪之中人也，微先见于色，不知于身，若有若无，若亡若存，有形无形，莫知其情。黄帝曰：善哉！　　 【注　虚者，八正之虚邪气。形者，皮肉筋脉之有形。】
　　　　　热病篇

　　热病不知所痛，耳聋不能自收，口干，阳热甚，阴颇有寒者，热在髓，死不可治。　　热病已得汗而脉尚躁盛，此阴脉之极也，死。其得汗而脉静者，生。热病者，脉尚躁而不得汗者，此阳脉之极也，死。脉盛躁得汗静者，生。　　 【注　外虽汗出，而里热不解，此内热之极也，死。其得汗而脉静者，热已清而脉平和，故生。热病者，脉尚躁病外因之热而及于经也。不得汗者，不得从乎外解，此外热之极也，故死。脉盛躁得汗而脉静者，外淫之邪从表汗而散，故生。】
　　　　　论勇篇

　　黄帝问于少俞曰：有人于此，并行并立，其年之长少等也，衣之厚薄均也，卒然遇烈风暴雨，或病或不病，或皆病或皆不病，其故何也？少俞曰：帝问何急？黄帝曰：愿尽闻之！少俞曰：春青风，夏阳风，秋凉风，冬寒风。凡此四时之风者，其所病各不同形。黄帝曰：四时之风，病人如何？少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎？少俞曰：黑色而皮厚肉坚固，不伤于四时之风。其皮薄而肉不坚，色不一者，长夏至而有虚风者，病矣；其皮厚而肌肉坚者，长夏至而有虚风，不病矣。其皮厚而肌肉坚者，必重感于寒，内外皆然，乃病。　　【注　薄皮弱肉，则脏真之气虚，不能胜四时之虚风矣。不伤于四时之风者，谓土旺于四季也。不病长夏之风者，谓上主于长夏也。设有皮厚肉坚，而伤于四时之风者，必重感于寒也。】
　　　　　百病始生篇

　　黄帝问于歧伯曰：夫百病之始生也，皆生于风雨寒暑，清湿喜怒。喜怒不节则伤脏，风雨则伤上，清湿则伤下，三部之气所伤异类。愿闻其会。歧伯曰：三部之气各不同，或起于阴，或起于阳，请言其方。喜怒不节则伤脏，脏伤则病起于阴也；清湿袭虚，则病起于下；风雨袭虚，则病起于上，是谓三部。至于其淫泆，不可胜数。　　 【注　清气在下者，言清湿地气之中人也必从足始，故清气在下也。是风雨清湿之邪病在外，而伤于形之上下。喜怒不节，则伤脏而病起于阴。】
　　　　扁鹊难经

　　　　　外感

　　何以知中风得之？然。其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色。其病身热胁下满痛，其脉浮大而弦。　　何以知伤寒得之？然。当谵言妄语。何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心，为谵言妄语也。其病身热洒洒恶寒，甚则喘咳，其脉浮大而濇。　　伤寒有几？其脉有变否？然。伤寒有五，有中风，有伤寒，有湿温，有热病，有温病。其所苦各不同。中风之脉，阳浮而滑，阴濡而弱；湿温之脉，阳浮而弱，阴小而急；伤寒之脉，阴阳俱盛而紧濇；热病之脉，阴阳俱浮，浮之而滑，沉之散濇；温病之脉，行在诸经，不知何经之动也，各随其经所在而取之。　　伤寒，有汗出而愈，下之而死者；有汗出而死，下之而愈者。何也？然。阳虚阴盛，汗出而愈，下之即死；阳盛阴虚，汗出而死，下之而愈。
　　　　伤寒论 【汉　张机】

　　　　　太阳经上篇 【凡风伤卫之证，列于此篇，法五十三条。】
　　 【喻昌曰：王叔和当日编次仲景《伤寒论》以辨痉湿暍脉证为第一，以辨太阳病脉证为第二。谓痉湿暍虽太阳经之见证，然宜应别论，故列之篇首。此等处最不妥当。岂有别论反在正论之前者？况既应别论，即当明言所指，而故虚悬其篇，此叔和不究心之弊也。至于太阳经中，一概混编合病、并病、温病、坏病、过经不解病，以及少阳诸病，如理棼丝，不清其脉，寸寸补接，所以不适于用，徒令观者叹息，此更叔和不究心之弊也。宋　林亿、成无己辈，以脉法及伤寒例居前，次痉湿暍，次太阳病，分上中下三篇，其意以桂枝证、麻黄证汇上篇，大青龙证及汗后下后诸证汇中篇，结胸及痞证汇下篇，究竟上篇混中下，下篇混上中，不能清也。更可笑者，下篇结胸例中，凡系结字一概收入，如阳微结、阴微结、脉代结之类，悉与结胸同汇。尤可笑者，上篇第六条伤寒大义，未及什一，何所见即汇温病？中篇、下篇太阳本证未及什七，何所见即汇少阳证及合病、并病、过经不解诸病？如此割裂原文，后人纵思研穷，无门可入矣。夫足太阳膀胱病，主表也。而表有营卫之不同，病有风寒之各异。风则伤卫，寒则伤营，风寒兼受则营卫两伤。三者之病，各分疆界。仲景立桂枝汤、麻黄汤、大青龙汤，鼎足大纲三法，分治三证。风伤卫则用桂枝汤，寒伤营则用麻黄汤，风寒两伤营卫则用大青龙汤。用之得当，风寒立时解散，不劳余力矣。乃有病在卫而治营，病在营而治卫，病在营卫而治其一遗其一，与夫病已去营卫而复汗，病未去营卫而误下，以致传经错乱，展转不已。源头一差，末流百出。于是更出种种节目，辅三法而行。正如八卦之有六十四卦，八阵之有六十四阵，分统于干、坤、震、巽、坎、离、艮、兑、天、地、风、云、龙、虎、鸟、蛇之下，始得井井不紊。仲景参伍错综，以尽病之变态，其统于桂枝、麻黄、青龙三法，夫复何疑？但文辞奥约，义例互陈，虽颖敏之士，读之不解其意。实繇当时编次潦草糊涂，不察来意。仲景一手一目，现为千手千目，编者反将千手千目，掩为一手一目，悠悠忽忽，沿习至今。昌不得已而僭为《尚论》，太阳经中仍分三篇，以风伤卫为上篇，寒伤营为中篇，风寒两伤营卫为下篇。一一以肤浅之语，括大义于前，明奥旨于后。其温病合病等名，逐段清出，另立篇目。俾读者了无疑惑于心，庶随所施而恰当矣。】　　太阳之为病，脉浮头项强痛而恶寒。　　 【注　先挈太阳病之总脉总证，统中风伤寒为言也。太阳膀胱经，乃六经之首，主皮肤而统营卫，所以为受病之始。】　　病有发热恶寒者，发于阳也。无热恶寒者，发于阴也。发于阳者，七日愈。发于阴者，六日愈。以阳数七，阴数六也。　　 【注　风为阳，卫亦阳，故病起于阳。寒为阴，营亦阴，故病起于阴。无热恶寒，指寒邪初受未郁为热而言也。少顷郁勃于营间，则仍发热矣。病发于阳，其愈宜速。乃六日传经已尽，必至七日方愈者，阳数七，主进故也。病发于阴，其愈宜迟。乃至六日经尽即愈者，阴数六，主退故也。】　　太阳病，头痛至七日以上自愈者，以行其经尽故也。若欲再作经者，针足阳明，使经不传则愈。　　 【注　七日而云已上者，该六日而言也。六日传至厥阴，六经尽矣。至七日，当再传太阳。病若自愈，则邪已去尽不再传矣。设不愈，则七日再传太阳，八日再传阳明。故针足阳明，以竭其邪，乃得不传也。在他经则不然。盖阳明中土，万物所归，无所复传之地，邪易解散故耳。然必针以竭其邪，始得归并阳明，不犯他界也。旧谓夺其传路而遏之，则经经皆可遏矣，何独取阳明也哉？】　　太阳病欲解时，从巳至未上。
　　 【注　凡病欲解之时，必从其经气之王。太阳者盛阳也，故从巳午未之王时而病解。】　　欲自解者，必当先烦，乃有汗而解。何以知之？脉浮，故知汗出解也。　　 【注　天地郁蒸而雨作，人身烦闷而汗作，气机之动也。气机一动，其脉必与其证相应，故脉浮而邪还于表，才得有汗，而外邪尽从外解。设脉不以浮应，则不能作汗，其烦即为内入之候，又在言外矣。已上四条，先挈太阳经，始病终愈，风寒之总法。】　　太阳病发热汗出，恶风脉缓者，名为中风。　　 【注　既有第一条脉浮头项强痛恶寒之总证，更加发热汗出，恶风脉缓，则其病乃是触冒于风所致，即名中风。中字与伤字无别，即谓伤风亦可。风性属阳，从卫而入，以卫为阳气所行之道，从其类也。此一条又中风病之总称，以后凡言中风病三字，而发热汗出，恶风脉缓，即括在内。】　　太阳中风，阳浮而阴弱。阳浮者热自发，阴弱者汗自出。啬啬恶寒，淅淅恶风，翕翕发热，鼻鸣干呕者，桂枝汤主之。　　 【注　阳浮阴弱，与下文卫强营弱同义。阳浮者，阳邪入卫，脉必外浮。阳性本热，风又善行，所以发热快捷，不待闭郁自发也。阴弱者，营无邪助，比卫不足，脉必内弱，阴弱不能内守，阳强不为外固，所以致汗直易，不待覆盖自出也。啬啬恶寒，内气馁也。淅淅恶风，外体疏也。虽寒与风并举，义重恶风。恶风未有不恶寒者，所以中篇伤寒证中亦互云恶风，又见恶寒未有不恶风者。后人相传谓伤风恶风，伤寒恶寒，苟简辨证，误人多矣。翕翕发热，乃气蒸湿润之热，比伤寒之干热不同。鼻鸣者，阳邪上壅也。干呕者，阳邪上逆也。故取桂枝汤解散肌表之阳邪，而与发汗驱出阴寒之法，迥乎角立也。】　　服已须臾，歠热稀粥一升余，以助药力；温覆令一时许，遍身漐漐似有汗者，益佳。不可令如水流漓，病必不除。若一服汗出病痊，停后服，不必尽剂。若不汗，重服，依前法。又不汗，后服小促役其间，半日许，令三服尽。若病重者，一昼一夜服，周时观之；服一剂尽，病证犹在者，更作服；若汗不出者，乃服至二三剂。禁生冷、粘滑、肉面、五辛、酒酪、臭恶等物。　　 【注　桂枝气味俱薄，服过片顷，其力即尽，所以能解肌者，妙用全在歠稀热粥以助药力。谷气内充则邪不能入，而热歠以继药之后则邪不能留，法中之法若此。按卫行脉外，风伤卫之证，皆伤其外。外者肌肤也。故但取解肌以散外，不取发汗以内动血脉，更不取攻下以内动脏腑。所以服桂枝时，要使周身漐漐然似乎有汗者，无非欲其皮间毛窍暂开而邪散也。然恐药力易过，又借热稀粥以助其暖。如此一时之久，肌窍不致速闭，则外受之邪尽从外解，允为合法矣。不识此意者，汗时非失之太过，即失之不及。太过则邪未入而先扰其营，甚则汗不止而亡阳；不及则邪欲出而早闭其门，必致病不除而生变。】　　桂枝本为解肌。若其人脉浮紧，发热汗不出者，不可与也。当须识此，勿令误也。　　 【注　已见寒伤营之脉证，即不可误用风伤卫之治法，用之则寒邪漫无出路，留连肉腠，贻患无穷，故为首禁。】　　凡服桂枝汤吐者，其后必吐脓血也。　　 【注　桂枝辛甘，本胃所爱，服之反吐，其人湿热素盛可知矣。湿热素盛，更服桂枝，则两热相合，满而不行，势必上逆而吐。吐逆则其热愈淫溢于上焦，蒸为败浊，故必吐脓血，此一大禁也。其误服未至于吐者，上焦清气未伤，热虽渐消，亦蹈险矣。】　　酒客病不可与桂枝，得汤则呕，以酒客不喜甘故也。　　 【注　酒为湿热之最，故即于上条文意，重引酒客以示戒。呕、吐乃互词，勿泥。按辛甘发散为阳，《内经》之旨也。仲景遵之制方，重申辛甘之戒，可谓虑周千变矣。如酒客平素湿与热搏结胸中，才挟外邪必增满逆，所以辛甘之法不可用。用辛凉以彻其热，辛苦以消其满，自不待言矣。后人不察，偏诋桂枝为难用。葛根虽酒客所宜，然犯太阳经禁，又不可用。】　　发汗后，水药不得入口为逆。若更发汗，必吐下不止。　　 【注　此一条从来诸家错会，扯入桂枝四禁，谓已用桂枝致逆，若更用桂枝则其变愈大，粗疏极矣！盖为逆是言水逆，未尝说到其变愈大为凶逆也。且原文不云更与桂枝而云更发汗者，见水药俱不得入，则中满已极，更发汗以动其满。凡是表药皆可令吐下不止，不独是桂枝当禁。所以仲景于太阳水逆之证，全不用表药，惟用五苓散以导水，服后随溉热汤以取汗，正与此条互相发明也。设只单禁桂枝，将麻黄、葛根、柴胡等类，在所不禁而误用，以致吐下不止，恬不知为犯禁矣。】　　太阳病头痛发热，汗出恶风者，桂枝汤主之。　　 【注　头痛见第一条，发热汗出恶风见第六条，重互其文，以叮咛辨证用法，首宜识此也。】　　大阳病外证未解，脉浮弱者，当以汗解，宜桂枝汤。　　 【注　浮弱即阳浮阴弱之谓。外证未解，脉见浮弱，即日久必当以汗解。然汗解必当遵桂枝汤之法，不可误行发汗之法也。至于不可误下，更不待言。】　　太阳病发热汗出者，此为营弱卫强，故使汗出。欲救邪风者，宜桂枝汤主之。　　 【注　卫得邪助而强，营无邪助，故为弱也。即前阳浮阴弱之义，而重挈明之耳。须知营弱与血虚无涉，邪风即风邪，勿凿看。】　　病人脏无他病，时发热自汗出而不愈者，此为卫气不和也。先其时发汗则愈，宜桂枝汤主之。　　 【注　脏无他病四字，櫽括人身宿病，即动气不可发汗亦在内。见里无病而但表中风邪，乃有汗出不愈者，必是卫气不和也。设入于营，则里已近灾，未可宴然称无病矣。时发热者，有时发热，有时不热也。故先于未发热时，主用解肌之法，邪自不留也。】　　病尝自汗出者，此为营气和。营气和者外不谐，以卫气不共营气和谐故尔。以营行脉中，卫行脉外，复发其汗，营卫和则愈，宜桂枝汤。　　 【注　此明中风病，所以卫受邪风营反出汗之理，见营气本和，但卫强不与营和，复发其汗，俾风邪从肌窍外出，斯卫不强而与营和，正如中酒发狂，酒去其人帖然矣。营受寒邪，不与卫和，宜麻黄汤亦然。】　　太阳病，初服桂枝汤反烦不解者，先刺风池、风府，却与桂枝汤则愈。　　 【注　中风之证，凡未传变者，当从解肌，舍解肌无别法也。然服桂枝汤以解肌而反加热闷者，乃服药时不如法也。其法维何？即歠热稀粥以助药力，不使其不及，但取周身漐漐微似有汗，不使其太过之谓也。此云服汤反烦者，必微似汗亦未得，肌窍未开，徒用药力，引动风邪，漫无出路，势必内入而生烦也。刺风池、风府，以泻风热之暴甚，后风不继，庶前风可熄，更与桂枝汤引之外出则愈矣。可见解肌当如法也。】　　风家表解而不了了者，十二日愈。
　　 【注　风家表解，已用桂枝汤之互词也。用桂枝汤表解，已胜其任矣。而不了了者，风为阳邪，卫为阳气，风邪虽去，而阳气之扰攘未得遽宁，即欲治之无可治也。七日不愈，俟十二日则余邪尽出，正气复理必自愈矣。见当养静以需，不可喜功生事也。已上七条，曲尽用桂枝汤妙义。一条辨用桂枝之证；二条辨用桂枝之脉；三条辨卫强营弱，宜用桂枝两和营卫；四条辨卫气不和，宜在未发热前，用桂枝和卫；五条辨营气不和，宜仍用桂枝和卫；六条辨阳邪炽盛，服桂枝转烦者，先刺风穴，再行桂枝；七条辨用桂枝表已解，宜俟勿药。】　　中风发热，六七日不解而烦，有表里证，渴欲饮水，水入则吐者，名曰水逆，五苓散主之。多服暖水，汗出愈。　　 【注　伤风证原有汗。以其有汗也，延至日久，不行解肌之法，汗出虽多，徒伤津液，表终不解，转增烦渴，邪入于腑，饮水则吐者，名曰水逆。乃热邪挟积饮上逆，以故外水格而不入也。服五苓散后，频溉热汤，得汗则表里俱解。盖表者阳也，里之属腑者亦阳也，所以一举两得也。然亦以未经误治，邪不内陷，故易为力耳。】　　太阳病发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮小，便不利，微热消渴者，与五苓散主之。　　 【注　不行解肌，反行发汗，致津液内耗，烦躁不眠，求救于水。若水入不解，脉转单浮，则无他变，而邪还于表矣。脉浮本当用桂枝，何以变用五苓耶？盖热邪得水，虽不全解，势必衰其大半，所以邪既还表，其热亦微，兼以小便不利，证成消渴则腑热全具，故不从单解而从两解也。凡饮水多而小便少者，谓之消渴。里热炽盛，何可复用桂枝之热？故导湿滋干清热，惟五苓有全功耳。】　　太阳病发汗，汗出不解，其人仍发热，心下悸，头眩身瞤动，振振欲擗地者，真武汤主之。　　 【注　此本为误服大青龙汤因而致变者立法。然阳虚之人，才发其汗，便出不止，即用麻黄火劫等法，多有见此证者。所以仲景于桂枝汤中，垂戒不可令如水流漓，益见解肌中且有逼汗亡阳之事矣。太阳下篇大青龙证中垂戒云：若脉微弱汗出恶风者不可服，服之则厥逆，筋惕肉瞤，正与此段互发。振振欲擗地五字，形容亡阳之状如绘，诸家竟不加细绎，妄取《诗经》注擗拊心貌为解。噫！是何言欤？仲景论中心下悸，欲得人按，与夫叉手自冒心间，且与拊心之义不协，何得妄指擗地为拊心耶？盖擗者辟也，避也。汗出过多，卫气解散，其人似乎全无外廓，故振振然四顾仿徨无可置身，思欲辟地而避处其内也。阴证似阳者，欲坐井中，避热就冷也。汗多亡阳者，欲入土中，避虚就实也。试观婴孩出汗过多，神虚畏怯，尝合面偎入母怀者，岂非振振欲擗地之一验乎？从来皆以为惊风误治，实繇未透伤寒证中之大关耳。】　　太阳病发汗，遂漏不止，其人恶风，小便难，四肢微急，难以屈伸者，桂枝加附子汤主之。　　 【注　大发其汗，致阳气不能卫外为固，而汗漏不止，即如水流漓之互词也。恶风者，腠理大开，为风所袭也。小便难者，津液外泄而不下渗，兼以卫气外脱而膀胱之化不行也。四肢微急，难以屈伸者，筋脉无津液以养，兼以风入而增其劲也。此阳气与阴津两亡，更加外风复入，与前条亡阳一证微细有别，故用桂枝加附子，以固表驱风而复阳敛津也。】　　太阳病中风，以火劫发汗，邪风被火热，血气流溢，失其常度，两阳相熏灼，其身发黄，阳盛则欲衄，阴虚则小便难，阴阳俱虚竭，身体则枯燥，但头汗出剂颈而还，腹满而喘，口干咽烂，或不大便，久则讝语，甚者至哕，手足躁扰，捻衣摸床，小便利者，其人可治。　　 【注　风，阳也，火亦阳也，邪风更被火热助之，则血气沸腾，所以失其常度。热势弥漫，所以蒸身为黄。然阳邪盛于阳位者，尚或可从衄解，可从汗解，至于阳邪深入阴分，势必劫尽精津，所以剂颈以下，不能得汗，口干咽烂，肺焦喘促，身体枯燥，小便难，大便秘，手足扰动，讝妄哕逆，乃是一团邪火，内炽真阴，顷刻立尽之象，有非药力所能胜者。必其人小便尚利，阴未尽伤，始得以行驱阳救阴之治也。噫！亦危矣！按仲景以小便利一端，辨真阴之亡与未亡最细。盖水出高源，小便利则津液不枯，肺气不逆可知也。肾以膀胱为腑，小便利则膀胱之气化行，肾水不枯可知也。再按此证，阳邪挟火，扰乱阴分而亡其阴，与前二条亡阳证，天渊悬绝。观阳盛欲衄身体枯燥等语，明是失汗所致，失汗则阳必内入，何反外亡耶？注家泥阴阳俱虚竭一语，遂谓小便利者，阴未甚虚，则阳犹可回，是认可治为回其阳，大失经旨。不知此证急驱其阳，以存阴气之一线，尚恐不得，况可回阳以更劫其阴乎？且头汗乃阳邪上壅，不下通于阴，所以剂颈以下，不能得汗。设见衄血则邪从衄解，头间且无汗矣；设有汗则邪从汗解，又不衄矣。后条火邪深入必圊血一证，亦似身体枯燥而不得汗者，必致圊血，设有汗便不圊血矣。读古人书，全要会意，岂有得汗而加衄血圊血之理哉？又岂有遍身无汗而头汗为亡阳之理哉？】　　太阳病二日反躁，反熨其背而大汗出，火热入胃，胃中水竭躁烦，必发讝语。十余日振栗自下利者，此为欲解也。故其汗从腰已下不得汗，欲小便不得，反呕欲失溲，足下恶风，大便硬，小便当数而反不数，及多大便已，头卓然而痛。其人足心必热，谷气下流故也。　　 【注　火邪入胃中十余日不解，忽振栗自下利者，火邪从大肠下奔，其候本为欲解，然而不解者，以从腰已下不得汗，邪虽下走，终不外走，故不解也。上条从颈已下不得汗，其势重；此从腰已下不得汗，其势较轻。足下恶风，见阳邪但在下也。小便不得，见阳邪闭拒阴窍也。与不得汗正同，所以大便亦硬。益见前之下利为火势急奔，火势衰减则仍硬也。反呕者，邪欲从上越也。欲失溲者，邪欲从前阴出也。皆余邪欲散之征也。胃火既减，小便当数复不数，则津液可回，及至津回肠润，则久积之大便必尽出矣。大便出多，则小便之当数者始数矣。肠胃之间，邪热既散而不留，则腰已下之得汗，并可知矣。得汗则阴分之阳邪，尽从外解，然后身半已下之阴气得上而反头痛，身半已上之阳气得下而反足心热。欲愈之状，尚类病状，火邪助虐为何如哉？】　　太阳病以火熏之不得汗，其人必躁，到经不解，必清血，名为火邪。　　 【注　火邪入胃，胃中水液多者，必奔迫下利，其渐解悉如上条矣。若胃中津液素乏之人，复受火邪，则漫无可御，必加躁扰不宁，繇是深入血室而圊血也。盖阳邪不从汗解，得以袭入阴中，动其阴血，倘阳邪不尽，其圊血必无期止，故申之曰名为火邪，示人以治火邪，而不治其血也。】　　微数之脉，慎不可灸。因火为邪，则为烦逆，追虚逐实，血散脉中。火气虽微，内攻有力，焦骨伤筋，血难复也。　　 【注　脉微而数，阴虚多热之征也。此而灸之，则虚者益虚，热者益热，不至伤残不止矣。凡病皆然，不独伤寒宜戒也。】　　烧针令其汗，针处被寒核起而赤者，必发奔豚，气从少腹上冲心者，灸其核上各一壮，与桂枝加桂汤更加桂。　　 【注　奔豚者，肾邪也。肾邪一动，势必自少腹上逆而冲心，状若豕突，以北方亥位属猪故也。北方肾邪，惟桂能伐之，所以用桂三倍，加入桂枝汤中，外解风邪，内泄阴气也。尝即此例推之，凡发表误入寒药，服后反加壮热，肌肤起赤块，畏寒，腹痛气逆而喘者，或汗时盖覆未周，被风寒复侵，红肿喘逆，其证同者，用此法良验。】　　太阳病当恶寒发热，今自汗出不恶寒发热，关上脉细数者，以医吐之过也。一二日吐之者，腹中饥，口不能食。三四日吐之者，不喜糜粥，欲食冷食，朝食暮吐。以医吐之所致，此为小逆。　　 【注　解肌之法，解散肌表风邪，全不伤动脾胃，乃天然不易之法也。若舍此而妄用吐法，吐中亦有发散之义，故不恶寒发热。一二日病在太阳，吐之则腹中饥，口不能食。三四日病在阳明，吐之则不喜糜粥，欲食冷食。皆胃气受伤之故也。然且朝食暮吐，脾中之真阳亦伤，而不能消谷，是则外感虽除，脾胃内伤卒未易复，故为小逆也。】　　太阳病吐之，但太阳病当恶寒，今反不恶寒，不欲近衣，此为吐之内烦也。　　 【注　此以吐而伤胃中之阴，较上条两伤脾胃之阴阳者稍轻，故内烦不欲近衣，虽显虚热之证，比关上脉细数，已成虚热之脉者，亦自不同。然以吐而伤其津液，虽幸病不致逆，医者能无过乎？可见用吐法时，亦当相人之津液矣。】　　太阳病外证未解者，不可下也，下之为逆。欲解外者，宜桂枝汤主之。　　 【注　下之为逆，即指结胸等证而言。欲解外者，必无出桂枝一法，叮咛无已之辞也。外邪未解，下必为逆。然则欲下末下之时，亟解其肌，俾下之而不为逆也，不亦可乎！】　　太阳病先发汗不解，而复下之，脉浮者不愈。浮为在外而反下之，故令不愈。今脉浮，故知在外，当须解外则愈，宜桂枝汤主之。　　 【注　已下，其脉仍浮，证未增变者，仍当亟解其外。】　　太阳病下之后，其气上冲者，可与桂枝汤，方用前法。若不上冲者，不可与之　　 【注　误下而阳邪下陷，然无他变，但仍上冲阳位，则可从表里两解之法。故以桂枝汤加于前所误用下药之内，则表邪外出，里邪内出，即用桂枝大黄汤之互词也。若不上冲，则表里两解之法，不可与也。】　　太阳病外证未除而数下之，遂恊热而利，利下不止，心下痞硬，表里不解者，桂枝人参汤主之。　　 【注　误下则致里虚，里虚则外热乘之。变而为利不止者，里虚不守也。痞硬者，正虚邪实中，成滞碍否塞而坚满也。以表未除，故用桂枝以解之。以里适虚，故用理中以和之。此方即理中加桂枝而易其名，亦治虚痞下利之圣法也。】　　太阳病桂枝证，医反下之，利遂不止。脉促者，表未解也。喘而汗出者，葛根黄连黄芩汤主之。　　 【注　太阳病原无里证，但当用桂枝解外。若当用不用而反下之，利遂不止，则热邪之在太阳者，未传阳明之经，已入阳明之腑，所以其脉促急，其汗外越，其气上奔则喘，下奔则泄，故舍桂枝而用葛根，专主阳明之表，加芩连以清里热，则不治喘而喘自止，不治利而利自止，又太阳两解表里之变法也。】　　太阳病下之后，脉促胸满者，桂枝去芍药汤主之。若微恶寒者，去芍药方中加附子汤主之。　　 【注　误下脉促与上条同，以无下利不止汗出等证，但见胸满，则阳邪仍盛于阳位，几与结胸同变。然满而不痛，且诸证未具，胸未结也，故取用桂枝之芳甘，以亟散太阳之邪。其去芍药之意，酸收二字不足尽之，以误下故不敢用，恐其复领阳邪下入腹中也。设微见恶寒，则阳虚已着，而非阳邪上盛之比，去芍药方中即当加附子以回其阳，是虽不言汗出，然繇此条之微恶寒，合上条观之，则脉促胸满喘而汗出之内，原伏有虚阳欲脱之机，故仲景于此条，特以微恶寒三字发其义，可见阳虚则恶寒矣，又可见汗不出之恶寒，即非阳虚矣。伤寒证中，多有下后魄汗不止，而酿亡阳之变者，必于此等处参合以求神髓，庶几可进于道耳。】　　太阳病下之微喘者，表未解故也。桂枝加厚朴杏仁汤主之。喘家作桂枝汤，加厚朴、杏子佳。　　 【注　凡下后利不止而加上气喘急者，乃是上争下夺之象，危候也。但骤病之人，中气足供上下之用，邪尽而喘与利自止。若中气素馁，加以上下交征，立尽之数矣。此证不云下利，但云微喘表未解，则是表邪因误下上逆，与虚证不同，故仍用桂枝以解表，加厚朴、杏仁以利下其气，亦微里之意也。此诀风邪误下作喘，治法之大要。其寒邪误下作喘，当用麻黄、石膏，即此可推。】　　太阳病下之，其脉促不结胸者，此为欲解也。脉浮者，必结胸也。脉紧者，必咽痛。脉弦者，必两胁拘急。脉细数者，头痛未止。脉沉紧者，必欲呕。脉沉滑者，恊热利。脉浮滑者，必下血。　　【注　脉促为阳邪上盛，反不结聚于胸，则阳邪未陷，可勃勃从表出矣，故为欲解也。脉浮者必结胸，即指促脉而申之。见脉促而加之以浮，邪气弥漫于阳位，故必结胸也。浮字贯下四句，见浮而促必结胸，浮而紧必咽痛，浮而弦必两胁拘急，浮而细数必头痛未止，皆太阳本病之脉，故主病亦在太阳之本位。设脉见沉紧，则阳邪已入阴分，但入而未深，仍欲上冲作呕，其无结胸咽痛等证，从可知矣。只因论中省用一个促字，三个浮字，后之读者，遂眩谓紧为下焦，属在少阴，惑之甚矣。观本文下句，即指出沉紧者必欲呕一语，正见前紧字指浮紧言也。沉紧方是阳邪入阴，上逆作呕。岂有浮紧咽痛，反为少阴寒邪上冲之理？明明太阳误下之脉证，何缘插入少阴，爚乱后人耶？至于滑脉居浮沉之间，亦与紧脉同推，故沉滑则阳邪入阴而主下利，浮滑则阳邪正在营分，扰乱其血而主下血也。夫太阳误下之脉，主病皆在阳在表，即有沉紧沉滑之殊，亦不得以里阴名之。】　　太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃核承气汤。　　 【注　邪热搏血，结于膀胱，膀胱者太阳寒水之经也。水得热邪，必沸腾而上侮心火，故其人如狂，见心虽未狂有似乎狂也。血自下者，邪热不留，故愈。若少腹急结，则膀胱之血畜而不行。先解外乃可攻，其攻法亦自不同，必用桃仁增入承气以达血所，仍加桂枝分解外邪，正恐余邪少有未解，其血得以留恋不下耳。】　　太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经瘀热在里故也，抵当汤主之。　　 【注　此条之证，较前条更重，且六七日表证仍在，曷为不先解其外耶？又曷为攻药中不兼加桂枝耶？以脉微而沉，反不结胸，知邪不在上焦而在下焦也。若少腹硬满，小便自利，则其人之发狂者，为血畜下焦无疑矣，故下其血自愈。然畜血而至于发狂，则热势攻心，桃仁承气不足以动其血，桂枝不足以散其邪，非用单刀直入之将，必不能斩关取胜。盖邪结于胸，则用陷胸以涤饮；邪结少腹，则用抵当以逐血。设非此一法，少腹中所结之血，既不附气而行，更有何药可破其坚垒哉？所以一峻攻斯血去而邪不留，并无借桂枝分解之力耳。】　　太阳病，身黄脉沉结，少腹硬，小便不利者，为无血也。小便自利，其人如狂者，血证谛也，抵当汤主之。　　 【注　此一条乃法中之法也。见血证为重证，抵当为重药，恐后人辨认不清，不当用而误用，与夫当用而不敢用，故重申其义。言身黄、脉沉结、少腹满三者，本为下焦畜血之证，然只现比尚与发黄相邻，必如前条之其人如狂，小便自利，则血证无疑，而舍抵当一法，别无他药可代之矣。然小便不利，何以见其非血证耶？盖小便不利，乃热瘀膀胱，无形之气病，为发黄之候也。小便自利，则膀胱之气化行，然后少腹满者，允为有形之畜血矣。】　　太阳病，小便利者，以饮水多，必心下悸；小便少者，必苦里急也。　　 【注　小便清利，本为邪不在里，若因饮水过多，致小便之利，则水未入腹，先与邪争，必主心下悸也。小便少者，即小便短赤，里证已具之意，但本文云必苦里急，明是谓饮水多而小便少者。邪热足以消水，故直指为里证已急也。以饮水多三字贯下，其旨跃然。】　　大下之后，复发汗小便不利者，亡津液故也，勿治之，得小便利必自愈。　　凡病若发汗，若吐若下，若亡血亡津液，阴阳自和者，必自愈。　　 【注　泉之竭矣，不云自中。古今通弊，医事中之操霸术者，其人已亡津液，复强责其小便，究令膀胱之气化不行，转增满硬胀喘者甚多，故宜以不治治之，俟其津液回小便利，必自愈也。于此见汗下恰当，津液不伤，为措于不倾藏于不竭之良图矣。】　　太阳病先下之而不愈，因复发汗，以此表里俱虚，其人因致冒，冒家汗出则自愈。所以然者，汗出表和故也。得里未和，然后下之。　　 【注　神识不清，似有物蒙蔽其外也，所以必须得汗，俾外邪先从外彻，然后辨其二便之和否，再一分解其邪也。然而表里俱虚之证。其两解之法，宜轻而且活，所以说汗出自愈，未尝指定服药也。又说得里未和，然后下之，但示其意，并不出方，后人孰察其遵《内经》虚者责之之义乎？若论用药，表无过桂枝，里无过大柴、五苓矣。】　　太阳病未解，脉阴阳俱停，必先振栗汗出而解。但阳脉微者，先汗出而解；但阴脉微者，下之而解。若欲下之，宜调胃承气汤主之。　　 【注　病久而外邪不解，不过是入阳入阴之二途。既阴阳两停，初无偏胜，可以解矣，犹必先振栗，始得汗出而解，虚可知也。其有不为振汗邪无出机者，辨脉用法，要与初病不同。盖初病皆邪气胜则实之脉，病后皆正气夺则虚之脉，所以最虚之处，便是容邪之处。故阳脉微者，邪乘其阳，汗之而解；阴脉微者，邪乘其阴，下之而解。必须透此一关，始得用药与邪相当，邪去则正自复，不补虚而自补耳。至于虚者责之之意，前条已露一斑。此云若欲下之，宜调胃承气汤，意更轻活，其无取于大汗大下，具在言外矣。】　　太阳中风，下利呕逆表解者，乃可攻之。其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也，十枣汤主之。　　 【注　此证与结胸颇同。但结胸者，邪结于胸，其位高；此在心下及胁，其位卑。然必表解乃可攻之，亦与攻结胸之戒不殊也。其人漐漐汗出，发作有时，而非昼夜俱笃，即此便是表解之征。虽有头痛，心下痞硬满，引胁下痛，干呕短气诸证，乃邪结之本证，不得以表证名之。若待本证尽除，后乃攻之，不坐误时日乎？故复申其义，见汗出不恶寒，便是表解可攻之候，虑何深耶？盖外邪挟饮，两相搏结，设外邪不解，何缘而得汗出津津乎？攻药取十枣汤者，正与结胸之陷胸汤相仿，因伤寒门中，种种下法，多为胃实而设。胃实者，邪热烁干津液，肠胃俱结，不得不用苦寒以荡涤之。今证在胸胁而不在胃，则胃中津液未经热耗，而荡涤肠胃之药无所取矣。故取蠲饮，逐水于胸胁之间，以为下法也。】　　太阳病二三日，不能卧，但欲起，心下必结，脉微弱者，此本有寒分也。反下之，若利止必作结胸；未止者，四日复下之，此作恊热利也。　　 【注　二三日不能卧，但欲起，阳邪炽盛，逼处心胸，扰乱不宁，所以知其心下必结。然但显欲结之象，尚未至于结也。若其人脉微弱者，此平日素有痰饮积于心膈之分，适与外邪相召，外邪方炽，其不可下明矣。反下之，若利止则邪势乘虚欲结者，愈益上结。利未止，因复下之，俾阳邪不复上结，亦将差就错因势利导之法。但热邪从表解极易，从里解极难，恊热下利，热不尽，其利漫无止期，亦危道也。合上条外邪抟饮之证。反复提诲，深切着明，从来疑是阙文，可为叹息。】　　病发于阳而反下之，热入因作结胸；病发于阴而反下之，因作痞。所以成结胸者，以下之太早故也。　　 【注　风为阳邪，病发于中风，阳邪未从外解而反下之，其热势乘虚陷入，必硬结于胸上。寒为阴邪，病发于伤寒，阴邪未从外解而反下之，其热势乘虚陷入，必痞塞于心间。二证皆繇下早，皆是热入省文以见意也。太早则邪方炽盛，既未外解，又未传经，此而下之，其变安得不大耶？】　　太阳病脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸，但头汗出，余无汗，剂颈而还，小便不利，身必发黄也。　　 【注　中风病见浮动数之三脉，主风主热主痛更主虚，虚故邪持日久。头痛发热恶寒，表终不解。医不知其邪持太阳，未传他经，反误下之，于是动数之脉变迟，而在表之证变结胸矣。动数变迟三十六字，形容结胸之状殆尽。盖动数为欲传之脉，而变迟则力绵势缓而不能传，且有结而难开之象，膈中之气，与外人之邪，两相格鬬，故为拒痛。胃中水谷所生之精悍，因误下而致空虚，则不能借之以冲开外邪，反为外邪冲动其膈，于是正气往返邪逼之界，觉短气不足以息。更躁烦有加，于是神明不安，方寸之地，觉剥肤近灾，无端而生懊憹。凡此皆阳邪内陷所致。阳本亲上，故据高位而心下硬痛为结胸也。】　　太阳病，重发汗而复下之，不大便五六日，舌上燥而渴，日晡所小有潮热，从心上至少腹硬满而痛，不可近者，大陷胸汤主之。　　 【注　不大便，燥渴，日晡潮热，少腹硬满，证与阳明颇同。但小有潮热，则不似阳明大热；从心上至少腹，手不可近，则阳明又不似此大痛。因是辨其为太阳结胸，兼阳明内实也。缘误汗复误下，重伤津液，不大便而燥渴潮热，虽太阳阳明亦属下证，但太阳痰饮内结，必用陷胸汤，由胸胁以及肠胃，荡涤始无余。若但下肠胃结热，反遗胸上痰饮，则非法矣。】　　结胸者，项亦强如柔痓状，下之则和，宜大陷胸丸。　　 【注　结胸而至颈项亦强，证愈笃矣。盖胸间邪结紧实，项势常昂，有似柔痓之状。然痓病身手俱张，此但项强，原非痓也。借此以验胸邪，十分紧逼耳。胸邪紧逼，以大陷胸汤下之；恐过而不留，即以大陷胸丸下之；又恐滞而不行，故煮而连滓服之。然后与邪相当，而可施战胜攻取之略。观方中用大黄、芒硝、甘遂，可谓峻矣；乃更加葶苈、杏仁，以射肺邪而上行其急；煮时又倍加白蜜，以留恋而润导之，而下行其缓。必识此意，始得用法之妙。】　　结胸证，其脉浮大者不可下，下之则死。　　 【注　胸既结矣，本当下以开其结，然脉浮大则表邪未尽，下之是令其结而又结也，所以主死。此见一病不堪再误也。】　　结胸证具，烦躁者亦死。
　　【注　亦字承上，见结胸证全具更加烦躁，即不下亦主死也。烦躁曷为主死耶？盖邪结于胸，虽借药力以开之，而所以载药力上行者，胃气也。胃气充溢于津液之内，汗之津液一伤，下之津液再伤，至热邪抟饮结于当膺，而津液又急奔以应上征，有不尽不已之势。烦躁者津液已竭，胃气垂绝之征也。此陷胸诸法，见几于早，竞竞以涤饮为先务，饮涤则津液自安。】　　太阳病，医发汗，遂发热恶寒；因复下之，心下痞，表里俱虚，阴阳气并竭，无阳则阴独；复加烧针，因胸烦，面色青黄，肤瞤者难治，今色微黄手足温者易愈。　　 【注　凡表里差误，证变危笃，有阴已亡而阳邪尚不尽者，有阳邪尽而阳气亦随亡者，有外邪将尽未尽，而阴阳未致全亏者，此可愈不可愈所繇分也。大率心下痞与胸间结，虽有上下之分，究竟皆是阳气所治之位，观无阳则阴独一语，正见所以成痞之故。虽曰阴阳气并竭，实繇心下无阳，故阴独痞塞也。无阳阴独，早巳括伤寒误下成痞大义，安得草草读过？无阳亦与亡阳有别。无阳不过阳气不治，复加烧针以逼劫其阴，阳乃成危候，其用药逼劫，即可同推。又中风误下结胸，伤寒误下成痞者，证之常也。然中风误下，间有痞证，伤寒误下，间有结胸证，不可不明。故次此条于结胸证后，至太阳中篇，亦次结胸于痞证后，以求合作者之圆神也。】
古今图书集成医部全录卷三百三十六

伤寒门

　　　　伤寒论 【汉　张机】

　　　　　太阳经中篇 【凡寒伤营之证，列于此篇，法五十八条。】
　　 【喻昌曰：按上风伤卫之证，用桂枝汤解肌者，乃是不欲发汗以扰动其营也。不扰其营，但治其卫，尝有不及之弊。不及则邪不尽去，势必传入于里，故篇中两解表里之法居多。此篇寒伤营之证，用麻黄发汗者，乃亟驱其邪尽从表出，不使停留之法。尝有太过之弊，太过则未免因邪伤正，而虚候易生。设有余邪不尽者，多未敢再汗，但可和其营卫，或俟其津回，自然得汗，故两解表里之法差少。其误下之证，亦不比上篇之阳邪多变。但发汗之后，其人津液已虚，更加误下，则津液重虚，所以或邪少虚多而伤其阳，或邪盛热炽而伤其阴。源同流异，各造其偏，以故治法亦错出不一，必先会大意，然后一展卷而了然于心目也。】　　太阳病，或已发热，或末发热，必恶寒体重呕逆，脉阴阳俱紧者，名曰伤寒。　　 【注　发热恶寒，体重呕逆，脉阴阳俱紧，凡是伤寒病，必具此五者，故以为总称。或未发热者，寒邪初入，尚未郁而为热，顷之即热矣。多有服表药后反增发热者，病必易解。盖热郁未久，药即领邪外出，无里证故也。仲景恐见恶寒体重呕逆，又未发热，认为直中阴经之证，操刃杀人，早于辨证之先，揭此一语，虑何周耶？】　　太阳病，头痛发热，身疼肢痛，骨节疼痛，恶风无汗而喘者，麻黄汤主之。　　 【注　上条已言伤寒之脉证矣，此复以头疼发热，身疼腰痛，骨节疼痛，恶风无汗而喘，互发其义。盖恶寒未有不恶风者，头身腰节疼痛即体重之应，无汗而喘亦即呕逆脉阴阳俱紧之应也。汗乃血之液，血为营，营强则腠理闭密，虽热汗不出也。麻黄发汗散邪，其力最猛，故以桂枝监之，甘草和之，而用杏仁润下以止喘逆，然亦但取微似汗，不须歠热稀粥。正如驭六马，执辔惟谨，恒虞其泛轶耳。】　　伤寒一日，太阳受之，脉若静者为不传，颇欲吐；若躁烦脉数急者为传也。伤寒二三日，阳明少阳证不见者，为不传也。　　 【注　脉静者，邪在本经，且不能遍，故不传经。颇欲吐，外邪内搏，身烦脉数，寒邪变热，必传经也。二三日阳明少阳证不见，即误治，亦止留连于太阳也。】　　伤寒二三日，心中悸而烦者，小建中汤主之。呕家不可用建中汤，以甜故也。　　 【注　欲传未传之证，其人内实，差可无虑。若阳气内虚而心悸，阴气内虚而心烦，将来邪与虚搏，必至危困。建立其中气，则邪不易入，即入亦足以御之。】　　太阳伤寒者，加温针，必惊也。
　　 【注　温针欲以攻寒，孰知针用火温，营血得之，反增其热。营气通于心，引热邪以内逼神明，必致惊惶而神乱也。】　　脉浮宜以汗解，用火灸之，邪无从出，因火而盛，病从腰以下，必重而痹，名火逆也。　　 【注　外邪挟火势上炎，必不下通阴分，故重而痹。】　　脉浮者，病在表可发汗，宜麻黄汤。脉浮而数者可发汗，宜麻黄汤。　　 【注　伤寒之脉，阴阳俱紧，其脉但浮及浮数而不兼紧，似可不用麻黄汤。然寒既入营，舍麻黄汤定法，别无他药可代，故重申其义。见脉紧固当用麻黄汤，而脉浮不紧者，乘其邪方在表，当用麻黄汤托出其邪，不使得入。即脉浮数不紧者，乘其势正欲传，当用麻黄汤击其半，渡而驱之使出，参看中风证脉浮宜用桂枝汤可见。】　　伤寒，发汗已解，半日许复烦，脉浮数者，可更发汗，宜桂枝汤。　　 【注　发汗后病解，半日许复烦，脉复浮数，明系汗后表疏，邪风袭入所致，即不可再用麻黄汤，宜更变发汗之法，改用桂枝可耳。用桂枝者，一以邪重犯卫，一以营虚不能复任麻黄也。】　　发汗已，脉浮数烦渴者，五苓散主之。　　 【注　脉浮数而烦与上同也，加之以渴，则津液为热所耗，而内燥里证具矣。津液内耗，即非细故，宜用四苓以滋其内，而加桂以解其外，比上更用桂枝之法又大不同者，以无复感故也。然既云两解表里之邪热，则五苓散中朮用苍、桂用枝，从可推矣。】　　伤寒汗出而渴者，五苓散主之；不渴者，茯苓甘草汤主之。　　 【注　伤寒以无汗故烦，汗出则不烦可知矣，但汗出而渴，则上条五苓两解表里之法，在所必用。若汗出而并不渴，则里证本轻，故用桂枝汤中之三，五苓汤中之一，少示三表一里之意，名曰茯苓甘草汤，以消息病情而分解微邪。】　　脉浮紧者，法当身疼痛，宜以汗解之。假令尺中迟者，不可发汗。何以知之？然，以荣气不足血少故也。　　 【注　脉浮而紧，遍身疼痛，乃伤寒正病，亟当发汗以驱逐外邪者也。设其人元气素薄，尺中脉迟，则城郭不完，兵甲不坚，米粟不多，根本先欲动摇，尚可背城一战乎？此所以必先建中而后发汗也。】　　脉浮数者，法当汗出而愈。若下之身重心悸者，不可发汗，当自汗出乃解。所以然者，尺中脉微，此里虚。须表里实，津液自和，便自汗出愈。　　 【注　脉浮数者，法当从乎汗解，故有更药发汗及两解表里之法。设经误下而身重心悸，纵脉仍浮数，亦不可复发其汗，但宜静调，俟其汗自出乃解耳。所以然者，以尺脉微里阴素虚故也。必须津液自和，即为表里俱实，便自汗出而愈，此亦先建中而后发汗之变法。要知仲景云尺脉微者不可发汗，又云尺微者不可下，无非相人津液之奥旨。】　　咽喉干燥者，不可发汗。
　　 【注　咽喉干燥，其人平日津液素亏可知，故不可发汗以重夺其津液也。】　　淋家不可发汗，发汗则便血。
　　 【注　小便淋者，膀胱为热所闭，气化不行也。更发其汗，则膀胱愈扰而血从小便出矣。】　　疮家虽身疼痛不可发汗，汗出则痓。　　 【注　身疼痛为寒伤营之证，本当发汗。然疮疡之人，肌表素虚，营血暗耗，更发其汗，则外风袭虚，内血不荣，必致颈项强身手张而成痓。痓亦膀胱病也。】　　衄家不可发汗，汗出必额上陷，脉紧急，目直视，不能眴，不得眠。　　 【注　目得血而能视，汗为血液，衄血之人，清阳之气素伤，更发其汗，则额上必陷，乃上焦枯竭之应也。诸脉者皆属于目，筋脉紧急则目上瞪而不能合，故不得眠也。伤寒发烦目瞑者必衄，宜用麻黄汤发汗。此言素惯衄血之人，戒发汗以虚其虚，宜两谛之。】　　亡血家不可发汗，发汗则寒栗而振。　　 【注　亡血即亡阴也，亡阴发汗本当生热，乃反寒栗而振者，何耶？盖阴亡则阳气孤而无偶，纔一发汗，其阳必从汗尽越，所以寒栗有加，阴阳两竭也。】　　汗家重发汗，必恍惚心乱，小便已阴疼，与禹余粮丸。　　 【注　心主血，汗者心之液，平素多汗，更发其汗，则心脏血伤而心神恍惚，小肠腑血亦伤而便已阴疼。禹余粮丸原方阙，然生心血，通水道，可意会也。】　　发汗，病不解，反恶寒者，虚故也，芍药甘草附子汤主之。发汗后恶寒者，虚故也。不恶寒但恶热者，实也，当和胃气，与调胃承气汤。　　 【注　恶寒者，汗出营卫新虚，故用法以收阴固阳而和营卫。不恶寒者，汗出表气未虚，反加恶热，则津干胃实可知，故用法以泄实和中。然曰与，似大有酌量。其不当径行攻下，以重虚津液，　可识矣。】　　发汗后，身疼痛脉沉迟者，桂枝加芍药生姜各一两人参三两新加汤主之。　　 【注　伤寒发汗后，身反疼痛者，乃阳气暴虚，寒邪不能尽出所致。若脉见沉迟，更无疑矣。脉沉迟者，六部皆然，与尺迟大异。尺迟乃素虚，此为发汗新虚。故于桂枝方中，倍加芍药、生姜各一两以去邪，用人参三两以辅正，名曰新加汤者，明非桂枝汤中之旧法也。】　　发汗后，不可更行桂枝汤。汗出而喘无大热者，可与麻黄杏仁甘草石膏汤主之。发汗后饮水多者必喘，以水灌之亦喘。　　【注　误用桂枝固卫，寒不得泄，气逆变喘，本当用大青龙汤，乃于汤中除去桂枝、姜、枣者，以已经一误，不可再误，驭药之严也。然有大热者，恐兼里证。若无大热，其为表邪实盛可知。故变青龙之制，为麻杏甘石，允为的对也。饮水多者，内有大热，则能消之。汗后里证未具，内无大热，故饮水多者，水气上逆必为喘也。以水灌其外，冷气侵肤与内邪相搏，亦主喘也，即形寒饮冷伤肺之意。但伤肺乃积渐所致，此不过偶伤耳，治法要不出麻杏甘石之外。见内饮水多，外行水灌，皆足以敛邪闭汗，不独误行桂枝汤为然矣。】　　下后不可更行桂枝汤；若汗出而喘无大热者，可与麻黄杏仁甘草石膏汤。　　 【注　易桂枝以石膏，少变麻黄之法以治误矣。乃误下而喘，亦以桂枝为戒，而不越此方者，何耶？盖太阳中风与太阳伤寒，一从桂枝，一从麻黄，分途异治。由中风之误下而喘者，用厚朴、杏仁加入桂枝汤中观之，则伤寒之误下而喘者，用石膏加入麻黄汤中，乃天造地设，两不移易之定法。仲景所以谆谆告戒者，正恐人以伤寒已得汗之证，认为伤风有汗而误用桂枝，故特出误汗误下两条，示以同归麻黄一治之要，益见营卫分途，而成法不可混施矣。】　　发汗过多，其人叉手自冒心，心下悸欲得按者，桂枝甘草汤主之。　　 【注　发汗过多，阳气虚衰，阳本受气于胸中，胸中阳气不足，故叉手冒心，不说到阴血上。方用桂枝甘草固表缓中，亦未说到养血上。方注谓汗多则血伤，血伤则心虚，反置阳虚不理，所谓迂阔而远于事情也。】　　未持脉时，病人叉手自冒心，师因教试令咳而不咳者，此必两耳聋无闻也。所以然者，以重发汗，虚，故如此。　　 【注　此示人推测阳虚之一端也。阳虚耳聋，宜急固其阳，与少阳传经邪盛之耳聋迥别矣。】　　发汗后，其人脐下悸者，欲作奔豚，茯苓桂枝甘草大枣汤主之。　　 【注　汗本心之液，发汗后脐下悸者，心气虚而肾气发动也。肾邪欲上陵心，故脐下先悸，取用茯苓桂枝，直趋肾界，预伐其邪，所谓上兵伐谋也。】　　发汗后，腹胀满者，厚朴生姜甘草半夏人参汤主之。　　 【注　吐后腹胀，与下后腹胀，多为实，以邪气乘虚入里为实也。若发汗后，外已解而腹胀满，知非里实之证，繇脾胃气虚，津液抟结，阴气内动，壅而为满也。故以益胃和脾降气涤饮为治也。】　　伤寒汗出解之后，胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。　　 【注　汗后外邪虽解，然必胃气安和，始得脱然无恙，以胃主津液故也。津液因邪入而内结，因发汗而外亡，两伤告匮，其人心下必痞硬，以伏饮抟聚，胃气不足以开之也。胃病故干噫食臭，食入而嗳馊酸也。胃病故胁下有水气，水入而旁渗胁肋也。胃中水谷不行，腹中必雷鸣而搏击有声，下利而清浊不分也。虽不繇误下而且成痞，设误下，其痞结又当何似耶？】　　伤寒中风，医反下之，其人下利日数十行，谷不化，腹中雷鸣，心下痞硬而满，干呕心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也。甘草泻心汤主之。　　 【注　此条痞证，伤寒与中风互言大意，具见下利完谷，腹鸣呕烦，皆误下而胃中空虚之互辞也。设不知此义，以为结热而复下之，其痞必益甚。故重以胃中虚，客气上逆，昭揭病因。方用甘草泻心汤者，即生姜泻心汤除生姜、人参不用，而倍加甘草、干姜也。客邪乘虚，结于心下，本当用人参，已误而再误，其痞已极。人参仁柔，无刚决之力，故不用也。生姜辛温，最宜用者，然以气薄主散，恐其领津液上升，客邪从之犯上，故倍用干姜代之以开痞，而用甘草为君坐镇中州，庶心下与腹中渐致泰宁耳。今人但知以生姜代干姜之僭，孰知以干姜代生姜之散哉？但知甘草能增满，孰知甘草能去满哉？】　　伤寒大下后，复发汗，心下痞恶寒者，表未解也，不可攻痞。当先解表，表解乃可攻痞。解表宜桂枝汤，攻痞宜大黄黄连泻心汤。　　 【注　大下之后复发汗，先里后表，颠倒差误。究竟已陷之邪，痞结心下，证兼恶寒，表邪不为汗衰，即不可更攻其痞，当用桂枝解肌之法，先解其外，外解已后，乃以大黄黄连泻心汤攻去其心下之痞也。】　　脉浮而紧而复下之，紧反入里则作痞，按之自濡，但气痞耳。心下痞，按之濡，其脉关上浮者，大黄黄连泻心汤主之。心下痞而复恶寒汗出者，附子泻心汤主之。　　 【注　伤寒脉浮而紧，即不可下，误下而紧反入里，则寒邪转入转深矣，故作痞。外邪与内饮搏结，故心下满硬。若按之自濡而不满鞕，则证不挟饮。其所挟者，乃身中之阴气上逆，而痞聚于心下也。阴气上逆，惟苦寒可泻之，上条大黄黄连泻心之法，即为定药。若恶寒汗出，前方必加入附子以救阳虚。盖否者，干往居内，坤往居外，所以宜切阴盛阳微之虑。今恶寒汗出，其事着矣。故三黄汤内另煎附子汁和服以各行其事，而共成倾否之功。即一泻心方中，其法度森森若此。】　　伤寒五六日，呕而发热者，柴胡汤证具。而以他药下之，柴胡证仍在者，复与柴胡汤，此虽已下之不为逆。必蒸蒸而振，却发热汗出而解。若心下满而硬痛者，此为结胸也，大陷胸汤主之。但满而不痛者此为痞，柴胡汤不中与之，宜半夏泻心汤。　　 【注　上篇论结胸有阳明之兼证矣，此复论结胸及痞有少阳之兼证。见五六日呕而发热，为少阳之本证，然太阳未罢，亦间有之。所以阳明致戒云，呕多虽有阳明证，不可攻，以呕属太阳故也。且发热而非往来之寒热，尤难辨识。果系少阳证，则太阳证将罢，不似阳明之不可攻；若系太阳迁延未罢，误下即成痞结，其为害更大矣。方用半夏泻心汤者，即生姜泻心汤去生姜而君半夏也。去生姜者，恶其辛散引津液上奔也。君半夏者，泻心诸方，原用以涤饮，此因证起于呕，故推之为主君耳。】　　本以下之，故心下痞，与泻心汤痞不解，其人渴而口燥烦，小便不利者，五苓散主之。　　 【注　泻心诸方，开结荡热益虚，可谓具备。乃服之而痞不解，更加渴而口燥烦小便不利者，前第八条五苓两解表里之法，正当主用。盖其功擅润津滋燥，导饮荡热，所以亦得为消痞满之良治也。】　　伤寒服汤药，下利不止，心下痞硬，服泻心汤已，复以他药下之，利不止。医以理中与之，利益甚。理中者理中焦，此利在下焦，赤石脂禹余粮汤主之。复利不止者，当利其小便。　　 【注　汤药者，荡涤肠胃之药，即下药也。误下而下利不止，心下痞硬，服泻心汤为合法矣，乃复以他药下之，他药则皆荡涤下焦之药，与心下之痞全不相涉，纵痞硬微除，而关闸尽撤，利无休止，反取危困。用理中以开痞止利，原不为过，其利益甚者，明是以邻国为壑，徒重其奔迫也。故用赤石脂禹余粮固下焦之脱，而重修其关闸。倘更不止，复通支河水道，以杀急奔之势，庶水谷分而下利自止耳。】　　伤寒发热，汗出不解，心中痞硬，呕吐而下利者，大柴胡汤主之。　　 【注　外邪不解转入于里，心下痞硬，呕吐下利，攻之则碍表，不攻则里证已迫，计惟主大柴胡一汤，合表里而两解之耳。】　　伤寒发汗，若吐若下，解后心下痞硬，噫气不除者，旋覆代赭石汤主之。　　 【注　此亦伏饮为逆，但因胃气亏损，故用法以养正而兼散余邪，大意重在噫气不除。上既心下痞硬，更加噫气不除，则胃气上逆，全不下行，有升无降。所谓弦绝者其声嘶，土败者其声哕也。故用代赭领人参下行，以镇安其逆气，微加散邪涤饮而痞自开耳。】　　病胁下素有痞，连在脐旁，痛引少腹，入阴筋者，此名脏结，死。脏结无阳证，不往来寒热，其人反静，舌上胎滑者，不可攻也。　　 【注　伤寒有脏结之证，乃阴邪结于阴也。若加痛引少腹，入阴筋，则悖乱极矣，故主死也。无阳证者，无表证也。不往来寒热者，无半表半里之证也。其人反静者，并无里证也。既无表里之证，而舌上仍有胎滑，此为何故？则以丹田有热，胸中有寒耳。夫丹田阴也反有热，胸中阳也反有寒，是则其病不在表里而在上下，上下之邪相悖而不相入，所以不可攻也。】　　问曰：病有结胸、有脏结，其状何如？答曰：按之痛，寸脉浮，关脉沉，名曰结胸也。何谓脏结？答曰：如结胸状，饮食如故，时时下利，寸脉浮，关脚小细沉紧，名曰脏结。舌上白胎滑者难治。　　 【注　脏结一证，最难辨识，复设问答，借结胸以详其脉证，而明外邪炽盛者为难治。结胸者，阳邪结于阳也；脏结者，阴邪结于阴也。然胸位高，脏位卑，其脉之寸浮关沉两俱无异。乃脏结之关脉更加小细紧者，以关脉居上下二焦之界，外邪繇此下结，积气繇此上干，实往来之要冲，所以病在下而脉反困于中也。此证全以外受之邪定轻重，若舌上有白胎滑，则所感深重，其互结之势方炽，单表单里及两解表里之法，俱不可用，所以难治。然温中散邪，俾阴气渐下而内消，客邪渐上而外散，两相开解，则良工之为，其所难乎？】　　伤寒六七日，结胸热实，脉沉紧，心下痛，按之石硬者，大陷胸汤主之。　　 【注　伤寒误下，虽成痞，亦时有结胸之候。痞者十之八九，结胸者十之一二也，故次伤寒结胸于痞证之后。上条言寸脉浮关脉沉，此言脉沉紧，更明。盖紧脉有浮沉之别，浮紧主伤寒无汗，沉紧主伤寒结胸，与中风之阳邪结胸迥殊。此所以不言浮也，精矣精矣。】　　小结胸病，正在心下，按之则痛，脉浮滑者，小陷胸汤主之。　　 【注　小结胸病，正在心下，则不似大结胸之高在心上也。按之则痛，比手不可近则较轻也。而脉之浮又浅于沉，滑又缓于紧，可见其人外邪陷入原微，但痰饮素盛，挟热邪而内结，所以脉见浮滑也。黄连、半夏、(艹舌)蒌实，药味虽平，而泄热散结，亦是突围而入，所以名为小陷胸汤也。】　　伤寒十余日，热结在里，复往来寒热者，与大柴胡汤。但结胸无大热者，此为水结在胸胁也。但头微汗出者，大陷胸汤主之。　　 【注　治结胸之证，用陷胸之法者，以外邪挟内饮，搏结胸间，未全入于里也。若十余日热结在里，则是无形之邪热蕴结，必不定在胸上，加以往来寒热，仍兼半表，当用大柴胡汤，以两解表里之热邪，于陷胸之义无取矣。无大热与上文热实互意。内陷之邪但结胸间，而表里之热反不炽盛，是为水饮。结在胸胁，其人头有微汗，乃邪结在高，而阳气不能下达之明征。此则用大陷胸汤，允为的对也。】　　伤寒六七日，发热微恶寒，肢节烦疼微呕，心下支结，外证未去者，柴胡桂枝汤主之。　　 【注　此一条又足纬上三条而明其意。心下支结者，邪结于心下之偏旁，不正中也，比小结胸之正在心下又较轻矣。伤寒至六七日，宜经传已遍，乃发热微恶寒，肢节烦疼微呕，其邪尚在三阳之界，未入于里，虽心下支结而外证未除，即不可用大陷胸汤，以大陷胸汤主里而不主表也。亦不可用小陷胸汤，以小陷胸汤主饮而不主表也。夫支结之邪，其在外者方盛，其陷入者原少，故但合用柴胡、桂枝和解二法以治其表，表邪去而支结自开矣。后人谓支结乃支饮结于心下，梦语喃喃，吾不识支饮为何物也。】　　伤寒八九日下之，胸满烦惊，小便不利，讝语，一身尽重，不可转侧者，柴胡加龙骨牡蛎汤主之。　　 【注　此伏饮素积为变之最巨者。盖积饮之人，津液素结，原不足以充灌周身，及遇外感，一切汗吐下定法，漫难轻试，其误下之变，更有进于结胸者。似此一证，八九日过经乃下之，可谓慎矣。孰知外邪未尽，乘虚而陷，积饮挟之，填满胸中，胸中既满，则膻中之气，不能四布而使道绝，使道绝则君主孤危，所以心惊而神乱也。烦与讝语本属胃，此则兼心。小便不利，本属津液内竭，此亦兼小肠火燔。一身尽重不可转侧者，又神明内乱，治节不行，百骸无主之明征也。夫邪方在表里，其患已及神明，于此而补天浴日，宁复寻常表里所办，故用人参、茯苓之补以益心虚，丹、铅之重以镇心惊，龙骨、牡蛎之濇以为载神之舟楫，一方而批郄导窾，全收安内攘外之功。后人不察，谓是总三阳而和之之法，岂其然哉？按伤寒虽云传足不传手，其实原无界限。此证手少阴心主为邪所逼，神明内乱，因致讝语无伦，较他证讝语之属胃实者，相去悬绝。若复以治足经之法治之，必无幸矣。方中药止九味，用入心药五种不以为复，且入悍药三种不以为猛，盖都城震动，势必悉力入援，非孤注可图侥幸也。至于痰饮抟膈，最为剥床者，但用半夏一味；表邪内袭，首发虽端者，但从太少之例，用桂枝、柴胡二味；阳邪入阴，最宜急驱者，但用大黄一味。是则治伤寒吃紧之处，咸落第二义，止从治心诸药之后。一案共结其局，此等手眼，岂凡近可识耶！】　　伤寒脉结代心动悸者，炙甘草汤主之。一名复脉汤。脉按之来缓，而时一止复来者，名曰结。又脉来动而中止，更来小数中有还者反动，名曰结阴也。脉来动而中止不能自还，因而复动，名曰代阴也。得此脉者必难治。　　 【注　病而至脉结代，心动悸，真阴已亡。微邪抟聚者，欲散不散，故立炙甘草汤，补胃生津润燥以复其脉，少加桂枝以和营卫，少加清酒以助药力，内充胃气，外达肌表，不驱邪而邪自无可容矣。至于后段本为结代二脉下注脚，后人不解，疑为阙文，但以虚多实少混说，殊不知脉者气血之先，仲景于津液内亡之脉，名之为结阴、代阴，又名无阳，原有至理，何得懵然不识！聊为四言俚句，以明其义。胃藏津液，水谷之海。内充脏腑，外灌形骸。津多脉盛，津少脉衰。津结病至，津竭祸来。脉见微弱，宜先建中。汗则津越，下则津空。津耗脉和，不可妄攻。小便渐减，大便自通。阳明内实，急下救焚。少缓须臾，津液无存。阳明似实，少用调承。驱热存津，此法若神。肾中真阳，阴精所栽。胃中真阳，津液所胎。津枯精盛，冽泉可溉。阴精衰薄，瓶罄罍哀。何谓结阴？无阳脉阖。何谓代阴？无阳脉夺。经揭无阳，津液所括。较彼亡阳，天地悬阔。】　　伤寒，医下之，续得下利清谷不止，身疼痛者，急当救里；后身疼痛，清便自调者，急当救表。救里宜四逆汤，救表宜桂枝汤。　　 【注　下利清谷者，脾中之阳气微而饮食不能腐化也。身体疼痛者，在里之阴邪盛，而筋脉为其阻滞也。阳微阴盛，凶危立至，当急救其在里之微阳，俾利与痛而俱止；救后小便清，大便调，则在里之阳已复。而身痛不止，明是表邪末尽，营卫不和所致，又当急救其表。俾外邪仍从外解，而表里之辨，始为明且尽耳。救里与攻里天渊，若攻里必须先表后里，必无倒行逆施之法。惟在里之阴寒极盛，恐阳气暴脱，不得不急救其里，俟里证少定，仍救其表。初不敢以一时之权宜，更一定之正法也。厥阴篇下利腹胀身体疼痛者，先温其里，乃攻其表，曰先温曰乃攻，形容不得已之次第，足互此意。】　　伤寒下后，心烦腹满，卧起不安者，栀子厚朴汤主之。　　 【注　满而不烦，即里证已具之实满；烦而不满，即表证未罢之虚烦。合而有之，且卧起不安，明是邪凑胸表腹里之间，无可奈何之象，故取栀子以快涌其邪，而合厚朴枳实，以泄腹中之满，亦表里两解之法也。】　　伤寒，医以丸药大下之，身热不去微烦者，栀子干姜汤主之。　　 【注　丸药大下，徒伤其中，而不能荡涤其邪，故栀子合干姜用之，亦温中散邪之法也。】　　伤寒五六日，大下之后，身热不去，心中结痛者，未欲解也，栀子豉汤主之。发汗若下之，而烦热胸中窒者，栀子豉汤主之。发汗吐下后，虚烦不得眠，若剧者必反复颠倒，心中懊憹者，栀子豉汤主之。若少气者，栀子甘草豉汤主之。若呕者，栀子生姜豉汤主之。凡用栀子汤，病人旧微溏，不可与服之。　　 【注　香豉主寒热恶毒，烦躁满闷。下后身热不去，心中结痛，则表邪昭著，与前条之微烦不同，故以栀子合香豉解散余邪，又主表而不主里之法也。然此栀豉一法，诸凡汗下后证，显实烦虚烦之不同，要皆可用。以其胸中窒塞，即名实烦，窒比心中结痛则较轻也。以其身外热除，心中不窒，止是虚热内壅，即名虚烦。虚烦不得眠，亦即卧起不安之互词。反复颠倒，心中懊憹，热邪逼处，无法可除，故用栀豉汤以涌其余热，乃因汗吐下后，胸中阳气不足，最虚之处，便是容邪之处，正宜因其高而越之耳。若虑津液内竭，正气暴虚，余邪不尽，则仲景原有炙甘草汤一法，宁敢妄涌以犯虚虚之戒耶？】　　下之后，复发汗，必振寒脉微细，所以然者，以内外俱虚故也。　　 【注　治伤寒有先汗后下之次第，原不得已之法。设下之后，外邪不尽，复不得已而发其汗，其人身必振寒，脉必微细，邪虽去而内外俱虚，所伤滋大矣。良工于汗下之际，已不无临谷之惧，况以误治致虚，更可再悞而犯虚虚之戒乎？】　　下之后，复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。　　 【注　上条但言振寒及微细之脉，未定所主之病，以虚证不一也。然振寒脉微细，阳虚之故，已露一斑。设昼日烦躁不得眠，其为虚阳扰乱可知矣。其人夜反安静，不呕不渴，则虚阳扰乱，不兼外邪可知矣。乃复以脉沉微，身无大热，重加辨别者，仲景意中恐新邪乘虚暗袭耳。外无邪袭，则烦躁为亡阳之候，而干姜、附子，在所必用矣。即此而推，其人日中安静，夜多烦躁，则阳不病而阴病可知矣。然阴病乃伤寒后之本证，自有阳邪入阴，及阴气内亏津液末复之条，故不复互言之也。】　　伤寒，若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝朮甘草汤主之。　　 【注　心下逆满，气上冲胸，寒邪抟饮，塞涌于膈，所以起则头眩，脉见沉紧，明系饮中留结外邪，若但发汗以强解其外，外虽解而津液尽竭，反足伤动经脉，有身为振摇之患矣。盖人身经脉，赖津液以滋养，吐下而津液一伤，更发其汗，津液再伤，坐令经脉失养，身为振摇，贻害深矣。所以遇此等证，必一方之中，涤饮与散邪并施，乃克有济。太阳篇中用小青龙汤，全是此意。但彼证风寒两受，不得不重在表。此证外邪已散，此存饮中之邪，故以桂枝加入制饮药内，俾饮中之邪尽散，津液得以四布，而滋养其经脉。】　　伤寒吐下后，发汗，虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。　　 【注　此即上条之证，而明其增重者，必致废也。曰虚烦，曰脉甚微，则津液内亡，求上条之脉沉紧为不可得矣。曰心下痞硬，曰胁下痛，较上条之心下逆满更甚矣。曰气上冲咽喉，较上条之冲胸更高矣。外证痰饮搏结有加，而脉反甚微，不与病情相协，为日既久，则四属失其滋养，此后非不有饮食渐生之津液，然久不共经脉同行，其旁渗他溢，与饮同事可知，其不能复荣经脉可知，所以竟成痿也。】　　伤寒有热，少腹满，应小便不利，今反利者，为有血也，当下之，不可余药，宜抵当丸。　　 【注　伤寒畜血，较中风畜血，更为凝滞，故变上篇之抵当汤为丸，煮而连滓服之，与结胸项强似柔痓，用大陷胸丸同意。盖汤者荡也，阳邪入阴，一荡涤之即散。丸者缓也，阴邪入阴，恐荡涤之不尽，故缓而攻之，所以求功于必胜也。其曰不可余药者，即本汤不变为丸，不可得矣。】　　伤寒八九日，风湿助搏，身体烦疼，不能自转侧，不呕不渴，脉浮虚而濇者，与桂枝附子汤主之。若其人大便硬，小便自利者，去桂枝加白朮汤主之。　　 【注　风木湿土，虽天运六气中之二气，然而湿土实地之气也。经云：地气之中人也，下先受之。其与风相搏结，止是流入关节，身疼极重，而无头疼及呕渴等证，故虽浸淫于周身躯壳，自难犯高巅脏腑之界耳。不呕者，上无表邪也。不渴者，内非热炽也。加以脉浮虚而濇，则为风湿搏于躯壳无疑，故用桂枝、附子，疾驰经络水道，以迅扫而分竭之也。】　　风湿相搏，骨节烦疼掣痛，不得屈伸，近之则痛剧，汗出，短气，小便不利，恶风，不欲去衣，或身微肿者，甘草附子汤主之。　　 【注　此条复互上条之意，而辨其证之较重者。痛不可近，汗出短气，恶风不欲去衣，小便不利，或身微肿，正相搏之最剧处，故于前方加白朮以理脾而下渗其湿，减姜枣之和中以外泄其风，要皆借附子之大力者负之而走耳。】　　伤寒发汗已，身目为黄，所以然者，以寒湿在里不解故也。以为不可下也，于寒湿中求之。　　 【注　伤寒发汗已，热邪解矣，何繇反蒸身目为黄？所以然者，寒湿搏聚，适在躯壳之里，故尔发黄也。里者在内之通称，非谓寒湿深入在里。盖身目正属躯壳，与脏腑无关也。于寒湿中求之，即下文三法也。】　　伤寒瘀热在里，身必发黄，麻黄连轺赤小豆汤主之。　　 【注　伤寒之邪，得湿而不行，所以热瘀身中而发黄，故用外解之法，设泥里字，岂有邪在里而反治其表之理哉？】　　伤寒七八日，身黄如橘子色，小便不利，腹微满者，茵陈蒿汤主之。　　 【注　黄色鲜明，其为三阳之热邪无疑；小便不利，腹微满，乃湿家之本证，不得因此指为伤寒之里证也。方中用大黄者，取佐茵陈、栀子建驱湿除热之功以利小便，非用下也。】　　伤寒身黄发热者，栀子蘗皮汤主之。　　 【注　热已发出于外，自与内瘀不同，正当随热势清解其黄，俾不留于肌表间也。前条热瘀，故用麻黄。此条发热，反不用麻黄者，盖寒湿之证难于得热，热则其势外出而不内入矣。所谓于寒湿中求之，不尽泥伤寒定法，此非一征欤！夫用三法以驱伤寒发黄于寒湿中求之，能事毕矣。设不知此，妄行攻下，其邪乘虚陷入阳明中土，日与水谷相蒸，身目之黄，有加无已，渐致沉锢不返者多矣。此仲景所为叮咛不可下之意乎！】
　　　　　太阳经下篇 【凡风寒两伤营卫之证，列于此篇，法二十四条。】
　　 【喻昌曰：按上篇太阳中风，乃卫病而荣不病之证，中篇太阳伤寒，乃荣病而卫不病之证。然天气之风寒每相因，人身之荣卫非两截，病则俱病者恒多，迨俱病则邪势孔炽，其人必增烦躁，非发汗不解。故仲景取用青龙之法，乃《内经》阳之汗以天地之雨名之之义也。但青龙为神物，最难驾驭，必审其人无少阴脉证，乃可用之，以少阴亦主烦躁故也。因是更立真武一汤，以救青龙之误，投白虎一汤，以匡青龙之不逮，神方毕用，所谓神乎其神者矣！有志精义入神之学者，请自兹篇证入！】　　太阳中风脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服，服之则厥逆筋惕肉瞤，此为逆也，以真武汤救之。　　 【注　天地郁蒸，得雨则和。人身烦躁，得汗则解。大青龙汤证为太阳无汗而设，与麻黄汤证何异？因有烦躁一证兼见，则非此法不解。盖风为烦，寒为躁，故用之发汗，以解其烦躁也。究竟本方原于无汗者，取微似汗。若有汗者之烦躁，全非郁蒸之比，其不借汗解甚明。加以恶风脉微弱，则是少阴亡阳之证。若脉浮弱，汗出恶风而不烦躁即是太阳中风之证，皆与此汤不相涉也。误服此汤，宁不致厥逆惕瞤而速其阳之亡耶？仲景不能必用法者尽如其法，更立真武一汤，以救其误，学者能识其郑重之意，即百用不致一误矣。特为剖析疑义，相与明之。按解肌兼发汗而取义于青龙者，龙升而云兴，云兴而雨降，郁热顿除，烦躁乃解，匪龙之为灵，何以得此乎？观仲景制方之意，本是桂枝、麻黄二汤合用，但因芍药酸收为兴龙致雨所不宜，故易以石膏之辛甘大寒，辛以散风，甘以散寒，寒以胜热，一药而三善具备，且能助青龙升腾之势，所以为至当至神之法也。然而去芍药之酸收，增石膏之辛散，外攻之力猛而难制，在寒多风少及风寒两停之证则用当而通神。其有风无寒之证，及微弱之脉，若不知辨而概用之，有厥逆惕瞤而亡阳耳。此疏庸之辈所为望而畏之乎！讵知仲景于风多寒少之证，而见微弱之脉，有用桂枝二越婢一之法，桂枝全方不去芍药，取用其二，全是不欲发汗之意；复改麻黄一汤为越婢一者，略用麻黄石膏二物，示微发于不发之中耳。夫婢，女子之卑者也，女子固以顺为正，况于婢则惟所指使，更无专擅矣。以大青龙之升腾变化，不可驾驭之物，约略用之，乃至性同女婢之卑柔，此仲景通天手眼也。只一方中忽焉去芍药，为大青龙而升天兴云雨；忽焉存芍药，为小青龙而蟠泥润江海；忽焉用桂枝二越婢一，而细雨湿泥沙。精义入神之道，比仙经较着矣。后人不窥作者之藩，安望其能用之也哉？再按误服大青龙汤，厥逆筋惕肉瞤者，既有亡阳之逆矣，亡阳即当用四逆汤以回阳，乃置而不用，更推重真武一汤以救之者，其意何居？盖真武乃北方司水之神龙，惟借水可能变化。而水者真武之所司也，设真武不与之以水，青龙之不能奋然升天可知矣。故方中用茯苓、白朮、芍药、附子，行水收阴，醒脾崇土之功，多于回阳。名之曰真武汤，乃收拾分驰离绝之阴阳，互镇于少阴北方之位。其所收拾者，全在收拾其水，使龙潜而不能见也。设有一毫水气上逆，龙即得遂其升腾变化，纵独用附子、干姜以回阳，其如魄汗不止何哉？夫人身阳根于阴，其亡阳之证，乃少阴肾中之真阳飞越耳。真阳飞越，亟须镇摄归根，阳既归根，阴必翕然从之，阴从则水不逆矣，阴从则阳不孤矣，岂更能飞越乎？】　　伤寒脉浮缓，身不疼但重，乍有轻时，无少阴证者，大青龙汤发之。　　 【注　前条太阳中风四字，括上篇而言；此条伤寒二字，括中篇而言。风寒之脉证错见，则桂枝汤与麻黄汤为不可用，不待言矣。故二条反复互明。大青龙汤，允为风寒两兼的对之药也，无少阴证，成注谓不久厥吐利，无少阴里证，梦语喃喃，误人最大。仲景来文但重乍有轻时六字，蚤已挈明。言但身重而无少阴之欲寐，其为寒因可审。况乍有轻时，不似少阴之昼夜俱重，又兼风因可审，所以敢恣行无忌，力驱其在表之风寒。若脉微弱，身重欲寐，则内顾少阴，且不遑矣，敢发之乎？细玩二条文意，伤风脉本浮缓反见浮紧，伤寒脉本浮紧反见浮缓，是为伤风见寒，伤寒见风，两无疑矣。既无可疑，又当辨无少阴证相杂，则用青龙万举万当矣。故脉见微弱，即不可用大青龙汤，以少阴病脉必微细也。方注泥弱字，牵入中风之脉阳浮阴弱为解，大失仲景叮咛垂戒之意。不思中风之脉，以及误汗等证，太阳上篇已悉，此处但归重分别少阴，以太阳膀胱经与少阴肾经，合为表里，膀胱邪胜，肾切震邻，其在阴精素虚之人，表邪不俟传经，蚤从膀胱之腑，袭入肾脏者有之。况两感夹阴等证，临病尤当细察，设少阴不亏，表邪安能飞渡，而见身重欲寐等证耶？故少阴证者，不得已而行表散，自有温经散邪两相绾照之法，岂可径用青龙之猛，立铲孤阳之根乎？仲景竖此一义，用法之妙，已竭尽无余。后人颠倒无传，妄行注释，致令察脉辨证之际，懵然不识要妙，只觉仲景之堂，无阶可升。其治虚劳发热骨蒸多汗，每轻用升柴恣行表散，遵依东垣升阳散火，乃至百不救一。】　　太阳病，脉浮紧，无汗发热，身疼痛，八九日不解，表证仍在，此当发其汗。服药已微除，其人发烦热，目瞑，剧者必衄，衄乃解。所以然者，阳气重故也。麻黄汤主之。　　 【注　此风多寒少之证，服药已微除，则药不胜病可知。剧则热甚于经，必迫血妄行而为衄，衄则热随血散而解也。阳气重者，风属阳而入卫，气为寒所持，故重也。所以虽得衄解，仍主麻黄汤以发其未尽之沉滞，而大变乎中风之例也。】　　太阳病，脉浮紧发热，身无汗，自衄者愈。　　 【注　此即前条风多寒少之证，但无身疼痛，则寒证较轻；又无发烦目瞑，则阳气亦不重。自衄即愈，比前衄乃解亦易安，所以既衄则不更主麻黄汤也。】　　伤寒脉浮紧，不发汗，因致衄者，麻黄汤主之。　　 【注　此寒多风少之证也。寒多不发汗，所以致衄。既衄则风邪得解，所以惟用麻黄汤以发其未散之寒，而但从伤寒之例也。】　　太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也；脉微而恶寒者，此阴阳俱虚，不可更发汗更下更吐也；面色反有热色者，未欲解也。以其不能得小汗出，身必痒，宜桂枝麻黄各半汤。　　 【注　此亦风多寒少之证。以其风虽外薄，为寒所持而不能散，所以面显怫郁之热色，宜总风寒而两解之也。】　　太阳病发热恶寒，热多寒少，脉微弱者，此无阳也，不可更汗，宜桂枝二越婢一汤。　　 【注　此亦风多寒少之证。无阳二字，仲景言之不一，后人不解，皆置为阙疑，不知乃亡津液之通称也，故以不可更汗为戒。然非汗则风寒终不解，惟取桂枝之二以治风，越婢之一以治寒，乃为合法。越婢者，石膏之辛凉也。胃得之则热化津生，以此兼解其寒，柔缓之性，比女婢犹为过之，可用之无恐矣。】　　服桂枝汤大汗出，脉洪大者，与桂枝汤如前法。若形如疟，日再发者，汗出必解，宜桂枝二麻黄一汤。　　 【注　此亦风多寒少之证。服桂枝汤治风而遗其寒，汗反大出，脉反洪大，似乎风邪再袭，故重以桂枝汤探之。若果风邪之故，立解矣。若形如疟，日再发，则邪本欲散，又且浅而易散，其所以不散者，终为微寒所持，故略兼治寒，而汗出必解也。】　　伤寒不大便六七日，头痛有热者，与承气汤。其小便清者，知不在里，仍在表也，当须发汗。若头痛者必衄，宜桂枝汤。　　 【注　六七日不大便，明系里热，况有热以证之，更可无疑。故虽头痛，可用承气下之。若小便清者，邪未入里，即不可下，仍当发汗以散表邪。然头疼有热，多是风邪上壅，势必致衄。若兼寒邪，则必身疼痛目瞑，何以但头痛而无身目之证耶？故惟用桂枝汤以解风邪，与用麻黄汤之法各别也。】　　服桂枝汤或下之，仍头项强痛，翕翕发热，无汗，心下满，微痛，小便不利者，桂枝汤去桂加茯苓白朮汤主之。　　 【注　服桂枝汤治风而遗其寒，所以不解而证变，设更下之，则邪势乘虚入里，益误矣。在表之风寒未除，而在里之水饮上逆，故变五苓两解表里之法，而用茯苓、白朮为主治。去桂枝者，以已误不可复用也。然桂枝虽不可用，其部下诸属，皆所必需。倘并不用芍药以收阴，甘草、姜、枣以益虚而和脾胃，其何以定误汗误下之变耶？故更一主将，而一军用命。甚矣，仲景立方之神也。】　　伤寒脉浮，医以火迫劫之，亡阳，必惊狂，起卧不安者，桂枝去芍药加蜀漆龙骨牡蛎救逆汤主之。　　 【注　篇首误服大青龙汤，厥逆筋惕肉瞤而亡阳者，乃汗多所致，故用真武汤救之。此以火迫劫而亡阳者，乃方寸元阳之神，被火迫劫而飞腾散乱，故惊狂起卧不安有如此者。少缓须臾，驷马莫追，神丹莫挽矣，故用此汤救之。桂枝汤中除去芍药，人皆不知其故。或谓其酸收，非也。夫神散正欲其收，何为见恶耶？设不宜于芍药之酸，又何宜于龙骨、牡蛎之濇耶？盖阳神散乱，当求之于阳，桂枝汤阳药也。然必去芍药之阴重，始得疾趋以达于阳位。既达阳位矣，其神之惊狂者，漫难安定，更加蜀漆为之主统，则神可赖之以攸宁矣。缘蜀漆之性最急，丹溪谓其能飞补是也。更加龙骨、牡蛎有形之骨属为之舟楫，以载神而返其宅，亦于重以镇怯濇以固脱之外，行其妙用，如是而后天君复辟也。】　　火逆下之，因烧针烦躁者，桂枝甘草龙骨牡蛎汤主之。　　 【注　此证误而又误。虽无惊狂等变，然烦躁则外邪未尽之候，亦真阳欲亡之机，故但用桂枝以解其外，龙骨、牡蛎以安其内。不用蜀漆者，以元神未至飞越，无取急追以滋扰也。】　　伤寒脉浮，自汗出，小便数，心烦微恶寒，脚挛急，反与桂枝汤欲攻其表，此误也，得之便厥。咽中干，烦躁吐逆者，作甘草干姜汤与之，以复其阳。若厥愈足温者，更作芍药甘草汤与之，其脚即伸。若胃气不和，讝语者，少与调胃承气汤。若重发汗复加烧针者，四逆汤主之。　　 【注　脉浮自汗，固是在表之风邪，而小便数心烦则邪又在里，加以微恶寒则在里为寒邪，更加脚挛急则寒邪颇重矣。乃用桂枝独治其表，则阳愈虚。阴愈无制，故得之便厥也。桂枝且误，麻黄更可知矣，大青龙更可知矣。阴寒内凝，总无攻表之理也。甘草干姜汤，复其阳者，即所以散其寒也。厥愈足温，不但不必治寒，且虑前之辛热，有伤其阴而足挛转锢，故随用芍药、甘草以和阴而伸其脚。设胃气不和而讝语，则胃中津液亦为辛热所耗，故少与调胃承气汤，以和胃而止讝，多与则为下而非和矣。若不知此证之不可汗，而重发其汗，复加烧针，则阳之虚者必造于亡，阴之无制者必至犯上无等，此则用四逆汤以回其阳，尚恐不胜，况可兼阴为治乎？】　　问曰：证象阳旦，按法治之而增剧，厥逆，咽中干，两胫拘急而讝语。师言：夜半手足当温，两脚当伸。后如师言，何以知此？答曰：寸口脉浮而大，浮则为风，大则为虚。风则生微热，虚则两胫挛。病证象桂枝，因加附子参其间，增桂令汗出。附子温经，亡阳故也。厥逆，咽中干，烦躁，阳明内结，讝语烦乱，更饮甘草干姜汤；夜半阳气还，两足当热，胫尚微拘急，重与芍药甘草汤；尔乃胫伸，以承气汤微溏，则止其讝语。故知其病可愈。　　 【注　或问于喻昌曰：证象阳旦，成注谓是桂枝之别名；方注谓阳以风言，旦晓也，似中风分晓，以不啻中风，故设难详申其义。一主药，一主证，二家未知－孰是？曰：主药则既名桂枝，云何别名阳旦？是必一百一十三方，方皆有别名然后可。主证则既似中风，复云不啻中风，果为何证？且训旦为晓，尤为牵强不通。二家于此等大关系处，尚且昏昏，后学安得不面墙耶？夫仲景之圆机活法，妙在阳旦、阴旦二汤。阳旦者，天日晴暖，以及春夏温热之称也。阴旦者，风雨晦冥，以及秋冬凉寒之称也。只一桂枝汤，遇时令温热，则加黄芩名阳旦汤；遇时令凉寒则加桂名阴旦汤。后世失传，纷纷谓桂枝不宜于春夏者，皆繇不识此义耳。即如此证既象阳旦，又云按法用之，即是按用桂枝加黄芩之法也。所以病人得之便厥，明明误在黄芩，助其阴寒。若单服桂枝汤，何至是耶？故仲景即行阴旦之法，以救其失，观增桂令汗出一语，岂不昭昭耶？阴旦不足，更加附子温经，即咽中干，阳明内结，讝语烦乱，浑不为意，且重饮甘草干姜汤，以俟夜半阳回足热，后果如其言，岂非先有所试乎？惟黄芩入口而便厥，来几即以桂、附、干姜尾其后，因知其厥必不久，所以可断云夜半手足当温。况咽干讝语，热证相错，其非重阴冱寒可知。故纔得足温，即便以和阴为务，何其审哉！】　　发汗若下之，病仍不解，烦躁者，茯苓四逆汤主之。　　 【注　烦躁本大青龙汤证，然脉弱汗出恶风者，误服之则厥逆，筋惕肉瞤，首条已谆谆致戒矣，此条复申其辨。见汗下不解，转增烦躁，则真阳有欲亡之机，温补兼行，以安和其欲越之阳，俾虚热自退，烦躁自止，乃为合法。若因烦躁，更加散邪，则立毙矣。夫不汗出之烦躁，与发汗后之烦躁，毫厘千里。不汗出之烦躁，不辨脉而误投大青龙，尚有亡阳之变，是则发汗后之烦躁，即不误在药，已误在汗矣。此仲景所为见微知着，仿真武之例，更加人参之补，以默杜其危哉。下后烦躁，较未下之烦躁亦殊。】　　伤寒胸中有热，胃中有邪气，腹中痛欲呕吐者，黄连汤主之。　　 【注　胸中有热，风邪在上也。胃中有邪气，寒邪在中也。腹中痛，阳邪欲下而不得下也。欲呕吐，阴邪欲上而不得上也。此所以知其热邪中上，寒邪中下，阴阳各不相入，失其升降之恒，故用黄连汤以分理阴阳而和解之也。尝因此法而推及脏结之证。舌上有胎者，又为寒反在上，热反在下，阴阳悖逆，既成危候，仲景但戒以不可攻，未言治法，然非先之以和解，将立视其死乎？学者请于黄连汤着眼。】　　伤寒腹满讝语，寸口脉浮而紧，此肝乘脾也，名曰纵，刺期门。　　 【注　肝木乘脾土，名曰纵，其证腹满讝语，其脉寸口浮而紧。寸口即气口，脾胃脉之所主也。浮而且紧，即弦脉也。肝木过盛，所以脾胃之土受制也。】　　伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。　　 【注　肝脉乘肺金，名曰横。发热啬啬恶寒者，太阳之本证也。大渴饮水者，木盛则热炽而求水以润之也。木得水助，其势益横，反侮所不胜而乘乎肺，水势泛溢，其腹必满。然肺金素无他病者，必能暗为运布，或自汗而水得外渗，或小便利而水得下行。其病欲解也，亦繇但腹满而不讝语，故易解耳。刺期门穴者，以贼木侮金，皆繇木盛腹满讝语，证涉危疑，故亟以泻木为主治也。】　　伤寒表不解，心下有水气，干呕，发热而咳，或渴或利，或噎或小便不利，少腹满或喘者，小青龙汤主之。　　【注　风寒不解，心下有水气，水即饮也。水寒相搏，必伤其肺，或为多证者，人身所积之饮，或上、或下、或中、或热、或冷，各不相同，而肺同为总司，但有一二证见，即水逆之应也。于散风寒涤水饮药中，加五味子之酸以收肺气之逆，干姜之辛以泻肺气之满，名曰小青龙汤，盖取其翻波逐浪以归江海，不欲其兴云升天而为淫雨之意也。后人谓小青龙汤为发汗之轻剂，毋乃昧其旨乎！】　　伤寒心下有水气，咳而微喘，发热不渴。服汤已渴者，此寒去欲解也。小青龙汤主之。　　 【注　风寒挟水饮上逆，津液不下行，故不渴。渴则可知津液不逆，为寒去欲解之征也。寒去欲解，仍用小青龙汤，与上篇脉见单浮用桂枝汤，中篇脉见单浮用麻黄汤同意，大率以轻剂助其欲解之势耳。】　　服桂枝汤大汗出后，大烦渴不解，脉洪大者，白虎加人参汤主之。　　 【注　大汗出则津液外亡，大烦渴则燥热内极，脉转洪大则凶变将起，青龙汤为不对矣，计惟白虎汤可两解表里之热，加人参可润燥止渴也。】　　伤寒脉浮滑，此表有热，里有寒，白虎汤主之。　　 【注　伤寒之脉阴阳俱紧，此云浮滑则兼风可知。滑为里热，浮滑则表亦热矣。里有寒者，伤寒传入于里，更增里热，但因起于寒，故推本而曰里有寒，实则表里俱为热极也。】　　伤寒脉浮，发热无汗，其表不解者，不可与白虎汤。渴欲饮水，无表证者，白虎加人参汤主之。　　 【注　白虎但能解热，不能解表，必恶寒头身疼痛之表证皆除，但热渴而求救于水者，方可与之。】　　伤寒无大热，口燥渴，心烦，背微恶寒者，白虎加人参汤主之。　　 【注　表里热极，燥渴心烦，全无恶寒头疼身痛诸表证者，固当行白虎矣，若脉浮滑背微恶寒，此为表热少里热多之证，仍可与之。盖以脉滑明系里热，而背为至阴之地，虽表退尚有余寒，不当牵泥也。设脉但浮而不滑，证兼头疼身痛，则虽表里俱热，而在表之邪浑未退，白虎汤即不可用。以白虎辛凉，不能解表故也。按此条辨证最细，脉滑而带浮，浑身无大热又不恶寒，但背间微觉恶寒，是表邪已将罢；其人口燥渴心烦，是里热已大炽，更不可姑待，而当急为清解，恐迟则热深津竭，无救于事耳。或问用白虎汤则表热不解，用青龙则里热转增，试拟议于二者之间，不识当用何法？曰：惟于大青龙汤中，倍增石膏，少减麻、桂；或见寒多风少，则用麻杏甘石汤，亦倍增石膏，少减麻、黄。斯固圆机，然亦即可为定法矣。】　　伤寒病若吐若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。　　 【注　玩此条表证，比前较重，何以亦用白虎耶？本文热结在里，表里俱热二句，已自酌量。惟热结在里，所以表热不除，况加大渴饮水，安得不以清里为急耶？按寒与风俱伤，宜从辛甘发散矣，而表与里又俱热，则温热为不可用，欲并风寒表里之热而俱解之，不其难乎？故立白虎汤一法，以辅青龙之不逮，其药乃石膏、知母辛凉之二物也。辛者西方金也，凉者秋令也，酷热之时，欲求金风荐爽，万不可得，计惟虎啸则山谷间习习风生，风生则热解耳。所以取辛凉二物，偶而成方，以象白虎之阴也。夫青龙变化莫测，方无定体，故各用制伏之法。若白虎则地兽之灵，得风从而其威愈震，亦不易制伏之物。况里热已极，津液垂亡，元气所存无几，而领西方之肃杀，以入胃中，能无虑乎？于是以甘草之甘缓和其猛性，而入米同煎以助胃中水谷之气，虚者更加人参以助胃中天真之气，乃可用之而无患，制法早具于一方之内矣。夫石膏以一物之微，入甘温队中则为青龙，从清凉同气则为白虎，惟文武圣神之哲，乃能用之恰当，此龙虎所为庆风云之会也。设在表之风寒未除，当用青龙而反用白虎，设在里之热渴已逼，当用白虎而反用青龙，则用者之误，竟与倒行逆施者同类，宁不败乃事乎！】
古今图书集成医部全录卷三百三十七

伤寒门

　　　　伤寒论 【汉　张机】

　　　　　阳明经上篇 【凡外邪初入阳明地界，未离太阳净尽者，谓之太阳阳明，列于此篇。】
　　【喻昌曰：伤寒之证，无如太阳一经，风寒参错，表里差殊，难于辨认。昌分三篇，先列鄙语以引其端，后随仲景原文，阐其立言精意，俾学者得其门而入，庶足以窥其富美也。而阳明一经之病，治之尤难。盖胃为水谷之海，五脏六腑之大源，多气多血之冲，乃吉凶死生所攸关，仲景着论精详，后人读之愦愦，今僭为《尚论》，请得而要言之也。夫阳明者胃也，阳明以胃实为正，胃实则皆下证也。然阳明之邪，其来路则繇太阳。凡阳明证见八九，而太阳证有一二未罢，即从太阳而不从阳明，可汗而不可下也，其去路则趋少阳。凡阳明证纵见八九，而少阳证略见一二，即从少阳而不从阳明，汗下两不可用也。惟风寒之邪，已离太阳，未入少阳，恰好在阳明界内之时，用药亟为攻下，则涣然冰释而不再传他经，津液元气，两无亏损，何快如之！此等机会，间不容发。庸愚无识，妄守颛门，必俟七日传经已尽，方敢言下，纵不危殆，而津液元气所丧滋多矣。况太阳一经，早有十余日不解者，若不辨经而但计日，其误下仍在太阳。至阳明二三日内，即显下证，反以计日，当面错过；及阳明已趋少阳，又以计日妄行攻下，乃至少阳复转阳明，更全不识其证，以致热邪在胃，烁尽津液，轻者重而重者死矣，所关顾不巨耶！谨将阳明之证，亦比太阳之例，分为三篇，俾观者了无疑惑，斯临病不致差误耳。其太阳与阳明两经各半谓之合病，两经连串谓之并病，另自名篇于三阳经后，不在比例。此乃邪入阳明，而太阳将尽未尽之证也。】　　阳明病，脉迟，汗出多，微恶寒者，表未解也，可发汗，宜桂枝汤。　　阳明病，脉浮，无汗而喘者，发汗则愈，宜麻黄汤。　　 【注　仲景此二条之文，前条云风未解，后条即不云寒未解者，互文也。前条云宜发汗，后条云发汗则愈者，亦互文也。盖外邪初入阳明，用桂枝汤解肌，则风邪仍从卫分出矣；用麻黄汤发汗，则寒邪仍从营分出矣。营分之邪深于卫分，且从外出而愈，则卫分更不待言矣。论中每用互文处，其妙义大率若此。】　　阳明病，能食者为中风，不能食者为中寒。　　 【注　风则伤卫，寒则伤营，一定之理。是则足三阳经，太阳行身之背，阳明行身之前，少阳行身之侧，皆可言营卫受邪，何仲景于阳明经，但以能食不能食分风寒，而不以营卫分风寒耶？盖营卫交会于中焦，论其分出之名，则营为水谷之精气，卫为水谷之悍气；论其同出之源，混然一气，何繇分其孰为营孰为卫哉？惟风为阳，阳能消谷，故能食；寒为阴，阴不能消谷，故不能食。以此而辨风寒之邪，庶几确然有据耳。仲景析义之精若此，如习矣不察者何？】　　脉阳微而汗出少者，为自和也；汗出多者，为太过。阳脉实，因发其汗出多者，亦为太过。太过为阳绝于里，亡津液，大便因硬也。　　 【注　阳微者，中风之脉，阳微缓也。阳实者，伤寒之脉，阳紧实也。阳绝即亡津液之互辞。仲景每于亡津液者，悉名无阳。本文阳绝于里，亡津液，大便因硬，甚明。注家认作汗多而阳亡于外大谬。按伤寒发太阳膀胱经之汗，即当顾虑阳气，以膀胱主气化故也。发阳明胃经之汗，即当顾虑阴津，以胃中藏津液故也。所以阳明多有热越之证，谓胃中津液，随热而尽越于外，汗出不止耳。然则阳明证不论中风伤寒，脉微脉实，汗出少而邪将自解，汗出多则阴津易致竭绝，医者可不谨持其柄，而用重剂发汗以劫人之津液耶？观仲景于太阳发汗之重剂，以青龙名之，可见亢旱得之则为甘霖，若淫雨用之则沉灶产蛙，伤禾害稼，有载胥及溺已耳。此阳明所以有桂枝、麻黄汤证，而无大青龙汤证也。噫！微矣哉！】　　问曰：阳明病外证云何？答曰：身热，汗自出，不恶寒，反恶热也。　　 【注　以此辨阳明中风之外证，正兼太阳也。】　　问曰：何缘得阳明病？答曰：太阳病，若发汗、若下、若利小便，此亡津液，胃中干燥，因转属阳明，不更衣，内实大便难者，此名阳明也。　　 【注　以此辨阳明中风之里证。按此属正阳阳明可下者，当置中篇，以全文不便分割，读者识之可也。】　　问曰：病有一日得之，不发热而恶寒者，何也？答曰：虽得之一日，恶寒将自罢，即自汗出而恶热也。　　 【注　以此辨阳明伤寒之外证，正兼太阳也。】　　问曰：恶寒何故自罢？答曰：阳明居中土也，万物所归，无所复传。始虽恶寒，二日自止，此为阳明病也。　　 【注　以此辨阳明伤寒之里证。按此属正阳阳明可下者。已上八条，见仲景于太阳传入阳明之证，其辨认之法，即少变太阳之定例矣。盖太阳有营卫之两路，风则伤卫，寒则伤营，而阳明则营卫难以辨别，辨之全借于脉与证。风邪之脉，传至阳明则缓去而迟在；寒邪之脉，传至阳明则紧去而浮在。风邪之脉轻高而上前者，风邪本微，殊无内向之意，虽汗出少而不为过也。寒邪之脉已至于实，则将去太阳而成可下之证，故发其汗太多反为过也。至其辨证则以能食不能食为谛，盖阳邪能化谷，阴邪不能化谷之义也。又设四问以辨风寒之在表在里，而定汗下之权衡，何其明且尽耶？繇是推之，病已传经，而太阳邪有未尽，其用桂枝、麻黄二汤，即当狭小其制，不可使太过明矣。太阳邪已尽，其用承气诸汤，即当竭蹶从事，不可使不及又明矣。或问：经言一脉分为二病，谓营卫不同也，是则十二经脉中，以营卫之故，分为二十四病矣，乃仲景于阳明一经，独以能食不能食分营卫，至于少阳以后，更不申营卫之辨，其义何居？答曰：明哉问也！道之原也。叔和以后，诸贤俱有未彻，果识各经皆有营卫，曷为将仲景少阳经之文，编入太阳经中乎？后人更添蛇足，谓邪至阳明，则已过营卫，无复可言。果尔则邪至少阳与三阴，其过营卫不更远乎？《灵枢》谓营气起于中焦，卫气起于下焦，而行至中焦，胃中正是营卫所趋之源，混然未分，而外入之风寒，自难辨别也。至于少阳以下诸经，《内经》明有一脉分为二病之旨，仲景可以不赘。况始先中卫，其传经必不转中于营；始先中营，其传经必不转中于卫。然则能食为中风，不能食为中寒，自可繇阳明而类推三阴各经矣。此等处须细心体会，略一卤莽，谬迷多矣。】　　本太阳病，初得时发其汗，汗先出不彻，因转属阳明也。　　 【注　发其汗，兼解肌发汗二义。汗出不彻，则未得如法，故邪不服而转入阳明也。】　　若汗多微发热恶寒者，外未解也。其热不潮，未可与承气汤。若腹大满不通者，可与小承气汤微和胃气，勿令大泄下。　　 【注　表未解而腹大满，则里亦急，故用小承气汤。】　　太阳病，若吐、若下、若发汗，微烦，小便数，大便因硬者，与小承气汤和之，愈。　　 【注　微烦，小便数，大便因硬，皆是邪渐入里之机，故用小承气汤和之，少变不可下之例。然曰和，则与用下之意不同矣。】　　伤寒吐后，腹胀满者，与调胃承气汤。　　 【注　吐后而腹胀满，则邪不在胸，其为里实可知。然但胀满而不痛，自不宜用急下之法，少与调胃承气可耳。此亦和法，非下法也。观正阳阳明篇中，腹满不减，减不足言，如是之急者，止言当下，自可类推。】　　阳明病，心下硬满者，不可攻之，攻之利遂不止者死，利止者愈。　　 【注　心下硬满，邪聚阳明之膈，正兼太阳也，故不可攻。攻之利不止，则邪气未尽，真气先脱，故主死。利止则邪去，而真气犹存，故自愈也。】　　伤寒呕多，虽有阳明证，不可攻之。　　 【注　呕属太阳，呕多则太阳未除，纵有阳明诸证，在所不计，故戒攻下。】　　食谷欲呕者，属阳明也，吴茱萸汤主之。得汤反剧者，属上焦也。　　 【注　此条复辨呕有太阳，亦有阳明，本自不同。若食谷欲呕，则属胃寒，与太阳之恶寒呕逆原为热证者相远，正恐误以寒药治寒呕也。然服吴茱萸汤转剧者，仍属太阳热邪，而非胃寒明矣。】　　阳明中风，口苦咽干，腹满微喘，发热恶寒，脉浮而紧，若下之，则腹满小便难也。　　 【注　此条阳明中风，俱该伤寒而言，俱太阳未除之候，但以腹满一端，知为热入阳明，然终与大实大满不同。若悞下则外邪乘虚内陷，而腹愈满矣。小便难者，亡津液也。】　　阳明病脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦，反讝语。若加烧针，必怵惕烦躁不得眠。若下之，则胃中空虚，客气动膈，心中懊憹，舌上胎者，栀子豉汤主之。若渴欲饮水，口干舌燥者，白虎加人参汤主之。若脉浮发热，渴欲饮水，小便不利者，猪苓汤主之。　　 【注　发热以上，与前条同。而汗出不恶寒，反恶热，身重四端，则皆阳明之见证。所以汗下烧针，俱不可用。而舌上胎则膈热甚，故涌以栀子豉，而彻去其膈热，则治太阳而无碍阳明矣。若前证更加口干舌燥，则宜用白虎汤以解热生津。更加小便不利，则宜用猪苓汤以导热滋干也。】　　阳明病汗出多而渴者，不可与猪苓汤。以汗多胃中燥，猪苓汤复利其小便故也。　　 【注　太阳证中，有用五苓散两解表里一法矣，而太阳入阳明证中，复有猪苓汤导热滋干一法。然汗出多而渴者不可服，盖阳明胃经主津液者也。津液充则不渴，津液少则渴矣。故热邪传入阳明，必先耗其津液，加以汗多而夺之于外，复利其小便而夺之于下，则津液有立亡而已，故示戒也。】　　太阳病，寸缓关浮尺弱，其人发热汗出，复恶寒不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必硬，不更衣十日无所苦也。渴欲饮水，少少与之，但以法救之。渴者宜五苓散。　　 【注　寸缓关浮尺弱，发热汗出，复恶寒，纯是太阳未罢之证也。设非误下，何得心下痞结耶？如不悞下，则心下亦不痞，而太阳证必渐传经，乃至不恶寒而渴，邪入阳明审矣。然阳明津液，既偏渗于小便，则大肠失其润，而大便之硬，与肠中热结，自是不同，所以旬日不更衣亦无苦也。以法救之，救其津液也。与水及用五苓，即其法也。夫五苓利水者也，其能止渴而救津液者何也？盖胃中之邪热，既随小水而渗下，则利其小水，而邪热自消矣。邪热消则津回而渴止，大便且自行矣。正《内经》通因通用之法也。前段汗出多而渴者，不宜用猪苓汤，重驱津液。此段仍有汗仍渴，但汗出不至于多，而渴亦因热炽，其津液方在欲耗未耗之界，故与水而用五苓为合法也。今世之用五苓者，但知水谷偏注于大肠，用之利水而止泄，至于津液偏渗于小便，用之消热而回津液者则罕，故详及之。】　　阳明病，脉浮而紧者，必潮热发作有时；但浮者，必盗汗出。　　【注　阳明脉之浮紧，即太阳寒伤营之脉也；单浮，即太阳风伤卫之脉也。但传至阳明，仲景不欲以营卫辨证而姑变其文耳。至于太阳证有未罢，各条虽悉，尚恐未明，再举潮热及盗汗阳明之必至者辨之，确然无疑矣。从前注解，皆是断章取义，而不会其大意。不知脉紧与潮热，脉浮与盗汗，非的对之证也，不过借以辨阳明八九，太阳一二之候耳。至谓浮为阳盛，阳盛则阴虚，阴虚则盗汗出，节外生枝，几于说梦矣。】　　阳明中风，脉弦浮大而短气，腹都满，胁下及心痛，久按之气不通，鼻干不得汗，嗜卧，一身及面目悉黄，小便难，有潮热，时时哕，耳前后肿，刺之小差，外不解，病过十日，脉续浮者，与小柴胡汤。脉但浮无余证者，与麻黄汤。若不尿，腹满加哕者，不治。　　 【注　此条阳明中风之证居七八，而中寒之证亦居二三。观本文不得汗，及用麻黄汤，其义自见也。然此一证为阳明第一重证。何以知之？太阳证既未罢，而少阳证亦兼见，是阳明所主之位，前后皆邪，而本经之弥满留连，更不待言矣。盖阳明脉本大，兼以少阳之弦，太阳之浮，则阳明之大，正未易衰也。腹满鼻干嗜卧，一身面目悉黄，潮热，阳明之证既尽见，兼以少阳之胁痛，太阳之膀胱不利，乃至时时哕，耳前后肿，则阳明之诸证，正未易除也。所以病过十日，外证不解，必审其脉证。或可引阳明之邪从少阳出，则用小柴胡汤；或可引阳明之邪从太阳出，则用麻黄汤，方合法。若不尿腹满加哕，则真气垂尽，更无力可送其邪，故知药不能治也。】　　阳明病脉迟，食难用饱，饱则微烦头眩，必小便难，此欲作谷瘅，虽下之，腹满如故。所以然者，脉迟故也。　　 【注　脉迟则表证将除，似乎可下，然得食而微烦，仍是外邪助其内热也。热蒸食而上攻，故头眩。小便必难者，湿热上攻，水道必不顺也。欲作谷瘅者，水谷之湿，得热蒸而四迄，遍身发黄，势所必至。下之腹满如故，病既未除，其脉之迟者，愈益难复，故以为戒。注谓下之则外邪内陷，殊不切要。盖腹满已是邪陷，宁俟下之始陷耶？所以然者，脉迟则胃不实，徒下其糟粕，不惟无益而反害之耳。然则脉复其常，然后膀胱之气化行，湿热自除，谷瘅自退，又不言可知矣。】　　阳明病，若中寒不能食，小便不利，手足濈然汗出，此欲作固瘕，必大便初鞕后溏。所以然者，以胃中冷，水谷不别故也。　　【注　注谓固为坚固，瘕为积聚，大谬。盖大便初鞕后溏，因成瘕泄，瘕泄即溏泄，久而不止，则曰固瘕也。】　　阳明病初欲食，小便反不利，大便自调，其人骨节疼，翕然如有热状，奄然发狂，濈然汗出而解者，此水不胜谷气，与汗共并，脉紧则愈。　　 【注　此段文义本明，注谓得汗则外邪尽解，脉紧且愈，全非本文来意。观上二条，一以小便少而成谷瘅，是湿热繇胃上攻胸脑，则头眩而身发黄；一以小便不利而成固瘕，是湿热繇胃下渗大肠，则手足汗出而成溏泄。此条小便反不利，本当成谷瘅及　　段泄之证。况其人骨节疼，湿胜也，翕然如有热状，热胜也。湿热交胜，乃忽然发狂，濈然汗出而解者，何以得此哉？此是胃气有权，能驱阳明之水与热，故水热不能胜，与汗共并而出也。脉紧则愈，言不迟也。脉紧疾则胃气强盛，所以肌肉开而濈然大汗。若脉迟则胃中虚冷，偏渗之水不能透而为汗，即手足多汗，而周身之湿与热，又未能共并而出，此胃强能食，脉健之人，所以得病易愈耶！】　　阳明病不能食，攻其热必哕。所以然者，胃中虚冷故也。以其人本虚，故攻其热必哕。　　脉浮而迟，表热里寒，下利清谷者，四逆汤主之。若胃中虚冷不能食者，饮水则哕。　　 【注　表热里寒，法当先救其里。太阳经中下利不止，身疼痛者，已用四逆汤不为过，其在阳明之表热，不当牵制，更可知矣。此证比前一条虚寒更甚，故不但攻其热必哕，即饮以水而亦哕矣。按前云能食者为中风，不能食者为中寒矣。此上五条，一云食难用饱，一云欲食，似乎指中风为言；一云中寒不能食，及后二条之不能食，又明指中寒为言。所以后人拘执其说而误为注释也。不知此五条，重举风寒证中之能食不能食，辨胃气之强弱，非辨外邪也。故五证中惟水不胜谷气，脉紧则愈一证，为胃气胜。其四条，俱是脉迟胃冷，反为水热所胜之证。夫伤寒之证，皆热证也，而其人胃中虚冷者，又未可一例而推。盖胃既虚冷，则水谷混然无别，热邪传入，必不能遽变为实也。胃不实则不可下，而热邪既入，转蒸水谷之气，蕴崇为病，即下之而水热不去，徒令胃气垂绝而作哕耳。仲景一一挈出，而于后条下利清谷一证，主之以四逆汤，则前条之较轻者，宜主之以温胃，更不待言。惟合五条而总会其立言之意，始不致于传讹耳。门人问：濈然汗出而病解，乃手足濈然汗出者，反作固瘕，何手足不宜于汗耶？答曰：胃气虚寒之人，外邪入之，必转增其热，胃热故膀胱亦热，气化不行，小便因之不利，小便不利而尽注于大肠，则为洞泄，即末条之下利清谷者是也。小便不利，乘胃热而渗于脾，则四肢先见色黄，乃至遍身发黄而成谷瘅者是也。今手足濈然得汗，则脾中之湿热行，而色黄谷瘅之患可免。但汗从手足而出，水热之气未得遍泄于周身，不过少分大肠奔迫之势，故不为洞泄而为瘕泄耳。无病之人，小便不行，尚渍为他病，况伤寒证极赤极热之小便，停畜不行，能无此三种之变耶？一溯其源，而轻重自分矣。】　　阳明病，但头眩不恶寒，故能食而咳，其人必咽痛。若不欬者咽不痛。　　 【注　此胃热恊风邪而上攻之证也。】　　阳明病，法多汗，反无汗，其身如虫行皮中状者，此以久虚故也。　　 【注　此胃热协寒邪而郁于肌肤之证也。言久虚者，明所以不能透出于肌表之故也，非谓当用补也。】　　阳明病，反无汗而小便利，二三日呕而咳，手足厥者，必苦头痛。若不咳不呕，手足不厥者，头不痛。　　 【注　阳明证本不头痛，若无汗呕咳，手足厥者，得之寒，因而邪热深也。然小便利则邪热不在内而在外，不在下而在上，故知必苦头痛也。若不咳不呕不厥，而小便利者，邪热必顺水道而出，岂有逆攻巅顶之理哉。】　　阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。　　 【注　下之而外有热，心中懊憹，饥不能食，几成结胸矣，然手足温则阳气未至伤陷，不结胸则外邪原属轻微。若其人头汗出者，亦是膈中郁热上蒸所致。宜因其高而扬之，用栀子豉汤以彻其热，则阳得下通于阴，而周身濈然汗解，并可知矣。按此二条，皆湿热上攻之证。】　　阳明病口燥，但欲漱水，不欲咽，此必衄。　　 【注　口中干燥，与渴异。漱水不欲咽，知不渴也。阳明气血俱多，以漱水不欲咽，知邪入血分。阳明之脉起于鼻，故知血得热则妄行，必繇鼻而出也。】　　脉浮发热，口干鼻燥能食者，则衄。　　 【注　脉浮发热，口干鼻燥，阳明邪热炽矣。能食为风邪，风性上行，所以衄也。】　　阳明病，发热汗出者，此为热越，不能发黄也。但头汗出，身无汗，剂颈而还，小便不利，渴饮水浆者，此为瘀热在里，身必发黄，茵陈蒿汤主之。　　阳明病，面合赤色，不可攻之，必发热色黄，小便不利也。　　阳明病，无汗，小便不利，心中懊憹者，身必发黄。　　阳明病被火，额上微汗出，小便不利者，必发黄。　　 【注　合四条观之，阳明病湿停热郁而烦渴有加，势必发黄。然汗出热从外越，则黄可免。小便多，热从下泄，则黄可免。若悞攻之，其热邪愈陷，津液愈伤，而汗与小便愈不可得矣。误火之，则热邪愈炽，津液上奔，额虽微汗，而周身之汗与小便，愈不可得矣。发黄之变，安能免乎？发黄与前谷瘅，本同一证，但彼因脉迟胃冷而得，则与固瘕及哕同源，而与此异派。】　　阳明病，下血讝语者，此为热入血室，但头汗出者，刺期门，随其实而泻之，濈然汗出则愈。　　 【注　妇人病伤寒，经水适来适断，则邪热乘之而入于血室，讝语如见鬼状，当刺期门。乃男子阳明经病，下血而讝语者，亦为热入血室，亦刺期门，详后少阳篇末。】　　阳明病其人喜忘者，必有蓄血。所以然者，本有久瘀血，故令喜忘，屎虽硬，大便反易，其色必黑，宜抵当汤下之。　　 【注　太阳经热结膀胱之证．轻者如狂，重者发狂。如狂者，血自下，但用桃核、桂枝加入承气汤，因势利导，血去则愈。发狂者，血不下，须用抵当汤亟下其血乃愈。详太阳上篇。此条阳明喜忘之证，本差减于如狂，乃用药反循发狂之例者，何耶？盖太阳少血，阳明多血，阳明之血一结，则较太阳更为难动，所以宜用抵当汤峻攻之法耳。但太阳云主之则确乎不易，此云宜用则证有轻重不等，在于临时酌量矣。】　　病人无表里证，发热七八日，虽脉浮数者，可下之。假令已下，脉数不解，合热则消谷善饥，至六七日不大便者，有瘀血也，宜抵当汤。若脉数不解而下利不止，必协热而便脓血也。　　 【注　虽云无表里证，然发热脉浮数，表证尚在也。其所以可下者，以七八日为时既久，而发热脉数，则胃中热炽，津液尽亡，势不得不用下法，如大柴胡汤之类是也。若下后脉数不解，可知果胃中热炽，其候当消谷善饥。然谷食既多，则大便必多，乃至六七日竟不大便，其证非气结而为血结明矣，所以亦宜于抵当汤也。若数不解而下利不止，注谓用抵当汤下之，数仍不解，大谬。此乃对假令已下，脉数不解五句之文，见已下脉数不解，反六七日不大便，则宜抵当以下其血。若已下脉数不解，而下利不止，则不宜抵当之峻，但当消息以清其血分热邪。若血分之邪不除，必协热而便脓血矣。合三条总是热入血室，故随下血与不下血而异治也。然要知阳明尚兼太阳，则不但胃中热炽，而膀胱随经之热，亦未尽解，此所以宜于抵当汤乎！】　　病人烦热，汗出则解，又如疟状，日晡所发热者，属阳明也。脉实者宜下之，脉浮虚者宜发汗。下之与大承气汤，发汗宜桂枝汤。　　 【注　病人得汗后烦热解，太阳经之邪，将尽未尽，其人复如疟状，日晡时发热，则邪入阳明审矣。盖日晡者，申酉时，乃阳明之王时也。发热即潮热，乃阳明之本候也。然虽已入阳明，尚恐末离太阳，故必重辨其脉。脉实者，方为正阳阳明，宜下之。若脉浮虚者，仍是阳明而兼太阳，更宜汗而不宜下矣。发汗宜桂枝汤，宜字最妙。见前既得汗而烦热解，此番只宜用桂枝和营卫，以尽阳明兼带之邪，断不可误用麻黄汤矣。】
　　　　　阳明经中篇 【凡外邪已离太阳，未接少阳，谓之正阳阳明，列于此篇。】
　　 【喻昌曰：凡外感之邪，全入阳明所辖地界，已离太阳，未接少阳，此际当用下法，确无疑矣。然其邪复有在经在腑之不同，在经者与太少为邻，仍是传经之邪，在腑者则入于胃而不传经。但在经者之用下，常恐胃有未实，篇中无限消息迟徊。若在腑则胃已大实，惟有急下以存津液而已。】　　阳明之为病，胃家实是也。
　　 【注　以胃家实，揭正阳阳明之总，见邪到本经，遂入胃而成胃实之证也。不然，阳明病其胃不实者多矣，于义安取乎？】　　伤寒三日，阳明脉大。
　　 【注　伤寒一日太阳，二日阳明，三日少阳，乃传经之次第，其实不以日拘也。此云三日阳明脉大，正见二日之阳明，传自太阳，必兼乎浮紧、浮缓，未定是正阳阳明也。若正阳阳明，气血俱多，其脉必大，而与太阳别矣。言外见三日，证兼少阳，则其脉大而弦，又不得为正阳阳明也。噫！微矣哉！】　　伤寒发热无汗，呕不能食，而反汗出濈濈然者，是转属阳明也。　　伤寒转系阳明者，其人濈濈然微汗出也。　　 【注　濈濈者，肌肉开而微汗不干之貌。发热无汗，呕不能食，皆伤寒之证也。伤寒无汗，何以反濈濈汗出耶？可见证已转属正阳阳明矣。既濈然汗出，则热除呕止可知矣。】　　太阳病三日，发汗不解，蒸蒸发热者，属胃也，调胃承气汤主之。　　 【注　蒸蒸者，热势自内腾达于外，如蒸炊然，胃实之验也。其热蒸蒸，势必其汗濈濈矣。妙哉形容乎！惟热在胃，故用承气以调其胃，胃调则病涣然除矣。】　　阳明病，本自汗出，医更重发汗，病已差，尚微烦不了了者，此大便必硬故也。以亡津液，胃中干燥，故令大便硬。当问其小便日几行，若本小便日三四行，今日再行，故知大便不久出。今为小便数少，以津液当还入胃中，故知不久必大便也。　　阳明病，自汗出，若发汗小便自利者，此为津液内竭，虽硬不可攻之。当须自欲大便，宜蜜煎导而通之。若土瓜根及与大猪胆汁，皆可为导。　　阳明病脉迟，虽汗出不恶寒者，其身必重，短气腹满而喘，有潮热者，此外欲解，可攻里也。手足濈然而汗出者，此大便已硬也，大承气汤主之。若汗多微发热恶寒者，外未解也，其热不潮，未可与承气汤。若腹大满不通者，可与小承气汤，微和胃气，勿令大泄下。【后半节入阳明上篇。】　　 【注　脉迟、汗出、不恶寒、身重、短气、腹满、喘、潮热，八者乃阳明之外邪欲解，可以攻里而不为大误之候也。然曰欲解，曰可攻，不过用小承气及调胃承气之法耳。必手足濈然汗出，方可验胃实便鞕，外邪尽解，而当从大承气急下之法也。申酉戌间独热，余时不热者，为潮热。若汗多微发热恶寒，是阳明证尚兼太阳，纵腹大满，胃终不实，只可微和胃气以从权而已。】　　病人不大便五六日，绕脐痛，烦躁发作有时者，此有燥屎，故使不大便也。　　大下后六七日不大便，烦不解，腹满痛者，此有燥屎也。所以然者，本有宿食故也，宜大承气汤。　　病人小便不利，大便乍难乍易，时有微热，喘冒不能卧者，有燥屎也，宜大承气汤。　　阳明病，潮热，大便微硬者，可与大承气汤。不硬者，不可与之。若不大便六七日，恐有燥屎，欲知之法，少与小承气汤，汤入腹中转失气者，此有燥屎，乃可攻之。若不转失气者，此但初头硬，后必溏，不可攻之，攻之必胀满不能食也。欲饮水者，与水则哕，其后发热者，必大便复硬而少也，以小承气汤和之。不转失气者，慎不可攻也。　　 【注　转失气者，屁出也。腹中之气，得攻药不为转动，则属虚寒，所以误攻，而证变胀满不能食及哕也。攻后重复发热，又是胃热至此方炽，大便因可得硬，但为时未久必少耳，仍以小承气汤和之。若腹中气仍不转，则不但甩大承气大差，即用小承气亦小差矣。】　　阳明病下之，心中懊憹而烦，胃中有燥屎者，可攻。腹微满，初头硬，后必溏，不可攻之。若有燥屎者，宜大承气汤。　　 【注　以小承气汤，试其可下，而用大承气汤下之矣。设下后心中懊憹而烦，又属热重药轻，当再进大承气以恊济前药，亟驱热邪，则闷烦自解也。一云胃中有燥屎者，一云若有燥屎者，俱指试其转失气及绕脐痛，腹满痛，小便不利，烦躁，时有微热，喘冒，不能卧七证言也。】　　得病二三日，脉弱，无太阳柴胡证，烦躁，心下硬，至四五日虽能食，以小承气汤，少少与微和之，令小安。至六日，与承气汤一升。若不大便六七日，小便少者，虽不能食，但初头硬，后必溏，未定成硬，攻之必溏。须小便利，屎定硬，乃可攻之，宜大承气汤。　　 【注　无太阳少阳之证，则烦躁心下硬，属正阳阳明之可下无疑矣。乃其人脉弱，锥是能食，亦止可少用小承气，微和胃气，和之而当，必觉小安。俟隔日，再以小承气稍稍多进。总因脉弱，故尔迟徊也。至六七日竟不大便，似乎胃实，乃小便复少，正恐胃弱，而膀胱气化之源窒，转渗大肠，初硬后溏耳。所以小便利，屎定硬，乃可攻之。按此段之虽能食虽不能食，全与辨风寒无涉，另有二义。见虽能食者，不可以为胃强而轻下也；虽不能食者，不可以为胃中有燥屎而轻下也。后九条云讝语有潮热，反不能食者，胃中必有燥屎五六枚，与此互发。】　　阳明病，不吐不下，心烦者，可与调胃承气汤。　　 【注　胃气及津液，既不繇吐下而伤，则心烦明系胃中热炽，故可与调胃承气，以安胃气而全津液也。合九条，总是以外证之解与不解，气之转与不转，脐腹之痛与不痛，脉之弱与不弱，汗出之多与不多，小便之利与不利，邪热之炽与不炽，津液之干与不干，而辨腹中之燥屎多与不多，溏与不溏，以消息微下之法。故惟手足濈然汗出，大便已硬者，主之以大承气汤。其他诸证，一则曰宜用导法，再则曰不可攻之，再则曰宜小承气汤，再则曰少与小承气汤，再则曰明日更与一升，再则曰宜大承气汤，全是商量治法，听人临时斟酌，以祈无误，所以不用主之二字。此等处关系安危最大，盖热邪入胃，不以寒药治之则胃伤，然寒药本以救胃也，不及则药不胜邪，太过则药反伤正，况乎不胜其邪势必尽伤其正，徒伤其正，又未必尽去其邪，此仲景所为谆复于二者之间也。】　　阳明病，讝语，发潮热，脉滑而疾者，小承气汤主之。因与承气汤一升。腹中转失气者，更服一升。若不转失气，勿更与之。明日不大便，脉反微濇者，里虚也，为难治，不可更与承气汤也。　　 【注　讝语而发潮热，阳明之下证审矣。更兼其脉滑疾，复与脉弱者不伦，故主之以小承气汤，一定之法也。然尚未知其里证若何？必转失气，方可再服。若服后不转失气，并不大便，脉反微而且濇，又是里气虚寒之证。盖阳明居于中土，其表虚表实，来自太阳，至此已明；其里虚里实，茫然未卜。故用法不可令虚者益虚，有如此之郑重也。】　　夫实则讝语，虚则郑声。郑声，重语也。　　 【注　郑声者，郑重之声。正气不足，声出重浊也。亦辨里实里虚之一端也。】　　直视讝语喘满者，死；下利者，亦死。　　 【注　此条当会意读，谓讝语之人直视者死，喘满者死，下利者死，其义始明，盖讝语者，心火亢极也，加以直视，则肾水垂绝，心火愈无制，故主死也。喘满者邪聚阳位而上争，正不胜邪，气从上脱，故主死也。下利者，邪聚阴位而下夺，正不胜邪，气从下脱，故主死也。】　　发汗多，若重发汗者亡其阳，讝语脉短者，死；脉自和者，不死。　　 【注　注拟此为太阳经脱简，不知太阳经无讝语之例，必日久而兼阳明少阳，方有讝语。故此言太阳经得病时，发汗过多，及传阳明时，重发其汗，亡阳而讝语之一证也。亡阳之人，所存者阴气耳。故神魂无主，而妄见妄闻，与热邪乘心之候不同。况汗多则大邪必从汗解，止虑阳神飞越难返，故脉短则阴阳不附，脉和则阴阳未离，其生死但从脉定耳。其脉既短，安问药之长哉？门人问：亡阳而讝语，四逆汤可用乎？答曰：仲景不言方，而子欲言之，曷不详之仲景耶？盖亡阳固必急回其阳，然邪传阳明，胃热之炽否，津液之竭否，里证之实否，俱不可知，设不辨悉，欲回其阳，先竭其阴，竟何益哉！此仲景不言药，乃所以为圣也。】　　阳明病，其人多汗，以津液外出，胃中燥，大便必硬，硬则讝语，小承气汤主之。若一服讝语止，更莫复服。　　 【注　此条举讝语之因汗多津越者为言。】　　伤寒四五日，脉沉而喘满，沉为在里而反发其汗，津液越出，大便为难，表虚里实，久则讝语。　　 【注　此举讝语因误汗而致者。其曰里实，亦即上文胃中燥，大便必硬之互辞。其不出方者，亦即上文小承气汤之互意也。】　　伤寒，若吐若下后不解，不大便五六日，上至十余日，日晡所发潮热，不恶寒，独语如见鬼状；若剧者，发则不识人，循衣摸床，惕而不安，微喘直视，脉弦者生，濇者死。微者但发热讝语者，大承气汤主之。若一服利止后服。　　 【注　此条举讝语之势重者为言。而势重之中，复分二等，剧者生死仍凭乎脉，微者则主以大承气汤，比上条之小承气为更进矣。前云讝语脉短者死，此云脉弦者生，前云讝语脉滑疾者用小承气，此云脉濇者死，更互一字，而大意跃然。】　　汗出讝语者，以有燥屎在胃中，此为风也，须下之。过经乃可下之。下之若早，语言必乱，以表虚里实故也。下之则愈，宜大承气汤。　　 【注　此条之文，似浅而实深，仲景惧人不解，已自为注脚，不识后人何故茫然？胃有燥屎，本当用下，以讝语而兼汗出，知其风邪在胸，必俟过经下之，始不增扰。所以然者，风性善行数变，下之若早，徒引之走空窍，乱神明耳。然胃有燥屎，下之不为大误，其小误止在未辨证兼乎风。若此者必再一大下，庶大肠空而风邪得以并出，故自愈。此通因通用之法，亦将差就错之法也。】　　阳明病，讝语，有潮热，反不能食者，胃中必有燥屎五六枚也。若能食者，但硬耳，宜大承气汤。　　 【注　有燥屎则肠胃热结，故不能食。若能食则肠胃未结，故但硬耳。前条云其后发热者，必大便硬而少也。此云但硬耳，不更言其少，乃于胃中有燥屎者，言其五六枚之多，亦互举以辨微细之意，不可忽也。俱宜大承气汤者，已结者开其结，未结者涤其热，不令更结。同一讝语潮热，故同一治，至于药制之大小，必有分矣。合九条观之，既云实则讝语矣，乃其用治，迟徊审谛。始以和法为攻法，俟服药后，重辨脉证，不敢径情急攻；即攻之，又一服利，止后服，何其郑重耶？可见所谓实者，乃邪气实也，邪气实正气未有不虚，况津液为邪所耗，而至于讝语，方寸几于无主，其虚为何如哉？邪实不可不下，正虚不可太下，斟酌于邪正之间，以权宜而善其治，良工苦心，要当三复于圣言矣。】　　阳明病，发热汗多者，急下之，宜大承气汤。　　 【注　胃中止一津液，汗多则津液外渗，加以发热，则津液尽随热势，蒸蒸腾达于外，更无他法，可止其汗，惟有急下一法，引热势从大肠而出，庶津液不致尽越于外耳。前条云发汗不解，蒸蒸发热者，属胃也，调胃承气汤主之。可见调胃之义，乃和缓其胃中之热以存津液也。此证发热而至于汗多，明是始先未行调胃所致，故宜急下，无取缓调。】　　发汗不解，腹满痛者，急下之，宜大承气汤。　　腹满不减，减不足言，当下之，宜大承气汤。　　 【注　发汗不解，而反腹中满痛，则邪不在表而在里，亦惟有急下一法，庶满痛去而病自解也。减不足言四字，形容腹满如绘，见满至十分，即减去一二分，不足杀其势也。此所以纵有外邪未解，而当下无疑耳。】　　伤寒六七日，目中不了了，睛不和，无表里证，大便难，身微热者，此为实也，急下之，宜大承气汤。　　 【注　此一条辨证最微细。大便难则非久秘，里证不急也。身微热则非大热，表证不急也。故曰无表里证，只可因是而验其热邪在中耳。热邪在中，亦不为急，但其人目中不了了，睛不和则急矣。以阳明之脉络于目，络中之邪且盛，则在经之盛更可知，故惟有急下之而已。按少阴经有急下三法以救肾水，一本经水竭，一木邪涌水，一土邪凌水。而阳明经亦有急下三法以救津液，一汗多津越于外，一腹满津结于内，一目睛不慧，津枯于中。合两经下法以观病情生理，恍觉身在冰壶，腹饮上池矣。】　　阳明病欲解时，从申至戌上。
　　脉浮而芤，浮为阳，芤为阴。浮芤相搏，胃气生热，其阳则绝。　　 【注　其阳则绝，即无阳之互辞，谓津液内亡也。当下不下，故至此耳。】　　趺阳脉浮而濇，浮则胃气强，濇则小便数。浮濇相搏，大便则难，其脾为约，麻仁丸主之。　　 【注　脾约之证在太阳阳明，已当用麻仁丸润下。失此不用，延至正阳阳明，胃中津液，瓮干杯罄，下无及矣。然则浮濇之脉，转为浮芤，不可类推乎？】
　　　　　阳明经下篇 【凡外邪已趋少阳，未离阳明，谓之少阳阳明，列于此篇，其少阳阳明合病，另有专条，附三阳经后。】
　　 【喻昌曰：凡属正阳阳明之证，病已入于胃腑，故下之则愈。其有胃不实而下证不具者，病仍在经，在经之邪不解，必随经而传少阳，口苦咽干，目眩耳聋，胸胁满痛之证，必兼见一二，故谓之少阳阳明，其实乃是阳明少阳也。少阳主半表半里，阳明证中纔兼少阳，即表里皆不可攻，故例中止用和法。】　　阳明病，发潮热，大便溏，小便自可，胸胁满不去者，小柴胡汤主之。　　 【注　潮热本阳明胃实之候，若大便溏，小便自可，则胃全不实，更加胸胁满不去，则证已传入少阳矣。纔兼少阳，即有汗下二禁，惟小柴胡一方，合表里中而总和之，乃少阳一经之正法。故阳明少阳，亦取用之，无别法也。】　　阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然而汗出解也。　　 【注　不但大便溏为胃未实，即使不大便而见胁下硬满，呕与舌胎之证，则少阳为多，亦当从小柴胡汤分解阴阳，则上下通和，濈然汗出，而胎呕胁满之外证，一时俱解矣。既云津液得下，则大便自行亦可知矣。此一和而表里俱彻，所以为贵也。按上焦得逋津液得下八字，关系病机最切。风寒之邪，协津液而上聚于膈中，为喘、为呕、为水逆、为结胸，尝十居六七。是风寒不解，则津液必不得下，倘误行发散，不惟津液不下，且转增上逆之势，愈无退息之期矣。此所以和之于中而上焦反通也。至于杂病项中，如痰火哮喘咳嗽瘰疬等证，又皆火势熏蒸日久，顽痰胶结经隧，所以火不内熄，则津液必不能下灌灵根，而精华尽化为败浊耳。夫人之得以长享者，惟赖后天水谷之气生此津液，津液结则病，津液竭则死矣。故治病而不知救人之津液者，真庸工也。】　　问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。正阳阳明者，胃家实是也。少阳阳明者，发汗利小便已，胃中燥烦实，大便难是也。　　 【注　注谓脾约乃太阳之邪，径趋入胃而成胃实，贻误千古。】　　少阳阳明者，发汗利小便已，胃中燥烦实，大便难是也。　　 【注　病已传到少阳经，而去阳明经远矣，乃从少阳经治法，发汗利小便已，其人方纔胃中燥烦实，大便难者，是少阳重转阳明，而成可下之一证也。此下二条，与阳明兼带少阳之证迥殊，故另揭出。】　　服柴胡汤已，渴者属阳明也，以法治之。　　 【注　此条亦互上条之意，解见少阳。】　　伤寒脉浮而缓，手足自温者，是为系在太阴。太阴者，身当发黄。若小便自利者，不能发黄，至七八日大便鞕者，为阳明病也。　　 【注　脉浮而缓，本为表证，然无发热恶寒外候，而手足自温者，是邪已去表而入裹。其脉之浮缓，又是邪在太阴，以脾脉主缓故也。邪入太阴，势必蒸湿为黄。若小便自利，则湿行而发黄之患可免。但脾湿既行，胃益干燥，胃燥则大便必硬，因复转为阳明内实，而成可下之证也。】　　少阴病六七日，腹胀不大便者，急下之，宜大承气汤。　　 【注　少阴之证，自利者最多，虚寒则下利清谷，滑脱则下利脓血，故多用温法。此以六七日不大便而腹胀，可见热邪转归阳明，而为胃实之证，所以宜于急下也。】　　下利讝语者，有燥屎也，宜小承气汤。　　 【注　下利则热不结，胃不实，何得讝语耶？此必邪返于胃，内有燥屎，故虽下利而结者自若也。半利半结，所以不宜大承气，而宜于小承气微动其结耳。】古今图书集成医部全录卷三百三十八

伤寒门

　　　　伤寒论 【汉　张机】

　　　　　少阳经全篇

　　 【喻昌曰：仲景少阳经之原文，叔和大半编入太阳经中，昌殊不得其解。岂以太阳行身之背，少阳行身之侧，其营卫显然易辨，非如阳明与三阴之属腑脏者，营卫难窥，故将少阳之文，汇入太阳耶？此等处窃不敢仍叔和之旧。盖六经各有专司，乃引少阳之文，与三阳合病、井病、过经不解及坏病诸条，悉入太阳篇中，适足以乱太阳之正也。在太阳一经之病，已倍他经，辨之倍难，而无端蔓引混收，此后人所为多歧亡羊乎？兹将治少阳之法，悉归本篇，其合病、并病、坏病、痰病，另于三阳经后，庶太阳之脉清，而少阳之脉亦清耳。】　　伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，小柴胡汤主之。伤寒中风，有柴胡证，但见一证便是，不必悉具。若胸中烦而不呕，去半夏、人参，加(艹舌)蒌实。若渴者，去半夏加人参、(艹舌)蒌根。若腹中痛者，去黄芩加芍药。若胁下痞硬去大枣加牡蛎。若心下悸小便不利者，去黄芩加茯苓。若不渴外有微热者，去人参加桂枝，温覆取微似汗愈。若咳者，去人参、大枣、生姜加五味子、干姜。
　　【注　躯壳之表，阳也。躯壳之里，阴也。少阳主半表半里之间，其邪入而并于阴则寒，出而并于阳则热，往来寒热，无常期也。风寒之外邪，挟身中有形之痰饮，结聚于少阳之本位，所以胸胁苦满也。胸胁既满，胃中之水谷亦不消，所以默默不欲食，即昏昏之意，非静默也。心烦者，邪在胸胁，逼处心间也。或呕不呕，或渴不渴，诸多见证，各随人之气体，不尽同也。然总以小柴胡之和法为主治，而各随见证以加减之耳。】　　少阳之为病，口苦、咽干、目眩也。　　 【注　口苦咽干者，热聚于胆也。目眩者，木盛生风而旋运也。】　　伤寒脉弦细，头痛发热者，属少阳。少阳不可发汗，发汗则讝语，此属胃。胃和则愈，胃不和则烦而悸。　　 【注　少阳伤寒，禁发汗；少阳中风，禁吐下。二义互举，其旨益严。盖伤寒之头痛发热，宜于发汗者，尚不可汗，则伤风之不可汗，更不待言矣。伤风之胸满而烦，痰饮上逆，似可吐下者，尚不可吐下，则伤寒之不可吐下，更不待言矣，盖脉弦细者，邪欲入里，其在胃之津液，必为热耗，重复发汗，而驱其津液外出，安得不讝语乎？胃和者，邪散而津回也。不和者，津枯而饮结，所以烦而悸也。】　　少阳中风，两耳无所闻，目赤，胸中满而烦者，不可吐下，吐下则悸而惊。　　 【注　风热上壅，则耳无闻，目赤。无形风热与有质痰饮抟结，则胸满而烦，此但从和解中行分竭法可也。若误汗下，则胸中正气大伤，而邪得以逼乱神明，所丧不滋多乎？】　　伤寒三日，三阳为尽，三阴当受邪，其人反能食不呕，此为三阴不受邪也。　　 【注　能食不呕，与胃和则愈之义互发。】　　伤寒三日，少阳脉小者，欲已也。
　　 【注　脉不弦大，邪微欲解之先征也。】　　少阳病欲解时，从寅至辰上。
　　 【注　受病之经，正气虚衰，每惜力于时令之王，此趋三避五所繇来乎？】　　伤寒六七日，无大热，其人躁烦者，此为阳去入阴故也。　　 【注　阳去入阴，则邪势得以留连，转致危困者多矣。有治伤寒之责者，线索在手，于邪在阳经之日，亟从外夺，不亦善乎！】　　伤寒四五日，身热恶风，颈项强，胁下满，手足温而渴者，小柴胡汤主之。　　 【注　身热恶风，太阳证也。头项强，太阳兼阳明证也。胁下满，少阳证也。本当从三阳合并病之例而用表法，但其手足温而加渴，外邪辐辏于少阳，而向里之机已着，倘更用辛甘发散之法，是重增其热而大耗其津也。故从小柴胡之和法，则阳邪自罢，而阴津不伤，一举而两得矣。此用小柴胡汤，当从加减法。不呕而渴者，去半夏加(艹舌)蒌根为是。】　　伤寒阳脉濇，阴脉弦，法当腹中急痛者，先用小建中汤，不差者，与柴胡汤主之。　　 【注　阳脉濇，阴脉弦，浑似在里之阴寒，所以法当腹中急痛，故以小建中之缓而和其急，腹痛止而脉不弦濇矣。若不差，则弦为少阳之本脉，而濇乃汗出不彻，腹痛乃邪欲传太阴也，则用小柴胡以和阴阳为的当无疑矣。】　　伤寒五六日，已发汗而复下之，胸胁满，微结，小便不利，渴而不呕，但头汗出，往来寒热，心烦者，此为未解也。柴胡桂枝干姜汤主之。　　 【注　少阳证尚兼太阳，所以误下而胸间微结也。太阳中篇结胸条内，头微汗出，用大陷胸汤，以其热结在里，故从下夺之法也。此头汗出而胸微结，用柴胡桂枝干姜汤，以里证未具，故从和解之法也。小柴胡方中减半夏、人参，而加桂枝以行太阳，加干姜以散满，(艹舌)蒌根以滋干，牡蛎以软结，一一皆从本例也。】　　服柴胡汤已，渴者属阳明也。以法治之。　　 【注　风寒之邪，从惕明而传少阳，起先不渴，里证未具，及服小柴胡汤已，重加口渴，则邪还阳明，而当调胃以存津液矣。然不曰攻下，而曰以法治之，意味无穷。盖少阳之寒热往来，间有渴证，倘少阳未罢而恣言攻下，不自犯少阳之禁乎？故见少阳重转阳明之证，但云以法治之，其法维何？即发汗，利小便已，胃中燥烦实，大便难之说也。若未利其小便，则有猪苓、五苓之法。若津干热炽，又有人参白虎之法。仲景圆机活泼，未易言矣。】　　凡柴胡汤病证而下之，若柴胡证不罢者，复与柴胡汤，必蒸蒸而振，却发热汗出而解。　　伤寒五六日呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆。必蒸蒸而振，却发热汗出而解。若心下满而硬痛者，此为结胸也，大陷胸汤主之。但满而不痛者，此为痞，柴胡汤不中与之，宜半夏泻心汤。　　 【注　二条互发，前略后详，误下虽证未变，然正气先虚，故服柴胡汤必蒸蒸而振，始得发热汗出，而邪从表解也。若误下而成结胸与痞，则邪尚在太阳，而柴胡非所宜矣。结胸及痞，太阳经各有颛条。】　　本发汗而复下之，此为逆也；若先发汗，治不为逆。本先下之而反汗之，此为逆也；若先下之，治不为逆。　　 【注　少阳虽有汗下二禁，然而当汗当下，正自不同。本当发汗而反下之则为逆，若先汗后下则不为逆；本当下之而反发汗则为逆，若先下后汗则不为逆。全在辨其表里，差多差少之间矣。】　　伤寒五六日，头汗出，微恶寒，手足冷，心下满，口不欲食，大便鞕，脉细者，此为阳微结，必有表复有里也。脉沉亦在里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也，可与小柴胡汤。设不了了者，得屎而解。　　 【注　阳微结者，阳邪微结未尽散也。注作阳气衰微，故邪气结聚，大差。果尔则头汗出为亡阳之证，非半表半里之证矣。果尔则阴结，又是阴气衰微矣。玩本文假令纯阴结等语，谓阳邪若不微结，纯是阴邪内结，则不得复有外证，其义甚明。得屎而解，即取大柴胡为和法之意也。】　　凡病若发汗、若吐、若下，若亡津液，阴阳自和者，必自愈。　　 【注　汗吐下三法，难于恰当，若误用之，则病未去，而胃中之津液已先亡。凡见此者，诊视其脉与证，阴阳自和，则津液复生，必自愈也。】　　妇人中风，发热恶寒，经水适来，得之七八日，热除而脉迟身凉，胸胁下满，如结胸状，讝语者，此为热入血室也，当刺期门，随其实而泻之。　　妇人中风七八日，续得寒热，发作有时，经水适断者，此为热入血室。其血必结，故使如疟状，发作有时，小柴胡汤主之。　　妇人伤寒发热，经水适来，昼日明了，暮则讝语，如见鬼状者，此为热入血室。无犯胃气及上二焦，必自愈。　　血弱气尽，腠理开，邪气因入，与正气相抟，结于胁下，正邪分争，往来寒热，休作有时，默默不欲饮食，脏腑相连，其痛必下，邪高痛下，故使呕也，小柴胡汤主之。　　 【注　四条皆互文见意也。一云经水适来；一云经水适断。一云七八日热除而脉迟身凉；一云七八日续得寒热，发作有时。一云胸胁下满；一云邪气因入，与正气相抟，结于胁下。一云如结胸状；一云邪高痛下。一云讝语；一云昼日明了，暮则讝语如见鬼状。一云如疟状；一云往来寒热，休作有时。一云刺期门；一云用小柴胡汤；一云毋犯胃气及上二焦。皆互文以明大义而自为注脚也。学者试因此而綢绎全书，思过半矣。又如结胸状四字，仲景尚恐形容不尽，重以脏腑相连，邪高痛下之语，畅发病情。盖血室者，冲脉也，下居腹内。厥阴，肝之所主也。而少阳之胆与肝相连，腑邪在上，脏邪在下，胃口逼处二邪之界，所以默默不欲饮食，而但喜呕耳。期门者，肝之募也。随其实而泻之，泻肝之实也。又刺期门之注脚也。小柴胡汤、洽少阳之正法也。毋犯胃气及上二焦，则舍期门、小柴胡，更无他法矣。必自愈，见腑邪可用小柴胡汤，而脏邪必俟经水再行，其邪热乃随血去，又非药之所能胜耳。】
　　　　　合病

　　 【喻昌曰：合病者两经之证，各见一半。如日月之合朔，如王者之合圭壁，界限中分，不偏多偏少之谓也。】　　太阳病，项背强几几，反汗出恶风者，桂枝加葛根汤主之。　　太阳病，项背强几几，无汗恶风者，葛根汤主之。　　 【注　二条以有汗无汗，定伤风伤寒之别。盖太阳初交，阳明未至，两经各半，故仲景原文不用合病二字。然虽不名合病，其实乃合病之初证也。几几者，颈不舒也。颈属阳明，既于太阳风伤卫证中，纔见阳明一证，即于桂枝汤内加葛根一药；太阳寒伤营证中，纔见阳明一证，即于麻黄汤内加葛根一药，此大匠天然不易之彀率也。然第二条不用麻黄全方加葛根，反用桂枝全方加麻黄、葛根者，则并其巧而传之矣。见寒邪既欲传于阳明，则胸间之喘必自止，自可不用杏仁。况颈项背俱是阳位易于得汗之处，设以麻黄本汤加葛根，大发其汗，将毋项背强几几者，变为经脉振摇动惕乎？此仲景之所谓精义入神也。】　　太阳与阳明合病，不下利但呕者，葛根加半夏汤主之。　　太阳与阳明合病者，必自下利，葛根汤主之。　　 【注　二条又以下利不下利，辨别合病主风主寒之不同也。风者阳也，阳性上行，故合阳明胃中之水饮而上逆。寒者阴也，阴性下行，故合阳明胃中之水谷而下奔。然上逆则必加半夏入葛根汤，以涤饮止呕。若下利则但用葛根汤，以解两经之邪，不治利而利自止耳。葛根汤即第一条桂枝汤加葛根不用麻黄者是也。】　　太阳与阳明合病，喘而胸满者，不可下，麻黄汤主之。　　 【注　两经合病，当合用两经之药，何当偏用麻黄汤耶？此见仲景析义之精。盖太阳邪在胸，阳明邪在胃，两邪相合，必上攻其肺，所以喘而胸满。麻黄、杏仁治肺气喘逆之颛药，用之恰当，正所谓内举不避亲也，何偏之有？】　　太阳与少阳合病，自下利者，与黄芩汤；若呕者，黄芩加半夏生姜汤。　　 【注　太阳阳明合病下利，表证为多。阳明少阳合病下利，里证为多。太阳少阳合病下利，半表半里之证为多。故用黄芩、甘草、芍药、大枣为和法也。】　　阳明少阳合病，必下利，其脉不负者，顺也，负者，失也。互相克贼，名为负也。脉滑而数者，有宿食也，当下之，宜大承气汤。　　 【注　上木之邪交动，则水谷不停而急奔，故下利可必也。阳明脉大，少阳脉弦，两无相负，乃为顺候。然两经合病，阳明气衰，则弦脉独见，少阳胜而阳明负矣。下之固是通因通用之法，而上受克贼之邪，势必借大力之药，急从下夺，乃为解围之善着。然亦必其脉滑而且数，有宿食者，始为当下无疑也。设脉不滑数而迟软，方虑土败垂亡，尚敢下之乎？】　　三阳合病，脉浮大上关上，但欲眠睡，目合则汗。　　三阳合病，腹满身重，难以转侧，口不仁而面垢，讝语，遣尿。发汗则讝语，下之则额上生汗，手足逆冷。若自汗者，白虎汤主之。　　 【注　三阳合病，五合之表里俱伤，故其脉浮大，其证欲眠，而目合则汗，中州之扰乱可知矣。此时发汗则偏于阳，而阳明之津液倍竭，故讝语益甚，将成无阳之证也。下之则偏于阴，而真阳以无偶而益孤，故手足逆冷，而额上生汗，将成亡阳之证也。既不宜于汗下，惟有白虎一汤，主解热而不碍表里，在所急用，然非自汗出则表犹未解，尚未可用。此证夏月最多，当与痉湿暍篇参看。按三阳经之受外邪，太阳头疼腰脊痛，阳明目痛鼻干不眠，少阳寒热往来口苦呕渴，各有专司。合病者，即兼司二阳三阳之证也。仲景但以合之一字括其义，而归重在下利与呕喘胸满之内证。盖以邪既相合，其人腹内必有相合之征验故也。后人于此等处漫不加察，是以不知合病为何病耳。再按少阳篇第九条云：伤寒六七日，发热微恶寒，肢节烦疼，微呕，心下支结，外证未去者，柴胡桂枝汤主之一条，其证全是太阳与少阳合并之病。但内无下利，其呕复微，即不谓之合病。心下支结，又与心下痞硬时如结胸者不同，即不谓之并病。乃知合并之病，重在内，有合并之征验，非昌之臆说矣。后人谓三阳合病，宜从中治，此等议论，似得仲景表邪未散用小柴胡汤，里热已极用白虎汤之旨，然未可向痴人说梦也。设泥此则仲景所用麻黄汤、大承气汤之妙法，万不敢从矣。】
　　　　　并病

　　 【喻昌曰：并病者，两经之证，连串为一，如贯索然，即兼并之义也。并则不论多寡，一经见三五证，一经见一二证，即可言并病也。然太阳证多，阳明少阳证少，如秦之并六国者，乃病之常。若阳明少阳证多，太阳证少，则太阳必将自罢，又不得拟之为六国并秦矣。】　　二阳并病，太阳初得病，时发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言阳气怫郁不得越。当汗不汗，其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也，更发汗则愈。何以知汗出不彻，以脉濇故知也。　　二阳并病，太阳证罢，但发潮热，手足漐漐汗出，大便难而讝语者，下之则愈，宜大承气汤。　　 【注　按二阳并病二条，皆是太阳与阳明并也。上条证初入阳明，而太阳仍未罢，宜小汗。此条证已入阳明，而太阳亦随罢，宜大下。但上条之文，从前未有注释，兹特明之。太阳初得寒伤营之病，以麻黄汤发其汗，汗出而邪去，病不传矣。因汗出不彻，故传阳明，续自微汗出，不恶寒，阳明热炽，似乎当用下法，以太阳之邪未彻，故下之为逆，谓其必成结胸等证也。如此者，可小发汗，然后下之。设面色缘缘正赤者，寒邪深重，阳气怫郁在表，必始先未用麻黄汤，或已用麻黄汤而末得汗，所以重当解之熏之，又非小发汗而能胜矣，若是发汗不彻，不足言阳气怫郁不得越也。毕竟当汗不汗，其人躁烦，不知痛处，乍在腹中，乍在四肢，按之不可得，方是阳气不得越耳。短气者，因汗而气伤也。脉濇者，因汗而血伤也。汗虽未彻，其已得汗可知，其不怫郁又可知。所以宜更他药以小发其汗。更字读平声，与太阳中篇伤寒发汗解，半日许复烦，脉浮数者，可更发汗互发，然则彼更桂枝汤，此更桂枝加葛根汤，并可推矣。】　　太阳与少阳并病，头项强痛，或眩冒，时如结胸，心下痞鞕者，当刺大椎第十间、肺俞、肝俞，慎不可发汗。发汗则讝语脉弦，五六日讝语不止，当刺期门。　　 【注　少阳之脉络胁，胁间并入太阳之邪，则与结胸证似是而实非也。肝与胆合，刺肝俞，所以泻胆也。膀胱不与肺合，然肺主气，刺肺俞以通其气斯膀胱之气化行，而邪自不能留矣。发汗则讝语，与合病木盛克土之意同。注谓木盛则生心火，节外生枝，反失正意。脉弦亦即合病内少阳胜而阳明负之互词，此所以刺期门随木邪之实而泻之也。】　　太阳少阳并病，心下硬，颈项强而眩者，当刺大椎、肺俞、肝俞，慎勿下之！　　 【注　重申不可下之禁，与上条不可汗互发。】　　太阳少阳并病，而反下之，成结胸，心下硬，下利不止，水浆不下，其人心烦。　　 【注　误下之变，乃至结胸下利，上下交征，而阳明之居中者，水浆不入，心烦待毙，伤寒顾可易言哉？并病即不悞用汗下，已如结胸心下痞硬矣，况加悞下乎？此比太阳一经误下之结胸，殆有甚焉。其人心烦，似不了之语。然仲景太阳经谓结胸证悉具烦躁者，亦死。意者，此谓其人心烦者死乎？】
　　　　　坏病

　　 【喻昌曰：坏病者，已汗、已吐、已下、已温针，病犹不解，治法多端，无一定可拟，故名之为坏病也。坏病与过经不解大异。过经不解者，连三阴经俱已传过，故其治但在表里差多差少宜先宜后之间。若坏病则病在三阳，未入于阴，故其治但在阳经，其证有结胸下利，眩冒振惕，惊悸讝妄，呕哕躁烦之不同。其脉有弦促细数紧滑沉微濇弱结代之不同。故必辨其脉证犯何逆，然后得以法而治其逆。】　　太阳病三日，已发汗，若吐、若下、若温针，仍不解者，此为坏病，桂枝不中与也。观其脉证，知犯何逆，随证治之。　　 【注　相传伤寒过经日久二三十日不痊者谓之坏病，遂与过经不解之病无辨，此古今大误也。仲景止说病三日，即五六日亦未说到，且此条止说太阳病，连少阳亦未说到，故谓桂枝偏表之法不可用，观下条太阳转入少阳之坏证，有柴胡证罢四字，可见此为桂枝证罢，故不可复用也。设桂枝证仍在，即不得谓之坏病，与少阳篇中柴胡证仍在者，此虽已下之不为逆，复与柴胡汤，必蒸蒸而振，却发热汗出而解之文，又互相绾照也。岂有桂枝、柴胡之证尚未罢，而得指为坏病之理哉？故必细察其脉为何脉，证为何证，从前所误，今犯何逆，然后随其证而治之，始为当耳。】　　本太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。若已吐下发汗温针，讝语，柴胡证罢，此为坏病。知犯何逆，以法治之。　　 【注　两条文意互发，其旨甚明。叔和分汇，致滋疑惑。兹合而观之，乃知上条云桂枝汤不中与，则其所犯，要不离于太阳一经之误吐、误下、误发汗、误烧针之诸逆也。此条云柴胡汤不中与，则其所犯，要不离于少阳一经之误吐、误下、误发汗、误烧针之诸逆也。】
　　　　　痰病

　　 【喻昌曰：慨自伤寒失传，后人乃以食积、虚烦、痰饮、脚气牵合为类伤寒四证，此等名目一出，凡习伤寒之家，苟简粗疏，已自不识要妙。况复加冬温、温病、寒疫、热病、湿温、风温、霍乱、痉、内痈、蓄血为类伤寒十四证，头上安头，愈求愈失。兹欲直溯渊源，不得不尽辟岐泒。盖仲景于春夏秋三时之病，既以冬月之伤寒统之，则十四证亦皆伤寒中之所有也。若诿之局外，漫不加察，至临证模糊，其何以应无穷之变哉？昌于春夏病中，逐段拈出，兹于三阳经后，特立痰病一门。凡痰饮素积之人，有挟外感而动者，有不繇外感而自动者，仲景分别甚明。挟外感之邪，抟结胸胁，三阳篇中已致详矣。此但举不繇外感之痰病，昭揭其旨，俾学者辨证以施治焉耳。】　　病如桂枝证，头不痛，项不强，寸脉微浮，胸中痞硬，气上冲，咽喉不得息者，此为胸有寒也，当吐之，宜瓜蒂散。诸亡血虚家不可与。　　 【注　寒者痰也痰饮内动，身必有汗，加以发热恶寒，全似中风，但头不痛，项不强，此非外入之风，乃内蕴之痰窒塞胸间，宜用瓜蒂散以涌出其痰也。】　　病人有寒，复发汗，胃中冷，必吐蛔。　　 【注　寒亦痰也，此即上条之互文。上条辨非桂枝之证，此条辨不可发汗。盖痰从内动，无外感与俱，误发其汗，必至迷塞经络，留连不返，故示戒也。设兼外感，如三阳证中诸条，则无形之感，挟有形之痰，结于一处，非汗则外邪必不解，即强吐之，其痰饮亦必不出，所以小青龙一法，卓擅奇功耳。此言有痰无感，误发其汗，重亡津液，即大损阳气，其人胃冷而吐蛔，有必至也。】　　病人手足厥冷，脉乍紧者，邪结在胸中，心中满而烦，饥不能食者，病在胸中，当须吐之，宜瓜蒂散。　　 【注　手足厥冷，与厥阴之热深厥深相似，其脉乍紧，则有时不紧，殊不似矣。可见痰结在胸，故满烦而不能食，亦宜瓜蒂为吐法也。合三条总见痰证可吐不可汗，合食积虚烦脚气四证论之，勿指为类伤寒，但指为不可发汗，则其理甚精。盖食积胸中，阳气不布，更发汗则阳气外越，一团阴气用事，愈成危候。虚烦则胃中津液已竭，更发汗则津液尽亡矣。脚气即地气之湿邪，从足先受者，正湿家不可发汗之义耳。奈何舍正路而趋曲径耶？】
　　　　　太阴经全篇

　　 【喻昌曰：仲景《伤寒论》六经中，惟太阴经文止九条，方止二道，致后人惜其非全书。昌细绎其所以约略之意，言中风即不言伤寒，言桂枝即不言麻黄，言当温者则曰宜四逆辈，全是引伸触类之妙，可见治法总不出三阳外，但清其风寒之原，以定发汗解肌；更于腹之或满或痛间，辨其虚实，以定当下当温，而已了无余义矣。】　　太阴之为病，腹满而吐，食不下，自利益甚，时腹自痛。若下之必胸下结硬。　　 【注　腹满自利，太阴之本证也。吐而食不下则邪迫于上，利甚而腹痛则邪迫于下，上下交乱，胃中空虚，此但可行温散，设不知而误下之，其在下之邪可去，而在上之邪陷矣。故胸下结硬，与结胸之变颇同。胃中津液上结胸中，阳气不布，卒难开也。】　　太阴中风，四肢烦疼，阳微阴濇而长者为欲愈。　　 【注　四肢烦疼者，脾主四肢，亦风淫末疾之验也。阳脉微阴脉濇，则风邪已去，而显不足之象。但脉见不足，正恐元气已漓，暗伏危机，故必微濇之中，更察其脉之长而不短，知元气未漓，其病为自愈也。注不审来意，谓濇为血凝气滞，大谬。岂有血凝气滞，反为欲愈之理耶？】　　太阴病脉浮者，可发汗，宜桂枝汤。　　 【注　太阴脉尺寸俱沉细，今脉浮则邪还于表可知矣，故仍用桂枝解肌之法也。夫太阳经中，以浮缓为中风，浮紧为伤寒，故此不重赘。但揭一浮字，其义即全该风邪。用桂枝汤，其脉之浮缓不待言矣。然则寒邪之脉浮紧，其当用麻黄汤，更不待言矣。况少阳篇中云：设胸满胁痛者与小柴胡汤，脉但浮者与麻黄汤，早巳挈明用麻黄汤之义，故于太阴证中，但以桂枝互之，乃称全现全彰也。不然，同一浮脉，何所见而少阳当用麻黄，太阴当用桂枝也哉？】　　自利不渴者属太阴，以其脏有寒故也，当温之，宜服四逆辈。　　 【注　谓自利不渴，湿胜也，故用四逆辈以燠土燥湿，比老生腐谈，非切要也。仲景大意以自利不渴者属太阴，以自利而渴者属少阴，分经辨证，所关甚巨。盖太阴属湿上，热邪入而蒸动其湿，则显有余，故不渴而多发黄。少阴属肾水，热邪入而消耗其水，则显不足，故口渴而多烦躁。】　　伤寒脉浮而缓，手足自温者，系在太阴。太阴当发身黄，若小便自利者，不能发黄。至七八日虽暴烦下利，日十余行，必自止，以脾家实，秽腐当去故也。　　 【注　太阴脉本缓，故浮缓虽类太阳中风，然手足自温，则不似太阳之发热，更不似少阴厥阴之四逆与厥，所以系在太阴，允为恰当也。太阴脉见浮缓，其湿热交盛，势必蒸身为黄。若小便自利者，湿热从水道暗泄，不能发黄也。前阳明篇中不能发黄，以上语句皆同。但彼以胃实而便硬，其证复转阳明；此以脾实而下秽腐，其证正属太阴耳。至七八日暴烦下利，日十余行，其证又与少阴无别，而利尽秽腐当自止，则不似少阴之烦躁有加，下利漫无止期也。况少阴之烦而下利，手足反温，脉紧反去者，仍为欲愈之候。若不辨晰，而误以四逆之法治之，几何不反增危困耶？虽阳明与太阴腑脏相连，其便硬与下利，自有阳分阴分之别，注家归重于脾，谓脾为胃行津液则如此，不为胃行津液则如彼，似是而非，全失仲景三阴互发之旨。】　　本太阳病，医反下之，因尔腹满时痛者，属太阴也，桂枝加芍药汤主之。　　 【注　太阳病之误下，其变皆在胸胁以上，此之误下而腹满时痛，无胸胁等证，则其邪已入阴位，所以属在太阴也。仍用桂枝解肌之法，以升举阳邪，但倍芍药，以收太阴之逆气，本方不增一药，斯为神耳。】　　大实痛者，桂枝加大黄汤主之。
　　 【注　大实大满，宜从急下，然阳分之邪，初陷太阴，未可峻攻，但于桂枝汤中少加大黄，七表三里，以分杀其邪可也。】　　太阴为病，脉弱，其人续自便利，设当行大黄芍药者宜减之，以其人胃气弱易动故也。　　 【注　此段叮咛与阳明篇中互发。阳明日不转失气，曰先硬后溏，曰未定成硬，皆是恐伤太阴脾气。此太阴证而脉弱便利，减用大黄芍药，又是恐伤阳明胃气也。】　　太阴病欲解时，从亥至丑上。

　　　　　少阴经前篇 【凡本经宜温之证，悉列此篇。】
　　 【喻昌曰：传经热邪，先伤经中之阴，甚者邪未除而阴已竭。独是传入少阴，其急下之证，反十之三；急温之证，反十之七。而宜温之中，复有次第不同，毫厘千里。粗工不解，必于曾犯房劳之证，始敢用温，及遇一切当温之证，反不能用。讵知未病先劳其肾水者，不可因是遂认为当温也。必其人肾中之真阳素亏，复因汗吐下，扰之外出而不能内返，势必借温药以回其阳，方可得生。所以伤寒门中，亡阳之证最多，即在太阳已有种种危候。至传少阴，其辨证之际，仲景多少迟徊顾惜，不得从正治之法，清热夺邪，以存阴为先务也。今以从权温经之法，疏为前篇，正治存阴之法，疏为后篇，俾学者免临歧之惑云。】　　少阴病始得之，反发热脉沉者，麻黄附子细辛汤主之。　　 【注　脉沉为在里。证见少阴，不当复有外热。若发热者，乃是少阴之表邪，即当行散表之法者也。但三阴之表法与三阳迥异，三阴必以温经之药为表，而少阴尤为紧关，故麻黄与附子合用，俾外邪出而真阳不出，才是少阴表法之正也。】　　少阴病得之一二日，口中和，其背恶寒者，当灸之，附子汤主之。　　 【注　得之一二日，即上条始得之之互文。口中和者，不渴不燥，全无里热。其背恶寒，则阳微阴盛之机，已露一斑。故灸之以火，助阳而消阴；主之以附子汤，温经而散寒也。】　　少阴病得之二三日，麻黄附子甘草汤微发汗。以二三日无里证，故微发汗也。　　 【注　不吐利烦躁呕渴为无里证，既无里证，病尚在表可知，故以甘草易细辛而微发汗，又温散之缓法也。】　　少阴病欲吐不吐，心烦，但欲寐，五六日自利而渴者，属少阴也。虚故引水自救。若小便色白者，少阴病形悉具。小便白者，以下焦虚有寒，不能制水，故令色白也。　　 【注　欲吐不吐，心烦，肾气上逆之征也。自利而渴，加以口燥舌干，引水自救，似乎传经热病之形悉具，然肾热则水道黄赤，若小便色白，又非肾热证，乃下焦虚寒，不能制水，仍当从事温法，不可误认为热而轻用寒下也。】　　病人脉阴阳俱紧，反汗出者，亡阳也。此属少阴。法当咽痛而复吐利。　　 【注　阴阳俱紧，伤寒之脉也。伤寒无汗，反汗出者，无阳以固护其外，所以邪不出而汗先出也。少阴之邪不出，则咽痛吐利，一显少阴之本证，即当用少阴温经散邪之法，不言可知矣。】　　少阴病，脉微不可发汗，亡阳故也。阳已虚，尺脉弱濇者，复不可下之。　　 【注　亡阳不可发汗，与上条互法。亡与无同。无阳则其邪为阴邪。阴邪本宜下，然其人阳已虚，尺脉弱濇者，复不可下，其当亟行温法，又可见矣。】　　少阴病下利，若利自止，恶寒而蜷卧，手足温者，可治。　　 【注　恶寒蜷卧，证本虚寒，利止手足温，则阳气未亏，其阴寒亦易散，故可用温法也。】　　少阴病，恶寒而蜷，时自烦，欲去衣被者，可治。　　 【注　自烦欲去衣被，真阳扰乱不宁，然尚未至出亡在外，故可用温法也。】　　少阴病脉紧，至七八日，自下利，脉暴微，手足反温，脉紧反去者，为欲解也。虽烦下利，必自愈。　　 【注　三条互见，此则邪解阳回，可勿药自愈之证，即紧去人安之互词也。】　　少阴病，身体痛，手足寒，骨节痛，脉沉者，附子汤主之。　　 【注　身体痛，手足寒，骨节痛，脉沉，皆寒邪入少阴之本证，即当用附子汤，行温经散寒之定法也。】　　少阴病吐利，手足厥冷，烦躁欲死者，吴茱萸汤主之。　　 【注　吐利厥冷而至于烦躁欲死，肾中之阴气上逆，将成危候，故用吴茱萸以下其逆气，而用人参、姜、枣以厚土，则阴气不复上干，此之温经，兼用温中矣。】　　少阴病下利，白通汤主之。
　　 【注　下利无阳证者，纯阴之象，恐阴盛而隔绝其阳，故用白通汤以通其阳而消其阴也。】　　少阴病，下利脉微者，与白通汤。利不止，厥逆无脉，干呕烦者，白通加猪胆汁汤主之。服汤脉暴出者死，微续者生。　　 【注　与白通汤反至厥逆无脉，干呕而烦，此非药之不胜病也，以无乡导之力，宜其不入耳。故复加人尿、猪胆汁之阴，以引阳药深入。然脉暴出者死，微续者生，亦危矣哉，故上条才见下利，蚤用白通图功于未着，真良法也。】　　少阴病，二三日不已，至四五日腹痛，小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤主之。　　 【注　阴寒内持，湿胜而水不行，因而内渗外薄，甚至水谷不分，或咳，或利，泛溢无所不之，非赖真武坐镇北方之水，宁有底哉？太阳篇中，厥逆筋惕肉瞤而亡阳者，用真武之法，已表明之矣。兹少阴之水湿上逆，仍用真武一法以镇摄之。可见太阳膀胱与少阴肾，一脏一腑，同居北方寒水之位，腑邪为阳邪，藉用麻桂为青龙，脏邪为阴邪，藉用附子为真武，得此二汤以涤痰导水，消阴摄阳，其神功妙济，真有不可思议者矣。】　　少阴病，下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止脉不出者，通脉四逆汤主之。其脉即出者愈。　　 【注　下利里寒，种种危殆，其外反热，其面反赤，其身反不恶寒，而手足厥逆，脉微欲绝，明系群阴隔阳于外，不能内返也。故仿白通之法，加葱入四逆汤中，以入阴迎阳而复其脉也。前条云脉暴出者死，此条云脉即出者愈，其辨最细。盖暴出则脉已离根，即出则阳已返舍，繇其外反发热反不恶寒，真阳尚在躯壳，然必通其脉而脉即出，始为休征。设脉出艰迟，其阳随热势外散，又主死矣。】　　少阴病脉沉者，急温之，宜四逆汤。　　 【注　外邪入少阴，宜与肾气两相搏击，乃脉见沉而不鼓，即《内经》所谓肾脉独沉之义，其人阳气衰微可知，故当急温之，以助其阳也。】　　少阴病，饮食入口即吐，心下温温欲吐，复不能吐，始得之手足寒，脉弦迟者，此胸中实，不可下也，当吐之。若膈上有寒饮，干呕者，不可吐也，急温之，宜四逆汤。　　【注　饮食入口即吐，犹曰胃中不能纳谷也。若不饮食之时，复欲吐而不能吐，明系阴邪上逆矣，此等处必加细察。若始得之便手足寒而脉弦迟，即非传经热邪，其为阴邪上逆无疑，当从事乎温经之法也。若胸中实者，是为阳邪在胸而不在腹，即不可用下，而当吐以提之也。然必果系阳邪，方可用吐。设隔上有寒饮干呕，即是阴邪用事，吐必转增其逆，计惟有急温一法，可助阳而胜阴矣。】　　少阴病，下利脉微濇，呕而汗出，必数更衣，反少者，当温其上，灸之。　　 【注　下利而脉见阳微阴濇，为真阴真阳两伤之候矣。呕者，阴邪上逆也。汗出者，阳虚不能外固，阴弱不能内守也。数更衣反少者，阳虚则气下坠，阴弱则勤努责也。是证阳虚本当用温，然阴弱复不宜于温，一药之中，既欲救阳，又欲护阴，漫难区别，故于顶之上百会穴中灸之，以温其上而升其阳，庶阳不致下陷，以逼迫其阴，然后阴得安静不扰，而下利自止耳。此证设用药以温其下，必逼迫转加，下利不止，而阴立亡。故不用温药，但用灸法，有如此之回护也。前条用吴茱萸汤兼温其中，此条用灸法独温其上，妙义天开，令人舞蹈。】　　少阴病吐利，手足不逆冷，反发热者，不死。脉不至者，灸少阴七壮。　　 【注　既吐且利，手足逆冷者，其常也。若反发热，则阳气似非衰惫，然正恐真阳越出躯壳之外，故反发热耳。设脉不至，则当急温无疑。但温药必至伤阴，故于少阴本穴用灸法，以引其阳内返，斯脉至而吐利亦将自止矣。前条背恶寒之证，灸后用附子汤者，阴寒内凝，定非一灸所能胜；此条手足反热，止是阴内阳外，故但灸本经以招之，内入不必更用温药也。丝丝入扣。】　　少阴病，恶寒身蜷而利，手足逆冷者，不治。　　 【注　阴盛无阳，即用四逆等法，回阳气于无何有之乡，其不能回者多矣，故曰不治。】　　少阴病，吐利烦躁四逆者死。
　　 【注　上吐下利，因至烦躁，则阴阳扰乱而竭绝可虞；更加四肢逆冷，是中州之土先败，上下交争，中气立断，故主死也。使蚤用温中之法，宁至此乎？】　　少阴病，下利止而头眩，时时自冒者死。　　 【注　下利既止，其人似可得生，乃头眩时时自冒者，复为死候。盖人身阴阳相为依附者也。阴亡于下，则诸阳之上聚于头者，纷然而动，所以头眩时时自冒，阳脱于上而主死也。可见阳回利止则生，阴尽利止则死矣。】　　少阴病，四逆恶寒而身蜷，脉不至，不烦而躁者死。　　 【注　四逆恶寒身蜷，更加脉不至，阳已去矣。阳去故不烦，然尚可施种种回阳之法。若其人复加躁扰，则阴亦垂绝，即欲回阳，而基址已坏，不能回也。】　　少阴病六七日，息高者死。
　　 【注　诸阳主气，息高则真气上迸于胸中，本实先拨而不能复归于气海，故主死也。六七日三字，辨证最细。见六七日经传少阴而息高，与二三日太阳作喘之表证迥殊也。】　　少阴病，脉微沉细，但欲卧，汗出不烦，自欲吐，至五六日自利，复烦躁，不得卧寐者死。　　 【注　脉微沉细，但欲卧，少阴之本证也。汗出不烦，则阳证悉罢，而当顾虑其阴矣。乃于中兼带欲吐一证，欲吐明系阴邪上逆，正当急温之时，失此不图，至五六日自利有加，复烦躁不得卧寐，非外邪至此转增，正少阴肾中之真阳扰乱，顷刻奔散，即温之亦无及，故主死也。】
　　　　　少阴经后篇 【凡少阴传经热邪正治之法，悉列此篇。】
　　少阴之为病，脉微细，但欲寐也。
　　 【注　阳脉滑大，阴脉微细。外邪传入少阴，其脉必微细，而与三阳之滑大迥殊。卫气行阳则寤，行阴则寐。邪入少阴则气行于阴，不行于阳，故但欲寐也。此少阴之总脉总证也。】　　少阴病，脉细沉数，病为在里，不可发汗。　　 【注　沉细之中，加之以数，正热邪入里之征。热邪入里，即不可发汗。发汗则动其经气，而有夺血亡阳之变，故示戒也。】　　少阴病，咳而下利讝语者，被火气劫故也；小便必难，以强责少阴汗也。　　 【注　少阴之脉，从足入腹，上循喉咙，萦绕舌根，故多咽痛之证。其支别出肺，故间有咳证。今以火气强劫其汗，则热邪挟火力上攻，必为咳，以肺金恶火故也。下攻必为利，以火势逼迫而走空窍故也。内攻必讝语，以火势燔焫而乱神识故也。小便必难者，见三证皆妨小便。盖肺为火热所伤则膀胱气化不行，大肠奔迫无度则水谷并趋一路，心胞燔灼不已则小肠枯涸必至耳。少阴可强责其汗乎？】　　少阴中风，阳微阴浮者，为欲愈。
　　 【注　风邪传入少阴，仍见阳浮阴弱之脉，则其势方炽，必阳脉反微，阴脉反浮，乃为欲愈。盖阳微则外邪不复内入，阴浮则内邪尽从外出，故欲愈也。少阴伤寒之愈脉，自可类推。】　　少阴病欲解时，从子至寅上。
　　 【注　各经皆解于所王之时，而少阴独解于阳生之时。阳进则阴退，阳长则阴消，正所谓阴得阳则解也。即是推之，而少阴所重在真阳，不可识乎？】　　少阴病八九日，一身手足尽热者，以热在膀胱，必便血也。　　 【注　少阴病难于得热，热则阴病见阳，故前篇谓手足不逆冷反发热者不死。然病至八九日，阴邪内解之时，反一身手足尽热，则少阴必无此候，当时脏邪传腑肾移热于膀胱之证也。以膀胱主表一身及手足，正躯壳之表，故尔尽热也。膀胱之血，为少阴之热所逼，其出必趋二阴之窍，以阴主降故也。】　　少阴病，但厥无汗而强发之，必动其血，未知从何道出，或从口鼻，或从目出，是名下厥上竭，为难治。　　 【注　强发少阴汗而动其血，势必逆行而上出阳窍，以诸发汗药，皆阳药故也。或口鼻，或耳目，较前证血从阴窍出者，则倍危矣。下厥者，少阴居下不得汗而热深也。上竭者，少阴之血尽从上而越竭也。少阴本少血，且从上逆，故为难治。然则上条不言难治者，岂非以膀胱多血，且从便出为顺乎？】　　少阴病，得之二三日以上，心中烦不得卧，黄连阿胶汤主之。　　 【注　心烦不得卧而无躁证，则与真阳发动迥别。盖真阳发动，必先阴气四布，为呕、为下利、为四逆，乃致烦而且躁，魄汗不止耳。今但心烦不卧，而无呕利四逆等证，是其烦为阳烦，乃真阴为邪热煎熬，如日中纤云，顷刻消散，安能霾蔽青天也哉？故以解埶生阴为主治，始克有济，少缓则无及矣。】　　少阴病，二三日至四五日，腹痛，小便不利，下利不止，便脓血者，桃花汤主之。　　 【注　腹痛小便不利，少阴热邪也。而下利不止，便脓血，则下焦滑脱矣。滑脱即不可用寒药，故取干姜、石脂之辛濇以散邪固脱，而加糯米之甘以益中虚。盖治下必先中，中气不下坠，则滑脱无源而自止也。注家见用干姜，谓是寒邪伤胃欠清。盖热邪挟少阴之气，填塞胃中，故用干姜之辛以散之。若混指热邪为寒邪，宁不贻误后人耶？】　　少阴病，下利便脓血者，桃花汤主之。少阴病便脓血者可刺。　　 【注　证兼下利便脓血，则用桃花汤。若不下利而但便脓血，则可刺经穴以散其热。即上文之互意也。】　　少阴病，下利咽痛，胸满心烦者，猪肤汤主之。　　 【注　下利咽痛，胸满心烦，少阴热邪充斥上下中间，无所不到，寒下之药不可用矣。又立猪肤汤一法，以润少阴之燥。但用外皮，去其内层之肥白为是，此药大不可忽。阳微者用附子温经，阴竭者用猪肤润燥，温经润燥中，同具散邪之义，比而观之，思过半矣。】　　少阴病，二三日咽痛者，可与甘草汤；不差者，与桔梗汤。　　 【注　邪热客于少阴，故咽痛。用甘草汤者，和缓其势也。用桔梗汤者，开提其邪也。此在二三日他证未具，故可用之。若五六日，则少阴之下利呕逆诸证蠭起，此法又未可用矣。】　　少阴病，咽中痛，半夏散及汤主之。少阴病咽中伤生疮，不能语言，声不出者，苦酒汤主之。　　 【注　热邪挟痰攻咽，当用半夏涤饮，桂枝散邪。若剧者咽伤生疮，音声不出，桂枝之热既不可用，而阴邪上结，复与寒下不宜。故用半夏、鸡子以涤饮润咽，更有藉于苦酒之消肿敛疮，以胜阴热也。】　　少阴病四逆，其人或咳或悸，或小便不利，或腹中痛，或泄利下重者，四逆散主之。　　 【注　传经热邪，至于手足四逆，最当辨悉。若见咳利种种之证，其为热证无疑矣。然虽四逆而不至于厥，其热未深，故主此方为和解，亦如少阳经之用小柴胡汤，为一定之法也。】　　少阴病，下利六七日，咳而呕渴，心烦，不得眠者，猪苓汤主之。　　【注　下利六七日，本热去寒起之时，其人尚兼咳渴心烦不眠等证，则是热邪搏结水饮，以故羁留不去，用猪苓汤以利水润燥，不治利而利自止也。】　　少阴病，得之二三日，口燥咽干者，急下之，宜大承气汤。　　 【注　得病才二三日，即口燥咽干，则肾水之不足上供可知。延至五六日始下，必枯槁难回矣，故宜急下以救肾水也。】　　少阴病，自利清水，色纯青，心下必痛，口干燥者，急下之，宜大承气汤。　　 【注　热邪传入少阴，逼迫津水，注为自利，质清而无渣滓相杂，色青而无黄赤相间，可见阳邪暴虐之极，反与阴邪无异。但阳邪传自上焦，其人心下必痛，口必干燥。设系阴邪，必心下满而不痛，口中和而不燥，必无此枯槁之象，故宜急下以救其阴也。】　　少阴病六七日，腹胀不大便者，急下之，宜大承气汤。　　 【注　六七日腹胀不大便，则胃土过实，肾水不足以上供，有立尽之势，又非少阴负趺阳，反为顺候之比，此时下之已迟，安得不急？】　　少阴负趺阳者，为顺也。
　　 【注　少阴，水也；趺阳，土也。诸病恶土克水，而伤寒少阴见证，惟恐土不能制水，其水反得以泛溢，水一泛溢，则呕吐下利，无所不至，究令中州土败而真阳外越，神丹莫救矣。故予其权于土，则平成可几，予其权于水则昏垫立至，此脉法中消息病情之奥旨也。按少阴，水脏也，水居北方，原自坎止，惟挟外邪而动，则波翻浪涌，横流逆射，无所不到，为呕、为咳、为下利、为四肢沉重，仲景不顾外邪，惟以真武一法，坐镇北方之水，水不横溢，则诸证自止，而人之命根，赖以攸固。命根者何？即父母媾精时一点真阳伏藏于肾水之中者是也。水中火发，所以其证虽阴，其人反烦躁多汗而似阳，仲景每用干姜附子、白通之法，以收摄其阳，初不虑夫外感。盖肠出则腠理大开，外感先出，所以一回阳而了无余义也。若用寒凉以助水，则真阳不返，而命根斯断矣。其有肾水衰薄，邪入不能横溢，转而内挟真阳，蕴崇为患，外显心烦舌燥咽痛不眠等证，即不敢擅用汗下诸法，以重伤其阴，但用黄连阿胶汤、苦酒汤、猪苓汤、猪肤汤、四逆散之类，以分解其热而润泽其枯。于中虽有急下三证，反无当下一证，所以前方俱用重剂润下，一日三服，始胜其任。设热邪不能尽解，传入厥阴，则热深者其厥亦深，而咽痛者转为喉痹，呕咳者转吐痈脓，下利者转便脓血，甚者发热厥逆，躁不得卧，仍是肾气先绝而死也。必识此意，然后知仲景温经散邪之法与清热润燥之法，微细曲折，与九转还丹不异。后人窥见一斑者，遇阴邪便亟温，遇阳邪便亟下，其卤莽灭裂，尚不可胜言，况于聋瞶之辈乎！兹分前后二篇，畅发其义，有知我者，谅不以为僭也。】古今图书集成医部全录卷三百三十九

伤寒门

　　　　伤寒论 【汉　张机】

　　　　　厥阴经全篇

　　 【喻昌曰：厥阴虽两经交尽之名，然厥者逆也，肾居极下，逆行而上以传于肝，故名曰厥阴也。邪传厥阴，其热深矣。热深多发厥。厥证皆属于阳，以阳与阴不相承接，因致厥也。厥后发热，阳邪出表则易愈。厥多热少则病进，热多厥少则病退。所以仲景杂用三阳经治法，即讝语之当下者，但用小承气汤微和胃气，他证皆不用下，正欲其热多而邪从外出耳。然厥证多兼下利，则阳热变为阴寒者，十居其七。盖木盛则胃土受克，水谷奔迫，胃阳发露，能食则为除中；木盛则肾水暗亏，汲取无休，肾阳发露，面赤则为戴阳。繇是阳微则厥愈甚，阳绝则厥不返矣。所以温之灸之以回其阳，仍不出少阴之成法也。但厥而下利，阴阳之辨甚微，不便分为二篇，故发其奥于篇首，俾读者先会其意云。】　　厥阴之为病，消渴，气上撞心，心中疼热，饥而不欲食，食则吐蛔，下之利不止。　　 【注　消渴者，饮水多而小便少也。厥阴属木，厥阴邪甚，则肾水为之消，肾消则引水以自救，故消而且渴，其渴不为水止也。气上撞心，心中疼热者，肝气通于心也。饥不能食者，木邪横肆，胃土受制也。食则吐蛔者，胃中饥，蛔嗅食则出也。下之利不止者，邪属厥阴，下则徒虚阳明，阳明虚，木益乘其所胜也。此条文义形容厥阴经之病情最着。盖子盛则母虚，故肾水消而生渴；母盛则子实，故气撞心而疼热。然足经之邪，终与手经有别，虽仰关而攻，究不能入心之郛廓也。至胃则受俯凌之势，无可逃避，食则吐而下则利不止矣。亦繇邪自阳明传入，胃气早空，故易动耳。】　　厥阴中风，脉微浮为欲愈，不浮为未愈。　　 【注　厥阴之脉，微缓不浮。中风病传厥阴，脉转微浮，则邪还于表而为欲愈。】　　厥阴病欲解时，从丑至卯上。
　　 【注　丑寅卯，厥阴风木之王时，故病解。】　　厥阴病，欲饮水者，少少与之愈。
　　诸四逆厥者，不可下之，虚家亦然。凡厥者，阴阳不相顺接便为厥。厥者，手足逆冷者是也。　　 【注　厥即四逆之极。阴阳既不相顺接，下则必至于脱绝也。夫厥阴证仲景总不欲下，无非欲邪还于表，而阴从阳解也。此但举最不可下之二端，以严其戒耳。按手之三阴与手之三阳，相接于手；足之三阴与足之三阳，相接于足。阴主寒，阳主热。故阳气内陷，不与阴气相顺接，则手足厥冷也。然四肢属脾，脾为阴，与胃之阳不相顺接，亦主逆冷。所以厥证虽传经热邪，复有不尽然者，最难消息。】　　伤寒脉迟六七日，而反与黄芩汤彻其热。脉迟为寒，今与黄芩汤复除其热，腹中应冷，当不能食。今反能食，此名除中，必死。　　 【注　脉迟为寒，寒则胃中之阳气已薄，不可更用寒药矣。腹中即胃中，胃暖乃能纳食。今胃冷而反能食，则是胃气发露无余，其阳亦必渐去而不能久存，故为必死。】　　伤寒始发热六日，厥反九日而利。凡厥利者当不能食，今反能食者，恐为除中。食以索饼，不发热者，知胃气尚在，必愈。恐暴热来出而复去也。后三日脉之，其热续在者，期之旦旦夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。　　 【注　少阴经中，内藏真阳，最患四逆，故云吐利手足不逆冷反发热者，不死。厥阴经中，内无真阳，不患其厥，但患不能发热，与夫热少厥多耳。论中恐暴热来出而复去，后三日脉之，其热尚在，形容厥证重热之意。然得热与厥相应，尤无后患。若热气有余，病势虽退，其后必发痈脓。以厥阴主血，热与血久持不散，必至壅败也。】　　伤寒，先厥后发热而利者，必自止；见厥复利。伤寒，先厥后发热，下利必自止。而反汗出咽中痛者，其喉为痹。发热无汗而利必自止；若不止，必便脓血。便脓血者，其喉不痹其喉不痹：《伤寒论》辨厥阴病脉证[并治作「其喉为痹」。]。　　 【注　先厥后热下利止，其病为欲愈矣，乃反汗出咽中痛，是热邪有余，上攻咽喉，挟湿痰而为痹也。然既发热即无汗，而邪亦外出，所以利必自止。若不止则无汗，明系邪不外出，仍在于里，必主便脓血也。便脓血者，其喉不痹，见热邪在里即不复在表，在下即不复在上也。】　　伤寒一二日至四五日厥者，必发热。前热者后必厥。厥深者热亦深，厥微者热亦微。厥应下之而反发汗者，必口伤烂赤。　　 【注　前云：诸四逆厥者不可下矣，此云厥应下之者，其辨甚微。盖先四逆而后厥，与先发热而后厥者，其来迥异。故彼云不可下，此云应下之也。以其热深厥深，当用苦寒之药，清解其在里之热即名为下。如下利讝语，但用小承气汤止耳，从未闻有峻下之法也。若不用苦寒，反用辛甘发汗，宁不引热势上攻乎？口伤烂赤，与喉痹互意。】　　伤寒，厥五日，热亦五日，设六日当复厥，不厥者自愈。厥终不过五日，以热五日，故知自愈。　　 【注　厥终不过五日，即上句之注脚，见热与厥相应，阴阳一胜一复，恰恰相当，故可勿药自愈。】　　伤寒脉微而厥，至七八日肤冷，其人躁，无暂安时者，此为脏厥，非蛔厥也。蛔厥者，其人当吐蛔。今病者静而复时烦者，此为脏寒。蛔上入其膈故烦，须臾复止。得食而呕，又烦者，蛔闻食臭出，其人当自吐蛔。蛔厥者，乌梅圆主之。又主久利。　　 【注　此条微旨，千百年来全无识者。昌于篇首总括大意，挈出肾阳胃阳二端，原有所自。脏厥者，正指肾而言也；蚘厥者，正指胃而言也。曰脉微而厥，则阳气衰微可知，然未定其为脏厥、蛔厥也。惟肤冷而躁无暂安，乃为脏厥。脏厥用四逆及灸法。其厥不回者，主死。若蛔厥则时烦时止，未为死候，但因此而驯至胃中无阳则死也。乌梅圆中酸苦辛温互用，以安蛔温胃益虚。久利而便脓血，亦主此者，能解阴阳错杂之邪故也。】　　伤寒热少厥微，指头寒，默默不欲食，烦躁数日，小便利色白者，此热除也。欲得食，其病为愈。若厥而呕，胸胁烦满者，其后必便血。　　 【注　热少厥微指头微寒，其候原不重，然默默不欲食，烦躁数日，胃中津液伤而坐困矣。若小便利色白则胃热暗除，故欲得食。若厥而呕，胸胁满不去，则邪聚中焦，其后阴邪必走下窍而便血，以厥阴主血也。】　　伤寒发热四日，厥反三日，复热四日。厥少热多，其病当愈。四日至七日热不除者，必便脓血。伤寒厥四日，热反三日，复厥五日。其病为进，寒多热少，阳气退，故为进也。　　 【注　以阴阳进退之义互举，其旨跃然。】　　伤寒六七日，脉微手足厥冷，烦躁，灸厥阴。厥不还者，死。　　 【注　脉微而厥，更加烦躁，则是阳微阴盛，用灸法以通其阳，而阳不回则死也。】　　伤寒发热，下利厥逆，躁不得卧者，死。　　伤寒发热，下利至甚，厥不止者，死。　　 【注　厥证但发热则不死，以发热则邪出于表，而里证自除，下利自止也。若反下利，厥逆烦躁有加，则其发热，又为阳气外散之候，阴阳两绝，亦主死也。】　　发热而厥七日，下利者，为难治。
　　 【注　厥利与热，不两存之势也。发热而厥七日，是热者自热，厥利者自厥利，两造其偏，漫无相协之期。故虽未现烦躁等证，而已为难治。盖治其热则愈厥愈利，治其厥利则愈热，不至阴阳两绝不止矣。】　　伤寒六七日不利，便发热而利，其人汗出不止者死，有阴无阳故也。　　 【注　六七日不利，忽发热而利，浑是外阳内阴之象，此中伏有亡阳危机，所以仲景蚤为回护，用温用灸以安其阳。若俟汗出不止，乃始图之，则无及矣。可见邪乱厥阴，其死生全关乎少阴也！不然，厥阴之热深厥深，何反谓之有阴无阳哉？】　　病者手足厥冷，言我不结胸，小腹满，按之痛者，此冷结在膀胱关元也。　　 【注　阳邪必结于阳，阴邪必结于阴，故手足逆冷腹满按之痛者，邪不上结于胸，其非阳邪可知，其为阴邪下结可知，则其当用温用灸，更可知矣。关元在脐下三寸，为极阴之位也。】　　伤寒五六日，不结胸，腹濡脉虚复厥者，不可下。此为亡血，下之死。　　 【注　伤寒五六日，邪入厥阴其热深矣。乃阳邪不上结于胸，阴邪不下结于腹，其脉虚而复厥，则非热深当下之比，繇其阴血素亏，若误下之，以重亡其阴，必主死也。此厥阴所以无大下之法，而血虚之人，尤以下为大戒矣。】　　手足厥寒，脉细欲绝者，当归四逆汤主之。若其人内有久寒者，宜当归四逆加吴茱萸生姜汤主之。　　 【注　前条之脉虚，此条之脉细，互见其义，虚细总为无血，不但不可用下，并不可用温。盖脉之虚细，本是阳气衰微，然阴血更为不足，故药中宜用归芍以济其阴，不宜用姜附以劫其阴也。即其人素有久寒者，但增吴茱萸、生姜观之，是则干姜、附子，宁不在所禁乎？】　　大汗出，热不去，内拘急，四肢疼，又下利厥逆而恶寒者，四逆汤主之。　　 【注　大汗出而热反不去，正恐阳气越出躯壳之外。若内拘急，四肢疼，更加下利，厥逆恶寒，则在里纯是阴寒，宜急用四逆汤以回其阳，而阴邪自散耳。】　　大汗，若大下利而厥冷者，四逆汤主之。　　 【注　此证较上条无外热相错，其为阴寒易明。然既云大汗大下利，则阴津亦亡，但此际不得不以救阳为急，俟阳回尚可徐救其阴，所以不当牵制也。】　　伤寒脉促，手足厥逆者，可灸之。
　　 【注　伤寒脉促则阳气局蹐可知，更加手足厥逆，其阳必为阴所格拒而不能返，故宜灸以通其阳也。】　　伤寒脉滑而厥者，里有热也，白虎汤主之。　　【注　滑为阳脉，其里热炽盛可知，故宜行白虎汤以解其热，与三阳之治不殊也。】　　病人手足厥冷，脉乍紧者，邪结在胸中，心下满而烦，饥不能食者，病在胸中，当须吐之，宜瓜蒂散。　　 【注　手足厥冷，疑似阴邪。其脉有时乍紧，则是阳邪而见阳脉也。阳邪必结于阳，所以邪结在胸中，心下烦满，饥不能食也。此与太阳之结胸迥殊。其脉乍紧，其邪亦必乍结，故用瓜蒂散涌载其邪而出，斯阳邪仍从阳解耳。】　　伤寒厥而心下悸者，宜先治水，当用茯苓甘草汤，却治其厥。不尔，水渍入胃，必作利也。　　 【注　太阳篇中饮水多者，心下必悸，故此厥而心悸者，明系饮水所致，所以乘其水未渍胃，先用茯苓甘草汤治水以清下利之源，后乃治厥，庶不致厥与利相因耳。】　　伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治。麻黄升麻汤主之。　　 【注　此表里错杂之邪，最为难治，然非死证也。大下后，寸脉沉而迟，手足厥逆则阳气陷入阴中，下部脉不至则阴气亦复衰竭，咽喉不利，唾脓血，又因大下伤其津液而成肺痿。《金匮》曰：肺痿得之被快药下利，重亡津液者是也。泄利不止，未是下焦虚脱，但因阳气下陷所致，故必升举药中，兼调肝肺，乃克有济，此麻黄升麻所以名汤，而谓汗出愈也。按寸脉沉而迟，明是阳去入阴之故，非阳气衰微可拟，故虽手足厥逆，下部脉不至，泄利不止，其不得为纯阴无阳可知。况咽喉不利，唾脓血，又阳邪搏阴上逆之征验，所以仲景持于阴中提出其阳，得汗出而错杂之邪尽解也。】　　伤寒四五日，腹中痛，若转气下趋少腹者，此欲自利也。　　 【注　腹中痛，多属虚寒，与腹中实满不同。若更转气下趋少腹，则必因腹寒而致下利，明眼见此，自当图功于未着矣。】　　伤寒本自寒下，医复吐下之，寒格，更逆吐下，若食入口即吐，干姜黄连黄芩人参汤主之。　　 【注　本自寒下，是其人之平素胃寒下利也。较上条之转气下趋少腹者，更为已然之事矣。所以纔病伤寒，即不可妄行吐下，与病人旧微溏不可服栀子汤互意。旧微溏而用栀子则易涌易泄，本自寒下而施吐下则吐下更逆，其理甚明。注家不会其意。寒格者，因误施吐下之寒药，致成格拒也。若食入口，即吐格拒极矣。故用干姜、人参以温补其胃，用黄连、黄芩之苦以下逆气而解入里之热邪也。】　　下利脉沉而迟，其人面少赤，身有微热，下利清谷者，必郁冒汗出而解，病人必微厥。所以然者，其面戴阳，下虚故也。　　 【注　下利脉沉迟，里寒也。面少赤有微热，则仍兼外邪，必从汗解。但戴阳之证，必见微厥，汗中大伏危机，其用法即迥异常法，下条正其法也。】　　下利清谷，里寒外热，汗出而厥者，通脉四逆汤主之。　　 【注　上条辨证，此条用药，两相互发。然不但此也。少阴病下利清谷而色赤者，已用其法矣。要知通之正所以收之也。不然，岂有汗出而反加葱之理哉？】　　下利手足厥冷无脉者，灸之不温，若脉不还，反微喘者死。　　 【注　灸之不温，脉不还，已为死证，然或根柢未绝，亦未可知。设阳气随火气上逆，胸有微喘，则孤阳上脱而必死矣。与少阴病六七日息高者死，正同。】　　下利后，脉绝手足厥冷，晬时脉还，手足温者生，脉不还者死。　　 【注　厥利无脉，阳去而难于返矣。然在根本坚固者，生机尚存一线，经一周时，脉还手足复温则生，否则死矣。此即互上条用灸之意，所以不重赘灸法也。少阴下利厥逆无脉，服白通汤，脉暴出者死，微续者生。厥阴下利，厥逆脉绝，用灸法，晬时脉还者生，不还者死。可见求阳气者，非泛然求之无何有之乡也，根深宁极之中，必有几微可续，然后藉温灸为鸾胶耳。】　　下利腹胀满，身体疼痛者，先温其里，乃攻其表。温里宜四逆汤，攻表宜桂枝汤。　　 【注　此与太阳中篇下利身疼，用先里后表之法大同。彼因误下而致下利，此因下利而致腹胀。总以温里为急者，见晛曰消之义也。身疼痛有里有表，必清便已调，其痛仍不减，方属于表，太阳条中已悉，故此不赘。】　　下利清谷，不可攻表，汗出必胀满。　　 【注　此条重举下利清谷，不可攻表以示戒，正互明上条所以必先温里然后攻表之义也。见误攻其汗，则阳出而阴气弥塞，胸腹必致胀满而酿变耳。】　　伤寒下利，日十余行，脉反实者死。　　 【注　实为邪盛，必正脱也。】
　　下利，有微热而渴，脉弱者，今自愈。下利脉数而渴者，今自愈；设不差，必清脓血，以有热故也。下利脉数，有微热汗出，今自愈；设复紧，为未解。　　 【注　微热而渴，证已转阳，然正恐阳邪未尽也。若脉弱则阳邪已退可知，故不治自愈。脉数与微热互意，汗出与脉弱互意，脉紧则不弱矣。邪方炽盛，其不能得汗，又可知矣。】　　下利，寸脉反浮数，尺中自濇者，必圊脓血。　　 【注　脉见浮数，若是邪还于表，则尺脉自和。今尺中自濇，乃热邪抟结于阴分，虽寸口得阳脉，究竟阴邪必走下窍而便脓血也。】　　下利脉沉弦者，下重也。脉大者，为未止；脉微弱数者，为欲自止，虽发热不死。　　 【注　下利而脉沉弦，主里急后重，成滞下之证，即所称痢证也。脉大者，即沉弦中之大；脉微弱数者，即沉弦中之微弱数也。脉微弱数，虽发热不死，则脉大身热者，其死可知矣。】　　热利下重者，白头翁汤主之。
　　 【注　热利下重互上文，即伤寒转痢之谓也。】　　下利欲饮水者，以有热故也，白头翁汤主之。　　 【注　此从上条另申一义，见凡下利欲饮水者，与脏寒利而不渴自殊，乃热邪内耗津液，纵未显下重之候，亦当以前汤胜其热矣。】　　下利讝语，以有燥屎也，宜小承气汤。　　 【注　此与阳明经讝语胃中有燥屎正同，乃不用大承气而用小承气者，以下利肠虚，兼之厥阴脏寒，所以但用小承气微攻其胃，全无大下之条耳。】　　下利后更烦，按之心下濡者，为虚烦也，宜栀子豉汤。　　 【注　已下利而更烦，似乎邪未尽解，然心下濡而不满，则为虚烦，与阳明误下胃虚膈热之证颇同，故俱用涌法也。】　　呕而发热者，小柴胡汤主之。
　　 【注　厥阴之邪上逆而兼发热，乃肝胆脏腑相连之证也，故用小柴胡汤，分解其阴脏阳腑之呕热也。】　　呕而脉弱，小便复利，身有微热，见厥者难治。四逆汤主之。　　 【注　呕而脉弱，小便利，里虚且寒，身有微热，证兼表里，其人见厥则阴阳互错，故为难治，然不难于外热而难于内寒也。内寒则阳微阴盛，天日易霾，故当用四逆汤以回阳，而微热在所不计也。况干姜配附子补中有发，微热得之自除耳。】　　干呕吐涎沫，头痛者，吴茱萸汤主之。呕家有痈脓者，不可治，呕脓尽自愈。　　 【注　厥阴之邪上逆，而干呕吐涎沫，可用吴茱萸汤以下其逆气。若阴邪上逆，结而为痈，溃出脓血，即不可复治其呕，正恐人误以吴茱萸汤治之耳。识此意者，用辛凉以开提其脓，亦何不可耶？】
　　　　　过经不解

　　 【喻昌曰：过经不解者，由七八日已后至十三日已后，病过一候二候，犹不痊解也。然邪在身中，日久势必结聚于三阳。太阳为多，少阳次之，阳明又次之。及至三阴，则生死反掌，不若此之久持矣。】　　太阳病过经十余日，反二三下之，后四五日柴胡证仍在者，先与小柴胡汤。呕不止，心下急，郁郁微烦者，为未解也，与大柴胡汤下之则愈。　　 【注　过经十余日，而不知太阳证有未罢，反二三下之，因致变者多矣。后四五日，柴胡证仍在，未有他变，本当行大柴胡两解表里，但其邪屡因误下而深入，即非大柴胡下法所能服，故必先用小柴胡提其邪出半表，然后乃用大柴胡，始合法也。】　　太阳病过经十余日，心下温温欲吐，而胸中痛，大便反溏，腹微满，郁郁微烦，先此时自极吐下者，与调胃承气汤。若不尔者，不可与。但欲呕，胸中痛，微溏者，此非柴胡证，以呕故知极吐下也。　　 【注　此条注解，不得仲景叮咛之意，兹特明之。太阳病过经十余日，心下温温欲吐而不吐，其人胸中痛，大便反溏，腹微满，郁郁微烦者，此有二辨。若曾经大吐大下者，邪从吐解，且已入里，可用调胃承气之法。若未经吐下，但欲呕不呕，胸中痛微溏者，是痛非吐所伤，溏非下所致，调胃之法，不可用矣。岂但调胃不可用，即柴胡亦不可用。以邪尚在太阳高位，徒治阳明少阳而邪不服耳。解太阳之邪，仲景言之已悉，故此但示其意也。若其人能呕，则是为吐下所伤，而所主又不在太阳矣。】　　伤寒十三日不解，胸胁满而呕，日晡所发潮热，已而微利，此本柴胡证，下之而不得利。今反利者，知医以圆药下之，非其治也。潮热者，实也。先宜小柴胡以解外，后以柴胡加芒硝汤主之。　　 【注　胸胁满而呕，邪在少阳表里之间也。发潮热，里可攻也。微下利，便未硬也。以大柴胡分解表邪，荡涤里热，则邪去而微利亦自止矣。若误用圆药，则徒引热邪内陷而下利，表里俱不解也。故先用小柴胡分提以解外邪，后加芒硝以涤胃中之热也。】　　伤寒十三日不解，过经讝语者，以有热也，当以汤下之。若小便利者，大便当硬，而反下利，脉调和者，知医以圆药下之，非其治也。若自下利者，脉当微厥，今反和者，此为内实也，调胃承气汤主之。　　 【注　二条俱见微利之证，难辨其内虚内实。上条胸胁满而呕，邪凑少阳之表，故欲下之，必用柴胡汤为合法。若以他药下之，表邪内入，即是内虚。此条原无表证，虽圆药悞下，其脉仍和，即为内实也。按仲景下法，屡以用圆药为戒，惟治太阳之脾约，乃用麻仁圆。因其人平素津枯肠结，必俟邪入阳明下之，恐无救于津液，故虽邪在太阳，即用圆药之缓，下润其肠，俾外邪不因峻攻而内陷，乃批郄导窾游刃空虚之妙也。此等处亦须互察。再按伤寒证以七日为一候，其有二候三候不解者，病邪多在三阳经留恋，不但七日传之不尽，即十日、十三日、二十余日，尚有传之不尽者。若不辨证，徒屈指数经数候，汗下展转差误，正虚邪凑，愈久愈难为力。与《内经》至七日太阳病衰，头痛少愈；八日阳明病衰，身热少歇；九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止舌润而嚏；十二日厥阴病衰，囊纵少腹微下，大气皆去，病人精神爽慧之恒期，迥异矣。所以过经不解，当辨其邪在何经而取之。仲景云：太阳病头痛至七日以上自愈者，以行其经尽故也。即《内经》七日太阳病衰，头痛少愈之旨也。可见太阳一经，有行之七日以上者矣。其欲作再经者，针足阳明，使经不传则愈。以太阳既羁留多日，则阳明少阳亦可羁留过经，漫无解期矣。所以早从阳明中土而夺之，俾其不传，此捷法也。若谓六经传尽，复传太阳，必无是理。后人堕落成无己阱中耳。岂有厥阴两阴交尽于里，复从皮毛外再入太阳之事耶？请破此大惑！】
　　　　　差后劳复阴阳易病

　　大病差后劳复者，枳实栀子豉汤主之。若有宿食者，加大黄如博棋子大五六枚。　　 【注　劳复，乃起居作劳复生余热之病。方注作女劳复，大谬。女劳复者，自犯伤寒后之大戒，多死少生，岂有反用上涌下泄之理耶？太阳中篇下后身热，或汗吐下后虚烦无奈，用本汤之苦，以吐彻其邪，此非取吐法也，乃用苦以发其微汗，正《内经》火淫所胜以苦发之之义。观方中用清浆水七升，空煮至四升，然后入药同煮，全是欲其水之熟而趋下不致上涌耳。所以又云复令微似汗。精绝。】　　伤寒瘥已后，更发热者，小柴胡汤主之。脉浮者以汗解之，脉沉实者以下解之。　　 【注　瘥已后更发热，乃余热在内，以热召热也。然余热要当辨其何在，不可泛然施治，以虚其虚。如在半表半里，则仍用小柴胡汤和解之法；如在表则仍用汗法；如在里则仍用下法。然汗下之法，即互上条汗用枳实、栀、豉微汗，下用枳实、栀、豉加大黄微下也。】　　大病瘥后，从腰已下有水气者，牡蛎泽泻散主之。　　 【注　腰以下有水气者，水渍为肿也。《金匮》曰：腰以下肿，当利小便，此定法矣。乃大病后脾土告困，不能摄水，以致水气泛溢，用牡蛎泽泻散峻攻，何反不顾其虚耶？正因水势未犯身半以上，急驱其水，所全甚大。设用轻剂，则阴水必袭入阳界，驱之无及矣。庸工遇大病后，悉用温补，自以为善，孰知其为卤莽灭裂哉！】　　大病差后，喜唾，久不了了者，胃上有寒，当以圆药温之，宜理中丸。　　 【注　身中津液，因胃寒凝结而成浊唾，久而不清，其人必消瘦索泽，故不用汤药荡涤，而用圆药缓图也。理中圆乃区分阴阳温补脾胃之善药，然仲景瘥后病，外邪已尽，纔用其方，在太阳邪炽之日，不得已合桂枝用之，即更其名曰桂枝人参汤。又云：医以理中与之，利益甚。理中者理中焦，此利在下焦，非其治也。于此见用法之权衡矣。】　　伤寒解后，虚羸少气，气逆欲吐者，竹叶石膏汤主之。　　 【注　身中津液，为热邪所耗，余热不清，必致虚羸少气，难于康复，若更气逆欲吐，是余邪复挟津液滋扰，故用竹叶石膏汤，以益虚清热散逆气也。】　　病人脉已解，而日暮微烦。以病新瘥，人强与谷，脾胃气尚弱，不能消谷，故令微烦。损谷则愈。　　 【注　脉已解者，阴阳和适，其无表里之邪可知也。日暮微烦者，日中卫气行阳，其不烦可知也。乃因脾胃气弱，不能消谷所致，损谷则脾胃渐趋于旺而自愈矣。注家牵扯日暮为阳明之王时，故以损谷为当小下。不知此论瘥后之证，非论六经转阳明之证也。日暮即《内经》日西而阳气已衰之意，所以不能消谷也。损谷当是减损谷食以休养脾胃，不可引前条宿食例，轻用大黄重伤脾胃也。合六条观之，差后病凡用汗下和温之法，但师其意，不泥其方，恐元气津液久耗，不能胜药耳。岂但不能胜药，抑且不能胜谷。故损谷则病愈，而用药当思减损，并可识矣。其腰已下有水气峻攻其水，亦以病后体虚，膀胱气化不行，若不一朝迅扫，则久困之脾土，必不能堤防水逆，不至滔天不止，所以仲景云少阴负趺阳者为顺。故亟夺少阴之水，以解趺阳之围。夫岂寻常所能测识耶？】　　伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裩散主之。　　 【注　阴阳易之病，注家不明言，乃致后人指为女劳复，大谬。若然，则妇人病新瘥，与男子交，为男劳复乎？盖病伤寒之人，热毒藏于气血中者，渐从表里解散，惟热毒藏于精髓之中者，无繇发泄，故瘥后与不病之体交接，男病传不病之女，女病传不病之男，所以名为阴阳易，即交易之义也。其证眼中生花，身重拘急，少腹痛引阴筋。暴受阴毒，又非姜、桂、附子辛热所能驱，故烧裩裆为散，以其人平昔所出之败浊，同气相求。服之小便得利，阴头微肿，阴毒仍从阴窍出耳。此条叔和汇于差后劳复之前，因起后人女劳复之疑。今移附劳复后，益见热病之为大病，瘥后贻毒他人，其恶而可畏，有如此也。】
　　　　脉诀 【晋　王叔和】

　　　　　伤寒凭脉

　　伤寒热病同看脉，满手透关洪拍拍。出至风门过太阳，一日之中见脱厄。过关微有慢腾腾，直至伏时重候觅。掌内迢迢散漫行，干瘥伶仃多未的。大凡当日问程途，迟数洪微更消息。　　热病须得脉浮洪，细小徒费用神功。汗后脉静当便瘥，喘热脉乱命应终。
　　　　　阳毒
　　阳毒健乱四肢烦，面赤生花作点斑。狂言妄语如神鬼，下痢频多喉不安。汗出遍身应大瘥，鱼口开张命欲翻。有药不辜但与服，能过七日便相安。
　　　　　阴毒

　　阴毒伤寒身体重，背强眼痛不堪任。小腹急痛口青黑，毒气冲心转不禁。四肢厥冷惟思吐，不利咽喉脉细沉。若能速灸脐轮下，六日看过见喜深。
　　　　济生方 【宋　严用和】

　　　　　伤寒总论

　　夫人生天地之间，以气血藉其真，是故天无一岁不寒暑，人无一日不忧苦，故有伤寒天行瘟疫之病焉。盖冬令为杀厉之气，君子善摄生者，当严寒之时，行住坐卧，护身周密，故不犯寒毒。彼奔驰荷重，房劳辛苦之徒，当阳闭藏而反扰动之，则郁发腠理，津液强渍，为寒所薄，肤腠致密，寒毒与荣卫相浑，当是之时，壮者气行则已，怯者则着而成病矣，不即病者，寒气藏于肌骨之间，春则病温，夏则病热，此皆一气使然也。古之治法，一日在皮，当摩膏而火灸之；二日在肤，依法以针解肌发散之，汗出则愈；三日在肌，亦以发汗愈；四日在胷宜吐之；五日在腹，六日在胃宜下之。此华陀之治法也。若按三阴三阳之法，传变无出仲景之书，盖治伤寒有法，治杂病有方。杂病之方，可以异其传；调理伤寒，当按定法也。兹不复叙。今具四时大略用药于后：　　春病风寒，头痛发热，身体强痛，宜进香苏散，或十神汤；或欲发汗，加葱白、姜、豉煎。　　夏感风暑，头痛发热，身疼烦渴，宜用五苓散，或煎葱白汤调服。　　秋感风冷，身热头痛，鼻塞咳嗽，宜进金沸草散。　　冬冒风寒，身热头痛，无汗恶寒，宜进五积散。
　　　　活人书 【宋　朱肱】

　　　　　论治法

　　古人治伤寒有法，非杂病之比。五种不同，六经各异，阴阳传受，日数浅深，药剂温凉，用有先后，差之毫厘，轻者危殆，况不识法者乎？伤寒惟两感不治，其余证候，虽感异气，能消息之，无不愈者。其有瘥失，仲景所谓医杀之耳。知其法者，若纲在网，如此而汗，如此而吐，如此而下，桂枝、承气、瓜蒂、四逆，用之无不瘥。惟其应汗而下，为痞、为结胸、为懊憹，应下而汗，为亡阳、为讝语、为下厥上竭；又有当温反吐，疗热以温，变证百出，无复纪律，扰扰万绪起矣。大抵伤于寒为病热。孙真人云：服承气汤得利瘥，慎不中补也。热气得补复成。王叔和云：虚热不可大攻之，热去则寒起。二人之论，疑若相戾，然热气有实有虚，非深得仲景之意，岂能至此耶？
　　　　　辨经络

　　治伤寒先须识经络。不识经络，触途冥行，不知邪气之所在，往往病在太阳反攻少阴，证是厥阴乃和少阳，寒邪末除，真气受毙。又况伤寒看外证为多，未诊先问，最为有准。孙真人云：问而知之，别病浅深，名为巧医。病家云发热恶寒，头项痛腰脊强，则知病在太阳经也。身热目疼，鼻干不得卧，则知病在阳明经也。胸胁痛，耳聋口苦舌干，往来寒热而呕，则知病在少阳经也。腹满咽干，手足自温，或自利不渴，或腹满时痛，则知病在太阴经也。引饮恶寒，或口燥舌干，则知病在少阴经也。烦满囊缩，则知病在厥阴经也。然后切脉以辨其在表在里，若虚若实，以汗下之。古人所以云问而知之为中工，切而知之为下工。若经隧支络，懵然不分，按寸握尺，妄意疾证，岂知坐受明堂藏室金兰者耶？
　　　　　识阴阳

　　治伤寒须识阴阳二证。手足各有三阴三阳，合为十二经。在手背者，为阳，属表为腑；在手掌里者，为阴，属里，为脏。足经仿此。伤寒，只传足经，不传手经。《素问》热论亦只说足三阴三阳受病。巢氏言一日太阳属小肠，误矣。足之阳者，阴中之少阳；足之阴者，阴中之太阴。足之三阳，从头走足；足之三阴，从足走腹。阳务于上，阴务于下。阳行也速，阴行也缓。阳之体轻，阴之体重。阴家脉重，阳家脉轻。阳候多语，阴证无声。阳病则旦静，阴病则夜宁。阳虚则暮乱，阴虚则夜争。阴阳消息，证状异名。然而物极则反，寒暑之变，重阳必阴，重阴必阳。阴证似阳，阳证似阴，阴盛隔阳，似是而非，若同而异，明当消息，以法治之。　　太阳阳明少阳，皆属阳证也。太阳者膀胱也，发热恶寒，头疼腰痛而脉浮也。阳明者胃也，不恶寒反恶热，濈濈汗出，大便秘，潮热而脉长也。少阳者胆也，口苦咽干，胁下满，发热而呕，或往来寒热而脉弦也。麻黄汤、大青龙汤、桂枝汤治太阳经伤风寒也。大柴胡汤、调胃承气汤，小承气汤、大承气汤，治阳明伤寒也。小柴胡汤，治少阳伤寒也。其他药皆发汗吐下后证也。阴病不当发汗，发汗即动经。然太阴脉浮，少阴发热，亦须微微取汗，但不正发汗耳。大抵风寒中人，与荣卫俱薄而发热，又未曾行诸汗药，虽无阳证，须少汗解逐之。王叔和云：表中风寒，入里则不消。故知初病脉沉细数，虽里不消，本表中风寒，须宜温覆少汗而解。仲景太阴证脉浮可汗，宜桂枝汤；少阴病发热脉沉，宜麻黄附子细辛汤；少阴二三日常见少阴证，无阳证者，宜麻黄附子甘草汤微发汗，皆阴证表药也。要知脉沉细数，病在里，不可发汗，此大略之言耳。脉应里而发热在表，宜以小辛之药，取微汗而温散也。
　　　　　察脉候

　　治伤寒先须识脉。若不识脉，则表里不分，虚实不辨，仲景犹诮当时之士，按寸不及尺，握手不及足，必欲诊冲阳按太溪而后无歉，况于寸关尺耶？大抵问而知之以观其外，切而知之以察其内，证与脉不可偏废。且如伤寒脉紧，伤风脉缓，热病脉盛，中暑脉虚，人迎紧盛伤于寒，气口紧盛伤于食，率以脉别之。非特此也，病人心下紧满，按之石硬而痛者结骨也。结胸证于法当下，虽三尺之童，皆知用大黄、甘遂、陷胸汤下之。然仲景云结胸脉浮者不可下，下之则死。以此推之，若只凭外证，便用陷胸汤则误矣。况伤寒尤要辨表里。脉浮为在表，脉沉为在里。阳动则有汗，阴动则发热。得汗而脉静者生，汗已而脉躁者死。阴病阳脉则不成，阳病阴脉则不永。生死吉凶，如合龟镜。其微至于祸福休咎修短贵贱，无不可考。然古人乃以切脉为下者，特以脉理精微，其体难辨，而伤寒得外证为多故也。外证易见，切脉难明。弦紧之混淆，迟缓之参差，沉与伏相类，濡与弱相似，非得之于心，超然领解，孰能校疑似于锱铢者哉？苟知浮芤滑实弦紧洪属于表，迟缓微濇沉伏濡弱属于里，表里内外，阴阳消息，以经处之，亦过半矣。
　　　　　分表里

　　治伤寒须辨表里。表里不分，汗下差误。古人所以云桂枝下咽，阳盛即毙；承气入胃，阴盛以亡。伤寒有表证，有里证，有半在表半在里，有表里两证俱见，有无表里证。在表宜汗，在里宜下，半在里半在表宜和解，表里俱见随证渗泄，无表里证用大柴胡汤下之。又四逆汤证，有先温里，乃发表；桂枝汤证，有先解表，乃攻里。仲景云：下利清谷，身体疼痛，急当救里；身体疼痛，清便自调，急当救表。如响应桴，间不容栉。非特此也。均是发热，身热不渴为表有热，小柴胡加桂枝主之；厥而脉滑为里有热，白虎加人参主之。均是水气，干呕微利发热而咳，为表有水，小青龙加荛花主之；身体凉表证罢，咳而胁痛，为里有水，十枣汤主之。均是恶寒，发热而恶寒者，发于阳也，麻黄、桂枝、小柴胡主之；无热而恶寒者，发于阴也，附子四逆汤主之。均是身体痛，脉浮发热，头疼身体痛者，为表未解，麻黄汤主之；脉沉自利，身体痛者，为里不和，四逆汤主之。以此观之，仲景之于表里亦详矣，学者宜深究之！虽然，伤寒六七日，目中不了了，无表里证，脉虽浮，亦有下之者；少阴病二三日无阳证，亦有发汗者，非表里之所能拘，又不可不知也。
　　　　　详药证

　　药证者，药方前有证也，如某方治某病是也。伤寒有证异而病同一经，药同而或治两证，类而分之，参而伍之，审知某证者某经之病，某汤者某证之药，然后用之万全矣。又况百问中，一证下有数种药方主之者，须是将病对药，将药合病，乃可服之。假如下利而心下痞，称十枣汤、大柴胡、生姜泻心汤、甘草泻心汤、赤石脂禹余粮汤、桂枝人参汤之类。虽均是治下利而心下痞，其方有冷有热，仔细详药证以对治之，则无不中矣。所谓药方并加减法者，仲景伤寒方一百十三道，病与方相应，乃用正方，稍有差别，即随证加减。昔人云学方三年，无病可医；疗病三年，无方可治。往往世传为名论，竟不知执方疗病，或中或否，不知加减，移咎于方。古人用药如斗运转，故攻病的而取效速，一服知，二服愈。假如理中圆证，肾气动者，去白朮；小柴胡汤证，小便不利者，加茯苓。盖脾恶湿，肾恶燥。白朮治湿，茯苓利水。故肾气动者去白朮，小便不利者加茯苓。以此推之，然后知不可执方疗病，须是随证加减。今于逐方下说病证，用药加减，庶几修合之际，便见治法。兼古方凡称(口父)咀者，直云剉如麻豆大；云一升者，只云一大白盏。以古准今，易晓而通用也。寻常疾势轻者，只抄粗末五钱匕，水一盏半，入姜枣煮七八分，去滓服之，未知再作。病势重者，当依古剂法。　　古之三两，即今之一两也。二两，即今之六钱半也。古之三升，即今之一升也。料例大者，只合三分之一是也。
古今图书集成医部全录卷三百四十

伤寒门

　　　　活人书 【宋　朱肱】

　　　　　太阳经脉证治

　　足太阳膀胱经，从目内眦上额连于风府，分为四道下项，并正别脉上下六道，以行于背与身为经。太阳之经，为诸阳主气。或中寒邪，必发热而恶寒，缘头项腰脊是太阳经所过处。今头项痛，身体疼，腰脊强，其脉尺寸俱浮者，故知太阳经受病也。　　伤寒一二日，发热恶寒，头项痛，腰脊强，尺寸脉俱浮，此足太阳膀胱经受病也。太阳病头疼发热，汗出恶风，宜桂枝汤；轻者只与柴胡桂枝汤。太阳病头痛发热，无汗恶寒，宜麻黄汤；轻者只与桂枝麻黄各半汤。麻黄汤、桂枝汤二者，均为解散，正分阴阳，不可不慎也。仲景所谓无汗不得服桂枝，有汗不得服麻黄。常须识此，勿令误也。今人纔见身热头痛便发汗，不知汗空闭而用麻黄，汗空疏而用桂枝，伤寒伤风，其治不同。古人有汗者当解肌，无汗者可发汗。
　　　　　发汗和解之殊

　　伤寒表证，须看荣卫浅深。故仲景有正发汗汤剂，如麻黄汤、桂枝汤、大青龙汤是也。有和解其表，如小青龙汤、桂枝麻黄各半汤、白虎汤、桂枝二越婢一汤、柴胡桂枝汤、小柴胡汤之类是也。后人不能深究寒热浅深，药性紧慢，一概用药，因兹夭殇。其间纵获生全，往往汗后虚乏，遂致劳复，或变生百病，淹引岁月，卒至不救。此皆由汗下过度，阴阳并竭，血气羸损，以致此祸。如遇病轻，但当和解之。所谓和其荣卫以通津液，令其自解也。
　　　　　寒伤营

　　脉浮而紧濇，头疼身体拘急，恶寒无汗，寒多热少，面色惨而不舒，腰脊疼痛，手足指末微厥，不烦躁，此名伤寒。伤寒之候，发热恶寒，头疼腰脊痛，脉紧无汗，宜发汗而解，麻黄汤主之；轻者只与桂枝麻黄各半汤。又人参顺气散、葱豉汤、苍朮散、麻黄葛根汤，可选而用之。　　然太阳病亦有热多寒少者，须仔细看脉与证也。热多寒少，不呕，清便自可，宜桂枝麻黄各半汤。若脉浮者，虽热多寒少，自可发汗。若脉弱者无阳也，桂枝二越婢一汤主之。热多寒少而尺脉迟者，荣气不足，血少故也。先以小建中汤加黄芪最良。尺脉尚迟，再作一剂。　　或太阳证宜汗，而其人适失血及下利，则频频与少桂枝汤，使体润漐漐连日，当自解。　　假如淋家衄血家，法不可汗，亦可以小柴胡之类和解之。
　　　　　风伤卫

　　脉浮而缓，寸大而尺弱，自汗体热，头疼恶风，热多寒少，其面光不惨，烦躁，手足不冷，此名伤风也。伤风之候，头疼发热，脉缓汗出恶风，当须解肌，宜桂枝汤主之；轻者只与柴胡桂枝汤。败毒散、独活散，可选用之。治太阳中风，有汗用桂枝汤。　　 【凡脉紧必无汗，惟濡而紧却有汗，勿误用小建中汤。须是脉浮而缓者，方可用桂枝。】　　项背强者，桂枝汤加葛根也。
　　【本草葛根主伤风有湿，开窍解肌。盖桂枝加葛根者，谓中风有湿当加之，去其风湿。取微汗者，风湿去也。】　　里寒者，桂枝去芍药加附子汤也。
　　 【不饮水者是也。】
　　凡发汗后，汗不止为漏风，桂枝加附子汤主之。腹满者太阴证，脉浮者可服桂枝汤，微发汗。腹痛者，桂枝加芍药汤；痛甚者，桂枝加大黄汤也。　　虽然，桂枝汤自西北二方居人，四时行之，无不应验。自江淮间唯冬及春初可行。自春末及夏至已前，桂枝证可加黄芩半两。　　 【阳旦汤是也。】
　　夏至后有桂枝证，可加知母一两、石膏二两，或加升麻半两。若病人素虚寒者，正用古方，不在加减也。　　 【岐伯所谓同病异治者此也。大抵用温药当避春，用热药当避夏，《素问》所谓用温远温，用热远热者也。】　　问：伤寒与伤风何以别之？答曰：伤寒者脉紧而濇，伤风者脉浮而缓；伤寒者无汗脉濇，伤风者有汗脉缓故也。伤寒者畏寒不畏风，伤风者畏风不畏寒。大抵太阳病者必脉浮发热，恶风恶寒也。恶寒者，不当风而自憎寒；恶风者，当风而憎寒也。六经皆有伤寒伤风，其证各异。太阳脉浮有汗为中风，脉紧无汗为伤寒；阳明善饥为中风，不食为伤寒；少阳两耳聋目赤胸满而烦为中风，口苦咽干目眩为伤寒。若三阴伤风，无变异形证，但四肢烦疼，余证同三阳。
　　　　　风见寒脉寒见风脉

　　有发热恶寒烦躁，手足温而脉反浮紧者；有寒多热少不烦躁，手足微冷而脉反浮缓者。此名伤风见寒脉，伤寒见风脉也。盖发热恶风烦躁，手足温为中风，候脉浮紧为伤寒脉，是中风见寒脉也。寒多热少不烦躁，手足微厥为伤寒，候脉浮缓为中风脉，是伤寒见风脉也。中风见寒脉，伤寒见风脉，宜服大青龙汤。盖大青龙证，脉似桂枝反无汗，病似麻黄反烦躁是也。　　 【脉弱有汗为桂枝证，脉紧不烦躁为麻黄证。】　　大青龙汤治病，与麻黄汤证相似，但病尤重而又加烦躁者，用大青龙汤也。以其中风并伤寒俱盛，故青龙汤添麻黄作六两，又似合桂枝汤药味在内添石膏，所以为紧，此治荣卫俱病。若证不审，误用大青龙汤，则发汗多伤人。　　 【以其有烦躁一证，故可用大青龙汤。】　　大抵感外风者为伤风，感寒冷者为伤寒，故风则伤卫，寒则伤荣。桂枝主伤卫，麻黄主伤荣，大青龙主荣卫俱伤故也。　　 【风伤卫者，病在皮肤之间也。以卫行脉外，为阳主外，皮肤之间，卫气之道路，故其病浅。寒伤荣者，寒气中于肌肉也。以荣行脉中，为阴主内，肌肉之间，荣气之道路，故其病深。所以桂枝与麻黄，所施各异，戒勿误用，以有浅深之别，风寒之殊，医者当宜审谛，大青龙尤宜慎用。仲景云：脉微弱汗出恶风者，不可服青龙，服之则厥逆筋惕肉瞤，此为逆也。《类纂》云：凡发汗过多，筋惕肉瞤，振摇动人；或虚羸之人，微汗出，便有此证，俱宜服真武汤以救之。羸甚者，芍药或量多少与之；恶热药者，去附子。余依加减法。仲景制真武汤，乃为合用桂枝却用麻黄之类，发汗多亡阳，有此证，故用真武汤。若调理顺者，无此证也。】
　　　　　表证

　　发热恶寒，身体痛而脉浮者，表证也。　　 【浮，表阳也，其脉按之不足，举之有余。《素问》云：寸口脉浮而盛曰病在外，寸口脉沉而紧曰病在中。仲景云：脉浮者病在表，可发汗。又曰：表有病者脉当浮。又曰：结胸证脉浮者不可下。则知脉浮者表证也。】　　表证者，恶寒是也。恶寒者，表之虚，此属太阳，宜汗之。然伤寒发表，须当随病轻重而汗之。故仲景有发汗者，有和解之者，兼四时发汗，亦自不同。
　　　　　发热

　　发热而恶寒者，属太阳也。
　　 【太阳病必发热而恶寒，盖太阳主气，以温皮肤分肉，寒气留于外，皮肤致密，则寒栗而发热，宜发其汗，麻黄汤、大青龙汤主之。若发热微恶寒者，柴胡桂枝汤、桂枝二越婢一汤主之。若吐利而发热恶寒者，霍乱也。太阳病发热而渴不恶寒，为温病；若发汗已，身灼热者，为风温也。】　　又有太阳证，合用桂枝却用麻黄之类，发汗多亡阳，仍发热者，真武汤主之。　　太阳有潮热乎？仲景大陷胸汤一证，结胸有潮热者，为大结胸，属太阳也。　　大抵伤寒八日已上，大发热者，此为难治。　　 【仲景云：脉阴阳俱虚，热不止者死。】　　又有医人多用圆子药下之，身热不去微烦者，栀子干姜汤主之。伤寒五六日，大下之后，身热不去，心中结痛者，未欲解也，栀子豉汤主之。　　若伤寒得汗后，病解虚羸，微热不去，可行竹叶石膏汤，随其虚实而治之。
　　　　　恶寒

　　大抵太阳病必发热而恶寒。恶寒家慎不可过当，覆衣被及近火气，寒热相薄，脉道沉伏，愈令病人寒不可遏，但去被彻火，兼饮以和表之药，自然不恶寒矣。妇人恶寒，尤不可近火。寒气入腹，血室结聚，针药所不能治矣。　　恶寒有二证：发热而恶寒者，发于阳也；无热而恶寒者，发于阴也。发于阳者，宜解表，脉必浮数，属桂枝汤、桂枝二越婢一汤、麻黄汤、青龙汤证也。　　发汗后反恶寒者，虚故也，属芍药甘草附子汤。脉微而恶寒者，此阴阳俱虚也，不可更吐下也。发汗面色赤有热者，为欲解，宜桂枝麻黄各半汤。伤寒大下后，复发其汗，心下痞，恶寒者，表未解也，不可攻其痞，当先解表，表解乃可攻痞，解表宜桂枝汤，攻痞宜大黄黄连泻心汤。虽然，太阳、阳明、少阴皆有恶寒，要之太阳病或已发热，或未发热，必恶寒也。　　问：有汗出恶寒者，有汗出多而微恶寒者，有头汗出而微恶寒者，何也？答曰：仲景云太阳病其人发热汗出，复恶寒不呕，但心下痞者，此以医下之也。心下痞而复恶寒汗出者，附子泻心汤主之。阳明病脉迟，汗出多，微恶寒者，表未解也，可发汗，宜桂枝汤也。头汗出而微恶寒者，属少阳，宜小柴胡汤也。
　　　　　恶风

　　恶风者，卫中四时之虚风，所以恶风也。其人当汗出而脉缓也。数与桂枝汤、桂枝加葛根汤，使遍体微润连日，当自解矣。　　又有太阳病发汗多亡阳，遂漏不止，卫虚而恶风者，当温其经也。其人恶风小便难，四肢微急，难以屈伸者，桂枝加附子也。　　风湿相薄，骨节疼烦，掣痛不得屈伸，汗出短气，小便不利，恶风不欲去衣，或身微肿者，甘草附子汤主之。
　　　　　热多寒少

　　太阳热多寒少有三证：有热多寒少而不呕清便自可者，有热多寒少而脉微弱者，有热多寒少而尺脉迟者，其用药皆不同也。　　太阳病八九日如疟状，热多寒少，不呕，清便自可，宜桂枝麻黄各半汤。　　热多寒少而脉都大微弱者，无阳也，不可发汗，宜桂枝二越婢一汤主之。　　 【若脉浮，虽热多寒少，亦自可发汗也。】　　热多寒少而尺中迟者，血少也。先以小建中加黄芪以养其血，尺尚迟，再作一剂；然后啐时用小柴胡汤、桂枝二越婢一汤辈小剂，随证治之。　　大抵伤寒寒多易治，热多难愈。伤寒发热者，以其寒极则生热，治法多用冷药，故令热不去。仲景热多寒少用桂枝二越婢一汤，不渴外有微热者用小柴胡加桂汤，皆温表之义也。近时多用小柴胡汤，不问阴阳表里，凡伤寒家皆令服之。此药差寒不可轻用，虽不若大柴胡汤、小承气汤之紧，然药病不相主，其为害一也。往往因服小柴胡汤而成阴证者甚多。仲景虽云伤寒中风有柴胡证，但见一证便是，不必悉具，此为是少阳证当服小柴胡，不必少阳证悉具耳。况本方又有加减，随证增损。古人方治，审谛如此，后人妄投，良可怪也。　　伤寒太阳证发热恶寒，宜发其汗。然热多寒少，其脉微弱或尺脉迟者，不可表也。
　　　　　下之而热不退

　　仲景云：病人脉微而濇，为医所病。大发其汗使阳气微，又大下之使阴气弱，其人亡血，病当恶寒，后乃发热，无休止时。盖阳微则恶寒，阴弱则发热。阳微恶寒，四逆汤主之；阴弱发热为内热，葶苈苦酒汤主之。
　　　　　头疼

　　头疼者，阳证也。太阳证头疼，必发热恶寒。无汗者，麻黄汤；有汗者，桂枝汤。若已发汗或未发汗，头疼如破者，连须葱白汤；服汤不止者，葛根葱白汤主之。　　病人头疼鼻塞而烦者，何证也？此属湿家。头中寒湿，故鼻塞而头疼也，内瓜蒂末鼻中则愈。
　　　　　身疼

　　太阳证表未解，脉浮紧，法当身体痛，宜麻黄汤汗之。　　 【脉浮紧，当身体疼痛，宜以汗解，假令尺脉迟者，不可发汗。何以知其然？荣气不足，血少故也。尺脉迟者，先以小建中汤以养之。脉浮者，麻黄汤主之。】　　问：泼汗后身疼痛，脉沉而迟，当用何药？答曰：仲景有桂枝加芍药生姜人参新加汤，盖为此证也。小建中汤兼治汗后身疼脉沉而迟者。若霍乱吐泻止而身疼痛不休者，少与桂枝汤即愈。《金匮要略》云：疮家虽身体痛，不可发汗，汗出则痓。
　　　　　身痒

　　问：身痒者何也？答曰：脉浮而迟，迟为无阳，不能作汗，其身必痒。太阳病七八日，脉微而恶寒，以阴阳俱虚，不可更发汗、更下、更吐也，小柴胡汤主之。若反重发汗则气虚，必两耳聋无闻。素无热人，可芍药甘草附子汤；素有热人，可黄芪建中汤。面赤有热者，未欲解也，以其不能得小汗出，身必当痒，宜桂枝麻黄各半汤。
　　　　　无汗自汗

　　伤寒连服汤剂而汗不出者死。如中风法蒸之，温热之气于外迎之，无不得汗也。　　 【其法用薪火烧地，良久扫除去火，可以水洒之。取蚕砂、柏叶、桃叶、糠麸皆可用，相和铺烧地上，可侧手厚，上铺席，令病人当上卧，温覆之。夏月热，只布单覆之。汗移时立至，俟周身至脚心皆汗漐漐，乃用温粉扑止汗，移上床。最得力者，蚕砂，桃柏叶也。无蚕沙亦得，单桃叶亦得。蒴藋亦可用。麸糠乃助添令多尔，不用亦得。】　　伤寒亦有气虚不能作汗者。仲景云：脉浮而迟，迟为无阳，不能作汗，其身必痒，宜桂枝麻黄各半汤主之。卫不和自汗；伤风自汗；亡阳自汗。　　 【别经有汗无汗，俱载本篇中。】
　　　　　筋惕肉瞤头眩身摇

　　太阳病发汗不解，发热心悸，头眩身瞤动，欲擗地者，属真武汤。大凡发汗过多，即身瞤动振摇，虚羸之人微发汗，便有此证，俱宜服真武汤。羸甚者，去芍药或少用之。有热证恶热药者，去附子。余依本方加减法详之。　　伤寒若吐若下后，心下逆满，气上冲胸，起则头眩，脉沉紧，发汗则动经，身为振摇者，茯苓桂枝白朮甘草汤主之。伤寒应发汗，面动气在左，不可发汗，发汗则头眩。汗出筋惕肉瞤，此为逆，难治。且先服防风白朮牡蛎散，次服建中汤。
　　　　　喘

　　伤寒喘，只有太阳阳明二证。
　　 【阳明喘正方，载阳明篇中。】
　　太阳病头疼发热，身疼恶风，无汗而喘者，宜汗，属麻黄汤。　　桂枝证，医反下之，利遂不止，脉促者，表未解也。喘而汗出者，葛根黄芩黄连汤也。太阳病下之微喘者，表未解故也，桂枝加厚朴杏子汤也。发汗后，不可更行桂枝汤。若汗出而喘，无大热者，可与麻黄杏子甘草石膏汤也。　　又发汗后，饮水多，咳而微喘者，水停心下，肾气乘心故也，小青龙去麻黄加杏仁；小腹满者，去麻黄加茯苓也。　　问：麻黄主喘，何故去之？答曰：此治心下有水而喘，不发汗也。小便不利，小腹满，故去麻黄加茯苓也。
　　　　　渴

　　脉浮而渴属太阳。
　　 【阳明少阳少阴渴证，俱载本经篇中。】 切戒：太阳证无汗而渴者，不可与白虎汤。　　问：太阳病渴，终不可与白虎耶？答曰：太阳证得汗后，脉洪大而渴者，方可与之也。　　凡病非大渴不可与水。若小渴咽干者，只小呷滋润之，令胃中和。若大渴烦躁甚，能饮一斗者，与五升饮之。若全不与，则干燥无由作汗，发喘而死。常人见因渴饮水得汗。小渴遂剧饮之，致停饮心下，满结喘死者甚众。当以五苓散或陷胸丸与之。　　 【《金匮》云：得时气至五六日而渴，欲饮水不得多，不当与也。何者？以腹中热尚少，不能消之，便更为人作病矣。至七八日大渴欲饮水，犹当依证与之。常令不足，勿极意也。凡人但见仲景云得病反能饮水，此为欲愈，遂小渴者乃强饮之，因成其祸，不可胜数。大抵伤寒水气，皆因饮水过多所致。水停心下，气上乘心则为悸为喘；结于胸胁则为水结；胸胃中虚冷则为呕为哕；冷气相薄则为噎；上迫于肺则为咳；渍入肠中则为利；邪热所薄，蓄于下焦，则为小便不利；小腹满或里急，溢于皮肤则为肿。】
　　　　　鼻衄

　　伤寒太阳证，衄血者乃解，盖阳气重故也。仲景所谓阳盛则衄。若脉浮紧无汗，服麻黄汤。不中病，其人发烦目瞑，剧者必衄。小衄而脉尚浮紧者，宜再与麻黄汤也。衄后脉已微者，不可行麻黄汤也。若脉浮自汗，服桂枝汤。不中病，桂枝证尚在，必头疼甚而致衄。小衄而脉尚浮者，宜再与桂枝也；衄后脉已微者，不可行桂枝汤也。大抵伤寒衄血不可发汗者，为脉微故也。治法：衄家不可发汗，汗出额上陷，脉紧急，直视不能瞬，不得眠。然而无汗而衄，脉尚浮紧者，须再与麻黄汤；有汗而衄，脉尚浮缓者，须再与桂枝汤。　　脉已微者，黄芩芍药汤、犀角地黄汤。衄血不止者茅花汤。若衄而渴，心烦，饮则吐水，先服五苓散，次服竹叶汤。
　　　　　汗出胁痛

　　身凉汗出，两胁疼痛，或干呕，此十枣汤证也。仲景云：太阳中风，下利呕逆，表解者，乃可攻之。其人漐漐汗出，发作有时，头痛，心中痞硬满，引胁下痛，干呕短气，汗出不恶寒者，此表解里未和也，十枣汤主之。大抵胁下痛者，此为有饮，须分衣里，干呕微利，发热而咳，为表有水，小青龙汤加荛花主之。身体凉表证罢，干呕而胁下痛，为里有水，十枣汤主之。十枣汤非小青龙汤之比，须量人虚实，不可妄投。
　　　　　烦躁

　　伤寒烦躁，太阳与少阴经为多。
　　 【盖太阳与少阴为表里。】
　　大抵阴气少，阳气胜，则热而烦，故太阳经伤风多烦而躁也。　　阳虚阴盛，亦发烦躁。阳气弱为阴所乘而躁，故少阴病亦烦躁，学者当以外证与脉别之。　　然有汗之而烦者，有下之而烦者，又有病已解而反微烦者，此由病新瘥不胜谷，损谷则愈。
　　　　　欬嗽

　　伤寒太阳证咳嗽，小青龙、小柴胡也。大抵热在上焦，其人必饮水，水停心下，则肺为之浮；肺主于咳，水气乘之，故咳而微喘。仲景云：伤寒表不解，心下有水，干呕发热而咳，小青龙汤主之。　　 【小便不利，小腹满者，去麻黄加茯苓。少阳少阴咳证，俱载本经篇中。】
　　　　　小便数

　　小便数者何也？曰：肾与膀胱俱虚，而有客热乘之也。太阳阳明二经既虚，致受于客热。虚则不能制水，故令数。小便热则水行濇，濇则小便不快，故令数起也。诊其趺阳脉数，胃中热，即消谷引饮，大便必硬，小便即数也。太阳病自汗，四肢拘急，难以屈伸，心烦微恶寒，脚挛急，若小便数者，慎不可行桂枝也，宜与甘草干姜汤、芍药甘草汤也。大抵溲数则大便难。仲景云：趺阳脉浮而濇，浮则胃气强，濇则小便数，浮濇相薄，大便则硬，其脾为约，麻子仁丸主之。太阳病，若汗、若吐、若下后，微烦，小便数，大便因硬者，与小承气汤和之愈。又云：伤寒脉浮自汗，小便数，若胃中不和讝语者，少与调胃承气汤。
　　　　　蓄血

　　太阳证下焦有热，小腹必满，应小便不利，而小便反利者，蓄血证也，抵当汤主之。
　　　　　嗜卧

　　病人脉浮，头项强痛而恶寒者，太阳证也。十日已去，脉浮细而嗜卧者，外已解也。设胸满胁痛者，与小柴胡汤；脉但浮者，麻黄汤主之。
　　　　　发黄

　　太阳病一身尽痛，发热，身如熏黄者，何？曰：太阳中湿也。仲景云：伤寒发汗已，身目为黄，所以然者，以寒湿在里不解故也，以为不可下也，于寒湿中求之。太阳中湿，一身尽痛，发热身黄，小便不利，病人中湿，因而伤风，风湿相薄，一身病重，是名风湿，当于风湿中求之。　　寒湿在里不散，热蓄于脾胃，腠理不开，瘀热与宿谷相薄，郁蒸不消化，故发黄。发黄与瘀血外证及脉俱相似，但小便不利为黄，小便自利为瘀血。要之，发黄之人，心脾蕴积，发热引饮，脉必浮滑而紧数。若瘀血证即如狂，大便必黑，此为异耳。凡病人身体发热，头面汗出，身无汗，齐颈而止，渴引水浆，小便不利，如此必发黄，茵陈蒿汤加五苓散也。　　 【茵陈蒿汤十分，五苓散五分，三件拌和，每服一钱，温水调下，日三服。】　　病人服汤，得小便利，如皂荚汁赤，一宿腹减，则黄从小便中出也。古人云：治湿不利小便，非其治也。栀子蘗皮汤、麻黄连轺赤小豆汤，可选而用之。又方：伤寒欲发黄者，急用瓜蒂末，口含水，(口畜)一字许入鼻中，出黄水，甚验。即用茵陈蒿汤调五苓散服之，最良。大抵发黄者瘀热在里，由小便不利而致之也。　　 【以上太阳经脉澄治也。】

　　　　　阳明经脉证治

　　足阳明胃之经，从鼻起，侠于鼻，络于目，下咽，分为四道，并正别脉六道，上下行腹，网维于身。盖诸阳在表，阳明主肌肉，络于鼻，故病人身热，目疼鼻干，不得卧。其脉尺寸俱长者，知阳明经受病也。　　问：伤寒何以须诊冲阳脉耶？答曰：冲阳穴是足阳明胃之经，人受气于谷，谷入于胃，乃传与五脏六腑，脏腑皆受气于胃，其清者为荣，浊者为卫，荣行脉中，卫行脉外，阴阳相贯，如环无端。胃为水谷之海，主禀四时，皆以胃气为本，是谓四时之变病，死生之要会。故伤寒必诊冲阳，以察其胃之有无也。冲阳二穴，一名会源，在足跗上五寸骨间动脉上，去陷骨三寸。　　伤寒二三日，身热目疼鼻干，不得卧，尺寸脉俱长，此足阳明胃经受病也。伤寒二日，阳明经受病，可发其汗，非正阳明也。　　 【正阳明者，身热汗出，不恶寒，反恶热，故可下也。】　　今言一二日传阳明经，身热目疼鼻干，不得卧，其脉俱长者，是太阳阳明，可表而已。若无汗尚恶寒，宜升麻汤；有汗微恶寒者，表未解也，宜桂枝汤；无汗脉浮，其人喘者，与麻黄汤。　　又问：十二经皆一，而阳明有三，何也？曰：有太阳阳明，有少阳阳明，有正阳阳明也。太阳阳明者，本太阳病，若发汗、若下、若利小便，此亡津液胃中干燥，因转属阳明也。少阳阳明者，本传到少阳，因发汗利小便已，胃中燥实，大便难也。正阳阳明者，病人本风盛气实也。三阳明俱宜下，唯恶寒及中寒，为病在经，与太阳合病，属表，可发其汗。盖太阳与阳明合病，脉必浮大而长，外证必头疼腰痛肌热，目痛鼻干也。脉浮大者，太阳也；长者，阳明也。头疼腰痛者，太阳也。肌热目痛鼻干者，阳明也。尚恶寒者，可升麻汤汗之。若不恶寒反恶热，大便不秘者，可白虎汤解利之。不恶寒反恶热，大便秘或讝语者，属胃家实也，可调胃承气汤下之。身热汗出，濈濈然者，属阳明也。
　　　　　里证

　　不恶寒，反恶热，手掌心并腋下濈濈汗出，胃中干涸，燥粪结聚，潮热，大便硬，小便如常，腹满而喘或讝语，脉沉而滑者，里证也。里证者，内热是也。内热者里之弱，此属阳明也，宜下之。　　伤寒始发热恶寒，今汗后不恶寒，但倍发热而躁；始脉浮大，今脉洪实或沉细数；始惺静，今狂语。此为胃实阳盛，再汗即死，须下之即愈。　　发汗后不敢再表者，为脉沉实耳。脉若浮者，须再汗也。发汗后，不恶寒只发热，脉沉实或狂语，此为胃实阳盛，即不可再汗也，须当下之。设令下后，又不解，表里邪亦衰矣。　　阳明证头疼，不恶寒，反恶热，胃实故也。阳明气实，故攻头也。调胃承气汤主之。　　病人无表里证，发热七八日，脉虽浮数，宜大柴胡汤下之。　　 【大便秘者，加大黄。】
　　亦有始得病，便变阳盛之证，便须下之，不可拘以日数。　　更有心胸连脐腹大段痞闷，腹中疼，坐卧不安，冒闷喘急极者，亦不候他证，便下之。　　 【凡大便秘妨闷，恐尚有表证者，亦须少少饮小承气汤，微解之。不可过多，令大泄也。】　　失下则气血不通，四肢便厥，医人不知，反疑是阴厥，复进热药，祸如反掌，不可不察也。
　　　　　潮热讝狂

　　仲景云：伤寒若吐若下后不解，不大便五六日，上至十余日，日晡所发潮热，不恶寒，独语如见鬼状；若剧者，发则不识人，循衣摸床，惕而不安，微喘直视，但发热讝语者，大承气汤主之。若一服利，则止后服。脉弦者生，濇者死。　　 【弦者阳也，濇者阴也。阳证见阴脉者死。病人有阳证而脉濇者，慎不可下。】　　下证悉具，服汤已，更衣者，止后服；不尔，尽剂服之。下后，慎不中服补药。孙真人云：服大承气汤，得利差，慎不中服补药也。热气得补复盛，更复下之，是重困也，宜消息安养之。　　仲景有宜下者，有微和其胃气者。盖伤寒里证，须看热气浅深。故仲景有宜下之，如大承气汤、小承气汤、十枣汤、大柴胡汤是也；有微和其胃气，如调胃承气汤、脾约圆，少与小承气微和之之类是也。《金匮玉函》云：虚者十补勿一泻，强实者泻之，虚实等者泻勿大泻之。故王叔和序伤寒有承气之戒。　　又问：转药孰紧？答曰：大承气最紧，小承气次之，调胃承气汤又次之，大柴胡又次之。仲景治法，荡涤热积，皆用汤液，不得用圆子药，不可不知也。　　 【大柴胡加大黄，小柴胡加芒硝，方为转药，盖为病轻者设也。】
　　　　　潮热

　　潮热者，大率当下。仲景云：潮热者实也。大承气汤证云：其热不潮，未可与也。则知潮热当下无疑矣。虽然，更看脉与外证。脉若弦若浮，及外证恶寒，犹有表证，且与小柴胡汤以解之。若腹大满不通者，可与小承气微和其胃气，勿令大泄也。　　 【仲景云：日晡发热者，属阳明也。脉实者，大承气、大柴胡也。脉虚者，桂枝也。】　　纵使潮热，当行大承气，亦须先少与小承气。若不转失气，不可攻之。后发热复硬者，大柴胡下之。　　若胸胁满而呕，日晡发潮热者，小柴胡加芒硝主之。又有日晡发潮热已而微利者，又有微发潮热而大便溏者，或潮热而咳逆者，皆当用小柴胡也。　　冬阳明潮热，当行黄芩汤。
　　 【冬阳明病脉浮而紧，必发潮热，发作有时，但脉浮者必盗汗，黄芩汤主之。】　　阳明病，汗出不恶寒，腹满而喘，有潮热者，宜下，属承气汤。　　阳明证俱宜下，唯恶寒中寒为病在经，与太阳合病，属表，发其汗耳。若吐若下后，七八日不解，热结在里，表里俱热，时时恶寒者，白虎证也。
　　　　　自汗头汗

　　阳明病自汗。
　　 【不恶寒，反恶热，濈濈然汗自出者，属阳明也。】　　有汗而渴，属阳明。
　　阳明病法多汗，而阳明亦有反无汗之证，不可不察也。　　病人但头汗出，身无汗，齐颈而还，小便不利，渴饮水浆者，此为瘀热在里，身必发黄，宜五苓散、茵陈汤。　　阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。　　心下紧满，无大热，头汗出者，茯苓汤主之。　　阳明病，下血讝语者，为热入血室，但头汗出者，刺期门，随其实而泻之，汗出则愈。　　 【汗出讝语者，有燥屎也，过经乃可下也。下之早，语言必乱，以表实里虚故也。】　　阳明证汗多而渴者，不可与五苓散。　　 【汗多胃中燥，猪苓复利其小便故也，薏苡竹叶汤可与之。仲景云：阳明病发作有时，汗出多者，急下也。】　　问：阳明病渴，终不可与五苓耶？答曰：阳明证，小便不利，汗少脉浮而渴者方可，皆仲景之妙法也。　　 【仲景猪苓汤证，亦云脉浮发热，渴欲饮水，小便不利者，猪苓汤与之。】　　病人表实里虚，元府不开，则阳气上出，汗见于头。凡头汗出者，五内干枯，胞中空虚，津液少也，慎不可下。下之者，谓之重虚。然头汗出者有数证：伤寒五六日头汗出，微恶寒，手足冷，心下满，口不欲食，大便硬脉细者，此为阳微结，必有表复有里也。脉沉，亦有里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗。今头汗出，故知非少阴也，小柴胡汤主之。　　伤寒五六日，已汗下，胸胁满微结，小便不利，渴而不呕，但头汗出，往来寒热心烦者，此表未解也，柴胡桂枝干姜汤主之。
　　　　　但漱水不欲咽

　　阳明证头疼身热口燥，但漱水不欲入咽者，必衄也。若病人无表证，不发寒热，胸腹满，唇燥，但欲漱水不欲咽者，此为有瘀血，必发狂也。轻者犀角地黄汤，甚者抵当汤。
　　　　　口燥咽干

　　脾脏有热则津液枯少，故令口燥而咽干。仲景云：伤寒无大热，口燥渴而烦，背微恶寒者，白虎汤加人参。
　　　　　讝语

　　病人有讝语、有郑声二证：郑声为虚，当用温药，白通汤主之；讝语为实，当须调胃承气汤主之。服调胃承气而讝语止，或更衣者，停后服；不尔，再与之。仲景云：实则讝语，虚则郑声。郑，重也，重语也，世多不别。然讝语郑声，亦相似难辨，须更用外证与脉别之。若大小便利，手足冷脉微细者，必郑声也。大便秘，小便赤，手足温，脉洪数者，必讝语也。以此相参，然后用药万全矣。大抵伤寒不应发汗即讝语。讝语属胃，和中则愈。不和则烦而躁，宜调胃承气汤。然亦有三阳合病讝语者，有胃实讝语者，或发汗多亡阳讝语者，有下利讝语者，有下后讝语者，有妇人热入血室讝语者。　　问：仲景云无犯胃气，何也？答曰：热因经水适来，乘虚入室，故血室有热，遂令讝语，当以小柴胡解之。却与胃实讝语不同。胃实有燥粪，故宜调胃承气汤下之。若血实有热讝语，非胃家实，仲景恐人作胃实攻之，故曰无犯胃气也。大抵讝语是热属阳，而反见阴证者，逆。
　　　　　发狂

　　发狂有二证：阳毒发狂，蓄血发狂，其外证与脉皆不同。病人烦躁，狂走妄言，面赤咽痛，脉实潮热，独语如见鬼状，此阳毒也。病人无表证，不发寒热，唇燥但欲漱水，不欲入咽，其脉微而沉，小腹硬满，小便反利，大便必黑，身黄发狂，此血证谛也。　　【病人如热状，烦满口燥，其脉反无热，此为阴伏，其血证审矣。仲景云：太阳病不解，热结膀胱，其人如狂，其血自下者愈。若外不解者，尚未可攻，当先解其表，宜桂枝汤。外已解，但小腹急结者，乃可攻之，属桃仁承气汤主之。】　　大抵伤寒当汗不汗，热蓄在里，热化为血，其人喜忘而如狂，血上逆则喜忘，血下蓄则内争。甚则抵当汤、抵当圆；轻者桃仁承气汤、犀角地黄汤，须取尽黑物为效。　　 【夫血热蓄在膀胱经，若用抵当汤，更须仔细审其有无表证。若有蓄血证而外不解，亦未可便用抵当汤，先用桂枝汤以解其外，缘热在膀胱太阳经故也。】　　又有火邪发惊狂者，医以火于卧床下，或周身用火迫劫汗出，或熨而成火邪。其人亡阳，烦躁惊狂，卧起不安，桂枝去芍药加蜀漆牡蛎龙骨救逆汤、桂枝甘草龙骨牡蛎汤主之。　　 【凡灸及烧针后，证似火劫者，并用劫法治之。金匮风引汤尤良，柴胡加龙骨牡蛎汤更捷。】
　　　　　呕

　　无阳则厥，无阴则呕。呕者，足阳明胃之经。足阳明之气下行，今厥而上行，故为气逆，气逆则呕。仲景云：呕多虽不大便，不可下，可与小柴胡汤。上焦得通，津液得下，胃气相和，浃然汗出而解。大抵呕证不一，各有治法。要之，小柴胡汤，尤主相当耳。与小柴胡汤，胸胁满而呕，日晡发潮热者，可小柴胡汤加芒硝也。若呕不止，心下急，郁郁微烦者，与大柴胡汤也。大便秘者，方加大黄。　　 【大柴胡治呕最妙，为内有枳实故也。枳实去秽压虚气。须是去大黄。仲景云：呕多虽有阳明病，慎不可下。官局桔梗汤最良，亦用枳实耳。】　　古人治呕多用半夏、生姜。孙真人云：生姜是呕家圣药。仲景治呕皆用之。《金匮》治诸呕吐，谷不得下者，小半夏汤、小半夏加茯苓汤、小半夏加橘皮汤，皆可选用也。呕而发热者，小柴胡汤主之。呕而发渴者，猪苓汤主之。先呕却渴者，此为欲解，急与之；先渴却呕者，为水停心下，此属饮家。仲景云：本渴饮水而呕者，柴胡不中与也，宜治膈间。有水，赤茯苓汤主之。若少阴证而呕者，真武汤去附子加生姜也。若汗、若吐、若下后，虚烦不得眠，若呕者，栀子生姜汤主之。伤寒差后，呕者有余热在胃脘，竹叶汤加生姜主之。　　问：有干呕者何也？答曰：大凡呕者，饮食不下。干呕者，今人所谓啘也。或因汗出，或因有水，或因下利，脾胃有热，故使干呕。官局中桔梗汤最佳。仲景治法：汗自出干呕者，桂枝证也。表不解，心下有水气，干呕发热者，小青龙也。身凉汗出，两胁痛或干呕者，十枣汤也。少阴下利脉微，与白通汤；利不止，厥逆无脉，干呕烦者，白通加猪胆汁汤也。少阴下利，里寒外热，脉微欲绝或干呕者，通脉四逆汤也。干呕吐涎沫，头痛者，吴茱萸汤也。　　若病人直患呕吐，而复脚弱或疼，乃是脚气，当作脚气治之。
　　　　　吐

　　吐有冷热二证。寸口脉数，手心热，烦渴而吐，以有热在胃脘，五苓散主之。　　伤寒有表证渴欲饮水也。水入口即吐者，名曰水逆，由心经受热而小肠不利故也。宜服五苓散。发汗后，水药不得入口为逆。若更发汗必吐下不止，小半夏加茯苓汤、大半夏加橘皮汤主之。　　曾经汗下，关脉迟，胃中虚冷而吐，干姜黄芩黄连人参汤主之。寒多不饮水而吐者，理中汤去朮加生姜主之。少阴病饮食入口则吐，心中温温欲吐，复不能吐，始得之手足寒，脉弦迟者，此胸中实，不可下也，当吐之。若膈上有寒饮干呕者，不可吐也，当温之，宜四逆汤。吐利，手足逆冷，烦躁甚者，吴茱萸汤主之。若伤寒解后，虚羸少气，气逆欲吐，竹叶石膏汤主之。
　　　　　欬逆

　　伤寒咳逆，此证极恶，仲景经中不载。孙真人云：咳逆，遍寻方论，无此名称。深穷其状，咳逆者，哕逆之名。盖古人以致逆为哕耳。大抵咳逆者，古人所谓哕是也。啘者，今人所谓干呕是也。　　扁鹊《中藏经》治伤寒咳逆，丁香散。丁香、柿蒂各一分，甘草、良姜各半钱，沸汤点，作一服，乘热猛吃，极效。　　《三因》又有竹茹汤等方，亦丁香散方。竹茹汤治阳证也。　　《本事方》治伤寒候咳逆，豆蔻汤；治阴证咳逆，丁香、茴香、肉豆蔻等药。若阳证不可用。　　凡咳逆多有先热，而后吃生冷，或凉药多，相激而成，盖阴阳二气相搏。邻人之仆，本发大热，以凉药下之，热太甚，咳逆四五日，竟至于服丁香、柿蒂而后却，再以小柴胡之属解其余热，遂愈。
　　　　　吐血

　　伤寒吐血，由诸阳受邪热。初在表，应发汗而不发汗，热毒入深，结于五脏，内有瘀积，故吐血也。瘀血，甚者抵当圆，轻者桃仁承气汤，兼服犀角地黄汤、三黄圆。假令已下，脉数不解，今热则消谷善饥，至六七日不大便者，有瘀血也，抵当汤主之。　　 【以上阳明经脉证治也。】

　　　　　少阳经脉证治

　　足少阳胆之经，起目外眦，络于耳，遂分为四道，下缺盆，循于胁，并正别脉六道上下，主经营百节，流气三部。故病人胸胁痛而耳聋，或口苦咽干，或往来寒热而呕，其脉尺寸俱弦者，知少阳经受病也。　　伤寒三四日，胸胁痛而耳聋，或口苦舌干，或往来寒热而呕，其尺寸脉俱弦，此足少阳胆经受病也。太阳病不解，转入少阳，胁下硬满，干呕不能食，往来寒热，尚未可吐下，诊其脉弦细者，小柴胡汤主之。盖脉弦细，头痛发热属少阳。少阳受病，口苦咽干目眩，宜小柴胡汤以解表。不可发汗，发汗则讝语。缀语属胃，胃和则愈。胃不和则烦而躁，宜调胃承气汤，此属少阳阳明也。　　脉细头疼，呕而发热者，属少阳也，小柴胡汤主之。　　病人不渴，外有微热者，小柴胡加桂枝也。　　 【小柴胡加桂，主表热最良，此法不特伤寒也。仲景云：表有热者，小柴胡加桂也；里有热者，白虎加人参也。大抵身热不饮水者，为表热也；口燥烦渴者，为里热也。二药均治发热，然分表里，不可不知。】　　脉弦细，头痛发热者，属少阳也。少阳不可发汗，小柴胡主之。　　头汗出而微恶寒者，属少阳，宜小柴胡汤也。　　假令病人心下满，口不欲食，大便硬，脉沉细，是里证，当下；其人头汗出，微恶寒，手足冷，却当汗。此两证俱见者，仲景所谓半在里半在表也，小柴胡汤主之。　　病人脉弦浮大而短气，腹都满，胁下及心痛，久按之，气不通，鼻干不得汗，嗜卧，一身及面目悉黄，小便难，有潮热，时时咳嗽者，少阳中风也，小柴胡汤主之。　　若伤寒四五日，身热恶风，颈项强，胁下满，手足温而渴者，小柴胡汤也。
　　　　　往来寒热

　　往来寒热者，阴阳相胜也。阳不足则先寒后热，阴不足则先热后寒。然寒热有三证，小柴胡汤、大柴胡汤、柴胡桂枝干姜汤。有表证而往来寒热者，用小柴胡也。有里证而往来寒热者，大柴胡也。已表或已下而往来寒热者，皆可用柴胡桂枝干姜汤也。仲景云：血弱气虚，腠理开，邪气因入，与正气分争，往来寒热，休作有时，小柴胡主之。又云：伤寒五六日中风，往来寒热，胸胁苦满，默默不欲食，心烦喜呕，或胸烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，小柴胡主之。伤寒十余日，热结在里，往来寒热者，大柴胡主之。伤寒五六日，已发汗，复下之，胸胁满，小便不利，渴而不呕，头汗出，往来寒热心烦，柴胡桂枝干姜汤也。　　往来寒热，胸胁满痛或咳者，小柴胡汤主之。　　伤风寒热，或发热恶风而渴，属少阳。
　　　　　发斑

　　发斑有两证，温病发斑，热病发斑。温病发斑者，冬月触冒寒毒，至春始发。或已汗下，表证未除，毒气未解，故发斑，黑膏主之。或冬月温暖，人感乖戾之气，至春初为积寒所折，毒气未得泄，迨天气暄暖，温毒始发，肌肉斑斓，瘾疹如锦纹而咳，心闷，呕清汁，葛根橘皮汤屡用之，验；黄连橘皮汤亦佳。热病发斑者，与时气发斑同。或未汗下，或已汗下，热毒不散，表虚里实，热毒乘虚出于皮肤，遂发斑疮，瘾疹如锦纹，俗呼麸疮，《素问》谓之胗。　　 【发斑者，下之太早，热气乘虚故也。下之太迟，热留胃中，亦发斑。服热药过多亦发斑。微者，赤斑出，五死一生；剧者，黑斑出，十死一生。】　　大抵发斑不可用表药。表虚里实，若发汗开泄，更增斑斓也。皆当用化斑汤、元参升麻汤、阿胶大青汤、猪胆栀子汤，或与紫雪大妙。可下者，与调胃承气汤。　　 【暑月阳气重者，常宜体候，才有赤点如蚊蚤咬，却急治之。】
　　　　　阳毒

　　伤寒病，若阳气独盛，阴气暴绝，必发躁狂走，妄言面赤，咽痛，身斑斑若锦文，或下利赤黄，脉洪实或滑促者，此名阳毒也。宜用酸苦之药，令阴气复而大汗解矣。葶苈苦酒汤、阳毒升麻汤、大黄散、栀子仁汤、黑奴圆，可选而用之。若阳毒倍常，躁盛大渴者，黑奴圆主之。
　　　　　结胸

　　夫结胸与痞，盖以病发于阳，下之早即为结胸；发于阴，下之早即为痞。然结胸与痞相似，但以痛不痛为异耳。心下满而硬痛者为结胸；但按之满，不痛者为痞。医家不审，一有差误，立致危殆。结胸属陷胸证，痞属泻心证，其详各于逐门备论之矣。　　心下紧满，按之石硬而痛，此名结胸也。伤寒本无结胸，应身热，下之早，热气乘虚而入，痞结不散，便成结胸。　　 【若已误转了，初来成结胸者，急频与理中汤服，自然解了，更不作结胸，盖理中治中焦故也。此古人亦说不到，后因人消息得之。若大段转损，有厥证者，兼与四逆汤便安。胃中虽和，伤寒未退者，即候日数足可下，却以承气再下之，盖前来下得未是故也。】　　其证心下紧满，按之石硬而痛，项强如柔痓状。　　 【发热汗出不恶寒，名曰柔痓。】　　其脉寸口浮，关尺皆沉或沉紧，名曰结胸也。治结胸大率当下。然脉浮与大，皆不可下，下之则死，尚宜发汗也。　　 【仲景云：结胸脉浮者，不可下，只可用小陷胸汤。大抵脉浮是尚有表证，兼以小柴胡汤等先发表，表证罢，方用下结胸药，便安。】　　西晋。崔行功云：伤寒结胸欲绝，心膈高起，手不得近，用大陷胸汤皆不差者，此是下后虚逆，气已不理，而毒复上攻，气毒相薄，结于胸中，当用枳实理中圆，先理其气，次疗诸疾，古今用之如神，应手而愈。　　结胸有三种：有大结胸。
　　 【不按而痛，胸连脐腹坚硬，为大结胸，大陷胸丸主之。】　　有小结胷。
　　【按之心下痛为小结胸，小陷胸汤主之。】　　有水结在胸胁间，亦名结胸。
　　 【头微汗出，但结胸，无大热，此水结在胸胁证，小半夏加茯苓汤、小柴胡去枣加牡蛎主之】　　又有寒热二证：有实热结胸。
　　 【胸中烦躁，心内懊憹，舌上燥渴，脉沉滑者，皆热证也，大陷胸汤主之。】　　有寒实结胸。
　　 【寒实结胸，无热证者，三物白散、枳实理中丸主之。】　　近世治结胸，多行金针丸，用硫黄、阳起石者。若寒实结胸，行之或有差者；若热实结胸，行之必死也。　　问：大陷胸汤与大陷胸丸如何？曰：大陷胸用甘遂太峻，不可轻用，须量虚实轻重；不得已，即大陷胸丸最稳。问：圣饼子灸脐中如何？曰：此尤不可用也。　　又云：脏结无阳证，不往来寒热，其人反静，舌上胎滑者，不可攻也。二者，病人胁下，旧有痞连在脐旁，痛引少腹，入阴筋者，亦名脏结，死不治。
　　　　　痞满

　　问：心下满而不痛，此名痞也。伤寒本无痞，应身冷，医反下之，遂成痞，枳实理中丸最良。　　 【仲景治痞气诸汤中，有生姜泻心汤、半夏泻心汤，二方平和，宜常用之。】　　仲景云：满而不痛者为痞，柴胡不中与也，半夏泻心汤主之。　　 【此汤药味，盖本理中人参黄芩汤方也。】　　审知是痞，先用桔梗枳壳汤尤妙。缘桔梗枳壳，行气下隔，先用之无不验也。结胸与痞，关脉须皆沉。　　若关脉浮者，大黄黄连黄芩泻心汤主之。　　【关浮则结热，三黄以泻肝。】
　　若复恶寒汗出者，附子泻心汤主之。　　病人心下痞，与泻心汤，痞不解，发渴口燥烦，小便不利者，五苓散主之。　　汗出表解而胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。下利日数十行，谷不化，腹中雷鸣，心下痞硬而满，此以医下之也。若复下之，其痞益甚。甘草泻心汤主之。盖此非结热，以胃中虚，客气上逆，故使硬也。下利而心下痞，服生姜泻心汤、甘草泻心汤。利不止者，当治其下焦，赤石脂禹余粮汤主之。盖生姜泻心、甘草泻心，皆治中焦。此利在下焦，若只治中焦，则利益甚耳。服赤石脂禹余粮汤。利复不止，当利其小便，五苓散主之。　　凡痞，服泻心汤不愈，然后可用陷胸丸下之，不可用陷胸汤，盖太猛耳。　　大抵结胸与痞皆应下，然表未解者，不可攻也。仲景云：当先解表，表解乃可攻痞。解表宜桂枝汤，攻痞宜大黄黄连泻心汤。　　 【外证未解，心下妨闷者，非痞也，谓之支结，柴胡桂枝汤主之。胸胁满微结，小柴胡汤，加干姜牡蛎汤主之。】　　若太阳证未除而数下之，遂协热而利，利不止，心下痞硬，表里不解者，桂枝人参汤主之。十枣汤、大柴胡汤，皆治心下痞。此方尤难用，须是表证罢，不恶寒，身凉，其人漐漐汗出，发作有时，头疼，心下痞硬满，引胁下疼，干呕短气者，乃可行十枣汤。表未解者，慎不可用也。大柴胡汤治伤寒发热，汗出不解，心下痞硬，呕吐而下利者，非大柴胡汤不可也。　　若发汗吐下后，心下痞硬，噫气不除者，旋覆代赭汤主之。　　有旋覆代赭汤证，其人或咳逆气虚者，先服四逆汤。胃寒者先服理中丸，次服旋覆代赭汤为良。　　 【旋覆代赭汤，是解后心下痞硬证。】
　　　　　咽喉痛

　　咽喉痛有阴阳二证。脉浮数面赤斑斑如锦文，咽喉痛，唾脓血者，此阳毒也。　　 【少阴伏气，亦有咽喉，证备本经篇中。以上少阳经证脉治法也。】
　　　　　太阴经脉证治

　　足太阴脾之经，为三阴之首，其脉布于脾胃，络于嗌喉，故病人腹满而嗌干，尺寸俱沉细者，知太阴经受病也。　　伤寒四五日，腹满咽干，手足自温，或自利不渴，或腹满时痛，尺寸脉俱沉细，此足太阴脾经受病也。伤寒手足必微冷，若手足自温者，系太阴也。自利不渴，属太阴也。腹满时痛，属太阴也。自利不渴者，脏寒也，当温之，宜四逆汤理中汤也。腹满脉浮者，可桂枝微发汗。腹痛者，桂枝加芍药汤；痛甚者，桂枝加大黄汤。　　问：古人以四日太阴证，病在胸膈，可吐而愈，何也？答曰：不然。有太阴证，脉大胸满多痰者，可吐之。脉大而无吐证者，可汗而已。大抵在表者汗之，在里者下之。在上者涌之，在下者泄之。瓜蒂、栀豉，随证施用，不可拘以日数也。　　胷膈不快，(月真)满闭塞，唇青，手足冷，脉沉细，少情绪，或腹痛，此名太阴也。近人多不识阴证，才见胸膈不快，便投食药，非其治也。大抵阴证者，由冷物伤脾胃，阴经受之也。主胷膈(月真)满，面色及唇，皆无色泽，手足冷，脉沉细，少情绪。亦不因嗜欲，但内伤冷物，或损动胃气，遂成阴证，复投巴豆之类，胸膈愈不快，或吐而利，经一二日，遂致不救，盖不知寒中太阴也。太阴者，脾之经也。　　问：万一饮食不节，胸膈不快，寒中阴经，何法以治之？答曰：急作理中汤加青橘、陈橘，銼如麻豆大，服一二剂，胸膈即快；或枳实理中圆、五积散。　　病有无热恶寒者，发于阴也。发于阴者，宜温里。脉必沉细，属理中汤、四逆汤证也。若发热微恶寒者，属柴胡桂枝汤也。　　太阴脾之经，主胸膈满。《甲乙经》云：邪生于阳者，得之风雨寒暑；邪中于阴者，得之饮食居处，阴阳喜怒。又曰：贼风虚邪者，阳受之；饮食不节，起居不时者，阴受之。阳受之则入腑，阴受之则入脏。入六腑则身热不时，上为喘呼；入五脏则(月真)满闭塞，下为飧泄，久为肠澼。
　　　　　腹痛

　　本太阳病，医反下之，因尔腹满时痛，是有表复有里，仲景所以用桂枝加芍药汤主之。痛甚者加大黄。　　 【桂枝加芍药，即是小建中也。太阴脉弱自利，设当行芍药大黄者宜减之，其人胃虚阳气易动故也。下利者，先煎芍药十余沸。】　　《难经》云：痛为实。大抵痛宜下。　　腹痛有二证，有热痛，有冷痛。尺脉弦，肠鸣泄利而痛者，冷痛也，小建中汤主之。仲景云：阳脉濇，阴脉弦，法当腹中急痛，先与小建中汤；不瘥者，与小柴胡汤。阴证腹痛，即四逆汤、通脉四逆加芍药汤。腹痛小便不利者，真武汤。阙脉实，腹满大便秘，按之而痛者，实痛也，桂枝加大黄汤、黄连汤、大承气汤主之。　　太阴大约可温，然须有积证，方可下也。何谓积证？太阴腹满时痛。
　　　　　腹胀满

　　腹胀满者，阴阳不和也，桔梗半夏汤最良。仲景论太阳证，发汗后腹胀满也，厚朴生蓄半夏甘草人参汤。下后，心烦腹满，卧起不安者，栀子厚朴汤。吐后腹胀满者，与调胃承气汤。
　　　　　汗后寒热

　　太阴证发汗后，依前寒热者，须看脉如何。若脉浮数或洪大，则表证犹在，当再表也，如桂枝汤或桂枝二麻黄一之类。医人为见已汗或已下而发寒热，不敢再表，误矣。盖脉浮为在表，表之必愈也。
　　　　　少阴经脉证治

　　足少阴肾之经，其脉起于小指之下，斜趋足心，别行者入足跟中，上至股内后廉，贯肾络膀胱；直行者，从肾上贯肝膈，入肺中，系舌本。伤寒热气入于脏，流于少阴之经，少阴主肾，肾恶燥，故渴而引饮；又经发汗吐下已后，脏腑空虚，津液枯竭，肾有余热亦渴，故病人口燥，舌干而渴，其脉尺寸俱沉者，知少阴经受病也。　　问：伤寒何以须诊太溪脉耶？答曰：太溪穴，是足少阴肾之经，男子以右肾为命门，女子以左肾为命门，主生死之要。病人有命门脉者活，无者死。仲景云：少阴病，手足逆冷，发热者，不死。脉不至者，灸太溪七壮。故伤寒必诊太溪，以察其肾之盛衰也。太溪二穴，在足内踝后跟骨上动脉陷中。　　问：脉微细欲吐，不吐心烦，但欲寐，五六日自利而渴。答曰：此名少阴也。少阴之为病，欲吐不吐，心烦但欲寐，五六日自利而渴者，虚故引水自救。若小便色白者，少阴病形悉具。小便白者，以下焦虚，有寒不能制水，故令色白也，四逆汤主之。　　少阴病，若口燥舌干而渴者，须急下之，不可缓也，大承气汤主之。若脉沉而迟者，须温之，四逆汤主之。盖以口燥而渴者知其热，脉沉而迟者别其寒也。　　 【少阴属肾，古人谓之肾伤寒也。肾伤寒，口燥舌干而渴，固当急下。大抵肾伤寒，亦多表里无热，但苦烦愦默默，而极不欲见光明，有时腹痛，其脉沉细，旧用四顺汤，古人惧其热不堪用，云肾病而体犹有热者，可服仲景四逆散。若已十余日下利不止，手足彻冷，乃无热候，可增损四顺汤。】　　少阴病若恶寒而蜷，时时自烦，不欲厚衣者，用去大黄大柴胡汤。　　少阴病始得之，反发热脉沉者，麻黄细辛附子汤微汗之。　　少阴病得之二三日，常见少阴无阳证者，亦须微发汗，宜麻黄附子甘草汤。此学者不可不知也。　　少阴肾之经，主脉微细心烦，但欲寐，或自利而渴。问：经云：一二日少阴病者何也？谓：初中病时，腠理寒，便入阴经，不经三阳也。　　 【伤寒虽是三阴三阳，大抵发于阳则太阳也，发于阴则少阴也。此二经为表里，其受病最为多。阳明太阴受病颇稀，至于少阳厥阴肝胆二经，又加少焉。凡病一日至十二三日，太阳证不罢者，但治太阳。有元得病便见少阴证者，直攻少阴。亦不必先自太阳次传而至。】　　盖寒气入太阳，即发热而恶寒；入少阴经，只恶寒而不发热也。三阴中寒微，则理中汤；稍厥或中寒下利，即干姜甘草汤。　　 【手足指头微寒冷谓之清，此未消吃四逆，盖疾轻故也。只可服理中、干姜之类。】　　大段重者，用四逆汤。无脉者，用通脉四逆汤也。　　伤寒五六日，尺寸脉俱沉，或口燥舌干而渴，或口中和而恶寒，此足少阴肾经受病也。少阴病口燥舌干者急下之，宜大承气汤。若不渴不口燥舌干而脉沉者，急温之，宜四逆汤。太阴厥阴俱不恶寒，只有少阴有恶寒之证，不可不知也。少阴病得之一二日，口中和，其背恶寒者，宜着灸并服四逆汤也。大抵伤寒阳明证宜下，少阴证宜温。然仲景于少阴证口燥咽干，即云急下之。盖少阴主肾，系舌本，伤寒热气入于脏，流于少阴之经，肾汁干，咽络焦，故口燥咽干而渴，须宜急下之，非若阳明证宜下而可缓也。虽然，阳明亦有一证，发热汗出多，急下之。阳明属胃，汗多则胃汁干，亦须急下也。　　问：仲景少阴四逆汤，又有四逆散，何也？答曰：大抵少阴病，不可便用热药。且如少阴病，亦有表热者，仲景谓之晚发热，用麻黄、细辛之类以发汗。终不成少阴证便不得发汗耶？今少阴病四肢冷，亦有内热者，仲景用四逆散是也。四逆汤用附子干姜。而四逆散主四逆，其人或咳或悸或小便不利，或腹中痛，或泄利下重，已上病皆热证耳。　　问：阴证有发热者乎？答曰：太阴厥阴皆不发热，只少阴发热有二证，仲景谓之反发热也。少阴病，初得之发热脉沉者，麻黄细辛附子汤主之。　　 【少阴病脉沉发汗则动经，此大略之言耳。脉应里而发热在表，亦当以小辛之药，泄汗而温散也。仲景云：伤寒之病，从风寒得之。表中风寒，入里则不消，须用温药少汗而解。】　　少阴病下利清谷，里寒外热，手足厥冷，脉不出者，通脉四逆汤主之。大抵阴证发热，终是不同，脉须沉或下利手足厥也。病人尺寸脉俱沉细，但欲寐者，少阴证也，急作四逆汤复其阳，不可缓也。　　少阴不得有汗，而少阴亦有反自汗出之证。　　 【阴证四肢逆冷，额上及手背冷汗濈濈者，亡阳也。】
　　　　　吐利

　　呕吐下利。仲景云：伤寒发热，汗出不解，心中痞硬，呕吐而下利者，大柴胡汤下之。吐利汗出，发热恶寒，四肢拘急，手足厥冷者，四逆汤主之。少阴病吐利，手足逆冷，烦躁欲死，吴茱萸汤主之。吐利止而身体痛不休者，当消息和解其外，宜桂枝汤。　　 【仲景大柴胡一证云，伤寒发热，汗出不解，心中痞，呕吐而下利者，大柴胡主之。此非霍乱也。】　　吐利已，汗出而厥，四肢拘急不解，脉微欲绝者，通脉四逆加猪胆汤。自利而渴，属少阴。　　 【伤寒热入于脏，流于少阴之经，少阴主肾，肾恶燥，故渴而引饮。少阴下利，咳而呕渴，猪苓汤主之。下利欲饮水者，以有热也，白头翁汤主之。】　　若脉沉自利而身体痛者，阴证也，急当救里，宜四逆汤、附子汤、真武汤之类以温之。　　 【大抵大便利而身体疼者，当救里，大便如常而身体痛者，急当救表，此不可不知也。】　　少阴证四逆而小便自利者，虚寒证也，四逆汤、真武汤去茯苓主之。
　　　　　下利

　　伤寒下利多种，须辨识阴阳，勿令差互。　　 【三阳下利则身热，太阴下利手足温，少阴厥阴下利身不热，以此别之。大抵下利挟太阳脉证，便不得用温药。俗医但见下利，便作阴证，用温热药，鲜不发黄生斑而死也。】　　大抵伤寒下利，须看脉与外证：下利而脉大者虚也，脉微弱者为自止。下利日十余行，脉反实者，逆。下利脉数而滑者，有宿食也，下之愈。脉迟而滑者，实也，其利未得便止，宜更下之。下利三部脉皆平，按其心下硬者，急下之。协热利者，脐下必热，大便赤黄色，及肠间津汁垢腻。寒毒入胃，则脐下必寒，腹胀满，大便或黄白，或青黑，或下利清谷。湿毒气盛，则下利腹痛，大便如脓血，或如烂肉汁也。下利欲饮水者，以有热也。下利讝语者，有燥屎也。寒毒入胃者，四逆汤、理中汤、白通汤加附子、四逆散加薤白主之。协热利者，黄芩汤、白头翁汤、三黄熟艾汤、薤白汤、赤石脂圆。湿毒下脓血者，桃花汤、地榆散、黄连阿胶散。虽然自利而渴属少阴，然三阳下利，亦有饮水者，乃有热也。三阴下利宜温之；然少阴自利清水，心下痛口干燥者，却宜下之。此又不可不知也。　　【少阴泄利下重，不可投热药，先浓煎薤白汤，内四逆散。缘四逆散用枳实、芍药之类。又寻常胃中不和，腹痛肠鸣下利，生姜泻心汤最妙。此二法不特伤寒证也。】
　　　　　欬嗽

　　有少阴证咳嗽，真武汤、四逆散、猪苓汤也。大抵热在上焦，其人必饮水，水停心下，则肺为之浮；肺主于咳，水气乘之，故咳而微喘。　　若少阴证咳嗽，四肢沉重疼痛，小便不利，自下利而咳，真武汤主之。　　【真武加五味子、干姜。大抵伤寒水气，皆因饮水过多。古人治水气而咳者，病在阳则小青龙汤主之，病在阴则真武汤主之。】　　四肢厥逆，腹中痛，或泄利而欬，四逆散主之。　　 【四逆散加五味子、干姜。】
　　下利六七日，咳而呕渴，心烦不得眠，猪苓汤主之。又《古今录验》橘皮汤治嗽佳。
　　　　　咽痛咽干

　　脉沉迟，手足厥冷，或吐利而咽中痛，此少阴证也。《病源》云此为下部脉都不至，阴阳隔绝，邪客于足少阴之络，毒气上冲，故咽喉不利，或痛而生疮也。伤寒脉阴阳俱紧，反汗出者，亡阳也。此属少阴，法当咽痛而复吐利。此候汗下熏熨，俱不可。汗出者，藁本粉傅之。咽喉痛者，甘草汤、桔梗汤、猪肤汤、半夏散、通脉四逆去芍药加桔梗汤、麻黄升麻汤，可选而用之。　　又有伏气之病，谓非时有暴寒中人，伏气于少阴经，始不觉病，旬月乃发，脉微弱。法先咽痛，似伤寒，非喉痹之病；次必下利。始用半夏桂甘汤，次四逆散主之。此病只一二日便差，古方谓之肾伤寒也。　　少阴大约可温，然须有少阴口燥咽干，或腹满不大便，或下利清水，心下痛，皆积证也。
　　　　　衄血

　　问：阴证有衄血者乎？答曰：阴证自无热，何缘有衄？若少阴病但厥无汗，强发之必动血，未知从何道出，或从口鼻，或从耳目，是谓下厥上竭，为难治。
　　　　　烦躁

　　伤寒阴盛格阳者，病人身冷，脉细沉疾，烦躁而不饮水者是也。若欲引饮者，非也。不欲饮水者，宜服霹雳散，须臾躁止，得睡汗出，即瘥。此药通散寒气，然后热气上行，汗出乃愈。火焰散、丹砂丸并主之。　　伤寒阴证似阳者，阴发躁，热发厥，物极则反也。大率以脉为主，诸数为热，诸迟为寒，无如此最验也。假令身体微热，烦躁面赤，其脉沉而微者，皆阴证也。身微热者，里寒故也。烦躁者，阴盛故也。面戴阳者，下虚故也。若医者不看脉，以虚阳上格之躁，误以为实热，反与凉药，则气消成大病矣。《外台秘要》云：阴盛发躁，名曰阴躁，欲坐井中，宜以热药治之。仲景少阴证面赤者，四逆加葱白主之。　　 【以上少阴经脉证治也。】

　　　　　厥阴经脉证治

　　足厥阴，肝之经。厥者，尽也。《灵枢》曰：亥为左足之厥阴，戌为右足之厥阴。两阴俱虚，故曰厥阴。夫阴尽为晦，阴出为朔。厥阴者，以阴尽为义也。其脉循阴器而络于舌本也。脉弗营则筋急，筋急则引舌与卵，故唇青舌卷而卵缩。凡病人烦满而囊缩，其尺寸俱微缓者，知厥阴经受病也。　　伤寒六七日，烦满囊缩，其脉尺寸俱微缓，此足厥阴肝经受病也。厥阴病，其脉微浮为欲愈，不浮为未愈，宜小建中汤。脉浮缓者必囊不缩，外证必发热恶寒，似疟为欲愈，宜桂枝麻黄各半汤。若尺寸脉俱沉短者，必是囊缩，毒气入脏，宜承气汤下之。　　大抵伤寒病脏腑传变，阳经先受病，故次第传入阴经。以阳主生，故太阳水传足阳明土，土传足少阳木，为微邪也。阴主杀，故木传足太阴土，土传足少阴水，水传足厥阴木。至六七日当传厥阴肝木，必移气克于脾土，脾再受贼邪，则五脏六腑，皆困而危殆，荣卫不通，耳聋囊缩，不知人而死矣。速用承气汤下之，可保五死一生。古人云：脾热病则五脏危。又云：土败木贼则死。若第六七日传厥阴，脉得微缓微浮，为脾胃脉也。故知脾气全不再受克，邪无所容，否极泰来，荣卫将复，水升火降，则寒热作而大汗解矣。　　厥阴肝之经主消渴气上冲，心中疼热，饥不欲食，食则吐蛔，下之利不止也。若阴气独盛，阳气暴绝，则为阴毒。其证四肢逆冷，脐腹筑痛，身如被杖，脉沉疾，或吐或利。当急灸脐下，服以辛热之药，令阳气复而大汗解矣。古人云：辛甘发散为阳。谓桂枝、甘草、干姜、附子之类能复其阳气也。微用辛甘，甚则用辛苦。阴极发躁，阴证似阳。学者当以脉别之。
　　　　　手足逆冷

　　手足逆冷，此名厥也。厥者逆也，阴阳不相顺接，故手足逆冷也。阳气衰，阴气盛，阴胜于阳，故阳脉为之逆，不通于手足，所以逆冷也。伤寒热多厥少者，其病当愈。厥多热少者，其病为进。然有冷厥，有热厥，当仔细辨认。　　冷厥者，初得病日，便四肢逆冷，脉沉微而不数，足多挛，卧而恶寒，或自引衣盖覆，不饮水，或下利清谷，或清便自调，或小便数，外证多惺惺而静，脉虽沉实，按之迟而弱者，知其冷厥也。四逆汤、理中汤、通脉四逆汤、当归四逆汤、当归四逆加茱萸生姜汤、白通加猪胆汤，皆可选用也。　　热厥者，初中病，必身热头痛外，别有阳证，至二三日乃至四五日，方发厥。兼热厥者，厥至半日却身热，盖热气深则方能发厥，须在二三日后也。若微厥即发热者，热微故也。其脉虽沉伏，按之而滑，为里有热。其人或畏热，或饮水，或扬手掷足，烦躁不得眠，大便秘，小便赤，外证多昏愦者，知其热厥也。白虎汤、承气汤，随证用之。仲景云：伤寒一二日至四五日厥者，必发热。前热者后必厥。厥深者热亦深，厥微者热亦微。厥应下之而反发汗者，必口伤烂赤。　　 【热厥当下，故云厥应下之者。若反发汗，必口伤烂赤也。】　　又有下证悉具而见四逆者，是失下后，血气不通，四肢便厥。医人不识，却疑是阴厥，复进热药，祸如反掌。大抵热厥须脉沉伏而滑，头上有汗，其手虽冷，时复指爪温，须便用承气汤下之，不可拘忌也。　　 【诸手足逆冷，皆属厥阴，不可下，不可汗。然有须下有须汗证者，谓手足虽逆冷，时有温时，手足掌心必暖，非正厥逆也，当消息之。】　　若病人寒热而厥，面色不泽，冒昧而两手忽无脉，或一手无脉者，必是有正汗也。多用绵衣包手足令温暖，急服五味子汤，或兼与麻黄细辛甘草汤之类服之，晬时必大汗而解矣。　　或伤寒厥逆而心下怔忡者，宜先治水、当服茯苓甘草汤，却治厥。不尔，水渍入胃，必下利也。　　又有病人手足厥冷，脉乍结者，邪气结在胸也。心下满而烦，饥不能食者，病在胸中，当吐之，宜瓜蒂散。盖病在胸中，亦能令人手足厥，但认脉乍结者是也。　　 【阴虚则结。脉来缓，时一止复来曰结。主胸满烦躁。若伤寒发厥，至七八日肤冷而躁，无时暂安者，为脏厥，此为难治。】　　若厥阴证大汗出，热不去，内拘急，四肢疼，又下利，厥逆而恶寒者，四逆汤主之。　　太阴少阴经，从足至胸，俱不至头，唯厥阴经挟胃属肝络胆，循喉咙，上颃颡，连目出额，故太阴少阴，并无头疼之证。仲景只有厥阴一证，吴茱萸汤治干呕吐涎沫头疼而已。大抵属三阳者，头疼为多也。　　 【孙真人云：阳伤寒者，体热头疼是也。阴伤寒者，不壮热，不头痛是也。】　　若非次头疼胸中满，及发寒热，脉紧而不大者，即是膈上有涎，宜用瓜蒂末一钱，暖水调下，吐涎立愈。　　夫重阳必阴，重阴必阳，寒暑之变也。假令手足逆冷而大便秘，小便赤，或大便黑色，其脉沉而滑者，皆阳证似阴也。轻者白虎汤，甚者承气汤。伤寒失下，血气不通，令四肢逆冷，此是伏热深，故厥亦深，速用大承气加分剂下之，汗出立瘥。　　 【仲景所谓厥应下之者，此也。】　　热厥与阴厥自不同。热厥者，微厥即发热。若阴厥即不发热，四肢逆冷，恶寒脉沉而细，大小便滑泄矣。
　　　　　阴毒

　　手足逆冷，脐腹筑痛，咽喉疼，呕吐下利，身体如被杖，或冷汗烦渴，脉细欲绝，此名阴毒也。阴毒之为病，初得病，手足冷，背强咽痛，糜粥不下，毒气攻心，心腹痛，短气，四肢厥逆，呕吐下利，体如被杖，宜服阴毒甘草汤、白朮散、附子散、正阳散、肉桂散、回阳丹、返阴丹、天雄散、正元散、退阴散之类，可选用之。　　大抵阴毒本因肾气虚寒，或因冷物伤脾，外伤风寒。内既伏阴，外又感寒，或先感外寒，而内伏阴，内外皆阴，则阳气不守，遂发头疼腰重，腹痛眼睛疼，身体倦怠，四肢逆冷，额上手背冷汗不止，或多烦渴，精神恍惚，如有所失。三二日间，或可起行，不甚觉重。诊之则六脉俱沉细而疾，尺部短小，寸口脉或大。　　 【六脉俱浮大，或沉，取之大而不甚疾者，非阴证也。大抵阳毒伤寒，其脉多弦而洪数；阴毒伤寒，其脉沉细而弦疾，不可不知也。】　　若误服凉药，则渴转甚，躁转急。有此病证者，便须急服辛热之药，一日或二日便安。　　若阴毒渐深，其候沉重，四肢逆冷，腹痛转甚，或咽喉不利，心下胀满，结硬躁渴，虚汗不止。　　 【阳盛则身热而无汗，阴盛则身冷而有汗。岐伯云：阳胜则身热，腠理闭，喘粗，为之俯仰，汗不出而热。阴胜则身寒汗出，身常清，数栗而寒，寒则厥。】　　或时郑声，指甲面色青黑，六脉沉细而疾，一息七至已来，有此证者，速于气海或关元二穴，灸三二百壮，以手足和暖为效。仍兼服正阳散、肉桂散、回阳丹、返阴丹、天雄散、白朮散，内外通，遂令阳气复而大汗解矣。　　 【阴独盛而阳气暴绝，则为阴毒。若阳独盛而阴气暴绝，则为阳毒。大凡阴阳离绝，非大汗不能复其正气也。】　　若阴毒已深，疾势困重，六脉附骨取之方有，按之即无，一息八至已上，或不可数，至此则药饵难为功矣。但于脐中用葱熨法，或灼艾三五百以来，手足不温者，不可治也。如得手足温，更服前热药以助之。若阴气散，阳气来，即减热药而调治之。　　 【阳气乍复，往往却烦躁，慎不可投凉药。烦躁甚者，再与返阴丹即定。当须识此，勿令误也。】　　或身重背强，腹中绞痛，咽喉不利，身如被杖者，当作阴毒治之。
　　　　　吐长虫

　　此名蛔厥也。蛔厥者，脏寒，蛔上入膈，其人吐蛔也，此是厥阴证。或病人有寒，复发其汗，胃中冷，及因发汗后，身热，重发其汗，胃中虚冷，故长虫逆上，先服理中圆，次用乌梅圆。　　 【以上厥阴经脉证治也。】
古今图书集成医部全录卷三百四十一

伤寒门

　　　　活人书 【宋　朱肱】

　　　　　大便

　　伤寒数日不大便，大便硬及有燥屎，皆知用大柴胡、大承气、小承气攻之。然仲景论大便不通，亦有数种不可攻者。仲景又有阳结阴结之论，不可不别也。其脉浮而数，能食不大便，此为实，名曰阳结，宜用小柴胡汤。所谓和其荣卫以通津液，纵不了了，得屎而解也。其脉沉而迟，不能食，身体重，大便反硬，名曰阴结，宜用金液丹。所谓阳盛则促，阴盛则结。促、结同也。　　问：大便溏者何也？答曰：古人云，岁火不及，寒乃大行，民病骛溏。大率病人肠中有寒，即大便鸭溏。盖溏者，胃中冷，水　　束不别故也。华佗云：寒即溏，热即垢。仲景说：初硬后溏有二证，小便不利，小便少，皆水谷不分耳。阳明证自汗出，应小便少，而小便自利者，津液内竭也。屎虽硬，不可攻也，当用蜜煎导之。　　问：白虎证亦身热，烦渴引饮，小便不利，何以不发黄？答曰：白虎与发黄证相近，遍身汗出，此为热越，白虎证也。头面汗出，颈以下都无汗，发黄证也。
　　　　　小便

　　伤寒发汗后，汗出多，亡津液，胃中极干，故小便不利。医见小便不利，往往利之，误矣。《类纂》云：胃中干则无小便，慎不可利。故仲景云：下之后复发汗，小便不利者，亡津液耳。若伤寒引饮，下焦有热，小便不通，脉浮者五苓散，脉沉者猪苓汤也。表不解，心下有水，发热而咳，少腹满，小便不利者，小青龙汤去麻黄加茯苓也。伤寒无汗，翕翕发热，头项强痛，小便不利者，桂枝汤去桂加茯苓白朮也。呕而发热，胸胁满，心下怔忪，小便不利者，小柴胡汤去黄芩加茯苓。少阴病，小便不利者，四逆散加茯苓也。　　伤寒有所不利者行之，取其渗泄也。有渴而饮停者；有躁而烦渴者；有病气去而水气不得行者，其表里得见烦躁，口燥欲饮水，水入即吐，病名水逆；及霍乱头痛，发热身疼痛，欲饮水者；有发热汗出，复恶寒不呕，但心下痞者，并宜五苓散。其脉浮发热，渴欲饮水，小便不利；少阴病下利六七日，咳而呕渴，心烦不得眠者，宜与猪苓汤。其大病差后，从腰已下有水气者，牡蛎泽泻散。此利水道渗泄之义也。　　大抵中湿与发黄，以利小便为先；阳明汗多，以利小便为戒。　　问：小便难何也？答曰：阴虚故也。阴虚者阳必凑之，为阳所凑也。故小便黄者，中有热也，宜瞿麦、滑石之类泻之。太阳病发汗，遂漏不止，其人恶风，小便难，四肢微急，难以屈伸者，桂枝加附子汤主之。阳明中风，脉弦浮大，短气，腹都满，胁下及心痛，鼻干不得汗，嗜卧身黄，小便难，潮热而哕者，小柴胡加茯苓主之。
　　　　　似疟

　　形证似疟，有太阳证，有阳明证，有妇人热入血室证。太阳证服桂枝汤；大汗出，脉洪大者，与桂枝汤如前法。若形似疟，一日再发者，汗出必解，宜桂枝二麻黄一汤。伤寒八九日如疟状，热多寒少，其人不呕，清便欲自可，日一二发者，麻黄桂枝各半汤。　　 【太阳证形似疟，寒热等者，与桂枝二麻黄一汤。热多寒少者，麻黄桂枝各半汤。】　　有阳明证，病人烦热，汗出如疟状，日晡发热而脉浮虚者与桂枝汤，脉实者宜承气汤。　　妇人热入血室，其血必结，故使如疟状，小柴胡汤主之。　　或得汗而解，复如疟状，日晡而发者，此属阳明也。若脉实者可下之，宜大柴胡、大承气也。　　若发汗后，只恶寒者，虚也。发汗后只发热者，实也。只恶寒，属芍药甘草附子汤。只发热，属调胃承气汤。
　　　　　多眠

　　多眠有四证：有风温证，有小柴胡证，有少阴证，有狐惑证。　　 【各载本证中。】

　　　　　不得眠

　　问：伤寒瘥后不得眠，何也？答曰：盖热气与诸阳相并，阴气末复，所以病后仍不得睡也。栀子乌梅汤主之。
　　　　　表里证

　　假令太阳病表证未除，而医数下之，遂协热而利，利不止，心下痞硬，仲景谓之表里不解，桂枝人参汤主之。　　本太阳病，医反下之，因而腹痛，是有表复有里，仲景用桂枝加芍药汤，痛甚者桂枝加大黄汤。此皆仲景治伤寒有表复有里之法，学者当以意推之也。　　伤寒表证当汗，里证当下，不易之法也。发表攻里，本自不同。甘遂神丹，不可以合饮；桂枝承气，安可以并进？然而假令病人脉浮而大，是表证当汗；其人发热烦渴，小便赤，却当下。此是表里证俱见，五苓散主之。假令伤寒不大便六七日，头痛有热者，是里证，当下；其人小便清者，知不在里，仍在表，当须发汗。此是两证俱见，即不可下，宜与桂枝汤。
　　　　　无表里证
　　伤寒四五日后，以至过经无表证，又于里证未可下者，但非汗证亦非下证者，皆可用小柴胡随证加减用之；以至十余日者，亦可用。十余日外用小柴胡汤不愈者，若大便硬，看证可下，则用大柴胡下之。已过经，其人气稍虚，当下者，用大柴胡汤则稳。盖恐承气汤太紧，病人不禁也。仲景云：六七日，目中不了了，睛不和，无表里证，大便难，身微热，此为实也，当下之，宜大承气汤。又云：病人无表里证，发热七八日，脉虽浮数，可大柴胡下之。假令已下，脉数不解，至六七日，不大便，为有瘀血也，属抵当汤。
　　　　　表热里寒表寒里热

　　病人有身大热，反欲得衣，有身大寒，反不欲近衣者，此名表热里寒，表寒里热也。病人身大热反欲得衣，热在皮肤，寒在骨髓也，仲景无治法，宜先与阴旦汤；寒已，次以小柴胡加桂以温其表。病人身大寒反不欲近衣，寒在皮肤，热在骨髓也，仲景亦无治法，宜先与白虎加人参汤；热除，次以桂枝麻黄各半汤以解其外。大抵病有标本，治有先后。表热里寒者，脉须沉而迟，寻或微厥，下利清谷也。所以阴证亦有发热者，四逆汤通脉四逆汤主之。表寒里热者，脉必滑而厥，口燥舌干也。所以少阴恶寒而蜷，时时自烦，不欲厚衣，用大柴胡下之而愈。此皆仲景之余议也。
　　　　　论伤寒温病热病同异

　　《素问》云：冬三月，是谓闭藏，水冰地坼，无扰乎阳。又云：彼春之暖为夏之暑，彼秋之忿为冬之怒，是以严寒冬令为杀厉之气。君子善摄生，当严寒之时，行住坐卧，护身周密，故不犯寒毒。彼奔驰荷重劳房之人，皆辛苦之徒也。当阳闭藏而反扰动之，则郁发腠理，津液强渍，为寒所薄，肤腠致密，寒毒与荣卫相浑，当是之时，壮者气行则已，怯者则着而成病矣。其即时而病者，头痛身疼，肌肤热而恶寒，名曰伤寒。其不即时而病者，寒毒藏于肌肤之间，至春夏阳气发生，则寒毒与阳气相薄于荣卫之间，其病与冬时即病无异。但因春温气而变，名曰温病；因夏热气而变，名曰热病。温热二名，直以热之多少为义。阳热未盛，为寒所制，病名为温；阳热已盛，寒不能制，病名为热。故均谓之伤寒也。
　　　　　阳虚阴盛汗之则愈下之则死阳盛阴虚汗之则死下之则愈
　　《素问》云：阳虚则外寒，阴虚则内热。阳盛则内热，阴盛则外寒。故治伤寒者，阳虚阴盛，汗之则愈，下之则死；阳盛阴虚，汗之则死，下之则愈也。阴阳虚盛，非谓分脉尺寸也。表，阳也。里，阴也。《外台》云：表病里和，汗之则愈；表和里病，下之则愈。亦只是论表里阴阳以汗下之。　　大抵荣卫为表属阳，胃腑为里属阴。寒毒争于荣卫之中，必发热而恶寒，尺寸俱浮大，内必不躁。设有微烦，其人饮食，欲温而恶冷，为阳虚阴盛也。汗之则愈，误下则死。　　若寒毒相薄于荣卫之内，而阳盛阴衰，极阴变阳，寒盛生热，而阳热之气盛而入里，热毒居胃，水液干涸，燥粪结聚，其人外不恶寒，必蒸蒸发热而躁，甚则讝语，其脉浮滑而数或洪实，为阳盛阴虚也。下之则愈，误汗则死。
　　　　　论汗下法

　　古人云：未满三日者，可汗而已；其满三日者，可泄而已。此大略之言耳。病人有虚有实，邪气传受，迟速不等，岂可拘以日数？仲景云：日数虽多，但有表证而脉浮者，犹宜发汗；日数虽少，若有里证而脉沉者，即宜下之。正应随脉以汗下之。　　 【伤寒固有始得病便变阳盛之证，须便下之。又有腠理寒，一二日便成少阴病者，须急温之。】　　又况六气之邪，乘虚入经，自背得之，则入太阳，或入少阴，缘少阴有伏脉在背，自面感之，则入阳明之类，不必皆始于太阳。兼寒邪有首尾止在一经，或间传一二经，不可以一理推，但据脉与外证治之，此活法也。假令有人脉浮，头项强痛，发热而恶寒，每日如此，不以日数多少，止是太阳经受之。其余经络皆仿此。大抵伤寒凭脉与外证以汗下之。若过日多脉尚大浮数，按之不足者，尚责太阳也，可发汗而愈；若按之实者汗之必死，须下之而愈也。若始得病，脉细沉数，外证或腹满咽干，或口燥舌干而渴，为正责属里，可下之而愈；若无此证，但发热脉沉者，误下必死，须行麻黄附子甘草汤、麻黄细辛附子汤小发汗。此皆仲景之确论也。
　　　　　可汗

　　太阳表证者，恶寒是也，宜发汗。
　　春不可大发汗，以阳气尚弱，不可亟夺，使阴气胜于时。天寒初解，荣卫腠理缓，可用小柴胡汤之类。　　冬不可汗者，以阳气伏藏，不可妄扰。不问伤寒中风，以轻药解利之。伤寒无汗者，只与桂枝麻黄各半汤；伤风有汗，只与柴胡桂枝汤。或得少汗而解，或无汗自解。病势甚者不拘此。　　夏月天气大热，元府开，脉洪大，宜正发汗，但不可用麻黄、桂枝热性药，须是桂枝麻黄汤加黄芩、石膏、知母、升麻也。夏月有桂枝、麻黄证，不加黄芩辈，服之转助热气，便发黄斑出也。白虎汤虽可用，然治中暑与汗后一解表药耳。一白虎未能驱逐表邪，况夏月阴气在内，或患热病而气虚，人妄投白虎，往往有成结胸者。以白虎性寒，非治伤寒药也。　　凡发汗，欲令手足俱周，濈濈然一时许为佳；不欲如水淋漓，服汤中病即止，不必尽剂。然发汗须如常覆腰以上，厚衣覆腰以下。盖腰以上流漓而腰以下至足心微润，病终不解。凡发汗病证仍在者，三日内可二三汗之，令腰脚周遍为度。　　问：三阴有可汗者乎？答曰：阴病不当发汗，发汗即动经。然太阴脉浮，少阴发热，亦须微微取汗，但不正发汗耳。大抵风寒中人，与荣卫俱薄而发热，又未曾行诸汗药，虽无阳证，须少汗解逐之。王叔和云：表中风寒，入里则不消，故知初病脉沉细数，虽里不消，本表中风寒，须宜温覆少汗而解。仲景太阴证脉浮可汗，宜桂枝汤。少阴病发热脉沉，宜麻黄附子细辛汤。少阴二三日，常见少阴证，无阳证者，宜麻黄附子甘草汤微发汗。皆阴证表药也。要知脉沉细数，病在里，不可发汗。此大略之言耳。脉应里而发热在表，宜以小辛之药，取微汗而温散也。
　　　　　不可汗

　　其人当汗而衄血下血者，不可表也。　　 【太阳病脉浮而紧，发热身无汗，自衄者愈；不可汗，汗出必额上陷，脉紧急，直视不得瞬。又云：太阳病不解，热结膀胱，其人如狂，血自下，下者愈；不愈，宜桂枝汤。】　　坏病者，不可表也。
　　 【太阳病三日，已发汗，若吐若下若温针仍不解者，此为坏病，桂枝不中与也，知犯何逆，随证治之。又云：太阳病不解，传入少阳者，胁下鞕满，干呕，不能食，往来寒热，尚未吐下，脉沉紧者，与小柴胡汤。若已吐下发汗，柴胡证罢，此为坏病，知犯何逆，以法治之。】　　妇人经水适来者，不可表也。
　　 【妇人病经水适下，而发其汗，则郁冒不知人，此为表里俱虚，故令郁冒也。】　　风温者不可表也。
　　 【脉尺寸俱浮，头疼身热，常自汗体重，其息必喘，其形不仁，嘿嘿但欲眠者，风温证也，复发其汗者死，宜萎蕤汤。】　　湿温者，不可表也。
　　 【两胫逆冷，胸腹满，头目痛，苦妄言，必多汗者，湿温证也，不可发汗。发汗者，名曰重暍。如此死者，医杀之耳。宜桂附汤、白虎加苍朮汤。】　　虚烦者，不可表也。
　　 【诸虚烦热与伤寒相似，然不恶寒，身不疼，故知非伤寒也，不可发汗；头不痛，脉不紧，故知非里实也，不可下。宜服竹叶汤。】　　病人腹间左右上下，有筑触动气者，不可表也。　　 【动气在左不可发汗，发汗则头眩，汗不止，筋惕肉瞤，此为逆，难治。先服防风白朮牡蛎汤，汗止；次当服建中汤。动气在右不可发汗，发汗则衄而渴，心苦烦，饮则吐水，先服五苓散一二服，次服竹叶汤。动气在上，不可发汗，发汗则气上冲，正在心端，宜服李根汤。动气在下，不可发汗，发汗则无汗，心中大烦，骨节疼烦，目运恶寒，食即反吐，谷不得化，先服大橘皮汤，吐止后，服小建中汤。】　　以此见古人慎用表药如此。

　　　　　可下

　　阳明里证者，内热是也，宜下之。
　　伤寒始发热恶寒，今汗后不恶寒，但倍发热而躁；始脉浮大，今脉洪实，或沉细数；始惺静，今狂语，比为胃实阳盛，再汗即死，须下之即愈。亦有始得病便变阳盛之证，须便下之，不可拘以日数。更有心胸连脐腹大段痞闷，腹中疼，坐卧不安，冒闷喘急极者，亦不候他证，便下之。　　 【凡大便秘妨闷，恐尚有表证者，亦须少少饮小承气汤微解之，不可过多，令大泄也。】　　失下则气血不通，四肢便厥。医人不知，反疑是阴厥，复进热药，祸如反掌，不可不察也。　　问：三阴有可下者乎？三阴大约可温，然须有积证方可也。何谓积证？太阴腹满时痛。　　 【桂枝加芍药汤；痛甚者，桂枝加大黄汤。】　　少阴口燥咽干，或腹满不大便，或下利清水，心下痛，皆积证也。下证悉具，服汤已更衣者，止后服；不尔，尽剂服之。下后慎不中服补药。孙真人云：服大承气汤，得利瘥，慎不中服补药也。热气得补复盛，更复下之，是重困也，宜消息安养之。
　　　　　下可下

　　大抵伤寒最慎于下。若表证未罢，不可乱投汤剂，虚其胃气。　　 【仲景云：表解而内不消，非大满，犹生寒热，则病不除也。表已解而内不消，大满大实坚，有燥屎，乃可下之，虽四五日不能为祸。若不宜下而便攻之，内虚热入，协热遂利，烦躁，诸变不可胜数，轻者困笃，重者必死矣。古人所以伤寒有承气之戒。】　　脉浮者不可下。
　　 【仲景云：脉浮者病在表，可发其汗。应汗而下，为懊憹，为痞，为结胸。】　　脉虚细者不可下。
　　 【王叔和云：脉微不可吐，虚细不可下。】　　恶寒者不可下。
　　 【恶寒者表之，虚。虽是阳明证，尚恶寒，即与太阳合病，属表，可发其汗。少阴恶寒当温之。】　　呕吐者不可下。
　　 【仲景云：呕多，虽有阳明证不可下。阳明病，胁下硬满，不大便而呕，舌上白胎者，宜与小柴胡汤。上焦得通，津液得下，胃气因和，身濈然汗出，得屎而解。】　　不转失气者，不可下。
　　 【《伤寒论》云：阳明病不大便六七日，恐有燥屎，欲知之法，少与小承气汤，腹中转失气者，此有燥屎也，乃可攻之。若不转失气者，此但初头鞕后必溏，不可攻之，攻之必胀满不能食也。又云：阳明病讝语发潮热，脉滑而疾者，小承气汤主之。因与小承气汤一升，腹中转失气者，更服一升。若不转失气者，勿更与之。仲景无治法，令详宜与小柴胡汤。明日又不大便，脉反微濇者，里虚也，为难治。仲景亦无治法，宜与黄芪建中汤。】　　大便坚，小便数，不可用承气汤攻之。　　 【趺阳脉浮而濇，浮则胃气强，濇则小便数，浮濇相薄，大便则硬，其脾为约，麻子仁丸主之。《千金》云：脾约者大便坚，小便利，宜枳实丸。太阳阳明者，脾约乃是也。】　　小便清者不可下。
　　 【仲景云：伤寒不大便六七日者，头疼有热，与承气汤。小便清者，知不在里。】　　大便硬，小便少者，未可攻。
　　 【恐津液还入胃，必先硬后溏也。小便自如，乃可攻之。当问其小便日几行。若本小便日三四行，今日再行，故知大便不久出。今为小便数少，以津液当还入胃中，故知不久必大便也。】　　阳明病自汗出，若发汗，小便自利者，不可下。　　 【此为津液内竭，虽硬不可攻之。当须自大便，蜜煎导之。若土瓜根、大猪胆汁，皆可导之。】　　以此知古人慎用转药如此。

　　　　　合病并病

　　腹满身重，难以转侧，口中不仁，面垢，讝语，遗尿，此三阳经合病也，白虎汤主之。不可发汗，汗之则讝语。下之则额上生汗，手足逆冷。若自汗者，白虎加人参也。三阳合病，背恶寒者，口中不仁，口燥舌干也，白虎加人参汤主之。　　问：三阳有合病，有并病，何也？答曰：脉浮大而长，头疼腰痛，肌热目疼鼻干者，合病也。太阳初得病时，发其汗，汗先出不彻，因转属阳明，续自微汗出，不恶寒者，并病也。三阳皆有合病，惟三阴无合病，不可不知也。
　　　　　两感伤寒

　　伤寒一日，头疼口干，烦满而渴；二日，腹满身热，不欲食，讝语；三日，耳聋囊缩而厥，水浆不入，不知人。此名两感伤寒也。两感者，表里俱病也。太阳与少阴为表里，阳明与太阴为表里，少阳与厥阴为表里。阴阳双传，脏腑俱病，此为难治，六日而死矣。故一日太阳与少阴俱病，则头痛口干，烦满而渴；二日阳明与太阴俱病，则腹满身热，不欲食，讝语；三日少阳与厥阴俱病，则耳聋囊缩而厥。仲景无治法，但云两感病俱作，治有先后，发表攻里，本自不同。寻至第三卷中，言伤寒下之后，复下利不止，身疼痛者，当急救里，宜四逆汤；复身体疼痛，清便自调者，急当救表，宜桂枝汤。遂以意寻，比仿效治。两感有先后，宜先救里。若阳气内正，即可医也。内才正，急当救表。盖内尤为急，才温内则急救表，亦不可缓也。
　　　　　坏病

　　仲景云：太阳病三日，已发汗，若吐若下若温针仍不解者，为坏病，桂枝不中与也，知犯何逆，随证治之。又云：太阳病不解，转入少阳者，胁下硬满，干呕不能食，往来寒热，尚未吐下，其脉沉紧者，可与小柴胡汤。若已吐下发汗，小柴胡证罢，此为坏病，知犯何逆，以法治之。盖为病中又感异气，变为坏病。以时令寒暑燥湿，风气不节，脉息与少阳相异，证候与伤寒不同，明当消息其由，以法治之。若脉尺寸俱盛，重感于寒，变为温疟；阳脉浮滑，阴盛濡弱，更遇于风，变为风温；阳脉洪数，阴脉实大，更遇温热，变为温毒，为病最重；阳脉濡弱，阴脉弦紧，更遇温气，变为温疫。脉证之变，方治不同。仲景谓温病之脉，行在诸经，不知何经之动，随其经而取之也。又有伤寒过经，再受热邪，留蓄脏腑，病后多变，久而不差，阴阳无复纲纪，及伤寒解后，虚羸少气，皆名坏伤寒也。知母麻黄汤、鳖甲散、黑奴圆，检方与病证相参选用之。若伤寒解后，虚羸少气，气逆吐者，竹叶石膏汤主之。
　　　　　劳复食复

　　问：伤寒瘥后发热者，何也？答曰：此名劳复也。病新瘥，血气尚虚，津液未复，因劳动生热，热气既还，复入经络，名曰劳复。仲景云：伤寒瘥已后，更发热，小柴胡汤主之。　　脉浮者，以汗解，宜柴胡桂枝汤。脉实者，以下解，宜大柴胡汤。　　又大病瘥后劳复者，枳实栀子汤主之。麦门冬汤、雄鼠屎汤、七味葱白汤，皆可选用。　　又食复者，大病新瘥，脾胃尚弱，谷气末复，强食过多，停积不化，因尔发热，名曰食复。　　 【大抵新病瘥，多因伤食便作痞，干噫食臭，腹中雷鸣下利等证，可与生姜泻心汤。】　　仲景于枳实栀子汤证云：若有宿食，内大黄如博棋子五六枚服之，愈。
　　　　　阴阳易

　　病人身体重，少气，阴肿入里，腹内绞痛，热上冲胸，头重不欲举，眼中生花，妇人则里急，腰胯连腹内痛，此名阴阳易也。伤寒病新瘥，阴阳气末和，因合房室，则令人阴肿入腹绞痛，妇人则里急，腰胯连腹内痛，名为阴阳易也。其男子病新瘥未平复，而妇人与之交接得病，名曰阳易。其妇人病新瘥未平复，男子与之交接得病，名一阴易。所以呼为易者，阴阳相感动，其毒疫着于人，如换易然。其病状身体重，热上冲胸，头重不能举，眼中生花，四肢拘急，小腹绞痛，手足拳，则皆死。其亦有不即死者，病苦小腹里急，热上冲胸，头重不欲举，百节解离，经脉缓弱，血气虚，骨髓枯竭，便恍恍翕翕，气力转小，着床而不能摇动，起止仰人，或引岁月方死。烧裩散、豭鼠粪汤、竹皮汤、干姜汤、青竹茹汤、当归白朮汤可选用之。
　　　　　狐惑

　　病人默默欲眠，目不能闭，起居不安，其声嗄或咽干，此名狐惑伤寒也。狐惑与湿(上匿下虫)皆虫证，初得状如伤寒，或因伤寒变成其疾，其候默默欲眠，目不能闭，起居不安。虫蚀其喉为惑，其声嗄；虫食下部为孤，其咽干。狐惑之病，并恶饮食，面目乍赤乍白乍黑，是其证也。大抵伤寒病，腹内热，入食少，肠胃空虚，三虫行作求食，蚀人五脏及下部为(上匿下虫)病，其候齿无色，舌上尽白，甚者唇黑有疮，四肢沉重，忽忽喜眠，虫蚀其肛，烂见五脏则死。当数看其上下唇，上唇有疮，虫食其脏也；下唇有疮，虫食其肛也。杀人甚急，多因下利而得。治(上匿下虫)，桃仁汤、黄连犀角汤、雄黄锐散主之。　　少阴证口燥咽干者，急下之。病人默默欲眠，目不能闭，起居不安，其声嗄或咽干者，当作狐惑冶之。
　　　　　百合

　　百合伤寒者，百脉一宗，悉致其病，无复经络也。其状欲食复不能食，常默默欲得卧复不能卧，欲出行复不能行，饮食或有美时或有不忺饭时，如强健人而卧不能行，如有寒如无寒，如有热复无热，口苦小便赤。百合之病，诸药不治，药入即吐利，如有神灵。此多因伤寒虚劳大病之后不平复，变成斯疾也。百合知母汤、滑石黛赭汤、鸡子汤、百合地黄扬、百合洗方、(艹舌)蒌牡蛎散、滑石散主之。
　　　　河间六书 【金　刘完素】

　　　　　伤寒论

　　夫风寒者，百病之始也，是四时八节不正疫疠之气。故云：春气温和，夏气暑热，秋气清凉，冬气凛冽，乃四时之正气。冬时严寒，万类深藏，君子固密则不伤于寒，触冒之者乃名伤寒耳。春应暖而反寒，夏应热而反凉，秋应凉而反热，冬应寒而反温，非其时而有其气，是以辛苦之人，一岁之中，病无少长。始自一日巨阳膀胱受之，巨阳者三阳之首，故先受之；二日阳明胃受之；三日少阳胆受之。未入于脏，可汗之。四日太阴脾受之；五日少阴肾受之；六日厥阴肝受之。其人脏可泄之。经云：其未满三日，汗之而已；其满三日，泄之而已。故圣人论汗下，大概言之。以脉分别：三四日脉沉伏，亦当下；六七日脉浮滑，亦可汗。故伤寒传足经，不传手经，未详耳。且自人身十二经络，分布上下手足，各有三阴三阳，禀天地之气。天枢之上，同天之阳；天枢之下，同地之阴。至真要大论云：身半以上，其气三矣，天之分也，天气主之；身半以下，其气三矣，地之分也，地气主之。当阴之分，冷病归之；当阳之分，热病归之。有八节邪气所中于人，阳邪为病传手经，阴邪为病传足经。其邪自风池而入，脊骨两旁一寸五分，是十二经之俞穴。春夏应阳，秋冬应阴。至真要大论云：寒暑温凉，盛衰之用，其在四维。故阳之动，始于温，盛于暑；阴之动，始于凉，盛于寒。春夏秋冬，各差其分。《易》云：水流湿，火就燥。热论云：热病者，皆伤寒之类也。人之伤于寒，则为病热。太阴阳明论云：阳受风气，阴受湿气，同气相求耳。又曰：伤于风者，上先受之；伤于湿者，下先受之。阳气炎上故受风，阴气润下故受湿，盖同气相合耳。故风热火为阳，寒湿燥为阴。刺热论云：五脏俱有热病，肝热病左颊先赤，心热病颜先赤，脾热病鼻先赤，肺热病右颊先赤，肾热病腮先赤。《甲乙》热论云：有手足太阴热病，有手足少阴热病，有手足厥阴热病。热论：其三阴三阳五脏六腑皆受病，荣卫不行，五脏不通则死矣。未尝云只传足经不传手经也。
　　　　　解利伤寒论

　　伤寒之治，先言表里，更有缓急。三阳表当急，里当缓；三阴表当缓，里当急。又曰：脉浮当汗，脉沉当下。脉浮汗急而下缓，谓三阳表也；脉沉下急而汗缓，谓三阴里也。麻黄汤谓之急，麻黄附子细辛汤谓之缓。《内经》云：有渍形以为汗，为汗之缓，里之表也。又曰：在皮者汗而发之，为汗之急，表之表也。急汗者太阳，缓汗者少阴，是脏腑之输应也。假令麻黄附子细辛汤是少阴证，始得发热，脉沉，里和无汗，故渍形以为汗。假令麻黄汤是太阳证，头项痛腰脊强，脉浮无汗，里和也。在皮者汗而发之。经曰：治主以缓，治客以急是也。
　　　　　心要论

　　夫伤寒者，前三日在表，法当汗，可用双解散，连进数服必愈。若不解者，病已传变。后三日在里，法当下。殊不知下之太早，则表邪乘虚入里，遂成结胸、虚痞、懊憹、斑疹、发黄之证。轻者必危，危者必死。但当以平和之药，宣散其表，和解其里。病势或有汗而未愈，或无汗而愈，当用二小柴胡、凉膈、天水三药合而服之。　　病若半在表半在里，法亦当和解，三小柴胡、凉膈主之。若里热微者，则当微下，四大柴胡合解毒汤主之。热势未退，以大柴胡合三一承气下之，两除表里之热。七八日里证已甚，表热渐微，脉虽浮数，则以三一承气合解毒下之。其病胸膈满闷，喘呕，阳脉紧甚者，可用瓜蒂散涌之。汗吐下后别无异证者，凉膈散调之。病热已去，微热者，益元散服之，无令再病。此伤寒治法之大要也。或伤风自汗，脉浮缓者，双解去麻黄以汗之。其病半表半里，白虎汤和解之。病在里脉沉细者，无问风寒暑湿，或表里证俱不见，或内外诸邪所伤，有汗无汗，心腹痛满，讝语烦躁，蓄热内盛，但是脉沉者，并用承气合解毒下之。或中暑自汗，解以白虎汤；白虎解后，以五苓合天水调之，多进数服无妨。或腹胀满脉沉者，亦当承气合解毒微下之。或发汗之后，热不解脉尚浮者，白虎加苍朮再解之。或里热内盛，阳厥极深，皆因失下而成此证，以致身冷脉微，昏愦将死。切不得以寒药下之，误下即死。又一辈庸医，妄言是阴厥，便欲易换，用元武、四逆温热之剂投之，下咽立死。殊不知此证乃阴耗阳竭。阴气极弱谓之耗，阳厥极深谓之竭。蓄热怫郁将欲绝者，当此之证，寒剂热剂，俱不可投，但进凉膈、解毒，以养阴退阳，宣散蓄热，脉气渐生，得大汗而愈。有无汗气和而愈者。未愈却用解毒合承气下之，次以解毒、凉膈、天水合而为一，调和阴阳，洗涤脏腑，则其他别证自不生矣。有大下之后，热不退；再三下之，热愈甚。若下之不愈，脉微气虚力弱，不加以法，则无可生之理；若辍而不下，则邪热极盛，阴气极衰，脉息断绝，必不可救。似此之证，是下之亦死，不下亦死。医者到此，活人杀人一弹指间，其不至手足失措者几希矣。经云：三下而热不退者即死。后人有四五次下以十数行而生者，此乃误中耳。活者未一二，死者千百，后学者切不可以为法。但当依前用解毒合凉膈调之，使阳热徐退，阴脉渐生，庶不失人命。若伤饮不解散成结胸之证，临时择用大小陷胸汤丸累下之。脉浮者不可下，是表证未出，小柴胡合小陷胸汤投之。脉虽浮而热太极者，承气徐徐疏利之。或有留饮过度，湿热内生，自利不止，其热未退，解毒汤治之。阳毒生斑，凉膈加当归。怫郁热盛在表，燥而无汗，湿热在里，不能发于外，相搏遂成发黄，茵陈汤调五苓散，甚者茵陈合承气下之。烦心不得卧，栀子汤。误下太早，遂成结胸虚痞，凉膈加枳壳、桔梗。刚柔二痓，讝语发狂，逾垣赴井，皆阳热极盛者，承气合解毒下之。汗下之后，烦渴饮水，则凉膈、减桂五苓、甘露、益元选而用之。小便不通，五苓泄之。大便闭结，承气下之。更有外证，加减通圣散，方内随证用药。妇人亦然，惟孕妇三四月并七八月不用硝，余月用之无妨。小儿减剂服之。
　　　　　心要余论

　　伤寒失下，始病时又误服麻黄热剂太甚，必致热极。或有阳厥极深，身冷脉微，阳极似阴之证，庸医以为阴证是也，须当急救其阴，以白虎、凉膈日进三服，脉气渐生，身体渐温，然后以大承气下之。夫大承气，救急之妙剂。如咽膈吐逆不利，当令热服，开其郁结，利而即愈也。如伤寒汗下之后，自汗虚热不止，于白虎汤加人参、苍朮，一服如神，汗止身凉。此法至妙，不容详尽。如赤白痢，先服黄连阿胶丸，次服解毒汤。伤寒疮疡破伤风，与伤寒治法一同，但以双解、凉膈、白虎、承气，临时斟酌用之。双解、凉膈、白虎、泻心，此皆伤寒之妙剂。孕妇临月，可服益元、凉膈，产后仍服。如血不尽，则以凉膈与四物合煎调理经血，甚者大承气合四物，乃泻中有补也。凉膈同四物名玉烛散，妇人产后之妙剂。凉膈、四物合大承气汤，名三和汤。大承气合四物，治妇人一切血积血聚等疾，加红花尤妙。初生小儿五七日有热证，不得已只以益元散时时灌之。如小儿夜啼，用凉膈调之，肚饥临睡服。
　　　　　主疗说

　　伤寒表证当汗而不可下；里证当下而不可汗；半在表半在里则当和解，不可发汗吐下。在上则通之，在下则泄之。伤寒无汗，表病里和，则麻黄汤汗之，或天水散之类亦佳。表不解，半入于里，半尚在表者，少柴胡汤和解之，或天水、凉膈散甚良。表里热势俱盛者，大柴胡汤微下之；更甚者，大承气汤下之。表热多里热少者，天水一凉膈半和解之。里热多表热少未可下之者，凉膈一天水半调之；势更甚者，小承气汤下之。表证解但有里证者，大承气汤下之。凡此诸可下者，通宜三一承气汤下之。发汗不解，下后前后别无异证者，通宜凉膈散调之，以退其热。两感仿此而已。伤风自汗，表病里和者，桂枝汤解肌。半在表半在里，白虎汤和解之。病在里者，大承气汤下之。
　　　　　伤寒表证

　　伤寒之证，头项痛，腰脊强，身体拘急，发热恶寒，不烦躁无汗，或头面目痛肌热鼻干，或胸满而喘，手足指末微厥，脉浮数而紧者，邪热在表，皆宜麻黄汤，或天水散之类，甚佳。无使药不中病而益加害也。
　　　　　伤风表证

　　夫伤风之证，头痛项强，肢节烦疼，或目疼肌热，干呕鼻塞，手足温，自汗出，恶风寒，其脉阳浮而缓，阴浮而弱，此为邪热在表，皆宜桂枝汤。或汗出憎风，而加项背强痛者，宜桂枝汤加葛根汤。伤风及无汗者，虽已服桂枝，反烦不解，而无里证者，先刺风池、风府，却与桂枝葛根汤服之。不若通用双解散五十一，免致有桂枝、麻黄之悞。伤风自汗，白虎汤二十二。《金匮》方太阳病无汗而渴者，不可与白虎汤。
　　　　　风寒俱中

　　头项痛，肢体疼，手足温，为中风也。反无汗恶寒，脉浮紧者，为阴寒也。或头项痛，腰脊强，身体拘急，指末微厥，不自汗，为伤寒也。反烦躁而脉缓者，为伤风也。风则伤卫，而寒则伤荣。
　　　　　里证

　　凡里证脉实而不浮，不恶寒，不恶风，身不疼，自汗讝语，不大便，或咽干腹满者，可下之，不可汗也。以上之证，宜小承气汤、大承气汤、调胃承气汤，选而用之。又一法不问风寒暑湿，或表里两证俱不见，但无表证而有可下者，通用三一承气汤下之。此药虽峻攻，使无表热入里，而无结胸及之众疾也。或热结极深，而诸药数下，毕竟不能通利以致将死者，宜大承气汤加甘遂一钱匕下之。病在里，脉沉细者，无问风寒暑湿，或表里证俱不见，或内外诸邪所伤，有汗无汗，心腹痛满，讝妄烦躁，蓄热内盛，但是脉沉者，皆宜三一承气汤合解毒汤下之。解毒调胃汤、承气汤，能泻大热。
　　　　　表里证

　　表里俱见之证，或半在表或半在里之证者，谓前表里二证，病在相参。有欲汗之而有里病，欲下之而表病未解，汗之不可，吐之又不可，法当和解。伤风白虎汤；伤寒中风或两感，小柴胡汤。一法不问风寒暑湿，用凉膈散、天水散二药合一服，用煎解之。或表热多里热少，天水一凉膈半。或里热多表热少，凉膈一天水半。表热极，里有微热，身疼头痛，或眩或呕，不可汗吐下者，天水、凉膈散合和解之；解之又不能退其热者，用黄连解毒汤。表里之热俱微者，五苓散。表里之热俱盛者，大柴胡汤微下之；更甚者，大柴胡合大承气汤下之，双除表里之热。服双解散之后若不解，病已传变，后三日在里，法当下之。殊不知下之太早，则表热乘虚而入里，遂成结胸、虚痞、懊憹、发黄之证，轻者必危，危者必死。但宜和平之药，宣散其表，和解其里，病势或有汗而愈，或无汗气和而愈，用小柴胡、凉膈、天水合和主之。病在半表半里，用小柴胡、凉膈散合和而解之，或小柴胡合解毒汤。如服热势未退者，大柴胡合三一承气汤。表里俱微，半表半里若里微者，宜大柴胡合黄连解毒汤合服。诸小柴胡汤证后，病不解，表里热势更甚，而心下急郁微烦，或发热汗出不解，心下痞鞕，呕吐不利，或阳明病多汗，或少阴病下利清水，心下痛而口干，或太阴病腹满而痛，或无表里证，但发热七八日，虽脉浮而数，而脉在肌肉，实数而滑者，并宜大柴胡汤。病至七八日，里热已甚，表邪渐微，脉虽浮数，用三一承气汤合解毒下之。下证未全，不可下者，用白虎汤，或知母石膏汤。脉洪躁，里有微热，不可汗者，用黄连解毒汤。
　　　　　汗后不解

　　凡是表证，法当汗之。依法汗之，其病又不解。汗后不解，其证前后别无异证者，通宜凉膈散调之，以退其热，无使热甚危极也。除此之外，远胜小柴胡汤，两感至此而已。汗后余热，用益元散，或小柴胡汤、宣武人参石膏汤。伤寒大发汗，汗出不解，反无汗，脉尚浮者，苍朮白虎汤解之。伤寒用桂枝汤发汗后，半日许复热烦脉浮者，再宜桂枝汤。汗后不解，下证未全者，白虎汤。汗后烦躁不得眠，微热而渴，五苓散。汗后不解，中外有热，口干烦渴，柴胡饮子。解表之后，尚未愈者，解毒、凉膈、天水散，能调顺阴阳，洗涤脏腑。
　　　　　下后不解

　　凡是里证，法当下之。依法下之其病又不解，或大下后，或再三下后，热势尚甚而不退，本气虚损而不能实，拟更下之，恐下脱而立死，不下之则热极而死。寒凉诸药，不能退其热势之甚者，或湿热内余，下利不止，热不退者，或因大下后湿热利不止而热不退，脉弱气虚，不可更下者，或诸湿热内余，小便赤濇，大便溏泄频并，少腹急痛者，必欲作痢也，通宜黄连解毒汤以解之。伤寒下之太过，胃中无热，饮水无力，白朮散。又有大下之后，其热不退，再三下之，热愈甚，若下之不止，其人脉微气虚血弱，不加以法，无可生之理。至此下之亦死，不下亦死，但用凉膈合解毒汤调之，阳热退除，阴脉渐生，为之妙法。下之前后，无问日数，余热不解，小柴胡汤。汗下后胃虚，大橘皮汤。汗下后胸膈满闷，赤茯苓汤。古今图书集成医部全录卷三百四十二

伤寒门

　　　　伤寒明理论 【金　成无己】

　　　　　发热

　　伤寒发热，何以明之？发热者，谓怫怫然发于皮肤之间，熇熇然散而成热者，是与潮热寒热若同而异。与烦躁相类而非烦躁者，在内者也。潮热之热，有时而热，不失其时；寒热之热，寒已而热，相继而发，至于发热则无时而发也。有谓翕翕发热者，有谓蒸蒸发热者，此则轻重不同，表里之区别尔。所谓翕翕发热者，谓若合羽所复，明其热在外也，故与桂枝汤发汗以散之。所谓蒸蒸发热者，谓若熏蒸之蒸，明其热在内也，故与调胃承气汤攻下以涤之。其发热属表者，即风寒客于皮肤，阳气怫郁所致也。其发热属里者，即阳气下陷阴中所致也。观其热所从来，而汗下之证，明其辨焉。若热先自皮肤而发者，知邪气之在外也；若热先自里生而发达于表者，知邪气之在里也。举斯二者，为邪气在表在里而发热也。惟其在表在里俱有发热，故邪在半表半里者，亦有发热之证。何者？以表证未罢，邪气传里，里未作实，是为半表半里。其发热者，或始自皮肤而渐传里热，或始自内热而外连于表。盖邪气在表发热者，则表热里不热也。邪气在里发热者，则里热甚而达于表也。其在半表半里发热者，则表里俱发热，而但热又轻于纯在表者也。经虽云：发热恶寒者，发于阳也；无热恶寒者，发于阴也。然少阴病始得之，亦有反发热者，盖亦属其表也。特与麻黄细辛附子汤发汗者，是已发热为伤寒之常也。一或阴阳俱虚，与下利新汗后，又皆恶其发热也。经云：脉阴阳俱虚热不止者死，下利发热亦死。《内经》云：汗出辄复热，而脉躁疾不为汗衰，狂言不能食，此名阴阳交，交者死也。斯亦发热也，岂可与寻常发热一概而论耶？
　　　　　恶寒

　　伤寒恶寒，何以明之？恶寒者，风寒客于荣卫之中也。惟其风寒客于荣卫，则洒淅然恶寒也。惟其荣卫之受风寒，则啬啬然不欲舒也。其恶寒者，非寒热之寒也，又非恶风也。且恶风者，见风至则恶矣，得以居密室之内，帏帐之中，则坦然自舒也。至于恶寒者，则不待风而寒，虽身大热而不欲去衣者是也。寒热之热，谓寒热更作，热至则寒无矣。其恶寒虽发热而不欲去衣也，甚则至于向火被覆，而犹不能遏其寒也。所以然者，由阴气上入阳中，或阳微或风虚相搏之所致也。恶寒一切属表。虽里证悉具，而微恶寒者，亦是表未解也。犹当先解其外，候不恶寒，为外解，乃可攻里也。经曰：发热而恶寒者，发于阳也；无热而恶寒者，发于阴也。谓如伤寒或已发热，或未发热，必恶寒者，谓继之以发热，此则发于阳也。若恶寒而蜷，脉沉细而紧者，此则发于阴也。在阳者可发汗，在阴者可温里。恶寒虽悉属表，而在表者亦有虚实之别。若汗出而恶寒者，则为表虚；无汗而恶寒者，则为表实。表虚可解肌，表实可发汗。又有止称背恶寒者，背者胸中之腑，诸阳受气于胸中，而转行于背。《内经》曰：人身之阴阳者，背为阳，腹为阴。阳气不足，阴寒气盛，则背为之恶寒。若风寒在表而恶寒者，则一身尽寒矣。但背恶寒者，阴寒气盛可知也。经所谓少阴病一二日，口中和而背恶寒者，当灸之，处以附子汤者是矣。又或乘阴气不足，阳气内陷入阴中，表阳新虚，有背微恶寒者，经所谓伤寒无大热，口燥渴，心烦，背微恶寒者，白虎加人参汤主之者是也。二者一为阴寒气盛，一为阳气内陷。又何以明之也？且阴寒气盛，又岂能消耗津液？故于少阴病则曰口中润。如阳气内陷，则热燥烁津液为干，故于太阳病则口燥舌干而渴也。二者均是背恶寒，要辨阴阳寒热不同者，亦于口中润燥可知。
　　　　　恶风

　　伤寒恶风，何以明之？《黄帝针经》曰：卫气者，所以温分肉，充皮肤，肥腠理，司开阖者也。风邪中于卫也，则必恶风。何则？以风则伤卫，寒则伤荣，为风邪所中，于分肉不温而热矣，皮毛不充而缓矣；腠理失其肥，则疏而不密，开阖失其司，则泄而不固，是以恶风也。是恶风恶寒二者，均为表证，其恶风则比之恶寒而轻。恶寒者，啬啬然憎寒也，虽不当风而自然寒矣。恶风者，谓常居密室之中，帏帐之内，则舒缓而无所畏也。一或用扇，一或当风淅淅然而恶者，为恶风也。恶寒则有属于阳者，有属于阴者。其恶风则悉属于阳，非若恶寒之有阴阳也。三阴之证，并无恶风者以此也。恶风虽悉在表，而发散又自不同。若无汗而恶风者，则为伤寒，当发其汗；若汗出而恶风者，则为中风，当解其肌。里证虽具而恶风未罢者，皆当先解其外也。又有发汗多亡阳，与其风湿，皆有恶风之证。盖以发汗多漏不止，则亡阳外不固，是以恶风也，必以桂枝加附子汤温其经而固其卫。风湿相搏，骨节疼烦，湿胜自汗而皮腠不密，是以恶风也，必以甘草附子汤散其湿而实其卫。由是观之，恶风属乎卫者可知矣。
　　　　　寒热

　　伤寒寒热，何以明之？寒热者，谓往来寒热也。经曰：邪正分争，往来寒热者，言邪气之入也，而正气不为之争，则但热而无寒也。乃有热而寒者，谓其正气与邪气分争，于是寒热作矣。争则气郁不发于外，而寒热争焉；争甚则愤然而热，故寒已而热作焉。兹乃寒热之理也。或谓寒热者，阴阳争胜也。阳胜则热，阴胜则寒，此阴阳之争也。何则？盖以寒为阴而热为阳，里为阴而表为阳。邪之客于表者，为寒邪与阳相争，则为寒矣；邪之入于里者，为热邪与阴相争，则为热矣。其邪半在表半在里，外与阳争而为寒，内与阴争而为热矣。表里之不拘，内外之不定，或出或入，由是而寒热且往且来也。是以往来寒热，属半表半里之证。邪居表多则多寒，邪居里多则多热，邪气半在表半在里则寒热亦半矣。审其寒热多少，见其邪气浅深矣。小柴胡汤，专主往来寒热。而又立诸加减法，亦为邪气在半表半里，未有定处，往来不常，又寒热如疟，与夫发热恶寒，皆似而非也。然寒热如疟者，作止有时者也。及往来寒热则作止无时，或往或来，日有至于三五发者，甚者十数发，与疟状有以异也。至于发热恶寒者，为发热时，恶寒并不见，恶寒时热不见也。此则热已而寒，寒已而热者。虽然，应往来寒热，属半表半里，当和解之；又有病至十余日而结热在里，复往来寒热者，亦可与大柴胡汤下之。不可不知也。
　　　　　潮热

　　伤寒潮热，何以明之？若潮水之来，不失其时，一日一发，按时而发也。若日三五发者，即是发热，非潮热也。潮热属阳明，必于日晡时发者，乃为潮热。阳明者胃，属土，应时则王于四季，应日则王于未申。经曰：阳明居中土也，万物所归，无所复传。盖邪气入胃，谓之入腑。腑之为言聚也，若府库之府焉。邪气入于胃而不复传，邪气郁而为实热，随王而发于日晡者，属阳明也。惟其属阳明，故为可下之证。经曰：潮热者，实也。又曰：潮热者，此外欲解也，可攻其里。又曰：其热不潮，未可与承气汤。即此观之，其属于胃者，昭然可见。虽然，潮热为里实可下之证，其或脉浮而紧，与其潮热而利，或小便难大便溏者，皆热未全入腑，犹带表邪，当和解其外；外解已而小便利大便硬者，乃可攻之。或谓有属太阳少阳者乎？少阳王于寅卯，太阳王于巳午。若热于此时发者，为邪未入胃，岂得谓之潮热？必待日晡所发者，乃谓之潮热，见其邪在胃也。遇疾值病，详而验之，始见得真也。
　　　　　自汗

　　伤寒自汗，何以明之？自汗者，谓不因发散而自然汗出者是也。《内经》曰：阳气卫外而为固也。卫为阳，言卫护皮肤，肥实腠理，禁固津液，不得妄泄。汗者干之而出，邪干卫气，气不能卫固于外，则皮肤为之缓，腠理为之疏，由是而津液妄泄，濈濈然润，漐漐然出，谓之自汗也。如发热自汗出而不愈，此卫气不和，风邪干于卫也。太阳中暍，汗出恶寒身热而渴者，暑邪干于卫也。多汗出而濡，此其风湿甚者，湿邪干于卫者也。是知卫气固护津液，不令妄泄，必为邪气干之而出也。风寒暑湿之毒，为四时之气，中人则为伤寒。风与暑湿为邪，皆令自汗。惟寒邪伤人，独不汗出。寒伤荣而不伤卫，卫无邪气所干，则皮腠得以密，津液得以固，是以汗不出也。及其寒渐入里，传而为热，则亦使自汗出也。盖热则荣卫通腠理开而汗泄矣。然自汗之证，又有表里之别，与虚实之异焉。若汗出恶风及微恶寒者，皆表未解也，必待发散而后愈。至于漏不止而恶风，及发汗后恶寒者，又皆表之虚也，必待温经而后愈。诸如此皆邪气在表也。若汗出不恶寒者，此为表解而里未和也。经曰：阳明发热汗出，此为热越。又曰：阳明病，发热汗多者，急下之。又非若邪气在表而汗出之可缓也。伤寒自汗之证为常也。设或汗出发润，与其出之如油，或大如贯珠，着身出而不流，皆为不治之证也。必手足俱周，遍身悉润，漐漐然一时间许，烦热已而身凉和，乃为佳矣。此则阴阳气和，水升火降，荣卫通流，邪气出而解者也。《内经》曰：阳之汗，以天地之雨名之。此之谓也。
　　　　　盗汗

　　伤寒盗汗，何以明之？盗汗者，谓睡而出汗者也。自汗则不拘睡与不睡，自然而出也。夫盗汗者，不睡则不能出。方其睡也，凑凑然出焉，觉则止而不复出矣。杂病盗汗者，责其阳虚也。伤寒盗汗者，非若杂病之虚，是由邪气在半表半里使然也。何者？若邪气一切在表，干于卫则自然汗出也。此则邪气侵行于里，外连于表邪，及睡则卫气行于里，乘表中阳气不致，津液得泄，故但睡而汗出，觉则气散于表而汗止矣。经曰：微盗汗出，反恶寒者，表未解也。又阳明病当作里实，而脉浮者云必盗汗，是犹有表邪故也。又三阳合病，目合自汗，是知盗汗为邪气在半表半里之间明矣。且自汗有为之虚者，有为之实者。其于盗汗之证，非若自汗有实者，悉当和表而已，不可不知也。
　　　　　头汗

　　伤寒头汗，何以明之？头者，诸阳之会也。邪搏诸阳，津液上凑，则汗见于头也。邪热内畜，蒸发腠理，遍身汗出者，谓之热越。若身无汗则热不得越，热蒸于阳，故但头汗出也。何者？以三阴之经，皆上至颈胸中而还，不循于头，独诸阳脉上循于头尔。经曰：但头汗出，身无汗，剂颈而还，小便不利，渴饮水浆，此为瘀热在里，身必发黄，为热不得越而上达者也。又热入血室与其虚烦，或阳明被火及水结胸，皆但头汗出也，俱是热郁于内而不得越者也。此数者或吐或下，皆欲除其热也。或谓头汗之证，悉属阳明而为里热也，而有不属阳明属表者乎？且邪但在表者，则无头汗之证，必也寒湿相搏，与邪气半在表半在里者，乃有头汗也。伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦；及伤寒五六日头汗出，微恶寒，手足冷，心下满，口不欲食，大便鞕脉细者，皆邪气半在表半在里，令头汗出也。湿家但头汗出，欲得被覆向火者，寒湿相搏，令头汗出也。兹数者，皆邪所干，令头额自然汗出，又不谓之逆。其小便不利，则恶见头汗出；湿家下后，亦恶见头汗出也。兹二者，乃为头汗之逆者。何则？以小便不利而成关格，若头汗出，阳脱也。经云：关格不通，不得尿，头无汗者生，有汗者死。湿家下后，若额上汗出而微喘者，亦阳脱也。经云：湿家下之，额上汗出，小便不利者死，下利不止者亦死。《脉经》曰：阳气上出，汗见于头者，盖阳脱也。则知可治而治，知其不可治而不治，皆得十全之上者，在于明辨而审的也。
　　　　　手足汗

　　伤寒手足汗出，何以明之？四肢者，诸阳之本，而胃主四肢，手足汗出者，阳明之证也。阳经邪热，传并阳明，则手足为之汗出。阳明为津液之主，病则自汗出。其有身汗出者，有但头汗出者，有手足汗出者，悉属阳明也。何以使之然也？若一身自汗出者，谓之热越，是热外达者也。但头汗出者，是热不得越而热气上达者也。及手足汗出者，为热聚于胃，是津液之旁达也。经曰：手足濈然汗出者，此大便必鞕也。手足漐漐汗出，大便难而讝语者，下之则愈。由此观之，手足汗出，为热聚于胃可知矣。或谓热聚于胃而手足为之汗出，其寒聚于胃而有手足汗出者乎？经曰：阳明中寒者，不能食，小便不利，手足濈然汗出，此欲作痼瘕，即是中寒者也。且热聚于胃为可下之证，其寒聚于胃为不可下，又何以明之？要明于此二者，必日大便初鞕后溏，以胃中冷水谷不别故也。是以不可下者也。若大便难讝语者，为阳明证具，则是可下之证，临病之际，宜须两审。
　　　　　无汗

　　伤寒无汗，何以明之？腠理者，津液凑泄之所为腠，文理缝会之中为理。津液为风暑湿气所干，外凑皮腠者，则为自汗出。若寒邪中经，腠理致密，津液内渗则无汗。无汗之由，又有数种。如伤寒在表，及邪行于里，或水饮内畜，与亡阳久虚，皆令无汗。其伤寒无汗，则腠理致密也。风中于卫，则腠理开而自汗。寒中于荣，则无汗，谓腠理闭也。经所谓太阳病恶风，无汗而喘；及脉浮紧，无汗发热；及不汗出而烦躁；阳明病反无汗而小便利；二三日呕而咳，手足厥，苦头痛鼻干不得汗；脉浮无汗而喘，与其刚痉无汗，是数者，皆寒邪在表而无汗者也。其邪气行于里无汗者：为邪气在表，熏发腠理则汗出；邪气内传，不外熏发者则无汗。经所谓阳明病无汗，小便不利，心中懊憹者，身必发黄；及伤寒发热，无汗，渴欲饮水，无表证者，白虎加人参汤主之；与夫三阴为病，不得有汗，是数者，皆邪行于里而无汗者也。其水饮内畜而无汗者：为水饮散而为津液，津液布渗而为汗；既水饮内畜而不行，则津液不足而无汗。经所谓服桂枝汤或下之，仍头项强痛，翕翕发热无汗，心下满微痛小便不利者，桂枝去桂加茯苓白朮汤主之，是津液内渗而无汗者也。其阳虚无汗者，诸阳为津液之主，阳虚则津液虚少，故无汗。经所谓脉浮而迟，迟为无阳，不能作汗，其身必痒；阳明病反无汗，其身如虫行皮中之状，此亦久虚故也。皆阳虚而无汗者也。如是者，理之常也，又焉得为异哉？一或当汗而不汗，服汤一剂，病证仍在，至于服三剂而不汗，死病也。又热病脉躁盛而不得汗者，黄帝谓阳脉之极也，死。兹二者，以无汗为真病，讵可与其余无汗者同日而语也？
　　　　　头痛

　　伤寒头痛，何以明之？头痛谓邪气外在经络，上攻于头所致也。《难经》曰：三阳经受风寒，伏留而不去，则名厥头痛。言三阳之经上于头尔。然伤寒头痛者，太阳专主也。何者？以太阳之经，起于目内皆，上额交颠上入络脑。经所谓：太阳受病者，头项痛，腰脊强。又曰：七日病衰，头痛少愈。虽然，阳明少阳亦有头痛，不若太阳之专主也。盖太阳为病属表，而头痛专为主，表证虽有风寒之不同，必待发散而后已。太阳病，头痛发热，身疼腰痛，骨节疼痛，恶风寒无汗而喘者，伤寒也，麻黄汤主之。太阳病，头痛发热，汗出恶风者，中风也，桂枝汤主之。虽有伤寒六七日，不大便，头痛有热者，而与调胃承气汤下之者；又云：若小便清者，知热不在里，仍在表也，当与桂枝汤。以头痛未去，虽不大便六七日，其小便清者，犹为在表，是知头痛属乎表者明矣。头痛，一切属三阳经也，而阴病亦有头痛乎？太阴少阴二经之脉，皆上至颈胸中而还，不上循头，则无头痛之证。惟厥阴之脉，循喉咙之后，上入颃颡，连目眦上出额，与督脉会于颠，亦有头痛。经曰干呕吐涎沫者，吴茱萸汤主之者是矣。夫头者精明之府也，神明居之，小小邪气作为头痛者，必曰发散而可也。其或痛甚入连于脑而手足寒者，又为真头痛，岂能发散而已哉？呜呼！头痛为外疾，犹有不可治者，又矧脏腑之疾乎？
　　　　　项强

　　伤寒项强，何以明之？太阳脉起于目内皆，上额交颠，上入络脑，还出别下项，循肩臂内，侠脊抵腰中。经曰：太阳之病，项背强痛而恶寒。以太阳感受风寒，则经脉不利，而项为之急，颈为之强尔。伤寒颈项强急者，太阳表证也，必发散而解之可也。太阳病项背强几几，反汗出恶风者，桂枝加葛根汤主之。太阳病项背强几几无汗恶风者，葛根汤主之。是皆发散之剂也。二者均是项背强，而发散又有轻重者。盖发热汗出恶风者为表虚，表虚者可解肌；无汗恶风者为表实，表实者可发汗。是以为治不同也。桂枝加葛根汤方，是桂枝加麻黄、葛根；又葛根汤方，亦是桂枝汤中加麻黄、葛根。深详究之，无汗恶风为表实，正可发汗，则于桂枝汤中加葛根、麻黄为当矣。汗出恶风为表虚，表虚者可解肌，恐是桂枝汤中但加葛根而不加麻黄也。几几，引颈貌，又短羽鸟也。短羽之鸟不能飞腾，动则先伸引其头尔。项背强者，动亦如之，非若几按之几而偃屈也。太阳伤寒项背强；其或太阳中风，加之寒湿而成痉者，亦项强也。经曰：病者身热足寒，颈项强急，恶寒，时头热面赤，目脉赤，独头面摇，卒口噤背反张者，痉病也。《金匮要略》曰：太阳病，其证项背强几几，然脉反沉迟者，此为痉，桂枝加(艹舌)蒌汤主之。虽项背强属太阳病表证，悉当发散，又有结胸病者，项亦强如柔痓状，下之则和，宜大陷胸圆主之。临病之际，审其表里，可汗可下，随证投汤，则万全矣。
　　　　　头眩

　　伤寒头眩，何以明之？眊非毛而见其毛，眩非元而见其元。眊为眼花，眩为眼黑。眩也，运也，冒也，三者形俱相近，有谓之眩运者，有谓之眩冒者。运为运转之运，世谓之头旋者是矣。冒为蒙冒之冒，世谓之昏迷者是矣。少阳之为病，口苦咽干目眩，以少阳居表里之间，表邪所传，渐行于里，表中阳虚，故时时目眩也。二阳并病，头项强痛，或眩运眩冒者，以少阳与太阳并病，故眩者责其虚也。伤寒有起则头眩与眩冒者，皆发汗吐下后所致，是知其阳虚也。故《针经》有曰：上虚则眩，下虚则厥。眩虽为虚，而风家亦有眩者，盖风主运动故尔。伤寒阳明病，但头眩不恶寒，故能食而咳，其人必咽痛，为阳明中风，是风亦主头眩也。诸如此者，皆非逆也。及其诸逆发汗剧者，言乱目眩者死，命将难全。呜呼！病势已成，可得半愈，及病势已深，虽神医其能已之耶？
　　　　　胸胁满

　　伤寒胸胁满，何以明之？胸胁满者，谓胸膈间气塞满闷也，非心下满者也。胁满者，谓胁肋下气胀填满也，非腹满者也。邪气自表传里，必先自胸膈已次经心胁而入胃，邪气入胃，为入腑也。是以胸满多带表证，胁满者当半表半里证也。经曰：下后脉促胸满者，桂枝去芍药汤主之。又曰：太阳与阳明合病，喘而胸满者，不可下，宜麻黄汤。是胸满属表而须发汗者也。盖胸中至表犹近也，及胁者则更不言发汗，但和解而已。经曰：设胸满胁痛者，与小柴胡汤。又曰：胸满不去者，小柴胡汤主之。本太阳病不解，传入少阳者，胁下鞕满，干呕不能食，往来寒热，脉沉紧者，与小柴胡汤主之。是知胁满属半表半里明矣。大抵胸胁满，以邪气初入里，未停留，为湿气郁积而不行，致生满也，和解斯可矣。若邪气留于胸中，聚而为实者，非涌吐则不可已。故华佗曰：四日在胸，吐之则愈。是邪气已收敛而不散漫者，则可吐之。《内经》曰：其高者因而越之。病在胸膈之上为高，越之为吐也。经曰：病在胸中当吐之。发汗，若下之而烦热胸中窒者，则以栀子豉汤吐之。若胸中痞硬，气上冲咽喉，不得息者，此为胸中有寒也，则以瓜蒂散吐之。二者均是吐剂。栀子豉汤，吐胸中虚烦客热也；瓜蒂散，吐胸中痰实宿寒也。若能审明药剂之轻重，辨别邪气之深浅，对证投汤，不为效者，未之有也。
　　　　　心下满

　　伤寒心下满，何以明之？心下满者，谓正当心下高起满硬者是矣。不经下后而满者，则有吐下之殊；若下后心下满者，又有结胸痞气之别。经曰：病人手足厥冷，脉乍紧，邪结在胸中，心中满而烦，饥不能食者，病在胸中，当须吐之。又曰：脉浮而大，心下反硬，有热属脏者攻之不令发汗，属腑者不令溲数。兹二者为不经汗下，而心下满者，或吐之，或下之，看其邪气之高下。高者则因而越之，下者则因而竭之，要在泄其邪也。至于阳明病虽心下硬满，又未可攻。经曰：阳明病心下硬满者，不可攻之。攻之利遂不止者死，利止者愈。是邪气自表传里，至于心下，留结为实者，则不可下，乃吐之可也。若未全为实者，则不可下，故有此戒也。又邪气在表，未应下而强下之，邪气乘虚，结于心下，实者硬满而痛为结胸，虚者满而不痛为虚痞。经曰：呕而发热者，柴胡汤证具而以他药下之，柴胡证仍在者，复与柴胡汤。此虽已下之，不为逆，必蒸蒸而振，却复发热汗出而解。若心下满而硬痛者，此为结胸；但满而不痛者，此为虚痞。盖实邪留结，则为硬为痛；虚邪留滞，则但满而不硬痛也。结胸热实脉沉而紧，心下痛，按之石硬者，大陷胸汤主之，明其邪热可知矣。脉浮而紧，而反下之，紧反入里则作痞，按之自濡，但气痞耳，明其邪气可知矣。病发于阳而反下之，热入因作结胸，病发于阴而反下之，因作痞。表邪未罢，医反下之，胃中空虚，客气动膈，阳气内陷，心中因硬，则为结胸，须陷胸汤圆攻之可也。伤寒中风，医反下之，心下痞硬而满，医见心下痞，为病不尽而复下之，其痞益甚，此非结热，但以胃中空虚，客气上逆，故使硬也，须诸泻心汤散可也。二者俱是心下满硬，一为虚，一为实。凡投汤者，大须详审。结胸虽为实邪，众皆共知，当用陷胸汤圆下之。或脉浮大者则不可下，下之则死。即是犹带表邪，未全结实，下之重虚其里，邪深结则死。设或结胸形证悉具而加烦躁者，又为不治之疾。药之所以能胜邪者，必待胃气施布药力，始能温汗吐下之，以逐其邪气。邪气胜，胃气绝者，汤药纵下，胃气不能施布，虽神丹其能为效耶？
　　　　　腹满

　　伤寒腹满，何以明之？腹满者，俗谓之肚胀是也。华佗曰：伤寒一日在皮，二日在肤，三日在肌，四日在胸，五日在腹，六日入胃。入胃，谓入腑也，是在腹也，犹未全入里也。虽腹满为里证，故亦有浅深之别。经曰：表已解而内不消，非大满犹生寒热，则病不除，是其未全入腑。若大满大实，坚有燥屎，自可除下之，虽四五日不能为祸，谓之邪气已入腑也。伤寒邪入腹，是里证已深，故腹满，乃可下之者多矣。如经曰：其热不潮，未可与承气汤。若腹大满不通者，可与小承气汤。发汗不解，腹满痛者，急下之。本太阳病，医反下之，因而腹满时痛者，属太阴也，桂枝加芍药汤主之。大实痛者，桂枝加大黄汤主之。少阴病腹胀不大便者，急下之。诸如此者，皆为里证是也。虽曰腹中满痛者，此为实也，当下去之。然腹满不减者，则为实也；若腹满时减者，又为虚也，则不可下。经曰：腹满不减，减不足言，当下之。《金匮要略》曰：腹满时减复如故，此虚寒从下上也，当以温药和之。盖虚气留滞，亦为之胀，但比之实者，不至坚痛也。大抵腹满属太阴证也。阳热为邪者，则腹满而咽干，阴寒为邪者，则腹满而吐，食不下，自利益甚，时腹自痛。太阴者，脾土也，治中央，故专主腹满之候。又发汗吐下之后，因而成腹满者，皆邪气乘虚内客为之，而所主又各不同。经曰：发汗后腹胀满者，厚朴生姜甘草半夏人参汤主之。伤寒吐后腹胀满者，调胃承气汤主之。伤寒下后，心烦腹胀满卧起不安者，栀子厚朴汤主之。三者有当温者，有当下者，有当吐者，何邪气不一也。且发汗后腹满，当温之，邪气在表，因发散则邪去。胃为津液之主，发汗亡阳，则胃气虚而不能敷布诸气，壅滞而为胀满，是当温散可也。吐后腹满，可下之，邪气在胸者，则可吐之，吐之邪去则安。若吐后邪气不去，加之腹胀满者，是胸中之邪，下传入胃，壅而为实，故生胀满，当须下之可也。下后腹满可吐者，邪气在表，未传入腑而妄下之，邪自表乘虚而入，郁于胸中而为虚烦，气上下不得通利者，腹为之满，故当吐之可也。凡为医者，要识邪气所起所在。审其所起，知邪气之由来；观其所在，知邪气之虚实。发汗吐下之不瘥，温补针灸之适当，则十全之功自可得也。
　　　　　少腹满

　　伤寒少腹满者，何以明之？少腹满者，脐下满是也。少腹者，下焦所治。《难经》曰：下焦者当膀胱上口，主分别清浊，其治在脐下。邪气自上而下，至于下焦，结而不利，故少腹满也。胸中满，心下满，皆气尔，即无物也。及腹满者，又有燥屎为之者。至于少腹满者，非止气也，必有物聚于此而为之满尔。所以然者，身半以上，同天之阳，清阳归之；身半已下，同地之阴，浊阴归之。清者在上，而浊者在下。《内经》谓清阳出上窍，浊阴出下窍。当出不出，积而为满，是在上而满者气也，在下而满者物也。所谓物者，溺与血尔。邪气聚于下焦，则津液不得通，血气不得行，或溺或血，留滞于下，是生胀满而硬痛也。若从心下至少腹皆硬满而痛者，是邪实也，须大陷胸汤下之。若但少腹硬满而痛，小便利者则是畜血之证，小便不利者便是溺濇之证。经曰：少腹满，应小便不利，今反利者，为有血也。又曰：少腹硬，小便不利者，为无血也。小便自利，其人如狂者，血证谛也。其小便利而少腹满者，为太阳随经瘀血在里，太阳自入腑者也。经曰：太阳病不解，热结膀胱，其人如狂，血自下者愈。其外未解者，尚未可攻，当先解外。外解已，但少腹急结者，乃可攻之，桃仁承气汤主之。是少腹硬满，为物聚于下可知矣。渗之利之，参酌随宜，可为上工。
　　　　　烦热

　　伤寒烦热，何以明之？烦者，热也，与发热若同而异也。发热者，怫怫然发于肌表，有时而已者是也。烦者为烦而热，无时而歇者是也。二者均是表热，而烦热为热所烦，非若发热而时发时止也，故谓之烦热。经曰：病人烦热，汗出则解。又曰：发汗已解，半日许复烦，脉浮数者，再与桂枝汤。又曰：服桂枝汤，反烦不解者，先刺风池、风府，却与桂枝汤则愈。即此观之，烦为表热明矣。故又有烦疼，即是热疼；又有烦渴，即是热渴也。以烦为热，又何疑焉？至于胸中烦，心中烦，内烦、虚烦，皆以烦为热。设伤寒至六七日，手足三部脉皆至大烦，而口噤不能言，其人躁扰者；与脉和大烦，目重睑内际黄者，又皆为欲解。所以言大烦者，以肌表大热，则是邪热欲去，泄达于外也，故为欲解。内经曰：谨熟阴阳，以意调之。
　　　　　虚烦

　　伤寒虚烦，何以明之？虚烦者，心中郁郁而烦也。有胸中烦，有心中烦，有虚烦，诸如此者，皆热也。若止云烦者表热也，反其邪热传里，故有胸中烦、心中烦、虚烦之别。三者要在观其热所从来，审其虚实，而治为不同也。如不经发汗吐下而烦者，则是传经之热，不作膈实者，但多和解而已。故经曰：心烦喜呕，或胸中烦而不呕者，小柴胡汤主之。少阴病二三日，心中烦不得卧者，黄连阿胶汤主之。少阴病胸满心烦者，猪肤汤主之。是皆和解而彻热者也。若因吐下发汗后而烦者，则是内陷之烦，但多涌吐而已。发汗吐下后虚烦不得眠，若剧者，必反复颠倒，心中懊憹者，栀子豉汤主之。若少气者，栀子甘草豉汤主之。若呕者，栀子生姜豉汤主之。心烦腹满，卧起不安者，栀子厚朴汤主之。圆药大下后，身热不去微烦者，栀子干姜汤主之。是皆取吐而涌其热者也。虚烦之状，心中温温然欲吐，愦愦然无奈，欲呕不呕，扰扰乱乱，是名烦也。非吐则不能已。经曰：下利后更烦，按之心下濡者，为虚烦也，宜栀子豉汤。脉乍结，心中满而烦，饥不能食者，病在胸中，瓜蒂散。二者证均是烦也，药均是吐也，而有轻重之不同。吐下发汗后，邪气乘虚而入为烦者，则谓之虚烦，与栀子豉汤，则是吐剂之轻者。不因吐下发汗后，邪气结于胸中，则为膈实，与瓜蒂散，则是吐剂之重者。又阳明病不吐不下心烦者，则是烦之实者也，与调胃承气汤下之。伤寒二三日，心中悸而烦者，则是烦之虚者也，与小建中汤补之。烦为热也，悸而烦复为主者，以悸为虚，悸甚而烦，故为虚也。少阳之邪入腑者，烦而悸，则为热也。大抵先烦而悸者，是为热也；先悸而烦者，是为虚也。《内经》曰：治病必先求其本。诚哉是言也！
　　　　　烦躁

　　伤寒烦躁，何以明之？烦为扰扰，而烦躁为愤躁之躁。合而言之，烦躁为热也；析而分之，烦也躁也，有阴阳之别焉。烦阳也，躁阴也。烦为热之轻者，躁为热之重者。更有烦疼、烦闷、烦渴、虚烦，皆以烦为热也。有不烦而躁者，为怫怫然便作躁闷，此为阴盛隔阳也。虽大躁欲于泥水中卧，但饮水不得入口者是矣。所谓烦躁者，谓先烦渐至躁也。所谓躁烦者，谓先发躁而迤逦复烦者也。烦躁之由，又为不同。有邪气在表而烦躁者，有邪气在里而烦躁者，有因火劫而烦躁者，有阳虚而烦躁者，有阴盛而烦躁者，皆不同也。经曰：当汗不汗，其人烦躁。太阳中风，脉浮而紧，不汗出而烦躁，大青龙汤主之。是邪气在表而烦躁者也。病人不大便五六日，绕脐痛，烦躁发作有时，此有燥屎也。是邪气在里而烦躁者也。太阳病以火熏之，不得汗，其人必躁。太阳病二日，反躁，火熨其背，令大汗出。大热入胃烦躁者，火劫令烦躁者也。阳微发汗，躁不得眠，与下之后复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。及发汗若下之，病仍不去，烦躁者，茯苓四逆汤主之。阳虚烦躁者也。少阴病吐利手足冷，烦躁欲死者，吴茱萸汤主之。阴盛而烦躁者也。诸如此者，证之常也，非逆也。设或结胸证悉具，烦躁者，死。发热下利，厥逆躁不得卧者，死。少阴病吐利躁烦四逆者，死。少阴病四逆恶寒而身蜷，脉不至不烦而躁者，死。少阴病五六日自利，复烦躁不得卧寐者，死。是数者，又皆为不治之证。呜呼！烦躁为常有之疾，复有诸不治之证，临病者之侧，又当熟审焉。
　　　　　懊憹

　　伤寒懊憹，何以明之？懊者懊恼之懊，憹者郁闷之貌。即心中懊懊恼恼，烦烦憹憹，郁郁然不舒畅，愦愦然无奈，比之烦闷而甚者，懊憹也。由下后表中阳邪，乘虚内陷，郁而不发，结伏于胸心之间，故如是也。经曰：表未解，医先下之，胃中空虚，客气动膈，心中懊憹。又曰：下之益烦，心中懊憹如饥。即是阳气内陷为诸懊憹也。其治之法，或吐之，或下之。若发汗吐下后，虚烦不得眠，剧者必反复颠倒，心中懊憹；与阳明病下之，其外有热，手足温而不结胸，心中懊憹，饥不能食，但头汗出，二者为邪热郁于胸中，当须栀子豉汤吐之，以涌其结热也。阳明病下之，心中懊憹而烦，胃中有燥屎者；与阳明病无汗小便不利，心中懊憹者，必发黄，二者为邪热结于胃中，当须大承气、茵陈汤攻之，以涤其内热也。识诸此者，吐下之不瘥，汤剂之适当，则无不愈者。一或当汗反吐，疗热以温，则变证百出，斑出黄生者多矣。
　　　　　舌上胎

　　伤寒舌上胎，何以明之？舌者心之官，法应南方火，本红而泽。伤寒三四日已后，舌上有膜白滑如胎，甚者或燥或濇，或黄或黑，是数者热气浅深之谓也。邪气在表者，舌上即无胎；及邪气传里，津液结搏，则舌上生胎也。寒邪初传，未全成热，或在半表，或在半里，或邪气客于胸中者，皆舌上胎白而滑也。经曰：舌上如胎者，以丹田有热，胸上有寒，邪初传入里者也。阳明病胁下硬满，不大便而呕，舌上白胎者，可与小柴胡汤，是邪气在半表半里者也。阳明病若下之，则胃中空虚，客气动膈，心中懊憹，舌上胎者，栀子豉汤主之，是邪客于胸中者也。脏结宜若可下，舌上胎滑者，则云不可攻也，是邪未全成热，犹带表寒故也。及其邪传为热，则舌之胎不滑而濇也。经曰：伤寒七八日不解，热结在里，表里俱热，时时恶风大渴，舌上干燥，而烦欲饮水数升者，白虎加人参汤主之，是热耗津液而滑者已干也。若热聚于胃，则舌为之黄，是热已深也。《金匮要略》曰：舌黄未下者，下之黄自去。若舌上色黑者，又为热之极也。《黄帝针经》曰：热病口干舌黑者，死。以心为君主之官，开窍于舌，黑为肾水见于心部，心者火，肾者水，邪热已极，鬼贼相刑，故知必死。观其口舌，亦可见其逆顺矣。
　　　　　衄血

　　伤寒衄者，何以明之？鼻中血出者是也。杂病衄者，责热在里；伤寒衄者，责热在表。何以言之？《病源》曰：心主血，肝藏血，肺主气，开窍于鼻，血得热则散，随气上从鼻中出则为衄，是杂病者，责在里热也。经曰：伤寒脉浮紧，不发汗因致衄者，宜麻黄汤。伤寒不大便六七日，头痛有热者，与小承气汤。其小便清者，知不在里仍在表也，当须发汗。若头痛者必衄，宜桂枝汤。以此观之，是伤寒衄者，责其表热也。《千金翼》曰：吐血有三种：一曰肺疽，二曰伤胃，三曰内衄。既吐血家谓之内衄，则其鼻中出血者，可谓之外衄，是经络之血妄行也。经络热盛，阳气壅重，迫血妄行，出于鼻则为衄。经曰：其人发烦目瞑，剧者必衄，衄乃解。所以然者，阳气重故也。又曰：阳盛则欲衄，阴虚则小便难。言衄为经中阳盛也。凡伤寒脉浮，鼻中燥口燥，但欲漱水不欲咽者，是欲衄也。经曰：阳明病，口干鼻燥能食者，则衄。又有不应发汗而强发汗因致衄者。经曰：少阴病但厥无汗，而强发之，必动其血，未知从何道出，或从口鼻，或从目出，是名下厥上竭，为难治是也。衄家虽为邪热在经，而又不可发汗。经曰：衄家不可发汗，发汗则额上陷，脉急紧，直视不能眴，不得眠。前云桂枝汤、麻黄汤治衄者，非治衄也，即是发散经中邪气耳。若邪气不得发散，壅盛于经，逼迫于血，则因致衄也。即非桂枝、麻黄汤专治衄也。太阳病脉浮紧，发热身无汗自衄者愈，是经中之邪，随血而散则解矣。故知衄者，不待桂枝、麻黄汤发散之也。衄者，若但头汗出，身无汗及汗出不至足者，死。黄帝又皆以为不治之疾。临病之际，审而治之，则不失矣。
　　　　　哕

　　伤寒哕者，何以明之？哕者，俗谓之咳逆者是也。若[食(句去口改吉)]则但胸喉间气塞滞不得下通，然而无声也。哕则吃吃然有声者是也。二者相近，皆胃之疾，但轻重有差尔。虚寒相搏，反饮冷水，令汗大出，水得寒气，冷必相搏，其人即[食(句去口改吉)]，言胃气虚竭也。伤寒大吐大下之后，极虚复发汗出者，其人外气怫郁，复与之水，以发其汗，因得哕，所以然者，胃中寒冷故也。又胃中虚冷不能食者，饮水则哕。即是观之，皆胃疾可知矣。经曰：趺阳脉浮则为[食(句去口改吉)]，关脉滑则为哕。此为医咎，责虚取实之过也。大抵妄下之后，胃虚气逆而成哕。湿家若下之太早，或其人本虚，悞攻其热；或阳明病不能食，悞攻其热，诸如此者，皆下之后胃虚而哕者也。然[食(句去口改吉)]为水寒相搏，必曰小青龙汤去麻黄加附子而可。至于哕者，则又热气壅郁，气不得通而成者也。轻者有和解之证，重者有攻下之候。经曰：有潮热时时哕，与小柴胡汤者，即是和解之证也。哕而腹满，视其前后，知何部不利，利之则愈，即可攻下之候也。伤寒有此，则病已极矣，非若渴烦等轻缓之候。如太阳中风以火劫发汗，阴阳俱虚竭，身体枯燥，但头汗出，剂颈而还，腹满微喘，口干咽烂，或不大便，久则讝语，甚者至哕，是言其极也。又不尿腹满加哕者，不治，是为真病。其若是者，虽有神医之术，当斯脱绝之候，又何以措其手足哉！
　　　　　欬

　　伤寒咳者，何以明之？咳者，声咳之咳，俗谓之嗽者是也。肺主气，形寒饮冷则伤之，使气上而不下，逆而不收，冲击膈咽，令喉中淫淫如痒，习习如梗，是令咳也。甚者续而不已，连连不止，坐卧不安，语言不竟，动引百骸，声闻四近矣。咳之由来，有肺寒而咳者，有停饮而咳者，有邪气在半表半里而咳者。虽同曰咳，而治各不同也。《内经》曰：肺之令人欬，何也？皮毛者，肺之合也。皮毛先受寒气，寒气以从其合也。其寒饮食入胃，从肺脉上至于肺则肺寒，肺寒则外内合邪，因而客之，则为咳嗽者，是肺寒而咳也。伤寒表不解，心下有水气，干呕发热而效，小青龙汤主之。少阴病腹痛，小便不利，四肢沉重，疼痛自下利者，此为有水气，其人或咳者，真武汤加五味子、细辛、干姜主之。二者是停饮而咳者也。虽皆为水饮所作，而小青龙汤所主为水饮与表寒相合而咳者，真武汤所主为水饮与里寒相合而咳者，又不可不知也。伤寒中风，往来寒热，胸胁苦满，默默不欲饮食，心烦喜呕或咳者，小柴胡汤去人参、大枣、生姜加干姜、五味子主之。少阴病四逆，其人或咳者，四逆散加干姜、五味子主之。二者是邪气自表传里而咳者。虽皆为邪气传里，而小柴胡汤所主，为阳邪传里，动肺而咳者，四逆散所主，为阴邪传里，动肺而咳者，又不可不识也。表寒也，里寒也，协水饮则必动肺，以形寒寒饮则伤肺故也。阳邪也，阴邪也，自表传里，则必动肺，以脏真高于肺故也。咳为肺疾，治之必发散而可矣。而又有不可发汗者。经曰：咳而小便利者，不可发汗，发汗则四肢厥逆冷。又曰：咳而发汗，蜷而苦满，腹中复坚，兹虽逆也。又脉散者为心火刑于肺金，鬼贼相刑必死。
　　　　　喘

　　伤寒喘者，何以明之？肺主气，形寒饮冷则伤肺，故其气逆而上行，冲冲而气急，喝喝而息数，张口抬肩，摇身滚肚，是为喘也。伤寒喘者，有邪气在表，气不利而喘者；有水寒之气射肺而喘者，各不同也。喘家，作桂枝加厚朴杏仁汤。太阳病，头痛发热，身疼腰痛，骨节疼痛，恶风无汗而喘者，发汗后，饮水多必喘，以水灌之亦喘。伤寒心下有水气，干呕发热而咳或喘者，小青龙汤去麻黄加杏仁主之，是欲发散水寒也。经曰：喘而汗出者，与葛根黄芩黄连汤以利之。汗出而喘者，与麻黄杏仁甘草石膏汤以发之。二者如何而然也？且邪气内攻，气逆不利而喘者，因喘而汗出，见其邪气在里也，虽表未解，未可和之。若邪气外盛壅遏，使气不利而喘者，虽汗而喘不已，见其邪气在表也，虽经汗下亦可发之。此亦古人之奥义。伤寒止于邪气在表而喘者，心腹必濡而不坚。设或腹满而喘，则又为可下之证。经曰：短气腹满而喘有潮热者，此外欲解，可攻里也。为因胀满而喘矣。又或邪气内盛；正气欲脱。气壅上逆，亦主喘也。经曰：直视讝语喘满者死。又，汗出发润喘不休者，此为肺绝；身汗如油，喘而不休，此为命绝。皆为不治之喘也。省疾问病，更宜消息。
　　　　　呕吐

　　伤寒呕吐，何以明之？呕者有声者也，俗谓之啘，吐者吐出其物也。故有干呕而无干吐。是以于呕则曰食谷欲呕，及吐则曰饮食入口即吐，则呕吐之有轻重可知矣。伤寒呕有责于热者，有责于寒者，至于吐家则悉言虚冷。经曰：太阴之为病，腹满而吐，食不下，自利益甚，时腹自痛。又曰：胃中虚冷，故吐也。呕家则不然。呕有热者，有寒者，有停饮者，有胃脘有脓者，皆当明辨之。呕而发热者，柴胡汤证具，与其呕不止，心下郁郁微烦，大柴胡汤主之者，是邪热为呕者也。膈上有寒饮干呕者，不可吐也，当温之；与其干呕吐涎沫头痛者，吴茱萸汤主之，是寒邪为呕者也。先呕后渴者，此为欲解；先渴后呕者，为水停心下，此属饮家，是停饮呕者。呕家有痈脓不须洽，脓尽自愈，是胃脘有脓而呕也。诸如此者，虽有殊别，大抵伤寒表邪欲传里，里气上逆则为呕也。是以半表半里证，多云呕也。伤寒三日，三阳为尽，三阴不受邪，是知邪气传里者，必致呕也。至于干姜附子汤证，云不呕不渴，为里无热；十枣汤证，云干呕短气，汗出不恶寒者，此表解里未和也。即此观之，其呕为里热明矣。呕家之为病，气逆者必散之，痰饮者必下之。《千金》曰：呕家多服生姜，此是呕家圣药。是要散其逆气也。《金匮要略》曰：呕家用半夏以去其水，水去呕则止。是要下其痰饮也。呕多虽有阳明证不可攻者，谓其气逆而未收敛为实也。其呕而脉弱，小便复利，身有微热见厥者，已为难治，盖谓其虚寒之甚也。
　　　　　悸

　　伤寒悸者，何以明之？悸者，心忪是也。筑筑惕惕然动，怔怔忪忪不能自安者，是矣。心悸之由，不越二种：一者气虚也，二者停饮也。伤寒二三日，心中悸而烦者，小建中汤主之。少阴病四逆，其人或悸者，四逆散加桂五分，是气虚而悸者也。饮水多必心下悸，是停饮而悸者也。其气虚者，由阳气内弱，心下空虚，正气内动而为悸也。其停饮者，由水停心下。心为火而恶水，水既内停，心不自安则为悸也。又有汗下之后，正气内虚，邪气交击而令悸者，与气虚而悸者，则又甚焉。太阳病发汗过多，其人叉手自冒，必心下悸。太阳病若下之，身重心下悸者，不可发汗。少阳病不可吐下，吐下则悸而惊。少阳病不可发汗，发汗则讝语，此属胃，胃和则愈，胃不和则烦而悸。是数者，皆汗后恊邪者，与其气虚而悸者，有以异也。或镇固或化散之，皆须定其浮气也。又饮水过多，水饮不为宣布，留于心下，甚者则悸。《金匮要略》曰：食少饮多，水停心下，甚者则悸。饮之为悸，甚于他邪，虽有余邪，必先治悸。何者？以水停心下，若水气散则无所不之，浸于肺则为喘为咳，传于胃则为哕为噎，溢于皮肤则为肿，渍于肠间则为利下，不可缓之也。经曰：厥而心下悸，宜先治水，与茯苓甘草汤后，治其厥。不尔，水渍于胃，必作利也。厥为邪之深者，犹先治水，况其邪气浅者乎？
　　　　　渴

　　伤寒渴者，何以明之？渴者，里有热也。伤寒之邪，自表传至里，则必有名证，随其邪浅深而见焉。虽曰一日在皮，二日在肤，三日在肌，四日在胸，五日在腹，六日入胃，其传经者，又有证形焉。太阳主气而先受邪，当一二日发头项痛而腰脊强者是矣。太阳传阳明，则二三日发，身热目疼，鼻干不得卧也。阳明传少阳，则三四日发胸胁痛而耳聋。此三阳皆受病，为邪在表而犹未作热，故不言渴。至四五日少阳传太阴经，邪气渐入里，寒邪渐成热，当是时也，津液耗少，故腹满而嗌干。至五六日，太阴传少阴，是里热又渐深也。当此之时，则津液为热所搏，渐耗而干，故口燥舌干而渴。及至六七日，则少阴之邪，传于厥阴，厥阴之为病消渴，为里热已极矣。所谓消渴者，饮水多而小便少者是矣，谓其热能消水也。所以伤寒病至六七日而渴欲饮水，为欲愈之病，以其传经尽故也。是以厥阴病云，渴欲饮水，少少与之愈者是也。邪气初传入里，热气散漫未收，熏蒸焦膈，搏耗津液，遂成渴也。病人虽渴，欲得饮水，又不可多与之。若饮水过多，热少不能消，故复为停饮诸疾。经曰：凡得时气病，至五六日而渴欲饮水，饮不能多，勿多与也。何者？以腹中热尚少，不能消之，便更与人作病也。若大渴欲饮水，犹当依证与之。与之常令不足，勿极意也。言能饮一斗与五升。又曰：渴欲饮水，少少与之，但以法救之。渴者，宜五苓散。至于大渴欲饮水数升者，白虎加人参汤主之。皆欲润其燥而生津液也。凡得病反能饮水，此为欲愈之病，其不晓病者，但闻病饮水自瘥。小渴者，乃强与饮之，因成大祸，不可复救。然则悸动也，支结也，喘咳噎哕，干呕肿满，下利，小便不利，数者皆是饮水过伤，而诊病之工，当须识此，勿令误也。
　　　　　振

　　伤寒振者，何以明之？振者，森然若寒，耸然振动者，是也。伤寒振者，皆责其虚寒也。至于欲汗之时，其人必虚，必蒸蒸而振，却发热汗出而解。振，近战也，而轻者为振矣。战为正与邪争，争则为鼓栗而战；振但虚而不至争，故至耸动而振也。下后复发汗振寒者，谓其表里俱虚也。亡血家发汗则寒栗而振者，谓其血气俱虚也。诸如此者，止于振耸尔。其振振欲擗地者，有身为振振摇者，二者皆发汗过多亡阳，经虚不能自主持，故身为振摇也。又非若振栗之比。经曰：若吐若下后，心下逆满，气上冲胸，起则头眩，发汗则动经，身为振振摇者，茯苓桂枝白朮甘草汤主之。太阳病发汗不解，其人仍发热，心下悸，头眩身瞤动，振振欲擗地者，真武汤主之。二汤者，皆温经益阳，滋血助气之剂，经虚阳弱得之，未有不获全济之功者。
　　　　　战栗

　　伤寒战栗，何以明之？二者形相类而实非一。合而言之，非二也；析而分之，有内外之别焉。战者，身为之摇者是也；栗者，心战是也。二者有内外之诊也。昧者通而为一，而不知有逆顺之殊焉。经曰：胃无谷气，脾濇不通，口急不能言，战而栗者。即此观之，二者岂不异哉？战之与振，振轻而战重也。战之与栗，战外而栗内也。战栗者，皆阴阳之争。伤寒欲解，将汗之时，正气内实，邪不能与之争，则便汗出而不发战也。邪气欲出，其人本虚，邪与正争，微者为振，甚者则战，战退正胜而解矣。经曰：病有战而汗出，因得解者，何也？其人本虚，是以发战者是也。邪气外与正气争则为战，战其愈者也。邪气内与正气争则为栗，栗为甚者也。经曰：阴中于邪，必内栗也。表气微虚，里气不守，故使邪中于阴也。方其里气不守，而为邪中于正气，正气怯弱，故成栗也。战者正气胜，栗者邪气胜也。伤寒六七日欲解之时，当战而汗出，其有但心栗而鼓颔，身不战者，已而遂成寒逆，似此证多不得解。何者？以阴气内盛，正气大虚，不能胜邪，反为邪所胜也。非大热剂与其灼灸，又焉得而御之？
　　　　　四逆

　　伤寒四逆，何以明之？四逆者，四肢逆而不温者是也。积凉成寒，积温成热，非一朝一夕之故，其所由来者渐矣。伤寒始者，邪在皮肤，当太阳阳明受邪之时则一身手足尽热，当少阴太阴受邪之时则手足自温，是表邪渐缓而欲传里也。经曰：伤寒四五日，手足温而渴者，小柴胡汤主之。是太阳之邪，传之少阴也。伤寒脉浮，手足自温者，是为系在太阴，是少阳邪传于太阴也。是知邪气在半表半里，则手足不热而自温也。至于邪传少阴，为里证已深，虽未至厥，而手足又加之不温，是四逆也。若至厥阴则手足厥冷矣。经曰：少阴病四逆，其人或咳或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草四者，皆是寒冷之物，而专主四逆之疾，是知四逆非虚寒之证也。又有四逆诸汤，亦治四逆手足寒，方用干姜、附子热药者，厥有旨哉！若手足自热而至温，从四逆而至厥者，传经之邪也，四逆散主之。若始得之，手足便厥而不温者，是阴经受邪，阳气不足，可用四逆汤温之。当须识此，勿令误也。四逆与厥，相近而非也。经曰：诸四逆厥者不可下，是四逆与厥有异也。吐利烦躁见四逆者，死，是恶见其四逆也。诊视之间，熟详究之。
　　　　　厥

　　伤寒厥者，何以明之？厥者冷也，甚于四逆也。经曰：厥者，阴阳气不相顺接，便为厥。厥者，手足逆冷是也。谓阳气内陷，热气逆伏，而手足为之冷也。经曰：伤寒一二日至四五日厥者，必发热。前热者后必厥。厥深者热亦深，厥微者热亦微。是知内陷者手足为厥矣。少阴病但厥无汗，而强发之，必动其血，未知从何道出，或从口鼻，或从目出，是名下厥上竭，亦是言发动其热。先热而后厥者，热伏于内也；先厥而后热者，阴退而阳气得复也。若始得之便厥者，则是阳气不足而阴气胜也。大抵厥逆为阴所主寒者多矣，而又有进退之别。经曰：病厥五日，热亦五日，设六日当复厥，不厥者自愈。发热四日，厥反三日，复热四日，厥少热多，其病自愈。厥四日，热反三日，复厥五日，其病为进。寒多热少，阳气退，故为进也。病至厥阴，传经尽也。当是之时，阳气胜阴，厥少热多，其病则愈。若或阴气反胜，阳不得复，厥多热少，其病则逆。厥为阴气至也，热为阳气复也。至于下利，则曰先厥后发热，而利必自止，见厥复利。厥者复为热，为阳气得复，而利必自止。热者便为厥，是阴气还胜也，故复下利矣。诸阳受气于胸中，邪气客于胸中，郁郁留结，则阳气不得敷布，而手足为之厥。经曰：手足厥冷，脉乍紧，邪结在胸中，心中满而烦，饥不能食，病在胸中，当吐之者是矣。厥为阴之盛也，若更加之恶寒而蜷者，阴气之极也，则难可制。经曰：少阴病恶寒，身蜷而利，手足厥冷者，不治。是厥冷之逆者，神丹其能生乎？
　　　　　郑声

　　伤寒郑声，为邪音也。孔子曰：恶郑声之乱雅乐也。又曰：放郑声，远佞人。郑声淫，佞入殆。是谓郑声为不正之音也。伤寒郑声者，则其声如郑卫之音转不正也。经曰：虚则郑声。今汗后或病久人声转者是也。以此为虚，从可知矣。又郑声者，重语也，正为声转也。若声重而转其本音者亦是矣。昧者殊不知此，妄以重为重迭之语，与讝语混而莫辨，遂止以身热脉数，烦渴便难而多言者为讝语；以身凉脉小自利不渴，而多言者为郑声。如此则有失仲景之本意。兼郑声淫则语以正之，则郑声不为重迭，正为不正也。况仲景之书三百九十余证，曲尽伤寒形候，未有脱落而不言者。若是郑声为多言，则于三阴门中，亦须条见。所以郑声别无证治者，是不与讝语为类也。虽曰虚矣，止为正气虚而不全，故使转声而不正也。明者鉴此，幸详究之！
　　　　　讝语

　　伤寒讝语，何以明之？讝者，谓呢喃而语者也。又作讝谓妄有所见而言也。此皆真气昏乱，神识不清之所致。夫心藏神而主火，病则热气归焉。伤寒胃中热盛，上乘于心，心为热冒，则神昏乱而语言多出识昏，不知所以然，遂言无次而成讝妄之语。轻者睡中呢喃，重者不睡亦语言差缪。有讝语者，有独语者，有狂语者，有语言不休者，有言乱者，此数者，见其热之轻重也。讝语与独语，虽问有妄错之语，若与人言有次，是热未至于极者也。经曰：独语如见鬼状，若剧者，发则不识人。是病独语未为剧也。狂语者，热甚者也。由神昏而无所见觉，甚则至于喊叫而言语者也。言语不休，又其甚也。至于乱语者，谓妄言骂詈，善恶不避亲疏，为神明已乱也。经曰：诸逆发汗，微者难差，剧者言乱，是难可复制也。讝语之由，又自不同，皆当明辨之；有被火劫而致者，有汗出而致者，有下利而致者，有下血而致者，有燥屎在胃而致者，有三阳合病而致者，有过经而致者，有亡阳而致者。经曰：火热入胃中，水竭躁烦，必发讝语。又腹满微喘，口干咽烂，或不大便，久则讝语。是因被火刼而致也。汗出讝语，此为风也，须下之。过经乃可下之。下之若早，语言必乱，以表虚里实故也。是汗出而致者也。下利讝语者，有燥屎也，小承气汤主之。是下利而致者也。下血讝语者，此为热入血室，当刺期门，随其实而泻之。是下血而致者也。讝语有潮热反不能食者，胃中必有燥屎五六枚也。是燥屎在胃而致者也。腹满身重，虽以转侧，口不仁而面垢，讝语遗尿。是三阳合病而致者也。过经讝语者热也，当以汤下之，是过经而致者也。发汗多亡阳讝语者，不可下，与柴胡汤桂枝汤，和其荣卫，是以有通津液后自愈，是亡阳而致者也。诸如此者，脉短则死，脉自和则愈。又身微热脉浮大者生。逆冷脉细沉，不过一日死。实则讝语，气收敛在内而实者，本病也。或气上逆而喘满，或气下夺而自利者，皆为逆也。经曰：直视讝语喘满者死，下利者亦死。谓其正气脱绝也。能知虚实之诊，能识从逆之要，治病疗病，则不失矣。
古今图书集成医部全录卷三百四十三

伤寒门

　　　　明理论 【金　成无己】

　　　　　短气

　　伤寒短气，何以明之？短气者，气短而不能相续者，是矣。似喘而非喘者，有气上冲，而实非气上冲也。喘者，张口抬肩，摇身滚肚，谓之喘也。气上冲者，腹里气时时上冲也。所谓短气者，呼吸虽数而不能相续，似喘而不摇肩，似呻吟而无痛者，短气也。经所，谓短气者众，实为难辨之证，愚医莫识之，为治有误者多矣。要识其短气之真者，气急而短促，谓之气短者是也。短气有责为虚者，有责为实者，要当明辨之。经曰：趺阳脉微而紧，紧则为寒，微则为虚，微紧相搏则为短气。此为短气之虚者也。短气腹满而喘有潮热，此外欲解，可攻里也。此为短气之实者也。又有属表，又有属里者，要当审视之。经曰：短气但坐，以汗出不彻故也，更发汗则愈；与其风湿相搏，汗出短气，小便不利，恶风不欲去衣，甘草附子汤主之者，是邪在表而短气者也。干呕短气，汗出不恶寒者，此表解里未和也，十枣汤主之；与其太阳病医反下之，短气烦躁，心懊憹，阳气内陷，心下因硬则为结胸，大陷胸汤主之，是邪气在里而短气者也。虚也，实也，在表也，在里也，皆作短气。又何以辨虚实也？大凡心腹胀满而短气者，邪在里而为实也。腹濡满而短气者，邪在表而为虚也。大抵短气为实。《金匮要略》曰：短气不足以息者实也。又水停心下，亦令短气。《金匮要略》曰：食少饮多，水停心下微者短气。即此观之，短气之由亦众矣。必审其形候，使的而不惑，必审其邪气在表里之不差，随证攻之，了无不愈者矣。
　　　　　摇头

　　伤寒摇头，何以明之？头者，诸阳之会也。诸阳之脉皆上于头，诸阴脉皆至颈胸中而还。阳脉不治，则头为之摇。伤寒摇头有三，皆所主不同也。有曰，摇头言者里痛也。以里有痛者，言语则剧，欲言则头为之战摇也。有曰独摇头卒口噤背反张者，痉病也。以风盛于上，风主动摇故也。里痛非邪也，痛使之然。痉病非逆也，风使之然。至于阳反独留，形体如烟熏，直视摇头者，又谓之心绝。盖心藏神而为阴之本，阳根于阴，阴根于阳，阴阳相根，则荣卫上下相随矣，绝则神去而阴竭，阳无根者，则不能自主持，故头为之摇矣。王冰曰：滋苗者宜固其根，伐下者必枯其上。内绝其根，外作摇头，又何疑焉？心绝者，真病也；风痉里痛者，邪气也。观其头摇，又当明其臧否焉。
　　　　　瘈瘲

　　伤寒瘈瘲，何以明之？瘈者，筋脉急也；瘲者，筋脉缓也。急者则引而缩，缓者则纵而伸。或缩或伸，动而不止者，名曰瘈瘲，俗谓若搐者是也。《黄帝内经》曰：病筋脉相引而急，名曰瘈瘲。瘈谓之契合之契也。行则缓，卧则紧，从则纵。瘲疾之纵者，谓若放纵之纵也。以急为瘈，以缓为瘲，理至明矣。瘈瘲者，风疾也，而癫癎则瘈瘲焉。伤寒瘈瘲者，邪热气极也。热盛则风搏并经络，风主动，故四肢瘈瘲而不宁也。故风温被火者，曰发微黄色，剧者如惊癎，时瘈瘲，言其热气之剧盛也。伤寒病至于发瘈瘲者，疾势已过矣，多难可制。《内经》曰：太阳终者，戴眼反折，瘈瘲，绝汗乃出，大如贯珠，着身不流，是见其瘈瘲为已过之疾也。又有四肢漐习，为四肢动而不止，似瘈瘲而无力，不得伸缩者也，此为肝绝。瘈瘲之证，虽难已，若能以祛风涤热之剂，折其大势，则瘈瘲亦有生者。若妄灼火，或饮以发表之药，则死不旋踵。经曰：一逆尚引日，再逆促命期。
　　　　　不仁

　　伤寒不仁，何以明之？仁，柔也。不仁谓不柔和也，痒不知也，痛不知也，寒不知也，热不知也，任其屈伸灸刺不知，所以然者，是谓不仁也。由邪气拥盛，正气为邪气闭伏，郁而不发，荣卫血气虚少，不能通行，致斯然也。《内经》曰：荣气虚则不仁。《针经》曰：卫气不行则为不仁。经曰：荣卫不能相将，三焦无所仰，身体痹不仁。即是言之，知荣卫血气虚少不能通行为不仁者明矣。经曰：诸乘寒者则为厥，郁冒不仁。言此厥者，是正气为寒气所乘为厥气也，非四肢逆冷之厥也。何者，盖以郁冒为昏冒，不仁为不知痛痒，得不为尸厥之厥耶？经曰：少阴脉不至，肾气微，少精血，奔气促逼，上入胸膈，宗气反聚，血结心下，阳气退下，热归阴股，与阴相动，令身不仁，此为尸厥。其乘寒之厥，郁冒不仁，即此尸厥可知矣。昔越人入虢，诊太子为尸厥，以郁冒不仁为可治，刺之而得痊济者，实神医之诊也。呜呼！设或脉浮而洪，身汗如油，喘而不休，水浆不下，形体不仁，此又为命绝，虽越人其能起之欤！
　　　　　直视

　　伤寒直视，何以明之？直视者，视物而目睛不转动者是也。若目睛转动者，非直视也。水之精为志，火之精为神。目者心之使也，神所寓焉，肝之外候也，精神荣焉。《针经》曰：五脏六腑之气，皆上注于目而为之精，精之窠为眼，骨之精为瞳子，筋之精为黑睛，血之精为络，气之精为白睛，肌肉之精为约束，裹撷筋骨血气之精，与脉并为系，上属于脑，五脏血气调和，精气充荣，则目和而明矣。伤寒目直视者，邪气壅盛，冒其正气，使神智不慧，藏精之气，不上荣于目，则目为之直视。伤寒至于直视，为邪气已极，证候已逆，多难治。经曰：衄家不可发汗，汗出则额上陷，脉急紧，直视不能眴，不得眠。以肝受血而能视，亡血家肝气已虚，目气已弱，又发汗亡阳，则阴阳俱虚所致也。此虽错逆，其未甚也。逮乎狂言反目直视又为肾绝，直视摇头又为心绝，皆脏气脱绝也。直视讝语喘满者死，下利者亦死。又剧者发则不识人，循衣摸床，惕而不安，微喘直视，脉弦者生，濇者死。皆邪气盛而正气脱也。其或有目中不了了，睛不和，无表里证，大便难，身微热者，是非直视也，此为内实也，可用大承气汤、大柴胡汤下之。直视为不治之疾，目中不了了为可治之候，二者形证相近，其为工者，宜熟视之。
　　　　　郁冒

　　伤寒郁冒，何以明之？郁为郁结而气不舒也，冒为昏冒而神不清也，世谓之昏迷者是也。郁冒之来，皆虚极而乘寒则有之矣。经曰：诸乘寒者，则为厥，郁冒不仁。又曰：太阳病先下之而不愈，因复发汗，以此表里俱虚，其人因致冒。冒家汗出自愈。所以然者，汗出表和故也。是知因虚乘寒，乃生郁冒。《金匮要略》曰新产妇人有三病：一者病痉，二者病郁冒，三者大便难，亡血，复汗，寒多，故令郁冒。又曰：产妇郁冒，其脉微弱，呕不能食，大便坚，所以然者，血虚而厥，厥而必冒，冒家欲解，必大汗出。即此观之，郁冒为虚寒可知矣。又或少阴病下利止而头眩，时时自冒者，又为死证。盖谓其虚极而脱也。观其郁冒，辛无忽焉。
　　　　　动气

　　伤寒动气，何以明之？动气者，为筑筑然动于腹中者是矣。脏气不治，随脏所主，发泄于脐之四旁，动跳筑筑然，谓之动气。《难经》曰：肝内证脐左有动气，按之牢若痛；心内证脐上有动气，按之牢若痛；肺内证脐右有动气，按之牢若痛，是脏气不治，腹中气候发动也。动气应脏，是皆真气虚，虽有表里攻发之证，即不可汗下。经曰：动气在左不可发汗，汗则头眩，汗不止，筋惕肉瞤，是发汗而动肝气者也。动气在左不可下，下之则腹内拘急，食不下，动气更剧，虽有身热，卧则欲蜷，是下之而动肝气者也。动气在上不可发汗，汗则气上冲，正在心端，是发汗而动心气者也。动气在上不可下，下之则掌握热烦，身上浮冷，热汗自泄，欲得水自灌，是下之而动心气者也。动气在右，不可发汗，汗则衄而渴，心苦烦，饮即吐水，是发汗而动肺气者也。动气在右，不可下，下之则津液内竭，咽燥鼻干，头眩心悸，是下之而动肺气者也。动气在下，不可发汗，汗之则无汗，心中大烦，骨节苦痛，目运恶寒，食则反吐，谷不得下，是发汗而动肾气者也。动气在下，不可下，下之则腹胀满，卒起头眩，食则下清谷，心下痞，是下之而动肾气者也。且脾内证当脐有动气，经特曰脐之四旁动气，不可汗下。独不言脾候当脐有动气者，以脾者中州，为胃以行津液，发汗吐下，已先动脾，况脾家发动气者，讵可动之也？所以特不言之也。伤寒所以看外证为当者，盖不在脉之可见，必待问之可得者。发汗吐下，务要审谛，举此动气，类可知矣。
　　　　　自利

　　伤寒自利，何以明之？自利者，有不经攻下自然溏泄者，谓之自利也。伤寒自利多种，须知冷热虚实消息，投汤无致失瘥。杂病自利多责为寒，伤寒下利多由协热，其与杂病有以异也。表邪传里，里虚协热则利，不应下而便攻之，内虚协热遂利，是皆协热也。又合病家皆作自利。太阳与阳明合病，必自下利，葛根汤主之。太阳与少阳合病，必自下利，黄芩汤主之。阳明与少阳合病，必自下利，大承气汤主之。三者皆合病下利，一者发表，一者攻里，一者和解。所以不同者，盖六经以太阳阳明为表，少阳太阴为在半表半里，少阴厥阴为在里。太阳阳明合病，为在表者也，虽曰下利，必发散经中邪气而后已，故以葛根汤以汗之。太阳与少阳合病，为在半表半里者也，虽曰下利，必和解表里之邪而后已，故与黄芩汤以散之。阳明少阳合病，为少阳邪气入腑者也，虽曰下利，必逐去胃中之实而后已，故与承气汤以下之。是三者所以有异也。下利家何以明其寒热耶？且自利不渴属太阴，以其脏寒故也。下利欲饮水者，以有热也。故大便溏小便自可者，此为有热；自利小便色白者，少阴病形悉具，此为有寒。恶寒脉微，自利清谷，此为有寒；发热后重泄色黄赤，此为有热。皆可理其寒热也。凡腹中痛转气，下趣少腹者，此欲自利也。自利家，身凉脉小为顺，身热脉大为逆。少阴病脉紧下利，脉暴微手足反温，脉紧反去者，此为欲解。下利脉大者为未止，脉微弱数者为欲自止，虽发热不死。是知下利脉大为逆，而脉小为顺也。自利宜若可温，理中、白通、诸四逆辈，皆温脏止利之剂。又有肠胃有积结，与下焦客邪，皆温剂不能止之，必也或攻泄之或分利之而后已。经曰：理中者，理中焦，此利在下焦，宜赤石脂禹余粮汤。复利不止，当利其小便，是泄在下焦渗泄而聚利者也。少阴病自利清水，色纯青，心下必痛，口干燥，与下利三部皆平，按之心下硬，或脉沉而滑，或不欲食而讝语，或瘥后至年月日复发，此数者皆肠有积结而须攻泄者也。《内经》注曰：大热内结，注泄不止，热宜寒疗，结伏须除，以寒下之，结散利止，大寒凝内，久利泄溏，愈而复发，绵历岁年，以热下之，寒去利止，谓之通因通用。下利虽有表证，又不可发汗，以下利为邪气内攻，走津液而胃虚也。故经曰：下利不可攻其表，汗出必胀满者是矣。大抵下利脱气至急，五夺之中，此为甚者。其或邪盛正虚，邪壅正气下脱，多下利而死。何以言之？经曰：下利日十余行，脉反实者，死。发热下利至甚，厥不止者，死。直视讝语下利者，死。下利手足厥冷无脉者，灸之不温，脉不还者，死。少阴病自利，复烦躁不得卧寐者，死。此数者，皆邪壅正气下脱而死者也。《金匮要略》曰：六腑气绝于外者，手足寒，五脏气绝于内者，利下不禁。呜呼！疾成而后药，虽神医不可为已。气既脱矣，孰能治之？
　　　　　筋惕肉瞤

　　伤寒筋惕肉瞤，何以明之？然在伤寒中，非常常有者，必待发汗过多，亡阳则有之矣。《内经》曰：阳气者，精则养神，柔则养筋，发汗过多，津液枯少，阳气大虚，筋失所养，故惕然而跳，瞤然而动也。太阳病脉微弱，汗出恶风者，不可服大青龙汤，服之则厥逆筋惕肉瞤，此为逆也。太阳病发汗，汗出不解，其人仍发热头眩，身瞤动，振振欲擗地者，真武汤主之。动气在左不可发汗，发汗则头眩，汗不止，筋惕肉瞤。即是观之，其由发汗多亡阳，阳虚可见矣。兹虽逆也，止于发汗亡阳而表虚，治以温经益阳则可矣。或因吐下发汗，表里俱虚而有此状者，又非但发汗后所可同也。经曰：伤寒吐下后，发汗虚烦，脉甚微，八九日心下痞鞕，胁下痛，气上冲咽喉，眩冒，筋脉动惕者，久而成痿。此为逆之甚者也。太阳病发汗复下之后，表里俱虚，复加烧针，因胸烦面色青黄，肤瞤者难治。兹为逆之甚者也。发汗吐下，庸可忽诸！
　　　　　热入血室

　　伤寒热入血室，何以明之？室者屋室也，谓可以停止之处。人身之血室者，荣血停止之所，经脉留会之处，即冲脉是也。冲脉者，奇经八脉之一脉也，起于肾下，出于气冲，并足阳明经侠脐上行，至胸中而散，为十二经脉之海。王冰曰：冲为血海，言诸经之血，朝会于此。男子则运行生精，女子则上为乳汁，下为月水。《内经》曰：任脉通，冲脉盛，月事以时下者是也。王冰曰：阴静海满而去血，谓冲脉盛为海满也。即是观之，冲是血室可知矣。伤寒之邪，妇人则随经而入，男子由阳明而传。以冲之脉与少阴之络起于肾，女子感邪，太阳随经，便得而入冲之经，并足阳明；男子阳明内热，方得而入也。冲之得热，血必妄行，在男子则下血讝语，在妇人则月水适来。阳明病下血讝语，此为热入血室者，斯盖言男子，不止谓妇人而言也。妇人伤寒经水适来，与经水适断者，皆以经气所虚，宫室不辟，邪得乘虚而入。《针经》有言曰：邪气不得其虚，不能独伤人者是矣。妇人热入血室，有须治而愈者，有不须治而愈者，又各不同也。妇人中风，发热恶寒，经水适来，得之七八日，热除而脉迟身凉和，胸胁下满如结胸状，讝语者，此为热入血室，当刺期门，随其实而泻之；与其妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。二者是须治而愈者也。妇人伤寒发热，经水适来，昼则明了，暮则讝语如见鬼状者，此为热入血室，无犯胃气及上二焦，必自愈，是不须治而愈者也。讝语为病邪之甚者，何不须治而愈耶？且胸胁满如结胸，讝语，是邪气留结于胸胁而不去者，必刺期门，随其实而泻之。寒热如疟，发作有时者，是血结而不行也，须小柴胡汤散之。二者既有留邪，必须治之可也。若发热经水适来，昼日明了，暮则讝语，此则经水既来，以里无留邪，但不妄犯，热随血教必自愈。经曰：血自下，下者愈，故无犯胃气及上二焦必自愈。所谓妄犯者，谓恐以讝语为阳明内实攻之，犯其胃气也。此无胸胁之邪，恐刺期门，犯其中焦也。此无血结，恐与小柴胡汤，犯其上焦也。小柴胡汤解散则动卫气，卫出上焦，动卫气是犯上焦也。刺期门则动荣气，荣出中焦，动荣气是犯中焦也。《脉经》有曰：无犯胃气及上二焦，岂谓药不谓针耶？此其是欤！
　　　　　发黄

　　伤寒发黄，何以明之？经曰：湿热相交，民当病瘅。瘅者黄也，单阳而无阴者也。伤寒至于发黄，为病之甚也。湿也，热也，甚者则发黄。内热已盛复被火者，亦发黄也。邪风被火热，两阳相熏灼，其身必发黄；阳明病被火，额上微汗出，小便不利者必发黄。是由内有热而被火致发黄者也。阳明病无汗，小便不利，心中懊憹者，必发黄。是由阳明热盛致发黄者也。伤寒发汗已，身目为黄，所以然者，寒湿在里不解故也，以为不可下也，于寒湿中求之。是由寒湿致发黄者也。湿亦令黄也，热亦令黄也，其能辨之乎？二者非止根本元来有异，而色泽亦自不同。湿家之黄也，身黄如似熏黄，虽黄而色暗不明也。至于热盛之黄也，必身黄如橘子色，甚者勃勃出染着衣，正黄如蘗，是其正黄色也。由是观之，湿之与热，岂不异哉？大抵黄家属太阴，太阴者脾之经也。脾者，土。黄，土色也。脾经为湿热蒸之，则色见于外必发身黄。经曰：伤寒脉浮缓，手足自温者，是为系在太阴，太阴当发身黄者是矣。热虽内盛，若已自汗出小便利者，则不能发黄，必也头汗出，身无汗，剂颈而还，小便不利，渴饮水浆，此为瘀热在里，身必发黄。黄家为热盛，而治法亦自有殊。伤寒八九日，身如橘子色，小便不利，小腹满者，茵陈蒿汤主之。此欲泄涤其热也。伤寒身黄发热者，栀子蘗皮汤主之。此欲解散其热也。伤寒瘀热在里，身必发黄麻黄连轺赤小豆汤主之。此欲解散其热也。此数者，泄涤解散，乃为之不同，亦皆折火彻热之剂也。一或身黄脉沉结，少腹鞕，而小便自利，其人如狂者，又为蓄血在下焦使之黄也，必须抵当汤下之而愈。黄家既为病之已极，是以有不治之者多矣。非止寸口近掌无脉，鼻气出冷，为不治之疾。又若形体如烟熏，直视摇头者，是为心绝；环口黧黑柔汗发黄，是为脾绝。皆不治之诊，医者更详视之。
　　　　　发狂

　　伤寒发狂，何以明之？狂者，猖狂也，谓其不宁也。《难经》曰：狂之始发也，少卧不饥，而自高贤也，自辨智也，自贵倨也，妄笑好歌乐也，妄行走不休也。狂家所起，皆阳盛致然。《内经》曰：阴不胜其阳，脉留薄疾并乃狂也。又曰：邪入于阳则狂，邪入于阴则喑。《难经》曰：重阳者狂，重阴者癫。《脉经》曰：阴附阳则狂，阳附阴则癫。《病源》曰：阳邪并于阳则狂，阴邪并于阴则癫。即诸经之狂，为阳盛也明矣。又阳明之病，恶人与火，闻木音则惕然而惊，心欲动，独闭户牖而处，甚则欲上高而歌，弃衣而走，逾垣上屋，其所上之处，皆非素能者，是谓阳邪并于阳明也。伤寒热毒在胃，并于心脏，使神不宁而志不定，遂发狂也。伤寒至于发狂，邪热至极也，非大吐下则不能已。又有热在下焦，其人如狂者，经曰：热入膀胱，其人如狂。谓之如狂，则未至于狂，但卧起不安尔。其或狂言目反直视，又为肾之绝。汗出辄复热，狂言不能食，又为失志死。若此则殆非药石之所及，是为真病焉。
　　　　　霍乱

　　伤寒霍乱，何以明之？上吐而下利，挥霍而撩乱是也。邪在上焦者，但吐而不利；邪在下焦者，但利而不吐。若邪在中焦，胃气不治，为邪所伤，使阴阳乖隔，遂上吐而下利。若止呕吐而利，经止谓之吐利。必也上吐下利，躁扰烦乱，乃谓之霍乱。其与但称吐利者，有以异也。伤寒吐利者，邪气所伤；霍乱吐利者，饮食所伤也。其有兼伤寒之邪，内外不和者，加之头痛发热而吐利也。经曰：病发热头痛，身疼恶寒吐利者，此属何病？答曰：此名霍乱，自吐下，又利止，复更发热也。是霍乱兼伤寒者也。霍乱头痛发热，热多欲饮水者，五苓散主之；寒多不用水者，理中圆主之。以其中焦失治，阴阳乖隔，必有偏之者，偏阳则多热，偏阴则多寒。许仁则曰：病有干霍乱，有湿霍乱。干霍乱死者多，湿霍乱死者少。盖吐利则所伤之物得以出泄，虽霍乱甚则止于胃中水谷泄尽则止矣，所以死者少。及其干霍乱而死多者，以其上不得吐，下不得利，则所伤之物不得出泄，壅闭正气，关隔阴阳，烦扰闷乱，躁无所安，喘胀干霍乱而死。呜呼！食饮有节，起居有常者，岂得致霍乱耶？饮食自倍，肠胃乃伤。丧身之由，实自致尔。
　　　　　蓄血

　　伤寒蓄血，何以明之？蓄血者，血在下焦，结聚而不行，蓄积而不散者，是也。血菀于上而吐血者，谓之薄厥；留于下而瘀者谓之蓄血。此由太阳随经瘀热在里，血为热所搏结而不行，蓄于下焦之所致。经曰：太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈，抵当汤主之者是也。大抵看伤寒，必先观两目，次看口舌，然后自心下至少腹，以手摄按之，觉有满硬者，则当审而治之。如少腹觉有硬满，便当问其小便。若小便不利者，则是津液留结，可利小便；若小便自利者，则是蓄血之证，可下瘀血。经曰：伤寒有热，少腹满，应小便不利，今反利者为有血也。又曰：太阳病，身黄，脉沉结，少腹硬，小便不利者，为无血也；小便自利，其人如狂者，血证谛也。皆须抵当圆下之愈。阳明证其人喜忘，屎虽硬，大便反易，其色必黑，亦是蓄血之证，蓄血于下，所以如狂者。经所谓热结膀胱其人如狂者是也。血瘀于下，所以喜忘者，《内经》曰：血并于下，乱而喜忘者是也。二者若有其一，则为蓄血证明矣。蓄血之证，又有轻重焉。如狂也，喜忘也，皆蓄血之甚者，须抵当汤圆以下之。如外已解，但小腹急结者，则为蓄血之轻也，须桃仁承气汤以利之。医之妙者何也？在乎识形证，明脉息，晓虚实，知传变。其于形证之明者，众人所共识，又何以见其妙？必也形证之参差，众人所未识独识之，乃所以为妙。且如病人无表里证，发热七八日，虽浮数者，可下之。假令已下，脉数不解，合热则消谷善饥，至六七日不大便者，此有瘀血，抵当汤主之。当不大便六七日之际，又无喜忘如狂之证，亦无少腹硬满之候，当是之时，与承气汤下者多矣。独能处以抵当汤下之者，是为医之妙者也。若是者何？以知其有蓄血也。且脉浮而数，浮则伤气，数则伤血；热客于气则脉浮，热客于血则脉数。因下之后，浮数俱去则已。若下之后数去，其脉但浮者，则荣血间热去而卫气间热在矣。为邪气独留，心中则饥，邪热不杀谷，潮热发渴也。及下之后，浮脉去而数不解者，则卫气间热去，而荣血间热在矣。热气合并，迫血下行，胃虚协热，消谷善饥，血至下焦。若下不止，则血得以去，泄必便脓血也。若不大便六七日，则血不得出泄，必蓄在下焦为瘀血，是须抵当汤下之。此实疾证之奇异，医法之元微，能审诸此者，真妙医也。
　　　　　劳复

　　伤寒劳复，何以明之？劳为劳动之劳，复为再发也。是伤寒瘥后，因劳动再发者是也。伤寒新瘥后，血气未平，余热未尽，劳动其热，热还经络，遂复发也。此有二种：一者因劳动外伤，二者因饮食内伤。其劳动外伤者，非止强力摇体持重远行之劳，至于梳头洗面则动气，忧悲思虑则劳神，皆能复也，况其过用者乎？其饮食内伤者，为多食则遗，食肉则复者也。《内经》曰：热病已愈而时有遗者，何也？以热甚而强食之，病已衰而热有所藏，因其谷气留薄，两阳相合，故有所遣。经曰：病已差尚微烦，设不了了者，以新虚不胜谷气，故令微烦，损谷则愈。夫伤寒邪气之传，自表至里，有次第焉。发汗吐下，自轻至重，有等差焉。又其劳复则不然。见其邪气之复来也，必迎夺之，不待其传也，经曰：大病瘥后劳复者，枳实栀子豉汤主之；若有宿食加大黄。且枳实栀子豉汤则吐之，岂待虚烦懊憹之证？加大黄则下之，岂待腹满讝语之候？经曰：伤寒瘥后更发热者，小柴胡汤主之。脉浮以汗解之，脉沉实者以下解之，亦是便要折其邪也。盖伤寒之邪，自外入也；劳复之邪，自内发也。发汗吐下，随宜施用焉。呜呼！劳复也，食复也，诸劳皆可，及御内则死矣。若男女相易，则为阴阳易。其不易自病者，谓之女劳复。以其内损真气，外动邪热，真虚邪盛则不可治矣。昔督邮顾子献，不以华敷之诊为信，临死致有舌出数寸之验。由此观之，岂不与后人为鉴诫哉？
　　　　儒门事亲 【元　张从政】

　　　　　解利伤寒

　　人冒风时气湿病伤寒三日以里，头痛身热恶寒，可用通圣散、益元散各五七钱，水一大碗，入生姜十余片，连须葱白十余茎，豆豉一撮，同煎三五沸，去滓稍热，先以多半投之，良久用钗子于喉中探引，吐了不宜漱口；次用少半亦稍热投之，更用葱酢酸辣汤投之，衣被盖覆，汗出则愈矣。如遇世乱，《内经》曰：岁火太过，炎暑流行，火气太盛，肺金受邪，上应荧惑，大而明现，若用辛凉之剂解之，则万举万全也。若遇治世，可用升麻汤葛根汤、败毒散辛温之剂解之，亦加葱根、白、豆豉上涌而表汗。《内经》曰：因其轻而扬之。扬者发扬也，吐汗发扬寒热之邪。既吐汗之后，必大将息，旬日之后，其邪不复作矣。　　又一法：或于无药之处，可用酸虀汁一大碗，煎三五沸，去菜叶猛服讫；少间，用钗子咽喉中探引，吐了；如此三次后，煎葱酸辣汤投之，以衣被盖覆，汗出即解。《内经》曰：酸苦涌泄为阴。涌者吐也。伤寒三日头痛身热，是病在上也。在上者固宜涌之。然后以淡浆粥养之，一二日则愈矣。　　又一法：可用不卧散解之。于两鼻内(口畜)之，连嚏喷二三十次，以衣被盖覆。用此药时，当于暖室中嚏罢，以酸辣浆粥投之，汗出如洗。嚏喷者，同吐法也，此法可与双解散为表里也。　　伤寒温疫时气冒风中暑，俱四时不正之气也。人若初感之，皆头痛恶寒，身热，及寒热往来，腰脊强，是太阳经受之也。《内经》曰：可先治内而后治外。先用生姜、葱白、豆豉煎双解散上涌，及汗出则解；如不解者，至五六日或不大便，喘满讝语，实热，两手脉沉，可用调胃、大、小承气汤下之。慎不可用银粉、巴豆霜、杏仁、芫花热药，下之则必死。此先外而后治内也。如大汗之后，慎不可食葵羹藿菜羊猪鸡犬鱼兔等肉。惟不先明，必致重困，后必难治也。伤寒七八日，发黄有斑，潮热腹满者，或痰实作止，虽诸承气汤下过者，仲景曰：寸口脉浮滑者，可用瓜蒂散吐之。然伤寒寸口脉浮滑者，可用。杂病寸口脉沉者可吐。叔和云：寸脉沉兮胸有痰。启元子曰：上盛不已，吐而夺之是也。
　　　　东垣十书 【元　李杲】

　　　　　辨阴阳

　　阴证：身静重，语无声，气难布息，目睛不了了，鼻中呼不出，吸不入，口鼻中往来气冷，水浆不入，大小便不禁，面上恶寒，有如刀刮。　　阳证：身动轻，语有声，目睛了了，口鼻中呼吸出入，能往能来。　　身表凉，知在阴经也，名曰阴证。身表热，知在阳经也，名曰阳证。
　　　　　辨脉

　　古人以脉上辨内外伤于人迎气口，人迎脉大于气口为外伤，气口脉大于人迎为内伤。此辨固是，但其说有所未尽耳。外感风寒，皆有余之证，是从前客邪来也，其病必见于左手。左手主表，乃行阳二十五度。内伤饮食，及饮食不节、劳役不节，皆不足之病也，必见于右手。右手主里，乃行阴二十五度。故外感寒邪，则独左寸人迎脉浮紧，按之洪大。紧者急甚于弦，是足太阳寒水之脉；按之洪大而有力，中见手少阴心火之脉。丁与壬合，内显洪大，乃伤寒脉也。若外感风邪，则人迎脉缓而大于气口一倍或两倍、三倍。内伤饮食，则右寸气口脉大于人迎一倍；伤之重者，过在少阴则两倍，太阴则三倍。此内伤饮食之脉。若饮食不节，劳役过甚，则心脉变见于气口，是心火刑肺，其肝木挟心火之势，亦来薄肺，经云：侮所不胜，寡于畏者是也。故气口脉急大而濇数，时一代而濇也。濇者肺之本脉，代者元气不相接。脾胃不及之脉，洪大而数者，心脉刑肺也。急者，肝木挟心火而反克肺金也。若不甚劳役，惟右关脾脉大而数，谓独大于五脉，数中显缓，时一代也。如饮食不节，寒温失所，则先右关胃脉损弱，甚则隐而不见，惟内显脾脉之大数微缓，时一代也。宿食不消，则独右关脉沉而滑。经云：脉滑者，有宿食也。以此辨之，岂不明白易见乎？但恐山野间卒无医者，何以诊候？故复说病证而辨之。
　　　　　辨内外

　　外感八风之邪，乃有余证也。内伤饮食不节，劳役所伤，皆不足之病也。其内伤亦恶风自汗，若在温暖无风处则不恶矣。与外伤鼻流清涕，头痛自汗颇相似，细分之特异耳。外感风邪，其恶风自汗，头痛，鼻流清涕，常常有之，一日一时，增加愈甚，及至传入里作下证乃罢，语声重浊，高厉有力，鼻息壅塞而不通，能食，腹中和，口知味，大小便如常，筋骨疼痛，不能动摇，便着床枕，非扶不起。其内伤与饮食不节，劳役所伤，然亦恶风。居露地中，遇大漫风起，却不恶也。惟门窻隙中些小贼风来，必大恶也。与伤风伤寒俱不同矣。况鼻流清涕，头痛自汗，间而有之。鼻中气短，少气不足以息，语则气短而怯弱，妨食，或食不下，或不欲食，三者互有之。腹中不和，或腹中急而不能伸，口不知五谷之味，小便频数而不渴；初劳役得病，食少，小便赤黄，大便常难，或濇或结，或虚坐，只见些少白脓，时有下气，或泄黄如糜，或溏泄色白，或结而不通，若心下痞，或胸中闭塞，如刀劙之痛。二者亦互作不并出也。有时胃脘当心而痛，上支两胁痛，必脐下相火之势，如巨川之水不可遏而上行，使阳明之经逆行，乱于胸中，其气无止息，甚则气高而喘，热伤元气，令四肢不收，无气以动，而懒倦嗜卧，以其外感风寒，俱无此证，故易为分辨耳。　　伤风，鼻中气出粗，合口不开，肺气通于天也。伤食口无味，多涎不纳，鼻息气匀，脾气通于地也。　　外伤，一身尽热，先太阳也。从外而之内者，先无形也。内伤手足不和，两胁俱热，先少阳也。从内之外者，先有形也。内外俱伤，人迎气口俱盛，或举按皆实大，表发热而恶寒，腹不和而口液，此内外两伤也。　　凡诊则必扪手心手背，手心热则内伤，手背热则外伤；次以脉别之。
　　　　　辨寒热

　　外伤寒邪之证，与饮食失节劳役形质之病及内伤饮食，俱有寒热。举世尽将内伤饮食失节劳役不足之病，作外伤寒邪表实有余之证，反泻其表，枉死者岂胜言哉？皆由其不别其寒热耳。今细为分解之：外伤寒邪，发热恶寒，寒热并作；其热也，翕翕发热，又谓之拂拂发热，发于皮毛之上，如羽毛之拂，明其热在表也。是寒邪犯高之高者也。皮肤毛腠者，阳之分也，是卫之元气所滋养之分也。以寒邪乘之，郁遏阳分，阳不得伸，故发热也。其面赤，鼻气壅塞不通，心中烦闷，稍似袒裸，露其皮肤，已不能禁其寒矣。其表上虚热止此而已。其恶寒也，虽重衣下幕，逼近烈火，终不能御其寒，一时一日，增加愈甚，必待传入里作下证乃罢。其寒热齐作，无有间断也。其内伤饮食不节或劳役所伤，亦有头痛项强腰痛，与太阳表证，微有相似，余皆不同，论中辨之矣。内伤不足之病，表上无阳，不能禁风寒也，此则常常有之；其躁热发于肾间者，间而有之，与外中寒邪，略不相似。其恶风寒也，盖脾胃不足，荣气下流而乘肾肝，此痿厥气逆之渐也。若胃气平常，饮食入胃，其荣气上行以输于心肺，以滋养上焦之皮肤，腠理之元气也，既下流，其心肺无所禀受，皮肤间无阳，失其荣卫之外护，故阳分皮毛之间虚弱，但见风见寒，或居阴寒处、无日阳处便恶之也。此常常有之，无间断者也。但避风寒及温暖处，或添衣盖，温养其皮肤，所恶风寒便不见矣。是热也，非表伤寒邪皮毛间发热也，乃肾间受脾胃下流之湿气，闭塞其下，致阴火上冲，作蒸蒸而躁热，上彻头顶，旁彻皮毛，浑身躁热作，须待袒衣露居，近寒凉处即已，或热极而汗出亦解。彼外伤恶寒发热，岂有汗出者乎？若得汗则病愈矣。以此辨之，岂不如黑白之易见乎？当内虚而伤之者，躁热也。或因口吸风寒之气，郁其阴火，使咽膈不通，其吸入之气，欲入为膈上冲脉之火所拒，使阴气不得入，其胸中之气为外风寒所遏而不得伸，令人口开目瞪，极则声发于外，气不能上下，塞于咽中而气欲绝；又或因哕因呕因吐而躁热，发必有所因，方有此证，其表虚恶风寒之证复见矣。表虚之弱，为阴火所乘，躁发须臾而过，其表虚无阳，不任风寒复见矣。是表虚无阳，常常有之，其躁热则间而有之。此二者不齐，躁作寒已，寒作躁已，非如外伤之寒热齐作，无有间断也。百病俱有身热，又谓之肌热，又谓之皮肤间热，以手扪之方知者是也，乃肌体有形之热也。亦须皆待阴阳既和，汗出则愈矣。慎不可于此上辨之。以其虚实内外病皆有之，故难辨耳。只依此说，病人自觉发热恶寒之热，及躁作之热上辨之，为准则矣。
　　　　　辨手心手背

　　内伤及劳役饮食不节，病手心热，手背不热；外伤风寒则手背热，手心不热。此辨至甚皎然。
　　　　　辨口鼻

　　若饮食劳役所伤，其外证必显在口，必口失谷味，必腹中不和，必不欲言，纵勉强对答，声必怯弱，口沃沫多唾，鼻中清涕或有或无，即阴证也。外伤风寒，则其外证必显在鼻气不利，声重浊不清利，其言壅塞，盛而有力，口中必和，伤寒则面赤鼻壅塞而干，伤风则鼻流清涕而已。《内经》云：鼻者肺之候。肺气通于天，外伤风寒，则鼻为之不利。口者，坤土也。脾气通于口，饮食失节，劳役所伤，口不知谷味，亦不知五味。又云：伤食恶食。伤食明矣。
　　　　　辨气

　　外伤风寒者，其气壅盛而有余；内伤饮食劳役者，其口鼻中皆气短促不足以息。何以分之？盖外伤风寒者，心肺元气初无减损，又添邪气助之，使鼻气壅塞不利，面赤不通，其鼻中气不能出，并从口出，但发一言，必前轻而后重，其言高，其声壮厉而有办，是伤寒则鼻干无涕，面壅色赤，其言前轻后重，其声壮厉而有力，此乃有余之验也。伤风则决然鼻流清涕，其声嗄，其言响，如从瓮中出，亦前轻而后重，高揭而有力，皆气盛有余之验也。内伤饮食劳役者，心肺之气先损，为热所伤，热皆伤气，四肢无力以动，故口鼻中皆短气少气，上喘懒语，人有所问，十不欲对其一，纵勉强答之，其气亦怯，其声亦低，是其气短少不足之验也。明白如此，虽妇人女子亦能辨之，岂有医者反不能辨之乎？
　　　　　辨头痛

　　内证头痛，有时而作，有时而止；外证头痛，常常有之，直须传入里实方罢。此又内外证之不同者也。
　　　　　辨筋骨四肢

　　内伤等病，是心肺之气已绝于外，必怠惰嗜卧，四肢沉困不收，此乃热伤元气。脾主四肢，既为热所乘，无气以动，经云热伤气，又云热则骨消筋缓，此之谓也。若外伤风寒，是肾肝之气已绝于内，肾主骨为寒，肝主筋为风，自古肾肝之病同一治，以其递相维持也。故经言：胆主筋，膀胱主骨是也。或中风或伤寒，得病之日，便着床枕，非扶不起，筋骨为之疼痛，不能动摇，乃形质之伤，经云：寒伤形，又云寒则筋挛骨痛，此之谓也。
　　　　　辨饮食

　　仲景《伤寒论》云：中风能食，伤寒不能食，二者皆口中和而不恶食；若劳役所伤，乃饮食失节，寒温不适，三者俱恶食，口不知五味，亦不知五谷之味。只此一辨，足以分内外有余不足二证也。伤寒证虽不能食而不恶食，口中和，知五味亦知谷味。盖无内证，则心气和，脾气通，知五谷之味矣。
　　　　　辨渴

　　外感风寒之邪，三日已外，谷消水去，邪气传里，始有渴也。内伤饮食失节，劳役久病者，必不渴，是邪气在血脉中有余故也。初劳役形质，饮食失节，伤之重者必有渴，以其心火炽上，克于肺金，故渴也。又当以此辨之。虽渴欲饮冷水者，当徐徐少与之，不可纵意而饮，恐水多峻下则胃气愈弱，轻则为胀，重则传变诸疾，必反复闷乱，百脉不安，夜加增剧，不得安卧，不可不预度也。
　　　　　伤寒之源

　　冬伤于寒，春必温病。盖因房室劳伤，与辛苦之人，腠里开泄，少阴不藏，肾水涸竭而得之。无水则春木无以发生，故为温病。至长夏之时，时强木长，因绝水之源，无以滋化，故为大热病也。伤寒之源如此。四时调神论曰：逆冬气则少阴不藏，肾气揭沉。广成子云：无劳汝形，无摇汝精。金匮真言曰：夫精者身之本也，故藏于精者，春不病温。注云：冬不按蹺，精气伏藏，阳不妄升，故春不病温。又经云：不妄作劳。又云：不知持满。又云：水冰地坼，无扰乎阳。又云：无泄皮肤，使气亟夺。启元子云：肾水王于冬，故行夏令则肾气伤春木王而水废，故病于春也。逆冬气则伤肾，故少气以奉春生之令也。是以春为温病，夏为热病，长夏为大热病，其变随乎时而已。邪之所感，浅者其病轻而易治，深者其病重而难治，尤深者其病死而不治。
　　　　　冬伤于寒春必温病

　　冬伤于寒者，冬行秋令也，当寒而温，火胜而水亏矣。水既已亏，则所胜妄行，土有余也。所生受病，木不足也。所不胜者侮之，火太过也。火土合德，湿热相助，故为温病。使民腠理开泄，少阴不藏，惟房室劳伤辛苦之人得之，若此者，皆为温病。所以不病于冬而病于春者，以其寒水居卯之分，方得其权，大寒之令，复行于春，腠理开泄，少阴不藏，房室劳伤辛苦之人，阳气泄于外，肾水亏于内，当春之月，时强木长，无以滋生化之源，故为温病耳。故君子周密于冬，少阴得藏于内，腠理以闭拒之，虽有大风苛毒，莫之能害矣，何温病之有哉？人肖天地而生也，冬时阳气俱伏于九泉之下，人之阳气俱藏于一肾之中，人能不扰乎肾，则六阳安　　静于内，内既得安，邪无自而入矣。此伤寒之源，非天之伤人，乃人自伤也。伤于寒者，皆为病热，为伤寒气乃热病之总穪，故曰伤寒为热邪明矣。六阴用事于冬，阳气在内，周密闭藏可矣。反劳动之而泄于外，时热已伤于水矣。至春之时，木当发生，阳已外泄，孰为鼓舞？肾水内竭，孰为滋养？此两者同为生化之源，源既已绝，水何赖以生乎？身之所存者，独无热也？时强木长，故为温病矣。
　　　　　论两感

　　问两感邪从何道而入？答曰：经云，两感者死不治。一日太阳与少阴俱病，头痛发热恶寒，口干烦满而渴。太阳者，腑也，自背俞而入，人之所共知。少阴者脏也，自鼻息而入，人所不知也。鼻气通于天，故寒邪无形之气，从鼻而入。肾为水也，水流湿，故肾受之。经曰：伤于湿者下先受之，同气相求耳。又云：天之邪气，感则害人五脏。以是知内外两感脏腑俱病，欲表之则有里，欲下之则有表，表里既不能一治，故死矣。故云：两感者不治。然所禀有虚实，所感有浅深。虚而感之，深者必死；实而感之，浅者犹或可治。洽之而不救者有矣夫，未有不治而获生者也。予尝用解利两感神方，间有生者，十得二三，故立此方以待好生君子。
　　　　　论表里中三证

　　假令少阳证头痛，往来寒热，脉浮弦，此三证但有一者，是为表也。口失滋味，腹中不和，大小便或闭而不通，或泄而不调，但有一者，是为里也。如无上下表里证，余者皆虚热也，是在其中矣。
　　　　　论传经

　　阳中之阴水，太阳是也，为三阳之首，能循经传，亦能越经传。阳中之阳土，阳明是也。夫阳明为中州之土，主纳而不出。如太阳传至此，名曰循经传也。阳中之阳木，少阳是也。上传阳明，下传太阴。如太阳传至此，为越经传也。阴中之阴土，太阴是也。上传少阳为顺，下传少阴为逆，此为上下传也。如太阴传太阳，为误下传也。阴中之阳水，少阴是也。上传太阴为顺，下传厥阴为生[生：疑当作「逆」。]。如太阳传至此，乃表传里也。阴中之阴木，厥阴也。上传少阴为实，再传太阳为自愈也。　　太阳者，乃巨阳也，为诸阳之首。膀胱经病若渴者，自入于本也，名曰传本。太阳传阳明胃土者，名曰循经传，为发汗不彻，利小便，余邪不尽，透入于里也。太阳传少阳胆木者，名曰越经传，为元受病脉浮无汗，当用麻黄而不用之故也。太阳传少阴肾水者，名曰表传里，为得病急当发汗而反下，汗不发，所以传也。太阳传太阴脾土者，名曰误下传，为元受病脉缓有汗，当用桂枝而反下之所致也，当时腹痛，四肢沉重。太阳传厥阴肝木者，为三阴不至于首，唯厥阴与督脉上行，与太阳相接，名曰循经得度传。
　　　　　太阳证

　　太阳证，头项痛，腰脊强，发热恶寒，无汗，脉尺寸俱浮而紧，是发于阳，阳者卫也，麻黄汤主之。　　太阳证，头项痛，腰脊强，发热恶寒，自汗，脉尺寸俱浮而缓者，荣也，桂枝汤主之。　　太阳证头痛发热，自汗恶风，脉当缓而反紧，伤风得伤寒脉也。太阳证头痛发热，无汗恶寒，脉当急而反缓，伤寒得伤风脉也。二证脉不同，本经大青龙汤主之。易老桂枝麻黄各半汤，此言外之意。杨氏云：非明脉者，不可用大青龙汤，以其有厥逆筋惕肉瞤及亡阳之失也。故易老改为九味羌活汤，而不用桂枝、麻黄汤也。羌活汤不论有汗无汗，悉宜服之。但有缓急不同矣。　　太阳证发热恶寒，自汗脉缓；太阳证发热恶风，无汗脉缓。此二证易老元将桂枝二麻黄一治之，后复改用羌活汤。
　　　　　太阳头痛

　　太阳膀胱脉浮紧，直至寸口，所以头痛者，头与寸口俱高之分也。兼厥阴与督脉会于巅，逆太阳之经，上而不得下，故壅滞为头痛于上也。左手浮弦，胷中痛也；沉弦，背愈痛。右手浮弦者亦然。头痛者木也，最高之分，惟风可到，风则温也，治以辛凉，秋克春之意。故头痛皆以风药治之者，总其体之常也。然各有三阴三阳之异焉。故太阳则宜川芎，阳明则宜白芷，少阳则宜柴胡，太阴则宜苍朮，少阴则宜细辛，厥阴则宜吴茱萸也。
　　　　　治不可越经

　　假令治太阳阳明，不可遗太阳而只用阳明药。余仿此。用三阳经解药后身反复重者，若烦则是有阳明也，若不烦而反复轻者，知不传三阴也。不传三阴，则为解也。大抵三阴之体静，重与湿相同。伤寒五日后，发无汗，谓谷消水去形亡，故下之。三日前，谓内有水谷，故汗之。
　　　　　太阳禁忌

　　小便不利，不可更利之，利之是谓犯本，则邪气入里不能解。此犯之轻也，以是五苓散不可妄用。　　大便不可易动，动之是谓动血，是谓犯禁，此犯之重也。表在不可下，下之是为犯禁，此犯之尤重也。下之为恶风恶寒头痛，待表证悉罢，方可下之也。脉浮紧者，犯之必结胸。脉浮缓者，犯之必痞气。
　　　　　当汗

　　不咽干，不衄，不淋，不渴，小便自利，不经发汗，则当发之。
　　　　　不当汗

　　咽干，淋渴，鼻衄，小便不利，已经发汗，不得重发。如无已上忌证，虽发汗，邪气未尽，亦得重发之。
　　　　　当汗不汗

　　其证为风寒所伤，阳气下陷入于内，而排风水，上行经络之间，本当发汗以彻其邪，医失汗之，故生黄也。脾主肌肉，四肢寒湿，与内热相合而生黄也。
　　　　　发汗过多

　　其证因发汗太过，腠理开泄，汗漏不止，故四肢急，难以屈伸。
　　　　　不当汗而汗

　　燥，火也，当益津液为上，而反汗以亡其津液，其毒扰阳之极则侵阴也，故燥血而蓄于胸中也。
　　　　　血证

　　太阳病入膀胱，小便利而赤，蓄血证也。血自下者，愈也。
　　　　　知可解

　　战而汗解者，太阳也。不战有汗而解者，阳明也。不战无汗而解者，少阳也。若先差经，必不尔矣。　　太阳传阳明，其中或有下证，阳明证反退，而热兼不渴却退，显少阳证，是知可解也。　　太阳证知可解者，为头不痛，项不强，肢节不痛，则知表易解。　　阳明知可解者，为无发热恶寒，知里易解也。　　少阳证知可解者，寒热日不移时而作，邪未退也，若用柴胡而移其时，早移之于晏，晏移之于早，气移之于血，血移之于气，是邪无可容之地，知可解也。
　　　　　证知解不解

　　服解药而去沉困，只头痛目闷，是知湿去而风不去，则欲解也。若风去而湿不去则不解。何以然？风则高，湿则下而入重也。
　　　　　脉知解不解

　　可解之脉浮而虚；不可解之脉浮而实。浮而虚者，只是在表；浮而实者，知已在里也。汗多不解者，转属阳明也。伤寒不头痛，知邪不在经；若头痛者，知邪在经也。
　　　　　九味羌活汤解利法

　　经云：有汗不得服麻黄，无汗不得服桂枝，若差服则其变不可胜数。故立此法，使不犯三阳禁忌。解利神方。　　夫九味虽为一方，然亦不可执。执中无权，犹执一也。当视其经络前后左右之不同，从其多少大小轻重之不一，增损用之，其效如神。(口父)咀，水煎服。若急汗，热服，以羹粥投之；若缓汗，温服，而不用汤投之也。脉浮而不解者，先急而后缓；脉沉而不解者，先缓而后急。
　　　　　当汗而下成协热利

　　当各随三阳本证表药发之，发之表解，下利自愈。若不愈者，方可以利药治之。
　　　　　里传表

　　太阳病反下之，因而腹满时痛者，属太阴也，桂枝加芍药汤主之。至于大实痛者，胃也，桂枝加大黄汤主之。己传戊，妇告夫也。所以为里传表，即名误下传也。
　　　　　误下变有轻重

　　或问曰：伤寒杂证一体，若误下之甚者变大。答曰：非一体也。伤寒误下，变无定体；杂病误下，变有定体。何以然？伤寒自外而入，阳也，阳主动；杂病自内而出，阴也，阴主静。动者犯之，其变无穷；静者犯之，其变止痞与腹胁痛而已。故变无穷者为重，痞与腹胁痛者为轻也。
　　　　　五苓散为下药

　　五苓散为下药，乃太阳里之下药也。太阳高则汗发之，下则引而竭之。渴者，邪入太阳本也，当下之，使从膀胱出也。肾燥膀胱热，小便不利，此药主之。小便利者不宜用。然太阳病热而渴，小便虽利，亦宜五苓散下之。　　当服不服则生何证？答曰：当服不服则谷消水去形亡，必就阳明燥火，聚胃发黄，故有调胃汤证。此太阳入本失下也，由不曾服五苓散。　　不当服而服之，当生何证？答曰：不当服而服之，是为犯本。小便强利，津液重亡，侵阳之极，则侵阴而成血证也。轻则桃仁承气汤，重则抵当汤。故五苓散为利小便主药，乃太阳阳明之间，故为调和之剂。
　　　　　药有标本阴阳

　　假令太阳证伤寒自外入，标本有二说：以主言之，膀胱为本，经络为标；以邪言之，先得者为本，后得者为标。此标先受之，即是本也；后入于膀胱本，却为标也。此乃客邪之标本也，治当从客之标本。　　寒毒之气从标入本，邪与手经相合而下至膀胱，五苓散主之。桂枝阳中之阳，茯苓阳中之阴，相引而下入于本，道出邪气。　　火邪之气从下之上，以内为本。水中有火，火为客气，当再责其本。两肾相通，又在下部，责在下焦如渎，相火明也，生地黄、黄蘗主之。邪气本受下焦火邪，遗于小肠，是热在下焦，填塞不便，自内而之外也。　　桂、朮、泽泻、猪苓、茯苓，为阳中之阴。生地黄、黄蘗、黄连，为阴中之阳。
　　　　　加减凉膈散

　　易老法：凉膈散减大黄、芒硝加桔梗，同为舟楫之剂，浮而上之，治胸膈中与六经热。以其手足少阳之气，俱下胸膈中，三焦之气，同相火游行于身之表，膈与六经，乃至高之分，此药浮载，亦至高之剂，故能于无形之中，随高而走去胸膈中及六经热也。
　　　　　阳明证

　　阳明证，身热目疼，鼻干不得卧，不恶风寒而自汗，或恶热，脉尺寸俱长，白虎汤主之。
　　　　　阳明禁忌

　　不当发汗，不当利小便。若发汗利小便，竭其津液，则生蓄血证也。唯当益津液为上，以其火就燥也。益津液者，连须葱白汤是也。汗多亡阳，下多亡阴，小便重利之走气。三者之变虽异，而亡津液则一也。
　　　　　论汗下

　　汗多亡阳，汗者本所以助阳也。若阳受阴邪，寒结无形，须当发去阴邪以复阳气，所谓益阳而除风寒也。若阴邪已去而复汗之，反伤阳也。经曰重阳必阴，故阳去[去：疑当作「气」。]自亡。汗多亡阳，此之谓也。　　下多亡阴，下者本所以助阴也。若阴受阳邪，热结有形，须当除去其败坏者，以致新阴，此所谓益阴而除火热也。若阳邪已去而复下之，反亡阴也。经曰重阴必阳，故阴气自亡。下多亡阴，此之谓也。　　汗无太早，非预早之早，乃早晚之早也。谓当日午以前为阳之分，当发其汗。午后阴之分也，不当发汗。故曰汗无太早。汗不厌早，是为善攻。　　下无太晚，非待久之晚，乃当日已后为阴之分也。下之谓当已前，为阳之分也。故曰：下无太晚。下不厌晚，是为善守。汗不[不：疑当作「本」。]亡阴，以其汗多，阳亦随阴而走；下本泻阳，以其下多，阴亦随阳而走。故曰：汗多亡阳，下多亡阴也。若犯发汗，多蓄血上焦为衄；若犯利小便，多蓄血下焦为发狂，其人如狂也。
　　　　　论诸白虎汤

　　伤寒脉尺寸俱长，自汗大出，身表如冰石，至脉传入于里，细而小，其人动作如故，此阳明传入少阴，戊合癸，即夫传妇也，白虎加桂枝汤主之。然脉虽细小，亦当以迟疾别之。此证脉疾而非迟，故用此法。
　　　　　烦躁

　　烦者气也，躁者血也。气主肺，血主肾。故栀子豉汤，用栀子以治肺烦，用香豉以治肾躁。烦躁者，懊憹不得眠也。少气虚满者，加甘草；如若呕哕者，加生姜、橘皮。下后腹满而烦者，栀子厚朴枳实汤。下后身热微烦者，栀子甘草干姜汤。　　火入于肺，烦也；火入于肾，躁也。烦躁俱在上者，肾子通于肺母也。发润如油，喘而不休，总言肺绝。鼻者肺之外候，肺气通于鼻，鼻中气出粗大，是肺也。发者血之余，肾气主之，发润如油，火迫肾水至高之分，是水将绝也。仲景以发润喘大为肺绝，兼其肾而言之。发在高巅之上，虽属肾，肺为五脏之至高，故言肺绝兼肾也。大抵肺肾相通，肺既已绝，则肾不言而知其绝矣。或曰：烦者心为之烦，躁者心为之躁，何烦为肺、躁为肾耶？夫心者，君火也，与邪热相接，上下通热，金以之而燥，水以之而亏，独存者火尔。故肺肾与心合而为烦躁焉。此烦虽肺，躁虽肾，其实心火为之也。若有宿食而烦躁者，栀子大黄汤主之。
　　　　　讝妄

　　问：邪入阳明，为讝语妄言错失。此果阳明乎？答曰：足阳明者胃也，岂有其言哉？伤寒始自皮毛入，是从肺中来。肺主声，入于心则为言。胃即戊也，戊为火化，下从肾肝。
　　　　　伤寒杂证发热相似

　　伤寒表证，发热恶寒而渴，与下证同，但头痛身热，目疼鼻干不得卧，白虎汤主之，乃阳明经病也。正阳阳明气病脉大，先无形也。杂病里证，发热恶热而渴，但目赤者，脏病也。手太阴肺不足，不能管领阳气也。宜以枸杞、生地黄、熟地黄之类主之。脉洪大，甚则呕血，先有形也。
　　　　　狂言讝语郑声

　　狂言者，大开目与人语，语所未尝见之事即为狂言也。讝语者，合目自言，言所日用常见常行之事，即为讝语也。郑声者，声战无力，不相接续，造字出于喉中，即郑声也。
　　　　　阳证发斑

　　有下之早而发者，有失下而发者，有胃热胃烂而发者。然得之虽殊，大抵皆戊助手少阴心火，入于手太阴肺也。故红点如斑，生于皮毛之间耳。白虎泻心汤、调胃承气汤，从所当而用之，及当以肺脉别也。
　　　　　伤寒有九经

　　伤寒之经凡九：太阳，阳明，少阳、太阴、少阴、厥阴，是为六也；有太阳阳明，有少阳阳明，有正阳阳明，是为三也，非九而何？阳明者，太阳少阳俱入于胃，故曰正阳阳明也。前三经者，阳明自病不入于里者，谓之在经，不为正阳阳明矣。
　　　　　三阳从中治

　　太阳阳明，大承气汤；少阳阳明，小承气汤；正阳阳明，调胃承气汤。以汗证言之：以少阳居其中，谓太阳证为表，当汗；阳明证为里，当下；少阳居其中，故不从汗下，和之以小柴胡汤，从少阳也。以下证言之：阳明居其中，谓太阳经血多气少，阳明经气血俱多，少阳经气多血少，若从太阳下则犯少阳，从少阳下则犯太阳，故止从阳明也。此三阳合病，谓之正阳阳明，不从标本从乎中也。缘阳明经居太阳少阳之中，此经气血俱多，故取居其中，是以不从太阳少阳而从阳明也。阳明自病，调胃承气汤主之；三阳并病，白虎汤主之，是从乎中也。
　　　　　论下

　　如何是入阴可下？答曰：阳入于阴者可下，非入太阴少阴厥阴之阴也，乃入三阳也。三阳者，非太阳少阳阳明之三阳也，乃胃与大小二肠之三阳也。三阳皆为腑，以其受盛水谷，传导有形，故曰入于阴也。仲景云已入腑者可下，此之谓也。仲景太阳阳明大承气，少阳阳明小承气，正阳阳明调胃承气，是三阳已入于脏者，泄之。太阴也，桂枝汤；少阴，麻黄附子细辛汤；厥阴，当归四逆汤，是三阴未入于腑者，汗之也。
　　　　　少阳证

　　少阳证胸胁痛，往来寒热而呕，或咳而耳聋，脉尺寸俱弦，小柴胡汤主之。须各随仲景本条下加减用之则可矣，药如本法。
　　　　　少阳禁忌

　　忌发汗，忌利小便，忌利大便，故名三禁汤。乃和解之剂，若犯之，则各随上下前后，本变及中变与诸变不可胜数，医者宜详之。
　　　　　论半表半里

　　如何是半表半里？答曰：身后为太阳，太阳为阳中之阳，阳分也；身前为阳明，阳明为阳中之阴，阴分也。阳为在表，阴为在里，即太阳阳明二分，邪在其中矣。治当不从标本，从乎中治，此乃治少阳之法也。太阳膀胱，水寒也；阳明大肠，金燥也。邪在其中，近后膀胱寒水则恶寒，近前阳明燥金则发热，故往来寒热也。此为三阳之表里，非内外之表里也。但不可认作当下之里，故以此药作和解之剂，非汗非下也。　　邪在荣卫之间，谓之半表里也。太阳阳明之间，少阳居身之半表里也。五苓散，分阴阳，膀胱经之半表里也。理中汤，治吐泻，上下之半表里也。
　　　　　热有虚实

　　五脏，阴也，所主皆有形，骨肉筋血皮毛是也。此五脏皆阴足，是为实热，阴足而实不能起理也。阴足而热反胜之，是为实热。若骨痿肉烁，筋缓血枯，皮聚毛落，五阴不足而为热病，是虚热。
　　　　　潮热

　　热在行阳之分，肺气主之，故用白虎汤以泻气中之火。热在行阴之分，肾气主之，故用地骨皮饮以泻血中之火。白虎汤，其脉洪，故抑之，使秋气得以下降也。地骨皮饮，其脉弦，故举之，使春气得以上升也。
　　　　　太阴证

　　腹满咽干，手足自温，自利不渴，时腹痛，脉尺寸俱沉细。
　　　　　可汗

　　太阴病脉浮者可汗，宜桂枝汤。

　　　　　可温

　　自利不渴者，属太阴，以其脏有寒故也，当温之，宜四逆辈。此条虽不言脉，当知沉迟而弱。　　仲景理中汤丸，暨易老人参黄芪汤，量其轻重，或温或热，视人之强弱虚实所可宜者，选而用之。
　　　　　可下

　　太阴有可下者乎？答曰：有。经云：本太阳证，医反下之，因尔腹满时痛者，太阴也，桂枝芍药汤主之。大实痛者，桂枝加大黄汤。易老云：此非本有是证，以其错下，脾传于胃，故为误下传。
　　　　　知可解

　　太阴中风，四肢烦疼，阳微阴濇而长者，为欲愈。表少里和脉长者，为阳渐生也。此一证，太阴便从外感。太阴病欲解时，从亥至丑上也。
　　　　　太阴禁忌

　　太阴之为病，腹满而吐，食不下，自利益甚，时腹自痛，若下之，则胸下结鞕。太阴为病，脉弱，其人续自便利，设当行大黄芍药者，宜减之，以其人胃气弱易动故也。伤寒而脉浮缓，手足自温者，系在太阴，小便自利者，则不发黄，日久利益甚，必自止者，便硬，乃入腑传阳明也。
　　　　　少阴证

　　少阴证，口燥舌干而渴，脉尺寸俱沉疾则大承气汤，沉迟则四逆汤。　　少阴邪入于里，上接于心，与火俱化而克金，恶候，或上气死。入胃脉沉细而疾，疾则大承气下之。下于本，与水俱化而为寒厥逆，或见身冷静重，脉沉细而迟，迟则四逆汤温之。疾虽可下，若疾而无力者，亦不可下，为阳将尽也。　　少阴证口燥舌干而渴，身表凉，脉沉细而虚，泻心汤主之，此有形无形之药也。　　伤寒外证，全在下证大热而脉反细小，不可下，泻心汤主之。少阴受病，身凉无汗，体沉或体轻，脉沉，有头痛不厥，麻黄附子泻心汤主之。　　其人病身热而烦躁不宁，大小便自利，其脉浮洪而无力，按之全无者，附子泻心汤主之。　　其人病上吐下泻不止，当渴而反不渴，其脉微细而弱，理中汤主之。渴而脉沉有力而疾者，五苓散主之。少阴证发热脉沉者，必当汗。若缓汗之，用麻黄附子细辛汤。若微汗之，用麻黄附子甘草汤。
　　　　　下利

　　色青者当下，色不青者当温。口中和者当温，口干燥者当下。
　　　　　少阴禁忌

　　脉细沉数，病为在里，不可发汗。脉微者，不可发汗。尺脉微弱濇者，便不可下，麻黄附子细辛汤。体沉加防己、苍朮，乃胜湿也；体轻加石膏、知母，乃胜热也。
　　　　　六经发热治法

　　表热恶热而渴者，白虎汤。皮肤如火燎，而以手重取之不甚热者，肺热也；或目白睛赤，烦躁引饮，单黄芩一物汤。两胁肌热脉浮弦者，柴胡饮子。一身热或日晡潮热，皆血热也，四顺饮子。夜则行阴，若发热者血热也，四顺饮、桃仁汤选而用之。当视其有表入里，腹痛血刺，腹痛中无转失气之类，昼则明了，夜则讝语，热入血室，无犯胃气及上中二焦，不治自愈。若甚则四顺饮子、桃仁承气汤。证相似当下者用之。寅申发热，两胁不盛，亦为柴胡证，表里内外俱热者，大柴胡汤。昼则行阳气也，柴胡；夜则行阴血也，四顺治之。古今图书集成医部全录卷三百四十四

伤寒门

　　　　丹溪心法 【元　朱震亨】

　　　　　伤寒伤风

　　凡证与伤寒相类者极多，皆杂证也，其详出《内经》热论。自长沙以下诸家推明，甚至千世之下，能得其粹者，东垣也。其曰，内伤极多，外伤间而有之，此发前人之所未发。后人徇俗，不能真切，雷同指为外伤，极谬。其或可者，盖亦因其不敢放肆，而多用和解及平和之药散之耳。若粗率者，则必杀人。初有感冒等轻证，不可便认作伤寒妄治。西北二方，极寒肃杀之地，故外感甚多；东南二方温和之地，外伤极少。杂病亦有六经所见之证，故世俗混而难别。　　正治温散，宜桂枝汤、四逆汤辈，甚者三建汤、霹雳散。从治用热药加凉剂引之，或热药须俟冷饮最妙。经曰从而逆之，此之谓也。反攻用乌头煎之类。　　伤风属肺者，多宜辛温或辛凉之剂散之。戴云：新软嗽鼻塞声重者是也。
　　　　溯洄集 【元　王履】

　　　　　仲景伤寒立法考

　　读仲景之书，当求其所以立法之意，苟得其所以立法之意，则知其书足以为万世法，而后人莫能加，莫能外矣。苟不得其所以立法之意，则疑信相杂，未免通此而碍彼也。呜呼！自仲景以来，发明其书者，不可以数计，然其所以立法之意，竟未闻有表章而示人者，岂求之而不得之欤？将相循习而不求欤？抑有之而余未之见欤？予虽不敏，僭请陈之。夫伤于寒，有即病者焉，有不即病者焉。即病者，发于所感之时；不即病者，过时而发于春夏也。即病谓之伤寒，不即病谓之温与暑。夫伤寒温暑，其类虽殊，其所受之原，则不殊也。由其原之不殊，故一以伤寒而为称；由其类之殊，故施治不得以相混。以所称而混其治，宜乎贻祸后人，以归咎于仲景之法，而委废其大半也。吁！使仲景之法，果贻祸于后人，《伤寒论》不作可也；使仲景之法，果不贻祸于后人，《伤寒论》其可一日缺乎？后人乃不归咎于己见之未至，而归咎于立法之大贤，可谓溺井怨伯益，失火怨燧人矣。夫仲景，法之祖也。后人虽移易无穷，终莫能越其矩度，由莫能越而观之，则其法其方，果可委废大半哉？虽然，立言垂训之士，犹不免失于此，彼碌碌者，固无足诮矣。夫惟立言垂训之士，有形乎著述之间，其碌碌者，当趦趄犹豫之余，得不靡然从令争先快睹，而趋简略之地乎？夫其法其方，委废大半，而不知近日之简，便是趋此民生之所以无藉，而仲景之心之所以不能别白矣。呜呼！法也，方也，仲景专为即病之伤寒设，不兼为不即病之温暑设也。后人能知仲景之书，本为即病者设，不为不即病者设，则尚恨其法散落，所存不多而莫能御。夫粗工妄治之万变，果可惮烦而或废之乎？是知委废大半，而不觉其非者，由乎不能得其所以立法之意故也。今人虽以治伤寒法治温暑，亦不过借用耳，非仲景立法之本意也。犹六书假借，虽移易无穷，终非造字之初意。夫仲景立法，天下后世之权衡也，故可借焉，以为他病用。虽然，岂特可借以治温暑而已？凡杂病之治，莫不可借也。今人因伤寒治法，可借以治温暑，遂谓其法通为伤寒温暑设。吁！此非识流而昧原者欤？苟不余信，请以证之。夫仲景之书，三阴经寒证，居热证什之七八。彼不即病之温暑，但一于热耳，何由而为寒哉？就三阴寒证而详味之，然后知余言之不妄。或者乃谓：三阴寒证，本是杂病，为王叔和增入其中；又或谓：其证之寒，盖由寒药误治而致。若此者皆非也。夫叔和之增入者，辨脉平脉与可汗可下等诸篇而已。其六经病篇，必非叔和所能赞辞也。但厥阴经中，下利呕哕诸条，却是叔和因其有厥逆而附，遂并无厥逆而同类者，亦附之耳。至若以药误治而成变证，则惟太阳为多。纵使三阴证亦或有寒药误治而变寒者，然岂应如是之众乎？夫惟后人以仲景书通为伤寒温暑设，遂致诸温剂皆疑焉而不敢用。韩祗和虽觉桂枝汤之难用，但谓今昔之世不同，然未悟仲景书本为即病之伤寒设也。且其着《微旨》一书，又纯以温暑作伤寒立论，而即病之伤寒，反不言及，此已是舍本徇末，全不能窥仲景藩篱。又以夏至前胸膈满闷，呕逆气塞，肠鸣腹痛，身体拘急，手足逆冷等证，视为温暑，谓与仲景三阴寒证脉理同而证不同，遂别立温中法以治。夫仲景所叙三阴寒证，乃是冬时即病之伤寒，故有此证。今欲以仲景所叙三阴寒证，求对于春夏温暑之病，不亦惛乎？虽然，祇和未悟仲景立法本旨，而又适当温暑病作之际，其为惑也，固宜。以余观之，其胸膈满闷呕逆气塞等证，若非内伤冷物，则不止暴寒所中，或过服寒药所变，或内外俱伤于寒之病也。且祇和但曰：寒而当温，然末尝求其所以为寒之故。能求其故，则知温暑本无寒证矣。考之仲景书虽有阴毒之名，然其所叙之证，不过面目青，身痛如被杖，咽喉痛而已，并不言阴寒极甚之证。况其所治之方，亦不过升麻、甘草、当归、鳖甲而已，并不用大温大热之药。是知仲景所谓阴毒者非阴寒之病，乃是感天地恶毒异气，入于阴经，故曰阴毒耳。后之论者，遂以为阴寒极甚之证，称为阴毒，乃引仲景所叙面目青、身病如被杖、咽喉痛数语，并而言之，却用附子散、正阳散等药以治。窃谓阴寒极甚之证，固亦可名为阴毒，然终非仲景所以立名之本意。观后人所叙阴毒，与仲景所叙阴毒，自是两般，岂可混论？后人所叙阴毒，亦只是内伤冷物，或不正暴寒所中，或过服寒药所变，或内外俱伤于寒而成耳。非天地恶毒，异气所中者也。朱奉议作《活人书》，累数万言，于仲景伤寒论多有发明，其伤寒即入阴经为寒证者，诸家不识，而奉议识之。但惜其亦不知仲景专为即病者立法，故其书中每每以伤寒温暑混杂议论，竟无所别。况又视《伤寒论》为全书，遂将次传阴经热证，与即入阴经寒证，牵合为一立说，且谓：大抵伤寒阳明证宜下，少阴证宜温，而于所识即入阴经之见，又未免自相悖矣。夫阳明证之宜下者，固为邪热入胃，其少阴证果是伤寒传经热邪，亦可温乎？况温病暑病之少阴，尤不可温也。自奉议此说行而天下后世蒙害者不少矣。迨夫成无己作《伤寒论注》，又作《明理论》，其表章名义，纤悉不遗，可谓善羽翼仲景者。然即入阴经之寒证，又不及朱奉议之识，况即病立法之本旨乎？宜其莫能知也。惟其莫知，故于三阴诸寒证，止随文解义而已，未尝明其何由不为热而为寒也。至于刘守真出，亦以温暑作伤寒立论，而遗即病之伤寒，其所处辛凉解散之剂，固为昧者有中风伤寒错治之失而立，盖亦不无桂枝、麻黄难用之惑也。既惑于此，则无由悟。夫仲景立桂枝、麻黄汤之有所主，用桂枝、麻黄汤之有其时矣。故其《原病式》有曰：夏热用麻黄、桂枝之类热药发表，须加寒药，不然，则热甚发黄或斑出矣。殊不知仲景立麻黄汤、桂枝汤，本不欲用于夏热之时也。苟悟夫桂枝、麻黄汤，本非治温暑之剂，则群疑冰释矣。何也？夫寒之初客于表也，闭腠理，郁阳气而为热，故非辛温之药不能开腠理，以泄其热，此麻黄汤之所由立也。至于风邪伤表，虽反疏腠理而不能闭，然邪既客表，则表之正气，受伤而不能流通，故亦发热也，必以辛甘温之药发其邪，则邪去而腠理自密矣。此桂枝汤之所由立也。其所以不加寒药者，盖由风寒在表，又当天令寒冷之时，而无所避故也。后人不知仲景立法之意，故有惑于麻黄、桂枝之热，有犯于春夏之司气而不敢用，于是有须加寒药之论。夫欲加寒药于麻黄、桂枝汤之中，此乃不悟其所以然，故如此耳。若仲景为温暑立方，必不如此，必别有法，但惜其遗佚不传，致使后人有多岐之患。若知仲景《伤寒论》专为即病伤寒作，则知麻黄、桂枝所以宜用之故，除传经热证之外，其直伤阴经，与太阳不郁热即传阴经诸寒证，皆有所归着，而不复疑为寒药误下而生矣。若乃春夏有恶风恶寒纯类伤寒之证，盖春夏暴中风寒之新病，非冬时受伤过时而发者。不然，则或是温暑将发而复感于风寒，或因感风寒而动乎久郁之热，遂发为温暑也。仲景曰：太阳病，发热而渴，不恶寒者，为温病。观此则知温病不当恶寒而当渴，其恶寒而不渴者，非温病矣。仲景虽不言暑病，然暑病与温病同，但复过一时而加重于温病耳。其不恶寒而渴，则无异也。春夏虽有恶风恶寒表证，其桂枝、麻黄二汤，终难轻用，勿泥于发表不远热之语也。于是用辛凉解散，庶为得宜。苟不慎而轻用之，诚不能免夫狂躁斑黄衄血之变，而亦无功也。虽或者行桂枝、麻黄于春夏而效，乃是因其辛甘发散之力，偶中于万一，断不可视为常道而守之。今人以败毒散、参苏饮、通解散、百解散之类，不问四时中风伤寒一例施之，虽非至正之道，较之不慎而轻用麻黄、桂枝于春夏以致变者，则反庶几。然败毒散等苦用于春夏，亦止可治暴中风之证而已。其冬时受伤过时而发之温病暑病，则不宜用也。用则非徒无益，亦反害之矣。纵或有效，亦是偶然。彼冬时伤寒，用辛凉发表而或效者，亦偶然也。凡用药治病，其既效之后，须要明其当然与偶然，能明其当然与偶然，则精微之地，安有不至者乎？惟其视偶然为当然，所以循非踵弊，莫之能悟，而病者不幸矣。若夫仲景于三阴经每用温药，正由病之所必须，与用之有其时耳。余有别论，兹不再具。若概以三阴寒证视为杂病而外之，得无负于仲景济人利物之至仁而误后世乎？自近代先觉不示伤寒温暑异病之端绪，但一以寒凉为主，而诸温热之剂，悉在所略，致使后之学者，视仲景书欲仗焉而不敢以终决，欲弃焉则犹以为立法之祖而莫能外，甚则待为具文，又甚则束之高阁，而谓其法宜于昔而不宜于今。由治乱动静之殊，治静属水，乱动属火，故其温热之药，不可用于今属火之时也。噫！斯言也，其果然耶否耶？但能明乎仲景本为即病者设法，则桂枝、麻黄自有所用，诸温热之剂皆不可略矣。若谓仲景法不独为即病者设，则凡时行及寒疫、温疟、风温等病，亦通以伤寒六经病诸方治之乎？《伤寒例》曰：冬温之毒，与伤寒大异，为治不同。又曰：寒疫与温及暑病相似，但治有殊耳。是则温暑及时行寒疫、温疟、风温等，仲景必别有治法，今不见者，亡之也。观其所谓为治不同，所谓温疟、风温、温毒、温疫脉之变证方治如说，岂非亡其法乎？决不可以伤寒六经病诸方通治也。夫《素问》谓人伤于寒则为病热者，言常而不言变也。仲景谓或热或寒而不一者，备常与变而无遗也。仲景盖言古人之所未言，大有功于古人者，虽欲偏废可乎？叔和搜采仲景旧论之散落者以成书，功莫大矣。但惜其既以自己之说，混于仲景所言之中，又以杂脉杂病，纷纭并载于卷首，故使玉石不分，主客相乱。若先备仲景之言，而次附己说，明书其名，则不致惑于后人，而累仲景矣。昔汉儒收拾残编断简于秦火之余，加以传注，后之议者，谓其功过相等，叔和其亦未免于后人之议欤？余尝欲编类其书，以《伤寒例》居前，而六经病次之，相类病又次之，瘥后病又次之，诊察治法、治禁治误、病解未解等又次之。其杂脉杂病与伤寒有所关者采以附焉，其与伤寒无相关者皆删去，如此庶几法度纯一，而玉石有分，主客不乱矣。然有志未暇，姑叙此以俟他日。
　　　　　伤寒温病热病说

　　有病因，有病名，有病形。辨其因，正其名，察其形，三者俱当，始可以言治矣。一或未明，而曰不误于人，吾未之信也。且如伤寒，此以病因而为病名者也；温病热病，此以天时与病形而为病名者也。由三者皆起于感寒，或者通以伤寒称之。夫通称伤寒者，原其因之同耳。至于用药，则不可一例而施也。何也？夫伤寒，盖感于霜降后春分前，然不即发，郁热而发于春夏者也。伤寒即发于天令寒冷之时，而寒邪在表，闭其腠理，故非辛甘温之剂，不足以散之，此仲景桂枝、麻黄等汤之所以必用也。温病热病后发于天令暄热之时，怫热自内而达于外，郁其腠理，无寒在表，故非辛凉或苦寒或酸苦之剂不足以解之。此仲景桂枝、麻黄等汤独治外者之所以不可用，而后人所处双解散、大黄汤、千金汤、防风通圣散之类，兼治内外者之所以可用也。夫即病之伤寒，有恶风恶寒之证者，风寒在表，而表气受伤故也。后发之温病热病，有恶风恶寒之证者，重有风寒新中，而表气亦受伤故也。若无新中之风寒则无恶风恶寒之证。故仲景曰：太阳病，发热而渴，不恶寒者，为温病。温病如此，则知热病亦如此。是则不渴而恶寒者，非温热病矣。然或有不因新中风寒，亦见恶风恶寒之证者，盖病人表气本虚，热达于表，又重伤表气，故不禁风寒，非伤风恶风伤寒恶寒也，但卫虚则恶风，荣虚则恶寒耳。且温病热病，亦有先见表证而后传里者，盖怫热自内达外，热郁腠理，不得外泄，遂复还里而成可攻之证，非如伤寒从表而始也。或者不悟此理，乃于春夏温病热病而求浮紧之脉，不亦疏乎？殊不知紧为寒脉，有寒邪则见之，无寒邪则不见也。其温病热病，或见脉紧者，乃重感不正之暴寒，与内伤过度之冷食也，岂其本然哉？又或者不识脉形，但见弦便呼为紧，断为寒而妄治。盖脉之盛而有力者，每每兼弦，岂可错认为紧而断为寒？夫温病热病之脉，多在肌肉之分而不甚浮，且右手反盛于左手者，诚由怫热在内故也。其或左手盛或浮者，必有重感之风寒，否则非温病热病，自是暴感风寒之病耳。凡温病热病，若无重感，表证虽间见而里病为多，故少有不渴者。斯时也，法当治里热为主而解表兼之，亦有治里而表自解者。余每见世人治温热病，虽误攻其里，亦无大害，误发其表，变不可言，此足以明其热之自内达外矣。其间有误攻里而致大害者，乃春夏暴寒所中之疫证，邪纯在表，未入于里故也，不可与温病热病同论。夫惟世以温病热病混称伤寒，故每执寒字以求浮紧之脉，以用温热之药，若此者因名乱实，而戕人之生，名其可不正乎？又方书多言四时伤寒，故以春夏之温病热病，与秋冬之伤寒一类视之而无所别。夫秋冬之伤寒，真伤寒也；春夏之伤寒，寒疫也。与温病热病自是两涂，岂可同治？吁！此弊之来，非一日矣。历考方书，并无救弊之论，每每雷同，良可痛哉！虽然伤寒与温病热病，其攻里之法，若果是以寒除热，固不必求异；其发表之法，断不可不异也。况伤寒之直伤阴经，与太阳虽伤不及郁热，即传阴经为寒证而当温者，又与温病热病大不同，其可妄治乎？或者知一不知二，故谓仲景发表药今不可用，而攻里之药乃可用。呜呼！其可用不可用之理，果何在哉？若能辨其因，正其名，察其形，治法其有不当者乎？彼时行不正之气所作，及重感异气而变者，则又当观其何时何气，参酌伤寒温热病之法，损益而治之，尤不可例以仲景即病伤寒药通治也。
　　　　　三阴病或寒或热辨

　　尝读张仲景《伤寒论》，于太阴有曰：自利不渴者属太阴，以其脏有寒故也，当温之，宜服四逆辈。于少阴有曰：少阴病得之一二日，口中和，其背恶寒者，当灸之，附子汤主之；少阴病身体痛，手足寒，骨节痛，脉沉者，附子汤主之；少阴病下利，白通汤主之；少阴病下利脉微者，与白通汤利不止，厥逆无脉干呕烦者，白通加猪胆汁汤主之；少阴下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止脉不出者，通脉四逆汤主之；少阴病脉沉者，急温之，宜四逆汤。于厥阴有曰，手足厥寒，脉细欲绝者，当归四逆汤主之；大汗若大下利而厥冷者，四逆汤主之。观仲景此论，则伤寒三阴必有寒证，而宜用温热之剂也。及读刘守真之书，有曰，伤寒邪热在表，腑病为阳，邪热在里，脏病为阴，俗妄谓有寒热阴阳异证，误人久矣。寒病有矣，非汗病之谓也。寒病止为杂病，终莫能为汗病。且造化汗液之气者，乃阳热之气，非阴寒之所能也。虽仲景有四逆汤证，是治表热里和，误以寒药下之太早，表热入里，下利不止，及或表热里寒自利，急以四逆温里，利止里和，急解其表也。故仲景四逆汤证，复有承气汤下之者，由是伤寒汗病，经直言热病而不言寒也。经言三阴证者，邪热在脏在里，以脏与里为阴，当下热者也。《素问》论伤寒热病有二篇，名曰热竟无寒理，兼《素问》并《灵枢》诸篇运气造化之理推之，则为热病，诚非寒也。观守真此论，则伤寒无问在表在里与夫三阳三阴，皆一于为热而决无或寒者矣。两说不同，其是非之判，必有一居此者。由是彼此反复究诘其义，而久不能得，虽至神疲气耗不舍置者，自谓此是伤寒大纲领，此义不明，则千言万语，皆未足以为后学式。况戕贼民生，何有穷极也哉？意谓成无己之注必有所发明者，遂因而求之。然亦止是随文而略释之，竟不明言何由为热何由为寒之故。此非其不欲言也。盖止知伤寒皆是传经，故疑于六经所传，俱为热证，而热无变寒之理，遂不敢别白耳。以寒为本脏之寒欤？安得当热邪传里入深之时，反独见寒而不见热者？且所用温热药，能不助传经之热邪乎？以寒为外邪之寒欤？则在三阳已成热矣，岂有传至三阴而反为寒哉？成氏能潜心乎此，则必悟其所以然矣。自仲景作《伤寒论》以来，靡或遗之而弗宗。至于异同之论兴，而渔者走渊，木者走山矣，宜乎后人不能决于似是而非之际。故或谓今世并无真伤寒病，又或以为今人所得之病俱是内伤，又昧者至谓伤寒论中诸温药，悉为传经热邪而用者，以三阴经属阴故也。又其大谬者则曰：论中凡有寒字皆当作热字看。呜呼！末流之弊，一至此乎？于是澄心静虑以涵泳之，一旦豁然若有所悟者。然亦未敢必其当否也。姑陈之以从有道之正。夫三阳之病，其寒邪之在太阳也，寒郁其阳，阳不畅而成热。阳虽人身之正气，既郁则为邪矣。用麻黄发表以逐其寒，则腠理通而郁热泄，故汗而愈。苟或不汗不解，其热不得外泄，则必里入，故传阳明传少阳而或入腑也。若夫三阴之病，则或寒或热者，何哉？盖寒邪之伤人也，或有在太阳经郁热，然后以次而传至阴经者；或有太阳不传阳明少阳，而便传三阴经者；或有寒邪不从阳经而始，直伤阴经者；或有虽从太阳而始，不及郁热，即入少阴而独见少阴证者；或有始自太阳即入少阴，而太阳不能以无伤者；或有直伤即入，而寒便变热，及始寒而终热者。其郁热传阴与变热，则为热证。其直伤阴经及从太阳即入少阴，则为寒证。其太阳不能无伤，则少阴脉证，而兼见太阳标病。其始为寒而终变热，则先见寒证而后见热证。此三阴之病，所以或寒或热也。苟即三阴经篇诸条展转玩绎以求之，理斯出矣。夫其或传经，或直伤，或即入，或先寒后热者，何也？邪气暴卒本无定情，而传变不常故耳。故经曰：邪之中人也无有常，或中于阳，或中于阴。夫守真者，绝类离伦之士也，岂好为异说以骇人哉？盖由其以温暑为伤寒，而仲景之方，每不与温暑对，故略乎温热之剂，而例用寒凉。由其以伤寒一断为热而无寒，故谓仲景四逆汤为寒药误下表热里和之证，及为表热里寒自利之证而立，又谓温里止利急解其表，又谓寒病止为杂病。嗟乎！仲景《伤寒论》专为中而即病之伤寒作，不兼为不即病之温暑作，故每有三阴之寒证，而温热之剂之所以用也。以病则寒，以时则寒，其用之也固宜。后人不知此意，是以愈求愈远，愈说愈凿。若知此意，则犹庖丁解牛，动中肯綮矣。且如寒药误下而成里寒者，固不为无矣；不因寒药误下而自为里寒者，其可谓之必无乎？殊不知阴经之每见寒证者，本由寒邪不由阳经，直伤于此，与夫虽由太阳而始，不及郁热，即入于此而致也。虽或有因寒药误下而致者，盖亦甚少。仲景所用诸温热之剂，何尝每为寒药误下而立？况表热里寒之证，亦何尝每有急解其表之文乎？夫里寒外热之证，乃是寒邪入客于内，迫阳于外，或是虚阳之气，自作外热之状耳，非真热邪所为也。观仲景于里寒外热之证，但以温药治里寒而不治外热，则知其所以为治之意矣。若果当急解其表，岂不于里和之后明言之乎？且三阴寒病既是杂病，何故亦载于《伤寒论》以惑后人乎？其厥阴病篇诸条之上，又何故每以伤寒二字冠之乎？夫《内经》所叙三阴病一于为热者，言其常也；仲景所叙三阴病兼乎寒热者，言其变也，并行而不相悖耳。后人谓伤寒本无寒证，得非知常而不知变欤？然世之恪守《局方》，好用温热剂者，乃反能每全于寒证，无他，其守彼虽偏，治此则是。学者能知三阴固有寒邪所为之证，则仲景创法之本意，可以了然于心目之间，而不为他说所夺矣。或曰：伤寒之病，必从阳经郁热而传三阴，今子谓直伤阴经，即入阴经而为寒证，其何据乎？余曰：据夫仲景耳。仲景曰：病发热恶寒者，发于阳也；无热恶寒者，发于阴也。发于阳者，七日愈；发于阴者，六日愈。夫谓之无热恶寒，则知其非阳经之郁热矣；谓之发于阴，则知其不从阳经传至此矣。谓之六日愈，则知其不始太阳，而止自阴经发病之日为始数之矣。仲景又曰：伤寒一二日至四五日而厥者，必发热。伤寒病厥五日，热亦五日，设六日当复厥，不厥者自愈。伤寒厥四日，热反三日，复厥五日，其病为进。夫得伤寒末为热即为厥者，岂亦由传经入深之热邪而致此乎？今世人多有始得病时，便见诸寒证，而并无或热者，此则直伤阴经，即入阴经者也。苟不能究夫仲景之心，但执凡伤于寒则为病热之语以为治，其不夭人天年者几希矣。
　　　　　阳虚阴盛阳盛阴虚论

　　《难经》曰：伤寒，阳虚阴盛，汗出而愈，下之即死；阳盛阴虚，汗出而死，下之而愈。嗟乎！其伤寒汗下之枢机乎？夫邪之伤于人也，有浅深焉。浅则居表，深则入里。居表则闭腠理，发怫热，见恶寒恶风头痛等证，于斯时也，惟辛温解散而可愈；入里则为燥屎，作潮热形狂言讝语大渴等证，于斯时也，惟咸寒攻下而可平。夫寒邪外客，非阴盛而阳虚乎？热邪内炽，非阳盛而阴虚乎？汗下一差，生死反掌。吁！是言也，谓之伤寒汗下枢机，其不然欤？惜乎释者旁求，厥义滋隐。《外台秘要》曰：此阴阳指身之表里言。病者为虚，不病者为盛。表病里和，是阳虚阴盛也；表和里病，是阳盛阴虚也。窃意：阴阳之在人，均则宁，偏则病。无过不及之谓均，过与不及之谓偏。盛则过矣，虚则不及矣，其可以盛为和乎？故《内经》云：邪气盛则实，精气夺则虚。且谓阳虚当汗，阴虚当下。乃遗邪气而反指正气为言，得无晦乎？《伤寒微旨》曰：此阴阳指脉之尺寸言。尺脉实大，寸脉短小，名阴盛阳虚，可汗；寸脉实大，尺脉短小，名阳盛阴虚，可下。苟汗证已具而脉未应，必待尺脉力过于寸而后行；下证已具而脉未应，必待寸脉力过于尺而后用。窃意越人设难，以病不以脉。其所答也，何反以脉不以病乎？且脉固以候病也，倘汗下之证已急，不可稍缓，待脉应而未应，欲不待则惑于心，欲待之则虑其变，二者之间，将从病欤？将从脉欤？吾不得无疑于此也。或诘余曰：仲景《伤寒论》引此，而继以桂枝下咽阳盛则毙，承气入胃阴盛以亡之语。夫桂枝表药，承气里药，反则为害，是固然矣。然麻黄汤亦表药也，其不言之何欤？且子以阴盛为寒邪，寒邪固宜用麻黄也，今反举桂枝又何欤？余曰：何不味仲景之言乎？其曰：凡伤寒之病，多从风寒得之。又曰：脉浮而紧，浮则为风，紧则为寒。又桂枝汤条而曰：啬啬恶寒，淅淅恶风。麻黄汤条而曰：恶风。夫风寒分言，则风阳而寒阴，风苟行于天地严凝凛冽之时，岂得谓之阳乎？是则风寒常相因耳。故桂枝、麻黄皆温剂也。以温剂为治，足以见风寒之俱为阴邪矣。但伤卫则桂枝，伤荣则麻黄，荣卫虽殊，其为表则一耳。仲景此言，但以戒汗下之误为主，不为荣卫设也。举桂枝则麻黄在其中矣。所谓阳盛即毙者，是言表证已罢，而里证既全，可攻而不可汗；所谓阴盛以亡者，是言里证未形，而表证独具，可汗而不可攻。由是观之，则越人、仲景之本旨，庶乎畅然于其中矣。
　　　　　三百九十七法辨

　　余自童时习闻此言，以为伤寒治法如是之详且备也。及考之成无己注本，则所谓三百九十七法者，茫然不知所在。于是询诸医流，亦不过熟诵此句而已。欲其条分缕析以实其数，则未遇其人。遂乃反复而推寻之。以有论有方诸条数之，则不及其数；以有论有方、有论无方诸条通数之，则过其数。除辨脉法平脉法，并《伤寒例》及可汗不可汗、可吐不可吐、可下不可下诸篇外，止以六经病篇中有论有方有论无方诸条数之，则亦不及其数。以六经病篇及痓湿暍、霍乱、阴阳易差后劳复病篇中，有论有方、有论无方诸条数之，则亦过其数。至以六经病、痓湿暍、霍乱、阴阳易差后劳复篇，有论有方诸条数之，则又太少矣。竟不能决。欲以此句视为后人无据之言而不从，则疑其或有所据，而或出仲景、叔和而勿敢废；欲尊信而必从之，则又多方求合而莫之遂。宋　林亿等校正《伤寒论》，其序曰：今校定张仲景《伤寒论》十卷总二十篇，证外合三百九十七法。余于是就其十卷二十二篇而求之，其六经篇、霍乱篇、阴阳易瘥后劳复篇中，有方治诸条，以数为计，又重载于各篇之前；又谓疾病至急，仓卒难寻，复重集诸可与不可方治，分为八篇，亦以数为计，继于阴阳易瘥后劳复篇之后。其太阳上篇注曰一十六法，太阳中篇注曰六十六法，太阳下篇注曰三十九法，阳明篇注曰四十四法，少阳篇不言法，太阴篇注曰三法，少阴篇注曰二十三法，厥阴篇注曰六法，不可发汗篇注曰一法，可发汗篇注曰四十一法，发汗后篇注曰二十五法，可吐篇注曰二法，不可下篇注曰四法，可下篇注曰四十四法，汗吐下后篇注曰四十八法。以其所注之数通计之，得三百八十七法。然少阳篇有小柴胡汤一法，其不言者恐脱之也。又可吐篇却有五法，其止言二法者，恐误也。并此脱误四法，于三百九十七法之中，亦仅得三百九十一法耳。较之序文之说，犹欠六法。乃参之《脉经》，其可汗可吐等篇外，比《伤寒论》又多可温、可灸、可刺、可水、可火、不可刺、不可灸、不可水、不可火诸篇，欲以此补其所欠，则又甚多而不可用。元　泰定间程德斋又作《伤寒钤法》，其自序曰：若能精究是编，则知六经传变三百九十七法，在于指掌矣。又曰：六经二百一十一法，霍乱六法，阴阳易差后劳复六法，痓湿暍九法，不可汗二十六法，宜汗四十一法，不可吐五法，不可下五法，可汗五法，可吐五法。余亦以其说通计之，却止得三百一十八法。于三百九十七法中，尚欠七十八法。观其序文乃如彼，考其所计乃如此，则知其犹未能灼然以得其实数而无疑也。故下文细数中，止重叙六经、霍乱、痓湿暍、阴阳易差后劳复诸法而已。彼可汗不可汗等诸法，再不重叙也。近批点《伤寒论》者，何不考其非，乃一宗其所钤字号，而不敢少易乎？余由是屏去其说，但即论之本文，寝食与俱，以细绎之。一旦豁然，始悟其所计之数，于理不通，而非仲景、叔和之说矣。夫《伤寒论》，仲景之所作也，至叔和时已多散落。虽叔和搜采成书，终不能复其旧，然则今之所传者，非全书也明矣。后之昧者乃不察此，必欲以全书视之，为钤为括，断之曰：某经几证，某经几证，以谓伤寒治法略无余蕴矣。殊不知其间有论无方者甚多。至若前篇引《内经》所叙六经病证，除太阳少阴证为后篇所有外，其阳明篇无目疼，少阳篇言胸胁满而不言痛，太阴篇无嗌干，厥阴篇无囊缩。若此者，非皆本无也，必有之而脱之耳。虽然，为钤括者，胶柱调瑟，但知叔和之重载，而莫知其所以重载之意也。夫叔和既撰次于搜采之余，复重载各篇方法，并诸可与不可方治者，非他，不过虑人惑于纷乱，故示之以简便而已。林亿乃不解其意，遂不问重与不重，一概通数之以立总目。何不观重载八篇之中，其方治者止有一十五条，为六经篇之所无，其余一百五十三条，皆六经篇已数过者，安有一法而当两数之理乎？虽程德斋去取与林亿顿异，然亦五十步笑百步耳。其不重数发汗后并吐汗下后诸法，固为是矣。至于宜汗四十一法，却又俱是一法当两数者，与林亿所计，何以异哉？推原其意，似亦不见林亿所计细数，止闻三百九十七法之目，遂自就论中寻而数之，欲以实其总数。然而卒不能实，故为此含糊之说以欺后人，反又不逮林亿所言也。窃尝思之，纵使三百九十七法之言，不出于林亿等，而出于亿之前，亦不足用。此言既出，则后之闻者，必当核其是非以归于正，而乃遵守听从，以为千载不易之定论。悲夫！余今于三百九十七法内，除去重复者，与无方治者，止以有方治而不重复者计之，得二百三十八条，并以治字易法字，而曰二百三十八治，如此则庶或可通也。若以法言，则仲景一书，无非法也，岂独有方者然后为法哉？且如论证论脉，与夫谆谆教戒，而使人按之以为望闻问切之准则者，其可谓之法乎？其不可谓之法乎？虽然，六经之外诸条，其二家去取不同，固不必辨。然其于六经之中，尤每有悖理而不通者，姑陈一。如太阳病三日，已发汗，若吐若下若温针仍不解者，此为坏病，桂枝不中与也。观其脉证，知犯何逆，随证治之。桂枝本为解肌，若其人脉浮紧，发热汗不出者，不可与之也。当须识此，勿令误也。若酒客病，不可与桂枝汤，得汤则呕，以酒客不喜甘故也。喘家作桂枝汤，加厚朴、杏子佳。凡服桂枝汤吐者，其后必吐脓血也。林亿所校本则自太阳病，止勿令误也，为一法；自若酒客病，止杏子佳，为一法。自凡服桂枝汤，止吐脓血也，则为证不为法。程德斋《钤法》，则自太阳病，止随证治之，为一法；自桂枝本为解肌，止必吐脓血也，为一法。又林亿本于病胁下素有痞，连在脐旁，痛引少腹入阴筋者，此名脏结死一条，则数为一法；于其余死不治者，则皆不数。程德斋《钤法》，于阳明病下血讝语者，此为热入血室，但头汗出者，刺期门，随其实而泻之，濈然汗出愈，一条则不数；而太阳刺肝俞、肺俞、期门诸条，却又数之而勿遗。余如两条同类，一云当汗而无方，一云当汗而有方，则取其有方者而略其无方者。又如当取而不取，不当取而取者，盖亦甚多，不可悉举。若此者悖理不通，二家皆所不免。所谓楚固失矣，齐亦未为得也。苟熟玩论之本文，以较其言，则罅漏出矣。
　　　　　四逆厥辨

　　成无己注《伤寒论》有云：四逆者，四肢不温也；厥者，下足冷也。伤寒邪在三阳，则手足必热；传到太阴，手足自温；至少阴，则邪热渐深，故四肢逆而不温。及至厥阴则手足厥冷，是又甚于逆。经曰：少阴病四逆，其人或咳或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草，四者皆寒冷之物，而专主四逆之疾，是知四逆非虚寒之证也。四逆与厥相近而非。经曰：诸四逆厥者不可下。是四逆与厥有异也。吁！斯言也，所谓弥近理而大乱真者欤？窃尝考之，仲景言四逆与厥者非一，或曰四逆，或曰厥，或曰厥逆，或曰厥冷，或曰厥寒，或曰手足逆冷，或曰手足厥逆，或曰手足厥冷，或曰手足厥逆冷。细详其义，俱是言寒冷耳。故厥逆二字，每每互言，未尝分逆为不温、厥为冷也。然四肢与手足却有所分。其以四字加于逆字之上者，是通指手足臂胫以上言也；其以手足二字加于厥逆厥冷等之上，及无手足二字者，是独指手足言也。既曰不温，即为冷矣，尚何异乎？仲景所谓诸四逆厥者不可下，盖以四逆为四肢通冷，厥为手足独冷而臂与胫以上不冷耳，不谓逆厥有不温与冷之别也。故又曰：厥者手足逆冷是也。以逆冷二字释厥字，足见逆即厥，厥即逆也。故字书曰：厥者逆也。虽然，逆厥虽俱为寒冷，而却有阴阳之殊焉。热极而成逆厥者，阳极似阴也；寒极而成逆厥者，独阴无阳也。阳极似阴，固用寒药；独阴无阳，固用热药。仲景以四逆散寒药治四逆一条，此阳极似阴之四逆也；其无四逆汤热药治四逆之条者，安知其非本有而失之乎？且四逆汤之名，由四肢之冷而立也。今以四逆汤治手足厥冷，岂非逆厥之不异乎？既以四逆为四肢不温，厥为手足独冷，何故不名治厥之药为四厥汤乎？成氏于四逆散治四逆条下，谓四逆为热邪所为，及于《明理论》谓四逆非虚寒之证矣。至于少阴病死证二条下，却谓四逆为寒甚。若此者得不自悖其说乎？是知四逆亦犹厥之有寒有热，固不可谓四逆专为热邪所作也。但四肢通冷，比之手足独冷，则有间耳。故仲景曰：少阴病，吐利躁烦，四逆者死。又曰：少阴病，四逆恶寒而身蜷，脉不至，不烦而躁者死。又曰：少阴病，吐利手足厥冷烦躁欲死者，吴茱萸汤主之。此三条者，二为死，一为可治。虽通由诸证兼见而然，然死者以四逆言，可治者以厥冷言，则亦可见四逆与手足厥冷之有轻重浅深矣。夫四肢通冷其病为重，手足独冷其病为轻，虽妇人小子亦能知之，成氏乃谓厥甚于逆何邪？若能知四逆厥之所以异者，在于独指手足言，与兼指臂胫以上言，则不劳创为不温与冷之曲说，而自然贯通矣。古今图书集成医部全录卷三百四十五

伤寒门

　　　　全生集 【明　陶华】

　　　　　提纲

　　伤寒一证，原有《活人书》、《明理论》、《指掌图》、《伤寒论》其中有论阙方者，有方阙论者，有脉无证者，有证无法者。盖仲景之书，历年既久，遗失颇多。王叔和以断简残编而补方造论，成无己乃顺文注释，而苴集成书，所以遗祸至今而未止也。今之治伤寒者一二日，不问属虚属实，便用麻黄、桂枝之类汗之；三四日，不问在经在腑，便用柴胡、葛根之类和之；五六日，不问在表在里，便用承气之类下之。以致内外俱虚，变证蜂起。殊不知人之表里虚实不同，邪之传变有异，岂可以日数为准耶？盖风寒乃天之客邪，其中于人也，或入于阴，或入于阳，原无定体，非但始太阳而终厥阴也。或有自太阳始，日传一经，六日传至厥阴，邪气自衰，不传而愈者；或有不罢再传者，或有即传者；或有间经而传者，或有传至二三经而止者，或有始终只在一经者，或有越经而传者；或有初入太阳不作郁热，便入少阴而成寒证者；或有直中阴经而成真寒证者；或有足经客热而传入手经者；或有证变者，或有脉变者；或有取证不取脉者，或有取脉不取证者。皆缘经无明文，后人妄治，使蒙害者多矣。夫麻黄、桂枝二汤，仲景原为冬月正伤寒立也。今人乃以之通治非时暴寒温暑，又将传经阴证与直中阴经之阴证，混同立论，岂不误乎？盖暴寒温暑原别有方，直中阴经必有别法，今皆亡失而无征也。古人引领后进，书不尽言，言不尽意，要在学者心领神会，活泼泼地如珠走盘。如见太阳证者宜直攻太阳，如见少阴证者宜直攻少阴，此活法也。仲景云：日数虽多，但见表证而脉浮者，犹宜汗之；日数虽少，但有里，证而脉沉者，亦宜下之。况其取方立论甚严，曰可温，曰可下，曰少与，曰急下，与夫先温其里乃攻其表，先解其表乃攻其里，此确论也。切不可执定一二日发表，三四日和解，五六日方下，必须审脉验证，辨名定经，一一亲切无疑，方可下手。真知其表邪而汗之，真知其里邪而下之，真知其为直中阴经而温之。如此而汗，如此而下，又如此而温，则桂枝、承气投之不差，姜附、理中发而必当。若投剂少差，死证立见矣，可不深思而熟虑哉？嗟夫！常病用常法，不见为难。设有感冒非时而认作正伤寒者，有直中阴经真寒证而认作传经之热证者，有夹阴伤寒夹阴中寒而作正伤寒者，有内伤寒而作外伤寒者，有类伤寒之杂证而作真伤寒者，有寒疫而作时疫者，有湿温而作风温者，有中湿而作风湿者，有暑证而作伤寒者，有如狂而作发狂者，有血证发黄而作湿热发黄者，有蚊迹而作发斑者，有动少阴血而作鼻衄者，有谵语而作狂言者，有独语而作郑声者，有女劳复而作阴阳易者，有短气而认作发喘者，有痞满而认作结胸者，有伤寒下利纯清水而俗呼为漏底者，有哕而认作干呕者，有并病而作合病者，有正阳明腑病而作阳明经病者，有太阳无脉而便认作死证者，有里恶寒而认作表恶寒者，有表发热而认作里发热者，有阴躁而认作阳狂者，有少阴发热而认作太阳证者，有标本全不晓者。呜呼！胸中若不以证脉讲明论方得法，但执成方以治人，一匕妄施，祸如反掌，此杀人不用刀耳。
　　　　　统论

　　夫伤寒三百九十七法，无出于表里虚实阴阳冷热八者而已。若能明此八者，则三百九十七法，可得一定于胸中也。何以言之？有表实表虚，有里实里虚，有表里俱实，有表里俱虚，有表寒里热，有表热里寒，有表里俱寒，有表里俱热，有阴证，有阳证，其所治各不同，要当明辨而治之也。其表实者，脉浮紧，头疼发热，恶寒体痛而无汗也，治宜发表汗之。表虚者，脉浮缓，头疼发热，恶风体痛而有汗也，治宜实表散邪。其里实者，腹中硬满或痛，大便不通，潮热谵语，妄言发渴，脉实有力，治宜下之。里虚者，腹鸣自利，呕吐，有寒有热，详见自利呕吐条下。如表里俱实者，内外皆热，脉数有力而无汗，轻用通解散，重用三黄石膏汤，通解表里也。若夫燥热饮水而脉洪数者，用人参白虎汤；大便不通者下之。半表半里之证，宜和解之。如表里俱虚者，自汗自利而或吐，内外皆虚，脉必浮细无力，宜温补之。如表寒里热者，身寒厥冷，脉滑数，口燥渴，轻则四逆散、人参白虎汤；重则承气汤下之。如里寒表热者，发热下利，身痛面赤，烦躁脉沉足冷，治宜温补。如阳证发热，则脉洪数而有力；阴证发热，则脉沉细而无力。或阴证发热，亦有脉来大者，按之必无力而散，乃虚阳伏阴也，当明辨之。
　　　　　标本

　　夫伤寒标本不明，如瞽者夜行，无路可见也。然标者病之梢末，本者病之根源。先受病谓之本，次受病谓之标。标本相传，先以治其急者，此良法也。假如先起头痛恶寒就为本，已后发热乃为标，此受病之标本也。浮沉为本，虚实为标，此脉之标本也。
　　　　　传足不传手论

　　传足不传手者，此庸俗之谬论，岂有是哉？人之充满一身，无非血气所养，昼夜循环，运行不息焉，有止行于足不行于手之理乎？况风寒中人，先入荣卫。其伤寒者，乃冬时感寒即病之名。冬乃坎水用事，其气严凝，水冰地冻，在时则足太阳少阴正司其令，触冒之者则二经受病。其次则足少阳厥阴，继冬而司春令亦受伤，何也？盖风木之令起于大寒节，正当十二月，至春分后方行温令，故风寒亦能伤之。足阳明太阴，中土也，与冬时无预，而亦受伤寒者，缘土无定位，无成名，无专气，寄王于四时，能始终万物，故四时寒热温凉之气，皆能伤之也。况表邪伤寒，必归于脾胃而为燥屎，宜承气下之，则胃气和矣。手之六经，主于夏秋，故不伤也；足之六经，盖受伤之方，分境界也。若言伤足不伤手则可，以为传足不传手则不可也。设或不传，气逆作喘，何经而来？仲景设有麻黄、桂枝，乃肺经药也，请试思之！又伤寒至五六日间，渐变神昏不语，或睡中独语，一二旬，目赤唇焦，口干不饮水稀粥，与之则咽，终日不与则不思，六脉沉数而不洪，心下不痞，腹中不满，大小便如常，或至十日以来，形如醉人，医见神昏不语，多用承气下之则误矣。盖不知此热传少阴心也。然未知是何经而来？答曰：太阳伤风，风为阳邪。阳邪传卫，阴血自燥。热入膀胱，壬病逆传于丙，丙丁兄妹，由是传心，心火上而逼肺金，所以神昏也。谓肺为清虚之脏，内有火邪，宜栀子黄芩黄连汤。若热在丙，宜导赤散；热在丁，宜泻心汤。若误用凉膈散，乃气用血药也。如左手寸脉沉滑有力者则可下之，或用犀角地黄汤，近于是也。若无犀角以升麻代之。且阳明经药也，此解阳明经血中热也。若浮沉俱有力者，是丙丁中俱有热也，可用导赤泻心各半服之宜矣。此证膀胱传丙，足传手经也。又谓腑传脏也，又下传上也。丙传丁者表传里也，壬传丁者坎传离也，名曰经传。《活人书》云：伤寒只传足经不传手经者，此言不尽之意。又从足经而传手经者，何以知之？经曰：伤寒止传一经，或间一二经，不可一途取之，但凭外证与脉参之，此活法也。与食则咽者，知邪不在胃也。不与则不思者，以其神昏故也。热邪既不在胃，误与承气下之，其死必矣，岂虚语哉！
　　　　　三阴无传经

　　凡伤寒自三阳传进三阴，入里为尽，无所复传，故言无传经。若言再传者，足传手经也。其三阴直中真寒证，一身受邪，无分经络，亦不再传也。
　　　　　辨正伤寒温病热证

　　夫伤寒者，自霜降后至春分前，天令严寒，水冰地冻而成杀厉之气，人触犯之，即时病者，为正伤寒。若虽冬月而天令温暖，感之则为冬温。如至春分节后，天令温暖，人感壮热而病者为温病。若虽至春分而天令尚寒，冰雪未解而感寒者，亦伤寒也。若三四五六七八月之间，天道忽有暴寒，感之而为病者，此时行寒疫也，即感冒伤寒。若夏至后人感壮热脉洪大者为热病。若四时天令不正，感而为病，长幼率皆相似，互相传染者，此名时气。夫时气者一曰时疫，盖受天行疫厉之气而为病，乃非伤寒比也。然又有温疟、风温、湿温、温毒、温疫、中风、伤风、中湿、风湿、中暑、中暍等证，一皆发热状似伤寒，故医家通以伤寒称之。其通称伤寒者，因发热传变，皆相类也。至于用药则不同矣。故发表解肌，略有分别。其冬月为正伤寒者，人之着寒而即病也，壮者气行则愈，怯者着而成病；若不即病，至春变为温病，至夏变为热病。夫温热二病，乃冬月伏寒之所变，既变之后，不得复言寒矣。其寒疫者，乃天之暴寒，与冬时严寒，但有轻重之别，略可通称伤寒而治也。经云：名正则言顺，名不正则言不顺矣。故伤寒乃病之总名。识其名，则其效虽有迟速，亦无失矣。不识其名而妄治，以中暑作热病而复加燥热之剂，以湿温作风温而复加发汗，岂不死哉？
　　　　　辨伤寒伤风中寒不同

　　伤寒者，冬月寒邪伤于足太阳经，即时病者为正伤寒。其证便有头疼发热恶寒，脉浮紧而无汗，治宜发表，自然热退身凉。若传阳明经，便有目痛鼻干不眠，脉微洪之证，治宜解肌。若传至少阳，便有胸胁痛而耳聋寒热，呕而口苦，脉弦数之证，治宜和解表里。若表证皆除，传进三阴，反见怕热，揭去衣被，躁渴讝语，潮热斑黄，狂乱，大便不通，脉沉实而有力，治宜急下，大便通而其热愈矣。若伤风者，初起头疼发热恶寒，脉浮缓，自汗，鼻塞声重，此名伤风，亦是太阳病起。若传至各经，依前伤寒条下治之。其春夏秋三时，虽有恶寒身热微头疼，则为感冒非时暴寒之轻，非比冬时正伤寒为重。　　若中寒者，寒邪卒时直中阴经，即发而暴也。一身受邪，难分经络，无热可发，温补自解，比之伤寒为尤甚。如寒中太阴，中脘腹痛，呕吐满闷，其脉迟缓，宜藿香正气散合理中汤，寒甚加附子。如寒中少阴，则脐腹疼痛，或吐泻厥冷蜷卧，其脉沉细，宜五积散加茱萸；寒甚足冷，加附子四逆汤。如寒中厥阴，则小腹至阴疼痛，口吐涎沫，其脉沉迟，用茱萸附子四逆汤；寒甚手足指甲唇皆青，舌卷囊缩，脉伏绝者，用蒸脐法及大剂姜附以温之，不然则死矣。
　　　　　审证问因察形正名

　　夫审证问因察形正名，与脉俱当，乃可以言治也。若不明证而治，则害人于弹指间矣。凡至病家，未诊先问，最为有准。故当问其得病之因，所有轻重之异。且四时天令，惟冬寒为重，暴寒为轻；伤寒为重，感寒为轻，中寒尤甚重也。中寒者，寒邪直中阴经，故曰尤重也。有因空腹而着寒，有因脱着衣服而着寒，有因汗出当风而着寒，有因睡卧傍风而着寒，有因劳力辛苦而着寒，有因欲事不谨而着寒，有因先伤于食而后伤于寒，此问因之大法也。其审证察形者，盖伤寒有一病则有一形，证见于外，可察而知之。举其六经形证者言之，以证所生之病，证脉相同，药无不应矣。太阳病家，如言病人发热恶寒，头项痛，腰脊强，恶心拘急，体痛骨节疼，则知是太阳经表证，标病也；若加发热烦渴，小便不利，则知是太阳经传里证，本病，热结膀胱也。若或有汗，恶风不恶寒，则知是伤风而非伤寒也。其脉浮紧有力为伤寒，浮缓无力为伤风。其要在脉静为不传，脉躁盛为传也。伤风脉当浮缓而反紧盛者，其证热盛而烦，手足皆温，则知是伤风而得伤寒脉，躁盛为传也。伤寒脉当浮紧而反浮缓者，其证不烦少热，四肢厥冷，则知是伤寒元气虚而得伤风脉也。若或身热恶寒头疼，而脉反沉，则知是太阳得少阴脉也。若无头疼，但有身热恶寒而脉沉，则知其病还在少阴经也。阳明病家，如言身热微恶寒，头额目痛，鼻干不眠，则是阳明经表证，标病也；若加身热烦，渴欲饮，汗出恶热，则知是阳明经传里证，本病也。若潮热自汗，讝语发渴，不恶寒而反恶热，揭去衣被，扬手掷足，或发斑黄狂乱，大便燥实不通，或手足乍温乍冷，腹满硬病喘急，则知是正阳明，胃腑传里，本实病也。其脉微洪为标，洪数为本，沉数为实也。少阳病家，如言头角痛而目眩，胸胁痛而耳聋，寒热呕而口苦，心下满闷，则知是少阳经病也，其脉乃弦数焉。太阴病家，如言身体壮热，腹痛咽干，手足温，或自利不渴，则知是阳经热邪传太阴经，标病也；若加燥渴腹满，身目黄，小水赤，大便燥实不通，则知是太阴经传，本病也。若初病起头不疼，口不渴，身不热，就便怕寒，手足冷，中脘腹满痛，吐泻，小便清白，或呕哕，则知是太阴经直中，本病也。若初病起无热不渴，止有胸膈(月真)胀满闷，面唇皆无光泽，或呕，胸腹急痛，手足冷，自觉不舒快，少情绪，则知是太阴经因生冷伤于脾胃而为内伤寒也。其脉沉缓为标，沉实为本，沉细直中也。其内伤寒亦沉细焉。少阴病家，如言引衣蜷卧而恶寒，或舌干口燥，讝语发渴，大便不通，则知是阳经热邪传少阴，标病。若或身热面赤，足冷脉沉，则知是肾经自受夹阴伤寒，标与本病也。若加烦躁，欲坐卧泥水井中，虽欲饮而不受，面赤脉沉足冷，则知是阴极发躁，本病也。若身热面赤，足冷，烦躁欲饮，揭去衣服，脉数大无力，则知是虚阳伏阴，标与本病也。若初病起，头不疼，口不渴，身不热，就便怕寒，厥冷蜷卧，或脐腹痛而吐泻，或战栗面如刀刮，则知是肾经直中，本病也。若无热恶寒，面色青，小腹绞痛，足冷脉沉，蜷卧不渴或吐利，甚则舌卷囊缩，昏沉不省，下足指甲皆青，冷过肘膝，心下胀满，汤药不受，则知是肾经夹阴中寒，本病也。若身热面赤，足冷脉沉，身疼痛，下利清谷，则知是阴利寒证，俗呼漏底也，其脉沉实有力，为阳经热邪传入少阴，标病也。脉沉细无力为直中寒证，数大无力为虚阳伏阴。其夹阴伤寒，阴极发躁，脉皆沉也。厥阴病家，如言发热恶寒似疟状，则知是阳经热邪传入厥阴经，标病也。若烦满囊拳，消渴，舌卷讝妄，大便不通，手足乍温乍冷，则知是阳经热邪传入厥阴经传，标病也。若初病起，头不疼，口不渴，身不热，就便怕寒，四肢厥冷，或小腹至阴疼痛，或吐泻体痛，呕哕涎沫，甚则手足指甲面唇皆青，冷过肘膝，不温，舌卷囊缩，则知是厥阴经直中，本病也。其脉汗缓为标。微浮微缓，不呕清便，标病自愈也。沉实有力为标，微细无力或伏绝为直中也。又有头痛发热恶寒，身不痛，或嗳气，或作酸，或恶闻食臭，或欲吐而不出，或吐之而不尽，或恶心，或短气，或痞满，或(月真)胀，或胃口作痛，或腹中痛，或心下痞塞，按之则痛，则知是饮食内伤之证。若头疼身热，恶寒拘急，恶心，中脘痞满，或吐或呕，或痛或泻，则知是夹食伤寒也。若头疼身热，恶寒微汗，微渴，蜷卧懒言，胁痛骨腿酸疼，则知是劳力伤寒也。若身热恶寒，隐隐头痛，喘咳烦闷，胸胁体痛，左脉紧盛，右脉洪滑，或寸脉沉伏者，则知是夹痰伤寒也。若头痛身热恶寒，胁痛胀满，体痛，气郁不舒，左脉紧盛，右脉沉者，则知是夹气伤寒也。若心胸胁痛，小腹有痛处不移，一般头疼身热恶寒烦渴，则知是血郁内伤外感也。大凡阳证则身热，脉大有力而足暖；阴证则身寒，脉小无力而足冷。然少阴虽有身热，六脉无力而足寒，故少阴得太阳证也。夫正其名者，盖名正则言顺，名不正则言不顺矣。伤寒有伤风、伤暑、伤湿、温病、热病、时气、寒疫、冬温、温毒、风湿、湿温、中暍等证，皆以伤寒称之。殊不知伤寒乃病之总名也，各从本条下治之。夫以伤寒言证不言病者，有明证见证之义存焉。就如腑证奸而脏证盗，与两证杀，则病对证之义明，不得逃其情矣。且人之心肝脾肺肾藏而不见，若夫耳目口舌鼻，则露出而可见者也。五脏受病，人岂能知之？盖有诸中必形诸外，故肝病则目不能视，心病则舌不能言，脾病则口不知味，肺病则鼻不闻香臭，肾病则耳不能听声。以此言之，其证最亲切可知矣。缘太阳受病，则证见出头疼发热恶寒，一有伤之，本经之证立见矣。以此首经推之，余经不言可知，故言证不言病耳。设若脉证不明，误用麻黄，令人汗多亡阳；若误用承气，令人大便不禁；若误用姜附，令人失血发狂。寒冷耗其胃气，燥热助其邪气，辛热损其津液。庸医杀人，莫此为甚！伤寒实无定体，或入阳经气分则太阳为首，或入阴经血分则少阴为先。脉有浮沉虚实，证乃传变不常。治之之法，先分表里虚实阴阳寒热标本，此为上工。问证以知其外，察脉以知其内，全在活法，不可拘于日数，但见一二证在，便作主张，不必悉具。当如何处治？若同而异者明之，似是而非者辨之，在表者汗之散之，在里者利之下之，在上者因而越之，下陷者升而举之，从乎中者和解之，直中阴经者宜温补之。但解表不开，不可攻里，日数虽多，但见表证而脉浮者，尚宜汗之。此理不明，攻之为逆。经云：一逆尚引日，再逆促命期。表既解而里证具者，不可不攻里也。日数虽少，但见里证而脉沉实者，亦宜下之。此理不明，祸如反掌。经云：邪气未除，复加燥热，即抱薪救火也。如直中阴经，真寒证则无热恶寒，腹痛吐泻厥冷，急宜温补，切禁寒凉。此理不明，杀人甚速。经云：非徒无益而又害之。或有病在一经，有用热药者，有用寒药者。如少阴证用白虎汤、四逆散，寒药也；少阴证用四逆汤、真武汤，热药也。庸俗狐疑，讵能真知而措手哉？呜呼！能察伤寒之正名，得伤寒之方脉，如此亲切，乃为良医。必能知寒药治少阴，乃传经热证也；热药治少阴，乃直中寒证也。伤寒以日数言者，此大约之法，非活法也。《内经》云：人伤于寒则为病热而无寒者，此言常而不言变也。仲景论或寒或热者，言其变也。合常与变而弗遗者，正所谓道并行而不相悖，而反相为用也。此其所以为万世之准绳欤！夫其传变者，其邪热乘虚入经则传也，若经实则不受邪而不传也。太阳乃诸阳之首，传至厥阴，厥者尽也，正气将复而邪气将解，水升火降，寒邪去而大汗解矣。若正气不复，邪无所解，阳胜阴极，则舌卷耳聋囊缩，不知人事而死矣。邪在阳经则易治，传入阴经则危殆。盖阳盛而阴微，正虚而邪实也。又有正气虚极，阴气独盛，则四肢厥冷，舌卷囊缩而死矣。此指寒证而言也。况误下邪陷，误汗经坏，至害也欤？然又有妇人胎产而伤寒者，不与男子同治法，无胎产者治相同，过经不解者，但当见证施治也。　　凡冬间正伤寒，须依此书用药看脉，无有不应。若瘟疫时证，不须论脉，但无怪脉则不妨，切不可发汗。此病定一七或二三七自然汗出身凉而愈。只须小柴胡，见热甚合解毒汤。只要扶之使正，便是医之功也。若发汗，虽汗而热不退，益重其虚。切戒切戒！
　　　　　传经证治脉要

　　凡察伤寒脉法，得其纲领，如拾芥耳。求之多岐，则支离破碎，如涉海问津矣。盖脉与证，理一而已。浮大动数滑为阳，沉濇弱弦微为阴。然脉理精深，今人何能到此田地？夫脉者，天真委和之气，乃荣卫之道路，实先天后天之造化。人之阴阳为先天，人之气血为后天。无所穷尽，指下难明者，真言也。夸言通晓者，但能言而不能行也。予专以浮中沉三脉候而治之，察其阴阳表里虚实，如见其肺肝然，无所逃其情矣。原夫伤寒因寒邪自外入内而伤之，其入则有浅深次第，自表达里，先入皮肤肌肉，次入筋骨肠胃，以此推之不难也。且风寒初入，或先在太阳寒水之经，此经本寒标热，便有恶风恶寒头疼发热之证见矣。盖寒郁皮毛，是为表证，若在他经则无此证矣。脉若汗紧，无汗，为伤寒，当发表，得汗为解。脉若浮缓，有汗，为伤风，当实表散邪，汗止为解。若无头疼恶寒，脉又不浮，此表证罢而在中。中者何也？即半表半里之间，乃阳明少阳之分。脉不浮不沉，在乎肌肉之间，即皮肤之下。然亦有二焉：若脉微洪而长，阳明脉也，其证则目痛鼻干不眠，微恶寒，微头疼，用解肌便宜和解表里；若脉弦数，少阳经脉也，其证胸胁痛而耳聋，寒热，呕而口苦，头角微痛，如见此证此脉，便宜和解表里。盖阳明少阳二经，不从标本从乎中治，过此邪传入里为热，脉不浮而沉。沉则按至筋骨之间而得者方是。若脉来沉实有力，外证不恶风寒，而反恶热讝语，躁热燥渴，或潮热自汗，或腹满硬痛喘急，或揭去衣被，扬手掷足，五六日不通大便，明其热入于里，肠胃燥实，宜下之，大便既通，其热自愈。若脉来沉迟无力，此为直中阴经，真寒也。其证无头疼，无身热，初病起怕寒，手足厥冷，或战栗蜷卧不渴，或兼腹痛呕吐泻痢，或口吐涎沫，面如刀刮者，乃阴经自中之寒，不从阳经传入。故不在传经热证治例，更当量轻重以温之。若脉沉足冷，面赤微热，此皆夹阴伤寒也。又有脉沉足冷，面青，小腹绞痛无热者，此皆夹阴中寒也，重则舌卷囊缩。盖此二者，先因欲事劳伤，肾经虚损，复感寒邪，急宜温经散寒为当也。其中紧要关节，吾再表而出之。太阳者阳证之表，阳明者阳证之里，少阳者二阳三阴之间，太阴少阴厥阴又居于里，总而谓之阴证。然三阴俱是沉脉，妙在指下有力无力中分，有力者为阳为实为热，无力者为阴为虚为寒，最为心妙。其三阳经证，前既已言，不再多录。若夫三阴传经热证，脉虽开明，证犹未决，重言发明。如腹满咽干废太阴，舌干口燥属少阴，烦闷满囊拳属厥阴，此三者俱从阳经传入阴经之热证。脉见沉实有力，但当攻里下之。如下后利不止，身疼痛，脉反无力者，又当救里温之。三阴传经热证，与三阴直中寒证，脉沉虽同，有力无力则异。证有异而治各不同，是其大法也。如其正阳明胃腑病，本风蹙气实，见潮热自汗，讝语发渴，手足乍温乍冷，脉见沉数有力，大便不通者，亦当攻里下之。乃因阳经邪热，传入胃腑而有燥屎，此指腑病，亦属里而言也。实证治之奇功，指法之元妙，秘之不与俗人言可也。今将持脉手法，并将浮中沉三图，图下就注证治之法，使因脉以知证，缘证以明治，比此达彼，由粗入精，永为后人之宗验也。
　　　　　辨内外伤

　　内伤外感，俱有寒热，医家不能明脉得证，呼作伤寒，妄施汗下吐温之法，轻变重而死者多矣。夫外伤有余者，则寒热齐作而无间。外伤恶寒，虽近烈火不除；外伤恶风，乃禁一切之风。外伤显在鼻，故鼻气不利，壅盛有力。外伤则邪气有余，发言壮厉，且先轻后重。外伤则手背热而手心不热，左手脉来紧盛，而右手乎和。此是外感伤寒证也，当作正伤寒治之必矣。内伤不足者，则寒热间作而不齐。内伤恶寒，得温暖即解；内伤恶风，微恶些少诸风。内伤显在口，故口不知味而腹中不和。内伤则元气不足，出言懒怯，且先重后轻。内伤则手心热而手背不热，右手脉来空大无力，而左手寸口或微或濇。此是内伤不足之证，当用补中益气法例治之必矣。大抵有内伤而无外感者，有外感而无内伤者，以此别之，则其证判然，免致重实重虚，医杀之患也。苟或内伤外感兼病而相挟出者，则脉证必并见而难辨。若显内证多者，则是内伤重，外感轻，当以补养为先，微以解表为次；若显外证多者，则外感重而内伤轻，当以发散为先，补养为次。凡此外感夹内伤者甚多。经云：邪之所凑，其气必虚。脉来左手必紧盛，右手虽数大无力，只因劳力辛苦，内伤血气，又兼外感寒邪，其证骨腿酸疼胁痛微汗恶寒，身热头疼，微渴倦卧懒言，此是劳力伤寒，必以温补元气兼发散药中求之；有下证者，宜缓下之。有痰挟外感者，左寸紧盛，右关洪滑，其证喘咳身热，恶寒，头疼骨节痛，即是夹痰伤寒，必以痰药兼发散药中求之，后以消痰降火之剂。有食郁夹外感者，其脉左右俱紧盛有力，其证必噫气作酸，恶闻食臭，或胃口作痛，心下痞满恶心，或欲吐不吐，或吐之不尽，必身热头疼恶寒即是夹食伤寒，必以解表药为先，后以消食药为次。其夹阴伤寒、伏阴伤寒、真阴伤寒，备开前条不录。凡此数者，医家之心妙也。
　　　　　察色

　　凡看伤寒，察其色为先，观其形为次。切脉审证参合，以决死生吉凶也。夫色有青黄赤黑白，隐于面部皮里；气有如乱丝乱发之状，隐于皮里也。盖五脏有五色，六经有六色，皆见于面以应五行。相生者吉，相克者凶。滋荣者生，枯夭者死。自命宫、印堂、年寿、准头，发会、人中等处，皆有气色，其滋润而明亮者吉，暗而枯燥者凶。又当分四时生克之理而通察之。故以伤寒五色之要者，备开览焉。　　青色属木，主风主痛，乃足厥阴肝经之色见也。凡面青唇青，阴寒极也。若舌卷囊缩，急温之。如夹阴中寒，小腹绞痛面色青者，亦当温散。青如翠羽者吉，青如滋草者死。青而黑、青而红者相生而吉，如青而白青而枯燥者死。若脾病见青气则难治也。　　赤色属火，主热，乃手少阴心经之色见也。在伤寒见之，则有一阴三阳之分。如足太阳属水，寒则水黑，热则红也。面色缘缘正赤者，此阳气怫郁在表，汗不彻故也，当发其汗。阳明面合赤色者，不可攻之，合则通也，谓表未解不可攻里，宜解肌合。正阳明内实恶热不恶寒，或蒸蒸发热，或日晡潮热讝语，大便秘结，脉沉数有力面赤，此里内热，宜下之。如表里俱热，口燥舌干饮水，脉数面赤，里未实者，未可下，宜人参白虎汤和之。如少阳病半表里，脉弦数而面赤者，宜小柴胡和解。少阴病下利清谷，里寒外热，脉沉细而面赤者，四逆汤温之。此阴寒内极，逼其浮火上行于面，故发赤色，非热也，误投寒药即死。又夹阴伤寒，虚阳泛上，面色亦赤，但足冷脉沉者是也。及阴极发躁，欲坐卧泥水井中，脉沉足冷，微热面赤，虽欲饮不受，即阴证似阳也。若足冷脉沉细，虽烦躁不饮水，面赤者，即阴盛隔阳也。其伏阴脉数大无力，烦躁引饮，此虚阳上升，面色亦赤。此四者，俱当温之，悞投寒药即死。再若病久虚人，午后面与颧颊赤色，此阴火上升，不可作伤寒妄治。然三阳之气，皆会于头额。上至顶巅络脑后者，属太阳；从额至鼻，下于面，属阳明；从头角下耳中前后者，属少阳。但有红气赤肿者，盖是大头伤寒。正要知此部分。凡心热则额先赤，肺热则鼻先赤，肝热则左颊赤，脾热则右颊赤，肾热则两颐赤。若赤而青，赤而黄，相生而吉；赤而黑，则相克而凶。赤如鸡冠者生，赤如衃血者死。若命宫、印堂、年寿、准头、发会、人中等处，赤色明润者生，枯夭者死。若肺病色赤，则难治也。　　黄色属土，主湿，乃足太阴脾经之色见也。凡脾胃湿热所蒸，面目身黄，小水短濇者，属湿热发黄，宜分利之。若小腹满硬而痛，面目身黄，小水自利者，属蓄血证发黄，宜下尽黑物则愈。若黄而白，黄而红者，相生而吉；黄而青，相克而死。黄如蟹腹者生，黄如枳实者死。病欲愈者，目眦黄。长夏见黄白则吉，黄青则凶。或肾病若见黄色，则难治也。　　白色属金，主气血不足，乃手太阴肺经之色见也。白如猪膏者吉，白如枯丹者死。凡命宫、印堂、年寿、准头、发会、人中等处，白而枯夭者凶，白而光润者吉。若白而黄，白而黑者，相生而吉；白而赤者，相克而凶。凡伤寒面白为无神，因发汗过多，或脱血所致。凡面白人不宜大汗，为血少故也。若肝病见白色，则难治也。　　黑色属水，主寒主痛，乃足少阴肾经之色见也。凡黑而白、黑而青者，相生则吉；黑而黄，相克则凶。黑如乌羽者生，黑如炭煤者死。若命宫、印堂、年寿、准头、发会、人中等处，黑气枯夭者死，闪亮者生。黑气自鱼尾相牵入太阳者死，黑气自发会人中入口者死，黑气自入耳目口鼻枯夭者死。凡伤寒面黑之人，不宜参、芪大补。心病见黑气，则难治也。
　　　　　听声

　　凡治伤寒，若见病人寒热交作，出言壮厉，先轻后重，此是外感阳证有余，看在经在腑，当发表攻里。若见寒热间作，语言懒法倦卧，且先重后轻，此是内伤阴证不足，当温补元气。若见病人身热口渴，大便不通，脉来有力，口出无伦语曰讝语，无稽妄乱曰狂言，分虚实看：身不热，口不渴，脉沉细无力，便不实自利，言语不接续者曰郑声，宜温补。若病人初起，头疼身热恶寒咳嗽，鼻塞声重曰伤风，当疏风解表。声嘶者，肺有风热，宜清肺经。若见唇门生疮，声哑者曰狐惑。若见口噤难言，手足挛搐曰风证。治法各开本条。若见卒中风，痰涎涌盛，口噤不言，或脉绝目直视遗尿者难治；声如鼻鼾者亦难治。但见病人喉中漉漉有声者，即痰也，宜吐之。
　　　　　观形

　　凡看病人身轻自能转动者易治，身重不能转动者难医。若见口渴，揭去衣被，脉来有力，手足露直，扬手掷足者，此为阳证，法当下之。若身无热，欲得衣盖，蜷卧不渴，脉沉细昏倦者曰阴寒，法当温之。若见口噤难言，于足牵引者曰风证，治在本条。若见病人叉手冒心，因汗过多，阴虚，法当消热养心血。若见两手寻衣摸床曰撮空，虽云死证，此肝热乘于肺金，元气不能自主，神去魂乱，当明可治与不可治。若见身重足冷，蜷卧恶寒，好向壁卧，闭目不欲见光明，懒见人言，此属阴寒，法当温之。若见身如被杖，疼重如山，不能转侧，此为阴毒。若身重痛，脚手难移，小水短濇，此名风湿，治法各开本条下。若见身轻，手足和暖，开目欲见人言，此名阳证，分表里治之。若见病人身汗如油，喘而不休。形体不仁，乍静乍乱，脉浮而洪，此为命绝。若见病人头重视身，此名大柱骨倒而元气败矣。若见皮肤润泽者生，枯燥者死。形如枯骨脉脱者死，屁臭者死，大肉脱败者死，形瘦脉大胸中气多者死，形盛脉细短气不足以息者危也。
　　　　　视鼻

　　凡见病人鼻头色青，腹中痛若冷者死。微黑者有水气，黄者小便难，白者属气虚，赤者属肝热，鲜明有留饮，鼻孔干燥者必衄血。鼻燥如烟煤，属阳毒；热极鼻孔冷滑而黑，属阴毒。冷极鼻燥，息如鼾睡，属风温；鼻塞浊涕者，属风热。鼻流清涕者，属肺寒；鼻孔癖胀者属肺热。有风乃肺绝而不治；鼻衄者分点滴成流而治之也。
　　　　　详口唇齿牙

　　凡见病人口唇焦干为脾热。焦而红者吉，焦而黑者凶。唇口俱肿赤者是热极，唇口俱青黑者是寒极。口苦者是胆热，口甜者是脾热，口燥咽干者是肾热，舌干口燥者是心热。口噤咬牙者是风痓。唇口生疮声哑者是狐惑。齿燥无津液是阳明热极，前板齿燥脉虚者是中暑。唇口舌胎断纹者难治，齿如热齿者难治。唇口燥裂是脾热。若唇青舌卷，唇吻反青，环口黧黑，口张直气，口如鱼口，唇口颤摇不止，气出不返者，死证也。
　　　　　验耳

　　若见病人耳聋胁痛，寒热，呕而口苦，属少阳，宜和解。冬病耳聋属气虚，得元气复实，耳自聪也。耳聋耳肿耳痛，皆属少阳风热。耳黑枯燥曰肾惫。若见舌卷唇青囊缩耳聋者难治。原伤寒温热病耳聋者，此乃为常例也。
　　　　　看目

　　凡治伤寒，先观两目。若见目赤唇焦舌黑，属阳毒，脉洪数有力，大便实，大渴讝语者，法当下之；设或大便如常，脉浮洪者，三黄石膏汤主之。若见目黄者，如小便短濇，发渴恶热，熏黄色暗者，属湿热发黄，法当分利阴阳；兼小腹胀满不痛，燥渴，大便不通者，重则茵陈汤，轻则五苓散利之。小便清白，其黄自退。若见小水自利，大便黑，小腹满硬而痛，目黄者，属蓄血发黄，宜桃仁承气，下尽黑物则愈，其黄自退。二证身目俱黄者，用姜渣擦法甚良，开在发黄条下。大抵发黄色明者专主热也，暗者主湿热相兼。如痓病则目发赤。如衄血目瞑，白睛黄者必发黄。如身冷无热，不渴，脉沉细而黄者，属阴黄，法当温之。两眦黄者，病欲愈也。开目见人属阳，闭目不见人属阴。若睛自明能识见者可治；若睛昏不识人，或目上视，或眼小目瞪直视，或目邪视，或目睛正圆，或戴眼反折，或眼泡陷下，皆死证也。若见病人目睛微定，暂时稍转动者，属痰眼也，宜吐痰出。其眼珠自然流动光明也。凡见目中不了了者，睛不和不明白，谓见一半不见一半是也，此因邪热结实于内，上蒸于目，但大便得通，目自明活也。　　治伤寒病证，须先观病人两目，次看口舌，已后以两手按其心胸至小腹有无痛处，再复问其大小便通与不通，渴与不渴，服过何药，或久或新，察其病之端的脉证相同，方可以言吉凶，庶得用药无差。此数件看法，最为紧关切要，医家之心法也。
　　　　　审舌

　　凡看口舌有无胎状，湿滑者吉，燥濇者凶。舌上白胎者，胸中有寒，丹田有热，故胎白而滑，未入乎腑，邪在半表半里间，法当和解。舌上黄胎者必燥渴，胃腑有邪，法当下之。舌上黑胎燥生芒刺者，必燥渴，亢极则难治也，法当下之。若不燥渴，身不热，舌上黑胎而滑者，属阴寒，法当急温。若舌卷焦黑而燥者，阳毒热极，亦当下之。若舌青而胎滑，无热不渴者，阴毒寒极，亦当温之。凡看舌鲜红者吉，青黑者凶；青而紫者为阴寒，赤而紫者为阳热；黑者乃水克火，故难治。舌乃心之苗，红色应南方火，本色见故吉。凡见黑者，属北方壬癸，肾水来克心火也。但见舌硬、舌肿、舌卷、舌短、舌强、囊缩者，必难治也，间有可生。如舌短缩，语言不清，神气昏乱，脉脱者死。阴阳易，舌出数寸者死。其夏热病，舌上黑胎燥渴者可治。乃时火与邪火，内外合而炎烧，故舌上易生胎刺，不在必死之例。若黑胎刮不去，易生刺，裂者，必死无医。冬月黑胎者，实难治之。此不传之心妙也。　　舌胎者，若邪热在表而未入里，则无胎也。邪热在里则生胎刺。舌上津液抟结，或黄或白或黑，或濇或滑，或生芒刺之状。凡胎白而滑者，表邪犹未解也，宜葛根汤解之。若寒热往来，口苦而渴，脉弦，舌上白胎者，属少阳也，小柴胡加知母、天花粉、葛根去半夏。若舌胎黄而濇，此邪传里渐深也，宜小柴胡汤去半夏加天花粉、黄连、知母。若热聚于胃，舌上黄胎而燥渴饮水，表里俱热，人参白虎汤加黄连、天花粉、山栀、竹叶；若内实不大便者，谓胃承气汤下之。若舌上黑胎而燥，饮水不止，讝语，大便不通者，急用大承气汤下之。此火热亢极，反兼水化，故有此象。若证未全具，犹未可下，只用小柴胡汤去半夏，合白虎汤加黄连。若见热极饮水不止，舌上黑胎生芒刺，刮不去，易生刺者，难治。此热毒入深，十有九死，是肾水来克心火。乃阳热之胎，必舌燥裂，或肿或赤，或濇或黄或黑，或芒刺，或胎白，脉必沉数有力，口渴。盖舌者心之苗也，应南方火。鲜红湿者吉，热之故也；紫肿燥者凶，水克火也。又有阴寒证，水极反来克心火，亦生黑胎。辨其胎，必湿冷滑，不燥不濇，不渴不热，脉必沉细，足冷，又当四逆汤温之，此阴寒之胎也。脏结下利，舌上得胎者不治；热病口干舌黑者死；舌上如白胎者不治；丹田有热而胸中有寒，四者似胎未成之状。脏结脉阴阳俱紧，口中气出，唇口干燥，呕者小柴胡汤，痛者理中汤。蜷卧足冷，鼻中涕出，舌上滑胎者，勿妄治也。到七八日已来，其人微热手足温者，此为欲解。或八日以上反大热者，此难治。恶心，必欲呕也。腹中痛者，必欲利也。一切胎状，湿滑者易治，燥濇者难医。但用薄荷水浸青布于舌上洗净后，用生姜薄片蘸水，时时擦之，其胎自退。如夏月人病生黑胎者，因时火与邪火，内外合而炎烧，故舌易生胎刺，不在必死之例，未可断言死证，尚有可生。冬月黑胎者难治。此不传之妙也。
　　　　　按心胸有无痛处

　　以手按病人心胸有无痛处，若按当心下痛，手不可近，燥渴讝语，大便实，脉沉有力，为结胸证，量病轻重，轻则用小陷胸汤加枳、桔下之，重则大陷胸汤下之。量元气虚弱，宜从缓治。如不渴身无热，脉沉无力，为寒结胸，宜理中汤温散之。若口渴有热，欲水多而心胸停饮不散，有声作痛者，为水结胸，宜四苓散合小半夏汤渗利消之。若咳喘发渴，喉中漉漉有声，胸胁满痛，为痰结胸，用加减二陈汤消之。俱用炒姜渣揉熨法。若心胸虽满闷不痛，是痞满也，乃表邪填于胸中，只消小柴胡加枳壳、桔梗以治其闷；如未效，本方对小陷胸汤一服最神速，世俗皆所未识。若按当心下胀满不痛者，宜泻心汤加枳、桔，是治痞满也。亦用姜滓揉熨法甚良。按小腹有无痛处，若小腹痛而小水自利，大便黑兼或身黄，讝语燥渴而脉沉实者，为蓄血，宜桃仁承气下尽黑物而愈。按小腹虽胀满不硬痛，小水不利，即溺濇也，以五苓散利之。不可大利，恐伤耗津液而反燥渴。如按而小腹绕脐硬痛，渴而小水赤，讝妄，大便不通，有燥屎也。伤寒结胸痞满，今医不分曾下与未下，便呼为结胸，便与枳桔汤，反成真结胸者有之。殊不知乃因下早而成满硬痛者为结胸，未经下者非结胸也。虽满闷不硬痛者为痞气，乃表邪传至胸中，未入于腑，证虽满闷尚为在表，证属少阳部分，治法开结胸痞满条下，宜从缓治，不宜峻利。上焦乃清道，主至高之气分，若过下之则伤元气也。原太阳证无汗，此寒伤荣血，当服发汗药为当。医者不达而反下之，荣血重伤而成痞满。太阳证自汗，此风伤卫气，当服实表散邪药为当。医者不达而反下之，卫气重伤而成结胸，盖言荣卫阴阳也。若言寒热阴阳证者，则误之甚矣。治法亦录后条。
　　　　　问大小便通利

　　问得病人，大便不通，但元气壮实，热极渴甚，讝妄，不候他证，急宜下之无疑。若病稍久，元气虚弱，大便不通者，宜蜜煎导法通之。若或绕脐硬痛，或渴甚喘急，或下利纯清水，心下硬痛者，此皆有燥屎结实于内，俱当急下。如其下后利不止，身疼痛蜷卧沉重，脉反沉迟无力，又当四逆汤加参、朮救里温之，此权变之法。若病人大便自利，不渴无热，或下利清谷，身疼痛蜷卧，脉来沉细无力或伏绝，手足厥冷，急宜四逆汤加参、朮、姜、桂、升麻、肉果以温补之。若阳证协热下利者，又宜小柴胡汤合四苓散清之。治法录于后条。若病人小便不通，口渴或小便赤色难通者，乃热结膀胱。其人如狂者，俱用五苓散加减利之，外用熏法。不可过用利药，空耗伤津液而反燥渴也。若不当利而反利之，恐引邪热入膀胱而致如狂病也。
　　　　　问渴与不渴

　　问得病人，若大渴讝妄，揭去衣被，扬手掷足，舌生胎刺，脉来有力，大便不通者，急宜下之。若大便如常，小水赤濇，壮热口渴，脉洪数，与汗后大渴脉洪数者，用人参白虎汤，俱加干姜、天花粉、麦冬、竹叶治之。若身热躁渴，呕而口苦，胁痛，脉来弦数者，用小柴胡加干姜、天花粉治之。若病人面赤，脉数大无力，或沉细足冷，或躁渴不饮水，虽饮水反不纳者，此阴极发躁，又当四逆汤加麦门冬、人参、五味，调辰砂末入蜜以温之，不可用寒凉之剂。若误用之，则渴甚躁急而死。若非深得仲景之妙，岂能至此？如见病人口不渴者，知其热邪未传于里，里无病也。若病人渴欲饮水，便知热邪传里也。因内水消竭，欲得外水自救，大渴欲饮一升，止可一碗。宜少少与之，可令不足，不可令太过。若恣饮过量，使水停积心下，则为水结胸等证矣。射于肺为喘为咳，留于胃为噫为哕，濇于皮肤为肿，畜于下焦为癃，渗于肠间则为利下，皆饮水多之过也。不可不与，不可强与。经云：若还不与，非其治。为其津液枯竭，无由作汗，必加喘渴而死。强饮须教别病生，为其成水结胸、哕、呕、利、肿、喘咳、癃闭等证。大抵病人饮水后，用手按揉心胸胁下，免致停蓄为前患也。如燥渴欲饮，啖生冷，宜用梨子、西瓜、甘蔗、白蜜食之；如泻利则不可食也。
　　　　　持脉手法

　　凡持脉之时，必先调平自己气息，正心诚意以诊之，不可思别事也。男先审左，女先审右。以中指先按手掌后高骨下动脉应指，乃关部也。次下前后二指，前指按寸口，阳也；后指按尺部，阴也。关为阴阳，中为关界也。若人长则疏排三指，人短则密排三指。人瘦则肌肉薄，宜轻取；人肥则肌肉厚，宜重取。一呼一吸为一息。大抵脉来一息四至为平脉，则无病也。六部之中，独大独小，偏迟偏速，此为病脉。凡脉来有力，即为有神，宜攻不宜守；脉来无力，即为无神，宜补不宜泻。如轻重按之应指而起，此为有力；如轻按虽应指而重按不应指起者，此为无力。浮中沉六部皆然。大则病进，小则病退，此指阳证而言；沉伏病进，迟缓病退，此指阴证而言。脉来乍大乍小，乍疏乍数，此为怪脉。汗下后，脉当安静而反躁乱身热者死。温后脉当渐出而反歇止者死，暴出者亦凶。伤寒过经，真脏脉见者死。伤寒见表证而脉伏者，有邪汗也，表解邪自除。正如欲雨而天郁热，晴霁而天反凉。伤寒病后别无刑克证，或昏沉冒昧，脉或伏或静者，此欲汗也，勿攻之，当生脉补元气，元气复来，一汗而凉，此重阴欲阳之义。便如久旱将雨，六合阴晦，雨后庶物皆苏，此换阳吉兆。伤寒腹痛，脉必伏，或吐泻脱元而无脉者，随病而施，将姜汁磨木香调麝香半分，入独参汤服下，脉至者生，不至者死。伤寒之脉，阴阳俱调停，无偏胜，三部同等，脉证皆同，安之兆也。伤寒脉无单至，必曰浮而弦、浮而数、沉而紧、沉而细之类，六部皆然。浮沉之脉，轻重指而取之；迟数之脉，呼吸息数而取之。中脉者，不轻不重而取之。浮为表，表属阳。中为半表半里，属阴阳相半。迟为寒，数为热。伤寒脉来数大无力，为阳中伏阴，法当温补；浮数有力，此为纯阳，法当助阴而抑阳；浮紧有力，此为寒在表，法当发散；沉实有力，阴中伏阳，法当攻下；沉细无力，此为纯阴，法当退阴而助阳；沉数有力，此为热邪传里，法当清解邪热。如浮而迟濇，浮而软散，凡此皆虚；如浮而紧数，浮而洪滑，凡此皆实。如沉而细弱，沉而迟伏，凡此皆虚；如沉而滑数，沉而实大，凡此皆实。脉虚者正气自虚，脉实者邪气自实。不实不虚自为平脉，虽困当愈。但伤寒初病，先以尺寸断之。若过经元气虚，则于关部取胃气。凡此数者，脉之真元，医之切要，得心应指，自然神效，岂有残人之生者乎？
　　　　　浮中沉三候脉形状主病

　　浮　初排指于皮肤上，轻手按之则得曰浮。此寒邪初入足太阳膀胱经，病在表之标，可发而去之。虽然，治之则有二焉：寒伤荣则无汗，法当表；风伤卫则自汗，法当实表散邪。一通一塞，不可同也。盖风则伤卫气者，气本属阳，风亦属阳，阳则从阳，故伤卫气。阳主开泄，皆令自汗，故用辛甘温之剂，则实表散邪也。其寒则伤荣血者，血本属阴，寒亦属阴，阴则从阴，故伤荣血。阴主闭藏，皆令无汗，用轻扬之剂，以发表散邪，正谓水流湿，火就燥，云从龙，风从虎，各从其类也。　　浮紧有力，无汗，发热恶寒，头项痛，腰脊强，恶心拘急，体痛骨节疼，此为伤寒，邪在表，宜发汗，冬时用麻黄汤，三时用芎苏散、羌活冲和汤。类伤寒证者，宜从别治。　　浮缓无力，有汗恶风，发热头痛，恶心拘急，体痛，腰脊强，背骨节疼，此为伤风，邪在表，宜实表散邪，冬月用桂枝汤，三时加减冲和汤；腹痛小建中汤，痛甚桂枝大黄汤。　　中　按至皮肤之下，肌肉之间，略重按之而得，是为半表半里证，然亦有二焉。盖阳明少阳二经，不从标本，从乎中治也。　　长而有力即微洪，此名为阳明胃经，微头疼身热，目痛或眼眶痛，鼻干不眠，无汗，用葛根解肌汤。若渴而有汗不解，或已经发汗后渴不解者，用人参白虎汤。无汗不可服此药，大忌。　　弦而长多，此为少阳胆经，胸胁痛而耳聋，寒热呕而口苦目眩，心下满闷，头角微疼，用小柴胡汤本方，自有加减法。或两经合病，则脉弦而长，此汤加干葛、芍药有神效。缘胆无出入，有三禁，不可汗下吐也。止宜小柴胡解表里，再无别汤。　　沉　重指按至肌肉之下，筋骨之间方得者，曰沉脉，然亦有二焉。阴阳寒热在沉脉中分，无人知此，实秘诀也。夫阴阳寒热表里虚实之理，皆出乎浮中沉三字，其可不谨察乎？　　沉数有力，则为阳明胃腑本病，此表解而热传入里，其恶寒头疼悉除，反见怕热燥渴，讝语狂妄，揭去衣被，扬手掷足，或潮热自汗，或喘急闷痛，五六日大便不通，轻则大柴胡汤，重则大承气汤选用，大便通而热愈矣。设有头疼，因大便不通，热气上蒸于头也，下后痛自愈。然大便不结，岂敢下乎？　　沉迟无力为寒，此三阴自中真寒证，无头疼，无身热，口不渴，初病起怕寒，手足厥冷蜷卧，或兼腹痛吐泻，或战栗，面如刀刮者，或吐涎沫，轻则理中汤，重则四逆汤温之。若脉沉足冷，面青，小腹绞痛，此夹阴中寒也，急用茱萸四逆汤温之。若脉沉足冷，面赤身热或躁，此盖夹阴伤寒也，急用麻黄附子细辛汤，温经散寒。夫夹阴之证，医者不识，误死者多矣。若非真得仲景心妙，焉能识此证也？医当慎之！诊脉须当分三部九候，每部必先浮诊三候，轻下指于皮肤之上，按之以候三动也；中诊三候，略重指于皮肤之下肌肉之上，候三动也；沉诊三候，重指于肌肉之下，筋骨之间，候三动也。三三而成九候，然后知病浅深表里，以为处治之标的也。古今图书集成医部全录卷三百四十六

伤寒门

　　　　全生集 【明　陶华】

　　　　　内外伤脉法

　　夫内外伤证，与伤寒相似甚多，而脉本有以异也。今之庸医，罔知其源，惟图己利，竟不按脉察病，一概呼为伤寒，妄施汗下吐温之法，以致虚者愈虚，实者愈实，医杀之也。深可悲夫！今遂将脉法心要，备开于后云：　　左手脉来紧盛，即是伤寒外感，右手平和。　　右手脉来紧盛，即是饮食内伤，左手平和。　　左右手脉俱紧盛，即是夹食伤寒，此为饮食内伤外感。　　左手脉来空大，右手脉来紧盛，即是劳力伤寒，亦为内伤外感。　　左右手脉来沉细或沉伏，面色青，手足冷，小腹绞痛，甚则吐利舌卷囊缩者，即是夹阴中寒，此是真阴证。　　左右手脉来沉细，身热面赤足冷，即是夹阴伤寒，此为色欲内伤外感。若加烦躁欲饮，面赤足冷脉沉，或兼吐利者，此是阴极发躁。　　左右手脉来数大无力，若身热足冷燥渴，此为虚阳伏阴。　　左手脉来紧盛，右手脉来洪滑，或寸脉沉伏，一般身热恶寒，隐隐头痛，喘咳烦闷，胸胁体痛，此是夹痰伤寒。　　左手脉紧盛，右手脉沉，一般身热恶寒，胁痛胀满，头疼体痛，气郁不舒，此是夹气伤寒。　　左手脉紧濇，右手脉沉数，若心胸胁下小腹，有痛处不移，一般身热恶寒头疼烦渴，此是血郁内伤外感。
　　　　　凭证不凭脉凭脉不凭证

　　人之脉道，乃气血之会，脏腑经络，寒热虚实，俱现于此，察脉对证，理所必然。然伤寒则有证脉不相符者，医人至此，执脉执证，竞竞纷纷矣。岂知仲景有凭证不凭脉，凭脉不凭证之说乎？余特表而出之，以示学者。如经曰：脉浮大，心下鞕，有热，属脏者攻之，不令发汗。此又非表邪可汗之法也。如脉促为阳盛，若下利，喘而汗出，用葛根黄芩黄连汤。若厥冷脉促则为虚脱，非灸非温不可。此又非阳盛之脉也。如阳明脉迟不恶寒，身体濈濈然汗出，则用大承气。此又非诸迟为寒之脉法也。但不恶寒三字为主。经云：桂枝下咽，阳盛则毙。此定法也。如讝语而恶寒，必用桂枝先解之，已而下之，但看有表无表为辨耳。少阴病始得之，反发热，脉沉，宜麻黄细辛附子汤微汗之。此又非脉沉在里之脉法也。此仲景凭证不凭脉之治法也。如经所谓结胸证应下之，其脉浮者不可下。此又非发热七八日，虽脉浮数者可下之证也。讝语发潮热，脉滑而疾者，小承气汤，因与一升，明日不大便，脉反微濇者，不可与承气汤。此又非汤入腹中转失气者，乃可攻之之证也。仲景云：若不转失气者，不可与承气也。发热恶寒脉微弱尺脉迟者，俱不可汗。此又非在表宜汗之证也。此仲景凭脉不凭证之治法也。
　　　　　伤寒见风脉伤风见寒脉

　　伤风脉当浮缓而反浮紧者，其证热盛而烦，手足自温，此伤风得寒脉也，宜羌活神朮汤；内有热而渴者，五味羌活汤；天寒有汗，用神朮汤加桂枝、芍药。若夫伤寒脉当浮紧而反浮缓者，其证不烦，少热，四肢厥冷，此伤寒得风脉也，宜人参羌活汤；热多无汗者，十味芎苏散加人参。大抵脉来浮缓，盖元气虚也，冲和汤加人参在内。
　　　　　禁忌

　　凡见伤寒吐蛔者，虽有大热，忌用凉剂，犯之必死。盖胸中有寒则蛔上膈，大凶之兆，人皆未知。先当温剂以定蛔，后用凉剂以退热，开吐蛔条下。　　凡治伤寒若经十余日以上，尚有表证当汗者，宜羌活冲和汤微汗之。十余日有里证宜下者，当大柴胡微下之。盖伤寒过经，正气多虚，恐麻黄承气太峻。若误用麻黄令人汗多亡阳，误用承气令人大便不禁，故有此戒。若表证未除，里证又急，不得不下者，只得以大柴胡汤，通表里而缓下之。又老弱及血气两虚之人，有下证者，亦宜微下之，或蜜导法，不伤元气。如元气壮实，不在禁例，随病制宜。　　凡见伤寒，尺脉弱而无力，切禁汗下；寸脉弱而无力，切忌发吐。宜用小柴胡和之。　　凡治伤寒，若汗下后，不可用参、芪大补之剂，宜小柴胡和之。若用大补，使邪气得补而热愈盛，变生他证矣。所谓治伤寒无补法也。如曾汗下后果是虚弱之甚，脉见无力，方用人参三白汤加柴、芪甘温补之。其劳力内伤，不在禁补之例，看消息用之也。
　　　　　足太阳经证治

　　夫足太阳膀胱经，乃诸阳之首，主气，为四通八达之衢，故多传变，受病为先。其经起于目内眦睛明穴，从头下后项连风府，行身之背，络于足小指至阴穴也。其证有头项痛，腰脊强，恶心拘急，体痛骨节疼，发热恶寒，此是太阳经表证标病。若有一毫头疼身热恶寒，不拘日数多少，便宜发散，自然热退身凉，有何变证？要在脉静为不传，脉躁盛为传也。治之一差，变证百出。若或发热烦渴，小便不利者，此是足太阳传本病，宜利小便。若小便自利如常者，不可利之。若利之则引热入里为热结膀胱，其人如狂等证。又不可下，下之使表邪乘虚传里，则为痞满结胸胁热利不止等证。如当发汗，不可太过，过则为亡阳肉瞤筋惕等证。故有汗不得服麻黄，无汗不得服桂枝；有汗不可再发汗，汗多不得利小便也。　　辨脉法：浮紧有力是伤寒，浮缓无力是伤风。脉浮烦渴，小便不利，是热结膀胱，是传本经，宜利小便。尺寸俱浮者，太阳受病也。　　辨证法：自汗因表虚，乃风伤卫气，是标病，宜实表散邪。无汗因表实，乃寒伤荣血，是标病，宜发汗。身热烦渴，小便不利，因热结膀胱，是传本病，宜利小便。　　用药法：冬月正伤寒，无汗用麻黄汤，伤风自汗用桂枝汤。三时无汗用芎苏散、冲和汤、正气散选用，三时有汗用加减冲和汤、羌活散。热结膀胱用五苓散。
　　　　　足阳明经证治

　　足阳明胃经，乃两阳合病于前，腑居中土，万物所归。其经起于鼻頞，络于目，循于面，行身之前，终于足大指次指也。其证目痛鼻干不眠，头额痛，身微热恶寒，此是阳明经之标病。不拘日数多少，便宜解肌。若身热烦，渴欲饮水，汗出恶热者，此阳明经本病也，当清解邪热。若潮热自汗，讝语发渴，不恶寒反恶热，揭去衣被，扬手掷足，或发斑黄狂乱，大便燥实不通，或手足乍冷乍温，腹满硬痛喘急，此是正阳明胃腑本实病也，宜急以调胃承气汤下之。凡自汗不宜利小便，利之则津液枯竭也。　　辨脉法：微洪热在经，洪数热在腑，沉数热在里，尺寸俱长者，阳明受病也。　　辨证法：身热目痛鼻干不眠者，是标病，宜解肌。身热烦渴欲饮汗出恶热者，是本病，宜清解。邪热潮热，自汗讝语，发渴或发斑黄，狂乱，大便不通，恶热者，是本实病，宜急下。若元气本虚弱者，宜蜜导法。　　用药法：解肌用葛根汤；清解邪热用白虎汤；急下用调胃承气汤。
　　　　　足少阳经证治

　　足少阳胆经，前有阳明，后有太阳，两阳交中，名曰少阳，主半表半里，缘胆无出入。其脉起于目锐眦瞳子髎上，上头角络耳中，循胸胁行身之侧，终于足小指次指窍阴穴也。其证头角疼而目眩，胸胁痛而耳聋，寒热呕而口苦，胸满而或心下痞闷，此是少阳经半表半里证，本经不从标本，从乎中治。有三禁：不可吐，不可汗，不可下利小便也。只宜和解表里，随手而愈。　　凡头角疼，耳中痛，耳边肿，耳中洪洪而鸣，耳中上下肿痛，或胁满痛，皆是少阳部分邪火为之。若口苦，少阳胆热也；胁下肿痛者，少阳邪结也。治之得法，有何坏证？常须识此，宜详审之！　　辨脉法：脉见弦数，本经病也。
　　辨证法：头角痛而目眩，胸胁痛而耳聋，寒热呕而口苦心下满闷者，即是半表半里证，不从标本，从乎中治。　　用药法：本经证俱用小柴胡汤，随证加减，再无别汤。
　　　　　足太阴经证治

　　足太阴脾经，乃三阴之首，名曰太阴，中宫坤土。其脉始于足大指隐白穴，上行至腹，络于咽，连舌本，循身之前也。其证身热腹满，咽干手足温，或自利不渴，此是阳经热邪，传入太阴标病，宜柴胡桂枝汤。不热若腹满痛燥渴，身目黄，茵陈汤。小便赤，大便燥实不通，亦是阳经热邪，传入太阴本病，宜桂枝大黄汤下之。若初病起，身不热，口不渴，头不疼，就便怕寒，中脘腹满痛，或吐泻手足冷，小便清白，或呕哕，此是本经直中寒邪本病，宜理中汤温之。若初病起无热不渴，止有胸膈腹胀满闷，面唇皆无光泽，或呕而胸腹急痛，手足冷，自觉不舒快，少情绪，其脉沉细，此证不因嗜欲，皆因生冷之物伤于脾胃，故为内伤寒也，治宜治中汤，温散。内有寒热两端，不可混治，用在得宜。　　辨脉法：沉缓热在经，沉实热在腑，沉细寒在脏，尺寸俱沉者太阴受病也。　　辨证法：身热腹满，咽干手足温者，是传经热证标病，宜平热。若腹满痛燥渴，大便不通，或身目黄者，是传腑热证本病，宜下之。若逆冷腹痛吐泻者，是中脏寒证本病，宜温之。若生冷内伤寒证，宜温散。　　用药法：平热用柴胡桂枝汤，若下之用桂枝大黄汤，若身目黄用茵陈汤，若温之用理中汤，温散用治中汤。
　　　　　足少阴经证治

　　足少阴肾经，乃人之根蒂也。三阴交中，名曰少阴。其经始于足心涌泉穴，上行贯脊循喉，络舌本，下注心胸，行身之前也。其证引衣蜷卧而恶寒，或舌干口燥，讝语发渴，大便不通，此因阳经热邪，传入少阴本病，宜急下之。若初起身热，面赤足冷，脉沉，此是本经自受夹阴伤寒，标与本病也，宜麻黄附子细辛温经散寒。若加烦躁，欲坐卧于泥水井中，虽欲饮而不受，面赤脉沉足冷，此是阴极发躁本病，宜四逆合生脉散，退阴回阳温补。若身热面赤足冷，烦躁欲饮，揭去衣被，脉数大无力，此是虚阳伏阴，标与本病，宜温解表里。若初病起，头不疼，口不渴，身不热，就便怕寒，厥冷蜷卧，或脐腹痛而吐泻，或战栗面如刀刮，此是本经直中寒邪本病，宜四逆汤急温之。若无热恶寒，面色青，小腹绞痛，足冷脉沉，蜷卧不渴或吐利，甚则舌卷囊缩，昏沉不省，手足指甲皆青，冷过肘膝，心下胀满，服药不受，此乃夹阴中寒本病，宜人参四逆汤温补之。其前少阴有身热者，是未离于表也。六经之中，惟此一经难辨。大要以口燥渴，脉沉实有力，或大便不通者，知其热；脉沉而迟别其寒。至阴经则难拘定法，或可温而或可下，因分直中传经。此法发前人之所末发也。　　辨脉法：沉实有力，热在脏；沉细无力，寒在脏；数大无力，是虚阳伏阴；其夹阴伤寒、夹阴中寒、阴极发躁，脉皆沉也。尺寸俱微沉者，少阴受病也。　　辨证法：引衣蜷卧而恶寒，或舌干口燥大便不通者，是传经热证本病，宜急下。四肢厥冷，脐腹痛泻利者，是直中寒证，宜急温之。伏阴是标与本病，宜温解表里。夹阴伤寒是标与本病，宜温经散寒。夹阴中寒是本病，宜温补。阴极发躁证是本病，宜退阴回阳，宜急下之，大承气汤；急温，四逆汤。温解表里，加减五积散。温经散寒，麻黄附子细辛汤。温补，人参四逆汤加茱萸。退阴回阳，用四逆合生脉散。
　　　　　足厥阴经证治

　　足厥阴肝经，三阴交尽，名曰厥阴，乃六经之尾。凡伤寒至厥阴，邪势已极。其经始于足大指大敦穴，上环阴器，抵小腹，贯膈上口唇，与督脉会于项巅，行身前之侧也。其证烦满囊缩，消渴，舌卷讝妄，大便不通，手足乍温乍冷，此是阳经热邪传入厥阴本病，宜大承气急下之。若发热恶寒似疟状，此是热邪在经标病，宜柴胡桂枝麻黄各半汤和缓。若不呕清便病自愈。若初病起身不热，口不渴，头不疼，就便怕寒，四肢厥冷，或小腹至阴疼痛，或吐泻体痛，呕哕涎沫，甚则手足指甲面唇皆青，冷过肘膝不温，舌卷囊缩，此是本经直中真寒本病，宜茱萸四逆汤急温之。本经有寒热，临病制宜，不可执一法也。　　辨脉法：沉实有力，热在脏；微细无力或伏绝，寒在脏；浮缓热在经；微浮微缓病自愈。尺寸俱微缓者，厥阴受病也。　　辨证法：烦满囊缩消渴，舌卷讝妄，大便不通，是传经热证本病，宜急下。四肢厥冷，或小腹至阴疼痛，或吐泻体痛，呕哕涎沫者，甚则手足指甲面唇皆青，冷过肘膝，舌卷囊缩，是直中真寒证本病，宜急温。发热恶寒似疟状，是传经热证表病，宜和缓。如不呕清便病自愈。用药急下，大承气汤。急温，茱萸四逆汤。和缓，柴胡、桂枝麻黄各半汤。
　　　　　合并病

　　合病并病二证，世所难明，若非得其精专，焉能识此证也？其合病者，两阳经或三阳经齐病不传者为合病。并病者，一阳经先病未尽，又过一经而传者为并病。且如太阳阳明并病一证，若并未尽，仲景所谓太阳证不罢，面色赤，阳气怫郁在表，不得发越，烦躁短气是也。是传未尽，尚有表证，法当汗之，麻黄汤桂枝各半汤。若并之已尽，是为传过，仲景所谓太阳证罢，潮热手足汗出，大便硬而讝语，法当下之以承气汤。是知传则入腑，不传则不入腑，言其传变如此也。三阳互相合病，皆自下利。太阳阳明合病，主葛根汤；太阳少阳合病，主黄芩汤；少阳阳明合病，主承气汤。三阳合病无表证，俱可下。但三阳经合病，仲景无背恶寒语句，虽则有口燥渴心烦背微恶寒者，乃属太阳，而非三阳合病也。三阳若与三阴合病，即是两感，所以三阴无合并病例也。大抵伤寒二阳经合病必用二阳经药合治之，三阳经合病必用三阳经药合治之。如人参羌活汤，乃三阳经之神药；麻黄汤、神朮汤，太阳经药；葛根汤、白虎汤，阳明经药；小柴胡汤，少阳经之药也。　　合病，若冬月正伤寒，照此例用药；若时证，其脉多有二经三经合病者，治议小柴胡。兼内伤治，如劳力，合补中益气之类。不得过治，致生别病。先用合病药，不愈，然后如此治。
　　　　　两感误治

　　两感者，阴阳双传也，虽为必死，然亦有可救者。虚而感之深者必死，实而感之浅者犹或可治，大羌活汤主之。盖用药先后，发表攻里，本自不向。《活人书》救里四逆汤，救表桂枝汤。殊不知仲景云太阳与少阴俱病，头疼恶寒为太阳邪盛于表，口干而烦为少阴邪盛于里；阳明与太阴俱病，身热讝语为阳明邪盛于表，不欲食腹满为太阴邪盛于里；少阳与厥阴俱病，则耳聋寒热呕而口苦为少阳邪盛于表，烦满囊拳为厥阴邪盛于里也。三阳头疼身热，耳聋胁痛，恶寒而呕，邪在表者，已自不可下之。其三阴如腹满干呕，口渴囊缩，讝语便实，在里者可不下乎？《活人书》引下利身疼痛，虚寒救里之剂，而欲施治于烦渴腹满囊缩讝语实热之证，岂不差乎？原仲景所谓发表者，葛根、麻黄是也；攻里者，调胃承气是也。《活人书》却谓救里则是四逆，救表则是桂枝。今以救为攻，岂不相背？若用四逆，是以火济火，而腹满囊缩等证，何由而除？脏腑何由而通？荣卫何由而行？故死者多矣。盖表里不可并攻，阴阳难同一治也。然用药之法，助正除邪之理，可不一定于胸中乎？
　　　　　急下急温

　　急下急温者，病势危笃，将有变也，非若常病可缓。如少阴口燥舌干而渴，因邪热内消肾水，津液干枯，故当急下以救肾家将绝之水。少阴自利纯清水，心下硬痛，口燥渴者，急下之。少阴腹胀满硬，或绕脐硬痛，不大便，土胜水也，急下之。阳明汗多热甚，恐胃汁干，急下以存津液。阳明腹满痛为土实，急下之。热病目不明热不止者多死。目睛不明，肾水已竭，不能照物，则危甚矣，急下之。六者俱大承气汤。少阴急温有二证：内寒已甚，阳和之气欲绝，急温之；少阴膈上有寒饮，干呕不可吐者，急温之，用四逆汤。此急救之功也。
　　　　　脉浮可下脉沉可汗

　　夫脉浮当下，脉沉当汗，固其宜也。然其脉虽浮，亦有可下者，谓邪热入腑为大便难也。假若大便不难，岂敢下乎？脉虽沉而亦有可汗者，谓少阴病为身有热也。假若身不热，岂敢汗乎？此正所谓取证不取脉也。
　　　　　可汗

　　凡头项体痛者，或腰痛背强者，或身痛拘急者，或洒洒恶寒者，或翕翕发热者，及尺寸脉浮紧者与脉浮数者，或病人烦热不解者，悉皆汗之。已上皆属表证而得表脉，无汗者即宜发汗。若汗后不解，表证尚在，再宜汗之。如表证已解，其热不退者，此是传经也，宜从别治。
　　　　　不可汗

　　凡口噪舌干者，或口苦咽干者，或咽喉痛者，或吐衄下血者，或淋血者，或小便淋沥者，或大便泻利者，或内伤劳倦者，或尺脉微弱者，或房劳阴虚者，或梦遗泄精者，或动气者，或风温、湿温、中暑者，或疮痛者，或妇人经水适来适断者，或气血两虚者，或脉微细者，或新产血虚者，悉皆不可发其汗也。
　　　　　可下

　　凡蒸蒸发热，大便不通者；或潮热自汗，讝语烦渴，大便不通者；或潮热腹痛者；或潮热腹胀硬满者；或潮热讝语者；或阳明白汗多，胃中必燥，大便必鞕而讝语者；或能食不大便者；或讝语脉滑而疾者，或潮热手足濈濈然汗出大便难者；或五六日不大便，绕脐腹硬痛燥，发作有时者，此有燥屎也。或目中不了了，睛不和，大便不通者；或病人小便不利，乍难乍易，微热喘满不卧，亦有燥屎者；或吐后腹胀满不减者；或下利脉滑而数者，此有宿食也。或下利，脉三部皆平，甚则心下硬痛者；或腹中满痛者；或胷痛者；或内实燥满，及发斑黄，狂乱，扬手掷足，揭去衣被，不大便者；或汗吐下后微烦，小便数大便难者；或转屎气者；或发热大渴，不大便者；或小腹硬满而痛，小水自利大便黑，此有蓄血者。或潮热不解，脉沉数，大便难者。悉皆可下之也。大抵一切下证，要知舌干口中燥渴，大便不通，及脉沉实、沉数、沉疾、沉滑有力者，方可下之。再以手按脐腹胸胁硬满而痛，手不可近者，急下之无疑也。如下不尽，亦宜再下之。若下后腹中虚软脉无力者，此为虚也，以参胡三白汤加当归身和之。若下后发热，潮热往来，寒热不解者，宜小柴胡加减和之。若烦热不得眠者，温胆汤加竹叶、石膏主之。如下后利不止，或身体疼痛脉无力者，又当温补之。此家传之活法也。
　　　　　不可下

　　脉沉有表证者，不可下。及恶风恶寒者；或头项腰背强痛拘急者；或手足逆冷不温者；或尺脉弱者；或六脉虚细者；或呕吐者；或腹中时满时减者；或不转屎气者；或腹胀可揉可按者；或脐之左右有动气者；或腹如雷鸣者；或阳明面冷赤色者；或咽中闭塞者；或血虚气虚者；或内伤劳役者；或阴虚劳倦者；或经水适来适断者；或胎前崩漏者；或小便清白者；或夹阴面赤者；或心下硬者；或脉虽大而无力者，悉皆不可下之也。
　　　　　可吐

　　凡病在膈上者；及脉大胸满多痰者；或食在胃口脉滑者；或胸满郁郁微烦者；或胷中懊憹者；或胸中郁郁，痛不能食，欲使人按之而反涎沫者；或下利日数行，寸口脉滑者，吐之，利自止也；或病人手足厥冷，脉乍结，以寒气在胸中则心下满而烦，欲食不能食者；或伤寒三四日，邪在胸中者；寸口脉沉伏或浮滑有痰者；或喉中有痰声者；或干霍乱心腹刺痛欲死者；或中风寒痰涎壅塞者，悉皆可吐。正所谓在上者因而越之也。
　　　　　不可吐

　　凡病人元气羸及老弱血气两虚，或房劳阴虚，或劳倦内伤，或妇人胎产崩漏，或脉虚细无力，或经水适来适断者，悉皆不可吐之也。
　　　　　可温

　　凡中寒者，及直中阴经者；或无热恶寒者；或口出涎沫者；或脉虚细无力者，或脉沉迟者；或腹痛泄泻者；或战栗蜷卧，面如刀割者；或四肢逆冷者；或膈上有寒干呕者；或呕吐不止者；或面戴阳者；或夹阴中寒面唇青者；或下后利不止，清谷不化，脉弱者；或阴证舌卷囊缩，手足厥冷者；或胃寒欬逆者；或清谷泻利不止者，其要在于脉来沉细沉迟或伏绝者，悉皆当温之无疑矣。
　　　　　不可温

　　凡口燥咽干，及舌燥而渴者；或身热小便赤者；或揭去衣被扬手掷足者；或喜饮冷者；或大便实者；或身发斑黄，狂乱者；或妄语潮热者；或面赤，大便实，烦躁讝语者；或身热脉来有力者；或小水短赤者，要在知其脉来沉实沉数沉滑洪大有力者，悉皆不可温之也。
　　　　　用药寒温相得

　　夫发表之药用温，攻里之药用寒，温里之药用热者，各有所宜也。盖表既有邪，则为阳虚阴盛，温之乃以助阳，阳有助则阳长，而阴邪所由以消，故用辛甘发散之以为阳也，此指表药用温者而言之也。里既有邪，则为阴虚阳盛，寒之乃以助阴而抑阳，阳受其抑则微，而真阴所由以长，故用酸苦涌泄之以为阴也，此指里药用寒者而言之也。至于阴经直受寒邪则为脏病，主阳不足而阴有余，故用辛热之剂以温之，所以助阳而抑阴也，则阴消阳长，此则指言温里之药亦明矣。若表有邪而不汗之，其邪何从而解？里有邪而不下之，其邪何从而出？脏有邪而不温之，其寒何从而除？以此三者，故用药有温凉寒热之别。其于热药寒服，寒药热服，中和之剂温而服之。此则寒因热用，热因寒用，不寒不热，温而用之之义也。且药之相得也，如麻黄得桂枝则能发汗，苏叶得葱白、豆豉亦能发汗；芍药得桂枝则能止汗，黄芪得白朮则能止虚汗；防风得羌活则治诸风，苍朮得羌活则止身痛；柴胡得黄芩则寒，附子得干姜则热；羌活得川芎止头疼，川芎得天麻止头眩；干葛得天花粉则止渴，石膏得知母亦止渴；香薷得扁豆则消暑，黄芩得连翘则消毒；桑皮得苏子则定喘，杏仁得五味则止嗽；丁香得柿蒂、干姜则止呃，干姜得半夏则止呕；半夏得姜汁则回痰，贝母得(艹舌)蒌则开结痰；竹沥得姜汁则行经络，桔梗得升麻则开提气血；枳实得黄连则消心下痞，枳壳得桔梗能使胸中宽；知蘗得山栀则降火，豆豉得山栀治懊憹；神砂得枣肉安神，白朮得黄芩则安胎；陈皮得白朮则补脾，人参得麦冬、五味则生脉；苍朮得香附开郁结，厚朴得腹皮开膨胀；草果得山楂消肉积，神曲得麦芽能消食；乌梅得干葛则消酒，砂仁得枳壳则宽中；木香得姜汁则散气，乌药得香附则顺气；白芍得甘草则治腹痛，茱萸得良姜亦止腹痛；乳香得没药大止诸疼，芥子得青皮则治胁痛；参芪得附子则补阳，知蘗得当归则补阴；当归得生地则生血，姜汁磨京墨则止血；红花得当归则活血，归尾得桃仁则破血；大黄得芒硝则润下，皂荚得麝香则通窍；诃子得肉果则止泻利，木香得槟榔则止后重；泽泻得猪苓则能利水，泽泻、猪苓得白朮则能收湿。此用药相得之大端，医家之心妙也。
　　　　　发热

　　夫伤寒翕翕发热者，乃风寒客于皮肤，邪气怫郁于外，表热而里不热也。此太阳经表证，头疼项强，腰背脊痛，身体骨节疼，或已发热未发热，恶寒脉浮紧无汗，冬月用麻黄汤，三时用芎苏散、羌活冲和汤、人参羌活散、正气散选用；脉浮缓自汗，冬月用桂枝汤，三时用加减冲和汤、神朮汤选用。若脉浮，发热烦渴，小便不利者，此热传太阳膀胱本病也，用五苓散利之。若阳明经发热，目痛鼻干不眠，微恶寒，微有头额痛，脉微洪，宜葛根汤。若表热未罢，邪热传里，里未作实，则表里俱热，口渴饮水，脉洪数者，宜白虎汤，此但轻于纯在表纯在里也。若表证皆除而反见怕热，燥渴讝语，大便实而脉沉数，蒸蒸发热者，此为里热，是阳邪陷入阴中，里热甚而达于外也，用调胃承气汤下之。若少阳经耳聋胁痛，寒热，呕而口苦，头角痛，脉弦数，此热在半表半里，用小柴胡汤和之。三阴无表热，惟少阴有表热之证，但其脉沉足冷，用麻黄附子细辛汤；或下利厥冷，里寒外热，用人参四逆汤。其阴阳俱热而不止者，汗后复发热脉躁疾者，下利大热不止者，皆死证。又有三阳传里实热证，口必燥渴饮水不止，揭去衣被，扬手掷足，胸腹满痛，斑黄，狂乱讝语，大便不通，脉必沉实有力，甚则舌卷囊缩者，难治。但当三一承气汤攻里下之。方开别条，与前表热不同也。
　　　　　恶寒

　　伤寒则恶寒，理必然也。虽居密室帐幕之中，亦憎寒拘急，自然啬啬而恶之，若见风尤甚怕也。如寒气甚重者，使人毫毛毕直，而鼓颔战栗，虽向火不能遏其寒也。如已发热者，虽大热而不欲去衣被也。且恶寒者，乃寒邪客于荣卫，则洒淅恶寒，虽一切恶寒多属表证，尚有阴阳所分，无汗为表实，有汗为表虚。若发热恶寒，头疼脉浮紧者，邪入太阳表证也，宜发汗，冬用麻黄汤，三时用芎苏散羌活汤、正气散选用；有汗恶风，脉浮缓者，冬用桂枝汤，三时用加减冲和汤选用。若欲攻其里者，但有恶寒表不解者，不可攻里，要当先解其表也。如不恶寒而反恶热者，此为表解，乃可攻里也。又有少阴无热，恶寒蜷卧，足冷脉沉细者，此寒邪直入足少阴肾经里证也，宜四逆汤温之。经云：发热恶寒发于阳，无热恶寒发于阴。又有汗后恶寒，脉浮无力者，亦为表虚，宜桂枝芍药汤和之。有大便不通，燥渴，微恶寒，脉实者，用大柴胡汤下之。至于背有恶寒者，背为阳，腹为阴，背恶寒者，阳不足也，阳气不足，阴气即盛，阴盛则口中和，背上寒，附子汤温之。阳气内陷者，口干燥渴，心烦，独背上微恶寒者，此里实热也，人参白虎汤和之。盖微者乃不盛之谓也，非比少阴之寒甚也。少阴之病，若恶寒蜷卧，手足厥冷，自利烦躁，脉不至者，则又为不治之证矣。前所用麻黄汤、桂枝汤、芎苏散、羌活汤、正气散、加减冲和汤、神朮汤。
　　　　　汗后不彻

　　伤寒表证，虽经发汗不解，此因汗不尽，故寒热似疟，一日二三发，或面赤身痒，或骨节烦疼大热者，皆因汗出不彻故也。故伤寒热多寒少，似疟一日二三发，面赤身痒者，此不得汗出，宜桂枝麻黄各半汤。　　伤寒，若面色缘缘正赤者，此阳气怫郁在表，当发其汗。其人烦躁，不知痛处，乍在腹中，乍在四肢，按之不知，若短气者，此汗不彻故也，宜更发汗则愈。若服发汗药，汗出似解，至半日许复发烦热不解，其脉浮数者，更发汗则愈。又若伤寒八九日不解，脉浮紧无汗，发热身疼者，此为表证，仍在太阳经而不传，宜麻黄汗之。又若伤寒十日，热已去，脉浮细而嗜卧者，外已解矣。　　若胸胁满痛者，属少阳也，宜小柴胡汤。脉但浮而不弦，无胸胁痛者，还属太阳，无汗则麻黄汤，有汗则桂枝汤。　　若发汗后恶寒，有表证不解脉浮者，宜桂枝汤和之。汗后不恶寒反恶热者，此内实也，用调胃承气汤下之。
　　　　　本热

　　伤寒太阳病脉浮，发热，渴，小便不利者，此太阳邪热传于膀胱，里病也，用五苓散利之。
　　　　　恶风

　　伤寒则恶风，理必然也。盖风邪伤卫，腠理不密，所以自发汗而恶风也。由是观之，恶风悉属于阳，非比恶寒乃有阴阳之别也。微恶风者，居于密室之中，衣被之内，坦然自舒而不恶也，若见风则恶矣。恶风有汗为表虚而脉浮缓，冬用桂枝汤，三时用加减冲和汤。恶风发热而喘，用桂枝冲和汤。若发汗过多，遂漏不止，卫虚亡阳，恶风脉浮者，用桂枝朮附汤。恶风小便难，四肢拘急，难以屈伸，同上。若风湿相搏，骨节疼痛，自汗恶风，短气，小便不利，身微肿者，用甘草附子汤。恶风自汗而喘，用桂枝加厚朴杏仁汤。恶风无汗而喘者，用麻黄汤。汗后七八日不解，表里俱热，时时恶风，大渴，舌干口燥而烦者，以人参白虎汤主之。
　　　　　潮热

　　潮热属阳明，旺申未，一日一发，日晡时作，如潮候之有信，故曰潮热，专主胃腑实热燥粪使然。渴甚不大便，讝语脉洪数有力者，用调胃承气汤攻之。如热不潮，口不渴，大便不实者，不可攻也。如热甚烦渴饮水，脉洪数大便如常者，人参白虎汤解之。若潮于寅卯，属少阳，脉弦数，小柴胡和之。若潮于巳午，属太阳，或脉浮紧，小便难，大便溏，热未入腑，犹带表证，先用柴胡桂枝以解表，候小便利而大便鞕，方可攻之。盖攻须料量，要切脉之实大，或沉实有力，或沉数有力，或洪数有力，再审病人腹硬满痞，或绕脐硬痛，以手按之则痛，或转屎气，或手足心并腋下濈濈然有汗，此内实有燥屎也。若大实，大热大渴，大满大坚，用大承气下之。若小实，小渴小满，小坚小热，以大柴胡，甚者小承气攻之。若腹中不坚满，止燥渴，大便不通，脉实有力，用调胃承气汤。凡欲行大承气，当先与小承气，服下良久，病人腹中转屎气者，此有燥屎也，可与大承气攻之；不转屎气者，初鞕后溏不定，慎勿攻之，攻之则腹胀不食，为难治也。阳明发潮热，大便溏，小便自利，胁痛不止，小柴胡主之。又胁下硬满，不大便而呕，舌上白胎者，用小柴胡则濈然汗出而解也。若大结胸有潮热，属太阳，大陷胸汤。若咳逆潮热，大便自利，潮热，并属小柴胡，病人烦渴汗出即解。又如疟状，日晡潮热，脉实者，可下，用大柴胡汤。大便利而脉虚者不可下，用桂枝柴胡汤。凡有潮热必先用小柴胡；若热不除内实燥渴者，则用大柴胡，甚者用承气汤可也。
　　　　　寒热往来

　　往来寒热，阴阳相胜，邪正分争故也，此属少阳半表半里证。若阳不足，阴邪出表与争，故阴胜而为寒；若阴不足，阳邪入里与争，故阳胜而为热。邪居表多则多寒，邪居里多则多热。邪在半里半表则寒热相半，乍往乍来而间作也。小柴胡专主往来寒热，寒多加桂枝，热多加黄芩。太阳证八九日如疟状，一日二三度而发，不呕清便，脉浮缓者为自愈，不浮缓为未愈，用桂麻各半汤。病至十日热结在里，燥渴大便实，往来寒热，大柴胡下之。若往来寒热，胸胁满而不痛，属半表半里，未入于腑，小柴胡、枳桔汤未效，用小柴胡入小陷胸汤。妇人中风八九日，续得寒热，发作有时，经水适来适断，此为热入血室，用小柴胡加生地、红花、当归、丹皮、桂枝。若心烦喜呕，胸膈满，不饮食，寒热往来，小柴胡汤。汗下后不呕不渴，头汗出，胸膈满，小便不利，寒热往来，柴胡桂姜汤。热多寒少，尺脉迟者，荣血不足，黄芪建中汤；候尺脉不迟，小柴胡汤。经曰：血虚气弱，腠理开，邪气入，与正气相搏，结于胁下，邪正分争，往来寒热，休作有时，默默不欲饮食，脏腑相连，其痛必下痛攻上，故使呕也，小柴胡汤。若小柴胡证，医以他药下之，其柴胡证不罢者，复与小柴胡汤，必蒸蒸而振，则发热汗出而解也。若伤寒六七日，发热微恶寒，节烦疼，微呕，心下有结，柴胡桂枝汤。若寒热往来，寒多者加桂枝、芍药，热多倍用柴胡。若胸满微结，小便不利，渴而不饮，但头汗出，往来寒热，心烦者，柴胡桂枝汤主之。寒热汗多亦治之。
　　　　　烦热

　　烦热者，乃邪热传里，不经汗吐下则为烦热，乃热而烦扰不安也，与发热若同而异。病人烦热，汗出则解。如未作膈实，乃但和解微汗而已。若心下满而烦，则有吐下之殊。先烦后悸者为实，先悸后烦者为虚。烦，欲吐不吐郁闷之貌。但表有热不得汗出而烦者，脉必浮数，宜发汗即愈。发汗后解半日许，复发烦热，脉浮数者，宜再汗之。又服桂枝汤反烦不解者，先刺风池、风府，却与桂枝汤愈也。太阳病心烦自汗，小便数者，不可与桂枝汤，宜芍药甘草汤。太阳病服汤后，汗出烦渴，脉洪大者，用白虎人参汤。阳明病心烦喜呕吐，寒热往来，心下悸，小便不利，小柴胡加茯苓汤。衄血烦渴，饮水则吐，五苓散；不愈，竹叶石膏汤。下后，昼烦夜静，不呕不渴，无表证，脉微沉，姜附汤。若汗下后，病仍不解而烦躁者，茯苓四逆汤。大下后六七日不大便，烦躁不解，腹满硬痛而烦渴者，有燥屎也，大承气汤。汗吐下后，心下满，气上冲胸，头眩身振摇而烦者，茯苓桂枝白朮甘草汤。瘥后不能胜谷气，微烦，损谷则愈，小柴胡加枳壳；不愈，大便实者加大黄。又有肾伤寒，表里无熟，但烦愦不欲见光明者，时有腹痛，脉沉细，四逆汤。凡伤寒身体烦疼，即是热疼不得汗故也。若脉浮数者宜汗之，此表证而烦也。若烦渴脉弦数，此半表半里证而烦也。加之寒热胁痛而呕，宜小柴胡去半夏加天花粉。至于胸中烦，即胸中热而烦也；又心中烦，亦心中热而烦也，并宜小柴胡汤加炒栀、连。阳明病烦渴，脉洪数，饮水不止者，白虎汤；大便实者，调胃承气汤。此里证而烦也。若内伤劳役，阴虚火动而烦者，其人身倦无力自汗，尺脉浮虚，宜补中益气汤加炒栀、连、生地、麦冬、黄蘗、知母；若不得睡而心烦者，兼服朱砂安神丸，纳其浮游之火而安神明也。大抵伤寒六七日，三部脉皆至大，烦而口噤不能言，其人躁扰，欲作汗而解也。若脉和大烦，目重睑内际黄者，此亦欲作汗而解也。一切肌表大热而烦，盖欲作汗而解，再无疑矣。一如天道亢热人皆不安，或时大雨至人皆凉爽，但脉不应者为难治。如足冷脉沉细者，此阴证之烦也，急用人参四逆汤温之，又不可不知也。若发汗出，烦热不得眠者，此为胃中干燥也，饮水者，宜少与之，以救胃汁干也。若伤寒二三日，心悸而烦者，此虚烦也，小建中汤。又少阴病二三日，心烦不得眠卧，黄连阿胶汤主之。
　　　　　烦躁

　　烦为扰乱而烦，躁为愤怒而躁，谓烦躁者，有阴虚阳实之别也，心热则烦，肾热则躁。烦为热轻，躁为热重。所谓烦躁者，先发烦而后至躁也。所谓躁烦者，先发躁而渐至烦也。太阳病，头疼发热，恶寒体痛，脉浮紧，烦躁，因不得汗出，此邪在表而烦躁也，冬用大青龙汤，三时用十味芎苏散加石膏、麻黄；天道暖盛，九味冲和汤加麻黄、六神通解散亦可。经云：伤寒当汗不汗则人烦躁，此之谓也。凡伤寒肌表热甚，脉浮数不得汗出而烦躁者，速宜汗之为当也。若表邪传里，讝语大渴，面赤饮水不止者，脉洪数而烦躁，人参白虎汤。阳明经腑病，五六日不大便，绕脐腹硬痛，讝语渴甚，烦躁发作有时者，此内有燥屎而烦躁也，宜调胃承气汤下之；元气虚者，蜜导法通之。若病大热，错语呻吟，或干呕不眠而烦躁口渴脉数者，此邪在里而烦躁也，黄连解毒合白虎加竹叶。若太阳不得汗，医以火劫取，汗不出，大热入胃而烦躁者，此劫令烦躁也。小柴胡加龙骨牡蛎汤入黄连、山栀。凡伤寒阳微发汗，烦躁不眠，或汗下后昼日烦躁不得眠，夜安静，身无热，脉沉微者，姜附汤。或汗下之后，病仍不去，烦躁者，茯苓四逆汤。要在脉沉细无力，口不渴，方可用此汤，此阳虚而烦躁也。若得病二三日，脉微弱无力，大柴胡证。烦躁心下硬，能食，小承气微利之。心中悸而烦躁者，小建中汤。恶风自汗，脉弦而烦躁者，不用此汤。若热六七日，烦渴欲饮水者，用五苓散。无热狂言，烦躁不安，精采不与人相当者，亦宜五苓散。又少阴病吐利呕逆，烦躁欲死者，脉必沉细，吴茱萸汤。若阴证身微热，脉沉细，手足冷而烦躁者，四逆汤。面赤加葱白，无脉干呕用猪胆汁。又有不烦便作躁闷者，乃阴极发躁，欲坐卧于泥水井中，其脉沉细足冷，饮水不得入口者，用霹雳散，不若生脉四逆汤尤妙。此阴盛拒阳而烦躁也。余以艾汤调硫黄末二三钱，立时出汗乃愈，此秘方也，累用累效。其结胸烦躁悉具者死，吐利四逆而烦躁者死，发热下利厥逆而烦躁不眠者死，恶寒蜷卧脉不出而烦躁者死，又五六日自利后烦躁不眠者死，此皆烦躁之不治也。又有久病阴虚发热恶寒，午后面颊颧赤，烦躁引饮，肌热燥热，至夜尤甚，脉洪大按之无力，此皆血虚而烦躁也，用当归补血汤。又有痰火升，作喘咳嗽，气急烦闷，不得安卧，或时心烦，或时躁乱不宁，此名痰躁，用温胆汤加辰砂、(艹舌)萋、桔梗、竹沥、姜汁少许为要药也。不在伤寒烦躁治例。
　　　　　头痛

　　头痛者，寒邪入足太阳，上攻于头，此表证也。头疼脉浮紧无汗宜发汗，脉浮缓有汗宜解肌，照时令用药。三阳经杂证，虽俱有头疼，不若太阳专主也。太阳则顶巅脑后痛连风府，阳明则头额痛，少阳则头角痛。三阴无头痛者，其脉至颈胸而还，不至于头，故无头疼。惟厥阴有头痛者，是脉经于顶巅也。阳明头额痛，目痛鼻干，发热不眠，脉微洪者，用葛根解肌汤加川芎、白芷、升麻、葱白。本经邪热传里，不恶寒，反恶热，讝语面赤，大渴饮水不止，脉洪数者，人参白虎汤。　　若大便不通，潮热讝语，揭去衣被，胃热燥渴，此因热气上攻头目，脉沉数有力，调胃承气汤下之，甚者大承气下之。少阳头角痛，耳中痛，往来寒热，胸胁痛而耳聋，呕而口苦，身热脉弦数者，用小柴胡加川芎，盖川芎乃胆经药也。又有肺家鼻塞头疼者，瓜蒂散搐鼻，黄水出乃愈。又痰涎头疼，胸满寒热喘急者，亦瓜蒂散吐之。又厥阴干呕吐涎沫，头痛者，吴茱萸汤，脉沉厥冷加附子。此数者伤寒头痛也。其杂证亦有头痛者。头乃诸阳之首，凡血虚头痛，四物汤倍加川芎、蔓荆。气虚头痛，四君子加川芎、槁本。气血俱虚头痛，八物汤加槁本、蔓荆。脉大无力，用补中益气汤加蔓荆、细辛。有风头痛，用羌活汤加天麻、荆芥。有湿痰头痛，用二陈汤加苍朮、芎、芷、细辛。有痰火痛者，二陈汤加酒炒芩、连、山栀、川芎、蔓荆、竹沥、姜汁少许。又阴火上冲头痛者，用四物汤加黄蘗、知母、蔓荆、荆芥、炒芩、连、山、栀。有暴感风寒头痛，芎苏散加苍朮、白芷。各汤中俱加桔梗开提诸药上行，不可缺也。其食积亦有头痛，开食积伤寒各条，故不录。大抵真头痛连于脑。手足俱青者为真头痛，必死。
　　　　　头眩

　　头眩者，少阳半表半里间，表邪传里，表中阳虚，故至头眩，用小柴胡、黄芪、川芎、天麻为君。又汗下后而眩冒者，亦阳虚所致，用人参养荣汤加川芎、天麻。少阴下利不止而头眩，时时自冒者，此虚极而眩也，人参四逆汤加川芎、天麻。太阳病若下之，因复发汗，此表里俱虚，其人必冒，冒家汗出自愈，用真武汤加川芎、天麻。太阳中风头眩头摇，其脉浮紧，用羌活神朮汤加川芎、天麻。太阳发汗后，汗出不解，心下悸头眩，肉瞤筋惕，振振欲擗地者，宜真武汤加川芎、天麻。太阳发汗二三次，汗出过多，肉瞤筋惕，头眩身振，身热脉虚数者，人参养荣汤加蔓荆、炒黄蘗、川芎、天麻乃愈。阳明病头眩，不恶寒，能食而咳，茯苓白朮甘草生姜汤加川芎、天麻。少阳呕而口苦，寒热头眩，目运脉弦数，小柴胡加川芎、天麻。若汗吐下之后，虚而脉数无力，心下痞满，胁痛气冲，咽不得息，身振摇肉瞤筋惕，久则成痿，头眩目运者，茯苓白朮桂枝甘草汤加川芎、天麻。又有血虚头目眩运用四物汤，加人参、蔓荆、天麻。若气虚头眩目运，四君子汤加川芎、当归、天麻。伏痰头眩目运，用二陈汤加(艹舌)蒌仁、桔梗、枳实、苍朮、川芎、天麻、竹沥、姜汁。痰火上攻，头眩目运，用二陈汤加酒炒芩、连、山栀、蔓荆、川芎、天麻、竹沥、姜汁。阴火上冲，头眩目运，用四物汤加炒黄蘗、知母、天麻。劳役内伤，头眩目运，用补中益气汤加蔓荆、天麻。若下元气脱，头眩目运，人参养荣汤加升麻、川芎、天麻。大抵治头眩目运，非天麻不能除也。
　　　　　项背强

　　项背强者，太阳表邪也。无汗脉浮紧，宜发汗，麻黄汤；有汗脉浮缓，宜解肌，桂枝汤或羌活冲和汤。太阳风痓，角弓背反张，独头摇，卒口噤，用小续命汤，治在痓证条下有加减法。项背强几几，无汗用发汗，有汗用实表。几几如短羽之鸟，不能飞腾，动则伸缩其颈，而两翅耸动欲飞之貌。其病者，头项一伸一缩，故几几也。
　　　　　头摇

　　头摇者，里病也。内有痛则头摇，宜察痛而治之。一者，风痓独头摇，卒口噤；二者，心绝则头摇，形状如烟煤直视者死。凡头摇多属于风，风主动摇，风脉必弦，用神朮汤加天麻、羌、防、全蝎、僵蚕之类是也。
　　　　　无汗

　　无汗者，寒邪中经，腠理固密，津液内渗而无汗也。风暑湿皆有汗，惟寒邪独不汗出。太阳证无汗者，冬用麻黄汤，三时用芎苏散、冲和汤、六神汤选用。太阳证无汗，脉弱无阳，难作汗者，血少也，黄芪建中汤加朮、附。刚痓无汗治在痓条下。少阴脉沉，发热无汗，麻黄附子细辛汤。阳明当自汗，若无汗，身如虫行皮中，此久虚无汗故也。热病热盛躁急不得汗出，此阳脉极也，死证矣。又温病不得汗出，必发狂也。有汗者生，无汗者死。其三阴证与阴阳毒者，皆无汗也。按阴毒额上手背冷汗出者，此虽阴证亦有汗也，用人参四逆汤。原太阳表邪当汗之证，用麻黄汤，二三剂发汗不出者必死。然发汗头面半身以上虽出，其下半身无汗及不至足者，必死。盖寒自伤足经而起。汗出不至足者，是太阳膀胱气绝也。凡温热病伤寒不得汗，用捣姜汁绵裹周身擦之，其汗自出，此良法也。
　　　　　自汗

　　自汗者，卫为邪干，不能固密，腠理疏而汗出，不由发而自出也。有表里虚实之分。若风伤卫气，太阳表未解，脉浮缓自汗者，冬用桂枝汤，三时神朮汤。若汗后恶风寒，皆为表虚，汗不止，用黄芪建中汤。太阳发热，汗过多，汗出遂漏不止为亡阳，用朮附汤。若阳明腑病，自汗出，不恶风寒而反怕热，躁渴讝语，饮水不止，大便不通，脉沉数者，调胃承气汤下之。阳明自汗小便不利者，津液少也，急下调胃承气汤。大抵伤风则恶风自汗，伤湿则身重自汗，中暑则脉虚自汗，中暍则烦渴自汗，湿温则妄言多汗，风温则鼾睡自汗，霍乱则吐利自汗，柔痓则搐搦自汗，阳明则恶热潮热自汗，阴虚劳力则身倦自汗，亡阳则遂漏不止。自汗治开各条下。惟卫气不与荣气和谐，脏无他病，发热恶风而汗自出，宜桂枝和合荣卫，使邪气无所容之地，则邪自出而汗自止矣。言桂枝发汗者，非发也，实闭汗孔也。发字当作止字论。　　凡阴证四肢厥冷，额上手背汗出者，脉必沉细，用四逆汤温之。自汗出，小便难，身无热，脉沉足冷者，四逆加桂枝、白朮、茯苓。若吐利厥冷，脉沉或伏，或身痛大汗出者，人参四逆加桂枝、白朮、黄芪。　　凡发热下利大汗不止者，死。若大汗出，发润如油，喘不止者，死。若大汗出，热反盛，狂言不食者，死。若汗冷如冰，四肢厥冷脉脱者，死。柔汗发黄，环口黧黑者，死。凡伤寒温热病，汗不止，将发披水盆中，足露于外，宜少盖；可用炒麸皮、糯米粉、龙骨、牡蛎煅为细末和匀，周身扑之，其汗自止，免致亡阳而死，此良法也。方开各条不录。
　　　　　盗汗

　　伤寒盗汗者，睡中出而醒则止也。缘邪在半表半里间，故知胆家有热也，用小柴胡汤。若杂病寸脉虚浮，尺脉数大无力，乃阴虚火动，宜当归六黄汤、辰砂白芷散，兼用小柴胡汤。
　　　　　头汗

　　诸阳经络循于头，三阴但到项而还。头汗者，邪搏诸阳之首，则汗见于头也。若遍身自汗出为热越。今热不得越而阳气上冲，津液上凑，故但头汗耳。夫里虚则不可下，内涸则不可汗。头既有汗，不可再汗也。盖阳明病脉洪数热甚，但头汗出剂颈而还，渴饮水浆，小便不利，必发黄也，此因热不得越，用茵陈五苓散。若瘀血在内，小便利而大便黑，小腹满硬，头汗出者为蓄血，桃仁承气汤，下尽黑物则愈也。往来寒热，胸胁痛，头汗出者，属少阳，小柴胡汤和之。太阳中湿发黄，小便难，渴欲饮水浆，头汗出者，茵陈五苓散，重则茵陈汤。阳明病烦渴饮水，多胸满怔忡头汗出者，为水结胸，五苓散利之。中湿欲面向火亦汗出者，治在中湿条下。　　凡头汗出，小便不利者，死。
　　凡关格不得尿屎，头汗出者，死。若元气下脱，额上汗出如贯珠不流者，死。与夫误下，湿家汗出额上而喘，小便难，大便利者，亦阳脱也，俱死证矣。　　凡头汗到颈而还，必发黄证也。

　　　　　手足腋下汗

　　伤寒潮热，手足心腋下濈濈汗者，此为实也。手足乃诸阳之本，热聚于胃则津液旁达于四肢，蕴热则燥屎讝语，手足汗出者，大承气汤下之。挟寒则水谷不化，手足冷汗出者，理中汤温之。是有承气、理中之不同也。阴毒寒证，手足额上冷汗出者，四逆汤温之。
古今图书集成医部全录卷三百四十七

伤寒门

　　　　全生集 【明　陶华】

　　　　　身体痛

　　身体痛者，虽曰太阳表邪未解，又有温经发汗之不同。如发热恶寒，头疼身体痛，脉浮紧无汗，属太阳表证，冬用麻黄汤发汗，余月冲和汤汗之；有汗脉浮缓，身体痛者，亦表证也，冬用桂枝汤，余月加减冲和汤。少阴身体痛，或吐利手足冷者，四逆汤。有阴证下利或呕吐，身体痛，发热，脉沉迟，先救里，用四逆汤；后救表，用桂枝汤。或阴证厥冷下利，脉沉，身体痛如被杖，呕逆者，茱萸四逆汤温之。阳证发汗后，身体痛，脉沉迟，桂枝芍药人参汤。一身尽痛，发热面黄，热结在里，小便自利，大便或秘，此为蓄血证，轻则犀角地黄汤，重则桃仁承气汤。大抵伤寒烦热身疼，即是热疼，汗出则解，医当识此；无热吐利身疼，即是虚寒，温之则愈，勿令误也。　　凡风湿一身尽痛，身重不可转侧，中湿亦身重而疼，俱小便不利，五苓散加羌活、苍朮利之。霍乱则吐泻作而身体痛脉沉者，桂枝汤。表里俱寒，则下利清谷身疼痛，先救里，四逆汤；后救表，桂枝汤。又有劳倦亦身体疼痛，则脉虚困甚也，用补中益气汤加羌活、苍朮、桂枝汤；不愈，又用人参养荣汤加羌活、桂枝、芍药。若身热自汗身疼痛者，属阳明有风也，用葛根解肌汤加羌活、防风、桂枝、芍药治之。有血虚发热，身疼痛，脉浮数无力者，用四物汤加羌活、知母、黄蘗。痰证亦有身疼痛者，治在痰证类伤寒条下，故不录于此。
　　　　　动气

　　凡病人有动气者，即气痛也。脏气不调，筑筑然跳动，随所主而形见于脐之左右上下也。其人必先痞气，而后感于伤寒。医人不知患者有痞积在内，妄施汗下之法，致动其气，故曰动气。凡治不可轻举之也。　　若治伤寒，须问病人脐之上下左右有动气否，但言有此，以手按其处牢而若痛，筑筑动气者是也，便不可汗下。动气在左，若汗之则头眩，汗不止，筋惕肉瞤，先防风白朮牡蛎汤，汗止则小建中汤。不可下，下之则腹内拘急，食不下，动气更剧。身虽热，反欲倦，先宜甘草干姜汤，后与小建中汤。动气在右不可汗，汗之则衄，心烦，饮水则吐，先宜五苓散，后与竹叶石膏汤。不可下，若下之津液枯竭，咽燥鼻干，头眩心悸，宜人参白虎汤加川芎。动气在上不可汗，汗之则气上冲心，宜李根汤；不可下，下之则掌握热烦，身热汗自出，欲得水自濯也，宜竹叶汤。动气在下不可汗，汗之则无汗，心中大烦，骨节苦疼，目运恶寒，食则反吐，先宜大橘皮汤，后与小建中汤；不可下，下之则腹满下利清谷，心痞头眩，宜甘草泻心汤。可见伤寒以看外证为当者，盖不待脉可见，必待问证而可得也。又有肾脏之气内虚，水结不散，气与水搏，即发奔豚，以其走动冲突，如奔豚之状，皆不宜汗下，通宜理中加桂枝去白朮。缘白朮燥肾闭气，故去之；桂能泄奔豚，故加。然而独不言当脐有动气者，是可以不言而喻也。左右上下尚不宜汗，况中州乎？　　动气俱用理中汤去白朮加桂枝。又一法，用桂枝汤亦良。二法须看有热无热。
　　　　　口渴

　　渴者，里有热也，津液为热邪所耗，分六经治之。太阳标热在表则无渴；邪热入膀胱之本则烦渴，脉浮数，小便不利，五苓散利之，不可与白虎汤。太阳病发渴，表未解，心下有水气，小青龙去半夏加(艹舌)蒌天花粉。太阳病服桂枝汤，汗出后烦渴甚者白虎汤。太阳病身热恶风，手足温，胁痛而渴，小柴胡去半夏加天花粉。经云：太阳证无汗喜渴，忌白虎。凡阳明经病脉长而微洪，标热无汗而渴，葛根解肌汤。若阳明病传热于胃，本热，恶热自汗，面赤讝语，发渴饮水，脉洪数者，人参白虎汤加天花粉、黄连。若阳明本热内实，或蒸蒸内热，或潮热，大渴饮水不止，讝语，揭去衣被，或发斑黄，狂乱，或成大结胸，舌上燥胎，大便不通，脉沉数者，三承气汤，量轻重选用。若内热未实，且未可下，宜白虎汤合小柴胡去半夏加天花粉、黄连。　　若阳毒证目赤唇焦，鼻如烟煤，发黄狂乱，骂詈叫喊，大渴饮水不止，舌胎干燥，内实或下利赤黄，脉大有力，三黄石膏汤或黑奴丸。大便不通，渴甚者，宜急下之，大承气汤。经云：阳明自汗而渴，戒五苓散利小水。恐津液枯竭，故戒也。　　若少阳脉弦数，口苦咽干发热而渴者，小柴胡去半夏加天花粉、葛根。　　若心烦喜呕而渴，胸满胁痛而渴，日晡潮热而渴，往来寒热而渴，俱属少阳，并用小柴胡去半夏加天花粉、黄连，渴甚加石膏、知母。凡先呕后渴，此为欲解，当与水解。先渴后呕，为水停心下，则为水结胸，下利喘咳等证，随证治之。　　凡太阴虚寒自利则不渴。惟少阴舌干口燥而渴，有大便不通，讝语，脉沉实者，急下之，用大承气汤。厥阴热极，消渴能饮水，脉沉细，四肢微厥乍温，甚则大便不通，舌卷囊缩讝妄者，急下之，用大承气汤。厥阴消渴，谓能饮水多而小便少，盖热能消水。若厥阴证热微厥亦微，四逆散；若厥深热亦深，消渴者，大承气汤下之。有少阴证口渴欲饮水不能饮，小便白色，脉沉足冷者，此下虚有寒，人参四逆汤温之。有阴毒下利，身如被杖，自汗厥逆，脉沉疾，烦渴，或腹痛胸满燥渴者，茱萸四逆汤温之，不可用凉剂；甚则唇青厥逆，舌卷囊缩，脉沉伏者，急灸关元、气海蒸脐法，仍用姜附大剂以温之。又有阳证下利脉数而渴者自愈，此渴因泻枯津液，故渴必自愈。泻止则不渴，不愈者必清血。宜黄芩汤。阳证发黄，头汗出，渴饮水浆者，茵陈五苓散；大便实者，茵陈汤。一切伤寒时气热病，欲饮水者，因内水枯竭，欲得外水自救，宜少与之，以全胃气，气和则愈。盖得水能和其胃气，汗出而解也。不可太过，若太过则水停心下，为水结胸下利喘咳等证。　　若全不与饮，则内水干燥，无由作汗，必加喘渴躁乱而死。　　若病人饮水，必须令人以手摩揉心胸胁下，使水气行散不至停蓄也。大渴舌干胎燥者，用薄荷捣浸凉水，时时噙漱，以免干燥而渴。其杂证阴火动而渴者，用四物汤加黄蘗、知母、天花粉、黄连。若中暑脉虚而渴身热者，白虎汤加香薷、黄连、辰砂调服。
　　　　　口燥舌干

　　舌干口燥者，因邪热聚胃，消耗津液，属正阳明胃腑病，乃胃汁干也，调胃承气汤下之。其少阴舌干口燥者，因内水枯竭，即热消肾汁干也，用大承气汤急下之。其少阳口苦干者，小柴胡汤加天花粉、干葛和之。阳明身热，背恶寒口燥舌干者，白虎汤加人参。若脉沉足冷舌干胎燥者多死。
　　　　　吐血

　　吐血者，口中出血也。诸阳受热，当汗失汗，使热毒入深，积蓄于脏，遂成吐血也。凡见眼闭目红，神昏语乱，眩冒迷妄，烦燥漱水，惊狂讝语，背冷足寒，四肢厥冷，心胸腹胁满痛，小水自利，大便黑者，皆瘀血证也。虽有多般，不必悉具，但见一二证，便作主张血证治之。初得此证，急宜用药。有蓄血上焦，漱水不咽者，犀角地黄汤。若吐鲜血，血不止，燥渴者，黄连解毒汤加丹皮、生地，磨京墨吞下四生丸。　　若血结满硬而痛燥渴者，桃仁承气汤，下尽黑物则愈矣。　　凡病神昏者多死。此证神昏亦宜速下，迟之亦杀人，切记切记！
　　　　　衄血

　　衄血者，经络热盛，逆血妄行于鼻者为衄也。是虽热盛，邪犹在经，然亦不可发汗。以桂枝、麻黄治衄者，非治衄也，乃发散经中邪气耳。且衄固为欲解，其或头面汗出。　　若身无汗，及汗出不至足者，难治。太阳证衄血，乃服桂枝后至衄者，为欲解，犀角地黄汤。无汗而衄，脉浮紧，再与麻黄汤；有汗而衄，脉浮缓，再少与桂枝汤。此二者盖为浮脉而设也。鼻衄分点滴成流者，不须服药，少刻自解，当与水解。若滴点不成流者，邪犹在经，还须发散，用药无疑。经曰：夺血者无汗，夺汗者无血。俗人以血为红汗，厥有旨哉！若得衄而解者，邪之轻也。得衄不解者，邪之重也。太阳病口干鼻燥，脉浮紧，必衄血，黄芩汤。伤寒八九日不解，表证仍在，其人发烦目瞑，剧者必衄，热乃解。若不解，阳气重故也，宜汗之。衄家不可大发汗，汗之必额上陷，脉浮紧，直视不能眴，不得眠，芍药地黄汤。阳明漱水不欲咽，必衄，犀角地黄汤。阳明口干鼻燥，脉浮数者，必衄，犀角地黄汤加干葛。脉来轻轻在皮肉之间，尺中浮，目睛晕黄，必衄，脉浮数者，口干鼻燥，必衄，并用犀角地黄汤。凡鼻衄无表证，脉不浮紧者，尚不可发汗，医当慎之。若衄而烦渴，饮水即吐，先宜五苓散，次服竹叶石膏汤。凡衄血不止者，茅花汤加芩、连、京墨，用劫法止之。若伤寒表证，衄血将解，不可用凉水及寒药止住，必成蓄血结胸难治，宜用犀角地黄汤加当归、红花，甚者加桃仁、大黄，下尽黑物则愈。少阴但厥无汗，强发之必动其血，必从口目鼻耳齐出者，名上厥下竭者，难治，当归四逆汤，仍灸太溪、三阴交、涌泉；一法，黑锡丹治之。若人虚衄血不止者，三黄补血汤加茅花、京墨及劫法甚良。一切诸失血证，脉沉小身凉者生，脉浮大身热者死。吐衄后脉微者易治，衄后复大热脉反躁急者死。凡血得热则行，得冷则凝。血属南方丙丁火，见黑则止；肾属北方壬癸水，盖水能制火，故失血药中加墨则效也。若衄而头汗出，或身有汗不至足者，为难治矣。
　　　　　蓄血

　　夫蓄血者，瘀血蓄结于内也。表证当汗不汗，瘀血在里，必血结也。大抵看伤寒，必察病人心下两胁小腹，以手按之则硬痛者，便当问其小便何如：若小便不利，乃水与气；若小便自利者，乃为蓄血也。经云：太阳病不解，热结膀胱，其人如狂，血自下者，愈。若不愈，小腹急结痛者，用桃仁承气汤下之。有表证者，先用桂枝汤以解外，后下尽瘀血为愈。又太阳病六七日，脉微沉反不结胸，其人发狂者，以热在下焦，小腹当硬满，小便自利者，下血乃愈。所以然者，太阳随经瘀血在里故也，桃仁承气汤，下尽黑物乃愈。太阳病身黄脉沉细，小腹硬，小便不利者为无血也，小便自利者为有血也，宜桃仁承气汤下之。　　又伤寒有热，小腹满，应小便不利，今反利之，为有血也，当下血为愈。　　阳明病其人喜忘者，必有蓄血也。所以然者，内有瘀血，故令人喜忘也。屎虽鞕，大便反见易，其色必黑，宜下血则愈。喜忘好忘，有所见而如狂也。若蓄血在上焦，胸中手不可近而痛者，犀角地黄汤。中脘手不可近，桃仁承气汤；脐下小腹，手不可近，抵当汤。盖伤寒蓄血，医多不识。若能识者，则唾手取效也。血未下，犀角地黄汤中加大黄、枳实、桃仁、红花、苏木。
　　　　　呕吐

　　呕者，声物俱有而出也；吐者，无声有物而顿出也。若有声无物为干呕也。较之轻重则呕甚于吐矣。盖表邪传里，里气上逆则为呕也。大抵邪在半表半里则多呕。若初得病，呕逆呕哕清水，呕吐饮食者，宜加减藿香正气散，虚者人参养胃汤加香附、砂仁。若已发热者，十味芎苏散汗之，天寒少加麻黄、干葛。若有汗者不可汗，宜正气散去苏叶以和之。　　凡阳明壮热，目痛鼻干，干呕无汗者，用葛根半夏生姜汤。太阳阳明合病，下利而呕者，用半夏葛根生姜汤。太阳少阳合病，下利而呕者，黄芩汤加半夏、生姜。凡食谷欲吐者，属阳明也，吴茱萸汤。得汤反剧，属上焦也，用葛根半夏生姜汤。凡胸中有热’胃中有邪气，腹中痛欲呕吐者，黄连汤主之。凡呕多者不可下，下之则利，利不止者死，利止者愈。故经云：呕多，虽有阳明病，不可攻之，攻之为逆。为其逆气尚未收敛为实也。　　凡发热口苦，脉弦数而呕者，属少阳也。若心烦喜呕，胸胁满而呕，往来寒热而呕，日晡发热而呕，皆属少阳，并用小柴胡倍加半夏、生姜主之。热少去黄芩，口干加干葛，心烦喜唾加姜炒黄连，心下痞满加枳实。若潮热内实，不大便，呕不止，心下郁郁微烦者，大柴胡下之。凡呕吐胃家有热，脉弦数，口若烦渴，胃有寒，脉弦迟，逆冷不食，有水气，先渴后呕，腹满怔忡，有脓血，喉中腥气，奔逆上冲，不须治之，呕脓尽为愈。此四者不可不辨也。　　凡太阴腹满，水谷不下，或腹痛呕吐，脉沉迟，理中汤加半夏、陈皮、厚朴、藿香、生姜之类，寒甚加附子。凡少阴饮食入口即吐，心下兀兀欲吐复不能吐，手足寒，脉沉细者，四逆汤加半夏、生姜、陈皮之类。　　凡厥阴呕吐涎沫逆冷，脉沉微者，茱萸四逆汤加半夏、生姜、陈皮、厚朴之类。　　若膈上有寒饮，干呕吐涎沫，四逆汤。　　若吐利手足逆冷烦躁甚者，茱萸四逆汤。少阴欲吐不吐，但欲寐，五六日利而渴，小便色白，四逆加生姜。　　若似呕似哕似喘，心下愦愦无奈，大橘皮汤。　　若汗下后，关脉迟缓而吐为胃寒，理中汤，甚者加附子。　　若吐后水药不入口者，为呕逆，半夏茯苓汤。病瘥后，虚烦呕吐，竹叶石膏汤加生姜、陈皮。清呕吐，谷不下，小半夏汤。　　凡呕吐脉滑数或洪大发热者，茅根汤。　　若三阳发热而呕，通用小柴胡汤加陈皮、生姜。　　凡先呕后渴，此为欲解，宜与水解。　　凡先渴后呕为水停心下，宜茯苓半夏汤加陈皮、生姜。小便不利者，五苓散，有水气或咳或悸，身痛自利，真武汤去附子加陈皮、生姜。　　凡病后余热在胃口，虚羸少气，呕逆欲吐者，竹叶石膏汤。　　若胃中有痰热而呕者，橘皮竹茹汤加姜炒黄连、山栀。　　凡胃寒呕吐不止者，藿香安胃汤合理中汤主之，甚者加丁、附。　　凡胃热呕吐不止者，用小柴胡加竹茹、干葛、陈皮、姜炒黄连、山栀、石膏主之。　　凡胃实呕吐者，用香砂平胃散去甘草加枳实、青皮主之。　　胃寒胫冷面浮者，尻骨痛。
　　胃热烦渴，颊痛，口干不合。
　　胃实则右关脉实，胃虚则右关脉虚。　　若呕而脉弱，小便复利，身有微热，见厥者难治，四逆汤加生姜主之。　　若下利无脉，干呕烦者，白通汤加猪胆汁主之。　　其痰呕吐不止，用二陈加姜汁炒黄连、栀子、干姜主之。　　凡治呕吐不可缺生姜。姜乃呕家之圣药。呕家不喜甘甜之物，盖甘能发呕故也。一切呕吐不止者，各汤中俱加姜汁调服，随用生姜嚼之。过药不可用枣子甜物。服药徐徐服之，不可急。
　　　　　干呕

　　干呕者，但呕而无物也。大抵热在胃脘，与谷气并，热气上熏，心下痞结，则有此证。太阳汗出干呕，桂枝汤主之，自汗也。少阴下利干呕，姜附汤主之，下利也。厥阴吐涎沫干呕，吴茱萸汤主之，涎沫也。邪去呕则止。又有水气二证，又当以表里别之。伤寒表不解，心下有水气，身微热，干呕微喘，或自利，小青龙汤。不发热，不恶寒，胁痛咳而利干呕者，十枣汤。膈上有寒饮干呕，属少阴，四逆汤。胃热烦渴干呕者，小柴胡加姜汁炒黄连、山栀、陈皮。口苦脉弦数，身热而呕者，属少阳也，小柴胡加减治之。　　少阴下利，干呕脉微，白通汤主之。下利不止，干呕而烦，厥逆无脉，白通加猪胆汁汤。　　干呕吐痰沫头痛，吴茱萸汤；得此汤反剧者，与小柴胡汤。干呕自利，黄芩汤、半夏生姜汤。　　太阳中风，阳浮阴弱自汗，恶风寒发热，鼻鸣干呕者，桂枝汤。干呕哕，若手足厥者，橘皮汤。
　　　　　哕噫气

　　哕者，气忤也。忤，敌也，即干呕之甚。其声浊恶而长，呕则声短而小，较之于呕为重，皆有声而无物出。经云：木衰者枝叶枯落，病深者其声哕。其人本虚，攻其热则哕；或因汗下太过，胃中虚寒而然；或恣饮冷水，水寒相搏而然。此胃中虚寒故也，理中汤主之，甚者加丁、附。经曰：脉滑则哕。此为医咎，责虚取实之过也。又有热气郁塞，上下不通而致，轻则和解之、疏引之，甚则温散之。哕则腹满，当看何部不利：前部不利者，五苓散加青皮、木通；后部不利者，大承气汤。人虚脉弱者，用大柴胡、小承气或蜜导法。若口苦脉弦数烦热而呕者，小柴胡加陈皮、竹茹和之，渴加知母、连、栀。手足冷者小橘皮汤加姜、附，烦者橘皮竹茹汤。有郁热在胃中者，加味竹茹汤。哕不止者，干姜橘皮汤加半夏、附子。温病有热暴饮水而致者，茅根干葛汤。温病胃寒变哕，茅根橘皮汤。若属病后胃虚冷，脉沉迟者，理中汤加丁香、附子。又有初病阴寒入胃，无热不渴，便作虚哕，或有清水而哕不止，脉沉迟者，用姜附理中汤加藿香、陈皮、半夏、姜汁。又有真阴证初起无热，恶寒厥冷，蜷卧脉沉细作哕者，用四逆汤加丁香、陈皮、吴茱萸、半夏温之。有生冷饮食，伤在胃口，作哕不止，用藿香安胃汤加丁香、砂仁、香附，甚者加附子、姜汁。又有阴虚火动而哕者，用四物汤加黄蘗、知母、栀、连，佐以姜汁、竹沥。大抵病后呕哕；或久病胃虚不食呕哕，足冷，脉微迟；及哕家不屎者，皆难治也。其噫气者，胸中气不交通也。寒气客胃，厥逆上行，复出于胃，故噫气也，理中汤加陈皮、香附、丁香、半夏温之。伤寒汗下后不解，心下痞噫气者，旋覆代赭汤主之。
　　　　　呃逆

　　夫呃逆者，俗谓呃忒是也。纔发声于咽喉则遽止，轧轧然连续数声，其声短促不长。古谓之哕，非也。哕与干呕无异，但其声浊恶而长，比之呃忒大有径庭矣。若将呃逆，紊为哕与咳逆，误人尤多。然呃逆有因胃中实热失下而作，有因胃中痰饮而作，有因服寒凉之药过多胃中虚冷而作，且其气皆从胃中起，至胸嗌之间而为呃忒矣。胃热失下，大便不通者，承气汤下之；便软者，以泻心汤主之；有潮热，小柴胡汤；胃虚有热者，橘皮竹茹汤主之；有痰饮者，橘皮半夏生姜汤主之，加茯苓、枳实、陈皮、桔梗；若胃冷者，橘皮干姜汤主之，甚者丁附理中汤加吴茱萸主之；若过服寒凉药多，胃寒呃忒者，丁附理中汤加吴茱萸、木香、姜汁主之。凡其气自脐下直冲于胸嗌间呃忒者，此阴证呃忒也，其病不在胃矣。其病下虚，内伏阴火，或误服寒药，遂至冷极于下，迫其相火上冲，卒集于胸中而为呃忒，亦欲尽也。病人烦躁，自觉甚热，他人以手按其肌肤则冷，此为无根失守之火，散乱为热，非实热也，乃水极反似火，阴证类似阳也。若不识此，误用凉药，下咽即死。当用羌活附子汤加官桂、人参、木香、陈皮、半夏、砂仁，急温其下，令其阳回阴火降，呃忒乃止也。若阴证及因胃寒，呃忒不止者，外用乳香硫黄散嗅法，内用丁香柿蒂散服之则止；再灸期门、中脘、气海、关元，此良法也。但手足温暖脉重者，为有生矣。又瘀血有形之物，壅塞其间而呃，虽柿蒂亦不应。
　　　　　胸胁满

　　胸胁满者，胸满乃腹间气塞满闷，非心下满也。胁满者，胸肋胀满，非腹中满也。盖表邪传里，必先胸以至腹入胃，是以胸满多带表证，宜微汗；胁满多在半表半里之间，宜和解之。又有邪热或痰食结在胸中为实者，必须涌吐之也。伤寒胸满心烦者，柴胡陷胸汤；胁下硬，加青皮、牡蛎粉。往来寒热胸胁满者，小柴胡加桂、白芍药；胁下痛，加青皮、川芎、木香。若胸中痞气满闷，小柴胡加枳、桔；未效加(艹舌)蒌、黄连；渴，去半夏加贝母、干葛；渴甚加天花粉。治痞满，须用枳壳、桔梗为要药。经云：病人手足冷，脉乍紧，邪结在心中，心下满而烦，饥不能食，病在胸中，宜吐之。又寸脉微浮或伏，胸中痞硬，气上冲咽喉，不得息，此为胸中有寒者，宜吐之。有痰实结胸中者，亦吐之，用瓜蒂散。若胸胁不快，腹满闷，唇青手足冷，脉沉细少情绪，或腹痛欲呕者，此因生冷伤于太阴脾土，用理中汤去参、朮加砂仁、枳壳、木香，内寒甚者加丁、附，兼有外感寒者用五积散加减治之。大抵枳壳泻至高之气，枳实泻至低之气。故心之上，胸之分，枳壳泻之；心之下，胃之分，枳实泻之。(艹舌)蒌仁能泻肺，洗涤胸中痰垢之要药，故胸满而烦者加之。外用生姜捣渣去汁，炒热揉熨胸胁。大抵阳证不可太热，绢包渐渐揉熨胸胁。或痰、或气、或满、或痛、或硬、或食、或寒，俱用此法，以辛散之，自然宽矣。若误服寒凉药过多，反成寒实结胸，胀满不通，汤药不入者，又当用姜、附、丁、桂以温开之；及中寒邪结胸胁间，与此治法同。
　　　　　结胸

　　结胸痞气，虽开前条，恐论未尽，故再明之。盖结胸者，缘太阳证自汗，当服桂枝汤散其邪。误用承气下之，表邪乘虚内陷，结于心胸间，反成真结胸也，当分轻重治之。未经下者，非结胸也，乃表邪传至胸中，未入乎腑，证虽满闷，尚为在表，正属少阳部分，只须小柴胡加枳、桔以治其表；如未效，以小陷胷合小柴胡去半夏，一服如神，世俗皆不知其妙。若真结胸，不按自痛，连脐腹硬，手不可近，大热大渴者，名大结胸，用大陷胸汤；若按之方痛，心下硬，名小结胸，用小陷胸汤。若懊憹发热烦渴，心下痛鞕，大便秘，昏闷，名热结胸，少与大陷胸汤加黄连。若懊憹满闷，身无热，口不渴者，名寒结胸，用枳实理中汤，重则三物白散。若心下怔忡，头汗出，无大热，先渴后闷痛，揉之有声汨汨者，名水结胸，用半夏茯苓汤。伤寒阳证吐衄血不尽，蓄在上焦，胸腹胀满硬痛，身热漱水不咽，喜忘如狂，大便黑，小便利，名血结胸，用犀角地黄汤。又有食结、支结、微结、痰结，治各不同，要在明辨治之。凡结胸证悉具，烦躁者死。结胸脉浮大者不可下，下之则死。阳明病心下硬满不可下，下之利不止者死。此邪气自表传里，全未为实，宜吐之。凡结胸有兼发黄发斑，有兼发狂或呃忒者，最重，但脉微细沉小而手足冷者，皆难治也。若脉沉紧、沉滑、沉实或数大有力，乃可攻之。一切结胸证，先理其气，用枳壳、桔梗以宽之；外用姜滓揉熨法甚良。其食结，开在食积条下。
　　　　　心下痞

　　痞者，太阳证，当服麻黄汤发汗，而误用承气下之而成痞满，此因虚邪留滞，若欲下之，必待表证罢而后可，宜用柴胡枳桔汤。如恶寒汗出痞满者，附子泻心汤；服后小便不利者，五苓散。表未解心下满闷者，名支结，柴胡桂枝汤。如热甚而痞者，大黄黄连泻心汤；如冷热偏胜者，附子泻心汤；寒多热少者，半夏泻心汤。要知泻心非泻心火之热，乃泻心下之痞满也，谓气郁不通泰故也。若下早而成者，则表邪乘虚内陷，结于心胸间，但满而不痛者为痞气。若不因下早而为痞者，乃表邪传至胸中，未入乎腑，证虽满闷，尚为在表，只用小柴胡枳桔汤；未效，只以小柴胡合小陷胸汤如神效。
　　　　　自利

　　伤寒自利者，不因攻下而自泻利，俗呼漏底伤寒是也。盖下利者，有协热协寒之别，要在明辨治之。夫伤寒下利，多责于热。热邪传里，里虚协热，亦为下利。杂病下利，多责于寒。伤寒，三阳下利身热，太阴下利手足温，少阴厥阴下利身凉无热，此其大概耳。要知泻青白为寒，泻黄赤黑为热。大抵泻利，如小便清白不濇，大便清，完谷不变，有如骛溏；或吐利腥秽，小便澄清，口不燥渴，其脉沉细无力，或迟或微或伏；或身虽发热，手足厥冷，或恶寒蜷卧，皆属寒也。若渴饮水浆，口中干燥，小便或赤或黄或濇或不利，大便利下之物，皆如垢腻之状，其色或黄或赤或黑，去后皆热臭气，暖如汤，后重如滞，其脉多数或浮有力，或濇或弦或洪或实，此皆属热也。亦有邪热不杀谷消化者，但脉数而身热，口燥渴而小便赤黄或濇，以此别之。夫寒因寒中脏腑，热因热邪传里，表因胃受风邪木来侮土，故令暴下。或温或攻，或固下焦，或利小便，随证施治。但凡下利，切不宜发汗。若汗之，使邪气内攻，复泄其津液，胃气转虚，必成胀满也。当先治利，利止内实，正气得复，邪气自解，则微汗出而愈。盖下利为内虚，若发其汗则内外俱虚，变证出矣。若夫下利讝语目直视者，下利厥逆烦躁不眠者，下利发热厥逆自汗者，下利厥冷无脉者，灸之不温脉不出者，下利一日十数行脉反实者，下利脉弦大热不止者，五者之中最急也。盖五脏气俱绝，利不止；六腑气俱绝，手足寒，此名言也。太阳与阳明合病，必自下利，葛根汤。其脉浮而长，太阳证误下早，利遂不止，脉促者，表未解也，喘而汗出者，葛根黄芩黄连汤。太阳与少阳合病，必自下利者，黄芩汤。其脉浮而弦，阳明与少阳合病，必自下利。其脉弦长而滑，乃有宿滞也，宜小承气汤下之。太阳证未解而误下之，遂协热利，心下痞硬，表里未解，人参桂枝汤。凡下利烦热而渴，小便不利者，五苓散。内热心烦加炒黄连，腹痛加炒芍药。阳明下利，心烦不得眠，小便不利者，猪苓汤。下利，热甚饮水，下重者，白头翁汤。下利脉滑而数者，有宿食也，小承气汤。下利讝语者，有燥屎也，小承气汤。下利，更心烦，心下满而按之软者，虚也，栀子豉汤。凡湿热水泻注下，小便不利而口渴者，五苓散加滑石、木通、车前，腹痛加炒芍药。凡内虚胃热烦渴泻利脉弱者，七味人参白朮散。若发热者，用参胡三白汤去黄芩加炒黄连。凡下利纯清水，心下硬痛，口中燥渴，脉沉实有力者，急下之，大承气汤。此利乃自饮汤药而利，是旁流粪水，自有燥屎结实在内，非寒利也。凡协热则利下赤黄，肠垢腻者脐下必热，黄芩汤。热毒入胃下利，赤黄垢腻者，黄芩汤。协热下利不止，三黄熟艾汤。已上皆阳证之下利也。　　太阴下利而不渴，脉沉者，理中汤，寒甚脉细加附子。若腹满小便不利者，五苓散合理中汤，若呕加霍香、半夏、生姜，湿多而泻不止者倍加苍白朮，如腹胀加厚朴，腹痛加炒芍药及肉桂、木香以温之也。少阴自利而渴，小便色白者，虚故引水自救，下虚有寒，故便色白也，附子汤治之。凡泄利下重四逆者，四逆散，脉沉者加附子。凡伤寒四五日腹痛，小便不利，四肢沉重，疼痛下利者，此有水也，真武汤治之。凡下利脉微者，白通汤。若厥逆干呕烦躁无脉者，白通加猪胆汁汤。服后脉暴出者死，微续者生。若下利咽痛，胸满心烦者，猪肤汤。凡下利清谷，里寒外热，手足冷，脉微欲绝，其人面赤或咽痛者，通脉四逆汤。凡下利恶寒而蜷卧，手足温者，可治；逆冷无脉者不治。若下利止而头眩，时时自冒者，死。吐利手足厥冷，烦躁欲死者，吴茱萸汤主之。　　厥阴伤寒，先厥冷发热者，下利必自止，再厥者必复利也。凡厥逆而利，当不能食，反能食者，为除中，脉不出者死。大汗出，热不去，内拘急，四肢冷，又下利厥逆恶寒者，茱萸四逆汤。大汗出，大下利，厥冷者，四逆汤。下利有微热，脉弱者，令自愈。下利脉数，有微热汗出者，令自愈。设脉紧者，为未解也。凡下利脉沉弦者，下重也。脉大者为未止，脉弱者为欲愈也，虽发热不死。下利脉沉而迟，其人面少赤，身有微热，下利清谷者，必郁冒汗出而解也。若微厥面戴阳利不止者，附子汤。凡下利脉数而渴者，今自愈，设不愈者，必便脓血，以有热故也。凡下利脉绝，手足厥冷，晬时脉还手足温者生，脉不还者死。若伤寒六七日不利，便发热而利，其人汗出不止者死，盖有阴无阳故也。凡发热而手足厥冷，七日下利者为难治。伤寒下后，续得清谷下利，里寒外热身疼痛者，当先救里，四逆汤；清便自调，急当救表，桂枝汤。尺脉弦，肠鸣泄利腹痛者，冷痛也，小建中汤。寒毒下利面戴阳者，下虚也，四逆汤。胃寒，下利鸭溏色白，脐下必冷，腹胀满，小便清白，四逆汤。寒毒入胃，下利或如鸭溏色，理中汤，甚者加附子。凡伤寒伤水作利，脉浮表未解者，仲景以小青龙汤去麻黄加芫花，盖散表邪兼治水也。若小便不利，大便泻水作利者，五苓散。甚不止，加芫花，盖水去则利止也。凡伤寒上二部脉皆平，心下硬而利者，肠胃有宿积也，大承气汤下之。下利脉大者，虚也，以其强下之故。设若脉来浮，因尔肠鸣者，当归四逆汤。下利瘥，至期年月复发者，以其病根不尽故也，宜下之，大承气汤。阳明少阳合病，下利头痛，胸满干呕，往来寒热，脉长大而弦为负，负者死；若长大不弦为顺，宜下之。下利欬而呕烦不得眠，猪苓汤。凡伤寒下利清谷者，即米谷未化，此胃虚内寒；口不渴，身不热，盖不变而下也。宜温之，以四逆汤主治也。
　　　　　便脓血

　　冲脉为血之海，即血室也。男女俱有此血气。亦俱有此冲脉。得热血必妄行，在男子则下血讝语，其邪热由阳明而传；在妇人则寒热似疟，邪乃随经而入。此为热入血室，迫血下行，则协热而动也。挟血之脉，乍濇乍数，或沉或伏，血热交并，则脉洪盛。大抵男多于左手，女多于右手见之。又有阴寒为病，下利脓血者，乃下焦虚寒，肠胃不固，清浊不分，而下利脓血也。一为协热，一为阴寒，临证精别。古人谓：血热无寒。又云：得热则行，得冷则凝。皆大概言之耳。大抵十分中有八九分属热，一二分属寒，不可一例取之。阳证内热，则下鲜红之血；阴证内热，则下紫黑成块，或如豚肝状。夫阳证则脉数。若数而有力为实热，用苦寒之药；若数而无力为虚热，不可用苦寒之药，须补血药内少佐一二味寒药可也。若阴证则脉迟，若迟而有力为有神可治，迟而无力为无神难治也。凡下利脓血，身热脉大为难治，身凉脉小为易治。凡下血脉洪大急硬不和者死；脉虽大而和者，乃可治也。太阳之病不解，热结膀胱，其人如狂而血自下者，可用桂枝汤，若瘀血用桃仁承气汤。阳明下血讝语，胸胁满如结胸状，夜则见鬼，此为热入血室，小柴胡加生地、丹皮、当归，血不止加黄连、地榆，有瘀血加红花、桃仁。少阴下利脓血，用桃花汤。腹满或痛，身热下利脓血，或如鱼脑，或如烂肉汁，或如豆汁者，此湿气毒气入胃，并用桃花汤、黄连阿胶汤选用。下利，无表里证，脉数不解，消谷易饥，数日不大便，此有瘀血，轻则小柴胡加桃仁、大黄，重则用桃仁承气汤。下焦有瘀血，如狂或喜忘，小腹满硬，小水自利，大便黑，或身目黄，桃仁承气汤下之。
　　　　　讝语

　　讝语者，经云：邪气盛则实，精气夺则虚，故脉实则讝语，虚则郑声。胃中实热，上乘于心，心为热入胃，则神思昏迷，妄有所见而言也。轻则睡中呢喃，重则不睡。妄语，有错语、有独语、有狂语、有乱语、有语言不休，此数者可见其热之轻重也。大抵热入胃，胃中水涸粪燥，必发讝语。若其脉沉数，大便不通，燥渴讝语者，此为邪气实也。若其脉来沉迟而无力，大便下利，或清谷，无热不渴，及亡阳火劫讝语者，此为正气虚故也。且夫讝语盖非一端，有潮热自汗内实者，有腹满喘急内实者，有舌干口燥内实者，有下利纯清水心下硬痛者，有三阳并病、有三阳合病者，有表虚里实者，有热入血室者，有汗多亡阳者，有大热入胃、胃燥屎结实者，有过经不解，有下后惊惕，有火劫等证，有阳厥大便实，皆发讝语也。又有不可治者：直视下利讝语者死，汗多亡阳脉短讝语者死，舌强舌硬舌黑讝语者死，与夫喘满气逆上奔，自利气脱而下夺，俱死证也。若阳证讝语妄言，身当有热，脉当洪大，而反手足逆冷脉沉细而微者，不过一日死矣。　　若阳病内实者，其人日晡发潮热讝语，大便秘实，手足乍冷乍温，面赤烦渴，手心腋下濈濈然汗出，其脉沉实或滑数，扬手掷足，揭去衣被，大渴讝语者，但当大柴胡汤下之；若转屎气者，急用承气汤下之。凡潮热讝语未可下者，且与小柴胡减半夏、枳实。若渴欲饮水，口干舌燥者，人参白虎汤。若表里大热，烦渴讝语，脉洪数者，以小柴胡合白虎主之。若胃热大便结者，调胃承气主之。腹满讝语者，以手按之，病人腹中硬痛，或喘满燥渴，手不可近者，此乃燥屎内实，宜小承气汤下之。若腹满按之软者，或时满时减者，为里虚，不可下也，宜理中汤温之。下利讝语者，脉若滑数，有宿食也，用承气下之。此燥屎结实，心下有硬痛燥渴，此利乃稀水或汤饮汁，旁流大肠而为利也。要在脉滑数者，乃可下之，此通因通用法。阳明并病讝语者，与太阳病罢，但发热，手足热而汗出，大便难而讝语者，下之则愈。此阳明内实，故下之也，调胃承气汤。阳明合病讝语者，腹满身重，难以转侧，口中不仁，面垢遗尿，自汗讝语者，白虎汤。　　表虚里实讝语者，伤寒四五日至六七日，喘满，沉为在里，而反发其汗，津液越出，大便难，讝语者，此表虚里实也，宜调胃承气汤下之；若未可下者，人参白虎汤主之。　　热入血室讝语者，在男子因邪热传入阳明，病则失血而致；在妇人则寒热似疟，邪乃随经而入。此为热入血室，小柴胡加生地、丹皮、当归主之。若血蓄下焦，其人喜忘如狂，小腹硬满而痛，小便自利，大便黑，与夫下利无表里证，脉数不解，入谷易饥，曾不大便，此为蓄血讝语，宜下血则愈，用桃仁承气汤。　　若男妇蓄血上焦，结胸硬痛，燥渴漱水不欲咽，或身黄者，口出讝语，经云挟血如见祟，用犀角地黄汤，重则桃仁承气汤下之。　　大抵当汗失汗，热蓄在里，热化为血，其人喜忘如狂，血上逆则喜忘，血下蓄则内争，是必小腹痛，俱当下血为愈。　　得病无热，但狂言烦躁不安，精采不与人相当，此太阳本病，邪结膀胱，其人如狂，与五苓散利之，加辰砂末。　　亡阳讝语者，因发汗过多不止，而为亡阳，不可下，宜柴胡桂枝汤和其荣卫以通其津液则愈。与夫湿温风温，重发其汗，亦为亡阳，前汤主之。其亡阳讝语脉短者死，脉自和者愈。　　大热入胃讝语者，太阳病，一二日烦躁，以火熨烘其背而大汗出，此大热入胃，胃中水竭，躁扰至十余日，振栗自下利者，此为欲解。故其汗从腰以下不得出，欲小便不得而反呕，又欲失溲，足下恶风，大便硬，小便当数而反不数及多。大便已，其头卓然而痛，其人足下必热，此谷气下流故也，此证最难治。　　过经讝语者，十三日不解，谓之过经讝语。以有热也，当下之，宜从缓治，调胃承气汤。元气弱者大柴胡汤，虚甚用蜜导法。　　惊惕讝语者，伤寒八九日下之，胸当烦满，小便不利，一身尽痛，不可转侧，柴胡加龙骨牡蛎汤。　　火劫讝语者，因伤寒不得汗，以火劫取汗，因发讝语，用小柴胡加龙骨牡蛎汤。　　错语者，乃语意差错而胡说也。若自知觉者，邪之轻也；如差错而自不知者，此邪热甚而正气衰也。若错语呻吟，干呕不得眠，黄连解毒汤。或发热，或日晡潮热，往来寒热，口苦胸满错语者，小柴胡加黄连主之，不得眠加山栀。若脉洪数，潮热烦渴，心烦错语者，人参白虎汤。若脉滑数，潮热烦渴，口干舌燥，大便不通讝语者，大柴胡汤下之。凡脉弱人虚，精神不足讝语者，竹叶石膏汤。虚甚讝语，柴胡三白汤加黄连、麦门冬、五味子主之。　　独语者，伤寒十余日，日晡发潮热，独语如见鬼状，若剧者发则不识人，循衣摸床而不安，微喘直视，脉弦小便利者生，脉濇不利者死。若病热轻，其脉滑数有力，大便不通，大柴胡下之，加芒硝；如未可下者，用小柴胡合白虎汤加黄连、芩、桂主之。　　狂言者，谓邪热亢盛，发狂叫喊而言也。或弃衣而走，登高而歌，此阳明内实也，宜大承气汤下之。备详发狂条下。　　伤寒痰结，胸中难出，亦有烦躁乱语而言也，开后痰证类寒条下。
　　　　　郑声

　　郑声，如郑卫之音转不正也。盖汗下后，病人失本音而正气虚，则郑重语散，不知高下，乃精气夺之候。大抵郑声乃因汗下后，或自利正气内虚将脱，或手足并冷，脉息沉细无力，口鼻气息短少，语言轻微，无力接续，出入之气且促，或短气难以布息者，皆是元气将脱，是郑声也。若昏沉上气喘促，或发呃不止，不知人事者，死也。如气息不促，手足颇温，其脉沉细者，急以白虎汤加人参、五味、麦门冬助其元气；或浓煎独参汤，徐徐呷之，亦良法也。
　　　　　懊憹

　　懊憹者，郁闷不舒之貌。盖表证误下，正气内虚，阳邪内陷于心胸之间，重则为结胸也。邪在胸中则宜吐，热结胃腑则宜下。凡伤寒汗吐下后，虚烦不眠，若剧者必反复颠倒，心中懊憹，栀子豉汤，若气少加炙甘草，若呕者加生姜。凡发汗或下之而烦热胸中窒者，栀子豉汤。凡伤寒五六日大下后，身热不去，心下结痛者，栀子豉汤。若下后心烦腹满，卧起不安，栀子厚朴汤。若伤寒，医以丸药下之，身热不去微烦者，栀子干姜汤。阳明病无汗，小便不利，心中懊憹者，必发黄，治在发黄条下。阳明病脉浮而长，口燥咽干，腹满发喘，身热汗出，不恶寒反恶热身重者，下之则胃中空虚，客气动膈，心中懊憹，舌上胎者，栀子豉汤。又阳明下之，心中懊憹而烦，此胃中燥屎内实，不大便，宜小承气汤下之。若腹满大便初硬后溏者，不可下也。
　　　　　发斑

　　夫热则伤血，血热不散，里寒表虚，热气乘虚出于皮肤而为斑也。轻则如疹子，重则如锦纹。或本属阳，误投热药，或当汗不汗，当下不下，下后未解，皆能致此也。慎不可发汗，重令开泄，更加斑斓也。然斑之纔萌，与蚊迹相类。发斑多见于胸腹，蚊迹只见于手足。阳脉洪大，病人昏愦，先红后赤者，斑也；脉不洪大，病人自静，先红后黄者，蚊也。其或大便自利，怫郁短气，燥屎不通，黑斑如果实靥者，此虽卢医复生，不能施其巧矣。凡汗下后不解，足冷耳聋，烦闷咳呕，便是发斑之候也。　　伤寒发斑者，盖因汗下失当，热毒蕴于胸中乃发斑也。红赤为胃热，紫色为热甚，紫黑为胃烂。故赤斑五死五生，黑斑十死一生。大抵鲜红起发稀朗者吉，虽大亦不妨，但忌发如针头稠密。成片紫赤者难治，杂黑烂斑者死也。凡斑既出，须得脉洪数有力，身温足温，易治；若脉沉小，足冷，元气虚弱者，难医。凡斑欲出未出之际，且与升麻汤，先透其毒；若脉虚加人参，若食少大便不实加白朮，若斑已出不宜再发也。夫斑不可汗，汗之则增加。斑斓不宜下，下之则斑毒内陷。如脉洪数，热盛烦渴者，人参化斑汤。若消斑毒，犀角元参汤，及大青四物汤。如热毒内盛，心烦不眠，错语呻吟者，黄连解毒汤加元参、升麻、大青。热盛烦渴喘咳者，解毒合化斑汤。若斑势稍退，内实不大便，讝语潮热者，大柴胡加芒硝；甚者用调胃承气汤。曾治一人伤寒八九日发斑，四肢强硬，昏沉讝语，不知人事，大便四五日不通，以调胃承气汤一下而愈。如未可下，有潮热烦渴者，宜以小柴胡去半夏加(艹舌)蒌合解毒汤。若解胃热斑斓之毒，必用黄连、大青、犀角、元参、升麻、石膏、知母、黄芩、山栀、黄蘗之类。要在察其病情，合宜则用也。　　时气发斑者，乃天行时疫之气也。人感者则憎寒壮热，身体拘急，或呕逆喘嗽，或胸中烦闷躁热，起卧不安，或头疼鼻干，呻吟不得眠，此斑候也。一切斑来势急者，发热一二日便出；斑来势缓者，发热四五六日而出也。凡治斑必察病人元气虚实，脉来有力无力为主。若脉微弱元气虚者，以柴胡三白汤。次察斑欲出未透者，以升麻葛根汤。如胃弱以四君子合升麻、葛根，名升君汤也。如斑不透加红花。若斑疹初出有表证，憎寒壮热，头疼骨痛，拘急胸满者，加味羌活散加红花。若发出斑而稠密，或咽痛不利者，犀角解毒饮、元参升麻汤。凡斑出脉数烦渴，潮热不解者，小柴胡随证加减。若斑出呕逆，用解毒汤加陈皮、生姜、山栀。若喘嗽不止，小柴胡加贝母、(艹舌)蒌、知母、石膏；若咽痛用黄连解毒汤加连翘、牛蒡、元参、升麻、桔梗、甘草。若斑出毒甚，黄连解毒汤加元参、大青、犀角、石膏、知母。宜避忌香臭，盖恐触其斑也。凡斑已出未出之时候，不可急投寒凉之药，并寒冷之物，恐致胃寒，必发呕吐；又不宜汗下，虚其表里。若脉弱者，必先因有房事。要在审问明白。如有夹寒者，必先助其元气为要也。　　温毒发斑，即时气也。盖冬时应天寒冷而反大温，人感不正之气而为病也，治例与时气同法。但温毒尤盛。用元参升麻汤、犀角大青汤、人参化斑汤、青黛一物汤、黄连解毒汤选用。其温热二证发斑者，治与伤寒同法。此由怫郁之极，自内而发于外，亦非轻也。　　阳毒发斑者，其证狂言下利咽痛，斑如锦纹，用阳毒升麻汤、犀角元参汤、黄连解毒汤、人参化斑汤选用，备详阳毒条下。　　内伤寒发斑者，因暑月得之。先因伤暑，次食寒凉之物，并以凉处，内外皆寒，逼其暑火浮游于外而发斑也。曾治一人病发，寒热间作，有斑三五点，鼻中微血出，两手脉沉濇，皮肤按之殊无大热，此内伤寒发斑也，用调中汤数服而愈。若夹暑用香薷、扁豆主之。　　阴证发斑者，亦出胸背手足，但稀少而淡红色也。此人元气素虚，先因欲事内损肾经，或误服凉药太过，遂成阴证，伏寒于下，逼其无根失守之火，聚于胸中，热上熏肺，传于皮肤而发斑点，但如蚊蚋蚤虱咬痕，或斑大红点，俱以调中汤温胃，加以茴香、炒芍药。寒热脉微者，大建中汤，则其阳回，阴火自降，其病乃愈，此治本不治标也。凡见斑不可专以斑治，须察其脉之浮沉，病之虚实，则为善治斑也。
　　　　　发黄

　　发黄，湿热交并，民多病瘅。瘅者，单阳而无阴也。太阴脾土湿热所蒸，色见于外，必发身黄。湿气胜则如熏黄而晦，热气胜则如橘黄而明。伤寒至发黄，热势已极，且与蓄血证大抵相类。但小便不利为黄，小便自利为蓄血。又有内伤阴证，亦有发黄者，须当明辨之，不可混作湿热而治。一切发黄，设或寸口无脉，鼻中冷气，与夫形如烟煤，摇头直视，环口黧黑，举身发黄，此皆真脏绝也。瘀热在里，但头汗出，剂颈而还，身无汗，渴饮水浆，小便不利，此为瘀热在里。因汗不越，必发黄，其色如橘子色之黄明也。大便不通者，茵陈汤；小便不利者，茵陈五苓散。　　湿热发黄，一身尽痛，发热口渴，小便不利，色如熏黄，暗而不明也，用茵陈五苓散，大便实者茵陈汤。　　寒湿发黄者，病人身疼发热而黄，头疼鼻塞而烦，其脉大自能饮食，腹中和无病，病在头中，寒湿用瓜蒂散(口畜)鼻中，取黄水出则愈；或用神朮汤加麻黄、茵陈微汗之。湿家发黄，一身尽痛，不能转侧，身热，色如熏黄，小便不利，茵陈五苓散；小便自利，朮附汤；身烦疼，麻黄汤加苍朮。　　痞气发黄，病人心下满硬，按之不痛者是也，宜半夏泻心汤加茵陈、枳实，小便不利宜茵陈五苓散加山栀，盖痞消则黄自退也。　　结胸发黄，病人心胸满硬，按之痛或手不可近，大陷胸汤加茵陈，盖结去则黄自退也。　　蓄血发黄者，其人身黄脉沉结，小腹满硬，小便自利，大便黑色，其人如狂，此为蓄血在下焦，用桃仁承气汤下之，盖血下则黄退也。　　内伤寒发黄者，其人脾胃素虚，或食寒凉生冷之物，或伤食结搏，停滞不散，中州变寒而发黄也。或呕吐，或腹满，或腹痛，或自利小便短少者，宜调中汤加茵陈，或理中汤加枳实、茵陈、青皮、陈皮、草果；逆冷脉沉，加附子温之而愈也。阴证发黄者，其人两手脉沉细迟，肢体逆冷，肉上粟起，或气促呕闷，舌上白胎而滑，遍身发黄，或时烦躁面赤，或时欲投泥水中，或欲坐井中者，此阴黄也，轻用理中加茵陈，重用四逆汤加茵陈。　　凡治阴黄，须用热汤温之；或以汤盛盆中，将病人坐于上，以布蘸热搭其黄上，乃愈。　　凡发黄如合曲相似。湿热瘀血，血证发黄者，则多有之；其内伤寒发黄，阴证发黄者，则间或有之也。经云：脉沉渴欲饮水者，必发黄。阳明病无汗而小便不利，心中懊憹者，必发黄。　　又被火劫额上微汗出，小便不利，心中懊憹者，必发黄。　　大抵身热烦渴无汗，小便不利者，必发黄也。
古今图书集成医部全录卷三百四十八

伤寒门

　　　　全生集 【明　陶华】

　　　　　发狂

　　伤寒发狂，最为恶候，其例多般，要在明辨治之。阳盛发狂者，阳盛则四肢实，实则登高而歌也。此伤寒热毒入胃，并入于心，遂使神不宁而志不定。始得少卧不安，妄语悲叹；甚则登高而歌，弃衣而走，逾垣上屋，骂詈叫喊，不避亲疏，大渴欲饮。独阳亢盛，重阳者狂。此神明之乱，皆非素所能为，乃病之使然也。一切发狂奔走，势不可遏者，须于病人处生火一盆，用酢一碗，倾于火上，其烟冲入病人鼻内，仍将姜汁喷于病人头面身体手足即安，方可察其阳狂、阴躁用药。若病初起，头疼发热，恶寒体痛，表证皆除已后，热邪传里，大渴饮水，目赤唇焦，舌干齿燥，狂妄不宁，脉来洪数有力，大便实者，急宜大承气下之。不大下之，何能止也？如热势轻，未可大下者，宜加减三黄石膏汤治之。但见舌卷囊缩难治，间有可生，亦宜急下，不可缓也；与阴证囊缩者，大不侔矣。若发狂直视，便溺自遗，与夫汗后大热，脉躁疾，狂言不能食，死也。阳明经病欲作汗而狂者，病人欲食，小便反不利，大便自调，骨节痛，翕然如有热状，奄然发狂，濈然汗出而解，此水不胜土，谷气与汗共并，故发狂，脉紧者则汗出而愈也。　　若蓄血发狂者，伤寒六七日或八九日，其人发狂，脉沉数，乃热在下焦，小腹硬满而痛，或身黄小水自利，以其有蓄血也，宜桃仁承气汤，下尽黑物则愈。热轻者喜忘如狂，脉微身黄，唇痿舌青口燥，或但漱水而不饮咽者，又无寒热，小便自利，大便黑色，此亦蓄血证也，轻用犀角地黄汤，甚者桃仁承气汤，下血则愈。若太阳不解，热结膀胱，其人如狂而血自下者，愈。若外不解，与桂枝汤，外已解内不消，但小腹急结，或硬痛满，小便自利，大便黑，亦蓄血证也，桃仁承气汤。此三者虽如狂，未至于狂也。　　惊狂者，伤寒脉浮无汗，医以火迫取汗，必惊狂卧起不安，宜桂枝救逆汤调辰砂末。温病发狂者，乃冬月伏寒所化，至春时因温气而发也。表证在者，芎苏散合羌活冲和汤加柴、葛；若半表半里者，小柴胡汤；若脉大胸满多痰发狂者，小柴胡加枳、桔、(艹舌)蒌、山栀、升麻吐之；若脉浮数壮热而不得汗出者，宜六神通解散汗之；若表里俱实热盛者，宜三黄石膏汤主之。　　若邪热传里，燥渴讝妄，大便秘实者，当用大承气汤下之。　　若热病发狂者，乃冬月伏寒所化，至夏月因炎暑而发，其热势比之温病，尤加盛也。　　若发表用神朮汤加芎、苏。
　　若发狂无汗脉数大者，六神通解散汗之；热甚者，三黄石膏汤主之；里热燥渴讝妄，大便实，脉洪大者，大承气下之。　　一切热证发狂，切不可掩闭床帐，务用揭开，放入爽气，良久随用铜镜按在心胸间，热势稍退即除。若伤寒温热势太盛，发狂燥渴不止者，将硝半斤研细，用水一盆，用青布方圆一尺许三五块，浸于硝水中微搅半干，搭在病人胸膛并后心上，频易，冷者搭之。如得睡，汗乃愈。如热极盛，此法不能解，当用解结汤，开在结胸条下，服后作寒战，汗出乃愈。　　若热极舌出不收者，用麻黄汤洗净，将冰片、牛黄、麝香研末点舌上即收，此为良法。时行发狂者，与此同治法。大抵通治伤寒温热病，及时行发狂者。　　若得汗出者生，不得汗出者死。
　　若脉小逆冷者虽治。正谓温热时气，不得汗出则发狂也，要在察而治之。　　阳毒发狂者，其人素有积热于内，因患伤寒，又失汗下，乃热温为病，六脉洪大而数，其人舌卷，目赤，唇黑，鼻如烟煤，或面赤咽痛，狂言，下利赤黄，大渴欲死，或发斑黄，头面胸背，状如锦纹，或如豌豆之类而发狂者，七日内可治，七日外则难治也，宜阳毒升麻汤，甚者三黄石膏汤。大抵与阳盛发狂治例相同。因有发斑咽痛，故曰毒也。　　阳厥怒病发狂者，因阳气暴折而难决，故善怒也，病名阳厥。盖阳暴折郁而多怒，则发狂也。治以铁落饮者，以金制木之法也。取铁性沉重之义，最能坠热开结，倍以平肝降火之剂。若兼痰火内盛而狂者，宜入竹沥、姜汁，加芩、连降之，调辰砂末。　　又有阴证发躁，如发狂状，实非狂也。其病初起，无头疼，不烦，躁闷。盖阴极发躁，欲坐卧于泥水井中者，或欲阴凉处坐，躁乱不安者，皆如狂也。但手足逆冷，脉沉细，虽烦渴不能饮水者是也。用霹雳散温之，宜冷服。甚则身寒微热，面赤戴阳，足冷，烦躁不安，脉数大无力，乃里寒下虚。此虚阳伏阴而躁，宜人参四逆汤冷服。但见厥冷下利，烦躁不眠，脉不出者，难治。庸医不识阴证似阳，又不详阴脉虚阳上隔而躁，见其面赤身热而误作阳狂实热，反与凉药，则反成大害矣。用凉水半盏试之，入口即吐出而不纳者是也。盖水性则寒，故知阴极而躁也。须详脉有力无力，此为定法。
　　　　　心下满

　　心下满者，正在心之下，肾之上，此自满也，非下之而满也。若因下早而致满者，此为痞气也，别有治条。凡心下满，以手按之则散而硬者，此虚气也。如不发热者，以木香和中汤主之；若发热者，以小柴胡加枳实、姜炒黄连去黄芩治之。若按之汨汨有声而软者，此停水也，用小半夏汤合减桂五苓散主之。　　若按之硬痛者，有宿食也，轻则消导，重则用承气下之。其少阳证寒热，呕而口苦，胁痛脉弦，心下满者，若未曾下，乃表邪传至胸中，未入乎腑，证虽满闷，尚为在表，正属少阳部分，只用小柴胡加枳、桔，以治其闷；如未效，仍以小柴胡合小陷胸汤，一服豁然神效，世俗皆所未知也。　　若寒在胸中，心下满而烦，饥不能食，宜瓜蒂散吐之。阳明病心下硬满者不可下，下之则利，利不止者死。又脉浮大有力，心下满硬，有热燥渴讝语，大便实者，此属脏病，宜攻之。按此言属脏者，宿屎在脏也，故可下。若食在胃口，未入于胃，亦未可下也。备详食积类伤寒条下。　　大抵腹中满，心下满，胸中满，俱不可用甘草、糖、枣甘甜之物，盖甘能补气填实故也。外用前擦法甚良。
　　　　　欬嗽

　　咳者，俗呼为嗽。肺为邪干，气逆不下。有肺寒而咳，有停饮而咳，有邪在半表半里而咳，治各不同。凡表寒咳者，脉浮紧，恶寒身痛，拘急无汗，用麻黄汤、三物汤汗之。痰吐如胶者，金沸草散主之。　　若有热者，参苏饮去半夏、木香加桑皮、杏仁、麻黄汗之，察时令用药。若表寒未解，心下有水气，干呕发热而咳，小青龙汤主之。若虚人感冒风寒而咳，或恶风头疼干呕，宜人参杏仁汤主之。凡伤寒三四日传少阳经，脉弦口苦，发热恶寒而咳者，小柴胡去参加五味、干姜少许、麦冬、知母、贝母；若发热胸中满而咳者，加(艹舌)蒌、黄连；若渴，加天花粉去半夏；若胸胁满发热而咳者，加枳壳、桔梗。凡少阴病，脉沉四肢逆冷而咳者，四逆散加干姜、细辛、五味；若少阴病，四肢沉重痛而自利而咳者，此里有水也，真武汤主之。凡太阳病，若身热咳嗽干呕，微喘而利，恶寒腹痛，小青龙汤主之；若身凉咳嗽，干呕微利，心下满，胁下痛，十枣汤主之。按小青龙汤，治太阳表寒停水也；十枣汤，治太阳里寒停水也；真武汤，治少阴里寒停水也。各有加减法。凡阴证手足逆冷，脉沉而咳者，四逆汤加五味主之。大抵伤寒咳嗽，不与杂病同也。按仲景治法，有嗽者，不分阴阳二证，俱用五味、干姜。病初起卒难便用五味，恐其酸收，闭住邪气故也；然后用五味者，盖收肺气保肺金而止嗽。以干姜之辛温，肺金而散逆气先入肺矣，用者详之。
　　　　　喘

　　喘者，有邪在表而喘，有邪在里而喘，有水饮而喘。在表者，心腹满而不坚，脉浮紧，恶寒身痛，无汗而喘，宜麻黄汤汗之。若表有风邪，发喘脉浮缓有汗，宜桂枝汤，更加厚朴、杏仁主之。经云：喘而汗出宜和之，汗不出而喘宜发之。凡汗后饮水者，水停心下，有水气，干呕发热而喘或咳者，小青龙汤主之。凡发汗后，汗出而喘，无大热者，麻黄杏仁甘草石膏汤主之。凡太阳病误下之，利不止脉促者，表未解也，喘而汗出者，葛根黄芩黄连汤主之。凡阳明病内实不大便，潮热腹坚满，自汗燥渴而喘者，大柴胡加厚朴、杏仁主之，甚者用承气汤下之。凡太阳与阳明合病喘而胸满者，不可下，宜麻黄汤主之。凡阴证厥逆，脉沉细，气短促，喘而无汗者，可治，宜四逆汤加五味、杏仁主之。若冷汗自出如油，或汗出发润，或额汗出如珠不流，喘而不休者，皆死证也。凡虚人脉伏，若乎足厥冷而喘者，五味汤主之。凡暴感风寒脉浮紧无汗而喘者，苏陈九宝汤主之。凡热盛有痰，脉弦数而喘者，不可汗下，用小柴胡加知母、(艹舌)蒌、贝母、桔梗、陈皮和之。胸胁满，加枳壳、桔梗、青皮，去甘草；心下满，加枳实、黄连去甘草；舌燥饮水而喘者，加石膏、知母、天花粉，去半夏。然虽发喘，病之常也。其或直视讝语，或目上视，或目斜视，汗出喘满者，俱不治也。
　　　　　心下悸

　　悸者，怔忡也，心中筑筑然动气而不安也。其证有二焉：一者气虚，一者停饮。其气虚者，阳气内弱，心中虚空而悸；又汗下后正气内虚，亦令人悸；与气虚而悸则又甚矣。治法皆须实其浮气也。其停饮者，因饮水过多，停满心下，心火恶水，不能自安而为悸也，治法须分水气。虽有余邪，必先治悸与水，免使水气散之而成他证也。故经有云：伤寒二三日，心中悸而烦者，小建中汤。少阴病四肢逆冷而心中悸者，四逆散加茯苓、桂主之。凡饮水过多而悸者，宜茯苓甘草汤合五苓散分利之。太阳病发汗过多，其人叉手自冒，心下悸惕，欲得按者，宜桂枝甘草汤。凡厥而心下悸者，此有水气，当先治水，茯苓甘草汤。不然，水入胃中，必作利也。凡汗下后，内虚而悸者，小建中汤合人参三白汤主之。若脉沉细者，真武汤主之。经云：先烦后悸为热，竹叶石膏汤加参；先悸后烦者为虚，宜小建中汤。若太阳病小便利者，以饮水多，故心下悸，茯苓桂枝白朮甘草汤；小便少者必里急，猪苓汤。阳明病壮热往来，心下悸，小便不利，心烦喜呕，小柴胡加葛根、猪苓。太阳汗后脐下悸者，欲作奔豚，茯苓桂枝白朮甘草汤。太阳汗不解，仍发热，心下悸，头眩，肌体瞤动，振振欲擗地者，真武汤。少阳耳聋目赤，胸满而烦，妄加吐利。则悸而惊，与小建中汤；有热，小柴胡汤主治也。
　　　　　身振

　　振者，身振振而动摇也。盖汗吐下后太过，使气血虚而作也。若汗吐下后，心下逆满，气冲胸，起则头眩身振振动摇者，茯苓桂枝白朮甘草汤。太阳发汗不解，仍发热，心下悸，头眩身瞤动，振振欲擗地，真武汤。大抵气血俱虚，不能荣养筋骨，其身不能主持，故为振摇也。须大补气血，曾用人参养荣汤数服甚效。又一人身摇不得眠者，以十味温胆汤，倍用人参得效。
　　　　　战栗

　　战栗，阴阳相争，故身为之摇也。邪气外与正气争则为战，邪气内与正气争则为栗。伤寒六七日欲解之时，必发战而汗出解也。战则正气胜，故得汗而解。栗则不战而但心战，头摇鼓颔，遂成寒逆者有之。此阴气内胜，正气虚极，不能胜邪，宜姜附四逆汤。故经云：阴中于邪，必内栗而战。邪在上焦，阴气为栗，足膝逆冷，便溺妄出，皆此类也。凡战主外，其人森然寒耸则身战摇；栗主内，则心战也。经云：寒之伤人，使人毫毛毕直，鼓颔战栗而无汗者，此表寒而战栗也，当发汗。病有战而汗出因得解者，盖其脉浮而紧，按之反芤，此为本虚，故战而汗出得解也。又云：脉阴阳俱停，谓无偏胜，以其寸关尺三部大小浮沉同等，虽剧当愈，必先战栗汗出　　而解也。若脉浮数，按之不芤，其人元本不虚，若欲自解，则汗自出而解，不发战也。夫战者，邪气将出，邪正交争，其人本虚，是以发战。且正气胜邪，则战已发热，大汗出而解也。若正气不能胜邪，虽战无汗为难治。若得半日或至夜有汗者，亦为解也。凡小柴胡汤证，而以他药下之，柴胡证不罢而仍在者，复与小柴胡汤服之，此不为逆。服汤良久，必蒸蒸而振，发寒热，汗出而解也。若不发战而心栗者，此阴中于邪，必内栗也。凡正气怯弱，寒邪在内，是必为栗。盖战者，正气胜邪，欲解也；栗者，邪气胜正，故为重也。又有伤寒厥阴逆，至第六七日，脉得微缓微浮，为有脾胃脉也。故知脾气全不再受克，邪无所容，否极泰来，荣卫将复，水升火降，则寒热作而大汗解矣。
　　　　　腹满

　　腹满者，腹中胀满也。脾为中央之土，所以腹满多属太阴也。腹满不减者为里实，须下之；腹满时减者为里虚，当温之。若解表内不消，非大满，犹生寒热，亦未可下，是邪未全入腑也。若大满大实大坚，有燥粪，虽得四五日，亦可与下，谓邪已入腑也。若太阴腹满时减复如故，此虚寒从下上也，宜理中汤加厚朴、木香。若太阴证误下，因时腹满而痛，桂枝芍药汤，痛甚者桂枝大黄汤。阳明证潮热讝语，躁渴喘满，不大便者，大柴胡汤；大实大满者，用调胃承气汤；哕而腹满小便难者，小柴胡加茯苓。三阳合病，腹满身痛，难以转侧，讝语，口中不仁，小柴胡汤；有汗，白虎汤。凡太阳吐食腹满，食不下，枳实理中汤加丁香、厚朴、木香治之。少阴六七日，不大便，腹胀满痛，急下之，大承气汤。腹皮痛者，脾不胜水，水与气搏皮肉之间，腹满而鸣，漉漉有声，小半夏茯苓汤加桂。下利腹满，身疼痛，先温里以四逆汤，后攻表以桂枝汤。汗后腹满，当温，厚朴半夏生姜人参汤。吐后腹满内实，当下，少与调胃承气汤；下后腹满卧起不安，当吐，栀子豉汤加厚朴。腹胀满者，阴阳不和也，宜桔梗半夏汤。大抵阳热为邪，则腹满而咽干；阴寒为邪，则腹满而吐利，食不下也。一切腹满，以手按之而痛，或手按之不可近者，此为内实；若按之可揉而软者，皆为内虚也。
　　　　　腹痛

　　凡腹中痛，邪气入里，正气相搏，则为腹痛。阳邪传里而痛者，其痛不常，当以辛温之剂和之。阴寒在里而痛者，则痛无休时，欲作利也，当以热剂温之。有燥屎宿食而痛者，则烦而不大便，腹满而痛也，当以苦寒之剂下之。诸痛为实，则痛随利减，此为里实。凡太阳证下早，因尔腹痛者，属太阴，桂枝加芍药汤；大实痛者，桂枝大黄汤。凡中脘痛属脾土太阴证，脉沉迟内寒者，理中汤加木香、砂仁；若下利清谷或欲绝者，四逆汤。小腹痛，属厥阴，茱萸四逆汤加当归、木香。凡内实腹痛，并绕脐硬满刺痛，烦躁发作及燥屎痛，宜下之，小承气汤。若潮热不大便，从心下至小腹硬满而痛，手不可近者，用大陷胸汤。凡胸中有热，胃中有邪气，腹中痛欲呕吐者，黄连汤。如脉弦腹痛无寒热者，芍药甘草汤。凡脉弦口苦发热腹中痛者，小柴胡去参加炒芍药；若寒热交作腹痛，加肉桂、芍药；寒多，去芩倍加桂；热多，去桂倍加芩、连、柴胡。凡少阴发热，手足冷腹痛，或咳或悸，或小便不利，或泄泻后重，四逆散加附子、炒芍药、官桂、吴茱萸；若发热脉洪弦腹痛者，芍药黄芩汤。伤寒四五日，腹中痛，若转气下趋小腹者，欲作利也，四逆汤主之。大抵腹痛有虚有实，若可按可揉而软者为虚，若不可按不可揉而硬者为实。又有寒有热有血有食，当明辨之。治法先将凉水一杯，与病人饮之，其痛若缓，身有热者，属热痛，当用凉药清之；清之不已，而绕脐硬痛，烦热讝语，大便实者，属燥屎痛，当用寒药下之。如食积痛，必噫气，恶食酸臭，如痛处不移，或在胁下，或小腹必硬满，小水自利，大便黑，此皆痛随利减之法也。若饮水愈加作痛者，属寒痛，当用温药和之；和之不已，而或四肢厥冷，腹痛吐泻者，急用热药投之。须详脉来有力无力，乃为良法也。
　　　　　小腹满

　　小腹满者，脐下满也。若胸满，心下满，腹痛满，皆为邪气而非物，今小腹满则为有物而非气矣。若小便利者，则为蓄血之证；小便不利者，乃溺濇之证。渗利之剂，宜分两途。太阳病不解，热结膀胱，其人如狂，小腹急满者，小便自利，用桃仁承气汤，下尽黑物则愈。太阴身黄，小腹满，小便不利者，与五苓散利之，小便清白为愈。有阴虚寒证小腹满痛者，又当茱萸四逆汤温之，甚者灸关元、气海穴。又有病人手足厥冷，脉沉不结胸，小腹满，按之则痛者，此冷结膀胱，宜四逆汤及灸关元穴。凡病人素有痞气，连在脐旁，痛引阴筋者，名脏结死证也。大抵以手按小腹硬满而痛者为实，不痛者为虚，乃良法也。
　　　　　小便不通

　　邪气聚于下焦，结而不散，甚则小腹满痛，此小便不通也。大抵有所不利者，行之使其渗泄也。若引饮过多，下焦蓄热，或中热发黄，水饮停滞，皆以利小便为先。惟汗后亡津液，则以利小便为戒。设或小便不利，见头汗出者，乃为阳脱，关格病也。　　太阳经发热，脉浮无汗，烦渴，小便不利，五苓散；若自汗多，不可用也。若引饮过多，小便不利，下焦蓄热，脉浮五苓散，脉沉猪苓汤。若太阳身黄脉沉结，小腹满，小便不利者为蓄血，茵陈五苓散，甚者茵陈汤。　　阳明病，发潮热汗多者，小便固少不可利，恐胃汁干也。若利之，必喘渴而死。脉洪大，舌干口燥，饮水不止者，人参白虎汤。若大便乍易乍难，小便不利而热者，此有燥屎也，调胃承气汤下之。若头汗出，壮热，渴饮水浆，小便不利；及阳明无汗，心中懊憹，小便不利，此二者必发黄，茵陈汤加木通、滑石去大黄；大便不通，加大黄下之。　　少阳证，发热口苦，咽干或呕，或心下悸，胸胁满，小便不利，脉弦数者，小柴胡去芩加茯苓，口渴加竹叶、麦冬、天花粉去半夏。　　太阴腹满自利，若小便不利，无热，脉沉者，理中合五苓散加厚朴、木通。分利其小便，大便自止也。　　少阴四五日，小便不利，四肢沉重，大便自利者，真武汤。若四肢冷，或欬或悸，小便不利，或泄利下重者，四逆散加熟附。　　厥阴寒闭厥冷，脉伏，囊缩入腹，小便不利，四逆汤加通草、茯苓、茱萸、当归，再灸关元、丹田、气海，兼熨法甚良。　　凡治风温风湿，小水不利者，详见本条。阴虚火动，小便赤濇不利者，四苓散加木通、滑石、生地、黄蘗、知母。若内热甚，大便不通，小水赤濇不利者，八正散。若不渴，小便不利者，热在血分也，四苓散加黄蘗、知母、生地、当归、木通、白芍。　　夫膀胱为津液之腑，气化则能出也。若有汗多者，津液外泄，小便固少，不可利，恐重伤津液也。待汗止，小便自行矣。凡小便自利，不可妄利，恐引热入膀胱，则变蓄血证也。
　　　　　小便数

　　小便数者，频欲便而不多也。肾与膀胱虚而挟热，滑则水通，濇则小便难，故濇淋而数起也。若自汗而小便数者，虽有表证，不可用桂枝，为亡阳走津液也。太阳自汗，四肢拘急，心烦微恶寒，脚挛急，小便数，悞服桂枝汤得之便厥者，与甘草干姜汤加芍药。太阳病吐汗下后，小便数，大便硬而讝语者，有燥屎也，小承气下之。若阳明自汗而小便数，脉浮数，胃不和而讝语者，调胃承气汤。若太阳阳明小便数而大便秘，此名脾约。约者，束也，俭也，为约束津不行也。用脾约丸。阳脉浮而濇，浮则胃气强，濇则小便数，浮濇相搏，大便则难，是为脾约，用前脾约麻仁丸。又有肾虚阴少，小便频数者，清心莲子饮加黄蘗、知母、麦冬治之。
　　　　　小便难少

　　阴虚则小便难。阴虚者，阳必凑之。因膀胱受热，故小便赤濇而不能流利也。又云：虽不大便六七日，小便少者，但初硬后溏不定，或硬，攻之必溏。须小便多，屎定硬，方可攻之。乃胃中水谷不分，虽通而不多也。阳明中风，脉浮紧，身黄鼻干，气短腹满，潮热而哕，心胁痛，小便难，小柴胡加茯苓；大便不通者，用调胃承气汤下之。太阳病小便难者，以饮水多，必心下悸，茯苓桂枝白朮甘草汤；小便少者，必苦里结也，猪苓汤主之。
　　　　　小便自利

　　小便自利者，为津液偏渗，大便必硬，宜大柴胡下之。阳明自汗者，复发其汗，使津液内竭，屎虽硬犹不可攻，须蜜导法。太阴发热身黄，其小便自利，则湿热内泄，不能发黄，惟血证则小腹急而如狂。肾与膀胱俱虚，不能约制水液，二者皆令小便自利也。又有少阴病四逆，小便自利，或色白，为下虚有寒，真武汤去茯苓，甚者用四逆汤。三阳合病，腹满身重，口中不仁，面垢遗尿者，不可汗下，用白虎汤。若寒邪中于下焦，阴气为栗。足膝逆冷，便溺妄出，用四逆汤治之，及灸关元穴，甚良法也。
　　　　　不大便

　　不大便者，谓大便不通。皆因发汗利小便，耗其津液，所以肠胃干燥，而转属阳明里证多矣。有阳经邪热，传入正阳明胃腑，大便不通者；有邪热传入少阴经而大便不通者；有传入厥阴，大便不通者。俱当急下之，三承气选用，大便通而热愈也。有不当便下者，在于脉虚浮恶寒，舌上白胎，或呕，此犹带表邪未解，不可攻。其呕者因邪全未入腑，虽有阳明证，亦不可攻也。小便清者，知邪不在里，仍在表也，亦不可攻。若不转屎气者，内无燥屎也，慎不可攻。但初鞕后溏，脉浮而数，大便不通，躁渴，虽能食者，此为实热也，名曰阳结；若目中不明者，得屎即解也，宜大柴胡下之，甚者用小承气汤。　　脉沉而迟，不渴，不能食，身体重，大便反硬不通者，此为虚寒也，名曰阴结，用四物麻仁汤加熟附，若呕者用金液丹，外用蜜导法。　　若阳脉浮而濇，小便数而大便难者，名曰脾约，宜麻仁丸。　　太阳证曾经汗下吐后，微烦，小便数，大便硬，用蜜导法；若再下之，必清谷不化。若阳明自汗过多，或已经发汗而小便自利，大便不通者，此为津液内竭，不可攻之，宜蜜导法。若元气实者，宜承气下之。　　凡伤寒阳证，大便五六日不通，头疼身热躁渴者，又宜下之以大柴胡，甚者用大承气汤。此因大便燥结不通，邪热之气，上攻于头而痛也。
　　　　　无表里证

　　夫无表里证者，又非表证之可发，又非里证之可下，俱宜用小柴胡汤和解之。
　　　　　阴阳证

　　凡治伤寒，须辨阴阳二证，不可误治也。且以阳证论之，则太阳阳明少阳三阳也。如病在太阳，则热在皮肤之分，便有头疼恶寒体痛等证，其脉必浮而紧；如病在阳明，则热在肌肉之分，或壮热，或蒸蒸发热，或皓皓发热，便有头额痛或潮热自汗等证，其脉必微而洪；如病在少阳则在肌，或半表半里热，或往来寒热，便有头角痛，口苦呕而胸胁满痛等证，其脉必弦而数。盖阳证面红光彩唇红，口干舌燥，能饮水浆，其人身轻，易以转动，常欲开目，见人喜欲言语，其声响亮，口鼻之气往来自然，小便或赤或黄，大便或秘或硬，手足自然温暖，爪甲俱红活，此皆阳证也。如以阴证论之，则太阴少阴厥阴三阴也。如病在太阴，手足温而微冷，脉息渐沉，或自利腹满，呕吐不渴；如病在少阴，虽则发热，手足自冷，脉必沉细；如病在厥阴，则手足厥冷，脉微而缓，甚则唇青舌卷囊缩。大抵阴证则面青黑，或有虚阳泛上，面虽赤色而不红活光彩，其人身重难以转侧，或向壁卧，或蜷卧欲寐，或闭目不欲见人而懒言语，或气少而难以布息，或口鼻乏气，往来自冷，其声音不响亮，或前轻后重，或时躁热烦渴，不能饮水，唇口或青或紫，舌色或青或紫或白，苔铺满而滑不见红色，手足自冷，爪甲或青或紫，血自不红活，小便青白或淡黄，大便不实而或泻，或热在肌表之分，以手按之，殊无大热。阴甚者，则冷透手也。阴证发热，自与阳证发热有异，不可以面赤烦渴为论，要在明辨治之。
　　　　　阳证似阴

　　阳证似阴者，乃火极似水也。盖伤寒热甚，失于汗下，阳气亢极，郁伏于内，反见胜己之化于外，故其身凉，手足逆冷而乍温，状若阴证。大抵唇焦舌燥，能饮水浆，大便闭硬，小便赤濇，设有稀粪水利出，此内有燥屎结聚，乃旁流之物，非冷痢也。再审有屁极臭者，是也。其脉虽沉，切之必滑数有力；或时躁热不欲衣被，或扬手掷足，或讝语有力。此阳证也。轻则用四逆散合小柴胡汤，渴用白虎合解毒汤，潮热大便实者用大柴胡汤；重则燥热坚硬痞满全具者，用大承气汤下之。故经云：身寒厥冷，其脉滑数，按之鼓击于指下者，非寒也，此则阳盛拒阴也。
　　　　　阴证似阳

　　阴证似阳者，乃水极似火也。盖伤寒传变，或误服寒凉药，攻热太速，其人素本肾虚，受寒遂变阴证。冷极于内，逼其浮阳之火，发见于外，其人面赤烦躁，欲坐井中，身有微热，渴欲饮水，复不能饮，大便闭结不通，或自利，小水淡黄，或呕逆，或气促，或郑声，或咽痛，所以状似阳证。庸医不识，见其面赤烦渴便结，认作阳证，妄投寒冷之剂，下咽遂毙，可不谨哉！切其脉若沉细迟微，以通脉四逆汤，倍加参、附以接真阳之气。设或救迟，遂至阴盛阳衰，虽使参、附亦不能救。此与阴盛格阳例同。《内经》所谓：身热脉数，按之不鼓击于指下者，此乃阴盛格阳，非热也。又云：面赤目赤，烦渴引饮，脉来七八至而按之则散者，此无根之脉，用人参四逆汤治之而愈。此阴阳幽显之奥，水火征兆之微，伤寒须得传受讲明，庶获效矣。
　　　　　太阳脉似少阴少阴证似太阳

　　盖太阳脉似少阴，少阴证似太阳，所谓相反而治有异也。深究其旨，均是脉沉发热，以其有头疼，故名太阳病。阳证，其脉当浮，今反不浮而沉者，里虚必寒，正气衰微之所致。今身体痛，故宜救里，使正气内强，逼邪出外，而用干姜、生附，亦能出汗而解。假若里不虚寒，则见脉浮而正属太阳麻黄汤证也。均是脉沉发热，以其无头疼，故名少阴病。阴证，当无热，今反热，寒邪在表，未传在里，但皮肤郁闭而为热。如在里无热，用麻黄附子细辛汤，麻黄发表间之汗，附子温少阴之经。假使寒邪在里，则外必无热，当见吐利厥逆等证，而正属少阴四逆汤证也。以此观之，少阴表邪浮浅，发热之反为轻；太阳正气衰微，脉沉之反为重。此四逆为剂，不为不重于麻黄附子细辛汤也。可见熟附配麻黄，发中有补；生附配干姜，补中有发。所谓太阳少阴，脉沉发热虽同，而受病有无头疼，用药有别，故并论之耳。
　　　　　阴证身热面赤

　　夫伤寒头不疼，身不热，口不渴，初起怕寒战栗，便四肢厥冷，呕吐泻利，蜷卧，小腹痛，或口吐涎沫，六脉沉细无力，此盖直中阴经真寒证，用姜附汤温之，人皆知是阴证必矣。若初起恶寒，厥冷蜷卧不渴，小腹绞痛，面唇赤色，六脉沉细，重则昏沉不省，舌卷囊缩，手足指甲皆青，四肢厥冷，过乎肘膝，心下胀满，汤药不受，入口则吐或利，六脉沉细或伏绝，此盖夹阴中寒，先用蒸脐灸关元、气海法，急用人参四逆汤，倍加茱萸、姜汁温之为当矣。至于身热面赤，足冷脉沉，此盖夹阴伤寒，正用麻黄附子细辛汤倍加人参、干姜温经散寒为当矣。若其身热面赤，足冷脉沉，如烦躁欲坐卧于泥水井中者，此阴极发躁，正用四逆汤合生脉散入辰砂、细茶、白蜜冷服为当也。若身热面赤，足冷脉沉，下利清谷，身体疼痛，此为阴利，寒证，俗呼漏底伤寒，正用四逆加人参、茯苓、白朮、肉桂、肉果、砂仁、木通、灯心、升麻少许服之为当矣。若身热面赤，足冷烦躁，揭去衣被，脉来数大无力，此盖虚阳伏阴，正用加减五积散冷服之为当矣。药服下咽，冷体既消，热性乃发，此热因寒用也。此几证中，医不识，足冷脉沉，或数大无力，中无主断，见其身热面赤，烦躁，便认作阳证，误投凉药，死者多矣。殊不知阴证不分热与不热，面赤与不赤，凭脉下药，最为切当。不拘脉之浮沉大小，但指下无力，重按全无，便是阴证。故足冷也，虽有身热，不可与凉药，服之则渴甚而急死，当用五积散温解表里之寒，随手而愈。内有虚寒，必须姜附以温之，切忌发泄。凡下手脉来虽洪大而数，按之不鼓击于指下者，即无力也。重按全无者，即空大而散，是无根之脉也。面赤戴阳者，乃虚阳泛上，下虚故也。身微热者，里寒故也。烦躁者，阴盛故也。此盖取脉不取证也。原夫夹阴伏阴，真阴阴躁阴利等证，皆为色欲内伤，肾经虚损，复受寒邪，阴气独盛，阳气以衰，故有此证此脉。谚云：伤寒偏死下虚人。诚哉是言也。肾经真气者，人命之根也，可不谨养乎！
　　　　　阴毒

　　阴毒者，其人肾经本虚，素有积寒在下，或又先因欲事，已后着寒，或误服寒凉药，或食生冷物，内既伏阴，复加外寒，内外皆寒，遂成阴毒。盖积寒伏于下，微阳消于上，阴气极甚，阳气衰微而成毒也。阴毒伤寒，则额上手背冷汗自出；其毒气渐深，则鼻如烟煤，舌上黑苔而滑；其候目睛疼，身重如被杖痛，背强，小腹里急绞痛；或咽喉不利，致毒气攻心，心下胀满，结硬如石，四体坚冷如冰，汤药不受；或气促呕闷，或冷汗不止，或烦躁吐利，甚则神思昏沉，手指甲青唇青，舌卷囊缩，六脉沉细而疾，或六脉伏绝。此皆阴寒毒气入深，先用姜汁好酒各半盏热服，脉来可治，察其虚寒伏阴用药。又当知病人有无痛处，若痛甚者，脉必伏，急用蒸脐熨法，灸关元、气海法，灌入煎药，此为斡旋之功矣。
　　　　　胷中冷厥

　　凡手足厥冷，脉乍紧者，此邪结在胸中也。故心中满而烦，饥不能食者，此病在胸中，宜吐之，用瓜蒂散主之。
　　　　　除中

　　凡伤寒脉迟，厥深下利，当不能食。若反能食者，名曰除中，此证必死也。
　　　　　寒热二厥

　　阴阳二厥，抬之一差，死证立判。阳厥者，先自三阳气分，因感寒邪，起于头疼发热恶寒，已后传进三阴血分，变出四体厥冷乍温，大便燥实，讝语发渴，扬手掷足，不恶寒反恶热，脉沉有力，此是传经热病谓之阳厥。阳极发厥者，即阳证似阴，外虽有厥冷，内有邪热耳。盖因大便结实失下，使血气不通，手足乍温乍冷也。如火炼金，热极金反化水；水寒极而反成冰，反能载物。厥微热亦微，四逆散；厥深热亦深，大承气。正谓亢则以害其物，承乃以制其物。倘若医人不识，疑是阴厥，复进热药，如抱薪救火矣。夫阴厥者，因三阴血分自受寒邪，其初病起无身热，无头疼，就便恶寒四肢厥冷，直至臂胫以上，过乎肘膝不温，引衣蜷卧不渴，兼或腹痛吐泻，或战栗面如刀刮，口出涎沫，脉沉迟无力，此为阴经自中寒证，不从阳经传入，谓之阴厥也。轻则理中汤，重则四逆汤温之。　　伤寒寒热而厥，面色不泽，冒昧，两手无脉，或一手无脉，此时要有汗出，如重阴欲雨之状，多用绵衣，盖暖手足，或用火砖布包放于足下，急用热姜汁调稀米汤服之，温覆取汗乃愈。若汗出不止者，用人参、熟附子、干姜、桂枝、麻黄根、五味子、麦门冬煎汤救之。若汗不止，脉不至者死。
　　　　　蛔厥

　　蛔厥者，其人手足冷而吐蛔也。厥阴病，其人素有寒，妄发其汗，或汗复身热，以致胃中虚冷脏寒，饥不能食，食即吐蛔。蛔入胸，故乍静乍烦，须臾复止，得食而呕又烦，蛔闻食即出。轻者吐小虫，重者吐长虫。舌干口燥，常欲饮水浸舌，不欲咽。蛔上烦躁，昏乱欲死，两手脉沉迟，足冷至膝；甚者连蛔并屎俱出，或大便秘而不行。此证虽出多端，可救治也，加味理中安蛔汤主之。又有胃中空虚，虫无所安，反食其真脏之血，病人心胸胁下有痛阵，必撮眉呻吟，或时下血如豚肝色，或如湿毒脓状，或如鲜血色，或下利急迫，或昏沉不省人事者。一切吐蛔，虽身火热，不可与凉剂，服之必死。俱用理中安蛔汤加减治之，待蛔定却以小柴胡退热。夫虫者上半月虫头向上，易治；下半月虽头向下，难治。先以肉汁或糖蜜引虫头向上，然后用药，中病则止。又有厥阴病消渴，气上冲心，饥不能食，食即吐蛔，既曰胃寒，复有消渴之证。盖热在上焦，而中下焦则俱寒而无热，此实至言也。若大便实者，用理中汤加大黄，入蜜少许微利之。
　　　　　冷结膀胱

　　凡手足厥冷，脉沉细，无结胸，但小腹胀满，按之痛者，此冷结膀胱，须灸关元穴，宜服茱萸四逆汤、滋阴汤。
　　　　　短气

　　短气者，乃鼻中呼吸之气，出入短少而不相接续也。表证不解，汗出不彻，其人面色缘缘正赤，烦躁不安，其身不知痛处而短气者，宜发汗则愈。心腹坚满，自汗多短气者，邪在表而为虚，宜用桂枝汤实表则愈。阳明内实不大便，潮热自汗，躁渴讝语，心腹坚满而短气者，邪在里而为实，宜大柴胡下之，重者用调胃承气汤。阴证脉沉细，手足冷恶寒，面如刀刮，口鼻之气，难以布息而短气者，宜人参四逆汤温之。因汗吐下后，元气虚弱，脉微细，气不能相接而短少者，宜人参养荣汤。干呕短气，痛引胁下，汗出不恶寒，此表解里未和也，十枣汤。短气烦躁，心中懊憹者，栀子豆豉汤。风湿相搏，一身尽痛，汗出小便难，恶风不欲去衣被，短气者，甘草附子汤。食少饮多，水停心下，满闷短气者，茯苓甘草汤；小便难，五苓散主之。
　　　　　多眠

　　多眠者，卫气昼则行阳，夜则行阴，行阳则寤，行阴则寐，阳气虚阴气盛则目瞑，故多眠，乃邪传阴不在阳也。昏昏闭目者，阴司阖也；默默不言者，阴主静也。脾肝肾经，谓之阴司。太阳证十余日，脉浮细嗜卧者，外已解，神将复也。设胸满胁痛者，属少阳也，小柴胡加桔梗。若浮紧无汗者，太阳未解也，宜麻黄汤汗之。若鼻干不眠者，风热内攻，不干乎表，热气伏内则多眠，小柴胡汤。凡汗后身凉脉静而好睡者，病之愈也。少阴脉微细，但欲寐，或蜷卧恶寒，或喜向壁卧，或身体沉重欲寐，脉沉逆冷者，皆属阴证也，附子汤。风温脉阴阳俱浮者，汗出身重，鼻息鼾睡，语言难出，用葳蕤汤。狐惑唇口生疮，咽干声哑，面乍白乍黑，但默默欲眠，治在本条。
　　　　　昼夜偏剧

　　凡病昼静夜剧者，热在血分，宜四物汤加黄蘗、知母、芩、连、山栀、丹皮、软柴胡主之。若夜静昼剧者，此热在气分，宜小柴胡汤加山栀、黄连、知母、地骨皮主之。若昼夜俱剧者，此热在气血之分，宜小柴胡合四物汤加连、栀主之。若有表证，脉浮数不安，宜汗之则愈。若里实躁渴，大便不通，讝语昼夜不宁者，宜下之则愈。若下后复发热，昼则烦躁不得眠，夜则安静，脉沉微无大热者，干姜附子汤。凡妇人热入血室，昼则明了，至夜讝语者，小柴胡加生地主之。
　　　　　不眠

　　不眠者，阳盛阴虚，则昼夜不眠。盖夜以阴为主，阴气盛则目闭而卧安。若为阳所胜，则终夜烦躁而不宁，所谓阴虚则夜争也。　　太阳脉浮，身痛无汗，烦躁不眠者，宜汗，此则邪在表也。　　阳明经头额痛，目疼鼻干身热不眠，脉微洪，则邪在表，宜葛根汤以解肌。若自汗脉洪数，表里俱热，烦渴舌燥饮水者，人参白虎汤。若蒸蒸发热，或潮热自汗，大便实，燥渴讝语，宜调胃承气汤下之。又若大热错语呻吟，干呕不得眠者，黄连解毒汤主之。此则热在里也。若表里大热，舌燥饮水不眠者，白虎合解毒汤主之。大抵胃不和则睡不安，故宜解热，胃和则已。少阳发热，呕而口苦，胁痛心烦不眠，脉弦数者，小柴胡汤加黄连、山栀主之，此则邪在半表半里也。虚人津液不足者，加麦门冬。　　少阴证二三日，心中烦不眠者，黄连鸡子汤。又下利六七日咳而呕，心烦不眠者，此停水也，猪苓汤。　　太阳病发汗后，不得眠，脉浮数，微热烦渴，小便不利者，五苓散。若大汗胃中干燥，烦渴欲饮水者，宜少与之即愈，不与则喘渴而死。脉数大，用人参白虎汤加竹叶，不可用五苓也。若发汗吐下后，虚烦不得眠者，必反复颠倒，心中懊憹，栀子豉汤。若下后复发汗，昼日烦躁不得眠，夜安静不呕不渴，无表里证，脉沉微，无大热，干姜附子汤。汗下后，虚烦不眠者，温胆汤加竹叶、石膏、山栀、乌梅、辰砂主之。若小便不利，大便乍难乍易，微热而喘不得眠者，有燥屎也，大承气下之。伤寒瘥后饮酒烦闷，干呕口燥，呻吟错语不得眠者，黄连解毒汤加乌梅、干姜、干葛主之。　　瘥后不眠者，即热气与诸阳相并，阳气未复，栀子乌梅汤。　　阳挟阴，狂言不眠，乱梦心烦气乏者，酸枣仁汤。阴挟阳则惊悸昏沉，温胆汤。　　若汗下太过而阳气衰，不得眠，若无热证，又当四逆汤主之，以退阴复阳也。　　少阴寒证，阴极发躁不得眠，脉沉细，足冷面赤，或下利身疼痛不得眠，脉微者，四逆汤加参朮主之。　　中风汗出，脉濡弱将厥而且寒，烦躁不眠，宜小建中汤。
　　　　　咽痛

　　咽喉不利，或痛或呕，皆毒气上攻，有阴阳二毒，有少阴，有伏气，要在审察治之，不可一例作为风热治也。阳毒咽喉肿痛，乃热极也；阴毒咽喉不利，乃寒极也。治在本条。　　少阴病二三日咽喉痛，用甘桔汤。若下利咽痛胸满心烦者，用猪肤甘桔汤。下利清谷里寒外热，脉微欲绝，面赤咽痛者，用通脉四逆汤。伏气者亦属少阴，谓之肾伤寒。因冬月伏寒在于肾经，头疼腰痛，脉微弱，发则咽痛，后必下利，用蜜煮附子四逆汤，以温肾经则愈，不可用寒凉之药也。少阴病咽中生疮，不能言语，声不出者，用苦酒汤。
　　　　　怫郁

　　怫郁者，阳气蒸越，形于头面肌肤之间，聚赤而不散也。太阳病发汗不彻，并于阳明，续自微汗出，面色赤者，阳气怫郁于表，面色缘缘正赤，其人烦躁不知痛处，用葛根汤解肌。若太阳病发汗不彻，脉浮紧而面赤者，表未解也，用麻黄汤汗之。若面赤身痒者，以其不得小汗出故也，用桂枝麻黄各半汤。病人大便乍难乍易，小便利有微热，怫郁不得卧，此有燥屎作实，用调胃承气汤下之。吐汗下之后，虚极，胃中虚冷，外色怫郁，假色于面，乃内寒也，宜用理中汤，手足冷者加附子。吐下之后虚矣，或复汗之，其人怫郁，复与之水，因而得哕，此胃寒也，用桂枝人参汤加茯苓。吐汗下之后，得哕怫郁者，内虚也，用人参四逆汤。伤寒被火劫，汗出不解，邪热与火交攻，而发怫郁，蒸于肌肤，身目俱黄，用茵陈汤。阳明内实，热盛脉洪大，面色赤烦渴舌燥饮水者，用人参白虎汤。潮热自汗，讝语面赤，燥渴大便实者，用大柴胡汤加芒硝。少阴下利清谷，里寒外热，或身痛脉微欲绝，面赤或咽痛者，用通脉四逆汤加葱白。有下利脉沉迟，面色少赤，身有微热，下利清谷郁冒，汗出而解，病人必微厥。所以然者，其面戴阳下虚故也。大抵阴证怫郁，并下虚人怫郁者，自是赤而不光盛也。若阳病表不解，并内实热甚者，赤而光盛也。要在审其虚实寒热，不可见其面赤概作热治之，以致误也。
　　　　　惊惕

　　惊惕者，心中动悸，惕然而惊也。太阳病加温针，必惊惕也。又伤寒八九日下之，胸满烦惊，小便不利，讝语，一身尽痛，用柴胡龙骨牡蛎汤主之。又少阴病耳无所闻，目赤胸满，不可吐下，若吐下则生惊惕也。又伤寒脉结代，心动悸者，用炙甘草汤。凡风湿被火，则如惊癎也。阳明被火，发热汗出，不恶寒，加温针，必惊惕而烦躁不眠也。太阳脉浮，宜以汗解，妄以火迫，必惊狂，起卧不安，宜桂枝去芍药加蜀漆牡蛎龙骨救逆汤主之。大抵伤寒汗吐下之后虚极之人，或因事惊恐，遂生惊惕者，宜养心血安神之剂主之。
　　　　　奔豚

　　奔豚者，如江豚之状，气从小腹上冲心而痛也。凡欲作奔豚者，其气在脐下筑筑然而动也，宜理中汤去白朮加肉桂主之，痛甚加茱萸。凡烧针令其汗出者，针处被寒核起而赤者，必发奔豚也。宜灸其核上各一壮，与桂枝加桂汤。若痛甚手足厥冷者，宜当归四逆汤加肉桂、吴茱萸主之。盖桂大能泄奔豚，茯苓能伐肾邪，故加之；朮能燥肾闭气故去之，药中不可不慎也。用甘烂水煎药，取其力薄，不助肾邪也。
　　　　　狐惑

　　狐惑湿(上匿下虫)，皆是虫证。盖伤寒失于汗下不解，多日传变，因腹中有热，食入无多，肠胃空虚，三虫求食，而食人五脏。且狐惑者，如狐之下冰，取犹豫不决进退之义。若虫食其肛则声哑，虫食其脏则咽干。当看上唇有疮，虫食其肛；下唇有疮，虫食其脏。面色乍白乍赤乍黑，变易无常，四肢沉重，恶闻食气，默默欲眠，目闭，舌白齿晦，杀人甚速，越人望而畏之。
　　　　　漱水不欲咽

　　阳明证口燥，但欲漱水不欲咽者，必作衄，用犀角地黄汤。若蓄血下焦，其人喜忘而如狂，小便自利，大便黑色，口燥舌干，但漱水不欲咽者，此有瘀血结于下焦，宜桃仁承气，下尽黑物则愈。少阴证脉沉细手足冷，或时烦躁，渴欲漱水不欲咽者，宜四逆汤。又下利厥逆无脉，干呕烦，渴欲漱水不欲咽者，宜白通汤加猪胆汁人尿服之。有厥阴蛔厥，烦躁吐蛔，口燥舌干，但欲凉水浸舌并口唇，时不可离，但不欲咽下，宜理中汤加乌梅、花椒主之。　　大抵阴证发躁烦，渴不能饮水，或欲勉强饮下，良久仍复吐出，或饮水而呕逆者，皆内寒也，宜四逆汤温之。盖无根失守之火，游于咽嗌之间，假作燥渴，故不能饮水也。若能饮水而不吐者，热也。
　　　　　百合

　　百合者，百脉一宗，悉致其病，无复经络传次也。盖欲卧不卧，欲行不行，寒又无寒，热又不热，坐又不坐，欲食不食，口苦小便赤，药入口即吐利，状若鬼神为祸。大抵汗吐下之后，元气虚弱，多变此证。若恶寒而呕者，病在上焦，二十三日愈；若腹满微喘，大便坚三四日一行而微溏者，病在中焦，六十三日愈；若小便淋沥难者，病在下焦，三十三日愈；若溺时头觉痛，六十日愈；如头不觉痛，洒淅恶寒者，四十日愈；若溺时觉快然，但有头眩者，三十日而愈也。宜百合汤以治百合病也。
　　　　　瘈瘲

　　瘈者筋脉急而缩，瘲者筋脉缓而伸，一缩一伸，手足牵引，搐搦不已。大抵与婴孩发搐相类。谓之瘈瘲者，此证多属于风，盖风主摇动也。又心主脉，肝主筋；心属火，肝属木；火主热，木主风。风水相炽则瘈瘲也。若夫不因汗下所生者，当平肝木，降心火，佐以和血之剂，用羌、防、芩、连、柴、芍、归、地、川芎、天麻之类；若兼痰者，必加南星，半夏、竹沥、姜汁；如风邪急搐，须兼全蝎、僵蚕。若曾经汗下之后，多日传变而得此证者，为病极也，盖因虚极生风，用小续命汤加减。凡伤寒汗出露风，则汗不流通，遂变筋脉挛急，手足搐搦，用牛蒡根散主之。风温被火劫，发微黄色，剧如惊癎，时发瘈瘲者，宜用葳蕤汤主之。若夫瘈瘲戴眼反折，反而上视白绝汗乃出，如贯珠不流，此太阳绝也。又有四肢漐漐动而不止，似瘈瘲而无力抽搐者，此肝绝也。盖汗下后虚，变生此证者多死。若用小续命汤，有汗去麻黄，无汗去黄芩，要在通变而已矣。
　　　　　肉瞤筋惕

　　阳气者，精则养神，柔则养筋。发汗过多，津液枯少，阳气偏虚，筋肉失所养，故惕惕而跳，瞤然而动也。非温经助阳，何以治之？惕者，筋脉跳动也；瞤者，肌肉蠕动也。太阳病发，汗出不解，仍发汗，头身瞤动，振振欲擗地，用真武汤合人参养荣汤，倍用归、芪亦效。若不因汗之过多，其人惕惕然筋脉跳动者，此人素禀血少，邪热传于六脉之中，使之动惕也，用加味人参养荣汤最妙。如伤寒发汗过多，或虚人取汗，或伤风取汗，妄用麻黄、青龙等汤，大发其汗，便有厥逆筋惕肉瞤之证，并用真武汤。瘦人去芍药，恐其入荣故也；有热去附子，恐其大热，以瘦人火多故也。若伤寒发汗，腹中有动气者，汗之则肉瞤筋惕，或头眩汗不止，其证最逆，急用防风白朮牡蛎汤，次用小建中汤，乃可十愈一二。若汗吐下后，心中满，气上冲胸，起则头眩脉沉紧，身振摇者，用茯苓桂枝白朮甘草汤。久则成痿。心下满去甘草，加枳、桔。予曾治一人伤寒，不经发汗，七八日筋脉动惕，潮热甚，其肉不瞤，大便秘，小便赤，以手按腹中硬痛，此有燥屎，大柴胡汤下之，则愈。一人伤寒十余日，曾三次发汗过多，遂变肉瞤，身振摇筋脉不惕，此气虚也，用人参养荣汤而愈。一人汗后虚烦不得眠，筋惕肉瞤，内有热，以加味温胆汤治之乃愈也。　　凡伤寒口唇下颔颤动者，有虚有实，此热在手足阳明二经之分也。脉虚者，以人参三白汤加麦冬、五味先生其脉，次用竹叶石膏汤主之。　　若舌燥烦渴能饮水者，人参白虎汤主之。大抵此证不解，昏迷逆冷者，多不能救也。
　　　　　肉苛

　　人之肉苛，虽近衣絮，犹尚苛也。伤寒发汗过多，亡其血者，乃变此证。盖荣虚而卫实，则血气不得通和，肌肉失所养，故顽痹不仁，痛痒不知也。用羌活冲和汤加桂枝、当归、木香主之。
　　　　　郁冒

　　郁冒，人气昏沉迷逆，如物之蒙冒其首，盖诸阳乘寒而为厥。郁冒不仁者，谓不柔和，痛痒不知，针火不知，即不仁也。此寒气乘虚所中，用四逆汤加人参、归、桂、芎、芪、天麻主之。太阳病下早不愈，仍复发汗，以致表里俱虚，其人致冒。冒家汗自出而愈，乃表和也。若不得汗而不解者，用人参三白汤加芎、归、天麻；下虚脉微足冷，加热附温经固本。经云：荫苗者，必固其根；伐下者，必枯其上。少阴下利止而头眩时时自冒者死，此肾绝也。凡头目眩运，非郁冒也。盖眩运为轻，郁冒为重。新产妇人，病多郁冒者，此血虚也，用加味四物汤主之。又恶露未尽，上冲郁冒，此血晕昏迷，亦宜四物汤加红花、桃仁、干姜、肉桂，推陈致新治之。
　　　　　过经不解

　　伤寒十三日不解，谓之过经。若脉尺寸陷者，大危也。陷者，即脉伏也。若过经不解，或已经二三十日之后，其柴胡证末罢，先与小柴胡和之；若呕不止，心下郁郁微烦者，大柴胡下之。凡胸胁满而呕，日晡潮热者，此为实也，先以小柴胡解外；次以大柴胡下之，加芒硝。若过经不解，人弱脉虚者，不可下，以参胡三白汤加减治之。若虚烦少气者，人参竹叶汤主之。若虚烦不得眠者，参胡温胆汤主之为当也。
　　　　　目直视

　　直视者，目睛圆圆，正直视而不转动也。凡直视摇头者，心绝；狂言目反直视者，肾绝。直视喘满下利者，皆死。直视讝语不止者，死。目斜视者，死。若其目正圆，直视口噤，或角弓背反张者，痓病也，多难治。若戴眼反折者，此为上视。绝汗乃出，大如贯珠不流，此膀胱绝也。凡目中不明，非直视也，此目中乃视物但见一半，不见一半，有所讝妄而胡言也。若大便实者宜下之，目自明也。内虚者难治。
古今图书集成医部全录卷三百四十九

伤寒门

　　　　全生集 【明　陶华】

　　　　　喑痖不言

　　喑痖不言者，若少阴病咽中生疮不能言语者，以鸡子苦黄酒汤。若狐惑上唇有疮声哑者，治在本条。痓病口噤不能言，治在本条。热病喑哑不言，三四日不得汗出者，死。若热甚火伤肺金不能言者，宜清肺降火则愈。若风热壅盛，咳嗽声喑痖者，以清风热降痰火则愈。又有失于发散，风邪伏于肺中者，当以发散为主也。
　　　　　遗尿

　　遗尿者，小便自出而不知也。三阳合病，身重谵语遗尿者，用人参白虎汤。大抵热盛神昏遗尿者可治；若阴症下寒逆冷遗尿脉沉者，多难治，宜四逆汤加益智仁主之。厥阴囊缩逆冷，脉沉遗尿者，宜四逆加茱萸汤，阳不回者死。伤寒汗下之后，热不解，阴虚火动而遗尿者，用人参三白汤加黄蘗、知母、麦冬、五味、归、地主之。若狂言直视遣尿者，是肾绝也。膀胱不利为癃，不约为遗溺。又水泉不止者，膀胱不藏也。肾与膀胱表里俱虚，则膀胱之气不约，故遗尿也。溲便遗尿，肺金虚当补肺也。大抵肺虚肾虚，热盛遗尿者，皆可治；惟肾绝遗尿者，不可治。
　　　　　循衣摸床

　　伤寒循衣摸床者死；两手撮空者死；向壁蜷卧，逆冷郑声，循衣摸床者死。凡循衣摸床，直视讝语，脉弦者生，脉濇者死。小便利者可治，不利者不可治，谓津液枯竭也。大抵阴阳二气俱绝，则妄言撮空也。若大便秘结，撮空讝语燥渴者，此为实热，宜承气汤下之。若因汗下虚而大便自利，讝语撮空，逆冷脉小者难治，以升阳汤劫之。
　　　　　舌卷囊缩

　　凡舌卷囊缩者，难治也。若阴阳易病，卵入腹则舌吐者死。且夫囊缩，有阳证，有阴证。其阳证囊缩者，因热极而缩，盖热则炽燃；其阴证囊缩者，因寒极而缩，盖寒则收引，皆是宗筋也。妇人亦有囊缩可辨，但其乳头缩者，即是也。凡阳证囊缩舌卷者，急用大承气下之；若阴证囊缩舌卷者，急用四逆加茱萸汤温之，先灸关元、气海、丹田及蒸脐熨法甚效。
　　　　　手足挛搐

　　伤寒大汗已出，因而露风，则汗不流通，风邪乘虚袭于经络，故手足挛搐，不能屈伸而筋脉拘急也，用牛蒡散治之。
　　　　　瘥后发肿

　　伤寒瘥后浮肿者，此水气也，以牡蛎泽泻散主之。
　　　　　瘥后喜唾

　　病新瘥后，口中和，喜唾不止者，此胃中有寒，宜理中汤温之。瘥后口干喜唾，或咽痛，人参竹沥汤加乌梅、黄连、知母、天花粉主之。咽痛者，用山豆根磨水噙之，复用甘桔汤加芩、连、山栀、连翘、薄荷主之。
　　　　　瘥后遗毒

　　伤寒汗下不彻，邪结在耳后一寸二三分，或两耳下俱硬肿者，名曰发颐。此皆余热之毒不除也，宜速消散，缓则成脓矣。以连翘败毒散主之。
　　　　　瘥后发豌豆疮

　　豌豆疮者，亦因汗下后余毒未尽，瘥后故发豌豆疮也。只以黄连、甘草、归尾、红花、防风、苦参、荆芥、连翘、羌活、白芷煎服，外用芒硝、赤小豆、青黛为末，以鸡子清和猪胆汁调和敷疮上，最效。勿令动之，待其脱落，无痕。　　伤寒瘥后，小便濇而有血者，名曰内外疮，皆黑靥，不出脓者死。亦是余热毒也，用黄连解毒汤加生地、当归、连翘、木通、滑石、牛膝、萹蓄、琥珀、甘草梢，加灯心，水煎服。
　　　　　劳复

　　病新瘥后，血气未平复，余热未尽，如水浸墙壁，水退土尚未坚，不可动也。非但负重涉远，虽梳头洗面亦伤神也。若劳动再发为劳复。血气尚虚，但当安卧守静以养血气。设或早晚劳役，使血气沸腾，而邪热遂还于经络而发热，谓之遗热。脉浮者以汗解之，脉沉者以下之。若不应汗下者，以参胡三白汤，加调理药，但濈然汗出而解，或寒战汗出而解。若虚烦不眠，用参胡温胆汤加枣仁、远志。气虚烦呕，竹叶石膏汤，燥渴去半夏加知母倍多天花粉。若虚热不止者，千金麦冬汤。若身热食少无力者，参胡温胆汤。无热下虚有寒，人参养荣汤加熟附。若阴虚火动者，宜补中益气汤加黄蘗、知母以滋肾水也。
　　　　　食复

　　新瘥后多食而复发者，为食复。缘新瘥不能胜谷气，遂发虚热也。大抵伤寒病后，只宜先进稀米饮，次进薄粥，又宜少少与之，常令不足，不可尽意。诸般肉食，不可食之。若瘥后病已解，但日暮微烦者，此食谷早或多食故也。胃虚弱而不能消谷食，宜损谷则愈。食后复发热，大便难，燥渴讝语，关脉实者，用枳实栀子汤加大黄下之。热不解，大便如常者，参胡三白汤加减治之；心下痞满，加枳实、黄连、桔梗，有痰呕，加橘红、半夏，米食不化，加神曲、麦芽，肉食不化，加草果、山楂治之。
　　　　　女劳复

　　伤寒男子病新瘥，早犯女色而为病复发者，名曰女劳复也。其候头重不举，目中生花，腰背痛，小腹里急绞痛，或憎寒发热，或时阴火上冲，头面烘热，心胸烦闷者，以竹皮烧裩散、猳鼠粪。若有热加柴胡调赤衣散；人虚弱者，用参胡三白汤，调赤衣散；若小腹急痛，脉沉足冷，用当归四逆汤加熟附、茱萸，送下赤衣散。若见卵缩入腹，脉离经者，死也。
　　　　　阴阳易

　　阴阳易者，如换易之易，以其邪毒之气，交相易换也。男子病新瘥，妇人与之交而为病者，名曰阳易；妇人病新瘥，男子与之交而为病者，名曰阴易。其候身重气乏，百节解散，头重不举，目中生花，热上冲胸，憎寒壮热，阴火上冲，头面大热，在男子则阴肿小腹绞痛，在妇人则里急连腰胯内痛；病甚者，手足冷挛拳，男子卵陷入腹，妇人痛引阴中，皆难治也。若见舌吐出者，死。予曾治一人，见舌出数寸者，即死矣。宜用竹皮烧裩散，加人参、当归、知母。若卵肿痛，倍加竹青、黄连、滑石、生地、鼠粪、韭根、甘草、青皮、木通，有粘汗出而阴头肿为效；有热加柴胡；阴火上冲加黄蘗、知母。若伤肾经虚损，真阳衰脱，有寒无热，脉虚足冷者，以人参四逆汤，调下烧裩散。若伤肝经，以当归四逆汤加茱萸、熟附，送下烧裩散。用分寒热而治。　　大抵伤寒大病之后，房帏之事，切宜谨戒。若未瘥后，因交接淫欲，而无病人反得病，此为阴阳易也。若瘥后因交接淫欲，病人自病而复发，谓之女劳复。此乃仲景不传之妙论，医当玩之！
　　　　　瘥后虚弱

　　伤寒瘥后虚弱无力者，先因汗下过多，病久元气虚弱，调养失宜，须渐渐进食，守静，不可太急。治伤寒虽无补法，若果病久元气虚惫，或势力所伤，不得不补，此合宜则用也，宜补中益气汤。
　　　　　瘥后昏沉

　　伤寒瘥后昏沉者，或半月以来或十余日，渐见昏沉，终日不醒，又有寒热，错语失神，如见鬼状，或呻吟者，或寒热似疟，或朝夕潮热颊赤者。盖先发汗不尽，余热在心包络间故也。医作风魅治之，非矣。当以知母麻黄汤，取微汗则愈。若胃脘有虚烦而呕，竹叶石膏汤加姜汁少许。无热脉沉细，喜唾不已者，脾土有寒也，少与理中汤。瘥后目昏微烦者，因强食谷食早而不消化也，宜损谷则愈。且夫前用知母、麻黄取汗者，但虑病后血气两虚，岂可再发汗？若人元气壮盛，脉来有力者，乃可汗之。若脉虚人弱者，只用十味温胆汤。若有寒热潮热，日晡发热者，以参胡温胆汤加芩、连主之。要在脉证详辨，不可执一也。
　　　　　瘥后饮酒复剧

　　酒能发散温经，其味苦辛，乃大热有毒也。且寒月惟酒不冰可见矣。缘伤寒热病，本热未解，若饮酒则病增剧，转加热盛而助火邪也。若脉弦数者，用小柴胡合解毒汤加乌梅、干葛、砂仁。若脉洪大者，用人参白虎汤合黄连解毒汤加干葛、乌梅、砂仁主治可也。
　　　　　脏结

　　脏结者，脏气闭结而不复流布也。一息不运则机缄穷，一毫不续而霄壤判，脏结之理如此。其外证如结胸状，但饮食如故，时时下利为异耳。其脉寸浮关尺沉细而紧，阴筋引脐腹俱痛是也。病人胁下有痞气，连在脐旁，痛引小腹阴筋者，此名脏结，死。脏结无阳证，不往来寒热，其人反静，舌上苔滑，不可攻也，宜灸关元，仍与茱萸四逆汤温之，寒甚加附子。
　　　　　痓病

　　痓证身热足冷，头项强急，恶寒，头热面赤，目脉赤，独头摇，卒口噤，背反张，手足挛搐角弓者，是也。起于太阳，先伤于风，重感于寒，无汗为刚痓；起于太阳，先伤于风，重感于湿，有汗为柔痓。仰面而卧，开目为阳；合面而卧，闭目为阴。脉浮紧者属阳，脉沉细者属阴。口中燥渴者属阳，口中和者属阴。脉紧急而强，直上下行者成痓。又发汗太过，亦成此病。大发湿家汗，并发疮家汗，皆成痓也。新产妇人血虚汗出当风，亦成痓也。阳证易治，阴证难医。太阳无汗，小便少，气上冲，口噤，欲作刚痓，麻黄加葛根汤；若人参羌活散加麻黄、干葛，亦佳。太阳病，几几身体强痛，脉反沉细，此为痓，宜(艹舌)蒌桂枝汤。若有汗，宜桂枝汤加羌活、防风；胃弱加参、朮。凡刚痓，若胸满，口噤咬牙，脚挛急，宜大承气汤下之。要在脉实有力可下，若脉沉细无力者不可下也。阴证脉沉细，用附子散加桂枝、白朮。若血虚发痓，八宝汤加羌活、防风、黄芪、桂枝；脉小加熟附，或用续命汤。治刚柔二痓，有汗去麻黄，无热有寒去黄芩、防己，有热无寒去附子，用者详之。
　　　　　大头伤风

　　大头者，一曰时毒，一曰疫毒。盖天行疫毒之气，人感之而为大头伤风也。若先发于鼻额红肿，以至面目盛肿不开，并额上面部掀赤而肿者，此属阳明也。或壮热气喘，口干舌燥，或咽喉肿痛不利，脉来数大者，普济消毒饮主之；内热甚者，通圣消毒饮。若发于耳之上下前后，并头角红胶者，此属少阳也。或肌热日晡潮热，往来寒热，口苦咽干，目疼胁满，宜小柴胡加天花粉、羌活、荆芥、连翘，芩、连主之。若发于顶上并脑后项下，及目后赤肿者，此属太阳也，宜荆防败毒散主之。若三阳俱受邪，并于头面耳目鼻者，以普济消毒饮，外用清凉救苦散敷之。大抵治法不宜太峻，峻攻则邪气不伏，而反内攻，必伤人也。且头面空虚之分，既着空处，则无所不至也。治法当先缓后急，则邪伏也。先缓者宜退热消毒，虚人兼扶元气。胃气弱食少者，兼助胃气，候其大便热结，以大黄下之，拔其毒根。此先缓之法也。盖此毒先肿鼻，次肿于耳，从耳至头上络后脑，结块则止，不散必成脓也。
　　　　　温病

　　盖冬感寒不即病，伏藏于肌肤，至春时天道温暖，其伏寒各随时气改变为温者。因温气将发，又受暴寒，故春变为温病。既变之后，不得复言为寒矣。所以仲景有云：春时人感壮热，不恶寒而舄者，其理可见也。温病不恶寒，则病非外来，渴则明其热自内达，畜无表证明矣。温病大热，不宜发汗，不在表也。已经汗下，亦不在表也。其温热二病所起所因，所感所发，治例一同。若误下之，未必不为害；误汗之，变不可言。温病之脉，散在诸经而动，各随其经取之。脉如尺寸俱浮紧者，发于太阳，宜羌活汤加葱白、苏叶、柴胡、葛根；自汗者去葛根、苏叶、柴胡、苍朮，加桂枝、芍药。脉若尺寸俱长者，发于阳明，宜解肌汤合芎苏散。脉若尺寸俱弦者，发于少阳，宜小柴胡合芎苏散。兼有太阳者，羌活散加苏叶；兼有阳明者，用羌活散加干葛、芍药。温病发表不与伤寒同者，盖因春时温气而发，非寒初伤于表也。此怫郁之热，自内而发于外，故宜辛凉之剂而解之。若时令温暖，虽用麻黄，必加凉剂。天道尚寒，亦宜少佐。要在明病审察，不可执一说也。凡温病发于三阳者多，发于三阴者少。若发于阴者，必有所因也。或因饮食内伤而得之，或因欲事先伤肾经而得之。治例皆与伤寒传变各条同治，惟发表不与伤寒同也。三月得此病者为晚发，治法同温病。壮热脉浮大有力可治，细小者难治。所以温病大热滚滚，脉小足冷者，多死也。
　　　　　热病

　　夫热病乃冬时感寒不即病，伏藏于肌肤，至夏时其伏寒各随时令改变为热者。因炎暑将发，又受暴寒，故夏变为热病。既变之后，不得复言为寒矣。所以仲景有云：夏时人感壮热，不恶寒而渴者，其理可见也。热病不恶寒则病非外来，渴则明其热自内达，其无表证明矣。治热病与温病同。夏至以后，时令炎暑，人感壮热，烦渴不恶寒，乃为热病。热病之脉，亦随其经而取之也。发于太阳脉，浮紧，发于阳明脉浮长，发于少阳脉弦数。发于三阳者多，发于三阴者少，亦有所因也。治依温病条下。若表邪传进三阴者，治法与伤寒条内下证同。若脉沉小足冷者，亦发于阴，则难治也。大抵热病比温病，尤加热也。脉得洪大有力，或滑数有力，乃为病脉相应，谓之可治；若细小无力，谓之难医。人虚脉弱者，主扶元气，兼解邪热，不可峻攻。若见表证在者，治例与温病同。若夹暑，加香薷、扁豆双解之。若夹内伤生冷，饮食停留，或呕吐或恶心，中脘痞闷，发热憎寒拘急，用藿香正气散加香薷、扁豆、葛根、黄连。若热渴大便自利，小便不利者，五苓散去桂加葛根、黄连、香薷、滑石、甘草主之。表热甚者，加柴胡。若时令热病发黄，名曰瘟黄，用泻湿热，茵陈五苓散。凡热病一二日泻利腹满热甚者死，三四日目昏讝语热甚脉小者死，五六日舌本焦黑燥渴者死，七八日衄血吐血下血燥热脉大者死，八九日发痓兼昏沉者死。凡热病脉促结伏沉小，皆难治。热不得汗，脉躁急者，亦难治，已得汗而热反盛，脉躁急者，死也。
　　　　　时气

　　时气者，乃天时暴厉之气，流行人间。凡四时之令不正者，则有此气行也。若春应温而反寒，夏应热而反凉，秋应凉而反热，冬应寒而反温，此时行不正之气也。邪伤真气。若近秽气而伤真气，正如墙壁不固，贼乃敢入；若正气既盛，邪气难侵矣。其病势与伤寒相类。盖伤寒因寒而得之，时气乃感疫疠之气而得之。不可与伤寒同治，惟发散之药则同矣。凡发散汤剂，春感寒邪在肝，升麻葛根汤；夏感凉邪在心，调中汤；秋感热邪在肺，苍朮白虎汤；冬感温邪在肾，葳蕤汤、瘟疫败毒散。若表不愈者，用羌活冲和汤、正气散、冲和羌活散、芎苏散，选而用之。其疟痢等证，亦时行也，已开杂证条下。
　　　　　冬温温毒

　　冬月非常之暖，名曰冬温，盖此即时气也。阳脉洪数，阴脉实木者，遇湿热变为温毒。温毒为病最重也。此前热未已，又感温热者也。若发斑者，名曰瘟毒，亦时行发斑也。盖因冬月感寒毒异气，至春而发，表邪未解，毒气未散，故发斑也。其证心烦闷，呕逆咳嗽，后必下利，寸脉洪数，尺脉大，用元参升麻汤、人参化斑汤。又伤寒坏病，盖因前热多日不解，更感温热之气而为重也。若无汗，以三黄石膏汤；有汗，人参白虎汤；烦热错语不眠，白虎合解毒汤。表热甚者加柴胡；内实不大便者，大柴胡加芒硝下之。若斑出如锦者，难治。
　　　　　伤湿中湿风湿

　　伤湿者，湿伤太阳经起也。中湿者，湿中太阴脾经或肾经也。风湿者，或先湿而后伤风，风湿相搏而后为病也。其证一身尽痛，不能转侧，额上微汗，恶风寒，不欲去衣，大便难，小便利，热极日晡而甚，治宜微解肌，但微微似欲汗出，濈濈身润者，则风湿俱去。不可大汗。若大汗则风去湿在，非惟无益，而反害之。宜羌活冲和汤。湿多身痛，小便不利，甘草附子汤。烦渴，小便不利，五苓散。外不热，内不渴，小便自利，朮附汤。缓弱昏迷，腹痛身重，自汗下利不止，白通汤加白朮、甘草。身肿满痛，微喘恶风，败毒散加杏仁。热而烦渴，(艹舌)蒌根汤。若误下之，小便必不利，五苓散。中湿小便不利，大便自利，甘草附子汤合五苓散。大小便俱利无黄者，朮附汤。身痛鼻塞，小建中汤加黄芩。太阳病关节疼痛，脉沉细者，此名湿痹，其人小便不利，大便反快，但当利小便也。湿病但头汗出者，背强，欲得被覆向火，胸满，小便不利，舌上如苔者，此丹田有热，而胸中有寒也。渴欲得水而不饮，则口燥烦也。若误下之，则哕为难治。若下之，额上汗出，微喘小便利者死。若下利不止者亦死也。湿家病身上疼痛，发热面黄而喘，头疼与鼻塞而烦，其脉大，自能饮食，腹中和无病。病在头中寒湿，以瓜蒂散(口畜)鼻中，黄水出则效也。湿家为病，身尽痛，身如熏黄。凡伤湿必身重而不便也。
　　　　　湿温

　　湿温寸濡而弱，尺小而急，素伤于湿，因时中暑，湿与热搏，即为湿温。其状胸腹满，目疼，壮热多汗，妄言，双胫疼，倦怠恶寒，朮附汤加人参、香薷、扁豆。若发其汗，使人不能言，耳聋，不知痛处，其身赤面色变，是医杀之也。且湿温在太阴，苍朮白虎汤加桂。湿气胜，一身尽痛，发热身黄，小便不利，大便反快，茵陈五苓散。脏虚自利，朮附汤。脉大有力，烦渴自汗者，人参白虎汤加香薷、扁豆、黄连治之也。
　　　　　风温

　　风温尺寸脉俱浮。素伤于风，因时伤热，风与热搏，即为风温。又发汗已后，身灼热者，名曰风温。阳脉浮滑，阴脉濡弱者，更遇于风，变为风温。其证四肢不收，身热自汗，头疼，喘息，咳，发渴昏迷，鼻鼾语濇，体重不仁。慎不可汗，汗之则讝语，烦躁扰乱，目无睛光。病在少阴厥阴，葳蕤汤；未醒，柴胡桂枝汤；汗后灼热者，知母葛根汤；大渴者，(艹舌)蒌根汤；脉浮身重，防己汤；误汗风温，防己黄芪汤治之。
　　　　　温疟

　　温疟，伤寒坏病，前热未除，其脉阴阳俱盛，重感寒邪，变为温疟。寒热往来，口苦胸满者，小柴胡加桂枝芍药汤。寒多倍桂，热多倍柴胡；热甚烦渴者，人参白虎汤；痰多热盛者，小柴胡合二陈汤；食少胃弱，加白朮；心满者，加枳实、黄连；渴者，去半夏加(艹舌)蒌根。若寒邪结里，大便不通，大柴胡下之。若已变正疟，又当补而截之。
　　　　　温疫

　　经曰：阳脉濡弱，阴脉弦紧，更遇瘟气，变为瘟疫也。此先因伤寒前热未除，更感时行瘟气，而为瘟疫，治之当与温疟同也。
　　　　　中暑中暍

　　凡中暍者，即热也。盖热伤太阳经，与伤寒相似，故曰中暍也。中暑热伤心脾二经，而不在太阳，故曰中暑也。动而得之为中热，静而得之为中暑。经曰：太阳经中热者，即暍是也。其人必汗出身热烦渴，宜人参白虎汤。若身重而疼者，人参败毒散加黄连、香薷主之。中暑者，其证面垢自汗，烦躁而渴，身热脉虚，或伏或迟，洒然毛耸恶寒，口开前板齿燥者，人参白虎汤加连、薷、扁豆。或背恶寒者，盖暑伤心，心不受邪，则包络受之，包络相火，此火助火，则热盛而昏不醒也。大抵清利小水，黄连香薷饮，浸冷服之；烦渴热甚，自汗　　者，人参白虎汤加竹叶。若烦渴小便不利者，香薷饮合四苓加木通、滑石；若大便泻而小便少者，亦以此汤主之。内热心烦者，加姜炒黄连、山栀调辰砂末，虚者倍用人参。若呕吐头疼泻利胸满或腹痛者，藿香正气散加香薷、扁豆名二香汤。若小便不利而大便自利者，以正气散合五苓散，转筋者加木瓜。大抵不可作伤寒妄治。所谓夏月有四证，伤寒伤风，脉证互见；中暑热病，疑似难明。若脉紧恶寒，谓之伤寒；脉缓恶风，谓之伤风；脉盛壮热，谓之热病；脉虚身热，谓之伤暑。以此别之也。
　　　　　寒疫

　　寒疫者，乃天之暴寒为病也。四时之中，天令忽有暴寒之作，若感冒即病者，名曰寒疫也。其证与正伤寒同，但暴寒为轻耳。若病初起，头疼发热，憎寒拘急，或吐逆恶心，中脘痞满，或饮食停留不化，或腹中作痛未发热者，宜藿香正气散加减治之。若已发热者，十味芎苏散汗之。若身痛骨节疼发热者，羌活冲和汤加紫苏主之。若有汗不可再发汗，宜加减冲和汤主之。若邪热不解，传入里变证者，宜从正伤寒条内治之。
　　　　　霍乱

　　伤寒霍乱，呕吐泻利，头疼体痛，恶寒发热，腹痛或吐利止而发热，挥霍撩乱，其脉或伏或绝，此名湿霍乱。若不吐利而腹痛甚者，此名干霍乱。为内因所伤，邪物不得出，壅塞正气，阴阳隔绝，升降不通，死在须臾。急用皂荚末、麝香、盐汤调一碗服，探吐用鹅翎吐出所伤之物，最为良法。莫与米汤服之，即死，是谷气反助邪气也。若吐泻多而元气虚脱者，方可少与清粥汤，以助元气。若热多渴甚饮水者，五苓散。中暑霍乱，加香薷、扁豆、葛根、姜汁炒黄连。若寒多或吐泻腹痛不饮水者，理中汤。手足厥冷脉伏者，加附子；呕吐者，加藿香叶、陈皮、半夏、厚朴，名藿理汤。泻多小便少者，理中合五苓散，名理苓汤。若脐上筑筑然动者，藿苓汤加姜炒黄连、干葛。若泻不止，倍用苍朮、白朮炒、用升麻少许。脉虚加参、芪，转筋加木瓜，寒痛甚者加茱萸。若厥冷脉沉细，或下利清谷，里寒外热者，用附子理中汤。若吐泻发热，汗出恶寒，四肢厥冷拘急者，四逆汤。若吐利止小腹复痛，大汗出，或下利清谷，内寒外热，脉微绝者，四逆汤加猪胆汁。若吐已下断，汗出而厥，四肢拘急不解，脉微者，四逆汤加猪胆汁。大抵霍乱邪在上焦，吐而不利；邪在下焦，利而不吐；邪在中焦，既吐且利。如夏月霍乱脉虚，不用姜、附，盖非真阴寒则不可也。
　　　　　妇人伤寒

　　凡妇人伤寒，治法皆与男子相同，惟经水适断适来，热入血室，与胎产伤寒则不同治。
　　　　　热入血室

　　妇人中风发寒热，经水适来而得之，七八日热退而脉迟身凉，胸膈满如结胸状，讝语者，此为热入血室，当刺期门，随其实而泻之；当以小柴胡加生地、丹皮、归尾、枳壳、香附、干姜，少用红花，去黄芩。　　妇人伤寒发热恶寒，经水适来，昼则明了，夜则讝语，如见鬼状，此为热入血室，无犯胃气及上中二焦，必自愈也。犯胃气则谓攻下，犯上焦则谓发汗，犯中焦则谓取吐也。是以不可汗吐下，必待自愈。故设小柴胡加生地、丹皮。　　妇人中风七八日，续得寒热，发作有时，经水适断者，此为热入血室，其血必结，故使如疟状，当用小柴胡加生地、丹皮以散血结也。　　妇人阳明经病，下血讝语，此为热入血室，用小柴胡加生地黄、丹皮。男子阳明经病，下血讝语者，亦是热入血室也，轻用犀角地黄汤，重用桃仁承气汤下之。男女俱有此血气，亦俱有此冲脉，何但妇人有之耶？
　　　　　妊娠伤寒

　　凡妊娠伤寒，须要安胎为主，兼伤寒药为当。不可独用发表攻里之剂，恐伤胎气。若有表证宜汗者，用羌活冲和汤加柴胡、当归、芍药、苏叶、葱白，即四物冲和汤汗之。有气满喘急，加香附、砂仁，去生地。外用护胎法，最效。若里急实热证，大便不通燥渴者，当用大黄转药，不必疑矣，须酒制用。有病病当之，无病胃伤之。经云：有故无殒，亦无殒也。上无殒，令无害其母；下无殒，令无害其子。妊妇设患真寒证，脉伏厥冷者，当用姜、桂、附子，不必虑也。姜、桂、附虽热炒制无害，必加黄连、甘草兼制沉香坠之。
　　　　　产后伤寒

　　产妇患伤寒，不可轻易而发汗下也。盖恐产时伤力发热，有去血过多发热，有恶露不尽发热，有三日蒸乳发热，或早起劳动发热，或饮食停滞发热恶寒，一概状类伤寒，要在仔细详审，不可便用发表攻里之剂，实因产后之气血空虚。若汗之必郁冒，筋惕肉瞤，昏迷不省，或入风手足搐搦不定，或大便秘结而难通；若下之则利不止，亦变肉瞤筋惕，郁冒昏沉厥逆等证，此皆为害非小。凡有伤力发热，有早起劳动发热，或去血过多发热，脉必虚大无力，内无痛者，此热非有余之热，乃阴虚不足而生热耳。用四物去芍药，恐其酸寒，伐生发之气，必加参、朮、茯苓淡渗其热；如大热不止，必加煨干姜神效。夫干姜之辛热，能引血药入血分以生新血，引气药入气分补气，有阳生阴长之义。非元机之士，岂能知此妙乎？　　凡产后恶露不尽，亦有发热恶寒，必胁肋胀满，连大小腹有块作痛。凡产后腹痛者血也。腹满者非是食，即是瘀血而作也。宜用四物汤加灵脂、丹皮、桃仁、红花、延胡索、香附、青皮、干姜、肉桂，酒水各一锺，黑豆一撮，后磨木香，入童便、姜汁温服，取下瘀血为效。后以四物汤加参、朮、干姜、茯苓、陈皮，少佐童便炒香附调理。　　若饮食停滞发热，必有噫气作酸，恶闻食臭，胸膈饱闷，右关脉紧盛。一般发热恶寒头痛，必用治中汤，加山楂、神曲、砂仁、炒黄连、川芎当归佐之。　　若产后蒸乳发热恶寒者，必乳间胀硬疼痛，令产妇揉乳汁通窍，其热自除，不药而愈矣。　　大抵胎产数证，俱有发热恶寒头疼，实非伤寒也，若误治之，杀人甚速。且夫产后虽有寒热骨痛，及口眼喎斜，手足搐搦者，盖血虚所致，不可作中风寒证治之。乃若果因产后不谨，虚中入风者，当以四物汤加防风、荆芥、白芷、人参、香附、乌梅、僵蚕、干姜治之。　　又产后血虚昏沉不省者，用四物汤加参、朮、干姜、香附、茯苓治之。若有瘀血冲上，昏运不省，又当如前惠露不尽方内治之，吞下益母丸最效。　　又有产后不谨，感冒伤寒，发热恶寒，头疼骨痛，脉浮紧，表证宜汗者，用四物汤加羌活、苍朮、白朮、干姜、苏叶、栀子，少佐葱头，用水煎，取微汗为效。若自汗去苍朮、苏叶，加白朮；热甚者可加软柴胡、干姜少许，加炒黄芩佐之。若热邪传里口燥渴，大便不通，脉沉实或热甚讝语，宜下之，轻则蜜导法，重则四物加柴胡、炒黄芩、枳壳、熟大黄微下，就用四物汤加干姜少许，大用参、朮以温补其血气。若热邪传至半表半里证，寒热呕而口苦，若脉弦数者，以四物汤合小柴胡主之。若产后妄用汗下吐法太过，遂变郁冒昏迷，肉瞤筋惕者，必用四物汤合四君子汤加减治之。茯苓、干姜乃为主药，不可少也。经云：胎前宜养血安胎，产后须大补气血，虽有杂证，以末治之。此诚格言也。予虽不专产科，但恐各证与伤寒相似有误，故并开明以备缓急耳。
　　　　　痰证类伤寒

　　凡中脘停痰留饮，亦作寒热，状类伤寒，但头不痛项不强为异耳。若痰在上焦，则寸口脉沉滑或沉伏；痰在中焦，则右关脉滑大；痰在下焦，随火而动，则脉洪滑。有气郁，右脉必沉滑；有饮内痛，右脉必沉弦。若关脉左右滑大者，膈上有伏痰也。目如炭烟者，多痰也。昔肥今瘦者，亦痰也。凡治痰以二陈为主，随证加减。若痰饮凝结，憎寒壮热，隐隐头疼，胸膈满闷，上气喘急，咽喉不得息，宜瓜蒂散吐之。若痰饮心包寒热，胸膈满气急，出语无伦曰痰结，此挟痰如见祟，皆痰之使然，用二陈汤加苏子、枳实、芩、连、(艹舌)蒌、贝母、桔梗、山栀、前胡，去甘草，以姜汁调辰砂温服。若痰涎壅盛，昏迷不省者，用吐法后，以加减二陈汤治之。若有遍身四肢骨节走注疼痛，牵引胸膈心背，亦作寒热喘咳烦闷，或作肿块，痛难转侧，或四肢麻痹不仁，或背心一点如冰冷，脉来沉滑，乃是湿痰流注经络，关节不利故也，用二陈倍加苍朮、羌活、酒炒黄芩、白芷、南星、白芥子、竹沥、姜汁磨木香。若骨体痛甚，及有肿块作痛者，名曰痰块，前方加乳香、木香、海石、(石卜)硝、姜汁少许。大便自利，内无热，少用(石卜)硝。头项痛加川芎、威灵仙，脚肿加牛膝、黄蘗、防己、龙胆草、木瓜。若手臂膊痛加薄桂，引南星等药至痛处。若作寒热，加柴胡、桂少许；独热减桂倍柴、芩；内热加炒栀、连。若痰流在胁下痛结胀满，寒热难转侧者，二陈加柴、芩、川芎、苍朮、青皮、白芥子、白芍、竹沥、姜汁磨木香。胁下硬块不消作痛，再加(石卜)硝、姜汁、海石，取咸以软坚。喘咳加杏仁、五味、桑皮，气急加苏子、葶苈。若身热咯吐红痰，与上焦痰郁火邪，即血痰也，二陈减半夏加炒芩连、山栀、杏仁、桔梗、(艹舌)蒌、贝母、青黛、麦冬、五味，加竹沥姜汁少许磨金墨服之。气虚加参、朮，血虚加当归、生地。若痰饮气郁结滞，寒热胸满喘咳者，二陈去甘草、半夏，加苏子、桑皮、(艹舌)蒌、贝母、枳实、黄连、桔梗、杏仁、五味、竹沥、姜汁磨木香。热甚去木香加黄芩，无热而气不调者，还用木香、姜汁。若胸满喘咳痰涎如胶者，二陈去甘草、半夏，倍加芩、连、贝母、(艹舌)蒌、桑皮、杏仁、五味、桔梗、金沸草、前胡、竹沥、姜汁少许。外有热加柴胡、酒芩。若有内热，以痰作咳，二陈去半夏、甘草，加芩、连、贝母、(艹舌)蒌、五味、干葛、桔梗、山栀、杏仁、竹沥、姜汁少许。若热痰在胸膈间不化，咯吐不出，寒热气急，满闷作痛者，名曰痰结，二陈去半夏、甘草，加贝母、(艹舌)蒌、芩、连、桔梗、枳壳、杏仁、山栀、苏子、桑皮，少佐(石卜)硝、姜汁磨木香。如外热加柴胡，仍用姜滓揉熨法。胸中有风痰顽老气壅盛者，二陈加南星、枳实、羌活、荆芥、防风、苏子、苍朮、(艹舌)蒌、竹沥、姜汁磨木香。若胸中有寒痰留饮，喘急无热者，二陈加桂枝、枳壳、桔梗、苏子、砂仁、苍朮、姜汁磨木香。若喉中痰涎，漉漉有声如水车响者，难治。用皂荚末鹅翎蘸桐油探吐，痰大吐者为愈，已后随证用药。如用吐法痰不出者，必死矣。若胸中有痰壅塞，喘急满闷，两胁胀痛脉沉者，名曰痰气，二陈汤去甘草，加香附、干姜、官桂、苏子、厚朴、砂仁、青皮、桔梗、姜汁磨沉木香，外用炒姜滓揉熨法。若痰核在咽喉中，咯不出，咽不下，或升或降，窒碍不通者，名曰梅核证，亦痰气也，与前治法同，去青皮加枳实。若胸膈痰涎壅塞，昏迷卒倒不省，四肢厥冷，脉沉细，名曰痰厥，二陈加干姜、桂枝、熟附、南星、枳实、苏子、木香、桔梗、姜汁。若元气本虚人，下焦火痰升作喘咳，至午夜间发寒热者，名曰痰火，二陈去半夏，加当归、生地、芍药、黄蘗、知母、麦冬、五味、杏仁、桑皮、片芩、橘红、竹沥、姜汁少许。气虚加参、朮，虚热虚汗加黄芪。其痰隔中焦，小便不通，二陈加木通、滑石、苏子、枳实、砂仁、黄连、木香磨姜汁、竹沥。若痰饮咳嗽，气急满闷，一寒一热，坐卧不宁，有时而烦，有时而躁，名曰痰躁，二陈合温胆汤加砂仁、竹沥、姜汁少许。若肥人日常头眩眼昏，时卒运倒者，名曰痰运，二陈加川芎、天麻、苍朮、南星、生乌药、桔梗、枳壳、酒芩、羌活，去甘草，竹沥姜汁少许。若痰在心下满闷者，二陈去甘草，加(艹舌)蒌、黄连、枳实、砂仁、桔梗、贝母、香附、苏子、竹沥、姜汁磨木香传送，外用炒姜滓揉熨法最效。此乃痰家要药不可缺也。若寒痰，不宜用竹沥、芩、连凉剂，医家当慎之。若痰发出者，宜吐不宜留。此秽浊之物，留则反生别病矣。要在明辨痰证，不可混作伤寒治之，悞也。且痰家之药，枳实泻痰，能冲墙倒壁；黄芩治热痰，假以降其火也；海石、(石卜)硝治顽痰，味咸以软坚；痰在胁下，非白芥子不能达；苍朮治痰饮成窠囊，行痰极效，取燥以去湿；(艹舌)蒌、桔梗，能开膈上稠痰；砂仁治痰行气故也；竹沥降痰，无姜汁不能行经络；贝母治膈上郁痰，最效；天花粉大能降膈上热痰；青黛治痰火，上清咽膈。此治痰之妙用也。人身之痰，如鱼之涎，若地之泉，随气升降，无处不到。设有阻其道路，为肿为块，为喘为咳，为噫为哕，为寒为热，为呕为吐，为泄泻，为嘈杂，为嗳气，为怔忡，为惊悸，为关格，为烦躁，为痞满，为麻木，为癃闭，为厥逆，为眩运，为胡言，为颠呆，为不语，为健忘，为不仁，为积滞，为牵引，为走串，皆痰之患也。善治痰者，兼治气，气顺则痰利也。
　　　　　食积类伤寒

　　凡饮食自倍，肠胃乃伤，停滞中焦不化，作为头疼发热恶寒，但身不痛，与伤寒为异耳。必左手脉平和，右手脉紧盛，是伤食必恶食，理必然也。或嗳气，或作酸，或恶闻食臭，或欲吐不出，或吐之不尽，或恶心或短气，或痞满或腹胀，或胃口作痛，或腹中痛，或心下痞塞，按之则痛，以香砂平胃散，依后法加减治之。若停食伤感，即夹食伤寒，左右脉俱紧盛，外证头疼身热，恶寒拘急，恶心中脘痞满，或呕或吐，或痛或泻，以藿香正气散合养胃汤加香附、砂仁。若肉食不化，加神曲、麦芽；生冷肉食果子不化，加草果、砂仁、干姜、枳实、青皮；饮食不化，加莱菔子、神曲、山楂；酒食不化，加砂仁、苏叶、干葛、黄连、乌梅；心下痞满，加枳实、黄连；胸胁胀满，加枳壳、桔梗；腹中窄满，加苍朮、厚朴倍多；腹胀，加莱菔子、大腹皮；若胸中胀满疼痛，气虚不顺，加木香、砂仁；胃弱加神曲、白朮；内寒不热，加姜、桂；外热加柴、芩；头疼加川芎；大便实热，腹中满，加大黄下之；腹中有食积块，悠悠作痛者，加蓬朮；呕吐加姜汁；小便濇加木通、猪苓。大抵憎寒未甚热者，用此方加减。若已发热无汗，必须先解其外，以十味芎苏散汗之。身体痛发热者，羌活冲和汤加干葛、葱白汗之，然后消其食也。若食在上口，未入于胃，乃可吐之；如不吐则消导。待食下入于胃，变化糟粕，外证已解，乃可下其食也。外证无恶寒恶风乃可下，热多者大柴胡下之。凡治夹食伤寒，不可先攻其食，待发散寒邪已解，次可攻食。劫吐法，见霍乱条下。
　　　　　虚烦类伤寒

　　凡诸虚烦热状类伤寒，但头身不痛为异耳。盖烦即热也，心中郁郁不安，谓之虚烦。若饮食不节，内伤劳役而发热者，则手心热而手背不热也。盖外感有余，则口鼻之气俱盛；内伤不足，则少气懒言而烦作也。凡诸虚作热，状类伤寒，不可不辨而治。若误作外感，以汗吐下法治之，岂不死哉？原虚烦之脉虽大，按之无力，或尺脉多浮大，左寸关脉或濡或弱或微或濇，乃虚脉也。且脉数主热，数而有力为实热。又云：平人脉大者为虚劳。又云：阴虚生内热。又云：劳则喘而自汗出则气耗矣。若饮食失节，喜怒不调，房事劳役，皆损其真气，气衰则木旺，木旺则伐其脾土，四肢困倦而热，少气以动，懒言沉卧，动则气促喘乏，或表虚自汗恶风，当以甘温之剂，补其中气，温其真阴，其热自愈。大抵劳者温之，损者益之。盖除大热，最忌苦寒之剂，重泻其脾土也。且参、芪甘温，乃除虚热之圣药，专以补中益气，少加黄蘗以滋肾水，其效如神。又房劳阴虚相火发热者，并大病后虚弱，皆宜此汤轻剂为妙。又竹叶石膏汤、十味温胆汤，皆治病后烦热虚热之圣药，要在选而用之。虚烦有热不可攻热，热去则寒起。诚格言也。
　　　　　脚气类伤寒

　　脚气之作，必飞寒热呕逆，但起于脚膝酸软为异耳。须要察其足胫焮赤肿者，湿热也；黄白肿者。寒湿也。脉浮主风，小续命汤加羌活、木通、木瓜、龙胆草、牛膝。脉沉迟或紧，主寒，桂枝汤加羌、防、木瓜、木通、牛膝、苍朮。脉数有力，主热，小柴胡加黄蘗、知母、牛膝、羌活、防风、木通。脉沉濡，主湿，五苓散加苍朮、木通、防风、羌活、牛膝、木瓜。然伤寒则无足痛之患以别之。因有发热恶寒，故状类伤寒也。
　　　　　瘀血发热类伤寒

　　凡跌扑损伤，或被人踢打，或物相撞，或致闪肭，一时不觉，过至半日或一二三日而发者有之，十数日或半月一月而发者有之。一般寒热交作，其心胸胁下小腹满痛，按之手不可近者，此有瘀血也。或一时伤重，就飞寒热，瘀血上冲，则昏迷不省，如死之状，良久复苏，轻则当归导滞汤，重则桃仁承气汤加苏木、红花，牛膝、桔梗、姜汁，量其元气，下其瘀血则愈。若医家不识，见其寒热胀满，罔察其痛处。若有痛肿，手难近按其脉，芤濇数以明之。盖肝为血海，凡有瘀血，必蓄积于心胸胁下，或小腹之分，乃肝部也。心主血，肝藏之，脾为统之。但小便如常者，蓄血证也。内伤瘀血证，必自汗。
　　　　医学纲目 【明　楼英】

　　　　　节候用药

　　治中风自汗用桂枝汤，治伤寒无汗用麻黄汤，此仲景表散之法，百世不易者也。若元气暴亏者，以参、芪与桂枝、麻黄等药表散，此丹溪补仲景之法，亦百世不易者也。至于韩祇和戒桂枝，而以中风伤寒通作一法治之者，此当时之权变，非百世之常行也。王海藏云：仲景用桂枝，当汉之末也。韩祇和戒桂枝，当宋之隆也。时世之异，不可不知。今编祇和之法于篇末，以广后学之见云。　　伤寒病有可汗者，论中但统言其可汗证及可汗脉，或云脉浮而数，或云脉浮紧，或云脉浮无汗而喘，或云脉浮为在表，今略举数条。后人但凭其脉之大概，并不分脉浮有阴阳虚盛之理，又不知有可汗不可汗之证，误投发表药，则多变成阳毒之患矣。今举病人有汗恶风，无汗恶寒分二等，及据立春已后立秋已前，气候轻重，各立方治之，庶学者易为开悟耳。　　病人二三月[月：疑当作「日」。]以前，两手脉浮数或缓或紧，按之差软，寸关尺若力齐等，其力不甚大不甚小者，亦未可便投解表药，此是见里证未见表脉也。宜候寸脉力小如关尺，即可投解表药。大抵治伤寒病，见证不见脉，未可投药；见脉未见证，虽少投药亦无害也。凡治杂病，以证为先，脉为后；治伤寒病，以脉为先，证为后。　　病人两手脉浮数而紧，名曰伤寒。若关前寸脉力小，关后尺脉力大，虽不恶风，不自汗出，此乃阴气已盛，先见于脉也。若不投药和之，后必恶风及自汗出。若立春已后至清明已前，宜调脉汤主之；清明已后至芒种已前，宜葛根柴胡汤主之；芒种已后至立秋已前，宜人参桔梗汤主之。　　病人两手脉浮数而缓，名曰中风。若寸脉力小，尺脉力大，虽不恶风，不自汗，此乃阴气已盛，先见于脉。若不投药和之，后必恶风自汗出。若立春已后清明已前，宜薄荷汤主之；清明已后芒种已前，宜防风汤主之；芒种已后至立秋已前，宜香芎汤主之。　　病人两手脉浮数或紧缓，寸脉短反力小于关尺脉者，此名阴盛阳虚也。若自汗出恶风，是邪气在表，阴气有余也。《素问》云：阴气有余为多汗身寒，即可投消阴助阳表剂以治之。若立春已后清明已前，宜六物麻黄汤主之；清明已后芒种已前，宜七物柴胡汤主之；芒种已后立秋已前，宜发表汤主之。　　病人脉浮数，或紧或缓，其脉上出鱼际，寸脉大于关尺者，此名阳盛阴虚也。若发热冒闷，口燥咽干者，乃是邪气在表，阳气独有余也。《素问》曰：阳气有余为身热无汗是也，可投消阳助阴药以解表。若立春已后至清明已前，宜人参汤主之；清明已后至芒种已前，宜前胡汤主之；芒种已后至立秋已前，宜石膏汤主之。　　病人两手脉浮数，或紧或缓，三部俱有力无汗恶风者，此是阴阳气俱有余。《素问》曰：阴阳有余则无汗而寒是也，可用药平之。若立春已后至清明已前，宜解肌汤主之；清明已后至芒种已前，宜芍药汤主之；芒种已后至立秋已前，宜知母汤主之。　　仲景云：伤寒为病，脉缓者名中风，脉紧者名伤寒。今分此二端，何也？始因冬寒毒之气中人，其内伏于阳，沉潜于骨髓之内，每至春夏发时，或因外伤寒而引内邪出，或因外伤风而引内邪出，及乎内邪既出而为病一也。古人云：立此二端，恐后人疑其脉紧与缓脉治别也。若中风与伤寒脉异，何故仲景无别法治之？此乃后人不究仲景之心也。病人始得病一二日至五六日，尚有表脉及表证，亦可依脉证投药。凡投解表及发表药，每一日可饮三服，病证甚可至五服外，不可顿服药也。如证未解，次日依前再投。如证依前未解，可作热粥投之，粥内加葱白亦可。如有汗出，勿厚衣盖覆，恐汗出太过，作亡阳证也。海藏云：韩氏《微旨》可汗一篇，有和解因时法，言伤寒之脉，头小尾大；伤风之脉，头大尾小。李思训《保命新书》，亦分尺寸与仲景同之。非若前人总言尺寸脉俱浮而紧，尺寸脉俱浮而缓，紧则为伤寒无汗，缓则为伤风自汗。又有伤寒有汗者，伤风无汗者，脉亦互差，与证不同，前人已尽之矣。惟韩、李所言头小尾大即为伤寒，尾小头大即为伤风。人病间有脉证未显于尺寸者，故韩、李述为和解因时法也。又恐后人疑其不与前圣合，遂于本方内又立加减法数条，亦不越前人之意，何其当哉！盖二公者，当宋全盛之时，故又戒麻黄、桂枝，不可轻用；改用石膏、升麻、葛根、柴胡之平剂。当时则可，非百代常行之道，时世迁移之法也。可汗一篇，若随汤液随证应见，自有定规，虽明哲不可逾也。　　又寸口脉小，饮冷与雾露所伤，同作中焦治。今韩、李云伤寒寸小者，勿认与饮冷雾露同伤一体也。饮冷雾露所伤，寸口举按全无，是阴气在胃不和，阳气不能升越也。伤寒寸口小者，只于关部，下至膀胱本部见之。寸口虽小，只是举之微小，沉按之有也。非若饮冷举按全无也。若果寸口举按全无，即不可解表，只宜温中，不可不知。夫伤寒之说，始自黄帝以开其端，至于仲景方陈其条目。自后肤浅之学，莫知其数，立言者只云病在表可发汗，病在里可下，或云不可汗不可下，未尝有温中之说。仲景《伤寒例》云：尺寸俱沉细，太阴受病也。尺寸俱沉，少阴受病也。尺寸俱微缓，厥阴受病也。又辨太阴证云：太阴病脉浮可发汗，宜桂枝汤。又手足温自利不渴者，宜四逆汤。又腹满时痛桂枝加芍药汤。辨少阴证云：少阴病始得之，发热脉沉者，麻黄附子细辛汤。又少阴病二三日，麻黄附子甘草汤。又少阴病手足寒身体痛，骨节疼脉沉者，附子汤。又厥阴病吐利，手足逆冷烦躁欲死者，吴茱萸汤。又少阴病脉沉急温之，宜四逆汤。今举仲景论中数条，最是三阴病之良法，于今世用之，尚有未尽证者。愚尝校之，自至和初岁，迄于今三十余年，不以岁之太过不及为则，每至夏至已前，有病伤寒人，十中七八，两手脉俱沉细数，多是胸膈满闷，或呕逆，或气塞，或肠鸣，或腹痛，与仲景三阴病说理同而证不同。因兹不敢妄投仲景三阴药方，才见脉沉及胸膈满，便投下药，下之往往不救，常斟酌仲景理中丸与服之。其病势轻者，胸中便快；其病势重者，半日许满闷依然。或有病人脉沉细迟，投仲景四逆汤温之，以药力大热，后必发烦躁。因校量此形证，今别立方以治之。药多对证，不可不传焉。　　病人但两手脉沉细数，或有力或无力，或关脉短及力小，胸膈塞满，气短不能相接者，便可随脉证投温中药以治之。　　病人两手脉沉迟或紧，皆是胃中寒也。若寸脉短及力小于关尺者，此阴盛阳虚也。或胸膈满闷，腹中胀满，身体拘急，手足逆冷，急宜温之。　　若立春已后至清明已前，宜温中汤主之；清明已后芒种已前，宜陈皮汤主之；芒种已后至立秋已前，宜七物理中丸主之。　　病人脉沉细无力，虽三部脉力停等，亦是阴气盛也，更不须候寸脉短治之。或胸胁满闷，身体拘急，疼痛，手足逆冷，速宜温中药和之。　　若立春已后至清明已前，宜厚朴丸主之；清明已后至芒种已前，宜白朮汤主之；芒种已后至立秋已前，宜橘皮汤主之。　　病人胸膈满闷，时时呕逆，肢节痛，两胁下痛，腹中鸣，此是停饮，宜二苓汤。　　病人服前药，胸膈不满闷者，此上焦有阳也。或药力太过，上焦有热，腹满虚鸣，时时疼痛，此是被阳药消逐，得上焦阴气，并入下焦也。虽是下焦积寒冷，奈上焦阳盛，更难用温下焦药也，当用灰包熨之。其法用稻草灰或桑柴灰二三升许，入好酢拌和，干湿得所，铫内炒令灰热，以帛包裹，置脐下熨之。须先炒灰。包常更换，令常热，以腹不满痛为度。初熨时，病人不受者勿听，但令亟熨之不住可也。如灰包熨后，得下利三两行，或小便二三升，或微似有汗，此是阴气外出或下泄也，勿疑之。病轻者，乃得愈，后出余气而解。病人三部脉沉，寸脉小于关尺，此为阴盛，当温中药以消阴气，宜厚朴丸。　　神朮汤，亦同治阴躁而渴。不可误用凉药。若热药冷服，内有伏阳则可。若脉已虚，按之全无力，或病人素无食养者，只可温服。
　　　　　阴毒

　　阴毒本因肾气虚，或因欲事，或食冷物后伤风，内既伏阴，外又感寒，或先感外寒而后伏阴，内外皆阴，则阳气不守，遂发头痛腰重，腹痛眼睛疼，身体倦怠而不甚热，四肢逆冷，额上及手背冷汗不止，或多烦渴，精神恍惚如有所失，或可起行，不甚觉重，诊之则六脉俱沉细而疾，尺部短小，寸口或无，六脉俱浮大，或沉取之，大而不甚疾者，非阴证也。若服凉药过多，则渴转甚，躁转急。有此证者，急服还阳退阴之药即安。惟补虚和气而已。宜服正元散、退阴散、五胜散。阴证不宜发汗。如气盛脉大，身热未瘥，用药发汗无妨。阴毒渐深，候积阴感于下，则微阳消于上，故其候四肢沉重逆冷，腹痛转甚，或咽喉不利，或心下胀满，结硬躁渴，虚汗不止，或时狂言，爪甲面色青黑，六脉沉细，而一息七至以来，有此证者，速宜于气海、关元二穴，灸二三百壮，以手足温暖为效；仍服金液丹、来苏丹、五胜散、还阳散、退阴散。　　阴毒沉困之候，与前后渐染之候皆同，而更加沉重。六脉附骨取之方有，按之即无，一息八至已上，或不可数，至此则药饵难为功矣。但于脐下灼艾火如枣大，三百壮以来，手足不和暖者，不可治也。倘复和暖，以前硫黄及热药助之。若阴气散，阳气来，则渐减热药而和治之，以取瘥也。　　有人初得病，四肢逆冷，脐下筑痛，身疼如被杖，盖阴证也。急服金液、破阴、来复等丹，其脉遂沉而滑。沉者阴也，滑者阳也。病虽阴证而见阳脉，有可生之理。仲景所谓：阴病见阳脉者生。仍灸气海、丹田百壮，手足渐温，阳回得汗而解。或问：滑沉之脉，如何便有生理？予曰：仲景云：翕奄沉名曰滑。何谓也？沉为纯阴，翕为正阳，阴阳和合，故名曰滑。古人论滑脉，虽曰往来前却，流利旋转，替替然与数相似，仲景三语而足也。此三字极难晓。翕，合也，言张而复合也，故曰翕为正阳。沉，言忽降而下也，故曰沉为正阴。方翕而合，俄降而沉。奄，为忽忽间。仲景论滑脉可谓谛当矣。其言皆有法，故读者难晓，宜细思之！
古今图书集成医部全录卷三百五十

伤寒门

　　　　医学入门 【明　李梴】

　　　　　太阳经证

　　头疼身热脊强，此太阳正病也。以后凡言太阳证，即头疼身热脊强也。凡言表证者，亦即太阳证也。各经仿此。阳从下起。三阳之长曰太阳，脉尺寸俱浮，浮紧伤寒，浮缓伤风。太阳受病，当一二日发，以其脉上连风府，故头项痛，腰脊强。头者诸阳之会，气病则麻，血病则痛。身热者，寒客皮毛，郁闭其阳而后发热。阳虽人身正气，郁则为邪为热，热虽甚不死。盖伤寒始于寒而终成于热也。惟不发热而但恶寒者，邪发于阴也。或热多寒少，或不大便而泉清频数，或热结膀胱溺濇，或汗多溺难，或汗后不解，或汗漏不止，或过经不解，或蓄血发黄，或喘或呕，皆太阳所主。
　　　　　阳明经证

　　阳明夹于二阳之中，阳气盛极，故曰阳明。脉尺寸俱长，长而微洪经病，长而沉数腑病。太阳脉静则不传。如脉数急欲吐者，此寒邪变热，传于阳明，当二三日发。以其经中客邪，故目痛鼻干。身热者，阳明主肌肉，邪甚则身前皆热。不眠者，烦盛津干，胃气不和也。太阳未罢者，发热恶寒。太阳已罢者，不恶寒而反恶热，烦渴作呕，津干便硬，或即狂言，谓之正阳明。少阳阳明胁满不大便而呕，或瘀血发黄，或下血讝语，或胸烦懊憹，皆此经所主。然亦有里寒下利，或寒气结积而为痼瘕者，不可不知。
　　　　　少阳经证

　　少，初也。阳气初嫩，亚于阳明，故曰少阳。脉尺寸俱弦，弦而滑数者阳极发厥，弦而和者病欲散。少阳受病，当三四日发。以其脉循胁络于耳，故风热上壅不利，则耳聋胁痛，寒热往来，不食，呕而口苦，咽干目眩。若不呕吐而能食者，为三阴不受邪也。若身无大热躁闷者，阳去入阴无疑矣。似疟，妇人血结，皆此经所主。
　　　　　太阴经证

　　阴从天降，首曰太阴。在阳为表，在阴为里。邪在表则见阳脉；邪在里则见阴脉，故尺寸俱沉。沉实有力当下，沉细无力当温。太阴受病，当四五日发。以其脉布胃中，络于咽嗌，故腹满或痛，而嗌喉下干燥，或大便不通，小便如常。或自利手足温而渴者，为传经腑热；或自利不渴手足冷者，为直中阴证。或因内伤饮食，冷气入脾，必腹痛胸膈不快。然太阴乃三阳之终，三阴之始。阳经表证未尽，宜汗；半表里胸满多痰，宜吐；传经里热，宜下；直中阴经，宜温。调脾胜邪，正在此关。
　　　　　少阴经证

　　次于太阴，故曰少阴。脉尺寸俱沉，沉实有力当下，沉微无力当温。少阴受病，当五六日发。以其脉起于足心，贯肾络于肺系，故舌干口燥而渴，或自利清水，心痛腹胀，或大便闭硬，不欲厚衣者，皆热入里之深也。若厥逆畏寒，欲吐不吐，腹痛自利，小便白色；或干呕亡阳，咽痛脉微欲寐者，乃阴毒入脏之深也。或下利体痛咳呕者，水气也。或饮食入口则吐，脉弦迟，厥逆心下实者，不可下也，宜吐之。或脉沉发热者，汗之。盖有初得病直攻少阴，不先自太阳传次而入也。
　　　　　厥阴经证

　　厥阴者，阴尽则变而厥逆生。盖传经至此已尽，无复可传，再传则逆于手经矣。脉尺寸俱沉，沉实有力当下，沉迟无力当温。浮缓病自愈。厥阴受病，当六七日发。以其脉循阴器，络于肝，故唇青舌卷而烦满者，胸中气满急也。或囊拳者，阴囊缩也。在女子则阴户急痛，引小腹。此传经厥阴风热，毒深于内也。肝木移热克脾，脾受贼邪，五脏六腑皆困，荣卫不通，耳聋囊缩而厥，水浆不入，不知人则死。速下以救，五死一生。或下利讝语者，内有燥屎也，仍宜下之。或呕而发热者和之。或发热恶寒如疟，囊不缩，脉微浮微缓，胃之脉。脾气既全，不受贼邪，荣卫将复，水升火降，寒热作而大汗解矣。或下利腹胀身疼者，当先救表而后温里。若下利清谷，大汗出而厥，四肢疼，小腹拘急，或干呕吐沫，或气冲心痛，发热消渴吐蛔，皆厥阴寒证也，宜温之。已上正文六言，乃万病之祖，非得之《内经》，不能六言包括无遗如此。凡言六经所见之证，即此三阳三阴经证也。杂病亦然。
　　　　　日数

　　经云：一日，足太阳膀胱之经；二日，足阳明胃之经；三日，足少阳胆之经；四日，足太阴脾之经；五日，足少阴肾之经；六日，足厥阴肝之经。又云：伤寒不加异气，不传经者，七日足太阳病衰，手太阳受之，头痛少愈；八日足阳明病衰，手阳明受之，身热少歇，九日足少阳病衰，手少阳受之，耳聋微闻；十日足太阴病衰，手太阴受之，腹减如故则思饮食；十一日足少阴病衰，手少阴受之，渴止舌干已而嚏；十二日足厥阴病衰，手厥阴受之，囊纵，少腹微下大气乃止。病再传六经有自安者。《活人》云：一二日可发表而散；三四日宜和解而痊；五六日不解，便实方可议下。此皆论其常耳。《解惑论》云：病人有虚实，邪气有迟速，岂可拘于日数？日虽多，尚有表证而脉浮数，犹当发汗；日虽少，已有里证而脉沉细，即当下之。但随证虚实与脉而汗下之。陶节庵云：但见太阳证，即用麻桂汗；太阳见少阴证，即用四逆温；少阴见阳明证，即用承气下；阳明见真寒证，直入阴经，即救真寒。此最活法。有循次传者。天运主气者，初气厥阴风木，二气少阳相火，三气少阴君火，四气太阴湿土，五气阳明燥金，六气太阳寒水。人生顺受其气病，则逆其气而传变，自下而上，自外而内究其所以然者，阳主动而位外，阴主静而位内。人身膀胱气血之会，自头背至足，无所不主，故风寒每先犯之。其次胃气流行无息，自鼻腹至足，皆其所主，故太阳行督而交任，必及于阳明也。又其次少阳清气，主行荣卫，胁肋身侧，皆其所主，故胃邪必移于胆部。此三阳皆身之外而动者，故为表。至于太阴，人身五脏，脾为死阴，至静不动，其所消食者，全赖胃气升降，故自少阳胁肋下肚腹，宜乎先入太阴也。其次肾，主受水谷之精而至静，惟子时浊气一动而已。故自中腹移至脐腹，必及于肾也。又其次肝，惟主散血藏血，而极其凝静者。此天然之序不可乱者如此。若夫太阳自传于太阳者，作渴溺濇，因误渗也；太阳并传阳明者，当用麻黄，而反用葛根以引之也；太阳越经传少阳者，当用麻黄，而反用柴胡以引之也；太阳传少阴者，当用桂、麻，而反下以陷之也；太阳传太阴者，当用桂枝，而反下以入之也。此医之误，而乱其传之序也。又有太阳即传厥阴，头项痛甚。二经脉络相接，同督脉而上行也。有太阳伤风，以致阴血自燥，热蓄膀胱，逆传小肠与心，谓之寃热。有风寒自背入者，直中太阳少阳；自面入者，直中阳明。有首尾只在太阳经而不传诸经者，有间传一二经者，有不传而罢者，有不罢再传者，有不自阳经直中阴经者。此邪无定体，不可拘于日数也。《活人》云：六气之邪，乘虚之经得之。
　　　　　标本

　　标者梢末，本者根本。以主言之，各经络为标，各脏腑为本。如太阳经为标，膀胱为本。余仿此。以客邪言之，先受病为本，次受病为标。标本相传，治其急者。请详言之。太阳膀胱为本，故头疼脊强；小肠为标，与心为表里，故发热。冬月麻黄、桂枝，余月九味羌活汤。阳明大肠为标，与肺为表里，故微恶寒发热，为经病，葛根解肌汤；渴而有汗不解者，白虎汤；胃为本，目痛鼻干，潮汗闭濇，满渴狂讝为腑病，调胃承气汤。少阳三焦相火为本，游行一身，故微热；胆为标，耳聋胁痛寒热，呕而口苦。缘三焦无形，胆无出入之路，故从中治，标本俱小柴胡汤。太阴肺为标，咽干身目黄；脾为本，腹满痛，谓之腑热。咽干腹满手足温者，桂枝加大黄汤，或大柴胡汤。身目黄者，茵陈汤。胸满者，瓜蒂散。如自利不渴或呕吐者，属脏病，理中汤丸。少阴心为本，故舌干口燥，或绕脐硬痛，或心下硬痛，或下利纯清水，或讝语便闭，小承气汤；肾为标，面寒如刀刮，唇青不渴，吐利胸腹绞痛，四肢厥逆，指甲黑，蜷卧，身如被杖，古姜附汤。厥阴心胞络为标，故舌卷厥逆，冷过肘膝，吐沫呕逆不渴，小腹绞痛者，为寒，三味参萸汤、四顺汤；肝为本，主男子囊缩，女子阴挺乳缩，或手足乍冷乍温，大便实消渴烦满者为热，大承气汤。似疟不呕，二便自调者，必自愈；不愈，脉迟有汗者小建中汤，脉濇无汗者桂麻各半汤。其囊乳缩证，寒证亦有之。学者于此而一悟焉，则病机到手矣。自非仲景玉函内秘，其孰与于斯乎？此后汗吐下温和解诸方，不甚详载，止言宜汗宜吐宜下宜和，悟之。
　　　　　荣卫

　　荣行脉中，在血脉，其病深；卫行脉外，在皮肤，其病浅。荣血阴也，主闭藏，故寒喜伤荣而无汗；卫气阳也，主开泄，故风喜伤卫而有汗。然岂独太阳为荣卫之会，而有风寒之别乎？阳明善饥为伤风，不食为伤寒。少阳耳聋胸满而烦为伤风，口苦咽干目眩为伤寒。三阴伤风，但四肢烦疼耳，太阳为之先者。伤寒因肾水亏损，至春木无生意，故发为温病；至夏绝生化之原，发为热病。所以太阳少阴二经受病，最多最先。
　　　　　经腑

　　表多里少为在经，宜清肌解表；里多表少为在腑，宜和肌通里。盖阳明标虽主肌，而其本则胃也。然岂独阳明为十二经之长而有经腑之异乎？仲景曰：三阳受病，未入于腑，可汗而已；三阴受病，已入于腑，可下而已。则三阴有在经者，仍宜微汗之。盖荣卫属太阳，主皮毛。胃腑属阳明，主皮肤之下，肌肉之上，及肠胃也。胸胁属少阳，主血荣百节，流行三部。脏属三阴，主筋骨并两足。故太阳为阳之表，胃为阳之里。若但以脏腑而分表里，则腑为表，脏为里。若合荣卫脏腑而分表里，则表者荣卫之所行，里者胃腑之所主，而脏则又深于里。但病入胃则亦不更传，不可不知。
　　　　　少阳禁汗禁下

　　少阳居太阳阳明之中，半表半里，禁汗恐犯太阳，禁下恐犯阳明，禁渗恐生发之气陷入阴中，只宜和之以小柴胡汤。犯三禁则变不可胜穷。他如太阳经禁下与渗，犯之则动血热入里而难解，阳明经禁汗与渗，犯之则竭津液蓄下而如狂。益津液者，连须葱白汤是也。又下证中治见合病。
　　　　　三阴有中有传

　　三阴最不可执，有宜下者，有宜温者。自三阳气分传入三阴，谓之传经阴证。传非传入脾肾肝也，乃入三阴血分胃与大小肠之腑也。故仲景谓：已入于腑可下者是也。若不自阳经传来，直中三阴之经：初起厥逆腹痛，自利不渴，太阴自受寒也；上证加之呕吐，少阴自受寒也；又加之小便清利，厥阴自受寒也。热药温之，犹恐或迟，阴阳一差，生死立判。虽然，传经直中，先贤发之尽矣。然岂无传变者乎？假如传经之际轻生者，或被生冷，或犯房欲，或粗工猛施汗下，真气衰弱，阳证变为阴证，如俗所谓阳证归阴，仍宜直中寒证法治。故《内经》止言传变而不言直中者，盖言变则包直中。今《局方》言传阴传阳则不是，当言传阳变阴，庶乎传经为里热，直中与变为里寒。临证参脉，直中三阳，传经三阳，病在于表，脉浮长弦。传经三阴，病在于里，脉沉数实；直中三阴，病在于经，脉沉微缓。此表里虚实之分，非专以阳为热阴为寒也。
　　　　　论伤足不伤手

　　手之六经，主于春夏。足太阳少阳，正司冬令，触冒之者，则二经受病。其次则少阳厥阴，继冬而司春令，至春分后，方行温令，故风寒亦能伤之。足阳明与冬本无与，然寄旺四季，寒热温凉之气皆能伤之。况表邪传里，必归脾胃而为燥粪，用汤药下之而胃和矣。
　　　　　辨传足不传手

　　人身之气，每日周行三百六十五骨节，以应周天三百六十五度。血亦随气运行腠理，以为一身动静，云为之主。所以一脉愆和，百脉皆病。况风寒中人，先入荣卫，昼夜循环，无所不至，岂间断于手经哉？七日不愈而再传者，乃足经移热，传于手经，如寃家之相摭也。虽然，手足亦推本言耳。上古止分三阴三阳而不分手足，其意甚深。况手足三阳，同手走头至足；手足三阴，同足走胸腹与手。岂有经络同而受病又有不同者哉？即如喘咳发热，分明手太阴太阳病也；狂言讝语，分明手少阴病也；胸满干呕耳聋，分明手厥阴少阳病也。认真五脏六腑，俱有表里二证。盖人之情欲，天之淫邪，自然不齐，故病多标本兼见。假令脉弦面青，目痛筋急，善怒心下满者，兼肝有风也；脉洪面赤，口干善笑身热者，兼心有热也；脉缓面黄，身重肢疼嗜卧者，兼脾有湿也；脉濇面白带忧，喘嗽下衄者，兼肺有燥也；脉微面黑，善恐，耳闭气逆而泄，兼肾有寒也。凡邪出于外，则为腑为表，入于内，则为脏为里。不拘何脏何腑，表证必同归于太阳，里证必同归于阳明。噫！法无定用，病有定体。知此则百病机关，一悟可了，又何疑于手经之不受病耶？
　　　　　论表里

　　表证属太阳。凡见头疼发热恶寒，清便自调，腰项脊强，脉浮紧者，即是表证。不拘日数多少，便宜解表，不宜下渗。有汗为表虚，宜解肌；无汗为表实，宜发汗。但发汗亦有轻重不同。古谓春夏宜汗者，借天时而喻阳邪在外也。其实春月阳气尚微，秋月阳气欲敛，俱不可大汗。夏月天气热，元府开，不必大汗；冬月阳气伏藏，感冒轻者，尤不宜汗。惟伤寒重者，时令严栗，皮毛坚致，非大汗无由得散，不得已而从权也。至于阴证，但厥无汗者，妄汗动经则死。或有表邪，辛热微汗以散之可也。　　里证始焉脉浮而大，今则沉而数。始焉惺而静，今则躁而动。始焉头疼发热恶寒；今则不恶寒反恶热，烦躁倍加，胸连脐腹满痛，胁下掌心自汗濈濈，以致胃干粪燥，大便不通，小便赤濇，口干，发狂讝语，掀衣揭被，扬手掷足，六脉有力，即是传经热证。又谓阳盛误汗即死。或有初病即见此证者，不拘日数多少，便宜通利，失下则血气不通而发厥矣。抑又有说焉。纯乎表而里无一毫病者，当解表时勿攻里。纯乎里而表无一毫病者，当攻里时勿解表。如表里俱见，或表多里少，表急里缓，则先治其表而后攻其里；或里多表少，里急表缓，则先攻其里而后救其表也。又表虚里实则药宜辛凉，里虚表实则药宜辛热，皆以里为主，内气正而后可以治表。虽莫急于内，表亦不可缓也。表里虚实而医之，大分明矣。　　凡病或渴或不渴，或胸中烦不烦，或呕不呕，或腹胁痛不痛，或咳或心下悸，或小便不利，或有为之证，少阳所主也。邪在表则多寒，邪在里则多热，邪在半表里则寒热往来。邪在表则心腹不满，邪在里则心腹胀满，邪在半表半里则胸胁满。邪在表则呻吟不安，邪在里则狂言乱语，邪在半表里则欲言不言。邪在表则小便清而易，邪在里则小便浊而难，邪在半表里或利或不利。邪在表则不烦不渴不呕，邪在里则烦满而渴。故或烦或呕者，邪在表方传里也。若见耳聋胁痛，寒热呕而口苦，胸胁紧满，脉见弦数者，即是半表半里。脉大胸满多痰者，或挟宿食，可吐。《百问》云：气浮上部，填塞心胸，头痛多涎，此吐证也。《内经》云：其高者因而越之。脉虽大，无甚痰者不可吐，只当和解。古谓春宜吐者，顺阳气发生于上也；秋冬宜下者，顺阳气收敛于内也。此亦道其常耳，有病皆当从权。
　　　　　辨阴阳

　　概言之，三阳经病即阳证，手之三阳从头走足，故头疼身热云云；三阴经病即阴证，足之三阴从足走腹，故腹痛自利云云。然阴阳俱有表里二证：阳证，表里同归于热而已；阴证，表郁似阳，入里则有传经直中之殊。大抵阳证之表，发热恶寒，清便自调，面光声亮，鼻息往来如常，手足温；阳证之里，唇焦舌燥，爪甲红活，身轻易于转侧，烦渴，掀衣，扬手掷足，大便或闭或硬，小便或赤或濇，脉浮洪数，宜汗吐下和四法以治之。阴证之表，无热恶寒，面惨声短，鼻息往来气冷，手足厥逆；阴证之里，唇紫舌卷，爪甲青黑，身重难于转侧，不渴，引衣卧，多蜷足，大便泄利，小便清白，脉细沉微，每与阳证相反。盖阳证自下而上，故初起有头疼，阴证则无头疼也。阳证自外传入，故郁而为热，阴证则无身热而反厥冷也。阳证摇手掷足，阴证则卧多蜷足。阳证内热而渴，阴证则不渴。阳证二便闭，阴证二便清且利也。惟有腹痛与呕，阴阳二证俱有，然阴脉沉微。凡言阳证，多得之风寒暑湿，邪生于太阳也。凡言阴证，多得之饮食起居喜怒，邪生于少阴也。故云：伤寒挟内伤者十居八九。此阴阳正病也。　　阳邪不深，不能至于厥逆；阴邪不甚，不能至于烦躁。此水极似火　火极似水，谓之反化，亢极则害之义也。阳证，潮汗秘赤，满渴狂讝，甚则斑血喘急。然热极忽然热伏于内，故身寒四肢厥逆，状若阴证。但身虽冷而不欲近衣，神虽昏而气色光润，脉必沉滑而有力，此阳极似阴也，宜大柴胡汤下之，或白虎汤、竹叶石膏汤。阴证，厥冷吐利，不渴静蜷，甚则咽痛郑声。然寒极忽然火浮于外，发躁扰乱，状若阳证。然身虽烦躁而引衣自盖，口虽燥渴而饮水不下，脉必沉细无力，此阴极似阳也，宜通脉四逆汤。从治者，反攻也。热药冷饮，冷药热饮；或热药为君而佐以凉药，或冷药为君而佐以热剂，亦非判然如庸医之差讹也。借有热病服热药而愈者，必先服寒药过多；寒病服寒药而愈者，必先服热药过多故耳。若夫以寒治热，以热治寒，此为逆治。逆治者，正治也。正治之法，人孰不知之乎？
　　　　　表里俱无

　　伤寒头痛寒热，表也；口失滋味，腹中不和，或闭或泄，里也。若四五日后，以至过经十三日，既无表证，又无里证，身微热者，虚热耳，小柴胡汤和之。不可汗吐，以犯上焦清气；不可大下，以犯下焦肾气。身热，目中不了了，睛不和，大便硬者，乃可大柴胡小承气下之。设或已下而脉数，消谷善饥，六七日不大便者，瘀血证也。
　　　　　表里俱有

　　表里俱见，必分多少治之。脉浮而大为表，烦渴尿赤为里，五苓散主之。头疼身热便闭为里，小便清利为表，桂枝汤主之。心满不食便闭为里，恶寒头汗为表，小柴胡汤主之。太阳病因下早而协热下利，心痞硬者，谓之表里不解，桂枝人参汤。太阳病因下早而腹痛有积者，谓之太阳太阴，又谓之表传里，桂枝加芍药汤，甚者加大黄。太阳病下早利不止，脉促喘而汗出，表未解也，葛根芩连汤。脉弦胸满者，栀豉汤吐之。通治表多里少者，白虎汤，或合小柴胡汤。里多表少者，五苓散，或合小柴胡汤。表里俱急者，防风通圣散、大柴胡汤。
　　　　　当汗

　　太阳证脉浮紧者，宜汗；汗之不解者，再与汗之。若失其汗，则寒邪传经。当看传过何经，变出何病。若因汗而反下渗，表邪乘虚内陷，则热蓄于里，变为瘀血、懊憹、痞气、结胸等证。
　　　　　当下

　　里证具而脉沉实者，宜下。若下后热不退，脉未和者，犹当量虚实再下。若失下则邪无从出。又或应下而反汗之，则津液内竭，变为动悸等证。
　　　　　不可汗

　　可汗者，脉证全在表也。若太早太过，则津液竭而变生焉。有不可汗者，诸虚损咽干口燥咽痛，疮疡淋沥，经水适至，诸失血吐沫咳嗽坏证，脐中上下左右动气，风温风湿湿温脉迟微濇者，或厥而脉紧者，俱宜和解不宜汗。若强发之，病微者难瘥，剧者言乱目眩而死。
　　　　　不可下

　　可下者，脉证全在里也。若太早太过，则水谷脱而变生焉。有不可下者，诸虚咽肿呕吐厥逆结胸，不转失气，脐中左右上下动气，脉浮细浮虚浮濇，带表恶寒等证，下之则危，随宜以温热药救之。
　　　　　不可灸

　　阴阳二毒，及少阴证吐利，及口和背恶寒，脉微濇，属阳虚者，宜灸；阴虚挟火，脉微数者，不宜灸。盖外火能助内火，灸则下体必重，皮骨焦肉消，或因此遗精潮热，咳唾见红，皆火气之所使也。《活人》云：凡灸后烧针后，证与火邪发狂者同，小柴胡加龙骨牡蛎治之。
　　　　　不可吐

　　膈上寒饮干呕，少阴病也。四肢冷，胃亏也。脉微，下虚也。误吐，内烦损伤元气，遂致不救者有之。若应吐而反温之，则毒气郁结于胃而为发狂等证。
　　　　　急下

　　伤寒热气入脏，流于少阴之经，咽络焦口燥渴，肾水干也；热病热不已，目睛不和，亦肾水干也，皆急下以救肾水。阳明发热汗多，或已汗不解，腹满痛，或讝狂不大便者，皆急下以存胃液。伤寒脉弦而迟，弦为寒，迟为脏；脉大而紧，大为阳，紧为寒，俱谓之阳中伏阴，急下以分阴阳。又下利三部脉平，心下硬者，内实也。下利脉迟而滑或浮大，按之反濇，恶食者，皆胃有宿食也。但宿食忌巴霜，只宜用大黄荡条。
　　　　　急温

　　脉沉厥冷，膈上寒饮干呕，或时头痛，皆寒气上攻也，急温之，三味参萸汤。内寒已极，厥逆吐利，不渴静蜷，阳和之气欲绝，六脉若有若无，急温之，四逆汤。凡言急者病势已笃，将有变革，非若他病可以缓也。他如太阳汗出不止，汗后恶风，汗后烦躁心悸身痛，皆宜急用附子加于桂枝、芍药之类。三阳脉迟腹痛，建中汤当先施也，但一服中病即止。伤寒之药皆然。
　　　　　过经不解

　　伤寒六日，传经已遍，七日当解，再传至于十三日以上，不愈，谓之过经。汗下失宜，以致邪气流连不已，神昏讝语，胸满潮渴，随其表里证见而调之，或从轻再汗再下。如脉乱发躁，尺寸陷者危。如脉缓安睡，邪未净者，正未复耳，参胡芍药汤调之。有大便下利而脉和者，诸医以丸药下之，停留余热。凡过经气虚或加异气，宜与坏证参看。
　　　　　暂补

　　凡尺寸迟弱，血少也。不问风寒初证杂证，俱忌汗吐下，宜先以小建中汤，或黄芪建中汤救。脉如素实者，小柴胡汤亦好。俟脉不迟，方可施治。
　　　　　大法

　　阴阳病者为虚，不病者为实。表病里和，则邪出于外而为阳虚阴盛，故发表不远热而用辛甘之剂，所以扶阳也。里病表和，则邪入于内而为阴虚阳盛，故攻里不远寒而用酸苦之药，所以扶阴也。若阴经自受寒邪，则为脏病。设阴阳气将脱，急宜辛热回阳抑阴。故曰桂枝下咽，阳盛则毙；承气入胃，阴盛乃亡。实实虚虚，损不足而益有余，医杀之耳。此汗下之枢机。　　汗吐下温解，五法各有不同。汗有大汗发表，微汗解肌，以别轻重。下有急下、少与、微和、渗利，以分清浊。温有兼补者。吐有宣涌探引，或只宽利而不敢吐者。和解则一而已。或曰：伤寒无补法。热气得补复盛，更复下之，是重困也。惟虚烦里寒阴证不在此例。得中者，五法动中肯綮；太过者，粗工猛进；不及者，中工从缓从轻。凡伤寒汗下药一服中病即止，不必尽剂，与杂病不同。伤寒不过汗吐下三证，若用之得当，有何传变？全在医者精明审处之耳。　　伤寒题目未定之时，不知有无风湿劳役痰食等项相兼，似是而非，最宜详辨。故不知者，宁可不治。班固有言曰：有病不治得中医。倘一药之误，悔将噬脐。噫！古以医药救夭札，今以医药治其生。治生可也，而误人于死，岂不与谋劫者同哉？慎之慎之！
　　　　　论正伤寒名义

　　曰伤寒，曰伤风，曰伤风见寒，曰伤寒见风；曰合病，曰并病，曰两感；曰中雾露，曰中暑暍；曰热病，曰晚发，曰痓痉；五种湿病，风湿、湿温、寒湿、中湿、湿痹；五种温病，春温、风温、温疫、温疟、温毒发斑；其水证、黄证，乃伤寒之大关键也，故并提之。共二十四种，湿温居半，可见湿热为病最多。
　　　　　伤寒

　　霜降后，春分前，人有冲斥道途，履霜踢冰，冒犯寒气，即发为病，名曰伤寒。必先恶寒，头痛甚，鼻无涕，其声前轻后重，口中和，虽不食，亦不恶食，手足不热；病深重者，必身痛发热。冬月，麻黄汤。轻浅者陶氏麻黄汤，虚者人参顺气散。三时，羌活冲和汤、小柴胡汤。通用麻黄杏仁饮。此专辨无汗为伤寒。盖风暑湿皆有汗，惟寒泣血则无汗。至于初证传变杂证，详后。
　　　　　伤风

　　伤风初证，惟头疼口和不恶食，与伤寒同。缘寒乃阴邪，风乃阳邪。所以伤寒郁而后能发热，伤风即能发热；伤寒于足微厥，伤风手足背皆热；伤寒鼻无涕，伤风鼻流涕，其声如自瓮中出；伤寒面惨身痛，伤风面光身重；伤寒无汗恶寒不恶风，伤风有汗恶风不恶寒，甚者自汗出不止，洒洒恶风，复啬啬恶寒。冬月，桂枝汤。自汗小便数者，芍药甘草汤。自汗小便利脚蜷急者，桂枝汤加参、附。轻者柴胡桂枝汤。自汗渴而小便难者，邪渐传里，五苓散。自汗不渴者，邪在表，茯苓桂甘汤。三时，防风冲和汤、柴胡桂枝汤，或败毒散去茯苓，鼻塞通关散。通用柴胡半夏汤。古立六经伤风汤，但三阴药皆辛热，似非伤寒家法。仲景治伤寒伤风，表证分有汗无汗，里证同于和解通利，更无分别。今详桂附八物，恐亦风邪直伤阴分，其人素虚或房室后伤风则可。若概作表药，误人多矣。盖伤风发表，辛热不如辛温，辛温不如辛凉也。或疑六淫，仲景独详于风寒，而略于暑湿，且不及燥火，何也？盖暑火同气，燥湿同源。风寒传变六经，暑湿性偏着人五脏。壮者气行则已，怯者乃着为病故耳。前所谓啬啬，不足也；洒洒，洒淅也。皆恶风之貌。
　　　　　两感

　　两感者，半入于阳，半入于阴，阴阳两感，脏腑俱病。一日太阳与少阴俱病，头疼，为太阳邪甚于表，口干而渴，为少阴邪甚于里。二日阳明与太阴俱病，身热讝语，为阳明邪盛于表，不饮食腹满，为太阴邪盛于里。三日，少阳与厥阴俱病，耳聋，为少阳邪盛于表，囊缩而厥，为厥阴邪盛于里也。五脏六腑俱病，欲治表而里急，欲治里而表急，必死之证。但禀厚而感邪浅者，或挟异气风温风湿之类，犹可救疗。所以仲景有治有先后发表攻里之说，法当审其表里缓急虚实何如。如表里俱急者，大羌活汤主之。如阳证阳经先受病，身体痛而不下利者为表急，先以葛根、麻黄发表，后以调胃承气攻里。如阴证阴经先受病，身体痛而下利不止者为里急，先用四逆救里，后以桂枝救表。阴阳未分者，陶氏冲和汤探之。古法：一日太阳少阴，五苓散主之，头痛加羌活防风，口渴加黄蘗、知母。二日阳明太阴，大柴胡汤。三日少阳厥阴，危甚，大承气汤加川芎、柴胡救之。《活人》不分阴阳，专用四逆、桂枝，先辈皆以为谬。大抵两感脉，从阳可治，从阴难治。
　　　　　伤风见寒伤寒见风

　　先伤寒而后伤风者，证伤寒也；而见伤风之脉，先伤风而后伤寒者，证伤风也。而见伤寒之脉，此乃荣卫俱实，故无汗而烦躁，大青龙汤。不烦躁者，桂麻各半汤。通用大羌活汤、九味羌活汤加人参大枣，或神朮散、香苏散。
　　　　　合病

　　或一阳先病一阳随病，或二阳同病，三阳同病，不传者谓之合病。　　自利者，下利溏泄。三阳合病，寒邪盛而里气不和也。气行下则利，气逆上则呕。太阳合阳明，自利恶寒，升麻葛根汤，恶热者白虎汤。太阳合少阳自利者，黄芩汤，呕者并加半夏、生姜。阳明合少阳自利最重，小柴胡合升麻葛根汤。　　有宜下者。本太阳病，因汗下渗，亡津液胃腑燥实，转属阳明，谓之太阳阳明，脾约丸润之。本少阳病，因汗渗热入胃腑，大便燥者，大柴胡微下之。本阳明经病，热盛传入胃腑，谓之正阳阳明，乃本经自病也，宜调胃承气汤从中治之。盖太阳少气，少阳少血，惟阳明居二阳之中，气血俱多，所以从中治阳明，而不敢犯太阳少阳也。又三阳合病，面垢腹胀痛，身重难转侧，讝语遗溺，口燥不仁，大便难者，白虎加参汤主之，不可汗下，亦中治法也。　　有宜汗者。表证头疼恶寒未除，为太阳尚未过经，尤宜发汗。如太阳阳明喘而胸满者，麻黄汤。太阳少阳，麻黄汤合小柴胡汤。通用九味羌活汤加石膏、知母、枳壳。盖在经则汗，过经则下也。
　　　　　并病

　　并者，催并逼迫之意。始初二阳合病，后一阳气盛，一阳气衰，并归一经独重，初证亦不解罢。阳明并太阳者，太阳证未解，阳明证又至，麻黄汤合升麻葛根汤。如太阳证重加太阳经药，阳明证重加阳明经药。后仿此。少阳并太阳者，太阳证未解少阳证又至，麻黄汤合小柴胡汤。头痛项强眩冒，如结胸状者，亦宜通用九味羌活汤。少阳并阳明者，为木克土，难治，小柴胡汤合升麻葛根汤、柴胡升麻汤救之。是并病在表者皆可汗。若太阳证罢，乃入胃腑者，谓之传经，非并也，宜体量攻下。旧云三阴无合并二病，然三阴亦自有相合并者，但非两感。必无阴经与阳经合并之理。
　　　　　疫厉

　　疫疾如有鬼厉相似，故曰疫厉，又曰时气。春应暖而反清，夏应热而反凉，秋应凉而反大热，冬应寒而反大温，非其时而有其气，凡感之者，即发头疼身痛寒热，一方长幼病皆相似。治与伤寒微异者，春清责肝，升麻葛根汤；夏热责心，二香散调中汤；秋湿责肺，白虎加苍朮汤、茵陈五苓散，冬寒责肾，葳蕤汤、甘桔汤；土旺四季，随经取之。治与伤寒同者，表证败毒散，半表证小柴胡汤，里证大柴胡汤。挟内伤者宜补宜散宜降，人中黄丸是也。经曰：疫气不拘于诊，更当于运气求之。凡入疫家，用麻油服之，或纸捻蘸麻油，并雄黄、朱砂末，探入耳鼻内，最能避秽毒之气。遍满乡村者，用如意丹亦妙。
　　　　　温热病

　　经曰：春气温和，夏气暑热，秋气清凉，冬气冷冽。以伤寒为毒者，以其最成杀厉之气也。其有伤于四气，当在何经而发何病。大概春伤于风，夏必飧泄；夏伤于暑，秋必疟痢；秋伤于湿，冬必咳嗽；冬伤于寒，春必痎疟。痎者二日一发，疟者一日一发。秋伤于湿病咳嗽者，及冬风寒相搏，痰涎生而为咳嗽；冬伤于寒病痎疟者，及春温气相搏，变为温病。是四时正气，亦能愆期而发。皆因发动之时，逆推致病之源；非受伤之时，预拟今日之病。故有久而消散不成病者，岂可执一论哉？但稍觉气淫于内，心腹不快者，不换金正气散加减以正胃气。　　温病者，春分后有太阳病，发热咳嗽，身痛口渴不恶寒，其脉弦数不紧，右手反盛于左手，怫热在内故也。或散在诸经，各取其经而取之。热病即与温病同，但发在夏至后，脉洪数，热渴更甚耳。虽因冬时受寒，伏于肌骨，然人身随天气化，春分则寒变为温，夏至则寒变为热，所以伤寒恶寒而不渴，温热不恶寒而渴。不恶寒则病非外来，渴则自内达表。热郁腠理不得外泄乃复还里，终是里多表少。间有恶寒者，乃冒非时暴寒，或温暑将发，又受暴寒，非冬证之甚也。法当治里热为主，而解肌次之。亦有专治里而表自解者。误下犹可，误汗则变为呕哕狂斑而死。盖温热在经而不在表，安可例用伤寒汗法？惟兼暴寒者，乃可表里双解，亦不敢用冬月辛温之药。　　春温表证：天温，升麻葛根汤；天寒，柴胡桂枝汤。太阳合少阳，升麻葛根汤合小柴胡汤。半表里，小柴胡，里证，大柴胡。重者一时表里俱发，防风通圣散。表里俱热，大便自利者，柴苓汤加山栀、木通。虚烦，竹叶石膏汤。变杂证者，治同伤寒。　　夏热表证太阳，九味羌活汤。汗后烦渴，脉洪大，背恶寒者，白虎加人参汤、益元散。里证，大柴胡。重者一时表里盛发，双解散。热病脉细无力，足冷已得汗而躁盛者，此阴脉之极也，必死。详温暑门。
　　　　　晚发

　　先辈云：清明至夏至前太阳病者，谓之晚发。比之温病稍轻。盖以感之轻者发之早，感之重者发之迟。从立秋至霜降，有患太阳证者，亦名温病。治法同温热，但加燥剂于解肌药中；里证一同伤寒。但既以三月至夏至为晚发，春分前又为正伤寒，不知春温在于何月？更考三月至夏至前名为春温，则晚发当属于秋矣。立秋前后，病因湿热而发；处暑后病者，因燥热而发。庶乎四时六气，备而不混，而治之各随其时耳。大概表证，九味羌活、栀子升麻汤；里证，大柴胡汤加生地，或导滞通幽汤。变杂证者，随宜施治。
　　　　　冬温

　　冬有非时之暖，名曰冬温。与春秋暴寒暴温，总谓之时行气。与伤寒相似，但脉不浮耳。治法大同春温。表证，葳蕤汤、九味羌活汤；入里，加大黄。重者双解散，轻者加减调中汤。
　　　　　暑暍

　　暑暍皆自汗烦渴脉虚，面垢昏倦。静而热伤心脾为中暑，与夏热病相似。但热病脉洪紧，中暑脉细数而沉。动而热伤太阳为中暍，脉浮似夏伤风。但汗出恶风身热而不渴者，伤风也；汗出恶寒，身热而渴者，中暍也。加之身痛且重者，必夏月伤冷，或澡浴水行皮中所致。　　中暍心腹疼痛，霍乱吐泻转筋，甚则发厥昏闷，香薷散。痰逆恶心恶寒者，橘皮竹薷汤。汗多渴而不恶寒者，竹叶石膏汤。暑湿相搏，身痛头痛，烦渴恶心尿赤者，五苓散。湿盛胸满者，瓜蒂散吐之。若小便已洒洒然毛耸，口开前板齿燥，小有劳，身即热者，表里俱病也，白虎加人参汤。有湿者，白虎加苍朮汤和之。切忌汗下针灸。汗则恶寒，下则内虚变淋，灸则助火发热。中暑发热，烦躁口渴者，小柴胡汤加香薷。泻利口渴者，香薷散合四苓散。元气素弱，脉虚身倦者，清暑益气汤。昏愦不苏者，葱饼熨脐。
　　　　　寒疫

　　春分至秋分暴寒日寒疫，非冬月伤寒比也。三月四月，或有暴寒，阳气尚弱，为寒所折，病热犹轻；五月六月，阳气已盛，为寒所折，病热则重；七月八月，阳气已衰，为寒所折，病热亦微。伤之者其病与温暑相似，而治则殊者，盖温暑伏寒自内而发，寒疫自外而入。宜调中汤为主，随时气候寒热轻重，而以辛凉辛温之药加减。盖折者折抑阳气，郁而为热也。感之轻而阳气不为所折，未至发热者，当于感冒药中求之。　　春三四月间，暴热伤之者，亦名温病。伤寒汗下过经不解者，亦名温病。但当随各经见证治之，皆不宜汗下。暴温，栀子升麻汤、九味羌活汤。过经，和解散、参胡芍药汤。
　　　　　风温

　　太阳病发汗则身凉，如发汗身犹灼热者，乃风温也。当春温气大行，又感风邪所致。惟风伤卫，四肢缓纵不收，若瘫痪然。惟温伤气，气昏而鼻息不利，语言謇濇，身热自汗，多眠，治在心火肝木二经。忌汗下针。误汗则身必灼热，甚则烦渴讝黄；下则遗溺；针则耳聋。惟清解肌表为佳。宜葳蕤汤、败毒散，或小柴胡加桂枝微汗之。渴甚者，(艹舌)蒌根汤。痰喘者，金沸草散加杏仁、细辛、五味子。误汗，防己黄芪汤救之。讝语独语，及直视遗尿者，难治。
　　　　　湿温

　　夏月先伤湿而后伤暑，名曰湿温。湿与热搏，两胫逆冷，甚则遍身亦冷，胸满头痛，壮热自汗。若再发汗，令人呕聋，身变青色，不语，名曰重暍，必死。治在心火脾土，茯苓白朮汤。湿胜溺濇便利者，五苓散、除湿汤。脏滑者，朮附汤。暑胜壮热二便濇者，香薷散、六合汤。便闭渴讝，白虎加苍朮汤。
　　　　　风湿

　　先伤湿而后伤风，风先上受，湿先下受，风湿相搏，风在外而湿在内。大汗则其气暴而内邪不能出，故风去而湿存，湿流入里则病重。微汗则其气缓而内外之邪俱去；或湿证去而风证未去者，不久自解。寒热身痛，麻杏薏甘汤。体痛发热，小便不利，麻黄汤加苍朮。肩背脊腰强痛者，羌活胜湿汤。肿痛微喘，杏仁汤。汗多，汉防己汤。虚者，身重难以转侧，桂枝汤加白朮。身重昏迷，自汗失音，下利不禁者，白通汤加白朮、甘草。身痛小便不利者，甘草附子汤。身重走痛者，小续命汤去麻黄、附子。热而重痛烦渴者，败毒散去柴胡、人参加(艹舌)蒌。小便自利及下利不止者死。
　　　　　寒湿

　　伤寒无汗。寒湿相搏而有汗不能周身，惟在头耳。身背强者，表不利也，证与风湿相似，渗湿汤主之。带表，五积交加散；里寒，理中汤加附子；寒多浮肿，朮附汤妙。
　　　　　中湿

　　湿即水也，东南窊下，风雨袭虚，山泽蒸气，人多中湿。湿在经则日晡发热，鼻塞；在关节则一身尽痛；在脏腑则清浊混而大便濡泄，小便反濇，腹或胀满。湿热相搏，则遍身黄如熏色，轻者面目微黄而已。误下则为喘哕，误汗则发痓而死。惟利小便为佳，五苓散、除湿汤主之。小便不利，大便反快者，甘草附子汤。二便利不发黄者，朮附汤。身痛鼻塞者，黄芪建中汤。中气坚满癃闭者，枳朮汤加葶苈。发黄见后。
　　　　　湿痹

　　痹者痛也。太阳病，脉沉而细，关节烦疼，皮肤麻木，自汗者，防己黄芪汤；无汗者，五积交加散主之。然湿气四时有之，兼风兼热兼寒者，随证加减。
　　　　　痓痉

　　太阳病，纯伤风、纯伤寒则不发痓。惟先伤风而后又感寒，或先伤风而后又感湿，过汗俱能发痓。重发太阳汗，大发湿家汗，皆能发痓。外证寒热类伤寒，但脉沉迟弦细，摇头露眼口噤，手足搐搦，项强背反张如发癎，终日不醒为异。风性劲，为刚痓，因重感寒或冷，故无汗宜葛根汤加羌独活、防风。湿性缓，为柔痓，因先伤风，故有汗，宜桂枝汤加天花粉、葛根。其或痰塞气盛，则南星、半夏、白茯以消痰，枳实、陈皮、紫苏以顺气，痰消气顺，然后分刚柔治之。通用小续命汤。有热去附子，自汗去麻黄。刚痓二三日，仰面壮热，胸满如结胸状，便闭脚蜷卧不着席者，大承气汤下之；轻者败毒散、小柴胡汤。柔痓二三日不瘥，汗多厥冷，筋脉拘急者，附子防风汤；时发时止，危者，附朮散。又有刚柔不分之痓，身热讝语似刚，微厥便滑似柔，宜小续命汤加生附子。有汗下后乍静乍躁，偏左眼左手足牵搐者，少阳痓也，小柴胡加防风。又血虚之人，及产后伤风过汗，破伤风证发痓，俱不可纯作风治。四物汤加防风，或八物汤去茯苓加黄芪、羌活、防风救之。凡痓脉如雨溅散出指外者，立死。又戴眼反折，瘈瘲，汗出如珠，或反张离席一掌许，小儿离席二指许者，皆死。风热痰火虚痓，见杂病。
　　　　　温疟

　　伤寒汗吐下后，余热未净，重感于寒而变疟；或过经旧热未解，新感六淫之气而变疟。皆曰温疟者，俱先热后寒故也。寒多热少，或单寒者，太阳邪变也，柴胡桂姜汤。热多寒少，或单热骨节烦疼者，阳明邪变也，白虎汤加桂。寒热相等，或先热者，少阳邪变也，小柴胡汤。渴者去半夏，加天花粉、知母。寒热大作，战栗汗出不散者，太阳阳明合病也，桂枝石膏汤。服此后疟愈甚者，三阳合病也，恐传入阴经，急用桂枝黄芩汤。如传入阴分，从卯至午发而呕吐，大便闭者，大柴胡汤下之；从午至酉发而腹满便闭者，大承气汤下之；从酉至寅，发而欲狂喜忘便黑者，桃仁承气汤微利之。不敢下者，栀子升麻汤。伤寒与杂病疟，不同在此。间有挟痰与食积，呕吐不食者，二陈汤、对金饮子。尿濇烦渴，或因瘴气不伏水土者，五苓散俱加黄芩、柴胡。此等疟与杂病无大异，日久势发稍缓则截之。痰饮在上膈，欲吐不吐者，瓜蒂、赤小豆、雄黄等分为末，水调五分服之，以吐为度。或祛邪丸亦好。久不愈者，胜金丹、老疟丸以消之。
　　　　　雾露

　　阴脉紧者，雾露浊邪，中于下焦少阴之分，故曰浑。因表虚里微，遂使邪中于阴为栗，令人足胫逆冷，便溺妄出，或腹痛下利，宜理中汤、四逆汤热药以散其邪。阳脉紧或带濇者，雾露清邪，中于上焦太阳之分，故曰洁。令人发热头痛，项强颈挛，腰痛胫酸，宜九味羌活汤加槁本。或恶寒欲吐者，藿香正气散、五积散，仍量加槁本。　　阴阳脉俱紧者，上下二焦俱中邪也，必吐利，后脉不紧，手足温则愈。若吐利后脉迟不食者，脾胃虚而内停水饮也。若阴阳脉俱紧，口中气出，唇口干燥，蜷卧足冷，鼻涕出，舌上苔滑，勿妄治也。又有阳病上行极而下，阴病下行极而上，上下必干中焦，于是三焦混乱，内外气塞，以致口糜嗢嚏，下为小便黄，大便血凝如猪肝，热气胜而脾胃不运，荣卫凝滞则生疮痈，虚寒甚者，脾胃独弱，下焦不约，清便下重，脐筑湫痛而死。盖脐为生气之源，筑痛乃生气已绝。
　　　　　水证

　　水，阴也，寒也。或因饮食生冷，或洗浴过度。内热者，得之即自消烁；内寒者，得之即自停蓄。伤寒表热与水气相合者，发热怔忡，干呕喘嗽，小腹满，小便不利，小青龙汤。半表里证，但头汗出，身无大热，心下满，揉之汨汨有声者，谓之水结胸，小半夏汤，甚者大陷胸丸下之。或伤寒厥而心下悸，干呕(食戹)逆者，茯苓桂甘汤、赤茯苓汤。里寒与水气相合者，四肢疼痛腹痛，呕泄，小便不利，真武汤。甚则成癖，胁硬者，十枣汤。表里俱见，渴欲饮水，水入即吐者，名曰水逆，五苓散渗之。若病在阳，宜汗而反以水噀面闭热，肉上粟起，欲饮水而不渴者，单用文蛤为末，沸汤调服方寸匕。流入皮肤浮肿者，牡蛎泽泻汤、五苓散、防己黄芪汤、朮附汤选用。
　　　　　黄疸

　　经曰：湿热相交，民病瘅。瘅即黄，单阳而无阴也。伤寒发黄虽不一，皆因内热而误用温药，或被火攻太甚，或失汗下与渗，以致阳明经中血热，而见真色于肌肤，谓之瘀热发黄。头汗作渴，小便不利，色黄而明，茵陈汤、茵陈三物汤、陶氏茵陈汤。有湿热郁而发黄者，身痛发热，色黄而晦，茵陈五苓散。有寒湿发黄者，太阳病寒湿在里，发汗过多，则寒去而湿在，麻黄连轺赤小豆汤。身痛鼻塞者，急用后瓜蒂(口畜)鼻法，内服茵陈五苓散。头痛甚者，神朮散加茵陈。有中湿发黄者，一身尽痛，误汗则眼目俱黄，茵陈五苓散、栀子蘗皮汤、防己黄芪汤。身体烦疼者，麻黄汤加苍朮。有伤风发黄者，易饥鼻干，腹痛潮热咳嗽，小柴胡加茵陈。如哕加茯苓，甚者用大柴胡。兼之往来寒热者，小柴胡加山栀、茵陈。有内伤中寒发黄者，脾胃素虚，或伤冷物停滞不散，或呕逆腹满，或大便自利，理中汤加茵陈、枳实、青皮。腹胀食不敢饱，欲作谷疸者，五苓散。有阴证发黄者，四肢逆冷，脉沉或阴盛发躁，四逆汤。有结胸发黄者，心胸满硬，按之痛不可近，大陷胸汤。有痞气发黄者，心下满硬，按之不痛，半夏泻心汤。已上并加茵陈，则痞结消而黄自愈。大抵发黄与治湿相似，轻则渗利和解，重则大下，水利黄自退矣。但寸口无脉，鼻气冷，为不治。形变烟熏黑色，摇头直视，环口黧黑，柔汗发黄，脾脏气绝也。凡初发黄，先以口含水，用瓜蒂末一字(口畜)入鼻中，吐出黄水；内服茵陈五苓散，或酒蒸黄连丸；外用生姜同茵陈捣烂，遍身擦之。诸发黄皆小便不利，惟瘀血发黄，小便自利。且瘀血与瘀热外证，俱头汗作渴，脉浮数。但热结下焦，则热耗津液，而小便不利；血结下焦则热，但耗血而不耗津液，故小便自利。治详血门。
　　　　　冒风

　　肺主皮毛，通膀胱，最易感冒。新咳嗽恶风，鼻塞声重喷嚏是也，柴胡半夏汤、参苏饮，寒月麻黄杏仁饮。重者头疼身痛，寒热咽干音哑，柴胡桂枝汤、防风冲和汤。头痛甚者，川芎茶调散。痰多者，金沸草散。挟热，人参败毒散、升麻葛根汤。挟寒，十神汤。挟寒湿，消风百解散。挟湿，神朮散。挟暑，香葛汤。时行，柴胡升麻汤。　　服食过厚，素有痰火，时常鼻塞流涕，声重咳嗽，略被外感则甚者，防风通圣散，或大黄、黄芩等分为丸，白水下。素虚者，只用防风、羌活、川芎，随宜加入补药痰药中。伤食，加白朮、陈皮、青皮、山楂、麦芽。挟形寒饮冷，加姜桂。挟房劳，加参、朮、归、地。挟劳役伤气者，补中益气汤加羌活、防风。风虚甚者，羌活丸、加味乌金丸。风中传里，一同伤寒治法。　　风能燥血散气，故古用桂附八物等汤。久不愈者，只宜三白汤加减敛之，切忌疏泄。虽初起非寒月，无汗麻黄禁用。
　　　　医贯 【明　赵献可】

　　　　　论伤寒

　　伤寒专祖仲景，凡读仲景书，须将伤寒与中寒分为两门，始易以通晓。为因年久残缺，补遗注释者，又多失次错误，幸历代考证者渐明，逮陶节庵《六书》，吴绶《蕴要》二书刊行，而伤寒之理始着。余于至理，未暇详辨，先将伤寒中寒，逐一辨明，庶不使阴阳二证混乱。夫伤寒治之得其纲领，不难也。若求之多歧则支离矣。先以阳证言之。夫既云伤寒，则寒邪自外入内而伤之也。其入则有浅深次第，自表达里，先皮毛，次肌肉，又次筋骨肠胃，此其渐入之势然也。若夫风寒之初入，必先太阳寒水之经，便有恶风恶寒，头痛脊痛之证，寒郁皮毛，是为表证，若在他经则无此证矣。脉若浮紧无汗为伤寒，以麻黄汤发之，得汗为解；浮缓有汗为伤风，而桂枝汤散邪，汗止为解。若无头疼恶寒，脉又不浮，此为表证罢而在中，中者何？表里之间也，乃阳明少阳之分，脉不浮不沉，在乎肌肉之间，谓皮肤之下也。然有二焉，若微洪而长，即阳明脉也，外证鼻干不眠，用葛根汤以解肌；脉弦而数，少阳脉也，其证胁痛耳聋，寒热往来而口苦，以小柴胡汤和之。盖阳明少阳，不从标本从乎中治也。若有一毫恶寒，尚在表，虽入中还当兼散邪。过此而邪入里为实热，脉不浮不沉，沉则按之筋骨之间方是。若脉沉实有力，外证不恶风寒而反恶热，讝语大渴，六七日不大便，明其热入里而肠胃燥实也，轻则大柴胡汤，重则三承气汤，大便通而热愈矣。又以阴证言之：若初起便怕寒，手足厥冷，或战栗蜷卧不渴，兼之腹痛呕吐泄泻，或口出涎沫，面如刀刮，不发热而脉沉迟无力，此为阴证，不从阳经传入热证治例，更当看外证如何，轻则理中汤，重则姜附汤、四逆汤以温之。由此观之，可见伤寒者，由皮毛而后入脏腑，初虽恶寒发热，而终为热证，其人必素有火者。中寒者，直入脏腑，始终恶寒，而并无发热等证，其人必无火者。一则发表攻里，一则温中散寒，两门判然明白，何致混杂于中而使后人疑误耶？　　寒伤荣，风伤卫。卫阳也，风亦阳也，阳从阳之类，故风能伤卫。荣阴也，寒亦阴也，阴从阴之类，故寒能伤荣。辛甘发散为阳，风宜辛散，寒宜甘发。桂枝辛而热者，故能发散卫中之风邪；麻黄甘而热者，故能发散荣中之寒邪。又桂枝、麻黄气味俱轻，阳中之阳，故能入太阳经，散皮肤间之风寒也。此二方者，乃治冬月正伤寒之的方。霜降后至春分前，此时太阳寒水用事，房劳辛苦之人，其太阳寒水之气乘虚而入，客于太阳经，同气相求，故易以伤也。仲景特以杀气最重，故详言之。其余时月则无伤寒，则二方不可用也。《活人》言头痛如破者，连须葱白汤，不可便与升麻葛根汤。恐太阳流入阳明，是太阳邪气引入阳明不能解也。未至少阳者，不可便与柴胡汤。　　太阳经，表之表也，行身之背。阳明经，表之里也，行身之前。少阳经，半表半里也，行乎两胁之旁。过此则太阴少阴厥阴，俱入脏而为里。　　大凡伤寒之证，邪热传里结实，须看热气浅深用药。今之医不分当急下、可少与、宜微和胃气之论，一概用大黄、芒硝，乱投汤剂下之，因兹枉死者多矣。余谓伤寒之邪传来非一，治之则殊耳。病有三焦俱伤者，则痞满燥实坚俱全，宜大承气汤。厚朴苦温以去痞，枳实苦寒以泄满，芒硝咸寒以润燥软坚，大黄苦寒以泄实去热，病斯愈矣。邪在中焦，则有燥实坚三证，故用调胃承气汤。以甘草和中，芒硝润燥，大黄泄实。不用枳实、厚朴，恐伤上焦元气。调胃之名由此立矣。上焦受伤，则痞而实，用小承气汤。枳实、厚朴之能除痞，大黄之泄实。去芒硝，不伤下焦真阴，谓不伐其根本之法也。若夫大柴胡则有表证尚未除，而里证又急，不得不下者，只可以此汤通表里而缓治之。尤有老弱及血气两虚之人，不宜用此。故经云：转药孰紧，有芒硝者紧也。大承气最紧，小承气次之，大柴胡又次之。其大柴胡加芒硝，方为转药，盖为病轻者设也。仲景云：荡涤伤寒热积，皆用汤药，切不可用丸药。不可不知。如欲用此三方，须以手按病人，自胸至小腹果有硬处，手不可近，方敢下手。然至妙处，尤须辨舌苔燥滑若何，此《金镜录》三十六舌，不可不细玩也。　　初病无热，便四肢厥冷，或胸腹中满，或呕吐腹满痛，下利，脉细无力，此自阴经受寒，即真阴证，非从阳经传来，便宜温之，不宜少缓。经云：发热恶寒者，发于阳也；无热恶寒者，发于阴也。治宜四逆汤。腹满腹痛皆阴证，只有微甚不同，治难一概。腹痛不大便，桂枝芍药汤。腹痛甚，桂枝大黄汤。若自利腹痛，小便清白，宜温中，理中、四逆，看微甚用。轻者五积散，重者四逆汤，无脉者通脉四逆汤，使阴退而阳复也。　　阴毒病，手足指甲皆青，脉沉细而急者，四逆汤。无脉者，通脉四逆汤、阴毒甘草汤。脐中葱熨，气海、关元着艾，可灸二三百壮；乃用温和补气之药，通其内外以复阳气。若俱不效，死证也。此属真阴证，人皆知之。至于反常则不易晓。有发热面赤烦躁，揭去衣被饮冷脉大，误认为阳证，投寒药，死者多矣。必须凭脉下药，不问浮沉，但指下无力，按至筋骨全无力者，必有伏阴，不可与凉药。若曾已服过凉药，脉必鼓指而有力，脉又难凭矣。若一应茶汤及寒热药俱吐者，此阴盛格阳，急用白通汤加人尿猪胆汁，以通拒格之寒。所以仲景《伤寒论》中传经与直中并论者，正谓有阳证似阴，阴证似阳，所宜详辨。但年久散乱，后人误相补集，致使不明。如太阳证头痛发热脉当浮而反沉，又似少阴矣，故用麻黄附子细辛汤；如少阴证脉沉应无热，而反发热者，又似太阳矣，须用干姜附子甘草汤。如阴证四肢厥逆，而阳证亦有厥逆者，此四逆汤与四逆散不同；又如阴证下利，而阳证又有漏底者，此理中汤与黄龙汤不同。若此之类，疑似难明，幸陶节庵《六书》已分明矣。予又有说焉。若读伤寒书而不读东垣书，则内伤不明而杀人多矣。读东垣书而不读丹溪书，则阴虚不明而杀人多矣。读丹溪书而不读薛氏书，则真阴真阳不明而杀人亦多矣。东垣曰：邪之所凑，其气必虚。世间内伤者多，外感者间而有之。此一间字，当作五百年间出之间，甚言其无外感也。东垣《脾胃论》与夫《内感外伤辨》，深明饥饱劳逸发热等证，俱是内伤，悉类伤寒，切戒汗下。以为内伤多外感少，只须温补，不必发散。外感多而内伤少，温补中少加发散，以补中益气汤一方，加减出入。如内伤兼伤寒者，以本方加麻黄；兼伤风者，本方加桂枝；兼伤暑者，本方加黄连；兼伤湿者，本方加羌活。实万世无穷之利。东垣特发明阳虚发热之一门也。然世间真阴虚而发热者十之六七，亦与伤寒无异，反不及论，何哉？今之人一见发热则曰伤寒，须用发散，发散而毙，则曰伤寒之书法已穷，奈何？岂知丹溪发明之外，尚有不尽之旨乎？予常于阴虚发热者，见其大热面赤，口渴烦躁，与六味地黄大剂一服即愈。如见下部恶寒足冷，上部渴甚躁极，或欲饮而反吐，即以六味汤中加肉桂、五味，甚则加附子，冷饮下咽即愈。予常以此活人多矣，敢以私秘乎？因制《补天要论》一卷，以补前人之不逮，所望于高明者，再加裁夺，幸甚幸甚！且举伤寒口渴一证言之。邪热入于胃腑，消耗津液故渴，恐胃汁干，急下之以存津液。其次者，但云欲饮水者，不可不与，不可多与，并无治法。纵有治者，徒知以芩、连、栀、蘗、麦冬、五味、天花粉，甚则石膏、知母以止渴，此皆有形之水，以沃无形之火，安能滋肾中之真阴乎？若以六味地黄大剂服之，其渴立愈，何至传至少阴而成燥实坚之证乎？既成燥实坚之证，仲景不得已而以承气汤下之，此权宜之霸术。然谆谆有虚人老弱人之禁，故以大柴胡代之，陶氏以六一顺气汤代之，岂以二汤为平易乎？代之而愈，所丧亦多矣，况不愈者十之八九哉。当时若多用六味地黄饮子大剂服之，取效虽缓，其益无穷。况阴虚发热者，小便必少，大便必实，其上证口渴烦躁，与伤寒无异。彼之承气者，不过因亢则害，下之以承真阴之气也。予今直探其真阴之源而补之，如亢旱而甘霖一施，土木皆濡，顷刻为清凉世界矣，何不可哉？况肾水既虚矣，复经一下之后，万无可生之理。慎之慎之！吾为此惧，故于《补天要论》中详言。陶节庵亦悟此理，有云，自气而至血，血而复之气者，大承气汤下之。自血而之气，气而复之血者，生地黄、黄连主之。二者俱不大便，此是承气汤对子，又与三黄石膏汤相表里，是皆三焦包络虚火之用也。病既危急，只得以此汤降血中之火。陶公以血为阴，故有此论，惜乎其不识真阴真阳之至理也。　　合而言之，真知其为阳虚也，则用补中益气汤；真知其为阳虚直中也，则用附子理中汤；真知其为阴虚也，则用六味肾气汤；真知其为阴虚无火也，则用八味肾气汤。其间有似阴似阳之假证也，则用寒因热用之法从之，不可少误。惟以补正为主，不可攻邪。正气得力，自然推出寒邪，汗出而愈。攻之一字，仁人之所恶也。百战百胜，战之善者也。不战而屈人之兵，善之善者也。故曰，善战者服上刑。
　　　　　温病论

　　夫伤寒二字，盖冬时严寒而成杀厉之气，触冒之而即时病者，乃名伤寒；不即发者，寒毒藏于肌肤，至春变为温病，至夏变为暑病。暑病者，热极重于温也。既变为温，则不得复言其为寒，不恶寒而渴者是也，此仲景经文也。其麻黄、桂枝为即病之伤寒设，与温热何与？受病之源虽同，所发之时则异。仲景治之，当别有方。缘皆遗失而无征，是以各家议论纷纷，至今未明也。刘守真谓欲用麻黄、桂枝，必加凉药于其中，以免发黄之病；张子和六神通解散，以石膏寒药中加麻黄、苍朮，皆非也。盖麻黄、桂枝辛热，乃冬月表散寒邪所宜之药，不宜用于春夏之时。陶氏欲以九味羌活汤，谓一方可代三方，亦非也。羌活汤，易老所制之方，乃治感四时不正之气，如春宜温而反寒，夏宜热而反凉，秋宜凉而反热，冬宜寒而反温。又有春夏秋三时，为暴寒所折，虽有恶寒发热之证，不若冬时肃杀之气为甚，故不必麻黄、桂枝以散寒，惟宜辛凉之药，通内外而解之。况此方须按六经加减之法，不可全用也。不若消遥散为尤妙，真可一方代三方也。然则欲治温者将如何？余有一法，请申而明之！经曰：不恶寒而渴者是也。不恶寒，则知其表无寒邪矣；曰渴，则知肾水干枯矣。盖缘其人素有火者，冬时触冒寒气，虽伤而亦不甚。惟其有火在内，寒亦不能深入，所以不即发而寒气伏藏于肌肤，自冬至三四月，历时既久，火为寒郁于中亦久，将肾水熬煎枯竭。盖甲木阳木也，借癸水而生。肾水既枯，至此时强木旺无以为发生滋润之本，故发热而渴，非有所感冒也。海藏谓：新邪唤出旧邪，非也。若复有所感，表又当恶寒矣。余以六味地黄滋其水，以柴胡辛凉之药舒其木，随手而应，此方活人多矣。予又因此而推广之。凡冬时伤寒者，亦是郁火证，若其人无火则为直中矣。惟其有火，故由皮毛而肌肉，肌肉而腑脏。今人皆曰寒邪传里，寒变为热。既曰寒邪，何故入内而反为热？又何为而能变热耶？不知即是本身中之火，为寒所郁，而不得泄，一步反归一步，日久则纯热而无寒矣。所以用三黄解毒，解其火也；升麻葛根，即火郁发之也；三承气，即土郁则夺之也；小柴胡汤，木郁达之也。此理甚简而易，只多了传经六经诸语，支离多歧。凡杂证有发热者，皆有头疼项强，目痛鼻干，胁痛口苦等证，何必拘为伤寒，局伤寒方以治之也。余于冬月正伤寒，独麻黄、桂枝二方作寒郁治；其余不恶寒者，俱作郁火治。此不佞之创论也，闻之者孰不骇然吐舌。及阅虞天民《医学正传》伤寒篇云：有至人传曰，传经伤寒是郁病。余见之不觉窃喜，以为先得我心之同然。及考之《内经》，帝曰：人伤于寒而传为热，何也？岐伯曰：寒气外凝内郁之理，腠理坚致，元府闭密，则气不宣通，湿气内结，中外相薄，寒盛热生，故人伤于寒转而为热，汗之则愈。则外凝内郁之理可知。观此而余以伤寒为郁火者，不为无据矣。故特着郁论一篇。
古今图书集成医部全录卷三百五十一

伤寒门

　　　　医宗必读 【明　李中梓】

　　　　　总论

　　愚按冬气严寒，万类潜藏，君子固密，则不伤于寒。固密者，毋劳尔形，毋摇尔神，形神并守，偕行于闭蛰封藏之本者也。一有不谨而犯寒威，则杀厉之毒，乘于肌体，冬月即发，名正伤寒；伏而不发，至春变温，至夏变热。变态不测，殊可忧虞。治之或差，生杀反掌。自仲景以来，名贤代起，立言不患不详，患其多而惑也。陶节庵曰：得其要领，易于拾芥，脉证与理而已；求之多歧，则支离繁碎，如涉海间津矣。脉证者，表里阴阳虚实寒热也。理者，知其常，通其变也。多歧者，蔓衍之方书也。余有感于斯言，约六法以尽之，曰汗吐下温清补。汗者，治在表也。而汗法有三：一曰，温散，寒胜之时，阴胜之脏，阳气不充则表不解，虽身有大热，必用辛温；一曰，凉解，炎热炽盛，表里枯涸，阴气不营，亦不能汗，宜用辛凉；一曰，平解，病在阴阳之间，既不可温，又不可凉，但宜平用，期于解表而已。吐者，治在上也，吐中有发散之意，可去胸中之实。经曰：在上者因而越之是也。下者，攻其里也。而下法有五：痞满在气，燥实在血，四证具者，攻之宜峻也；但见满、燥、实者，攻之稍缓；但见痞、实者，攻之更缓；或行蓄血，或逐停水，轻重缓急，随证灵通也。温者，温其中也。脏有寒邪，不温则死。夫气为阳，气虚则寒，故温即是补。又名救里者，以阳虚可危，亟当救援也。清者，清其热也。有热无结，本非下证，若不清之，热何由散？下后余邪亦宜清也。补者，救其虚也，古人言之已详，今人畏而不用，使伤寒犯虚者，坐而待毙，大可憾已。如屡散而汗不解，阴气不能达也。人知汗属于阳，升阳可以解表；不知汗生于阴，补阴可以发汗也。又如内热不解，屡清而火不退，阴不足也。人知寒凉可以去热，不知壮水可以制火也。又如正虚邪炽，久而不痊，补正则邪自除，温中则寒自散，此必见衰微之阴脉者也。《伤寒论》曰：阴证得阳脉者生，阳证得阴脉者死。人皆奉其言，未知绎其义。夫正气实者多见阳脉，正气虚者多见阴脉。证之阳者假实也，脉之阴者真虚也。陈氏曰：凡察阴证，不论热与不热，惟凭脉用药，至为稳当。不论浮沉大小，但指下无力，重按全无，便是伏阴。然则沉小者人知为阴脉，不知浮大者亦有阴脉也。是知伤寒虽具万变，虚实二字可以提纲。正胜则愈，邪胜则死。正气实者，虽感大邪，其病亦轻；正气虚者，虽感微邪，其病亦重。气实而病者，攻之即愈，虽不服药，经尽则安，何足虑也。所可虑者，惟挟虚耳。奈何庸浅之辈，不察虚实，但见发热，动手便攻。虚而攻之，无不死者。且曰：伤寒无补法。谬之甚矣！独不观仲景立三百九十七法，而治虚寒者，一百有奇；垂一百一十三方，而用人参、桂、附者，八十有奇。东垣、丹溪、节庵亦有补中益气、回阳返本、温经益元等汤，未尝不补也，而谓伤寒无补法可乎？夫实者不药可愈，虚者非治弗痊。能察其虚而补救者，即握伤寒之要矣，又何必求之多歧也哉！
　　　　　伤寒十四证

　　伤寒者，寒伤营血，脉浮而紧，头痛发热，无汗恶寒。　　伤风者，风伤卫气，脉浮而缓，头痛发热，有汗恶风。　　伤寒见风者，既伤于寒，复感风邪，恶寒不躁，其脉浮缓。　　伤风见寒者，既伤于风，复感寒邪，恶风烦躁，其脉浮紧。　　以上四证，皆冬月即病者。
　　温病者，冬受寒邪，来春乃发，发热头疼，不恶寒而渴，脉浮数。　　温疟者，冬受寒邪，复感春寒。
　　风温者，冬受寒邪，复感春风，头痛身热，自汗身重，嘿嘿欲眠，语言难出，四肢不收，尺寸俱浮。　　温疫者，冬受寒邪，复感春温时行之气。　　温毒者，冬受寒邪，春令早热，复感其邪。　　以上五证，皆冬伤于寒而病发于春，皆有温之名也。　　热病者，冬伤于寒，至夏乃发，头疼身热，恶寒，其脉洪盛。　　伤暑者，暑热为邪，自汗烦渴，身热脉虚。　　伤湿者，感受湿邪，身重而痛，自汗身不甚热，两胫逆冷，四肢沉重，胸腹满闷。　　风湿者，既受湿气，复感风邪，肢体重痛，额汗脉浮。　　痉者，身热足寒，头项强急，面赤目赤，口噤头摇，角弓反张。若先受风邪，复感于寒，无汗恶寒为刚痉；先受风邪，复感于湿，恶风有汗为柔痉。
　　　　　类伤寒五证

　　一曰痰，中脘停痰，憎寒发热，自汗胸满，但头不痛，项不强，与伤寒异耳。一曰食积，胃中停食，发热头痛，但身不痛，气口紧盛，与伤寒异耳。一曰虚烦，气血俱虚，烦躁发热，但身不痛，头不痛，不恶寒，不浮紧，与伤寒异耳。一曰脚气，足受寒湿，头痛身热，肢节痛，便闭呕逆，但脚痛或肿满，或枯细，与伤寒异耳。一曰内痈，脉浮数，当发热而恶寒，若有痛处，饮食如常，蓄积有脓也。胸中痛而咳，脉数咽干不渴，浊唾腥臭，肺痈也。小腹重按之痛，便数如淋，汗出恶寒，身皮甲错，腹皮肿急，脉滑而数，肠痈也。胃脘痛，手不可近，胃脉细，人迎盛者，胃脘痈也。以人迎盛而误认伤寒者，禁其饮食，必死。
　　　　　表证

　　发热恶寒恶风，头痛身痛，腰脊强，目痛，鼻干不眠，胸胁痛，耳聋，寒热呕，脉浮而大，或紧或缓。有汗，脉浮缓无力，表虚也；无汗，脉浮紧，表实也。
　　　　　里证

　　不恶寒，反恶热，掌心、腋下汗出，腹中硬满，大便不通，腹痛腹鸣，自利，小便如常，讝语潮热，咽干口渴，舌干烦满，囊缩而厥，唇青舌卷，脉沉细或沉实。若腹鸣自利不渴，唇青舌卷，无热恶寒，下利清谷，身痛脉沉微，里虚也。腹中硬，大便闭，讝语潮热，腹痛，不恶寒，反恶热，掌心、腋下有汗，咽燥，里实也。表里俱见，属半表半里。表里俱无，不可汗下，小柴胡汤随证加减。
　　　　　阴证

　　身静，气短少息，目不了了，鼻中呼不出，吸不入，水浆不入，二便不禁，面如刀割，色青黑，或喜向壁卧，闭目不欲见人，鼻气自冷，唇口不红，或白或青或紫，手足冷，指甲青紫，小便白或淡黄，大便不实，手重按无大热，若阴重者，冷透手也。　　阴毒者，肾本虚寒，或伤冷物，或感寒邪，或汗吐下后，变成阴毒。头痛，腹中绞痛，眼睛痛，身体倦怠而不甚热，四肢逆冷，额上手背有冷汗，恍惚身痛如被杖，虚汗不止，郑声呕逆，六脉沉微，或尺衰寸盛。五日可治，六七日不可治。　　阴证似阳者，烦躁面赤，身热咽痛，烦渴，脉浮微，手足冷，大便泄，小便清，昏沉多眠；又有身热反欲得衣，口不渴，指甲黑。此阴盛于内，真阳失守也。
　　　　　阳证

　　身动，气高而喘，目睛了了，呼吸能往能来，口鼻气热，面赤唇红，口干舌燥，讝语，能饮凉水，身轻如常，小便赤，大便闭，手足温，指甲红。　　阳毒者，邪热深重，失汗失下，或误服热药，热毒散漫，舌卷焦黑，鼻中如烟煤，咽喉痛甚，身面锦斑，狂言直视，逾垣上屋，登高而歌，弃衣而走，脉洪大滑促。五日可治，六七日不可治。或昏噤咬牙，见鬼神，吐脓血，药入即吐。　　阳证似阴者，手足冷，大便闭，小便赤，烦闷昏迷不眠，身寒却不欲衣，口渴，指甲红，脉沉滑，或四肢厥冷。此阳极于内，真阴失守也。阴厥脉沉弱，指甲青而冷；阳厥脉沉滑，指甲红而温。
　　　　　六经证治

　　足太阳膀胱，此经从头项贯腰脊，故头痛恶寒，发热脊强。然风与寒常相因，寒则伤营，恶寒头痛，脉浮紧而无汗，用麻黄汤开发腠理以散寒，得汗而愈；风则伤卫，恶风头痛，脉浮缓而有汗，用桂枝汤充塞腠理以散风，止汗而愈。若夫风寒兼受，营卫俱伤，用大青龙汤。此三汤者，冬月天寒腠密，非辛温不能发散，故宜用也。若春温夏热之证，皆用羌活冲和汤辛凉解之。传至阳明，则目痛鼻干不眠，以葛根汤升麻汤治之。然此经有在经在腑之别：如目痛鼻干，微恶寒，身热脉浮洪，病在经也；潮热自汗，讝语发渴，大便闭，揭去衣被，手扬足掷，发斑发黄，狂乱恶热，脉沉数，病在腑也。传至少阳，则寒热而呕，胸痛胁痛，口苦耳聋，此为半表半里之经，表证多者小柴胡汤，里证急者大柴胡汤。过此不已，则传阳明之腑，表证悉罢，名为入里，恶热讝语，口燥咽干，不大便，脉沉实。如痞满燥实，四证皆具，三焦俱伤，宜大承气汤；但见痞燥实三证，邪在中焦，宜调胃承气汤，不用枳朴，恐伤上焦之气也；但见痞实二证，邪在上焦，宜小承气汤，不用芒硝，恐伤下焦之血也。小腹急，大便黑，小便不利，如狂喜忘，蓄血证也，宜桃仁承气汤。传至三阴，四肢厥冷，腹痛吐泻，口吐冷涎，畏寒战栗，面如刀割，引衣蜷卧，脉见迟软，急宜温之，轻者理中汤，重者四逆汤。或初病起不发热，便见寒证者，名为直中阴经，亦以二汤主之。以上各经治法，一见表证即与汗之，一见里证即与下之，一见虚寒即与温补，但当以脉证为据，不可以日数为拘也。
　　　　　可汗

　　头痛项强，肢节腰背俱强，身疼拘急，恶寒发热，无汗脉浮数或浮紧，皆可汗。若汗后不解，仍发热脉浮，须再汗之。
　　　　　不可汗

　　无表证者不可汗。脉沉不可汗。尺脉迟不可汗。脉微弱者，虽恶寒不可汗。咽中闭塞者不可汗。诸动气者不可汗。淋家不可汗。亡血虚家不可汗。厥者不可汗。汗家不可重汗。太阳与少阳并病，头项强痛，或弦冒心下痞，不可汗。脉弦细，头痛而热，属少阳，不可汗。
　　　　　可吐

　　病在膈上者可吐。汗下后，虚烦懊憹者可吐。
　　　　　不可吐

　　脉虚者不可吐。厥逆者不可吐。膈上寒，干呕者，宜温不宜吐。
　　　　　可下

　　汗后不解，邪传胃腑，可下。潮热腹痛脉实者可下。阳明多汗，讝语，有燥粪，可下。潮热，手足腋下汗出，讝语者可下。吐后腹满者可下。凡脐腹硬，或痛不可按者可下。下后不解，脐腹硬痛者，可再下。结胸脉不浮可下。少阴病下利清水，色青者，心下必痛，口干者可下。太阳证热结膀胱，小便不利，小腹急结，其人如狂者，蓄血也，可下。阳明证其人喜忘，大便黑，必有瘀血，可下。阳明无汗，小便不利，心中懊憹，必发黄，可下。
　　　　　不可下

　　表未解者不可下。腹胀可按而减者不可下。诸虚者不可下。阳微者不可下。咽中闭塞者不可下。诸动气者不可下。脉弱者不可下。脉浮大者不可下。小便清白者不可下。阳明病面赤，心下虽硬满，不可下。
　　　　　用火法

　　以火烧地，布桃叶，柏叶亦可；设席置病人于上，即汗出。或酢炒香附热熨胸背即汗；或置火于床下或艾灸。
　　　　　用水法

　　伤寒思饮水为欲愈。若不与则不愈。若恣饮则水停，宜以新汲水少与之，待再思再与。热甚者，以青布浸新汲水中，置病人胸前，热则易之。甚者置病人于水中，或浸手足，或漱口。若表未解，及阴证似阳者忌之。
　　　　　发热

　　翕翕而热者，表也，羌活冲和汤。蒸蒸而热者，里也，轻者大柴胡汤，重者承气汤。半表半里者，表里俱热而轻于纯在里也，小柴胡汤。至于三阴发热，则有腹痛肢冷、脉沉下利为异，四逆汤。潮热属阳明，一日一发，日晡而作，阳明内实也，大便硬者承气汤，表未罢者小柴胡汤，烦热兼渴者竹叶石膏汤，心烦不眠酸枣仁汤，烦而心悸小建中汤，烦而闷者栀子豉汤，热者白虎汤，寒者附子汤。
　　　　　恶寒

　　不见风，亦恶寒，身虽热，不欲去衣被也。发热恶寒者，阳也，羌活冲和汤。无热恶寒者，阴也，理中汤。下证悉具，微恶寒者，表未解也，先解表而后攻里。下后不解，发热而渴，恶寒，白虎汤；恶寒而呕，心下痞者，五苓散。汗后恶寒，虚也，芍药附子甘草汤。背恶寒，表未解也，葛根汤。背恶寒而潮热，柴胡加桂汤。口渴心烦，背微恶寒，白虎加人参汤。背恶寒潮热腹痛，小承气汤。少阴病口中和，背恶寒，附子汤。汗后不解，反背恶寒者，虚也，芍药甘草附子汤。
　　　　　恶风

　　见风则恶，密室中则无所恶也。太阳恶风，无汗而喘麻黄汤，有汗桂枝汤。吐下后不解，表里俱热，时时恶风，燥渴而烦，白虎加人参汤。汗多亡阳，恶风者桂附汤。
　　　　　自汗

　　恶风寒者，桂枝汤。恶寒自汗，表虚也，小建中汤或黄芪建中汤。自汗不恶风寒，表证罢里证实也，承气汤。汗多小便利，必津液竭，大便虽硬，不可攻，宜蜜导。用蜜于铜器中微火煎，稍凝，搅之勿令焦，内皂角末少许和之，乘热捻作枣子样，冷纳谷道中，欲大便，急去之。自汗而渴，小便难，五苓散。汗多不止曰亡阳，桂枝附子汤；外用白朮、槁本、川芎、白芷各一两，牡蛎粉、米粉各二两，细末纱囊周身扑之。盗汗在半表半里，胆有热也，小柴胡汤。头汗者，热不得越，阳气上腾，讝语，承气汤。心下满，头汗出，水结胸也，小半夏茯苓汤。头汗出齐颈而还，发黄也，茵陈五苓散。头汗出，小便难者死。手足汗，大便燥，讝语，大承气汤。寒不能食，小便不利，水谷不分，手足汗者，理中汤。
　　　　　头痛

　　太阴少阴有身热而无头痛，厥阴有头痛而无身热。若身热又头痛，属阳经也。头痛发热，无汗恶寒，麻黄汤。大便六七日不通，头痛有热，小便清者，不在里仍在表也，羌活冲和汤。头痛甚者必衄，葛根葱白汤、川芎石膏汤。少阳头痛，小柴胡汤。头痛寒热，寸脉大，痰厥也，瓜蒂散。厥阴头痛，呕而吐沫，吴茱萸汤。厥阴头痛，脉微迟为欲愈，如不愈，小建中汤。阳明头痛，不恶寒，微恶热，不大便，调胃承气汤。
　　　　　身痛

　　太阳脉浮，身痛无汗，麻黄汤。阳明下证已见，但身痛者，表未解也，麻黄汤。发热有汗，身痛，桂枝汤。阳明脉浮，身痛，葛根汤。汗后脉沉迟，身痛，血虚也，黄芪建中汤。阴毒呕逆下利，身痛如被杖，唇青面黑，甘草四逆汤。一身尽痛，发热恶寒面寒，桂枝汤。一身尽痛，发热面黄，二便反利，甘草附子汤。一身尽痛，发热发黄，头汗出，背强，小便不利，湿也，茵陈五苓散。一身尽痛，发热面黄，热结瘀血也，抵当汤。
　　　　　筋惕肉瞤

　　汗多亡阳，筋肉失养，故惕惕瞤动。瞤动兼肢冷者真武汤，轻者茯苓桂枝甘草白朮汤。汗吐下后见此者，先服防风白朮牡蛎汤，次服小建中汤。
　　　　　胸胁满

　　胸满多表证，葛根汤。喘而胸满，麻黄杏仁石膏汤。胁下痞硬，冲和汤去枣加牡蛎。胸胁俱满，或硬痛或呕，或不大便，舌上白苔，俱小柴胡汤。邪在胸，汗下之而烦热，栀子豉汤。胸中痞硬，气上冲，喉塞也，瓜蒂散。阳明少阳合病，下利身热胁痛，大柴胡汤。汗后头痛，心痞胁满，十枣汤。
　　　　　结胸

　　病发于阳而反下之，热入里，因作结胸，脉浮者，先以小柴胡解表，然后下之。按之则痛，小结胸也，小陷胸汤；不按亦痛，大结胸也，大陷胸汤。懊憹躁渴，实热结胸也，三黄泻心汤。血结胸者，小腹满，小便不利，抵当汤。饮水不散，水结胸也，小半夏茯苓汤。用陷胸等药不效者，枳实理中丸。烦乱欲死，宜水渍法，凝雪汤，渍布薄胸中’热除为度。
　　　　　痞

　　满而不痛，病名曰痞。病发于阴而反下之，因作痞也。轻者通用枳桔汤。胸满脉濡，半夏泻心汤。手足温，按之濡，关上浮者，黄连泻心汤。干呕有水气，生姜泻心汤。下利腹鸣，甘草泻心汤。胃寒咳逆，理中汤。关脉沉紧，大柴胡汤。
　　　　　大腹满

　　六七日不大便，腹满常痛者，承气汤。腹满时痛者，桂枝芍药汤。腹满吐食，枳桔理中丸。汗后胀满，厚朴半夏甘草人参汤。腹满漉漉有声，水与气也，半夏茯苓汤加桂枝。
　　　　　小腹满

　　脐下满也。胸腹满为邪气，小腹满为有物。小腹满，小便利，蓄血也，重者桃仁承气汤，轻者犀角地黄汤。小腹硬满，小便自利发狂者，抵当汤。小腹满，手足厥冷，真武汤。不结胸小腹满，按之痛，冷结也，灸关元穴。
　　　　　腹痛

　　阳邪痛者，其痛不常；阴寒痛者，痛无休歇。按而痛甚为实，按而痛减为虚。右关脉实，腹痛便闭，承气汤下之早，因而腹痛，小建中汤。阳脉濇，阴脉弦，腹痛，泻利，建中汤，或桂枝芍药汤。少阴厥逆或利而咳，四逆加五味子干姜汤。厥阴小腹痛，当归四逆汤。
　　　　　咽痛

　　少阴证也，不可汗，不可下。甘桔汤为阴阳通用之药。脉阴阳俱紧，主无汗。有汗曰亡阳，属少阴，当咽痛，猪肤汤。阳毒咽痛，口疮赤烂，升麻六物汤，或蜜浸黄连汁噙。非时暴寒，附于少阴之经，脉弱咽痛，必下利，先用半夏桂甘汤，次服四逆汤。下利咽痛，手足彻冷，无热证者，理中汤。
　　　　　胁痛

　　往来寒热，胁痛胸痛，小柴胡汤加茯苓。身凉表证罢，干呕胁痛，有水也，十枣汤。
　　　　　呃逆

　　仲景作咳逆，即此证也，切勿误作咳。脉微细，呃逆，胃寒也，橘皮干姜半夏生姜汤、丁香柿蒂汤。脉洪大而呃，心火上奔，肺不得纳，甘草泻心汤。服药无效，用齅法，硫黄、乳香等分为末，酒煎齅之。失下呃逆，大便实者，小承气汤。
　　　　　呕吐哕

　　呕者声物俱出，吐者无声出物，哕者有声无物。太阳阳明合病，当自利，若不利但呕，葛根加半夏汤。少阳有呕证，小柴胡汤。呕而渴者，猪苓汤、五苓散。先渴后呕，水停心下，赤茯苓汤。先呕后渴，此为欲解，当与水饮，瘥后余热在胃而呕者，竹叶加姜汁汤。太阳少阳合病，自利而呕，黄芩半夏生姜汤。寒厥呕而不渴，姜附汤。呕而发热，心下急微烦，大柴胡汤。胸中有热，胃中有邪，阴阳不交，腹痛欲吐，黄连汤、黄连加半夏生姜汤。三阳发热而吐，俱用小柴胡汤。发热六七日不解，烦渴欲饮水，入即吐，五苓散。虚热少气，气逆欲吐，竹叶石膏汤。寒多而吐，理中汤。不饮而吐，理中汤去朮加生姜。汗下后，胃虚冷吐，干姜黄连黄芩人参汤。少阴吐者，真武汤去附子加生姜。吐逆二便秘，厥逆无脉，大承气汤。心下有水气，干呕身热微喘，或自利，小青龙汤。不发热，不恶寒，胁痛干呕，十枣汤。自汗头痛干呕，桂枝汤。干呕自利，黄芩半夏生姜汤。里寒外热，脉微欲绝，干呕，通脉四逆汤。
　　　　　欬嗽

　　有声无痰曰咳，有痰有声曰嗽。太阳证罢，表未解，心下有水气，干呕发热而咳，小青龙汤。太阳发热咳嗽，方同上。太阳发热呕哕而咳，小柴胡汤。少阳寒热往来，咳嗽胸胁满，或泄利，小柴胡去参枣加五味子干姜。少阴咳嗽，真武汤。少阴腹痛，小便不利，四肢沉重咳嗽者，水气也，真武汤加五味子、细辛、干姜。
　　　　　喘

　　太阳无汗而喘，太阳阳明合病胸满而喘，俱麻黄汤。邪气壅盛而喘，虽汗而喘不已，宜再发之，麻黄杏子石膏汤。误下太阳，利不止，喘而有汗，脉促，葛根黄连黄芩汤。太阳汗后，饮多水停而喘，小青龙去麻黄加杏仁；小腹满加茯苓。太阳下之微喘，表末解也，桂枝汤加厚朴去杏仁。水停心下，肾气乘心，为悸为喘，五苓散。阴喘脉伏而逆，理中汤、四逆汤。喘而气促腹满，大柴胡汤。
　　　　　烦燥

　　太阳中风，脉浮紧，发热恶寒，身痛无汗，烦躁，木青龙汤。烦躁消渴，辰砂五苓散。下利咳呕烦躁，猪苓汤。下利咽痛，胸满而烦，猪肤汤。自汗烦躁，小便多，芍药甘草汤。少阴心烦不卧，黄连栀子汤。少阴吐利，手足厥冷，烦躁欲死，吴茱萸汤。下后复发汗，昼则烦躁，夜则安静，不渴无热，干姜附子甘草汤。六七日无大热，阴盛格阳，身冷脉细，烦躁不饮水，霹雳散。阴躁欲坐井中，姜附汤。
　　　　　懊憹

　　懊者烦恼，憹者郁闷，比之烦躁，殆有甚焉。汗吐下后，虚烦不眠，甚则懊憹，栀子豉汤。阳明脉浮，咽燥腹满而喘，发热汗出，恶热懊憹，栀子豉汤。阳明病下后，懊憹有燥屎，承气汤。短气烦躁懊憹，大陷胸汤。阳明无汗，小便不利，懊憹发黄，茵陈蒿汤。
　　　　　战栗

　　战者身动，栗者鼓颔，邪欲解也。栗而不战，阴盛阳虚，姜附四逆汤。
　　　　　悸

　　心中筑筑然动，怔忡不安，脉结代，心悸，炙甘草汤。伤寒三四日，心悸而烦，小建中汤。发汗过多，心悸喜按，桂枝甘草汤。心神不宁，怔忡不卧，安神丸。少阴病厥逆，心下悸，四逆散加桂。饮水多而悸，虽有他邪，亦先治水，茯苓甘草汤。寒热心悸，小便不利，心烦喜呕，小柴胡汤。少阳发汗，讝语悸动，小柴胡汤。
　　　　　渴

　　或因热耗津液，或因汗下过多。太阳脉弦而渴，小柴胡加天花粉。太阳表不解，有水气而渴，小青龙去半夏加(艹舌)蒌汤。胁下痛，手足温而渴，小柴胡去半夏加人参、花粉。厥阴病，消渴，气上冲心，茯苓白朮甘草桂枝四物汤。汗下后，寒热胸胁满，小便不利，头汗，心烦渴而不呕，柴胡桂枝干姜汤。太阳脉浮而渴，桂枝汤。脉浮发热，渴欲饮水，小便不利，猪苓汤。少阴下利，咳而呕渴，烦不得眠，猪苓汤；汗多不可服。汗吐下后，六七日不解，表里俱热，恶风大渴，白虎加人参汤。汗后脉大而渴，白虎加人参汤。夏至左右虚烦而渴，发热不恶寒，竹叶石膏汤。小便不利而渴，必发黄，茵陈五苓散。少阴自利而渴，小便清利，下焦虚寒，甘草干姜汤。心烦但欲寐，或自利而渴，少阴也，理中汤。阳明脉长而实，有汗而渴，承气汤。脉沉滑热实烦躁而渴，大陷胸汤。
　　　　　口燥咽干

　　引饮曰渴，不引饮曰燥干。少阳邪在中焦，口苦舌干，不甚渴，脉弦，小柴胡汤。口干，脉浮紧微数，白虎加人参汤。阳明无大热，背恶寒，口燥咽干，方同上。少阴病二三日，口燥咽干，急下之，大承气汤。
　　　　　漱水不欲咽

　　此证属阳明，热在经不在腑也。阳明身热，头痛脉微，漱水不欲咽，必发衄，犀角地黄汤；不止，茅花汤。外证无寒热，漱水不欲咽，必发狂而衄血也，桃仁承气汤；甚者，抵当汤。
　　　　　发狂

　　热毒在胃并于心，神志不定而狂，少卧不饥，妄言笑，登高而歌，弃衣而走，逾垣上屋，六七日未得汗，脉洪数，面赤目胀，大热烦躁，狂言欲走，葶苈苦酒汤。阳毒发狂，斑斓讝语，升麻汤。火劫汗多亡阳，烦躁惊狂，《金匮》风引汤、柴胡汤加龙骨牡蛎。三阳热极，脉大身热，渴而狂，黄连解毒汤。甚者承气汤。汗吐下后虚者，人参白虎汤加辰砂。阳毒发狂，眼赤脉洪口渴，三黄石膏汤。血上逆则喜忘，血下蓄则如狂，轻者犀角地黄汤，重者抵当汤。脉弦长而狂，调胃承气汤。阳胜阴绝，发狂讝妄，面赤咽痛发斑，脉洪实或滑促，宜酸苦之药，收阴抑阳，大汗而解，葶苈苦酒生艾汤。
　　　　　讝语

　　胃热乘心，神识昏冒，妄言不休，实则讝语，虚则郑声。讝语者，数数更端，声高脉实；郑声者，只将一事一语，郑重谆复，声低脉微，极当明辨。已发汗声和讝语，柴胡桂枝汤。妇人经水适来，热入血室讝语，小柴胡汤。讝语不恶寒，反恶热，白虎汤。烦躁不眠，白虎加栀子汤。三阳合病，腹满身重，口中不和，面垢讝语，遗尿，脉滑实，不可下，白虎汤。腹满微喘，口干咽烂，或不大便讝语，是因火劫，白虎汤。身热汗出，胃实讝语，或下利讝语，调胃承气汤。下利讝语，必有燥屎，承气汤。讝语小便利，大便实，小腹满，手不可近为瘀血，抵当汤。郑声脉微，自利厥逆，白通汤。气虚独言，脉细弱者，理中汤。
　　　　　自利

　　太阳与阳明合病自利，葛根汤，呕者加半夏。太阳与少阳合病自利，黄芩汤。自利而渴，属少阴，白通汤。自利下血，蘗皮汤。少阴肾虚，客热下利，咽痛胸满，心烦，猪肤汤。协热自利，脐下必热，白头翁汤。温毒，下利脓血，桃花汤。下后，脉数不解，自利不止，必协热，当便脓血，犀角地黄汤。自利不渴，属太阴，理中汤。自利，清谷脉微，白通汤、四逆汤。自利腹寒痛，手足冷，理中汤或吴茱萸汤。自利不止，里寒下脱，桃花汤、赤石脂禹余粮汤。
　　　　　郁冒

　　郁结而气不舒，昏冒而神不清，太阳误下，利不止，复发汗，表里俱虚，郁冒；渍形为汗，吐下后复发汗，又与水，哕而冒，理中汤。热而郁冒不得卧，有燥屎，调胃承气汤。
　　　　　瘈瘲

　　热极生风，风主动，故瘈瘲。瘈则筋急而缩，瘲则筋缓而伸或缩，或伸动而不定。汗出时盖覆不周，腰背手足搐搦，牛蒡根汤。脉浮数，有风热，防风通圣散。血不养筋，大秦艽汤。
　　　　　动气

　　脏气不调，肌肤间筑筑跳动，随脏所主而见于脐之左右上下。独不言当脐者，脾为中州，以行四脏之津液，左右上下，皆不宜下，何况中州其敢轻动乎？此证须手探之，切勿忽也。四旁有动气，保命四气散。
　　　　　刚痉柔痉

　　太阳中风，重感寒湿而致也。大发湿家汗则成痉。新产血虚，汗出伤风亦成痉。伤寒头痛，汗出而呕，若汗之必发痉。经曰：身热足寒，颈项强急，恶寒头热面赤背反张，口噤，脉沉细如发癎状是也。若先受风，复感寒，无汗恶寒为刚痉。先受风，复感湿，恶风有汗为柔痉。仰面开目为阳，合面闭目为阴。燥渴为阳，口中和为阴。脉浮紧数为阳，沉细濇为阴。阳痉易治，阴痉难治。通用小续命汤，刚痉去附子，柔痉去麻黄。阴痉厥逆，筋服拘急，汗多，桂心白朮散。闭目合眼，附子防风散。胸满口噤，卧不着席，咬牙挛急，大承气汤。头项强，小腹满，小便不利，五苓散。风盛血燥，防风当归散。
　　　　　手足厥逆

　　四肢冷，谓之四逆，即名为厥也。厥逆，脉沉细，蜷卧恶寒，引衣自覆，不饮水，下利清谷，四逆汤。脉不至者，通脉四逆汤。脉迟弱，理中汤。手足指微冷。谓之清，理中汤。寒热而厥，面色不泽，用绵衣包手足温，大汗而解，急服五味子汤。少阴病吐利厥逆，烦躁欲死，吴茱萸汤。厥而有热，黄芪人参建中汤。厥而渴者，白虎汤。厥而悸，先治其水，茯苓甘草汤。厥而恶热，不眠讝语，白虎汤。诸阳受气于胸，邪客则阳气不施，手足厥逆，脉乍紧心满而烦，病在胸中，当吐之，瓜蒂教。先发热而后厥者，手扬足掷烦躁，饮水畏热，大便秘，小便赤，怫郁，大抵热深厥亦深，脉沉滑，头面看汗，指甲温，皆伏热也，大小承气汤。
　　　　　头眩

　　上虚则眩也，属半表半里。表中阳虚目眩，葛根汤。风家多头眩，葛根汤。口苦咽干头眩，小柴胡汤。阳明头眩，不恶寒，能食而咳，茯苓白朮甘草干姜汤。太阳病发汗，汗不止，眩冒身瞤动，振振欲擗地，真武汤。
　　　　　衄血

　　鼻血出也。太阳病衄血，及服桂枝后衄者为欲解，犀角地黄汤。脉浮大，发热下利，鼻衄干呕，黄芩芍药汤。衄烦渴欲饮水，水入即吐，先服五苓散，次服竹叶石膏汤。自利而衄，麻黄升麻汤。少阴病，但厥无汗而强发之必衄，名下厥上竭，为难治，当归四逆汤、黑锡丹。汗后热退，鼻血不止，新汲井水，草纸数层贴顶上及项脊，温则易，必止。
　　　　　吐血

　　当汗不汗，热毒深入，故吐血。内有瘀积，桃仁承气汤、抵当汤。服桂枝后吐血，犀角地黄汤或柏枝汤。血紫黑成块，脉迟细，口不渴，小便清，理中汤加丹皮。
　　　　　蓄血

　　太阳病不解，热结膀胱，发狂，血自下，桂枝汤。热在下焦，少腹急满，小便自利，其人如狂，桃仁承气汤、抵当汤。
　　　　　下血

　　太阳病不解，其人如狂，热结膀胱，血自下者愈；若不愈，桂枝汤。小腹急满，抵当汤。少阴下血，桃花汤。腹满身热，下脓血，黄连阿胶汤、地榆散。
　　　　　小便不利

　　已汗复下，小便不利，心烦，小柴胡汤。太阳汗后，脉浮，小便不利，微热而渴，五苓散。身黄小便不利，腹微满者，茵陈蒿汤。小便不利，大便乍难乍易，微热，有燥屎也，承气汤。潮热，大便泄，小便不利，柴苓汤。风湿自汗，身重，小便不利，甘草附子汤。热郁不通，田螺捣(石卜)硝，少加麝，如泥，贴脐上。寒郁不通，炒盐熨脐下。
　　　　　小便自利

　　太阳病小便自利，以饮水多，心下悸，桂枝茯苓甘草汤。身黄小便当不利，今反自利，其人如狂，下焦蓄血，抵当汤。热而小腹满，应小便不利，今反自利，蓄血也，抵当丸。二便俱利，脉沉迟，四逆汤。
　　　　　小便数

　　频来而短少也。太阳汗吐后，小便数，讝语，调胃承气汤。太阳自汗，四肢拘急，心烦微恶寒，小便数，甘草干姜汤、芍药甘草汤。
　　　　　发黄

　　发热一身尽痛，面目俱黄，太阳中湿，连轺赤小豆汤。热不去，瘀血在里而黄，小便微利，麻黄连轺赤小豆汤。往来寒热，一身尽痛，发黄，小柴胡加栀子汤。发热头汗，渴欲饮水，小便利，大便快，发黄，五苓散加茵陈汤。小便不利，四肢沉重，似疟不欲饮，茵陈五苓散。伤冷脉虚，小便如常，变为阴黄，理中加茵陈汤。下之太过，脾虚津竭，饮水自伤，此阴湿变黄，茵陈茯苓汤、茵陈四逆汤。
　　　　　发斑

　　热甚伤血，里实表虚，发为斑也。斑见紫黑者，十死一生。或阳证误温，或当汗失汗，当下失下，或汗下未解，或下早热邪入胃，或下迟热留胃中，皆发斑。阳毒结热，舌卷焦黑，鼻如烟煤，狂言见鬼，面赤锦斑，阳毒升麻汤。赤斑咽痛，元参升麻汤。表证多者，防风通圣散去硝黄。【已上皆消散。】 斑出咽痛，猪胆鸡子汤，紫雪细细咽之。赤斑，大青四物汤。通用升麻汤、犀角地黄汤、黄连四物汤。冬暖受邪，至春发斑，温毒也，黑膏化毒丹。 【已上皆解毒。】温毒烦渴，便实腹痛，赤斑，承气汤。汗下虚极发斑，白虎汤加人参、白朮。
　　　　　狐惑

　　失汗所致。食少胃空，虫嚙五脏，故唇口生疮。虫食其脏，则下唇生疮为惑；虫食其肛，则上唇生疮为狐。其候齿燥声哑，恶食，面目乍赤乍白乍黑，舌上白苔，唇黑，四肢沉重，喜眠。清热，黄连犀角汤；声哑，桃仁汤；杀虫，雄黄锐散为膏，纳谷道中。
　　　　　多眠

　　太阳病脉细多眠，外已解也，小柴胡汤。尺寸沉细，但欲寐者，少阴证也，四逆汤。阳脉浮滑，阴脉濡弱，多汗，或发汗后身犹灼热，喘息多眠，　　虫温也，葳蕤汤。
　　　　　不得眠

　　眠者，安卧也。吐下后不眠，酸枣仁汤。吐下后懊憹不眠，栀子豉汤。大热呕，错语不眠，黄连解毒汤。少阴病二三日已上，心烦不眠，黄连鸡子汤。太阳大汗，胃干不眠，欲饮水者，少少与之，下后渴而不眠，猪苓汤。脉浮小便不利，不眠，五苓散。下后复发汗不眠，无表证，脉沉，干姜附子汤。
　　　　　短气

　　呼吸短促，不能接续，似喘而不摇肩，似呻吟而无痛楚，汗出不彻，故短气，葛根加人参汤。腹满短气，邪在表为虚，甘草附子汤。风湿相搏，汗出短气，小便不利，恶风不欲去衣，甘草附子汤。水停心下，短气，五苓散。干呕短气，汗出不恶寒，此表解里未和，十枣汤。太阳下之早，心下硬，结胸短气，大陷胸汤。
　　　　　蛔厥

　　脏寒，故食即吐蛔也。胃中虚冷，理中丸或四逆汤。仲景止用乌梅丸。吐蛔而渴，理中汤加大黄入蜜利之。
　　　　　百合病

　　似寒无寒，似热不热，欲食不食，欲卧不卧，欲行不行，嘿嘿不知所苦，如见鬼状，小便赤。病后失调，攻下非法，故成百合病。通用小柴胡汤加百合、知母、粳米、生姜。血热，百合地黄汤。一月不解而渴，百合一斤，水二十碗，渍一宿，煮热浴身。
　　　　　阴阳易

　　男病新瘥，女与之交曰阳易；女病新瘥，男与之交曰阴易。细考之，即女劳复也。有谓男病愈后因交而女病，女病愈后因交而男病，于理未然，古今未尝见此证也。证状体重少气，少腹里急，或引阴中拘挛，热上冲胸，头重不欲举，眼中生花，膝胫拘急，通用烧裩散。取女人裩裆近阴处剪烧灰，水调方寸匕，日三服。女病用男裩。新瘥后大虚，因交复作，垂死，独参汤调烧裩散。多有用参至一二斤而愈者。古用豭鼠粪汤。寒者当归白朮汤。
　　　　　劳复

　　非但强力持重，若梳沐微劳及七情皆复也。脉虚者，补中益气汤、麦门冬汤。挟外证者，则谓之复，非为劳也，小柴胡汤。
　　　　　食复

　　新瘥胃虚，食稍多则复，羊肉及酒尤忌。腹满脉实，烦热便闭，大柴胡汤，轻者二陈汤加山楂、麦芽、砂仁、神曲。消导后热不退，补中益气汤。
　　　　　过经不解

　　十二日当愈不愈则再传，是为过经。潮热者实也，先与小柴胡，外已解加芒硝。呕微烦，大柴胡汤。过经讝语脉实，当下，调胃承气汤。
　　　　　汗后不解

　　或表邪未尽，或邪传里，或邪气乘虚内客，汗后脉大如疟状，再汗之，麻黄汤。汗后心下痞硬，呕吐不和，大柴胡汤。大汗大渴，烦而脉大，白虎加人参汤。汗后恶热脉实，调胃承气汤。汗后不可更行桂枝。汗出而喘，无大热者，麻黄杏仁甘草汤。太阳大汗出，胃干不眠，欲饮水者，少少与之，若脉浮小便不利，微热消渴，五苓散。汗后脉洪数，烦渴，五苓散。汗后胀满，厚朴生姜人参汤。汗过多，心悸发颤，桂枝甘草汤。汗后恶寒，表虚也，脉细神倦，芍药甘草附子汤。太阳汗出不解，发热，心悸肉瞤，真武汤。汗后身痛脉沉，桂枝加芍药人参汤。汗后热不去，内拘急，四肢疼，下利恶寒，四逆汤。汗后脐下悸，欲作奔豚，桂枝甘草大枣汤。
　　　　　下后不解

　　下后热不去，心中结痛，栀子豉汤。下后心烦腹满，卧起不安，栀子厚朴汤。太阳桂枝证误下之，利不止，脉促，喘而汗出，表未解，葛根汤、黄连黄芩汤。阳明下之，心下懊憹，栀子豉汤。有燥屎，大承气汤。太阳下后，脉促胸满，桂枝芍药汤。大下后，脉沉迟，厥逆下利，咽喉不利，吐脓血，难治，麻黄升麻汤。
　　　　　合病

　　两经三经齐病不传者，为合病。三阳合病，腹满身重，口中不和，讝语遗尿，不可汗下，白虎汤。太阳阳明合病，脉浮长，大便硬，小便利，脾约丸。恶寒者，升麻葛根汤。不恶寒反恶热，大便通者，白虎汤。大便秘，讝语者，谓胃承气汤。喘而胸满不可下，麻黄汤。不下利但呕者，葛根加半夏汤。太阳少阳合病，脉浮弦，胁下硬，往来寒热，小柴胡汤。自下利者，黄芩汤。呕者，黄芩加半夏生姜汤。少阳阳明合病，脉弦长，因发汗，因利小便，胃中燥实，调胃承气汤。脉长自利者为顺，滑而数者为负，有宿食，大承气汤。负者，克贼也。
　　　　　并病

　　二经先病未尽，又过一经之传者，为并病。始则二阳合病，后则一阳病衰；一阳邪盛，归并于一经，二者皆并病也。太阳阳明并病，太阳病发汗不彻，转属阳明，续自微汗出，不恶寒，若面色怫郁，痛无常处，是阳明复并归太阳，当再汗之，麻黄汤。太阳证未罢，桂枝麻黄各半汤。太阳证罢，但见阳明证者下之，大承气汤。太阳少阳并病，头痛，太阳眩冒，心下痞，当刺肺俞、肝俞、大椎，慎勿下。太阳不胜，阳明不负，不相克为顺；少阳脉胜，阳明脉负，鬼贼相克为逆。
　　　　　两感

　　日传二经，阴阳俱病也，表里不可并攻，阴阳难同一法，故曰必死。东垣以气实而感之浅者，犹或可治，大羌活汤。
　　　　　舌胎

　　邪在表者舌上无胎，半表半里白胎而滑，传里则干燥，热深则黄，热极则黑也。阳明病胁下硬满而喘，发热汗出，不大便而呕，舌上白胎者，小柴胡汤。脉阴阳俱紧，舌上胎滑，小柴胡去半夏加人参(艹舌)蒌汤。腹痛，理中汤。热聚于胃则舌黄，承气汤。舌纯黑有二种，皆死证也。有火极似水者，为热极，大承气汤。有水来克火者，为寒极，脉证必寒，附子理中汤。七八日不解，热结在里，表里俱热，时时恶风，舌燥欲饮水数升，白虎汤加人参。
　　　　　瘥后昏沉

　　因发汗不透，余毒在心胞络也。发汗出时，盖覆不周，则汗出不均，腰背手足搐搦，或冷或热，牛蒡根散。瘥后腰已下有水气者，牡蛎泽泻散。
　　　　　伤风

　　按风为阳邪，善行数变，其伤人也，必从俞入。俞皆在背，故背常固密，风弗能干。已受风者，常曝其背，使之透热，则潜消嘿散。经文所谓乘虚来犯，固矣。若其人素有痰热，壅遏于太阴阳明之经，内有窠囊，则风邪易于外束，若为之招引者然。所谓风乘火势，火借风威，互相鼓煽也。治实之法，秋冬与之辛温，春夏与之辛凉，解其肌表，从汗而散。治虚之法，固其卫气，兼解风邪。若专与发散，或汗多亡阳，或屡痊屡发，皆治之过也。治风火之法，辛凉外发，甘苦内和，勿与苦寒，恐正不得伸，邪不得解耳。
　　　　　伤寒死候

　　阳证见阴脉者死。阴阳毒过六七日者死。脉浮而滑，身汗如油，水浆不入，喘息不休，身体不仁者，死。欬逆上气脉散者死。阳反独留，体如烟熏，直视摇头，心绝；汗出发润而喘，肺绝；唇吻反青，四肢漐习，肝绝；环口黧黑，柔汗发黄，脾绝；溲便遗失，狂言目反直视者，肾绝。脉紧盛，汗出不解者死。尺寸俱虚，热不止者死。身热喘急，脉阳而躁者死。大发湿家汗则痉，热而痉者死。发少阳汗则讝语，发少阴汗则动血，谓之下厥上竭者死。发动气汗者死。发风温汗者死。发湿温汗曰重暍，死。汗后不为汗衰，谓之阴阳交者死。不得汗者死。发热脉躁疾，狂言，不能食，谓之三死。欬逆不止者死。脏结者死，乃结胸证，舌有白胎也。舌卷囊缩者死。脉代者死。少阴吐利，烦躁四逆者死。结胸证悉具，烦躁者死。发厥至七八日肤冷而躁，无时暂安曰脏厥，死。少阳与阳明合病，脉长大而弦曰负者死。阴阳易病，头重眼花，四肢拘急，小腹绞痛，手足挛痛，离经脉见者死。厥而下利，当不能食，反能食者，除中，死。少阴病厥逆无脉，与白通猪胆汤，脉暴出者死。脉阴阳俱虚，热不止者死。七八日以上大发热者死。
　　　　　脉候

　　浮濇而紧为伤寒。浮而紧者，表实可汗。浮而缓弱，表虚宜救。沉数或疾滑或沉实，里实可下。沉细微迟软，里虚可温。中候数为胃实，中候迟为胃虚。寸口沉细无力为阳中伏阴，尺部沉数有力，为阴中伏阳。寸部数大有力为重阳，尺部迟细无力为重阴。寸脉微细为脱阳，尺部无力为脱阴。寸脉弱者忌吐，尺脉弱者忌下。纯弦之脉名曰负，死脉也。阴病见阳脉者生，浮、数、动、滑、大也。阳病见阴脉者死，沉、濇、弱、弦、微、结、促、濡、缓、紧、迟、芤、散、革、代也。古今图书集成医部全录卷三百五十二

伤寒门

　　　　景岳全书 【明　张介宾】

　　　　　总名

　　黄帝曰：今夫热病者，皆伤寒之类也。又曰：凡病伤寒而成温者，先夏至日为病温，后夏至日为病暑。此皆《内经》之明言也。故凡病温病热而因于外感者，皆本于寒，即今医家皆谓之为伤寒，理宜然也。近或有以温病热病，谓非真伤寒者，在未达其义耳。
　　　　　初诊法

　　凡初诊伤寒者，以其寒从外入，伤于表也。寒邪自外而入，必由浅渐深，故先自皮毛，次入经络，又次入筋骨，而后及于脏腑，则病日甚矣。故凡病伤寒者，初必发热憎寒无汗，以邪闭皮毛，病在卫也。渐至筋脉拘急，头背骨节疼痛，以邪入经络，病在营也。夫人之卫行脉外，营行脉中。今以寒邪居之，则血气混淆，经络壅滞，故外证若此，此所谓伤寒证也。自此而渐至呕吐不食胀满等证，则由外入内，由经入腑，皆可因证而察其表里矣。若或肌表无热，亦不憎寒，身无疼痛，脉不紧数者，此其邪不在表，病必属里。凡察伤寒，此其法也。
　　　　　论脉

　　伤寒之邪，实无定体，或入阳经气分则太阳为首，或入阴经精分则少阴为先。其脉以浮紧而有力无力，可知表之虚实；沉紧而有力无力，可知里之虚实；中而有力无力，可知阴阳之凶吉。诊之之法，当问证以知其外，察脉以知其内。先病为本，后病为标。能参合脉证，而知缓急先后者，乃为上工。　　诊法曰：浮脉为在表，故凡脉见浮紧而数者，即表邪也。再加以头项痛腰脊强等证，此即太阳经病，当求本经轻重而解散之。　　脉见洪长有力，而外兼阳明证者，即阳明在经之邪也，宜求本经之寒热以散之。　　脉见弦数而兼少阳之证者，即少阳经半表半里之病，宜和解而散之。　　沉脉为在里，病属三阴，详具后六经辨证中。但沉数有力，是即热邪传里也。若表证深入而内见大满大实，阳邪热结等证，治当从下也。　　沉紧无力，而外无大热，内无烦渴等病，此阴证也。若或畏寒厥冷，及呕吐腹痛泻痢者，此即阴寒直中，治宜温中也。　　脉大者为病进。大因邪气胜，病日甚也。脉渐缓者为邪退。缓则胃气至，病将愈也。此以大为病进，固其然也。然亦有宜大不宜大者，又当详辨。如脉体本大而再加洪数，此则病进之脉，不可当也。如脉体本小，因服药后而渐见滑大有力者，此自阴转阳，必将汗解，乃为吉兆。盖脉至不鼓者，由气虚而然。无阳岂能作汗也？　　按浮为在表，沉为在里，此古今相传之法也。然沉脉亦有表证，此阴实阳虚寒胜者然也。浮脉亦有里证，此阳实阴虚水亏者然也。故凡欲察表邪者，不宜单据浮沉，只当以紧数与否为辨，方为的确。盖寒邪在表，脉皆紧数，紧数甚者邪亦甚，紧数微者邪亦微。紧数浮洪有力者，邪在阳分，即阳证也；紧数浮沉无力者，邪在阴分，即阴证也。以紧数之脉而兼见表证者，其为外感无疑，即当治从解散。然内伤之脉亦有紧数者，但内伤之紧其来有渐，外感之紧发于陡然，以此辨之，最为切当。其有似紧非紧，但较之平昔，稍见滑疾而不甚者，亦有外感之证。此其邪之轻者，或以初感而未甚者，亦多见此脉，是又不可不兼证而察之也。若其和缓而全无紧疾之意，则脉虽浮大，自非外邪之证。　　按陶节庵曰：夫脉浮当汗，脉沉当下，固其宜也。然其脉虽浮亦有可下者，谓邪热入腑，大便难也。设使大便不难，岂敢下乎？其脉虽沉亦有可汗者，谓少阴病身有热也，设使身不发热，岂敢汗乎？若此之说，可见沉有表而浮亦有里也。
　　　　　风寒辨

　　凡病伤寒者，本由寒气所伤，而风即寒之帅也。但以风寒分气令，则风主春而东，寒主冬而北；以风寒分微甚，则风属阳而浅，寒属阴而深。然风送寒来，寒随风入，透骨侵肌，本为同气。故凡寒之浅者即为伤风，风之深者即为伤寒；而不浅不深，半正半邪之间者，即为疟疾；其有留于经络而肢体疼痛者，则为风痹。然则伤风也，伤寒也，疟疾、风痹也，皆风寒之所为也。观《灵枢》九宫八风篇及岁露论所载，俱甚言虚邪贼风之为害，口问篇言风成为寒热，此皆指风为寒邪也。即如冬伤于寒者，宜乎其为伤寒也，若春夏秋三时之感冒，则孰非因寒，亦孰非因风而入之？故仲景曰：凡伤寒之病，多从风寒得之。始因表中风寒，入里则不消矣。未有温覆而尚不消散者，岂非风寒本为同气乎？《内经》曰：谨候虚风而避之，故圣人日避邪虚之道，如避矢石然，邪勿能害。此之谓也。此杜渐防微之道也。
　　　　　伤寒三证

　　夫伤寒为病，盖由冬令严寒，以水冰地坼之时，最多杀厉之气，人触犯之，而即时病者，是为正伤寒，此即阴寒直中之证也。然惟流离穷困之世多有之。若时当治平，民安饱暖，则直中之病少见。此伤寒之一也。其有冬时感寒不即病者，寒毒藏于营卫之间，至春夏时又遇风寒，则邪气应时而动，故在春则为温病，在夏则为暑病。是以辛苦之人，春夏多温热病者，皆由冬时触寒所伤，故随气传变，本非即病正伤寒之属，所当因其寒热而随证调治之，此伤寒之二也。　　又有时行之气者，如春时应暖而反寒，夏时应热而反凉，秋时应凉而反热，冬时应寒而反温，此非其时而有其气，是以一岁之中，长幼之病多相似者，是即时行之病，感冒虚风不正之气，随感随发，凡禀弱而不慎，起居多劳倦者，多犯之，此伤寒之三也。凡此三者，皆伤寒之属，但其病有不同，治有深浅，苟不能辨，则必致悞人。
　　　　　六经证

　　成无己曰：热邪自太阳传至太阴，则腹满而嗌干，未成渴也。传至少阴，则口燥舌干而渴，未成消也。传至厥阴而成消渴者，热甚能消水故也。凡饮水多而小便少者，谓之消渴。肝居下部而邪居之，则木火相犯，所以邪上撞心；木邪乘土，则脾气受伤，所以饥不欲食，食即吐蛔；脾土既伤而复下之，则脾气愈虚，所以利不止。　　正阳明腑病者，由表而传里，由经而入腑也。邪气既深，故为潮热自汗，讝语发渴，不恶寒反恶热，揭去衣被，扬手掷足，或发斑黄狂乱，五六日不大便，脉滑而实，此实热已传于内，乃可下之。若其脉弱无神，或内无痞满实坚等证，又不可妄行攻下。　　太阳证似少阴者，以其发热恶寒而脉反沉也。　　少阴证似太阳者，以其恶寒脉沉而反发热也。　　仲景曰：太阳病发热头痛，脉反沉，身体疼痛，若不瘥者，当救其里，宜四逆汤。少阴病始得之，反发热脉沉者，宜麻黄附子细辛汤。按此二证，谓在太阳，其脉当浮而反沉者，因正气衰弱里虚而然，故当用四逆汤，此里虚不得不救也。病在少阴证，当无热而反热者，因寒邪在表，犹未传里，故当用麻黄附子细辛汤，此表邪不得不散也。此二证者均属脉沉发热，但其有头痛故为太阳病，无头痛故为少阴病。但在少阴而反发热者，以表邪浮浅，可以汗解，其反犹轻；在太阳而反脉沉者，以正气衰微，难施汗下，其反为重。由此观之，可见阳经有当温里者，故以生附配干姜，补中自有散意；阴经有当发表者，故以熟附配麻黄，发中亦有补焉。此仲景求本之治，其他从可知矣。
　　　　　传经合病并病辨

　　伤寒传变，不可以日数为拘，亦不可以次序为拘，如《内经》言一日太阳，二日阳明，三日少阳之类，盖言传经之大概，非谓凡患伤寒者必皆如此也。盖寒邪中人，本无定体。观陶节庵曰：风寒之初中人也无常，或入于阴，或入于阳，非但始太阳终厥阴也。或自太阳始，日传一经，六日至厥阴，邪气衰不传而愈者。亦有不罢再传者，或有间经而传者，或有传至二三经而止者，或有始终只在一经者，或有越经而传者，或有自少阳阳明而入者，或有初入太阳不作郁热，便入少阴而成真阴证者。所以凡治伤寒不可拘泥，但见太阳证便治太阳，但见少阴证便治少阴，但见少阳阳明便治少阳阳明，此活法也。又有合病并病之证。曰合病者，两经或三经齐病，不传者为合病，并病者，一经先病未尽又过一经者为并病。所以有太阳阳明合病，有太阳少阳合病，有阳明少阳合病，有三阳合病。三阳若与三阴合病，即是两感。所以三阴无合并例也。即仲景亦曰：日数虽多，但见表证而脉浮紧者，犹宜汗之；日数虽少，但见里证而脉沉实者，犹宜下之。诚为不易之论。故不可执定日数，谓一二日宜发表，三四日宜和解，五六日宜即下。若或不知通变，因致误人者多矣。故必真知其表邪未解，则当汗之；真知其胃邪已实，方可下之；真知其阴寒邪胜，自宜温之；真知其邪实正虚，客主不敌，必须补之。但能因机察变，原始要终，而纤悉无遗者，方是活人高手。
　　　　　阳证阴证辨

　　凡治伤寒，须先辨阳证阴证。若病自三阳，不能解散而传入三阴，则寒郁为热，因成阳证。盖其初病必发热头痛，脉浮紧无汗，以渐而深，乃入阴经。此邪自阳分传来，愈深则愈热，虽在阴经亦阳证也。其脉必沉实有力，其证必烦热炽盛，此当攻里，或清或下，随宜而用。若内不有热，安得谓之阳证乎？　　若初起本无发热头痛等证，原不由阳经所传而径入阴分者，其证或厥冷，或呕吐，或腹痛泻利，或畏寒不渴，或脉来沉弱无力，此皆元阳元气之不足，乃为真正阴证。经曰：发热恶寒发于阳，无热恶寒发于阴。此以传经不传经而论阴阳也。阴阳之治，又当辨其虚实如左。　　治伤寒，凡阳证宜凉宜泻，阴证宜补宜温，此大法也。但以经脏言阴阳，则阴中本有阳证，此传经之热邪也。以脉证言阴阳，则阳中最多阴证，此似阳之虚邪也。惟阴中之阳者易辨，而阳中之阴者为难知耳。如发热狂躁，口渴心烦，喜冷，饮水无度，大便硬，小便赤，喉痛口疮，声粗气急，脉来滑实有力者，此真阳证也。其有身虽热而脉来微弱无力者，此虽外证似阳，实非阳证。观陶节庵曰：凡发热面赤烦躁，揭去衣被，唇口赤裂，言语善恶，不避亲疏，虚狂假斑，脉大者，人皆不识，认作阳证。殊不知阴证不分热与不热，须凭脉下药，至为切当。不问脉之浮沉大小，但指下无力，重按全无，便是阴脉，不可与凉药，服之必死。急与五积散通解表里之寒，甚者必须加姜附以温之。又曰：病自阳分传入三阴者，俱是脉沉，妙在指下有力无力中分：有力者为阳为实为热，无力者为阴为虚为寒。此节庵出人之见也。然以余观之，大都似阳非阳之证，不必谓其外热烦躁，微渴戴阳之类，即皆为阴证也。但见其元阳不足，而气虚于中，虽有外热，即假热耳。设用清凉消耗则中气愈败，中气既败则邪气愈强，其能生乎？故凡遇此等证候，必当先其所急。人知所急在病，而不知所急在命。元气忽去，疾如绝弦，呼吸变生，挽无及矣。　　伤寒纲领惟阴阳为最，此而有误，必致杀人。然有纯阳证，有纯阴证，是当定见分治也。又有阴阳相半证，如寒之即阴胜，热之即阳胜。或今日见阴而明日见阳者有之，今日见阳而明日变阴者亦有之，其在常人最多。此证盘珠胶柱，惟明哲者之能辨也。然以阴变阳者多吉，以阳变阴者多凶。是又不可不察。　　凡病人开目喜明，欲见人多谭者，属阳；闭目喜暗，不欲见人懒言者，属阴。　　论曰：阳盛阴虚，汗之则死，下之则愈；阳虚阴盛，汗之则愈，下之则死。又曰：桂枝下咽，阳盛则毙；承气入胃，阴盛以亡。此阴阳乃以寒热为言也。阳盛阴虚，言内热有余而外寒不甚也。夫邪必入腑，然后作热，热实于内，即阳盛也，故再用温热以汗之则死矣。阳虚阴盛，言寒邪有余而蓄热未深也。夫邪中于表，必因风寒，寒束于外，即阴盛也，故妄用沉寒以下之则死矣。所以阳盛者，用桂枝则毙；阴盛者，用承气则亡。
　　　　　三阳阳明证

　　仲景曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。正阳阳明者，胃家实也。少阳阳明者，发汗利小便，胃中燥烦实，大便难是也。问曰：何缘得阳明病？答曰：太阳病发汗若下，若利小便，此亡津液，胃中干燥，因转属阳明，内实大便难，此名阳明也。问曰：阳明病外证云何？答曰：身热汗自出，不恶寒反恶热也。按此三阳阳明之证，皆自经传腑，胃家之实证也。曰太阳阳明者，邪自太阳转入于胃，其名脾约，以其小便数大便鞕也。正阳阳明者，邪自阳明本经，传入于腑而邪实于胃也。少阳阳明者，邪自少阳传入于胃也。胃为腑者，犹府库之府。府之为言聚也。以胃本属土，为万物所归，邪入于胃则无所复传，郁而为热。此由耗亡津液，胃中干燥，或三阳热邪不解，自经而腑，热结所成。故邪入阳明胃腑者，谓之实邪。土气为邪，王于未申，所以日晡潮热者，属阳明也。论曰：潮热者实也，是为可下之证。又曰：潮热者，此外欲解也，可攻其里焉。又曰：其热不潮，不可与承气。此潮热属胃可知也。然潮热虽为可攻，若脉浮而紧，或小便难大便溏，身热无汗，此热邪未全入腑，犹属表证，仍当和解。若邪热在表而妄攻之，则祸不旋踵矣。
　　　　　两感

　　病两感于寒者，一日则太阳与少阴表里俱病，凡头痛发热恶寒者邪在表，口干而渴者邪在里；二日则阳明与太阴表里俱病，身热目痛鼻干不眠者邪在表，腹满不欲食者邪在里；三日则少阳与厥阴表里俱病，耳聋胁痛寒热而呕者邪在表，烦满囊缩而厥水浆不入者邪在里。凡两感者，或三日或六日，营卫不行，脏腑不通，昏不知人，胃气乃尽，故当死也。若此两感虽为危证，然不忍坐视，其于拯溺救焚之计，所不可免，但当细察其证，亦自有缓急可辨。若三阳之头痛身热，耳聋胁痛，恶寒而呕，此在表者不得不解于外；其三阴之腹满口渴，囊缩讝语，此在里者不得不和其中。若其邪自外入，而外甚于里者，必当以外为主治，而兼调其内。若其邪因虚袭而元气不支者，速宜单顾根本，不可攻邪，但使元阳不败，则强敌亦将自解，其庶几乎有可望也。此证变态非常，故不可凿言方治。　　门人钱祯曰：两感者，本表里之同病，似若皆以外感为言也，而实有未必尽然者。正以外内俱伤，便是两感。今见有少阴先溃于内，而太阳继之于外者，即纵情肆欲之两感也。太阴受伤于里，而阳明重感于表者，即劳倦竭力饮食不调之两感也。厥阴气逆于脏，少阳复病于腑者，即七情不慎，疲筋败血之两感也。人知两感为伤寒，而不知伤寒之两感，内外俱困，病斯剧矣。但伤有重轻，医有知不知，则死生系之。或谓两感证之不多见者，盖亦见之不广，而义有未达耳。其于治法，亦在乎知其由而救其本也。此言最切此病，诚发人之未发，深足指迷，不可不录。
　　　　　表里辨

　　阳邪在表则表热，阴邪在表则表寒。阳邪在里则里热，阴邪在里则里寒。邪在半表半里之间而无定处，则往来寒热。　　邪在表则心腹不满，邪在里则心腹胀痛。　　邪在表则呻吟不安，邪在里则躁烦闷乱。　　邪在表则能食，邪在里则不食。不欲食者，邪在于表里之间，未至于不能食也。　　邪在表则不烦不呕，邪在里则烦满而呕。凡初见心烦喜呕，及胸膈渐生痞闷者，邪在表方传里也，不可攻下。　　凡病本在表，外证悉具而脉反沉微者，以元阳不足，不能外达也，但当救里，以助阳散阴马上策。
　　　　　寒热辨

　　邪气在表发热者，表热里不热也，宜温散之。邪气在里发热者，里热甚而达于外也，宜清之。　　阳不足则阴气上入阳中而为恶寒，阴胜则寒也，宜温之。阴不足则阳气陷入阴中而为发热，阳胜则热也，宜清之。　　寒热往来者，阴阳相争，阴胜则寒，阳胜则热也。盖热为阳，寒为阴。表为阳，里为阴。邪之客于表者为寒，邪与阳相争，则为寒栗；邪之传于里者为热，邪与阴相争，则为热躁。其邪在半表半里之间者，外与阳争则为寒，内与阴争则为热。或表或里，或出或入，是以寒热往来。此半表半里之证也。故凡寒胜者必多寒，热胜者必多热。但审其寒热之势，则可知邪气之浅深也。
　　　　　论汗

　　按仲景表汗之条所用汗剂，不曰麻黄则曰桂枝，此寒邪初感，温散之妙法也。今后人以麻黄、桂枝为异物而不敢用，而复有强为之释者，谓此在仲景乃为隆冬直中阴寒者设耳。不知四时阴胜之邪皆最宜者也。呜呼！仲景之下，再无仲景，可见医中之品矣。　　各经表证，凡有汗出不彻者，皆未足言汗。盖邪未尽去，其人必身热不退，而仍觉躁烦，或四体酸疼，坐卧有不安者，以汗出不彻故也。何从知之？但诊其脉紧不退，及热时干燥无汗者，即其证也，仍宜汗之。如果汗透而热仍不退，或汗后身热愈甚者，是即所谓阴阳交，魂魄离，大凶之兆也。　　凡汗之不彻者，其故有三：如邪在经络筋骨而汗出皮毛者，此邪深汗浅，卫解而营不解，一不彻也；或以十分之邪而出五分之汗，此邪重汗轻，二不彻也；或寒邪方去犹未清楚，遽起露风，而因虚复感，此新旧相踵，三不彻也。凡遇此者，当辨其详，而因微甚以再汗之。　　凡既愈复热者，其故有四：或以邪气方散，胃气未清，因而过食者，是为食复，此其一也；或以表邪方解，原不甚虚，有过慎者，辄加温补，是误补而复，此其二也。若此二者，所谓食入于阴，长气于阳，以致卫气复闭，阳邪复聚而然，表邪既复，仍宜汗也。又或有以新病方瘳，不能调摄，或劳伤脾阴，因而复热者，是名劳复，此其三也；或不慎房室，因而再感者，是名女劳复，此其四也。若此二者，所谓阴虚者阳必凑之而然，此则或从补或从汗，当因变制宜，权其缓急而治分虚实也。　　取汗之法，当取于自然，不宜急暴。但服以汤剂，盖令温暖，使得津津微汗，稍令久之，则手足俱周，遍身通达，邪无不散矣。若一时逼之，致使如淋如洗，则急遽间卫气已达，而营气未周，反有不到之处，且恐大伤元气，非善法也。余尝见有子病者，其父母爱惜之甚，欲其速愈，且当温暖之，令覆以重被，犹恐不足，而以身压其上，子因热极呼叫。其父母曰：犹未也，须再出些方好。及许久放起，竟致亡阳而毙。是但知汗出何妨，而不知汗之杀人。此强发之鉴也。　　又有邪本不甚，或挟虚年衰感邪等证，医不能察，但知表证宜解，而发散太过，或误散无效，而屡散不已，而即被其害者有之；或邪气虽去，遂致胃气大伤，不能饮食而羸惫不振者有之。此过汗之戒也。　　凡发汗太过，一时将致亡阳，或身寒而栗，或气脱昏沉等候，速宜煎独参汤一两许饮之。或甚者以四味回阳饮，速为挽回，庶可保全，否则恐致不救。　　脉有忌汗者，如伤寒论曰：太阳病发热恶寒，热多寒少脉微弱者，此无阳也，不可发汗。弦为阳运，微为阴寒，上实下虚，意欲得温，微弦为虚，不可发汗，发汗则寒栗不能自还。伤寒四五日脉沉而喘满，沉为在里，不可汗，汗亡津液，必大便难而讝语。少阴病脉微，不可发汗，以亡阳故也。伤寒脉微而恶寒者，此阴阳俱虚，不可更发汗更吐下也。尺脉弱而无力者，切不可汗下。尺中迟者，不可发汗，以荣气不足血少故也。按以上忌汗诸脉，可见仲景大意。故凡治伤寒但见脉息微弱，及沉细无力者，皆不可任意发汗。然欲去外邪，非汗不可，而仲景云脉微弱者不可发汗。夫脉弱非阳，既不可用寒凉，而寒邪在表，又不可用攻下，然则舍汗之外，又将何法以治此表邪乎？不知温中即可以散寒，而强主即可以逐寇，此仲景之意，岂不尽露于言表？而明悟者当心会之矣。且凡病外感而脉见微弱者，其汗最不易出，其邪最不易解。何也？正以元气不能托送，即发亦无汗，邪不能解，则愈发愈虚而危亡立至矣。夫汗本乎血，由乎营也。营本乎气，由乎中也。未有中气虚而营能盛者，未有营气虚而汗能达者。脉即营之外候，脉既微弱，元气可知。元气愈虚，邪愈不解，所以阳证最嫌阴脉，正为此也。故治此者，但遇脉息微弱，正不胜邪等证，必须速固根本以杜深入，专助中气以托外邪，必使真元渐充，则脉必渐盛，自微细而至滑大，自无力而至有神，务令阴脉转为阳脉，阴证转为阳证。斯时也，元气渐充，方是正复邪退将汗将解之佳兆。故凡治表邪之法，有宜发散者，有宜和解者，有宜调补营卫者。如果邪实而无汗，则发散为宜；有汗而热不除，则和解为宜；元气虚而邪不能退，则专救根本以待其自解自汗为宜。此逐邪三昧万全之法也。今有庸流但见其外不见其内，每不论证之阴阳，脉之虚实，但知寒凉可以退热，但知发散可以解表，不知元阳一败，则土崩瓦解立见溃矣。
　　　　　论吐

　　太阳证有不当吐而吐者，必邪热乘虚入胃，故致内烦也。　　宿食在上脘者当吐之。
　　凡用药中病即止，不必尽剂也。
　　寸脉弱而无力者，切忌用吐。

　　　　　论下

　　大凡伤寒最宜慎下。若脉息无力及表证未罢者，不可乱投汤剂，下之为逆。　　阴虚水亏，虚烦虚躁者，不可下，重亡其阴，无生理矣。
　　　　　看目

　　凡治伤寒须看两目，或赤或黄，赤者为阳证。若兼六脉洪大有力，或躁而渴者，其热必甚，轻则三黄石膏汤，重则大承气汤之类主之。　　凡目色青白而无昏冒闪烁之意者，多非火证，不可轻用寒凉。　　眼眵多结者，必因有火。盖凡有火之候，目必多液，液干而凝，所以为眵。即如肺热甚则鼻涕出，是亦目液之类也。　　目睛上视者，谓之戴眼，此属足太阳经之证。盖太阳为目之上纲，而与少阴为表里，少阴之肾气大亏，则太阳之阴虚血少，故其筋脉燥急牵引而上。若直视不转者，尤为凶候。欲治此者，速当以培阴养血为主。今人不知皆云为风，若用风药则阴愈虚，血愈燥矣，其看不颠覆者，未之有也。
　　　　　舌色辨

　　舌为心之官，本红而泽。凡伤寒三四日已后，舌上有苔，必自润而燥，自滑而濇，由白而黄，由黄而黑，甚至焦干，或生芒刺，是皆邪热内传，由浅入深之证也。故凡邪气在表，舌则无胎，及其传里，则津液干燥而舌胎生矣。若邪犹未深，其在半表半里之间，或邪气客于胸中者，其胎不黑不濇，止宜小柴胡之属以和之。若阳邪传里，胃中有热，则舌胎不滑而濇，宜栀子豉汤之属以清之。若烦躁欲饮水数升者，白虎加人参汤之类主之。大都舌上黄苔而焦濇者，胃腑有邪热也，或清之，或微下之。《金匮要略》曰：舌黄未下者，下之黄自去。然必大便燥实，脉沉有力而大渴者，方可下之。若微渴而脉不实，便不坚，胎不干燥芒刺者，不可下也。其有舌上黑脸而生芒刺者，则热更深矣，宜凉膈散、承气汤、大柴胡之属，酌宜下之。若胎色虽黑滑而不濇者，便非实邪，亦非火证，非惟不可下，且不可清也。此辨舌之概，虽云若此，然犹有不可概论者。　　按伤寒诸书，皆云心为君主之官，开窍于舌，心主火，肾主水，黑为水色而见于心部，是为鬼贼相刑，故知必死。此虽据理之谈，然实有未必然者。夫五行相制，难免无克，此其所以为病，岂因克为病，便为必死，但当察其根本何如也。如黑色连地而灰黯无神，此其本原已败，死无疑矣。若舌心焦黑而质地红活，未必皆为死证。阳实者清其胃火，火退自愈，何虑之有？其有元气大损而阴邪独见者，其色亦黄黑，真水涸竭者，其舌亦干焦，此肾中水火俱亏，原非实热之证。欲辨此者，但察其形气脉色，自有虚实可辨，而从补从清，反如冰炭矣。故凡以焦黑干濇者，尚有非实非火之证，再若青黑少神而润滑不燥者，则无非水乘火位，虚寒证也。若认此为火，而苦寒一投，则余烬随灭矣。故凡见此者，但当详求脉证，以虚实为主，不可因其焦黑而执言清火也。伤寒固尔，诸证亦然。
　　　　　饮水

　　凡伤寒欲饮水，因内水消竭，欲得外水自救，若大渴欲饮一升，止可与一碗，常令不足，不可太过。若恣饮过量，使水停心下，则为水结胸，留于胃则为噎为哕，溢于皮肤则为肿，蓄于下焦则为癃，渗于肠间则为利下，皆饮水太多之过也。又不可不与，又不可强与，故曰：若还不与非其治，强饮须教别病生也。　　凡阳明病口燥但欲漱水而不欲咽者，以热在经而里无热也，必将为衄，不可与凉药。盖饮水一证，本以内热极而阳毒甚者，最为相宜，若似乎止宜于实邪不宜于虚邪也。而不知虚证亦有不同，如阳虚无火者，其不宜水无待言也。其有阴虚火盛者，元气既弱，精血又枯，多见舌裂唇焦，大渴喜冷，三焦如焚，二便闭结等证，使非借天一之精何以济燃眉之急？故先宜以冰水解其标，而继以甘温培其本，水药兼进，无不可也。其有内真寒，外假热，阴盛格阳等证，察其元气，则非用甘温必不足以挽回，察其喉舌，则些微辛热又不可以近口，有如是者，则但将甘温大补之剂，或单用人参煎成汤液，用水浸极冷而饮之，此以假冷之味，解上焦之假热，而真温之性，复下焦之真阳，是非用水而实亦用水之意。余用此活人多矣，诚妙之甚者也。惟是假热之证，则证虽热而脉则微，口虽渴而便则不闭者，此而欲水，必不可与。若误犯之，则其败泄元阳，为害不小，有不可不慎也。
　　　　　三阳阴证辨

　　足太阳膀胱经病：凡发热头痛，腰脊强，肩背痛，脉浮紧者，是皆太阳证也。若肩背畏寒，恶心欲呕，或眼目无神，不欲见人，喜暗畏明，眼眶酸濇，或喜向壁卧，或戴眼上视，或头倾身痛，甚或颜色清白，隐见青黑，或丹田无力，息短声微，气促而喘，或咽中闭塞，或角弓发痉，或小水清白，或失小便，或小便短赤而内不喜冷，凡脉见浮空无力，或沉紧细弱者，皆太阳合少阴之阴证也。　　足阳明胃经之病：凡发热头目痛不得眠，脉长而数者，本皆阳明证也。若面鼻恶寒，面色青白，或鼻尖冷，口气不热，或唇口青白微黑，或气短声微，鼻息不长，懒于言语，或戴阳面赤，昏沉困倦多眠，或烦躁，面赤身热，虚狂假斑，脉反微细无力，或身虽发热，反欲得衣，或口渴不欲饮水，并水浆不入，或恶寒寒栗恶心呕逆，或肉瞤心悸，或动气见于胸腹，或四肢无力，身重懒于举动，或手足自冷，或肌肉之间，以手按之殊无大热，或大便不实，自利腹痛，凡脉见浮长无力，或短细结促者，皆阳明合太阴之阴证也。　　足少阳胆经之病：凡发热头耳牵痛，胁肋痛，往来寒热，脉见弦数者，本皆少阳证也。若身虽微热而时作时止，时多畏寒，或耳聋或头运，或眼目羞濇，或多惊怯恐畏，或呕苦吐酸，或恶心喜暖，或爪青筋急囊缩，或厥逆下利肠鸣小腹痛，凡脉见弦数无力而沉细微弱者，少阳合厥阴之阴证也。　　以上乃三阳经之阴证。阴证者，即阳虚之证也。皆大忌寒凉克伐之药，妄用即死。余恐将来复有如李子建之流者，故特揭而出之，用为提醒后人之鉴云。
　　　　　再论阴证阳证及李子建伤寒十劝之害
　　天地间死生消长之道，惟阴阳二气尽之，而人力挽回之权，亦惟阴阳二字尽之。至于伤寒一证，则尤切于此，不可忽也。但伤寒之阴证阳证，其义有二：所谓二者，曰经有阴阳，证有阴阳也。经有阴阳，则三阳为阳证，三阴为阴证。证有阴阳，则实热为阳证，虚寒为阴证。凡经之阴阳则有寒有热，故阳经亦有阴证，阴经亦有阳证。证之阴阳，则有假有真，故发热亦有阴证，厥逆亦有阳证。此经自经而证自证，乃伤寒中最要之纲领，不可混也。而今之医流多不明此，故每致混指阴阳，肆行克伐，杀人于反掌之间，而终身不悟，深为可慨。原其由然，非无所本，盖本于李子建之伤寒十劝。十劝之中，惟八劝曰：病已在里不可发汗。九劝曰：饮水不可过多。十劝曰：病后当忌饮食房劳。凡此三者皆为得理，然亦人皆知之，无待其为劝矣。此外七劝，则悉忌温补。如一劝云：伤寒头痛及身热，便是阳证，不可服热药。若此一说，以阳经之表病，认为内热之阳证，治以寒凉，必杀人矣。观仲景治太阳经伤寒，头痛发热无汗者，用麻黄汤；头痛发热汗出恶风者，用桂枝汤。太阳病发热头痛脉反沉身体疼痛者，当救其里，用四逆汤。阳明病脉浮无汗而喘者，出汗则愈，宜麻黄汤。凡此之类，岂非皆用热药以治阳经之头疼发热乎？且凡寒邪之感人，必先入三阳之表，所以为头疼发热等证，使于此时能用温散，则浅而且易。故岐伯曰发表不远热，是诚神圣心传之旨。惟仲景知之，故能用温散如此。是岂果阳经之病便是阳证耶？经证不明，而戒用温热，最妄之谈，此其一也。又二劝曰：伤寒必须直攻毒气，不可补益。若据此说，则凡是伤寒尽皆实证而必无虚矣，何岐伯曰：邪之所凑其气必虚？又曰：寒则真气去，去则虚，虚则寒搏于皮肤之间？又观仲景论伤寒之虚证虚脉，及不可汗吐下者凡百余条，此外如东垣、丹溪、陶节庵辈所用补中益气、回阳返本、温经易元等汤，则其宜否温补，概可知矣。矧今之人，凡以劳倦七情，色欲过度，及天禀薄弱之流，十居七八，使以此辈一旦因虚感邪，若但知直攻毒气而不顾元阳，则寇未逐而主先伤，鼠未投而器先破，顾可直攻无忌乎？凡受斯害死者多矣，妄谈之甚，此其二也。又三劝曰：伤寒不思饮食，不可服温脾胃药。据此一说，则凡见伤寒不食者，皆是实热证，而何以仲景有曰：阳明病不能食，攻其热必哕，所以然者，胃中虚冷故也？又曰：病人脉数，数为热，当消谷引饮而反吐者，以其发汗令阳气微，膈气虚，脉乃数也。数为客热不能消谷，以胃中虚冷故也？又曰：食谷欲呕者，属阳明也，吴茱萸汤主之？若此之类，岂非皆寒证之宜温者耶？但伤寒之热证固不能食，而寒证之不食者尤多，以中寒而不温脾，则元阳必脱而死矣，此妄谈之三也。又四劝曰：伤寒腹痛，亦有热证，不可轻服温暖药。据所云亦有热证，则寒证居多矣。寒痛既多，则何不曰不可轻服寒凉药，而特以温暖为禁者，何也？独不见仲景之治腹痛，有用真武汤者，有用通脉四逆汤者，有用四逆散加附子者，有曰手足厥冷，小腹满按之痛者，此冷结膀胱关元也，使以此证而亦忌温暖，则寒在阴分，能无毙乎？此妄谈之四也。再如五劝之伤寒自利，不可例服补药暖药止泻药，六劝之禁用艾火，七劝之手足厥冷，不可例作阴证等说，总属禁热之谈。余亦不屑与之多辩，但摭取圣贤成法，明哲格言，再悉于此，用救将来，是诚今日之急务也。因详考仲景《伤寒论》见其所列三百九十七法，而脉证之虚寒者一百有余，一百一十三方，而用人参者二十，用桂附者五十有余；又东垣曰：实火宜泻，虚火宜补；又薛立斋曰：大凡元气虚弱而发热者，皆内真寒而外假热也。凡若此者，岂皆余之杜撰耶？岂子建诸人一无所见耶？若无所见，胡可妄言？若有所见，胡敢妄言？今观彼十劝之中，凡禁用温补者居其八九，而绝无一言戒及寒冷，果何意哉？以致末学认为圣经，遂悉以阴证作阳证，悉以虚证作实证，但知凉泻之一长，尽忘虚寒之大害。夫生民元气足者，其几能堪此潜消暗剥之大盗乎？嗟嗟！何物匪才，敢言十劝！既不能搜罗训典，明析阴阳；又不能揣摩实虚，原始要终。总弗求阳德之亨，全不识冰霜之至。后学者多被所愚，致造终身之孽；无辜者阴受其戮，讵思寃魂可怜！余言及此，能不转慈悲为愤怒，借笔削为箴规！独思深诋先辈，岂出本心？亦以目击多艰，难胜呜咽，实亦有为而云然。盖以久感之余，复有所触，适一契姻，向以中年过劳，因患劳倦发热，余为速救其本，已将复元，忽遭子建之徒，坚执十劝以相抗，昧者见其发热，反为左袒，不数剂而遂死。因并往日见闻，倍加伤惨，诚可痛可恨也。子建子建！吾知多寃之积于尔者久矣！故悉此论，以解尔此后之寃孽。尔若有知，尚知感否？
　　　　　论伤寒古治法

　　凡伤寒治法，必当先知经络次序。如一日在太阳，则为发热头痛等证；二日在阳明，则为目痛鼻干不眠等证；三日在少阳，则为耳聋胁痛寒热口苦等证；四日在太阴，则为腹满自利等证；五日在少阴，则为舌干口燥等证；六日在厥阴，则为烦满囊缩等证。此伤寒传经之大概也。然病有不同，证有多变，故不可以一定之法凿凿为拘。今人有不知通变者，每按日按经执方求治，则证多不合，益见其难矣。即如发热无汗头痛者，宜于发汗，本太阳经之证治也。然仲景曰：阳明病外证云何？曰身热汗自出，不恶寒反恶热。此阳明之发热也。曰阳明病反无汗而小便利，呕而咳手足厥者，必苦头痛，此阳明之无汗头痛也。曰伤寒脉弦细头痛发热者，属少阳，此少阳之头痛发热也。凡三阳皆为表证，而惟少阳则曰半表半里，不可发汗。然法曰尺寸俱浮者，太阳受病也；尺寸俱长者，阳明受病也；尺寸俱弦者，少阳受病也。此三经皆受病未入于腑者，可汗而已，岂非少阳亦所当汗乎？此三阳之治，宜乎若此。至于三阴则亦有若此者，如曰：太阴病脉浮者可发汗，宜桂枝汤；曰：少阴病始得之，反发热脉沉者，宜麻黄附子细辛汤；曰：厥阴证下利腹胀满身体疼痛者，先温其里，乃攻其表，温里四逆汤，攻表桂枝汤。凡此皆三阴之发热，三阴之当汗者也。至于下证，则惟独少阳为半表半里之经，若下之恐邪气乘虚内陷，故不可攻，其他五经皆有下证。由此观之，则三阳何尝无里证？三阴何尝无表证？故善治者，但见表邪未解，即当解表；若表证未解，不可攻里也。但见里证已具，即当攻里；若里证未实，尚宜和解也。或汗或和或下，但当随证缓急，而用得其宜，即古今划一之法也。
　　　　　论古法通变

　　凡用药处方，最宜通变，不可执滞。观仲景以麻黄汤治太阳经发热头痛脉浮无汗之伤寒，而阳明病脉浮无汗而喘者亦用之，太阳与阳明合病喘而胸满者亦用之，此麻黄汤之通变也。又如桂枝汤本治太阳经发热汗出之中风，而阳明病如疟状日晡发热脉浮虚宜发汗者亦用之，太阳病外证未解脉浮弱当以汗解者亦用之，太阴病脉浮可发汗者亦用之，厥阴证下利腹胀满身疼痛宜攻表者亦用之，此桂枝汤之通变也。又如小柴胡汤本治少阳经胁痛干呕往来寒热之伤寒，而阳明病潮热胸胁满者亦用之，阳明中风脉弦浮大腹满胁痛不得汗身面悉黄潮热等证亦用之，妇人中风续得寒热经水适断热入血室如疟状者亦用之，此小柴胡汤之通变也。由此观之，可见仲景之意，初未尝逐经执方，而立方之意，多有言不能悉者，正神不可以言传也。所以有此法未必有此证，有此证未必有此方，即仲景再生，而欲尽踵其成法，吾知其未必皆相合。即仲景复言，而欲尽吐其新方，吾知其未必无短长。于戏！方乌足以尽变？变胡可以定方？但使学者能会仲景之意，则亦今之仲景也，又何必以仲景之方为拘泥哉！余故曰：用药处方，最宜通变，不当执滞也。虽然，此变通二字，盖为不能通变者设，而不知斯道之理，又自有一定不易之要焉。苟不知要而强借通变为谭柄，则胡猜乱道，妄识经权，反大失通变之旨矣。
　　　　　麻黄桂枝辨

　　按《伤寒论》曰：太阳病头痛发热恶寒，体痛呕逆，脉阴阳俱紧，无汗而喘者，名为伤寒，麻黄汤主之。太阳病头痛发热，汗出恶风脉缓者，名为中风，桂枝汤主之。此以无汗脉紧者为伤寒，故用麻黄汤；有汗脉缓者为中风，故用桂枝汤；是其辨也。又曰：桂枝本为解肌，若其人脉浮紧，发热汗不出者，不可与也，常须识此，勿令误也。然何以又曰：太阳病外证未解脉浮弱者，当以汗解，宜桂枝汤；阳明病日晡所发，潮热脉虚浮者宜发汗，发汗宜桂枝汤。是岂桂枝为止汗者耶？但麻黄汤无芍药而用麻黄，桂枝汤无麻黄而用芍药。盖桂枝性散，芍药性敛。以芍药从桂枝，则桂枝不峻；以桂枝从芍药，则芍药不寒。然以芍药之懦，终不胜桂枝之勇，且芍药能滋调营气，适足为桂枝取汗之助，故桂枝汤亦是散剂，但麻黄汤峻而桂枝汤缓耳。故凡寒邪深固者，恐服桂枝不能解表，则反以助热，所以脉紧无汗者，宜麻黄不宜桂枝；若脉浮缓有汗或浮弱者，以其风邪尚浅，宜桂枝不宜麻黄也。此麻黄汤为发表之第一，而桂枝汤则解表之次者也。今时医不能察此，但闻汗不出者不可与桂枝，便谓桂枝能止汗，误亦甚矣。而不知止汗在芍药不在桂枝也。但桂枝性温，能强卫气。如《内经》曰：阴气有余，为多汗身寒。仲景曰：极寒反汗出者，此亡阳而汗也。助阳乃可以止汗，则正宜用桂枝矣。　　又《伤寒论》以太阳病无汗脉紧者为伤寒，汗出脉缓者为中风，此风寒之辨也。然大青龙汤证治曰：太阳中风，脉浮紧，发热恶寒，身疼痛，不汗出而烦躁者，大青龙汤主之。是岂非太阳中风，亦有脉紧无汗者耶？可见风之与寒本不相远，但风邪浅而寒邪深耳，浅属阳而深属阴耳。且近见外感寒邪者，率皆伤寒发热脉紧无汗等证，至于中风一证，谓其脉缓有汗而复发热者，其病本不多见，即有之，亦必外因者少，而内因者多也。倘学者以风寒二字，及麻黄、桂枝二汤，必欲分其阴阳同异，而执以为辞，则失之远矣。
　　　　　论今时皆合病并病

　　余究心伤寒已久，初见合病并病之说，殊有不明，而今始悉之。夫所谓合病者，乃二阳三阳同病，病之相合者也；并病者，如太阳先病不解，又并入阳明少阳之类也。观仲景曰：二阳并病，太阳初得病时发其汗，汗先出不彻，因转属阳明，若太阳病证不罢者，不可下。按此云转属阳明，则自太阳而来可知也。云太阳病证不罢，则二经皆病可知也。凡并病者由浅而深，由此而彼，势使之必然也。此合病并病之义，而不知者，皆以此为罕见之证，又岂知今时之病则皆合病并病耳？何以见之？盖自余临证以来，凡诊伤寒初未见有单经挨次相传者，亦未见有表证悉罢止存里证者。若欲依经如式求证，则未见有如式之病，而方治可相符者。所以令人致疑，愈难下手，是不知合病并病之义耳。今列其大略如左：　　合病者，乃两经三经同病也。如初起发热恶寒头痛者，此太阳之证，而更兼不眠，则太阳阳明合病也；若兼呕恶，即太阳少阳合病也；若发热不眠呕恶者，即阳明少阳合病也；若三者俱全，便是三阳合病。三阳合病者其病必甚。　　三阳与三阴本无合病，盖三阳为表，三阴为里。若表里同病，即两感也。故凡有阴阳俱病者，必以渐相传而至，皆并病耳。此亦势所必至，非合病两感之谓。　　并病与合病不同。合病者，彼此齐病也；并病者，一经先病，然后渐及他经而皆病也。如太阳先病发热头痛，而后见目痛鼻干不眠等证者，此太阳并于阳明也；或后见耳聋胁痛呕而口苦等证者，此太阳并于少阳也；或后见腹满嗌干等证者，此太阳并于太阴也；或后见舌干口燥等证者，此太阳并于少阴也；或后见烦满囊缩等证者，此太阳并于厥阴也。若阳明并于三阴者，必鼻干不眠，而兼三阴之证；少阳并于三阴者，必耳聋呕苦，而兼三阴之证。阴证虽见于里，而阳证仍留于表，故谓之并。凡患伤寒而始终热有不退者，皆表邪之未解耳，但得正汗一透则表里皆愈，岂非阴阳相并之病乎？今之伤寒，率多并病，若明此理，则自有头绪矣。治此之法，凡并病在三阳者，自当解三阳之表。如邪在太阳者，当知为阳中之表，治宜轻清；邪在阳明者，当知为阳中之里，治宜厚重；邪在少阳者，当知为阳中之枢，治宜和解。此虽解表之大法，然余仍有心法详载《新方八阵》中。故或宜温散，或宜凉散，或宜平散，或宜补中而散，是又于阴阳交错之理，有不可不参合而酌用者，皆治表之法也。至于病入三阴，本为在里。如太阴为阴中之阳，治宜微温；少阴为阴中之枢，治宜半温；厥阴为阴中之阴，治宜大温。此阴证之治略也。然病虽在阴而有兼三阳之并病者，或其邪热已甚则自宜清火，或其表尚未解则仍当散邪。盖邪自外入，则外为病本，拔去其本则里病自无不愈者，此所以解表即能和中也。若表邪不甚，而里证为急，又当先救其里。盖表里之气，本自相关。惟表不解，所以里病日增；惟里不和，所以表邪不散。此所以治里亦能解表也。但宜表宜里或此或彼之间，则自有缓急先后一定不易之道，而非可以疑似出入者，要在乎知病之薮，而独见其必胜之机耳。此又阴阳并病之治略也。惟是病既在阴，必关于脏，脏气为人之根本，而死生系之。故凡诊阴证者，必当细察其虚实，而补泻寒热，弗至倒施，则今时之治要，莫切乎此矣。
古今图书集成医部全录卷三百五十三

伤寒门

　　　　景岳全书 【明　张介宾】

　　　　　治法

　　凡治伤寒，不必拘于日数。但见表证即当治表，但见里证即当治里。因证辨经，随经施治，乃为良法。若表邪未解，即日数虽多，但有表证而脉见紧数者，仍当解散，不可攻里也。若表邪已轻，即日数虽少，但有里证，而脉见沉实者，即当攻里，不可发表也。然此二者，一曰发表，一曰攻里，皆以邪实者为言也。其有脉气不足，形气不足者，则不可言发言攻，而当从乎补矣。但补有轻重，或宜兼补，或宜全补，则在乎明慧者之用之如法耳。　　伤寒但见发热恶寒，脉紧数无汗，头项痛腰脊强，或肢体酸软者，便是表证，不拘日数多寡，即当解散。但于阴阳虚实，不可不预辨也，而于汗散方中择宜用之。　　伤寒但见往来寒热，胁痛口苦而呕，或渐觉耳聋脉见弦数者，即少阳经半表半里之证，治宜和解，以新方诸柴胡饮及小柴胡汤之类酌宜用之。然少阳之治有三禁，曰不可汗吐下也。　　伤寒如头痛发热恶寒表证之类悉除，反见怕热躁渴讝语，揭去衣被，扬手掷足，斑黄发狂，或潮热自汗，大便不通，小便短赤，或胸腹胀满疼痛，或上气喘促，脉实有力者，即是传里之热证，不拘日数多少，即当清里。如里实邪内结，不得宣通，此必大为涤荡，庶使里通而表亦通也。然必其胸腹胀满，肠胃燥结，而大满大实坚者，乃可攻之。故法曰：痞满燥实坚五者具而后可下。又曰：下不嫌迟。盖恐内不实而误攻之，则必至不救矣。　　凡治伤寒，如时寒火衰，内无热邪而表不解者，宜以辛温热剂散之；时热火盛而表不解者，宜以辛甘凉剂散之；时气皆平而表不解者，宜以辛甘平剂散之。此解散之要法也。盖人在气交之中，随气而化，天地之气寒则宜辛热，天地之气热则宜辛凉。经文既以冬为伤寒，春为温病，夏为暑病，名既因时而易，则方亦不容不随时而更也。但以凉散之法，当知所辨。必其表里俱有热证，方可兼用清凉。若身表虽热，而内无热证者，此以表邪末解，因寒而为热也，不可妄用凉药。盖恐表寒未除，而内寒复至，以寒遇寒，则凝结不解，必将愈甚。经曰：发表不远热，正此之谓也。且舍时从证，尤为治伤寒紧要之法，此又不可不知常变。凡暑热盛行，瘟疫大起，焦渴斑黄，脏腑如火，此则或用寒肃以清其里，或用寒散以救其表，但当察表里而酌缓急之宜也。
　　　　　论虚邪治法

　　凡伤寒治法，在表者宜散，在里者宜攻，此大则也。然伤寒死生之机，则全在虚实二字。夫邪之所凑，其气必虚。故伤寒为患，多系乘虚而入者，时医不察虚实，但见伤寒则动曰伤寒无补法，任意攻邪。殊不知可攻而愈者，原非虚证，正既不虚，邪自不能害之，及其经尽气复，自然病退。故治之亦愈，不治亦愈，此实邪无足虑也。惟是挟虚伤寒，则最为可畏。使不知固本御侮之策，而肆意攻邪，但施孤注，则凡攻散之剂，未有不先入于胃，而元气更虚，邪将更入，虚而再攻，不死何待！是以凡伤寒而死者，必由元气之先败，此则举世之通弊也。故凡临证者，但见脉弱无神，耳聋手颤，神倦气怯，畏寒喜暗，言语轻微，颜色青白，诸形证不足等候，便当思顾元气。若形气本虚，而过散其表，必至亡阳；脏气本虚，而误攻其内，必至亡阴，犯者必死。即如元气半虚而邪方盛者，亦当权其轻重，而兼补以散，庶得其宜。若元气大虚，则邪气虽盛，亦不可攻，必当详察其阴阳，峻补中气。如平居偶感阴寒，邪未深入，但见发热身痛，脉数不洪，内无火证，表里不足者，即当用理阴煎加柴胡或加麻黄，连进一二服，其效如神，此常用第一方也。此外诸证，如虚在阳分，则当以四柴胡饮、补中益气汤或八珍汤、理中汤、温胃饮之类，此温中自能发散之治也。若虚在阴分，而液涸水亏，不能作汗，则当用补阴益气煎、三柴胡饮或三阴煎、左归饮之类，此壮水制阳精化为气之治也。若阴盛格阳，真寒假热者，则当以大补元煎、右归饮，崔氏八味丸料之类，此引火归原之治也。其有阴盛阳衰之证，身虽发热而恶寒不已，或呕恶，或泄泻，或背凉如冰，或手足厥冷，是皆阳虚之极，必用大温中饮或理阴煎，不可疑也。若果邪火热甚而水枯干涸者，或用凉水渐解其热，表未解而固闭者，或兼微解渐去其寒。若邪实正虚，原有主客不敌之势，使但能保定根本，不令决裂，则邪不战而自解，此中大有元妙。余尝借此而存活者，五十年来若干人矣。谨书之以为普济者之则。
　　　　　补中亦能散表

　　夫补者所以补中，何以亦能散表？盖阳虚者，即气虚也。气虚于中，安能达表？非补其气，肌能解乎？凡脉之微弱无力，或两寸短小而多寒者，即其证也。此阳虚伤寒也。阴虚者，即血虚也。血虚于里，安能化液？非补其精，汗能生乎？凡脉之浮芤不实，或两尺无根而多热者，即其证也。此阴虚伤寒也。然补则补矣，仍当酌其剂量。譬之饮酒者，能饮一勺而以一升，宜乎其至于困也；使能饮一斗而与以一合，其真蚍蜉之撼大树耳。
　　　　　寒中亦能散表

　　夫寒中者所以清火，何以亦能散表？盖阳亢阴衰者，即水亏火盛也。水涸于经，安能作汗？譬之干锅赤裂，润自何来？但加以水，则郁蒸沛然，而气化四达。夫汗自水生，亦犹是也。如前论言补阳补阴者，宜助精气也；此论言以水济火者，宜用寒凉也。盖补者补中之不足，济者制火之有余。凡此者均能解表，其功若一。而宜寒宜暖，其用不侔，是则不可不辨。
　　　　　伤寒三表法

　　伤寒者，危病也。治伤寒者，难事也。所以难者，亦惟其理有不明，而不得其要耳。所谓要者，亦惟正气邪气二者之辨而已。使能知正气之虚实，邪气之浅深，则尽之矣。夫寒邪外感，无非由表而入里。由表而入者，亦必由表而出之。故凡伤寒者，必须得汗而后解。但正胜邪者，邪入必浅，此元气之强者也；邪胜正者，其入必深，此元气之弱者也。邪有浅深，则表散有异；正有虚实，则攻补有异。此三表之法，所不容不道也。何为三表？盖邪浅者逐之于藩篱，散在皮毛也；渐深者逐之于户牖，散在筋骨也；深入者逐之于堂室，散在脏腑也。故浅而实者宜直散，直散者逐之无难也。虚而深者宜托散，托散者但强其主而邪无不散也。今姑举其略：如麻黄汤、桂枝汤、参苏饮、羌活汤、麻桂饮之类，皆单逐外邪，肌表之散剂也；又如小柴胡汤、补中益气汤、三柴胡饮、四柴胡饮之类，皆兼顾邪正，经络之散剂也；再如理阴煎、大温中饮、六味回阳饮、十全大补汤之类，皆建中逐邪，脏腑之散剂也。呜呼！以散药而散于肌表经络者，谁不知之？惟散于脏腑，则知者少矣。以散为散者，谁不知之？惟不散之散，则元之又元矣。
　　　　　伤寒无补法辨

　　按伤寒一证，惟元气虚者为最重。虚而不补，何以挽回？奈何近代医流，咸谓伤寒无补法。此一言者，古无是说。而今之庸辈，动以为言，遂致老幼相传，确然深信。其为害也，不可胜纪。兹但以一岁之事言之：如万历乙巳岁都下瘟疫盛行，凡涉年衰及内伤不足者，用大温大补兼散之剂，得以全活者甚多。使此辈不幸而遭庸手，则万无一免者矣。痛夫枉者之非命，因遍求经传，则并无伤寒无补法之例。必求其由，则惟陶节庵有云：伤寒汗吐下后，不可便用参芪大补，使邪气得补而热愈盛。所谓治伤寒无补法也。此一说者，盖本于孙真人之言云：服承气汤得利瘥，慎不可中补也。此其意谓因攻而愈者，本为实邪，故不宜妄用补药，复助其邪耳。初非谓虚证亦不宜补也。此外则有最庸最拙为万世之害者，莫如李子建之伤寒十劝，今后世谬传实基于此。故余于前论直叱其非，并详考仲景《伤寒论》及诸贤之成法，以申明其义焉。矧今人之患伤寒者，惟劳倦内伤七情挟虚之类，十居七八。传诵伤寒无补者十有八九，以挟虚之七八，当无补之八九，果能堪乎？而不知以直攻而死者，皆挟虚之辈也。此在众人则以传闻之讹，无怪其生疑畏。至若名列医家，而亦曰伤寒无补法，何其庸妄无知，毫不自反？误人非浅，诚可丑可恨者也。其有尤甚者，则本来无朮，偏能惑人，但逢时病，则必曰：寒邪未散，何可用补？若将邪气补住，譬之关门赶贼。若此一言，又不知出于何典，乱道异端，尤可恨也！此外又有一辈曰：若据此脉证，诚然虚矣，本当从补，但其邪气未净，犹宜缓之，姑俟清楚，方可用也。是岂知正不能复，则邪必日深，焉能清楚？元阳不支，则变生呼吸，安可再迟？此不知死活之流也。又有一辈曰：此本虚证，如何不补？速当用人参七八分，但以青陈之类监制用之，自然无害。是岂知有补之名，无补之实，些须儿戏，何济安危？而尚可以一消一补，自掣其肘乎？此不知轻重之徒也。即或有出奇言补者，亦必见势在垂危，然后曰快补快补。夫马到临崖，收缰已晚。补而无济，必又曰：伤寒用参者无不死。是伤寒无补之说益坚，而众人之惑益不可破，虽有仪秦不能辨也。余目睹其受害于此者，盖不可胜纪矣。心切悲之，不得不辩。夫伤寒之邪，本皆自外而入，而病有浅深轻重之不同者，亦总由主气之有强弱耳。故凡主强者，虽感亦轻，以邪气不能深入也；主弱者，虽轻必重，以中虚不能自固也。此其一表一里，邪正相为胜负，正胜则生，邪胜则死。倘以邪实正虚而不知固本，将何以望其不败乎？矧治虚治实，本自不同。补以治虚，非以治实，何为补住寒邪？补以补中，非以补外，何谓关门赶贼？即曰强寇登堂矣，凡主弱者避之且不暇，尚敢关门乎？既能关门，主尚强也，贼闻主强，必然退遁，不遁即成禽矣。谓之捉贼，又何不可？夫病情人事，理则相同，未有正胜而邪不却者。故主进一分则贼退一步，谓之内拒，谓之逐邪，又何不可？而顾谓之关门耶？矧如仲景之用小柴胡汤以人参、柴胡并用，东垣之用补中益气汤以参、朮、升麻并用，盖一以散邪，一以固本。此自逐中有固，固中有逐，又岂皆补住关门之谓乎？甚矣！一言之害，杀命无穷！庸医之庸，莫此为甚！余不能以口遍传，故特为此辨。　　徐东皋曰：汉张仲景着《伤寒论》，专以外伤为法，其中顾盼脾胃元气之秘，世医鲜有知之者。观其少阳证小柴胡汤用人参，则防邪气之入三阴；或恐脾胃稍虚，邪乘而入，必用人参、甘草固脾胃以充中气，是外伤未尝不内因也。即如理中汤、附子汤、黄连汤、炙甘草汤、吴茱萸汤、茯苓四逆汤、桂枝人参汤、人参败毒散、人参白虎汤、阳毒升麻汤、大建中等汤，未尝不用参朮以治外感。可见仲景公之立方，神化莫测。或者谓外伤是其所长，而内伤非所知也。此诚不知公者也。何今世之医，不识元气之旨，惟见王纶《杂着》戒用人参之谬说，执泥不移，乐用苦寒，攻病之标，致误苍生，死于非命，抑何限耶？间有病家疑信相半，两弗之从，但不速其死耳。直以因循，俟其元气自尽，终莫之救而毙者，可谓知乎？况斯世斯时，人物剧繁，禀气益薄，兼之劳役名利之场，甚至踏水火而不知恤，躭酒色以竭其真，不谓内伤元气，吾弗信也。观其杂病稍用攻击，而脾胃遂伤，甚则绝谷而死者，可以类推矣。
　　　　　病宜速治

　　凡人有感冒外邪者，当不时即治，速为调理。若犹豫隐忍，数日乃说，致使邪气入深，则难为力矣。惟小儿女子则为尤甚。凡伤寒之病，皆自风寒得之。邪气在表，未有温覆而不消散者。若待入里，必致延久。一人不愈，而亲属之切近者，日就其气，气从鼻入，必将传染。此其病之微甚，亦在乎治之迟早耳。故凡作汤液，不可避晨夜，觉病须臾，即宜速治，则易愈矣。仲景曰：凡发汗温服汤药，其方虽言日三服，若病剧不解，当促之，可半日中尽三服，即速治之意也。其或药病稍见不投，但有所觉，便可改易。若其势重，当一日一夜晬时观之，一剂末退，即当复进一剂。最难者不过三剂，必当汗解。其有汗不得出者，即凶候也。
　　　　　温病暑病

　　温病暑病之作，本由冬时寒毒内藏，故至春发为温病，至夏发为暑病，此以寒毒所化，故总谓之伤寒。仲景曰：发热不恶寒而渴者温病也，暑病则尤甚矣。盖暑病者即热病也，是虽与寒证不同，然亦因时而名，非谓其病必皆热也。此外如夏月中暑者，亦谓之暑病，则又非寒毒蓄留之证，在仲景即名之为中暍。义详暑证门，所当参阅。　　温病暑病之治，宜从凉散，固其然也，然必表里俱有热证，方可治用清凉。若值四时寒邪，客胜感冒不正之气，表邪未解，虽外热如火，而内无热证可据者，不得以温暑之名，执以为热而概用凉药。　　冬有非时之暖，或君相客热之令而病热者，名曰冬温。此与冬月正伤寒大异，法宜凉解，此舍时从证也。若夏月有寒者，宜温亦然。　　《素问》刺志论曰：气盛身寒，得之伤寒；气虚身热，得之伤暑。《伤寒论》曰：脉盛身寒，得之伤寒；脉虚身热，得之伤暑。此二论之言伤寒伤暑者，非即温病暑病之谓，盖单指夏月感触时气者。所当辨其为寒为暑，而寒则宜温，暑则宜清也。身寒者，言受寒憎寒；身热者，言受热发热。非曰身冷者方是伤寒，身热者乃是伤暑也。但此二论，一曰气盛气虚，一曰脉盛脉虚，词若异而理则一也。故凡察气者，当在形色；察脉者，当在本元。合而观之，则见理精矣。
　　　　　发斑

　　发斑证，轻则如疹子，重则如锦纹。其致此之由，虽分数种，然总由寒毒不解而然。如当汗不汗则表邪不解，当下不下则里邪不解，当清不清则火胜不解，当补不补则无力不解；或下之太早则邪陷不解，或以阳证误用温补则阳亢不解，或以阴证误用寒凉则阴凝不解。凡邪毒不解则直入阴分，郁而成热，乃致液涸血枯，斑见肌表，此实毒邪固结，营卫俱剧之证也。但斑有微甚，势有重轻。轻者细如蚊迹，或先红而后黄；重者成粒成片，或先红而后赤。轻者只在四肢，重者乃见胸腹。轻者色淡而隐，重者色紫而显。若见黑斑，或大便自利，或短气，或二便不通，则十死九矣。凡病伤寒而汗下温清俱不能解，及足冷耳聋烦闷咳呕者，便是发斑之候。　　成无己曰：大热则伤血，热不散，里实表虚，热邪乘虚出于皮肤而为斑也。慎不可发汗。若汗之，重令开泄，更增斑烂也。自后诸家所述，皆同此说，余则以为不然。盖凡伤寒之邪，本自外而入，深入不解，则又自内而出，此其表里相乘，势所必至，原非表虚证也。但使内外通达，则邪必由表而解矣。即如犀角地黄汤，乃治斑之要药。人知此汤但能凉血清毒，而不知此汤善于解表散邪。若用之得宜，则必通身大汗，热邪顿解，何为不可汗耶？由此言之，则凡脉数无汗，表证具在者，必须仍从解散。　　凡治发斑，须察表里。如瘟疫不解，热入血室，舌焦烦热发斑者，犀角地黄汤。内外俱热，阳明狂躁，大渴发斑者，白虎汤或加人参。阳毒赤斑，狂言见血者，阳毒升麻汤。疫疠发斑大热而燥者，三黄石膏汤。火郁于经，寒邪不解，脉仍滑数而发斑者，一柴胡饮。阳呀外邪，阳毒不解者，升麻汤。脾肾本虚，外邪不解而发斑者，五柴胡饮。阳明表邪不解，温热发斑者，柴胡白虎煎。温热毒盛，咽痛发斑者，元参升麻汤。阴虚水亏，血热发斑者，玉女煎。阴虚血燥，大热大渴发斑者，归葛饮。内虚外实，阴盛格阳发斑者，大温中饮。太阳阳明恶热，大便秘结，邪毒在腑发斑者，调胃承气汤。　　凡本非阳证，妄用寒凉者，每令人泄泻，邪陷不解。余常用大温中饮、理阴煎之类，解寒托邪，始得大汗；汗后邪达，多有见赤斑风饼随汗而出，随出随没，顷刻即愈，活者多人。凡寒毒为斑，即此可见。使内托无力，则此毒终无出期，日深日甚，难乎免矣。此理甚微，不可不察。
　　　　　发黄

　　凡发黄黄疸等证，多由湿热。如小水不利，或黄或赤，或小腹胀满不痛，或大便实而渴甚，脉来沉实有力，皆湿热之证。轻则茵陈五苓散，重则茵陈汤，分利小便，清血泻火，则黄自退矣。然黄有阴证及诸治法，俱详黄疸门，宜参用之。
　　　　　发狂

　　伤寒发狂，本阳明实热之病，然复有如狂证者，虽似狂而实非狂，此中虚实相反，最宜详辨，不可忽也。凡实热之狂本属阳明，盖阳明为多气多血之经，阳邪传入胃腑，热结不解，因而发狂。《内经》阳明脉解篇曰：胃者土也，故闻木音而惊者，土恶木也。其恶火者，热甚恶火也。其恶人者，以阳明厥则喘而惋，惋则恶人也。其病甚则弃衣而走，登高而歌，或数日不食，或逾垣上屋者，以四肢为诸阳之本，阳盛则四肢实，实则能登高也。其弃衣而走者，以热盛于身也。其妄言骂詈，不避亲疏而歌者，以阳盛为邪也。又曰：阴不胜其阳则脉流薄疾，并乃狂。又曰：邪入于阳则狂。是皆以阳明热邪，上乘心肺，故令神志昏乱若此，此阳狂也。然伤寒病至发狂，是为邪热已极，使非峻逐火邪，则不能已，故但察其大便硬结，或腹满而坚，有可攻之证，则宜以大小承气或凉膈散、六一顺气汤之类下之可也。如无胀满实坚等证，而惟胃火致然者，则但以白虎汤、抽薪饮之类，泄去火邪，其病自愈。　　如狂证本非实热发狂，其证亦有轻重。如仲景曰：太阳病不解，热结膀胱，其人如狂，其外不解者，尚未可攻，当先解外，外已解，但少腹急结者，乃可攻之，宜桃仁承气汤。又曰：太阳病六七日，表证仍在，脉微而沉，反不结胸，其人如狂者，以热在下焦，少腹当硬满，小便自利者，下其血乃愈，抵当汤主之。按此二条，以太阳热邪不解，随经入腑，但未至发狂，故曰如狂。此以热搏血分，蓄聚下焦，故宜下也。　　近见伤寒家则别有如狂之证，古人所未及言者。盖或由失志而病，其病在心也；或由悲忧而病，其病在肺也；或由失精而病，其病在肾也；或由劳倦思虑而病，其病在肝脾也。此其本病已伤于内，而寒邪复感于外，则病必随邪而起矣。其证如狂，亦所谓虚狂也。而虚狂之证，必外无黄赤之色，刚暴之气；内无胸腹之结，滑实之脉；虽或不时躁扰而禁之则止，口多妄诞而声息不壮；或眼见虚空，或惊惶不定；察其上则口无焦渴，察其下则便无硬结。是皆精气受伤，神魂不守之证。此与阳极为狂者，反如冰炭。而时医不能察，但见错乱，便谓阳狂，妄行攻泻，必致杀人。凡治此者，须辨阴阳。其有虚而挟邪者，邪在阳分，则宜补中益气汤之类；邪在阴分，则宜补阴益气煎之类。虚而无邪者，在阳分则宜四君、八珍、十全大补汤、大补元煎之类，在阴分则宜四物、六味、左归饮、一阴煎之类。阴虚挟火者，宜加减一阴煎、二阴煎之类；阳虚挟寒者，宜理中汤、回阳饮、八味汤、右归饮之类。此方治之宜，大略如此。而变证之异，则有言不能传者。能知意在言表，则知所未言矣。　　凡身有微热，或面赤戴阳，或烦躁不宁，欲坐卧于泥水中，然脉则微弱无力，此阴证似阳也，名为阴躁。盖以阳虚于下，则气不归原，故浮散于上，而发躁如狂。速当温补其下，命门暖则火有所归，而病当自愈。若医不识此，而误用寒凉者必死。　　发狂下利讝语者不治。狂言目反直视者为肾绝，死。汗出后辄复热，狂言不食者，死。
　　　　　结胸

　　按结胸一证，观《伤寒论》所载如前数条，凡太阳表邪未解而误下者成结胸，少阳证亦然，太阳少阳并病者亦然。此不当下而误下之，以致脏气空虚，外邪乘虚内陷，结于胸膈之间，是皆因下而结者也。又曰：伤寒六七日结胸热实，脉沉而紧，心下痛，按之石硬者，此不因下而邪实渐深，结聚于胸者也。然则结胸一证，有因误下而成者，有不因下而由于本病者。观近代伤寒诸书云，未经下者，非结胸也，岂不谬哉！　　结胸证观仲景所言，惟太阳少阳二经误下者有之，而阳明一经独无言及者，何也？盖凡病入阳明，胃腑已实，故可下之而无害也。然又曰：阳明病心下硬满者，不可攻之，攻之利不止者死。此岂非阳明在经表证邪未入腑者，亦为不可下乎？不惟三阳为然，即三阴之证，其有发热恶寒，表邪未解者，切不可下，最当慎也。　　结胸证治之辨：凡心腹胀满硬痛，而手不可近者，方是结胸；若但满不痛者，此为痞满，非结胸也。凡痞满之证，乃表邪传至胸中，未入于腑，此其将入未入，犹兼乎表，是即半表半里之证，只宜以小柴胡之属加枳壳之类治之。或以治之本方，对小陷胸汤亦妙。今余新方，制有柴陈煎及一柴胡饮之类，皆可择而用之也。至于结胸之治，则仲景俱用大陷胸汤主之。然以余之见，则惟伤寒本病，其有不因误下，而实邪传里，心下硬满，痛连小腹而不可近，或躁渴讝妄，大便硬，脉来沉实有力者，此皆大陷胸汤所正宜也。其于太阳少阳，表邪未解，因下早而致结胸者，此其表邪犹在，若再用大陷胸汤，是既因误下而复下之，此则余所未敢。不若以痞满门诸法，酌其轻重，而从乎双解，以缓治之；或外用罨法，以解散胷中实邪。此余之屡用获效而最稳最捷者也。
　　　　　厥

　　厥有二证，曰阳厥，曰阴厥也。阳厥者，热厥也。必其先自三阳传入阴分，故其初起，必因头疼发热，自浅入深，然后及于三阴，变为四肢逆冷，或时乍温，其证必便结躁烦，讝语发渴，不恶寒反恶热，脉沉有力。此以传经热证所化，外虽手足厥冷，内则因于热邪。阳证发厥，故为阳厥，乃阳极似阴也。其证由邪热内结，或伏阳失下之所致也。凡厥微则热亦微，宜四逆散之类；厥甚则热亦甚，宜承气汤之类也。　　阴厥者，寒厥也。初无三阳传经实热等证，而真寒直入三阴，则畏寒厥冷，腹痛吐泻，战栗不渴，脉沉无力者，此阴寒厥逆，独阴无阳也，故为阴厥。轻则理中汤，重则四逆、回阳等汤主之。　　按阳厥阴厥，其辨如前，此先哲之大法也。然愚则犹有所辨：如阴厥一证，既无阳证阳脉而病寒若此，明是阴证，今人但曰中寒者，即其病也。然犯此者无几，知此者无难。治宜温中，无待辨也。惟是阳厥一证，则有不得不辨者。夫厥由三阳所传，是为阳厥，此固然矣。即以传经者言之，又岂尽无阴证乎？故凡病真阳不足者，即阳中之阴厥也；脉弱无神者，即阳中之阴厥也；攻伐清凉太过者，即阳中之阴厥也。四肢为诸阳之本，使非有热结烦渴胀实等证而见厥逆者，皆由阳气不足也。成无己曰：大抵厥逆为阴所主，寒者多矣。又曰：厥为阴之盛也。故凡属挟虚伤寒，则虽自阳经传入者，是亦阳中之阴厥也。阴中之阴者宜温，阳中之阴者果宜凉乎？学者勿谓其先有头疼发热，但自三阳传至者，便为阳厥，而寒因热用之，则为害不小矣。　　脏厥证：仲景曰：伤寒脉微而厥，至七八日肤冷，其人躁无暂安时者，此为脏厥。脏厥者死，阳气绝也。　　蛔厥证：仲景曰：蛔厥者，其人当吐蛔。今病者静而复时烦，此为脏寒。蛔上入膈，故烦。须臾复止，得食而呕，又烦者，蛔闻食臭出，其人当自吐蛔。蛔厥者，乌梅丸主之。　　成无己曰：脏厥者死，阳气绝也。蛔厥虽厥而烦，吐蛔已则静。不若脏厥而躁，无暂安时也。病人脏寒胃虚，故宜与乌梅丸温脏安虫。
　　　　　讝语郑声

　　实则讝语，虚则郑声，此虚实之有不同也。夫讝语郑声，总由神魂昏乱，而语言不正，又何以分其虚实？但讝语者，狂妄之语也；郑声者，不正之声也。讝语为实，实者邪实也。如伤寒阳明，实热上乘于心，心为热冒，则神魂昏乱而讝妄不休者，此实邪也。实邪为病，其声必高，其气必壮，其脉必强，其色必厉。凡登高骂詈狂呼躁扰之类皆是也。此之为病，有燥粪在胃而然者，有瘀血在脏而然者，有火盛热极而然者，有腹胀便秘口疮咽烂而然者。察其果实，即当以三承气或白虎汤、凉膈散之类治之。　　郑声为虚，虚者神虚也。如伤寒元神失守，为邪所乘，神志昏沉而错乱不正者，此虚邪也。虚邪为病，其声必低，其气必短，其脉必无力，其色必萎悴。凡其自言自语，喃喃不全，或见鬼怪，或惊恐不休，或问之不应答之不知之类皆是也。此之为病，有因汗亡阳、因下亡阴而然者，有焦思抑郁竭蹶心气而然者，有劳力内伤致损脾肾而然者，有日用消耗暗残中气而然者。凡其或虽起倒而遏之即止，终不若实邪之难制者，即虚邪也。察其果虚，最忌妄行攻伐，少有差谬，无不即死。治此者速宜察其精气，辨其阴阳，舍其外证，救其根本。稍迟犹恐不及，而况于误治乎？甚至有自利身寒，或寻衣撮空，面壁啐啐者，尤为逆候。盖讝妄一证，最于虚损者，不宜有之。故凡身有微热，脉见洪滑者，生；心多烦躁，脉见微弱细急而逆冷者，死。所以证逢虚损而见有讝妄者，即大危之兆，不可不加之意也。
　　　　　衄血

　　杂病衄血，积热在里；伤寒衄血，积热在表。论曰：伤寒小便清者，知不在里，仍在表也，当发其汗。若头痛者必衄，宜桂枝汤。曰伤寒脉浮紧不发汗，因致衄者，麻黄汤主之。此以伤寒之衄，为其热不在里在表而然也。然又论曰：衄家不可发汗。而何以复用桂枝、麻黄等汤？盖衄由乎阴者，以阴虚火动也，故不宜再汗以亡阴；衄由乎阳者，以表邪未解也，故当用桂枝、麻黄以发散。又论曰：太阳病脉浮紧发热，身无汗自衄者愈。此以表邪欲解，不从汗而从血，俗人谓之红汗，所以衄后当愈也？由此观之，则有因衄而愈者，以经通而邪散也。有治衄仍当发散者，以邪之将解未解，而因散其余邪也。治衄之法，于斯可见。若寒气不甚而用麻黄、桂枝，似属太刚，或易以柴葛之类，自无不可，用者其酌之！　　论曰：阳明病口燥，但欲漱水不欲咽者，此必衄。盖阳明之脉络于口鼻，今其漱水不欲咽者，以热在经而里无热，故当鼻衄也。　　有动阴血者，又非衄血之谓。论曰：少阴病但厥无汗，而强发之，必动其血，未知从何道出，故或从口鼻、或从目出者，是名下厥上竭，此阴血也，乃为危证。
　　　　　蓄血

　　伤寒蓄血者，以热结在里，搏于血分，留瘀下焦而不行也。论曰：伤寒有热，少腹满，应小便不利，今反利者，为有血也。又曰：太阳病身黄脉沉结，少腹硬，小便不利者，为无血也。小便自利，其人如狂者，血证谛也。大抵热蓄血分，留结下焦则生狂躁。论曰：热结膀胱，其人如狂者是也。然又有阳明证，其人喜忘，屎虽硬而大便反快，其色黑者，是亦蓄血之证。故诊伤寒但其少腹硬满而痛，便当问其小便，若小便自利者，知为蓄血之证。盖小便由于气化，病在血而不在气，故小便利而无恙也。血瘀于下者，血去则愈。其在仲景之法，则以抵当汤、抵当丸主之。愚谓但以承气之类加桃仁、红花以逐之；或其兼虚者，以玉烛散之类下之，则蓄血自去而病无不除矣。
　　　　　热入血室

　　血因热结，而留蓄不行也。有热入血室者，以邪入血分而血乱不调也。故血蓄者去之则愈，血乱者调之则安。调之之法，则热者宜凉，陷者宜举，虚者宜滋，瘀者宜行，邪未散者宜解也。然此皆病在下焦，故曰无犯胃气及上二焦，必自愈。是又不可不察。
　　　　　劳力感寒

　　凡因辛苦劳倦而病者，多有患头痛发热恶寒，或骨腿酸疼，或微渴，或无汗，或自汗，脉虽浮大而无力，亦多紧数，此劳力感寒之证，即东垣云内伤证也，宜补中益气汤，或补阴益气煎及五福饮等剂为良。所谓温能除大热，即此类也。若或邪盛无汗，脉见洪数而当和解者，即当用诸柴胡饮之类主之。　　凡劳力感寒一证，人皆以服役辛苦之人为言，而不知凡为名利所牵，有不自揣，以致竭尽心力而患伤寒者，皆其类也。故凡有形劳而神不劳者，劳之轻者也。若既劳其神，又劳其形，内外俱劳，则形神俱困，斯其甚矣。令人之病伤寒者，率多此类。轻者和解，治宜如前；重者速宜救本，当于培补诸方择而用之，庶乎有济。倘不知其所致之由，而概施混治，但知攻邪，则未有不误人者矣。此即劳倦内伤之类，诸义具详本门。
　　　　　动气

　　按动气一证，即筑筑然动于脐旁及左乳之下曰虚里者，皆其联络者也。考之《难经》，则以脐之上下左右，分心肾肝肺四脏，而各列其证，在《伤寒论》所载亦详。成无己曰：动气者，脏气不治，正气内虚也。虽诸说如此，然皆未尽其要，所以今之医家，多不识此为何证，而且疑为未见此证也。余尝留心察此，所见极多。盖动气之在脐旁者，皆本于下焦之阴分。凡病关格劳损者，多有此证，而尤于瘦薄者易见之。其动之微者则止于脐旁上下，其动之甚者则连及虚里心胁，真若舂舂连续，而浑身皆振动者。此以天一无根，故气不蓄藏而鼓动于下，诚真阴不守大虚之候也。何以验之？但察于呼吸饥饱之顷，可得其征。凡病此者，馁时则动甚，饱时则稍缓；呼出则动甚，吸入则稍缓。但虚甚者动必甚，虚微者动亦微，岂非虚实之明证乎？即在病者，虽常觉其振动，而无疼无痒，尚不知为何故；医家多不以为意，弗能详察，故不知为何病。此动气之不明也久矣。此动气之见于虚损者极多，而见于伤寒者亦不少也。精虚者既不可汗，阴虚者又不可下。仲景但言其禁而不言其治，然则动气之治，岂无法乎？独于霍乱条中云：脐上筑者，肾气动也，用理中丸去朮加桂四两以治之。此其意在脾肾，概可知也。然余之治此，则惟直救真阴以培根本，使其气有所归，无不获效。欲察虚实者，最不可忽此一证。
　　　　　战汗

　　战与栗异，战由乎外，栗由乎内也。凡伤寒欲解将汗之时，若其正气内实，邪不能与之争，则但汗出自不作战。所谓不战，应知体不虚也。若其人本虚，邪与正争，微者为振，甚则为战，正胜邪则战而汗解矣。故凡邪正之争于外者则为战，战其愈者也。邪正之争于内者则为栗，栗其甚者也。论曰：阴中于邪，必内栗也。夫战为正气将复，栗则邪气肆强。故伤寒六七日，有但栗不战，竟成寒逆者，多不可救。此以正气中虚，阴邪内盛，正不胜邪而反为邪气所胜。凡遇此证，使非用大补温热之剂，及艾灼回阳等法，其他焉得而御之？
　　　　　头汗

　　头汗之证有二：一为邪热上壅，一为阳气内脱也。盖头乃诸阳之会，凡伤寒遍身得汗者，谓之热越。若身无汗，则热不得越而上蒸阳分，故但头汗出也。治热蒸者，可清可散，甚者可下，在去其热而病自愈。至若气脱一证，则多以妄下伤阴，或克伐太过，或泄泻不止，以致阴竭于下则阳脱于上，小水不通而上见头汗，则大危矣。　　头汗脉紧数，有表邪当散者，宜小柴胡汤，或柴胡桂枝干姜汤，及新方诸柴胡饮，俱可酌用。　　若有火邪，脉洪滑，内多烦热，头汗当清者，宜人参白虎汤、益元散之类主之。　　若水结胸，心下满，头汗出者，或大陷胸汤，或小半夏茯苓汤。　　若便结腹胀疼痛，头汗者，宜承气汤。　　若诸虚泄泻，阳脱头汗者，宜速用独参汤，或大补元煎、六味回阳等饮，作急救之，庶可保全。
　　　　　吐蛔

　　凡治伤寒若见吐蛔者，虽有大热，忌用凉药，犯之必死。盖胃中有寒，阳气弱极则蛔逆而上，此大凶之兆也。急用炮姜理中汤一服，加乌梅二个，花椒一二十粒，服后待蛔定，然后以柴胡或补中益气等剂，渐治其余。盖蛔闻酸则静，见苦则安也。
　　　　　腹痛

　　若小腹硬痛，小水自利，大便黑身目黄者，属蓄血痛，亦用寒剂加行血药，下尽黑物自愈。　　凡伤寒腹中痛甚，但将凉水一盏与病者饮而试之，若饮水后痛稍可者，属热痛，当用凉药清之　　以上皆实热痛也，必脉来沉实有力，方是此证。若微弱者，仍当详审从缓治之。　　若饮水愈加作痛，此为寒痛，当用温药和之。和之不已，而或四肢厥冷，呕吐泻利者，急用热药救之。但须详脉之有力无力，方为良法。
　　　　　下利

　　凡杂证下利，多积于寒；伤寒下利，有寒有热。盖热邪传里，则亦有下利之证。但寒利最多，热利则仅见耳。治者当辨寒热，若误用之，则为害最大。　　凡伤寒下利，由热邪者，必有烦躁大热，酷欲冷水等证，亦必有洪滑强盛数实等脉。如果表里俱热，方可作火证论治。若其脉虽数而无力，外虽身热而不恶热，内虽渴而不喜冷，此其内本不热，而病为下利者，悉属虚寒，治宜四逆汤、理中汤、温胃饮、胃关煎、五苓散之类，酌用可也。或表里寒邪俱甚，则当以麻桂饮相兼用之为最妥。若以寒利作热利，妄用寒凉，再损胃气，则无有不死。　　表里俱病而下利者，虽有表证，所急在里。盖里有不实，则表邪愈陷，即欲表之，而中气无力，亦不能散。故凡见下利中虚者，速当先温其里，里实气强则表邪自解，温中可以散寒也。　　脉数又欲饮水，是诚热矣。然寒邪在表，脉无不数。但数而有力者为阳证，数而无力者即阴证矣。泻利亡津，无有不渴。但渴欲饮水，愈多愈快者为阳证；若口虽欲水而腹不欲咽者，即非阳证矣。此外如渴欲茶汤者，乃泻渴之当然也，不得悉认为热证。　　凡伤寒表邪未解，脉实滑数，喜冷气壮，内外俱热而下利者，宜柴芩煎主之。　　凡伤寒下利者，本非阳明实邪，不当讝语，今既讝语，故知有燥屎当去也。又若少阴下利，心下有痛有硬者，必有所积，故亦当下。　　凡利家身凉脉小者为顺，身热脉大者为逆，此以外无表证而病之在脏者言也。　　下利日十余行，脉反实者，死。发热下利至甚，厥不止者，死。直视讝语下利者，死。下利无脉，手足厥冷，灸之不温，脉不还者，死。少阴病自利，烦躁不得卧寐者死。大抵下利一证，为脱气至急，五夺之中，惟此为甚。《金匮要略》曰：六腑气绝于外者，手足寒；五脏气绝于内者，利下不禁。脏气既脱，不能治也。　　按仲景言表证未除而误下之，因致外热未退，内复作利，故云协热下利。此一热字，乃言表热也，非言内热也。夫协者协同之协，非挟藏之挟，即表里俱病之谓。故治此者，止有桂枝人参汤一方，其义显然可见。即如成无己《明理论》曰：表邪传里，里虚协热则利，是亦以表邪为言也。奈何后学不明此义，止因协热二字，每每以表作里，以寒作热，但见作利者，无论表里虚实，即认为内热，便云协热下利。且近有不必误下而妄用芩连治表热者。表证得寒，热愈不退，乃致下利，或脾胃素弱，逢寒即泄者皆是此证。既见下利，益云协热，其谬孰甚。独不观仲景桂枝人参汤，岂治内热之剂乎？寒热倒施，杀人多矣。余因特表于此。
　　　　　小便

　　凡伤寒小便清者，病不在里仍在表也，当解表。发汗小便利者，病不在气分而在血分，以小水由于气化也。　　阳盛则欲衄，阴虚则小便难。
　　凡病伤寒而小水利者多吉，以内邪不甚也。　　凡伤寒表证未除，病在阳分者，不可即利小便。盖走其津液，取汗愈难，且恐大便干结也。
　　　　　死证

　　少阴病，恶寒身蜷而利，手足逆冷者，不治。少阴病，吐利躁烦四逆者，死。少阴病，四逆身蜷，脉不至，不烦而躁者，死。少阴病六七日息高者，死。少阴病至五六日自利，烦躁不得卧寐者，死。少阴病下利，厥逆无脉，服药后脉微续者生，脉暴出者死。少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，为难治。　　阴病见阳脉者生，阳病见阴脉者死。脉纯弦者死。脉阴阳俱虚，热不止者死。脉阴阳俱盛，大汗出，热不解者，死。手足逆冷，脉沉细，讝言妄语者，死。脉证俱虚而见讝妄者，死。伤寒六七日，脉微，手足厥冷烦躁，灸厥阴，厥不还者死。寸脉上不至关为阳绝，尺脉下不至关为阴绝，此皆不治，决死也。伤寒下利日十余行，脉反实者死。　　伤寒病，胁下素有痞气，连于脐旁，痛引少腹入阴筋者，此名脏结，死。发热下利，厥逆躁不得卧者，死。发热下利至甚，厥不止者死。直视讝语喘满者死，下利者亦死，下利发热者亦死。发热而厥，七日下利者难治。伤寒六七日发热而利，汗出不止者，死，有阴无阳故也。阳气前绝，阴气后绝者，阴证也，其人死后，身色必青。阴气前绝，阳气后绝者，阳证也，其人死后，身色必赤。腋下温，心下热也。《金匮要略》曰：六腑气绝于外者，手足寒；五脏气绝于内者，利下不禁。盖伤寒发热为邪气独甚。若下利至甚，厥不止，此以邪未解而脏腑之气先绝，故死。
　　　　　伤寒逆证赋

　　伤寒难疗，逆证须知。阳病怕逢阴脉，讝语阴证非宜。乍疏乍数脉之忌，口张目陷鼻如煤。干呕出气，骨节痛而呃逆弗已；发斑发黄，大便利而先赤后灰。霍乱躁烦，心下闷而喘胀，腹膨呃逆，下泄利而难溲；四肢厥逆，眼定腹疼如石，内外关格，头汗阳脱溲迟。头运胸痛四肢冷，声哑唇疮狐惑悲。七日已过复大热，喘逆上气脉散危。阴阳易，脉离经而外肾肿，手足挛拳加腹痛；阴阳交，大汗后而热愈甚，躁疾狂言食更稀。厥利无脉，灸而不至者肾殆；唇青舌卷，耳聋囊缩者肝离。赤斑黑斑，救五而收一；寻衣撮空，两感者何疑？凡诸汗证，仍当备言。只在头面不遍身，鼻衄不止；口噤肉战多呕促，如油汗圆。当汗无汗，麻黄数剂不能通，尤嫌脉躁；汗后呕吐，水药不入证反剧，言乱目眩。湿家大汗必成痉，风湿与疸皆讝言。犯湿温则身青面变，耳聋不语名重暍；发少阴必九窍出血，下厥上竭奚能痊？动气脉迟弱皆忌，风湿和中湿不堪。其诸下利，尤宜细参。热厥利而汗难止，冷厥利而躁不眠。少阳阳明合病，脉弦者负；少阴吐泻无脉，拳厥躁烦。讝语直视而喘满，下利频数而脉坚。脏结者脐痛引阴，白胎下利；除中则厥逆而利，反能食焉。误下湿家之头汗，溲难便利喘加添。体如熏而摇头直视，心神已绝；唇吻青而四肢多汗，肝气不全。肾绝者，直视狂言而遗尿反目；肺绝者，喘无休歇而汗润发巅。虚汗发黄环口黑，非脾经之吉兆；孤阳偏胜脉暴出，知阴绝之在先。此伤寒之逆候，勿侥幸以图全！
　　　　石室秘箓 【清　陈士铎】

　　　　　治法

　　凡人病初起之时，用药原易奏功。无如人看不清，用药错乱，往往变证峰起。苟认得清，用得当，又何变证之生耶？如伤寒之证，必然头痛身疼，咳嗽痰多，切其脉必浮，此伤风也，即以防风、荆芥、柴胡、甘草、黄芩、半夏各一钱，水煎服，一剂即止，不再剂也。　　伤寒之初起也，鼻塞目痛，项强头亦痛，然切其脉必浮紧，此伤寒也，若以伤寒治之即愈。方用桂枝、甘草、陈皮、干葛各一钱，水煎服，一剂即愈。　　人有正气虚而中风寒，不可先攻其邪。盖邪之所凑，其气必虚。邪之敢入于正气之中者，是人之正气先虚也。不急补其正气，则邪何所畏而肯速去哉？譬如贼人入室，主懦而仆从又怯，贼必将安坐门庭，逍遥酒食矣。苟能用一二果敢之士，出死力争敌，则盗寇且急走而不遑也。故必先补其正，而后可以散邪。方用人参、黄芪、白朮、当归各三钱，柴胡二钱，半夏、甘草、陈皮各一钱，神曲、黄芩各五分，山楂五粒，水煎服。此方妙在用参、归、芪、朮以扶正气，加柴胡、半夏以祛邪，加陈皮、山楂以消食，加甘草以和中，不治邪而邪自退也。　　一方用人参、甘草、半夏各一钱，柴胡、白朮、茯苓各三钱，水煎服。此方专治正气虚而邪入之者。如头疼发热，凡脉右寸口大于左寸口者，急用此方，无不全愈。盖虽有外邪，不可纯作邪治。当以补正为先，治邪为后。　　邪入皮毛腠理，将入营卫，急宜发散。方用白朮三钱，荆芥、柴胡、苏叶、半夏、甘草、苍朮、丹皮各一钱，水煎服。此方平和之中有妙理。盖木气之郁，最宜乎散。今所用之药，俱是直入肝经之圣药，自然肝木疏通，枝叶条达也。　　人病发热，必先散其邪气。俟邪气速去，而后再扶其正气，则正气不为邪气所伤。方用柴胡、荆芥、半夏、黄芩、甘草各一钱，水煎服，则邪散而身凉。盖四时不正之气，来犯人身，必然由皮毛而入营卫，今用柴胡、荆芥先散其皮毛之邪，邪既先散，安得入里？方中又有半夏以祛痰使邪不得挟痰以作祟，又有黄芩使不得挟火以作殃，况又有甘草调和药味以和中，邪既先散，而正气又不相亏。但世人不肯先服药，因以邪由皮毛而入营卫，由营卫而入脏腑也。倘先用此方，又何至传经深入哉？一方用柴胡、当归、栀子、甘草、陈皮各一钱，天花粉、白芍各二钱，水煎服。此方凡肝脉郁者，用一剂即快，不必专是外感也，治内伤初起者神效。又一方用当归二钱，柴胡、白芍、茯苓、甘草、麻黄、桂枝各一钱，陈皮五分水煎服，此方专治伤寒初起者神效。乘其尚未传经，可从补正之中，兼用祛邪之品而热散之也。盖初起之邪，尚不敢与正气相敌，故一补正气而邪气自消。及一传经，则正气遁入于脏腑，不敢与邪相争，愈补而愈不敢出也。故一传经则万万不可用补药。今乘其初起之时，亟用补剂，而加以祛邪之品，用桂枝以散热，用麻黄以祛寒，寒热相攻，邪难内入，而又有正气之健以助之，所以一剂而尽愈也。　　伤寒变为结胸，若仍以平常药饵相治，吾见其坐毙而已矣。盖伤寒火邪正炽，原不可急与饮食，若不知禁忌与之，胃中得食，不啻如宝，如茹而不出，而他脏见胃中有食，群起相争，其势猖狂，非杯水可解，必当以变法治之。急须以(艹舌)蒌一枚捶碎，入甘草一钱，同煎服之。夫(艹舌)蒌乃陷胸之胜物，平常人服之，必至心如遗落，今病人一旦服之，不畏其虚乎？谁知无病常人，断断不可服此，而伤寒结胸之证，却有相宜。盖食结在胸，非大黄、芒硝、枳壳、槟榔、厚朴之类可能祛逐，必得(艹舌)蒌，始能陷之入于脾中；尤恐其过于下也，少加甘草留之，且得甘草之和，不至十分推荡。此变证而用变法，真胜于用正也。　　伤寒两感，隔经相传，每每杀人。如第一日宜在太阳，第二日阳明，第三日少阳，第四日太阴，第五日少阴，第六日厥阴，此顺经传也。今第一日太阳即传阳明，第二日阳明即传少阳，第三日少阳即传太阴，第四日太阴即传少阴，第五日少阴即传厥阴，此过经传也。　　更有第一日太阳即传少阳，第二日阳明即传太阴，第三日少阳即传少阴，第四日太阴即传厥阴，此隔经传也。第一日太阳即传少阴，第二日阳明即传太阴，第三日少阳即传厥阴，此两感传也。顺传者，原有生机，至七日而病自愈。过传者，有生有死。隔传者，死多于生。两感而传者，三日水浆不入，不知人即死。今传二方，一救过经传之伤寒，一救隔经传之伤寒。过经传方，名救过起死汤，用麻黄、柴胡、厚朴、知母、半夏、黄芩各一钱，石膏、青蒿、茯苓各五钱，炒栀子五分，当归三钱，水煎服，一剂即生。盖过经之传，必然变证纷纭，断非初起之一二日也。所以方中不用桂枝以散太阳之邪，止用麻黄以散其表。伤寒至三四日，内热必甚，故以石膏、知母为君，以泄阳明之邪火。阳明火一退，而厥阴之木不舒，则木以生火，邪退者复聚，故又用青蒿、柴胡、栀子以凉散之，木不自焚而各经之邪不攻自散。况又重用茯苓以健脾行湿，引火下行，尽从膀胱而出之乎？且黄芩以清肺，厚朴以逐秽，半夏以清痰，又用之咸宜，五脏无非生气矣。隔经传方，名救阴起死汤，青蒿一两，人参、石膏各五钱，白芍、炒栀子各三钱，柴胡二钱，知母、半夏、甘草各一钱，水煎服。隔经之传，必至三日而证乃明，虽已过阳明，而余火未散，故少阴之火助其焰，而少阳之火失其权。若不仍用石膏、知母，则阳明之火势不退，而少阴之火势不息也，故必须用此二味为主。然徒用二味，而太阴脾土不急为救援，则火气凌亢，何以存其生气？故又用人参以助生气。但生气既存，而厥阴受邪，则木气干燥，势必克太阴之脾土，仅存之生气，又安能保乎？故又用柴、芍、栀、蒿以凉散其木中之邪，木之邪散，则木气得养，自然不去克土，而太阴之气生，太阴土有生气，则阳明之火必消归无有矣，又何至焚烧自灭其少阴之脏哉？况方中半夏清痰，甘草和中，又用之，无不宜乎起死回生，实非虚语。故一见有隔经之传，即以此方投之，必能转败为功也。或疑青蒿用之太多，不知青蒿不独泄肝木之火，尤能泻阳明之焰，且性静而不动，更能补阴。火旺之时，补阴重药又不敢用，惟青蒿借其攻中能补，同人参兼用，实能生阴阳之气于无何有之乡。若但用人参，止生阳气，而不能生阴气矣，阴生则阳火无权也。第三日少阳与厥阴两感，水浆不入，不知人者，方名救脏汤，麦冬三两，元参、白芍各二两，人参、当归各一两，天花粉三钱，荆芥二钱，水煎服。多用当归者，助肝胆以生血也。多加麦冬者，救肺气之绝，以制肝胆之木，使火不旺而血易生，斯胃气有养脏腑，可救其坏也。　　伤寒发狂至登高而歌，弃衣而走，见水而入，骂詈呼号，不避亲疏者，去生远矣！仲景以竹叶石膏汤救之，妙矣！盖阳明之火，其势最大，一发而不可救，非用大剂白虎汤，何能止其燎原之势？而世人畏首畏尾，往往用之而特小其剂，是犹杯水救车薪之焰也。故用石膏，必须至三四两或半斤，一剂煎服，火势始能少退，狂亦可少止也。然石膏性猛，虽善退火，未免损伤胃气，必须与人参兼用为妙。我更有一方，用白虎汤之半，而另加药味，方名祛热生胃汤。石膏、元参、麦冬各三两，茯苓一两，人参、车前子各五钱，知母三钱，水煎服。此方石膏、知母以泻胃火，人参以生胃气，元参去浮游之火焰，麦冬生肺中之阴，茯苓、车前引火下行于膀胱从小便而出。且火盛者口必渴，口渴必多饮水，吾用此二味以分湿，则水流而火自随水而散矣。方中泻火又不伤气，似胜于白虎汤。一剂而狂定，二剂而口渴减半，三剂而口渴止，火亦息，正不必用四剂也。凡有火热而发狂，或汗如雨下，口渴舌燥，或如芒刺者，以此方投之立效，断不至于死也。　　伤寒发斑，死证也。然而斑亦不同，有遍身发斑者，有止心窝内发斑者。遍身发斑，证似重而反轻；心窝发斑，证似轻而转重。盖遍身发斑，内热已尽发于外；心窝发斑，热存于心中而不得出。必须用化斑之药以解其热毒之在中也。一方最神，名起斑汤。元参三两，当归一两，荆芥、花粉各五钱，升麻、黄连、茯神各三钱，甘草一钱，水煎服。火毒结于内，必须尽情发出。然内无血以养心，则心中更热，火毒益炽，而不能外越也。故用当归、元参以滋心中之血，用黄连以凉心中之火，天花粉以消心中之痰。然不开关以散之，则火藏于内而不得泄，故又用升麻、荆芥以发之，甘草、茯神以和之，自然引火外出，而不内蓄矣。火既外越，斑亦渐消，又何致于丧命哉！　　伤寒太阳病结胸证具，烦躁者死。言不可下，即下而亦死也，夫结胸而加烦躁，此胃气之将绝也。胃气欲绝，津液何生？津液既无，心何所养？故结胸而又烦躁，所以证成不可治也。虽然，津液之竭，非五脏之自绝，亦因结胸之故耳。是必攻其中坚，使结胸证愈，而津液自生，死证可望重苏也。一奇方名化结汤，天花粉五钱，麦芽、天门冬、桑白皮、神曲各三钱，枳壳一钱，陈皮五分，水煎服，一剂即结胸开而津液自生也。此方用天花粉以代(艹舌)蒌，不至陷胸之过猛。然而天花粉即(艹舌)蒌之根也，最善开陷胸而无性猛之忧。枳壳消食宽中；麦芽与桑白皮同用而化导更速；神曲、陈皮调胃实有神功。天门冬善生津液，佐天花粉，有水乳之合，人未知也。天花粉得天门冬化痰化食，殊有不可测识之效。所以既结者能开，必死者可活。若以大陷胸汤荡涤之于已汗已下之后，鲜不速其死矣。　　伤寒阳明证中，有直视讝语喘满者死而下利者亦死之文，此必证犯直视讝语，而又喘满下利，一齐同见也。苟有一证未兼，尚不宜死。倘三证皆见，明是死证矣。虽然，直视讝语之生，多是胃火之盛，自焚其心，而肾水不能来济，于是火愈盛而无制。喘满者火炎而气欲上脱，下利者火降而气欲下脱也。此犹属欲脱未脱之危证，苟治之得法，犹可望生。有一奇方名曰援脱散，人参、麦冬、白芍各一两，石膏五钱，竹茹三钱，水煎服。此方用人参以救脱，用石膏以平火，用麦冬以平喘，白芍以止利，用竹茹以清心，自然气不绝而可救也。　　伤寒少阴证吐利兼作，又加烦闷，手足四逆者，死证也。上吐下泻，且兼烦躁，则阴阳扰乱，拂抑而无生气可知。况加手足之逆冷，是脾胃之气又将绝也，自是死证无疑。然而治之于早，未尝不可救。如一见此等证，急以人参、白朮各二两，肉桂、丁香各二钱灌之，尚可救耳。方名止逆奠安汤。人参救元阳之绝，原有奇功；白朮救脾胃之崩，实有至效；丁香止呕，肉桂温中，又能止泻。救中土之危亡，奠上下之变乱，转生机于顷刻，杜死祸于须臾，舍此方又何有别方哉！　　伤寒少阴证，下利虽止而头眩运，亦是死证。盖阳虽回而阴已绝，下多亡阴，竟致阴绝，原无救法。虽然，阴阳之道，未尝不两相根而两相生也。今因阴绝，而诸阳之上聚于头者，纷然乱动，所以眩冒，此阳欲脱而末脱，补其阳而阳气生，阳生则阴之绝者可以重续，阴生于阳也。方用参桂汤。人参二两，肉桂二钱，煎服可救。人参返阳气于无何有之乡，是止能返阳气也，如何阴绝者亦能回之？不知人参虽属阳，而中存阴气，阳居其八，阴居其二，阳既回矣，阴气亦从之而渐返。肉桂虽是纯阳之品，而性走肝肾，仍是补阴之圣药，故用之而成功也。　　伤寒少阴证，四逆恶寒，身蜷脉不至，不烦而躁，本是死证，而吾以为可救者何？全在脉不至不烦而躁也。夫病至四肢之逆，其阴阳之将绝可知。脉之不至，未必非寒极而伏也。不然，阳绝则心宜烦矣，而何以不烦？但嫌其不烦而躁，则阳未绝而将绝为可畏耳。阳既欲绝，则阴亦随之而绝矣。故一补其阳，阳回而阴亦回也。阴阳之道，有一线未绝，俱为可救。譬如得余火之星星，引之可以焚林。况真阴真阳，非有形之水火，乃先天之气耳。一得接续，便有生机。故一见此等之证，急以生生汤救之，可以重生。方用人参三两，炒枣仁五钱，附子三钱，水煎服。此方得人参以回其阴阳，得附子以祛其寒逆，加枣仁以安心，则心定而躁可去，躁定而脉自出矣。死中求生，其在斯方乎！　　伤寒少阴证，六七日息高者死。息高见于六七日之间，明是少阴之证，而非太阳之证也。息高与气喘大殊；太阳之证乃气喘，气喘本于邪盛；少阴之证乃息高，息高本于气虚。而息高与气喘，终何以辨之？气喘者，鼻息粗大；息高者，鼻息微小耳。此乃下元之真气欲绝而未绝，牵连气海之间，故上行而作气急之状，能上而不能下也，最危最急之候。方用止息汤，熟地、人参各三两，麦冬二两，牛膝、破故纸各三钱，核桃仁一个，干姜五分，水煎服。此方大补关元气海，引火下行，绝不祛寒逐邪，庶几气可回而息高可平也。倘疑是太阳喘证，而妄用桂枝汤，杀人于顷刻矣。故必用止息汤救之，十中亦可望生五六。然必须多服久服始得。苟或服一剂而辄止，亦未能收功也。　　伤寒少阴病，脉微沉细，但欲卧，汗出不烦，自欲呕吐，至五六日自利，复烦躁不能卧寐者，死证也。伤寒而脉微沉细，明是阴证，况欲卧而不欲动乎？汗已出矣，内无阳证可知。心中不烦，时欲呕吐，此阳邪已散而阴邪作祟，急宜祛寒为是。乃失此不温，至五六日而下利，是上下俱乱也。此时尚不烦躁，则肾中之真阳未散。今又加烦躁不得卧寐，明是奔越而不可回之兆矣，非死证而何？然而其先原因失治，以至于不可救，非本不可救而成此扰乱之证也。有一奇方名转阳援绝汤，用人参、白朮、炒枣仁各一两，茯神五钱，肉桂二钱，水煎服，一剂即可安卧而回春矣。此方用人参以救绝，用白朮、茯神以分消水湿而止下利，又用肉桂以温中而去寒，加枣仁以安心而解躁，用之得宜，自然奏功如响也。　　伤寒脉迟，自然是寒，误与黄芩汤以解热，则益加寒矣。寒甚宜不能食，今反能食，病名除中。仲景谓是死证者，何也？夫能食者是胃气有余，如何反曰死证？不知胃寒而加之寒药，反致能食者，此胃气欲绝，转现假食之象以欺人，不过一时能食。病名除中者，正言其胃中之气，除去而不可留也。此病虽是死证，犹有生机。终以其能食，胃气将除而未除，可用药以留其胃气也。方用加减参苓汤，人参一两，茯苓五钱，肉桂、甘草各一钱，陈皮三分，水煎服。此方参苓健脾开胃，肉桂祛寒，陈皮化食，甘草留中，相制得宜，自然转败为功，而死者可重生矣。　　伤寒六七日，脉微手足厥冷烦躁，灸厥阴，厥不还者死。夫伤寒阴证发厥，灸其厥阴之经，亦不得已之法，原不及汤药之神也。灸厥阴不道，听其死者，亦仅对贫寒之子而说，以其不能备参药也。倘以参附汤救之，未有不生者。一方名还厥汤，用白朮四两，附子、干姜各三钱，水煎服，一剂而苏。凡见有厥逆等证，即以此方投之，神效如响。盖白朮最利腰脐。阴寒之初入，原从脐始。吾利其腰脐，则肾宫已有生气，况佐之附子、干姜，则无微不达，而邪又安留乎？况白朮健脾开胃，中州安奠，四肢边旁，有不阳回顷刻者乎？　　伤寒发热而能发厥，便有可生之机，以发厥则邪能外出也。然厥可一二而不可频频，况身热而下利至甚，如何可久厥而不止乎？其为死证何疑？盖下寒上热，郁结于中，而阴阳之气，不能彼此相接也。必须和其阴阳，而通达其上下，则死可变生。方用人参三两，白朮五钱，附子二钱，甘草、苏子各一钱，水煎服。此方通达上下，以和其阴阳之气，自然厥止而利亦止。厥利既止，而死可变生。倘服后而厥仍不止，则亦无药之可救，正不必再与之也。盖阴阳已绝，而上下之气不能接续矣。　　伤寒发热六七日不下利，忽然变为下利者，已是危证，况又汗出不止乎？是亡阳也。有阴无阳，死证明甚，何以救之哉？夫阳之外越，因于阴之内祛也。欲阴之安于中而不外祛，必先使阳之壮于内而不外出。急以人参三两，北五味一钱，煎汤救之可生。然而贫寒之子，安可得参？另定一方，用白朮、黄芪各三两，当归一两，白芍五钱，北五味一钱，水煎服。此方补气补血，以救阳气之外越，阳回则汗自止。汗止而下利未必遽止，方中特用当归白芍者，正所以止利也。水泻则当归是所禁用。下利非水泻也，正取当归之滑，白芍之酸，两相和合，以成止利之功。况又有五味之收敛，不特收汗，并且濇利。　　伤寒下利，手足厥冷，以致无脉，急灸其关元之脉者，以寒极而脉伏，非灸则脉不能出也。今灸之而脉仍不出，反作微喘，此气逆而不下，乃奔于上而欲绝也。本是死证，而吾以为可生者，正以其无脉也。夫人死而后无脉，今人未死而先无脉，非无也，乃伏也。灸之不还，岂真无脉之可还乎？无脉应死矣，而仍未死，止作微喘，是脉欲还而不能遽还也。方用人参一两，熟地五钱，牛膝三钱，甘草、附子各一钱，名为还脉汤，一剂而脉骤出者死，苟得渐渐脉出可望生矣。　　伤寒下利后，脉绝手足厥冷，猝时脉还而手足尽温者生，此亦用灸法而脉还者也。然亦必手足温者可生，正见阳气之尚留耳。倘脉不还，则手足之逆冷，终无温热之时，是阳不可返，而死不可生矣。今将何以救之哉？不知脉之不返者，因灸法而不能返也。灸之力微，终不及药之力厚，吾以人参三两灌之，则脉自然骤出矣。夫少阴下利，厥逆无脉者，服白通汤，恶脉之骤出；兹厥阴下利，厥逆脉绝者，用灸法欲脉之猝还。一死一生者，何也？一用灸而一用药也。可见用药之能速出脉，不于此而益信乎？吾所以用独参汤救之而可生也。　　伤寒下利日十余行，脉反实者死。何也？盖下多亡阴，宜脉之虚弱矣，今不虚而反实，现假实之象也。明是正气耗绝，为邪气所障，邪盛则正气消亡，欲不死不可得矣。然则何以救之哉？仍补其虚，而不必论脉之实与不实也。方名还真汤，人参、白芍各一两，茯苓二两，水煎服。此方人参以固元阳，茯苓以止脱泻，白芍以生真阴。阴生而阳长，利止而脱固，则正气既强，虚者不虚，而后邪气自败，实者不实也。假象变为真虚，则死证变为真生矣。　　直中阴经之证，乃阴寒之气，斩关直入于肾宫，命门之火逃亡，而将越出于躯壳之外，非用大剂补火之药，何以追散失之元阳而返其宅哉？方用人参一两，白朮三两，附子三钱，肉桂一钱，干姜二钱，水三碗，煎服一剂而愈。此方用人参、白朮，实有妙用。驱寒之品，而用此二味，且必须多加，而元阳始足可留于将绝之顷也。　　伤寒火退邪散，则胃气初转，最忌急与之食，一得食而胃气转闭不可复开，此时即以药下之，则胃气大伤，而火邪复聚，反成不可解之证。不若禁之不与之食，则中州之地，自然转输，渐渐关开搬运，不至有阻隔之虞。方用陈皮、栀子、茯苓各一钱，白芍三钱，神曲、枳壳、厚朴、甘草各五分，麦芽二钱，水煎服。此方药味平平，似无甚奇妙。然而此证本不可以大剂出奇，得此平调，转能化有事为无事，然必待其饥饿之时，始可与服。若正饱之时服之，徒滋满闷而已矣。　　伤寒愈后，邪已尽退，正气自虚，理宜补正。但胃强脾弱，多食补剂，恐能食而不能受，法当用补胃之药少而补脾之药多，尤不宜补脾之药多而补肾之药少。盖肾能生土，而土自能生金，金旺则木有所畏，不至来克脾土，然则补肾正所以补脾也。方用熟地一两，麦冬、白芍、白朮、薏仁各三钱，五味子五分，肉桂三分，白芥子一钱，水煎服。此方专补肾脾二经，不去通补各脏，而各脏无不治之也。
　　　　　相舌秘法

　　伤寒病，凡见舌系白苔者，邪火未甚也，用小柴胡汤解之。舌系黄色者，心热也，可用黄连、栀子以凉之。凡见黄而带灰色者，系胃热也，可用石膏、知母以凉之。凡见黄而带红者，乃小肠膀胱热也，可用栀子以清之。若舌红而白者，乃肺热也，用黄芩、苏叶以解之。见舌黑而带红者，乃肾虚而挟邪也，用生地、元参又入柴胡以和解之。见舌红而有黑星者，乃胃热极也，宜用石膏以治之。元参、干葛亦可，终不若石膏之妙。见舌红而有白点者，乃心中有邪也，宜用柴胡、黄连以解之，心肝同治也。见舌红而有大红点者，乃胃热而带湿也，须茵陈五苓散以利之。盖水湿必归膀胱以散邪，非肉桂不能引入膀胱，但只可用一二分，不可多入。见舌白苔而带黑点，亦胃热也，宜用石膏以凉之。见舌黄而有黑者，乃肝经实热也，用柴胡、栀子以解之。见舌白而黄者，邪将入里也，急用柴胡、栀子以解之，不使入里。柴胡乃半表半里不可不用之药也。见舌中白而外黄者，乃邪入大肠也，必须五苓散以分水，水分则泄止矣。见舌中黄而外白者，乃邪在内而非外，邪在上而非下，止可加柴胡、枳壳以和解，不可骤用大黄以轻下也。天水加五苓亦可，终不若柴胡、枳壳直中病原。少加天水则更妥。或不加用天水，加五苓散亦可也。见根黄而光白者，亦胃热而带湿也，亦须用石膏为君，而少加去水之品，如猪苓、泽泻之类。见舌黄而隔一瓣一瓣者，乃邪热已入大肠，急用大黄、茵陈下之，不必用抵当、十枣汤也。若下之迟，则不得而用之。然须辨水与血之分，下水用十枣，下血用抵当也。见舌有红中如虫蚀者，乃水未升而火来乘也，亦须用黄连、柴胡以和解之。见舌红而开裂如人字者，乃邪初入心，宜用石膏、黄连以解之。见舌有根黑而尖带红者，乃肾中有邪未散，宜用柴胡、栀子以解之。见舌根黑而尖白者，乃胃火乘肾，宜用石膏、知母、元参以解之，不必论其渴与不渴，不必问其下利也。舌根黑而舌尖黄者，亦邪将入肾，须急用大黄下之。然须辨其腹痛与不痛，按之腹痛而手不可近者急下之，否则只用柴胡、栀子以和解之。见舌纯红而独尖黑者，乃肾虚而邪火来乘也，不可用石膏汤。肾既虚而又用石膏，是速之死也。当用元参一两或二两以救之，多有能生者。见舌有中心红晕，而四围边旁纯黑者，乃君相二火炎腾，急用大黄加生地两许，下而救之，十人中亦可救五六人。见舌有中央灰黑而四边微红者，乃邪结于大肠也，下之则愈，不应则死。以肾水枯槁，不能润而推送，此时又不可竟用熟地补肾之药，盖邪未散不可补，补则愈加胀急，适所以害之也。必邪下而后以生地滋之则可，然亦不可多用也。见舌有纯灰色，中间独两晕黑者，亦邪将入肾也，急用元参两许，少加柴胡治之。见舌有外红而内黑者，此火极似水也，急用柴胡、栀子、大黄、枳实以和利之。若舌又见刺，则火亢热之极矣，尤须多加前药。总之内黑而外白，内黑而外黄，皆前证也，与上同治，十中亦可得半生。惟舌中淡黑，而外或淡红，外或淡白内或淡黄者，较前少轻，俱可以前法治之，十人中可生其八。见舌有纯红而露黑纹数条者，此水来乘火，乃阴证也，其舌苔必滑，必恶寒恶水，下喉必吐。倘见纯黑之舌，乃死证也，不须治之。水极似火，火极似水，一带纯黑，俱不可治。伤寒知验舌之法，便有把握，庶不致临证差误耳。
古今图书集成医部全录卷三百五十四

伤寒门

　　　　方

　　桂枝汤 【仲景，下同】
　　桂枝去皮　生姜　芍药各三两　甘草二两，炙　大枣十二枚，擘　　右五味(口父)咀，以水七升，微火煮取三升，去滓，适寒温，服一升。服已须臾，歠热稀粥一升余以助药力，温覆令一时许，遍身漐漐，微似有汗者益佳。不可令如水流漓，病必不除。若一服汗出病瘥，停后服，不必尽剂。若不汗，更服依前法。又不汗，后服小促役其间，半日许令三服尽。若病重者，一日一夜服周时观之。服一剂尽，病证犹在者，更作服。若汗不出者，乃服至二三剂。禁生冷粘滑肉面五辛酒酪臭恶等物。
　　桂枝加葛根汤
　　葛根四两　芍药　甘草各二两　桂枝去皮　生姜各三两，切　大枣十二枚，擘　　右六味，以水一斗，先煮葛根减二升，去上沫，内诸药，煮取三升，去滓温服一升，覆取微似汗，不须啜，粥余如桂枝汤法。
　　桂枝加厚朴杏仁汤
　　于桂枝汤方内，加厚朴二两，杏仁五十个，去皮尖。余依前法。
　　桂枝加桂汤
　　于桂枝汤方内，更加桂二两，共五两。余依前法。
　　桂枝加附子汤
　　于桂枝汤方内，加附子一枚，炮去皮，破八片。余依前法。
　　朮附汤
　　桂枝加附子汤方内，去桂枝，加白朮四两。余依前法。
　　桂枝加芍药生姜人参新加汤
　　于桂枝汤方内，更加芍药、生姜各一两，人参三两。余依桂枝汤法服。
　　桂枝加芍药汤
　　于桂枝汤方内，更加芍药三两，通前共六两。余依桂枝汤法。
　　桂枝加大黄汤
　　桂枝去皮　生姜切，各三两　甘草炙，二两　大黄一两　芍药六两　大枣十二枚，擘　　右六味，以水七升，煮取三升，去滓，温服一升，日三服。
　　桂枝去芍药汤
　　于桂枝汤方内，去芍药。余依前法。
　　桂枝去芍药加附子汤
　　于桂枝汤方内，去芍药加附子一枚，炮去皮破八片。余依前法。
　　桂枝去芍药加蜀漆龙骨牡蛎救逆汤
　　桂枝去皮　生姜切，各三两　蜀漆三两，洗去腥　甘草炙，二两　牡蛎熬，五两　龙骨四两　大枣十二枚，擘　　右为末，以水一斗二升，先煮蜀漆减二升，内诸药，煮取三升，去滓，温服一升。
　　桂枝甘草龙骨牡蛎汤
　　桂枝一两　甘草　牡蛎熬　龙骨各二两　　右为末，以水五升，煮取二升，去滓，温服八合，日三服。
　　桂枝甘草汤
　　桂枝去皮，四两　甘草炙，二两
　　右二味，以水三升，煮取一升，去滓顿服。
　　茯苓桂枝甘草大枣汤
　　茯苓半斤　桂枝去皮，四两　甘草炙，二两　大枣十五枚，擘　　右四味，以甘澜水一斗，先煮茯苓减二升，内诸药，煮取三升，去滓，温服一升，日三服。作甘澜水法，取水二斗，置大盆内，以杓扬之，水上有珠子五六千颗相逐，取用之。
　　茯苓桂枝白朮甘草汤
　　茯苓四两　桂枝三两　白朮一两　炙甘草二两　　右四味，以水六升，煮取二升，去滓，分温三服。
　　茯苓甘草汤
　　茯苓　桂枝各二两　生姜切，三两　甘草炙，一两　　右四味，以水四升，煮取二升，去滓，分温三服。
　　炙甘草汤
　　麦门冬去心　麻子仁各半斤　生地黄一斤　阿胶　人参各二两　甘草四两　生姜切　桂枝去皮，各三两　大枣擘，三十枚　　右九味，以清酒七升，水八升，先煮八味，取三升，去滓，内胶烊消尽，温服一升，日三服。一名复脉汤。
　　小建中汤
　　桂枝去皮　甘草炙　生姜各三两　芍药六两　胶饴一升　大枣擘，十二枚　　右六味，以水七升，煮取三升，去滓，内胶饴，更上微火消解，温服一升，日三服。呕家不可用建中汤，以甜故也。
　　麻黄汤
　　麻黄去节　桂枝去皮，各三两　甘草炙，一两　杏仁去皮尖，七十个　　右四味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗，不须啜粥。余如桂枝法将息。
　　大青龙汤
　　麻黄去节，六两　桂枝去皮　甘草炙，各二两　杏仁去皮尖，四十个　石膏如鸡子大一块，碎　生姜切，三两　大枣擘，十二枚　　右七味，以水九升，先煮麻黄减二升，去上沫，内诸药，煮取三升，去滓，温服一升，取微似汗。汗出多者，温粉扑之。一服汗者，停后服。若复服，汗多亡阳遂虚，恶风烦躁，不得眠也。
　　小青龙汤
　　麻黄去节　芍药　干姜　甘草炙　桂枝去皮　细辛各三两　半夏汤洗　五味子各半斤　　右八味，以水一斗，先煮麻黄，减二升，去上沫，内诸药，煮取三升，去滓，温服一升。若微利者，去麻黄加荛花如鸡子，熬令赤色。下利者，不可攻其表，汗出必胀满，麻黄发其阳，水渍入胃必作利，荛花下十二水，水去利则止。若渴者，去半夏加(艹舌)蒌根三两。辛燥而苦润。半夏辛而燥津液，非渴者所宜，故去之；(艹舌)蒌味苦而生津液，故加之。若噎者，去麻黄加附子一枚炮。经曰：水得寒气，冷必相搏，其人即[食(句去口改吉)]。加附子温散水寒。病人有寒，复发汗，胃中冷，必吐蛔。去麻黄，恶发汗。若小便不利，少腹痛，去麻黄加茯苓四两。水蓄下焦不行，为小便不利，少腹满，麻黄发津液于外，非所宜也。茯苓泄蓄水于下，加所当也。若喘者，去麻黄加杏仁半斤，去皮尖。《金匮要略》曰：其人形肿，故不内麻黄，内杏子，以麻黄发其阳故也。喘呼形肿，水气标本之疾。
　　桂枝麻黄各半汤
　　桂枝去皮，一两十六铢　生姜切　甘草炙　白芍药　麻黄去节，各一两　大枣擘四枚　杏仁汤浸去皮尖及两仁者，二十四个　　右七味以水五升，先煮麻黄一二沸，去上沫，内诸药，煮取一升八合，去滓，温服六合。
　　桂枝二麻黄一汤
　　桂枝去皮，一两十七铢　麻黄去节，十六铢　芍药　生姜切，各一两六铢　甘草炙，一两二铢　杏仁去皮尖十六个　大枣擘，五枚　　右七味，以水五升，先煮麻黄一二沸，去上沫，内诸药，煮取二升，去滓，温服一升，日再。
　　桂枝二越婢一汤
　　桂枝去皮　芍药　甘草各十八铢　大枣四枚　生姜切，一两二钱　石膏二十四铢，绵裹碎　麻黄去节，十八铢　　右七味(口父)咀，以水五升，煮麻黄一二沸，去上沫，内诸药，煮取二升，去滓，温服一升。本方当裁为越婢汤，桂枝汤合饮一升。今合为一方，桂枝二，越婢一。
　　桂枝去桂加茯苓白朮汤
　　于桂枝汤方内，去桂枝加茯苓白朮各三两。余依前法煎服，小便利则愈。
　　麻黄杏仁甘草石膏汤
　　麻黄去节，四两　杏仁去皮尖及双仁，五十个　甘草炙，二两　石膏半斤，碎绵裹　　右四味，以水七升，先煮麻黄减二升，去上沫，内诸药，煮取二升，去滓，温服一升。
　　葛根汤
　　葛根四两　麻黄去节　生姜切，各三两　桂心　芍药切　甘草炙，各二两　大枣十二枚，擘　　右七味(口父)咀，以水一斗，先煮麻黄、葛根，减二升，去沫，内诸药，煮取三升，去滓，温服一升，覆取微似汗，不须啜粥。余如桂枝法将息及禁忌。
　　葛根加半夏汤
　　葛根四两　麻黄去节，汤泡去黄汁焙干称　生姜切　甘草炙　芍药　桂枝去皮，各二两　大枣十二枚，擘　半夏洗，半升　　右八味，以水一斗，先煮葛根、麻黄，减二升，去白沫，内诸药，煮取三升，去滓，温服一升，覆取微似汗
　　葛根黄连黄芩汤
　　葛根半斤　甘草炙　黄芩各二两　黄连三两　　右四味，以水八升，先煮葛根减二升，内诸药，煮取二升，去滓，分温再服。
　　麻黄升麻汤
　　麻黄去节，二两半　升麻　当归各一两一分　知母　黄芩　葳蕤各十八铢　石膏碎绵裹　白朮　干姜　芍药　天门冬去心　桂枝　茯苓　甘草炙，各六铢　　右十四味，以水一斗，先煮麻黄一二沸，去上沫，内诸药，煮取三升，去滓，分温三服，相去如炊三斗米顷令尽，汗出愈。
　　麻黄连轺赤小豆汤
　　麻黄去节　生姜　连轺各二两，连翘根也　赤小豆　生梓白皮各一升　杏仁去皮尖并双仁，四十个　大枣十二枚，擘　甘草一两，炙　　右八味，以潦水一斗，先煮麻黄再沸，去上沫，内诸药，煮取三升，分温三服，半日服尽。
　　麻黄附子细辛汤
　　麻黄去节　细辛各二两　附子一枚，炮去皮　　右三味，以水一斗，先煮麻黄减二升，去上沫，内诸药，煮取三升，去滓，温服一升，日三服。
　　麻黄附子甘草汤
　　麻黄去节　甘草炙，各二两　附子一枚，炮去皮　　右三味，以水七升，先煮麻黄一二沸，去上沫，内诸药，煮取三升，去滓温服一升，日三服。
　　桂枝附子汤
　　桂枝去皮，四两　附子二枚，炮去皮破八片　生姜切，三两　甘草炙，二两　大枣擘，十二枚　　右五味，以水六升，煮取三升，去滓，分温三服。
　　去桂枝加白朮汤
　　于前方内，去桂枝加白朮四两。余依前法。
　　甘草附子汤
　　附子二枚，炮去皮　甘草炙　白朮各二两　桂枝去皮，四两　　右四味，以水六升，煮取三升，去滓，温服一升，日三服，初服得微汗则解，能食汗止复烦者，服五合。恐一升多者，宜服六七合为始。
　　桂枝人参汤
　　桂枝去皮　甘草炙，各四两　白朮　人参　干姜各三两　　右五味，以水九升，先煮四味，取五升，内桂，更煮取三升，温服一升，日再服，夜一服。
　　小柴胡汤
　　柴胡半斤　半夏汤洗，半升　黄芩　人参　甘草　生姜切，各三两　大枣擘，十二枚　　右七味，以水一斗二升，煮取六升，去滓，再煎取三升，温服一升，日三服。
　　柴胡桂枝汤
　　柴胡四两　桂枝去皮　黄芩　人参　芍药　生姜各一两半　　右九味，以水七升，煮取三升，去滓温服。
　　柴胡桂枝干姜汤
　　柴胡半斤　(艹舌)蒌根四两　桂枝去皮　黄芩　牡蛎熬　干姜各三两　甘草炙，二两　　右七味，以水一斗二升，煮取六升，去滓，再煎取三升，温服一升，日三服。初服微烦，复服汗出便愈。
　　柴胡加芒硝汤
　　于小柴胡汤内，加芒硝六两。余依前法服。不解，更服。
　　柴胡加龙骨牡蛎汤
　　半夏二合，洗　大枣六枚　柴胡四两　生姜　牡蛎熬　人参　龙骨　鉛丹　桂枝去皮　茯苓各一两半　大黄二两　　右十一味，以水八升，煮取四升，内大黄切如棋子，更煮一二沸，去滓，温服一升。
　　大柴胡汤
　　柴胡半斤　黄芩三两　大黄　芍药各二两　半夏洗，半升　生姜切，五两　枳实炙，四枚　大枣十二枚，擘　　右七味，以水一斗二升，煮取六升，去滓再煎，温服一升，日三服。一方用大黄二两。若不加大黄，恐不为大柴胡汤也。
　　四逆散
　　甘草炙　枳实水渍炙干　柴胡　芍药　　右四味，各十分捣筛，白饮和服方寸匕，日三服。咳者，加五味子、干姜各五分。并主下利。肺寒气逆则咳，五味子之酸收逆气，干姜之辛散肺寒。并主下利者，肺与大肠为表里，上咳下利，治则颇同。悸者，加桂枝五分。悸者气虚而不能通行，心下筑筑然悸动也。桂犹圭也，引导阳气，苦热以使。小便不利者，加茯苓五分。茯苓味甘而淡，用以渗泄。腹中痛者，加附子一枚炮，令坼里虚，遇邪则痛，加附子以补虚。泄利下重者，先以水五升，煮薤白三升，煮取三升，去滓，以散三方寸匕内汤中，煮取一升半，分温再服。泄利下重者，气滞也，加薤白以泄气滞。
　　五苓散
　　泻泽一两六铢半　桂去皮半两　猪苓去皮　白朮　茯苓各十八铢　　右五味为末，以白饮和服方寸匕，日三服。多饮暖水，汗出愈。
　　文蛤散
　　文蛤五两
　　右一味为散，以沸汤和一方寸匕服。汤用五合。
　　猪苓汤
　　猪苓去皮　茯苓　阿胶　滑石碎　泽泻各一两　　右五味，以水四升，先煮四味，取二升，去滓，内下阿胶烊消，温服七合，日三服。
　　牡蛎泽泻散
　　牡蛎熬　(艹舌)蒌根　蜀漆洗去腥　葶苈熬　泽泻　商陆根熬　海藻洗去咸，各等分　　右七味，异捣下筛为散，更入臼中治之，白饮和服方寸匕，小便利止后服，日三。
　　大承气汤
　　大黄酒洗，四两　厚朴炙去皮，半斤　芒硝三钱　枳实炙，五枚　　右四味，以水一斗，先煮二物，取五升，去滓，内大黄，煮取二升，去滓，内芒硝，更上火微一两沸，分温再服。得下，余勿服。
　　小承气汤
　　大黄四两　厚朴炙去皮，二两　枳实三枚，炙　　右三味，以水四升，煮取一升二合，去滓，分温三服。初服汤当更衣，不尔者尽饮之。若更衣者勿服之。
　　调胃承气汤
　　大黄去皮，清酒浸，四两　甘草炙，二两　芒硝半升　　右三味(口父)咀，以水三升，煮取一升，去滓，内芒硝更上火微煮令沸，少少温服。
　　麻仁丸
　　麻子仁二升　杏仁一升，去皮尖熬作脂　芍药　枳实炙，各半斤　大黄去皮　厚朴炙去皮，各一斤　　右六味为末，炼蜜为丸桐子大，饮服十丸，日三服。渐加，以知为度。
　　蜜煎导
　　蜜七合
　　一味内铜器中微火煎之，稍凝似饧状，搅之勿令焦着，欲可丸，并手捻作挺，令头锐，大如指，长二寸许，当热时急作，冷则鞕，以内谷道中，以手急抱，欲大便时乃去之。
　　猪胆汁导
　　大猪胆一枚，泻汁
　　和酢少许以灌谷道中，如一食顷，当大便出。
　　二白散
　　贝母　桔梗各三分　巴豆去皮心，熬黑研脂，一分　　右件三味为末，内巴豆更于臼中杵之，以白饮和服。强人半钱，羸者减之。病在膈上必吐，在膈下必利。不利，进热粥一杯。利过不止，进冷粥一杯。身热皮粟不解，欲引衣自覆者，若水以噀之洗之，益令热，却不得出，当汗而不汗则烦。假令汗出已，腹中痛，与芍药三两，如上法。
　　茵陈蒿汤
　　茵陈蒿六两　栀子十四枚，擘　大黄去皮，二两　　右三味，以水一斗，先煮茵陈，减六升，内二味，煮取三升，去滓，分温三服。小便当利，尿如皂角汁状，色正赤。一宿腹减，黄从小便去也。
　　十枣汤
　　芫花熬　甘遂　大戟　大枣十枚，擘　　右上三味等分，各别捣为散，以水一升半，先煮大枣肥者十枚，取八合，去滓，内药末。强人服一钱匕，羸人服半钱，温服之，平旦服。若下少，病不除者，明日更服，加半钱。得快下利后，糜粥自养。
　　大陷胸汤
　　大黄去皮，六两　芒硝一升　甘遂一钱　　右三味，以水六升，先煮大黄，取二升，去滓，内芒硝，煮一两沸，内甘遂末，温服一升。得快利，止后服。
　　大陷胷丸
　　大黄半斤　葶苈熬　杏仁去皮熬　芒硝各半升　　右四味捣筛，二味内杏仁、芒硝合研如脂，和散取如弹丸一枚，别捣甘遂末一钱匕，白蜜二合，水二升，煮取一升，温顿服之，一宿乃下。如不下，更服，取下为效。禁如药法。
　　小陷胸汤
　　黄连一两　半夏洗，半升　(艹舌)蒌实大者，一个　　右三味，以水六升，先煮(艹舌)蒌取三升，去滓，内诸药，煮取二升，去滓，分温三服。
　　桃核承气汤
　　桃仁去皮尖，五十个　大黄四两　桂枝去皮　芒硝　甘草炙，各二两　　右五味，以水七升，煮取二升半，去滓，内芒硝，更上火微沸下火，先食温服五合，日三服，当微利。
　　抵当汤
　　水蛭熬　蝱虫熬去翅足，各三十个　大黄酒浸，三两　桃仁去皮尖，二十个　　右四味为末，以水五升，煮取三升，去滓，温服一升，不下再服。
　　抵当丸
　　蝱虫二十五个　桃仁去皮尖　水蛭各二十个　大黄三两　　右四味，杵分为四丸，以水一升，煮一丸，取七合服之，晬时当下血。若不下者更服。
　　瓜蒂散
　　瓜蒂熬黄　赤小豆各一分
　　右二味，各别捣筛为散，已合治之，取一钱匕，以香豉一合，用热汤七合煮作稀糜，去滓取汁，和散温顿服之。不吐者，少少加，得快吐乃止。
　　栀子豉汤
　　栀子十四枚，擘　香豉四合，绵裹
　　右二味，以水四升，先煮栀子得二升半，内豉煮取一升半，去滓，分为二服，温进一服。得吐者止后服。
　　栀子甘草豉汤
　　于栀子豉汤方内，加入甘草二两。余依前法。得吐止后服。
　　栀子生姜豉汤
　　于栀子豉汤方内，加生姜五两。余依前法。得吐止后服。
　　栀子厚朴汤
　　栀子十四枚，擘　厚朴姜炙，四两　枳实炒，四枚　　已上三味，以水三升半，煮取一升半，去滓，分二服，温进一服。得吐者止后服。
　　栀子干姜汤
　　栀子十四枚，擘　干姜二两
　　右二味，以水三升半，煮取一升半，去滓，分二服，温进一服。得吐者止后服。
　　枳实栀子豉汤
　　枳实炙，三枚　栀子擘，十四枚　豉一升，绵裹　　右三味，以清浆水七升，空煮取四升，内枳实、栀子煮取二升，下豉更煮五六沸，去滓，温分再服，覆令微似汗。
　　栀子蘗皮汤
　　栀子擘，十五个　甘草炙，一两　黄蘗二两　　右三味，以水四升，煮取一升半，去滓，分温再服。
　　半夏泻心汤
　　半夏洗，半升　黄连一两　黄芩　干姜　人参　甘草炙，各三两　大枣十二枚，擘　　右七味，以水一斗，煮取六升，去滓，再煮取三升，温服一升，日三服。
　　大黄黄连泻心汤
　　大黄二两　黄连一两
　　右二味，以麻沸汤二升渍之，须臾绞去滓，分温再服。
　　附子泻心汤
　　大黄二两　黄连　黄芩各一两　附子一枚，炮去皮破，别煮取汁　　右四味切，三味以麻沸汤二升渍之，须臾绞去滓，内附子汁，分温再服。
　　生姜泻心汤
　　生姜切，四两　甘草炙　人参　黄芩各三两　半夏半升，洗　干姜　黄连各一两　大枣十二枚　　右八味，以水一斗，煮取六升，去滓，再煎取三升，温服一升，日三服。
　　甘草泻心汤
　　甘草四两　黄芩　干姜各三两　半夏洗，半升　大枣十二枚，擘　黄连一两　　右六味，以水一斗，煮取六升，去滓，再煎取三升，温服一升，日三服。
　　黄芩汤
　　黄芩三两　甘草炙　芍药各二两　大枣十二枚　　右四味，以水一斗，煮取三升，去滓，温服一升，日再夜一服。若呕者，加半夏半升，生姜三两。
　　黄芩加半夏生姜汤
　　于黄芩汤方内，加半夏半升，生姜一两半。余依黄芩汤服法。
　　黄连汤
　　黄连　甘草炙　干姜　桂枝去皮，各三两　人参二两　半夏洗，半升　大枣十二枚，擘　　右七味，以水一斗，煮取六升，去滓，温服一升，日三服，夜二服。
　　干姜黄连黄芩人参汤
　　干姜　黄连　黄芩　人参各三两
　　右四味，以水六升，煮取二升，去滓，分温再服。
　　黄连阿胶汤
　　黄连四两　阿胶三两　黄芩一两　芍药二两　鸡子黄二枚　　右五味，以水五升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。
　　白头翁汤
　　白头翁二两　黄连　黄蘗　秦皮各三两　　右四味，以水七升，煮取二升，去滓温服一升。不愈，更服一升。
　　竹叶石膏汤
　　竹叶二把　石膏一升　麦门冬去心，一升　人参三两　甘草炙，二两　半夏洗　粳米各半升　　右七味，以水一斗，煮取六升，去滓，内粳米煮，米熟汤成，去米，温服一升，日三服。
　　白虎汤
　　知母六两　石膏一斤，碎　甘草二两　粳米六合　　右四味，以水一斗煮，米熟汤成，去滓温服一升，日三服。
　　白虎加人参汤
　　于白虎汤内，加人参。余依白虎汤方法。
　　四逆汤
　　甘草炙，二两　干姜一两半　附子一枚，生用，去皮破八片　　右三味(口父)咀，以水三升，煮取一升二合，去滓，分温再服。强人可大附子一枚，干姜三两。
　　茯苓四逆汤
　　茯苓六两　附子一枚，生用，去皮脐破八片　甘草炙，二两　干姜一两半　人参一两　　右五味，以水五升，煮取三升，去滓，温服七合，日三服。
　　四逆加人参汤
　　于四逆汤内，加人参一两。余依四逆汤方法。
　　通脉四逆汤
　　甘草炙，二两　附子大者一枚，生用，去皮破八片　干姜三两，强人可四两　　右三味，以水三升，煮取一升二合，去滓，分温再服。面色赤者，加葱九茎。葱味辛以通阳气。腹中痛者，去葱加芍药二两。芍药之酸，通寒利气，腹中痛为气不通也。呕者，加生姜二两。辛以散之，呕为气不散也。咽痛者，去芍药加桔梗一两。咽中如结，加桔梗则能散之。利止脉不出者，去桔梗加人参二两。利止脉不出者，亡血也，加人参以补之。经曰：脉微而利，亡血也，四逆加人参汤主之。脉病皆与方相应者，乃可服之。
　　四逆加猪胆汁汤
　　于四逆汤方内，加入猪胆汁半合。余依前法服。如无猪胆，以羊胆代之。
　　白通汤
　　干姜一两　附子一枚，生用，去皮脐破八片　葱白四茎　　右三味，以水三升，煮取一升，去滓，分温再服。
　　白通加猪胆汁汤
　　干姜一两　附子一枚，生用，去皮脐破八片　葱白四茎　人尿五合　猪胆汁一合　　已上三味，以水三升，煮取一升，去滓，内胆汁、人尿，和令相得，分温再服。若无胆亦可用。
　　附子汤
　　附子二枚，炮去皮破八片　白朮四两　茯苓　芍药各三两　人参二两　　右五味，以水八升，煮取三升，去滓，温服一升，日三服。
　　芍药甘草附子汤
　　芍药　甘草炙，各三两　附子一枚，炮去皮破八片　　已上三味，以水五升，煮取一升五合，去滓，分温服。
　　干姜附子汤
　　干姜一两　附子大者一枚，生用，去皮破八片　　右二味，以水三升，煮取一升，去滓顿服。
　　真武汤
　　茯苓　芍药　生姜切，各三两　白朮二两　附子一枚，炮去皮破八片　　右五味，以水八升，煮取三升，去滓，温服七合，日三服。若咳者，加五味子半升，细辛、干姜各一两。　　气逆咳者，五味子之酸以收逆气；水寒相搏则咳，细辛干姜之辛以散水寒。若小便利者，去茯苓。小便利则无伏水，故去茯苓。若下利者，去芍药加干姜二两。芍药之酸泄气，干姜之辛散寒。若呕者，去附子加生姜足前成半斤。气逆则呕，附子补气，生姜散气。《千金》曰：呕家多服生姜，此为呕家圣药。
　　理中汤
　　人参　甘草炙　白朮　干姜各三两
　　右四味，用水八升，煮取三升，去滓，温服一升，日三服。若脐上筑者，肾气动也，去朮加桂四两。脾虚肾气动者，脐上筑动。《内经》曰：甘者令人中满。朮甘壅补，桂泄奔豚，是相易也。吐多者，去朮加生姜三两。呕家不喜甘，故去朮；呕家多服生姜，以辛散之。下多者，还用朮；悸者，加茯苓二两。下多者用朮以去湿，悸者加茯苓以导气。渴欲得水者，加朮足前成四两半。津液不足则渴，朮甘以缓之。腹中痛者，加人参足前成四两半。里虚则痛，加人参以补之。寒者，加干姜足前成四两半。寒淫所胜，平以辛热。腹满者，去朮加附子一枚。服汤后如食顷，饮热粥一升许，微自温，勿发揭衣被。胃虚则气壅腹满，甘令人中满，故去朮也。附子之辛，以补阳散壅。
　　理中丸
　　即理中汤方。四味捣筛为末，蜜和丸如鸡黄大，以沸汤数合，和一九研碎，温服之，日三服，夜二服。腹中未热，益至三四丸。然不及汤。
　　甘草干姜汤
　　甘草炙，四两　干姜炮，二两
　　右口　父咀，以水三升，煮取一升五合，去滓，分温再服。
　　乌梅丸
　　乌梅三百个　干姜十两　黄连一斤　当归　蜀椒去子并汗，各四两　细辛　附子炮　桂枝　人参　黄蘗各六两　　右十味，异捣筛合治之。以苦酒渍乌梅一宿，去核蒸之，五升米下饭熟，捣成泥，和药令相得，内臼中与蜜杵二千下，圆如梧桐子大。先食饮服十圆，日三服。稍加至二十圆。禁生冷滑物臭食等。
　　吴茱萸汤
　　吴茱萸洗，一升　人参三两　生姜切，六两　大枣十二枚，擘　　右四味，以水七升，煮取二升，去滓，温服七合，日三服。
　　当归四逆汤
　　当归　桂枝　芍药各三两　细辛　甘草炙　通草各二两　大枣二十五个　　右七味，以水八升，煮取三升，去滓，温服一升，日三服。
　　四逆加吴茱萸生姜汤
　　于当归四逆汤方内加吴茱萸二升　生姜切，半斤　　右九味，以水六升，清酒六升，和煮取五升，去滓，温分五服。一方水酒各四升。
　　桃花汤
　　赤石脂一斤，一半全用，一半筛末　干姜一两　粳米一升　　右三味，以水七升煮米令熟，去滓，温服七合，内赤石脂末方寸匕，日三服。若一服愈，余勿服。
　　赤石脂禹余粮汤
　　赤石脂碎　禹余粮碎，各一斤
　　已上二味，以水六升，煮取二升，去滓，分温三服。
　　旋覆代赭石汤
　　旋覆花　甘草炙，各三两　大枣十二枚擘　生姜切五两　代赭石一两　半夏洗半升　人参二两　　右七味，以水一斗，煮取六升，去滓，再煎取三升，温服一升，日三服。
　　厚朴生姜甘草半夏人参汤
　　厚朴去皮炙　生姜切，各半斤　半夏洗，半升　人参一两　甘草炙，二两　　右五味，以水一斗，煮取三升，去滓，温服一升，日三服。
　　芍药甘草汤
　　白芍药　甘草炙，各四两
　　右二味(口父)咀，以水三升，煮取一升半，去滓，分温再服之。
　　甘草汤
　　甘草二两
　　右一味，以水三升，煮取一升半，去滓，温服七合，日二服。
　　桔梗汤
　　桔梗一两　甘草二两
　　右二味，以水三升，煮取一升，去滓，分温再服。
　　猪肤汤
　　猪肤一斤
　　右一味，以水一斗，煮取五升，去滓，加白蜜一升，白粉五合，熬香和令相得，温分六服。
　　苦酒汤
　　半夏洗破如枣核大，十四枚　鸡子一枚，去黄，内上苦酒着鸡子壳中　　右二味，内半夏，着苦酒中，以鸡子壳置刀镮中，安火上，令三沸去滓，少少含咽之。不差，更作三剂服之。
　　半夏散
　　半夏洗　桂枝去皮　甘草炙，各等分　　已上三味，各别捣筛已，合治之，白饮和服方寸匕，日三服。若不能散服者，以水一升煎七沸，内散两方寸匕，更煎三沸，下火令小冷，少少与之。
　　半夏汤
　　即前半夏散方以水一升，煎七沸，内散两方寸匕，更煎三沸，下火令小冷，少少与之。
　　烧裩散
　　妇人中裩近隐处剪烧灰。以水和服方寸匕，日三服，小便即利，阴头微肿则愈。妇人病取男子裩裆烧灰。
　　百合知母汤　治汗后百合证。
　　百合七枚，擘　知母三两，切
　　右先将百合水浸一宿，当白沫出，去其水，更以泉水二升，煎至一升，去滓；又将泉水二升，另煎知母，取一升，去滓，后合和煎取一升半，分温再服。
　　百合滑石代赭汤　治下后百合证。
　　百合七枚，擘　代赭石如弹丸大一枚，绵裹碎　滑石三两，绵裹碎　　右煎，如上法服。

　　百合鸡子汤　治吐后百合病。
　　百合七枚，擘　鸡子黄一枚
　　右先水洗百合浸一宿，当白沫出，去其水；更以泉水二升，煎取一升，去滓；纳鸡子黄搅匀温服。
　　百合地黄汤　治不经汗吐下百合证。　　百合七枚，擘　生地黄汁一升
　　右以水洗百合如上法，更以泉水二升，煎取一升，去滓，纳地黄汁，煎取一升五合，分温再服。中病勿更服，大便常如漆。
　　百合滑石散　治百合病变寒热者。
　　百合一两，炙　滑石三两
　　右为末散饮，服方寸匕，日三服。当微利者止服，热则除。
　　百合洗方　治百合病一月不解变成渴者。　　百合一升，水一斗，渍之一宿以洗身，洗已食煮饼，勿以盐豉也。《千金》曰：如渴仍不瘥，可用(艹舌)蒌根并牡蛎等分为散，饮服方寸匕，日三。
　　大橘皮汤　治动气误发汗，心烦骨痛，目运吐食。　　陈皮三钱　青竹茹二钱　人参　甘草各一钱　　右銼，作一贴，入姜五片，枣二枚，水煎服。
　　狐惑熏方　治狐惑病虫蚀其肛者。
　　雄黄
　　右一味为末，筒瓦二枚合之，烧，向肛熏之。
　　赤小豆当归散　治成已前证脓者。
　　赤小豆三升，浸令芽出，曝干　当归三两[三两：《金匮》原缺，据《千金》卷十伤寒不发汗变成狐惑病补。]　　右二味杵为散，浆水服方寸匕，日三服。
　　升麻鳖甲汤　治阳毒。
　　升麻　甘草各二两　雄黄研，半两　当归　蜀椒炒去汗，各一两　鳖甲手指大一片，炙　　右六味，以水四升，煮取一升，顿服之。老小再服取汗。
　　紫石寒食散　治伤寒令愈不复。
　　紫石英　白石英　赤石脂　太乙余粮　花粉　防风　桔梗　文蛤　鬼臼　锺乳炼，各十分，烧　干姜　附子炮去皮　桂枝去皮，各四分　　右十三味，杵为散，酒服方寸匕。
古今图书集成医部全录卷三百五十五

伤寒门

　　　　方

　　浴肠汤 【《千金方》，下同】 　治阳厥发狂将成疸。　　大黄四两，湿纸裹煨　大青　甘草炙，各一两　栀子二两　　右水五升，煎去二升，内(石卜)硝五合，熬去一升，分四服，量虚实与之。
　　五胜散　治四时伤寒冒风，身热头疼昏倦，寒痰咳嗽及中满，伤寒三日以前服，无不效。　　甘草　石膏　白朮　五味各一两　干姜炮，三分　　右五味，同为细末，每服二大钱，水二盏，入生姜二片，枣子一个，同煎至七分，去滓温服。中满以盐煎，伤风头痛加荆芥煎，不计时候服。
　　咳逆方　治伤寒咳逆噎食，寻常亦可服。　　丁香　柿蒂各一钱　甘草　良姜各半钱　　右为末，用热汤猛点，乘热一服效。
　　青膏　治伤寒头痛项强，四肢烦疼。　　当归　芎藭　蜀椒　白芷　吴茱萸　附子　乌头　甘草各三两　　右八味(口父)咀，以醇苦酒渍之再宿，以猪脂四斤煎，令药色黄，绞去滓，以温酒服枣核大三枚，日三服，取汗。不知稍增，可服可摩。如初得伤寒一日，苦头痛背强，宜摩之佳。
　　黄膏　治伤寒赤色，头痛项强，贼风走风。　　巴豆五十枚　大黄　附子　细辛　干姜　蜀椒　桂心各半两　　右七味(口父)咀，以醇苦酒渍一宿，以腊月猪脂一斤煎之，调适其火，三上三下，药成。伤寒赤色发热，酒服梧子大一枚。又以火摩身数百过，兼治贼风绝良。风走肌肤游风所在，摩之神效。
　　白膏　治伤寒头痛，向火摩身体，酒服如杏核一枚，温覆取汗，摩身当千过，药力乃行。并治恶疮，小儿头疮、牛领马鞍皆治之。先以盐汤洗疮，以布拭之，傅膏。痈肿，火炙摩千过，日再，自消。　　天雄　乌头　莽草　羊(艹蹢)(艹躅)各三两　　右四味(口父)咀，以苦酒三升，渍一宿，作东向露灶，又作十二聚湿土各一升许大，取成煎猪脂三斤，着铜器中，加灶上炊以苇薪令释，内所渍药炊令沸，下着土聚上，沸定复上，如是十二过，令土尽遍，药成去滓。伤寒咽喉痛，含如枣核一枚，日三。摩时令勿近目。
　　度瘴发汗青散　治伤寒赤色，恶寒发热，头痛项强体疼。　　桔梗　细辛　吴茱萸　防风　白朮各一两　川乌头　干姜　蜀椒　桂心各一两六铢　麻黄二两半　　右十味，治下筛，温酒服方寸匕，温覆取汗，汗出止。若不得汗，汗少不解，复服如法。若得汗足如故，头疼发热，此为内实，当服快豉丸，若翟氏丸。如得便头重者，可以二大豆许内鼻孔中，觉燥涕出，一日可三四度，必愈。兼辟时行病。
　　崔文行解散　治时气不和，伤寒发热者。　　桔梗　细辛各四两　白朮八两　乌头一斤　　右四味，治下筛。若中伤寒服钱五匕，覆取汗解。若不觉，复小增之，以知为度。若时气不和，旦服钱五匕，辟恶气。欲省病者，服一服，皆酒服。
　　六物青散　治伤寒赤色恶寒。
　　附子　白朮各一两六铢　防风　细辛各一两十八铢　桔梗　乌头各三两十八铢　　右六味，治下筛，以温酒服五匕。不知，稍增之。服后食顷不汗出者，进温粥一杯以发之，温覆，汗出漐漐可也，勿令流离，勿出手足也，汗出止。若汗大出不止者，温粉粉之。微者不须粉。不得汗者，当更服之。得汗而不解者，当服神丹丸。
　　青散　治春伤寒，头痛发热。
　　麻黄五两　苦参　厚朴　石膏各二十铢　大黄　细辛各二两　乌头五枚　　右七味，治下筛。觉伤寒头痛发热，以白汤半升，和药方寸匕，投汤中，熟讫去滓，尽服，覆取汗。汗出多，温粉粉之，良久。一服不除，宜重服之。或当微下利者，有大黄故也。
　　诏书发汗自薇散　治伤寒三日不解者。　　白薇十二铢　杏仁　贝母各十八铢　麻黄一两八铢　　右四味，治下筛，酒服方寸匕，自覆卧，汗出即愈。
　　华佗赤散　治伤寒头痛身热，腰背强引颈，及风口噤，疟不绝。妇人产后中风寒，经气腹大。　　丹砂十一铢　雄黄二十四铢　蜀椒　蜀漆　干姜　细辛　黄芩　防己　桂心　茯苓　人参　沙参　桔梗　女萎　乌头各一十八铢　吴茱萸三十铢　麻黄　代赭各二两半　　右十八味，治下筛，酒服方寸匕，日三。耐药者二匕，覆令汗出。欲治疟，先发一时所，服药二匕半，以意消息之。细辛、姜、桂、丹砂、雄黄不熬，余皆熬之。
　　赤散　治伤寒头痛，项强身热，腰脊痛，往来有时。　　干姜　防风　沙参　细辛　白朮　人参　蜀椒　茯苓　麻黄　黄芩　代赭　桔梗　吴茱萸各一两　附子二两　　右十四味，治下筛，先食，酒服一钱匕，日三。
　　水解散　治时行头痛壮热一二日。
　　桂心　甘草　大黄各二两　麻黄四两　　右四味治下筛。患者以生熟汤浴讫，以暖水服方寸匕，日三，覆取汗或利便瘥。力强人服二方寸匕。《延年秘录》黄连、芍药各二两。《古今录验》无甘草，有芍药。治天行热病，生疱疮疼痛，及解肌出汗。
　　六物解肌汤　治伤寒发热，身体疼痛。　　葛根四两　茯苓三两　甘草一两　麻黄　牡蛎　生姜各二两　　右六味(口父)咀，以水八升，煮取三升，分三服。再服后得汗，汗通即止。《古今录验》无生姜甘草。
　　解肌汤　治伤寒温病。
　　葛根四两　麻黄三两　大枣十二枚　黄芩　芍药　甘草各二两　　右六味(口父)咀，以水一斗，煮取三升，饮一升，日三服。三四日不解，脉浮者，宜重服发汗。脉沉实者，宜以快豉丸下之。《延年秘录》有桂心一两。
　　解肌升麻汤　治时气三四日不解。
　　升麻　芍药　石膏　麻黄　甘草各一两　杏仁三十枚　贝齿贝齿：原作「具齿」，据《千金》卷九改。三枚，一作贝母十八铢　　右七味(口父)咀，以水三升，煮取一升，尽服，温覆发汗便愈。
　　葛根龙胆汤　治伤寒三四日不差，身体烦毒而热。　　葛根八两　龙胆　大青各半两　升麻　石膏　萎蕤各一两　甘草　桂心　芍药　黄芩　麻黄　生姜各三两　　右十二味(口父)咀，以水一斗煮葛根，取八升，内余药，煮取三升，分四服，日三夜一。　　又方　治伤寒四五日头痛壮热，四肢烦疼，不得饮食。　　栀子仁　黄连　黄蘗　大黄各半两　豉一升　葱白七茎　　右六味(口父)咀，以水八升，煮上四物六七沸，内后葱白、豉煮得三升，顿服一升，日三服。汤讫温覆令汗出，粉之。得汗便止后服，勿复取汗。不得汗者，复服重发。此药无忌，特宜老小，神良。
　　七物黄连汤　治夏月伤寒，四肢烦疼发热，其人喜烦，呕逆支满，剧如祸祟，寒热相搏，故令喜烦。　　黄连　茯苓　黄芩各十八铢　甘草一两六铢　芍药　葛根各一两　小麦三合　　右各(口父)咀，以水七升，煮取三升，冷分三服。不能一升者，可稍稍服之。汤势安乃卧。药主毒气，服汤之后，胸中热及咽喉痛皆差。其明日复煮一剂，如法服之。此汤无毒，但除热下气，安病人。小儿服者，取三分之一，以水四升，煮得一升，稍稍服。
　　三匕汤　治伤寒中风得之三日至七八日不解，胸胁痛，四肢逆，干呕，水浆不下，腹中宿食不消，重下血，日数十行。　　茯苓如鸡子大　黄芩　人参各三两　芒硝　干地黄各一升　大黄　麻黄　寒水石各半斤　(艹舌)蒌根四两　　右九味捣筛令相得，以散三方寸匕，水一升，煮令三沸，绞去滓服之，日三。温覆，汗出即愈。病剧与六七匕。
　　五香麻黄汤　治伤寒忽发肿　或着四肢，或在胸背虚肿浮如吹状，亦着头面唇口颈项，剧者偏着脚胫，外如轴大而不痛不赤；着四肢者，乃欲不遂，悉主之。　　麝香半两　熏陆香　鸡舌香各一两　沉香　青木香　麻黄　独活　防风　秦艽　葳蕤　甘草各三两　白薇　枳实各二两　　右十三味(口父)咀，以水九升，煮取三升，分三服，覆取汗后，外摩防己膏。　　又方　治伤寒三日外，与前药不瘥，脉势仍数者，阳气犹在经络，未入脏腑。　　石膏八两　桂枝　黄芩　甘草各二两　升麻　葛根　生姜各三两　芍药六两　栀子二七枚　　右九味(口父)咀，以水九升，煮取二升七合，分三服，相去十里久。若前两服讫即得汗，后服即停。不得汗，更进一服，得汗即止。不得汗者，明日去栀子，加麻黄二两，足水二升，再依方服。
　　雪煎　治伤寒。
　　大黄一斤十二两，金色者　杏仁三斗四升　麻黄十斤　　右三味(口父)咀，以雪水五斛三斗，渍麻黄于东向灶釜中三宿，内大黄搅令调，炊以桑薪，煮得二斛汁，去滓复内釜中，捣杏仁内汁中复炊之，可余六七斗汁。绞去滓，置铜器中，又以雪水三斗合煎之，搅令调得二斗四升，药成可丸，冷凝，丸如弹丸。有病者，以三沸白汤五合，研一丸入汤中，适寒温服之，立汗出。若不愈者，复服一丸。密盛药，勿令泄气。
　　神丹丸　治伤寒赤濇，恶寒发热体疼者。　　人参　茯苓　半夏各五两　朱砂一两　附子　乌头各四两　　右六味末，之，蜜丸，以真丹为色，先食，服如大豆二丸，生姜汤下，日三。须臾进热粥二升许，重复汗出止。若不得汗，汗少不解，复服如前法。若得汗足，应解而不解者，当服桂枝汤。此药多毒，热者令饮水，寒者温饮解之。治疟先发服二丸。《要略》用细辛，不用人参，别有射罔枣大一枚名赤圆，主寒气厥逆。
　　麦奴丸　治伤寒五六日以上不解，热在胸中，口噤不能言，惟欲饮水，为坏伤寒，医所不能治，为成死人，精魂已竭，心下才温，以杖发其口开，灌药咽中，药得下则愈。麦奴圆一曰黑奴丸，二曰冰解丸。　　麻黄二两　麦奴　釜底墨　灶突墨　梁上尘　黄芩　大黄　芒硝各一两　　右八味末之，蜜丸如弹子大，以新汲水五合，研一圆破渍置水中，当药消尽服之。病者渴欲饮水，极意不问升数，欲止复强饮，能多饮为善。不欲饮水，当强饮之。服药须臾当寒，寒竟汗出便解。若服药，日移五尺许不汗，复服如前法。不过再三服佳。小麦黑葧名麦奴。
　　水导散　治时气病，烦热如火，狂言妄语欲走。　　甘遂十两　白芷二两　大黄四两　厚朴八两　枳实五枚　芒硝　　右六味(口父)咀，以水一斗，先煮厚朴、枳实，取五升去滓，内大黄煎取二升，去滓下芒硝更煎一两沸，分再服。得快利止。
　　生地黄汤　治伤寒有热，虚羸少气，心下满，胃中有宿食，大便不利。　　生地黄三斤　大黄四两　大枣十二枚，擘　甘草两寸　芒硝二合　　右五味合捣令相得，蒸五升米下，熟绞取汁，分再服。
　　大柴胡葳蕤知母汤　治伤寒七八日不解，默默心烦，腹中有干屎，讝语。　　柴胡半斤　葳蕤　知母　大黄　甘草各二两　人参　黄芩　芍药各三两　生姜切五两　半夏半两　　右十味(口父)咀，以水一斗，煮取三升，去滓服一升，日三，即下为效。《集验》用枳实四枚，不用芍药。　　又方　治伤寒头痛壮热，百节疼痛。　　柴胡　栀子仁　芍药　知母各四两　黄芩　大青　杏仁去皮尖，各三两　石膏八两　香豉一升　　右十味(口父)咀，以水九升，煮取二升七合，分温三服。若热盛，加大黄四两。
　　快豉丸　消伤寒留饮，宿食不消。
　　豆豉一升　巴豆去油，三百枚，今用二百枚　黄芩　黄连　大黄　麻黄各四两　杏仁六十枚　芒硝　甘遂各三两　　右九味为末，以蜜和丸如大豆，服二丸。不得下者，增之。
　　四物甘草汤[四物甘草汤：据《千金》卷九发汗吐下后作「麻黄杏人石膏甘草汤」。]　治伤寒发汗出而喘，无大热。　　甘草二两　麻黄四两　石膏半斤　杏仁五十枚　　右四味(口父)咀，以水七升，先煮麻黄令减二升，内诸药，煎取三升，分三服。
　　大青汤　治伤寒热病十日已上，发汗不解，及吐下后诸热不除，及下利不止，斑出，皆治之。　　大青四两　甘草　阿胶各二两　豆豉一升　　右四味(口父)咀，以水八升，煮取三升，去滓煮三沸，去豉，内阿胶令烊，顿服一升，日三服。欲尽复作，常使有余。渴者当饮，但除热，止吐下，无毒。
　　苦参汤　治热病五六日已上。
　　苦参三两　黄芩二两　生地黄八两
　　右三味(口父)咀，以水八升，煎取二升，适寒温服一升，日再。
　　凝雪汤　治时行毒病七八日，热积聚胸中，烦乱欲死。　　芫花一升
　　以水三升，煮取一升半，渍故布薄胸上，不过三薄，热即除，当温暖四肢护厥逆也。
　　(艹舌)蒌汤　治伤寒中风五六日已上，但胸中烦干呕。　　(艹舌)蒌　黄芩　甘草各三两　大枣十二枚　柴胡半斤　生姜四两　　右六味(口父)咀，以水一斗二升，煮取五升，绞去滓，适寒温服一升。
　　芦根饮子　治伤寒后呕哕反胃，及干呕不下食。　　生芦根　青竹茹各一升　粳米三合　生姜三两　　右四味，以水七升，先煮千里鞋底二只，取五升澄清，下药煮取二升半，随便饮。不瘥，重作取瘥。　　又方　治伤寒后呕哕。
　　通草三两　生芦根一升　橘皮一两　粳米三合　　右四味(口父)咀，以水五升，煮取一升，随便稍饮。不瘥更作，取瘥止。随便饮。不瘥，重作取瘥。　　又方　治伤寒后虚羸少气呕吐。
　　石膏　麦门冬　半夏各一升　竹叶一把　人参一两　　右五味(口父)咀，以水一斗，煮取六升去滓，内粳米一升，米熟汤成，饮一升，日三服。一方加生姜五两。
　　猪胆汤　治伤寒五六日斑出。
　　猪胆　苦酒各三合　鸡子一枚
　　右三味合煎三沸，强者尽服之。羸者须煎六七沸，分为二服，汗出即愈。
　　鼻衄方　治伤寒鼻衄，肺间有余热故也。热因血自上，不止用此。　　牡蛎二两半　石膏一两六铢
　　右二味，治下筛，酒服方寸匕，日三四。亦可蜜丸如梧子大，用治大病瘥后小劳便鼻衄者。
　　咽痛方　治伤寒热病，喉中痛闭塞不通。　　生乌扇一斤，切　猪脂一斤
　　右二味合煎，药成去滓，取如半鸡子大，薄绵裹之，内喉中，稍稍咽之，取瘥。　　又方
　　升麻　芍药　羚羊角各三两　通草四两　射干二两　生芦根切，一升　　右六味(口父)咀，以水七升，煮取二升半，分作三服。
　　煎方　治热病口中苦，下气除热，喉中鸣。　　石膏半升　蜜一升
　　右二味，以水三升，先煮石膏，取二升，次内蜜复煎，取如饧，含如枣核。尽复合之，大良。　　又方　治伤寒热病后，口干喜唾咽痛。　　大枣二十枚　乌梅十枚
　　右二味和捣，蜜和含如杏核大，咽其汁甚验。　　又方　治伤寒后下利脓血。
　　阿胶一两　黄蘗二两　黄连四两　栀子十四枚　　右四味(口父)咀，以水六升，煮取二升，去滓，内阿胶更煎令消，分为三服。《甲乙方》无黄蘗，有黄芩。　　又方　治赤白下脓，小儿得之，三日皆死，此有(上匿下虫)虫在下部。　　麝香　矾石　巴豆　附子　真珠　雄黄各等分　　右六味治合取桑条如箭簳，长三寸，以绵缠头二寸，唾濡绵展。药着绵上，内谷道中，半日复易之，日再，神效。
　　止汗方
　　杜仲　牡蛎各等分
　　右二味，治下筛，临夜卧，以水服五钱匕。　　又方
　　牡蛎　雷丸　麻黄根各三两　米粉二升　干姜　甘草各一两　　右六味，治下筛，随汗处粉之。

　　麦门冬汤　治劳复气欲绝，起死人。　　麦门冬一两　甘草二两　京枣二十枚，擘　竹叶切，一升　　右四味(口父)咀，以水七升，煮粳米一升令熟，去米，内诸药，煎取三升，分三服。不能服者，绵滴汤内口中用之，有效。
　　神效沃雪汤　治伤寒阴阳二证未辨，时行疫疠，恶气相传，服之如汤沃雪。此药功力，不可具述。　　苍朮坚者泡刮去皮　干姜炮　甘草炙，各六两　厚朴去皮姜汁制　防风嫩者　白芍药去皮　葛根各四两　　右(口父)咀，每服四钱，水二锺，煎至一锺，去滓，热服之，不拘时服。少顷，取生姜葱作羹或粥投之，避风坐卧，身体微润即愈。如疫气正相传染，清晨进一服为佳。常服每用二钱，水一盏，煎至八分服。
　　桔梗枳壳汤　治结胸心下痛欲死者。　　桔梗炒　枳壳麸炒　甘草炙，各等分　　右(口父)咀，每服五钱，水一盏半，生姜三片，煎至七分，去滓服。或不用生姜亦可。痰多加半夏、生姜，有热加黄芩。
　　茵陈蒿大黄汤　治伤寒发黄，面目悉黄，小便赤，宜服。　　茵陈蒿　山栀仁　柴胡　黄蘗蜜炙，各半两　龙胆草五钱　黄芩去黑心升麻各一两　大黄炒，一两　　右(口父)咀，每服五钱，水一盏半，煎一盏，去滓，早晚食后温服。
　　茅根汤　治伤寒发黄，遍身如金色者。　　茅根洗銼　山栀子仁　茵陈蒿　地骨皮　甘草炙，各半两　　右(口父)咀，每服五钱，用水一盏半，生姜三片，豆豉三七粒，同煎至一盏，去滓，早晚食远温服。
　　茵陈五苓散　治伤寒温湿热病，感冒后发为黄疸，小便黑赤，烦渴发热，不得安宁。此盖汗下太早，服药不对证，因感湿热病，以致遍身发黄。余尝用茵陈五苓散治之，甚效。　　生料五苓散一两　茵陈半两　车前子一钱　木通　柴胡各一钱半　　酒后得证，加干葛二钱，作(口父)咀，并前药和匀，分作二服，每服水一碗，灯草五十茎，同煎八分，去滓，食前服。滓再煎，连进数服，小便清利为愈。
　　雄黄丸　治伤寒狐惑，微烦默默欲卧，毒气上攻，咽干声嗄，下蚀湿慝，或便脓血。　　雄黄研　当归炒，各七钱半　槟榔半两　芦荟　麝香各研，二钱半　　右捣研为末，煮面糊为丸如梧桐子大，每服十五丸至二十丸，食前温粥饮下，日三服。
　　诃黎勒丸　治伤寒后脓血痢，下部疼痛。　　诃黎勒炮去核　人参各一两　白茯苓去皮　当归焙　木香　白芷各七钱半　牡丹皮半两　　右捣罗为末，炼蜜和捣三五百杵，丸如梧桐子大，每服三十丸，食前米饮下，日再服。
　　黄连丸　治伤寒热病后，热毒下痢脓血。　　黄连炒，七钱半　乌梅肉炒，二两
　　右为细末，炼蜜入少蜡，和捣五六百杵，丸如梧桐子大，每服二十丸，加至三十丸，空心米饮下。
　　诃黎勒饮　治伤寒后气不和，自利无度。　　诃黎勒去核　草豆蔻去皮，各四枚，并二生二煨　　右(口父)咀，每服二钱匕，浆水一盏，煎至六分，去滓，空心温服。
　　燥肠丸　治伤寒汗下后，大小便自利，腹中痛者。　　附子一枚，炮　干姜一两　龙骨　吴茱萸　诃黎勒去核　米壳各半两　　右为细末，酒糊为丸如梧桐子大，每服三十丸，温水下，痢止勿服
　　杜仲酒　治伤寒后体虚，元脏挟风冷，腰膝疼痛，行履不得。　　杜仲去粗皮，炙二两　独活半两　仙灵脾七钱半　牛膝　附子炮裂去皮脐，各一两　　右细銼，用生绢袋盛，以酒五升浸，密封头，经七日后开，每日取三二合温服，日三服。未瘥，再浸服。
　　二沥汤　治伤寒失音不语。
　　竹沥　荆沥　梨汁各二合
　　右搅令匀，以绵滤过，分温四服，空心日晚各一服。
　　人参汤　治伤寒后，虚羸少力，呕哕气逆。　　人参半两　白茯苓去皮，半两　麦门冬去心焙　黄芪各一两　半夏汤洗七次炒　陈皮去白　白朮各半两　甘草炙，二钱半　　右(口父)咀，每服五钱匕，水一盏半，入生姜三片，枣三枚擘破，同煎至八分，去滓，食前温服。
　　牡蛎散　治伤寒后虚损，心多怔悸，夜梦泄精。　　牡蛎烧为粉　桂心　白芍药　鹿茸酥炙　龙骨各一两　甘草炙，半两　　右(口父)咀，每服五钱，水一大盏，生姜半分，枣三枚，煎至五分，去滓，食前温服。
　　羚羊角丸　治伤寒夜梦，泄精不禁，身体枯燥，瘦瘠骨立者。　　羚羊角屑　犀角屑　石龙芮　韭子炒　龙骨　朱砂细研水飞　鹿茸酒浸炙　泽泻各一两半　桂心　木香各一两　　右为细末，炼蜜和捣五七百杵，丸如梧桐子大，每服三十丸，食前用温酒送下。
　　葳蕤汤　风温之病脉阴阳俱浮，汗出体重，其息必喘，其形状不仁，嘿嘿但欲眠，下之者则小便难，发其汗者必讝语，加烧针者则耳聋难言，但吐下之则遗失便利，如此病者宜服。　　葳蕤　白薇　麻黄　独活　杏仁　川芎　甘草　青木香各一两　石膏三两　　右(口父)咀，以水八升，煮取三升，去滓，分三服取汗。若一寒一热，加(石卜)硝一分，及大黄三两下之。如无木香，可用麝香一分。《小品方》云：葳蕤汤治冬温，春月中风伤寒，则发头脑疼痛，咽喉干，舌强肉疼，心胸痞满，腰背强。
　　茯神散　治伤寒后虚羸，心气乏，力弱，惊悸多忘。　　茯神　黄芪　菖蒲各一两　远志去心七钱半　人参　白芍药各半两　　右(口父)咀，每服五钱，水一中盏，入枣三枚，煎至六分，去滓，不拘时温服。
　　龙齿丸　治伤寒后伏热在心，心虚惊悸。　　龙齿　人参　茯神　生地黄各一两　远志　铁粉细研，各半两　黄连去须　马牙硝细研　防风各七钱半　麝香研，五分　麦门冬一两半，焙　　右为细末，都研令匀，炼蜜和丸如梧桐子大，每服二十丸，竹叶金银汤下，不拘时服。
　　柴胡汤　治伤寒后夹劳，五心烦热，背膊疼痛，手足无力，不能饮食。　　柴胡　赤茯苓　黄芪　鳖甲去裙襕酢浸炙，各一两　秦艽　地骨皮　黄芩　枳壳去穰麸炒　葛根各半两　甘草炙　人参各七钱半　　右(口父)咀，每服四钱，水一盏半，煎至七分，不拘时温服。
　　鳖甲散　治伤寒后，虚羸盗汗不止，四肢无力，向晚憎寒。　　鳖甲酢炙去裙襕　附子炮裂去皮脐　甘草炙　肉苁蓉酒浸去皮炙干　人参　黄芪　熟地黄　桃仁去皮尖并双仁麸炒　枳壳去穰麸炒　杜仲炙　五味子各七钱半　牡蛎煅，一两　柴胡　牛膝各七钱半　苍朮炒，一两　　右(口父)咀，每服五钱，水一大盏，生姜半分，枣三枚，煎至五分，不拘时温服。　　又方　治伤寒后虚羸，日夜汗出不止，心烦口干，咽喉不利。　　黄雌鸡一只，去肠肚净，治如常法　麻黄根　牡蛎烧，各二两　肉苁蓉一两酒浸一宿，刮去皱皮　　右先将鸡、麻黄根，以水七大盏，煮取汁三大盏，去鸡、麻黄根，后下肉苁蓉、牡蛎，煎取一盏半，去滓，分为三服，空心午前夜后临卧时服。
　　补肺散　治伤寒汗下后，喘咳不止，恐传肺痿。　　人参一两　五味　(艹款)冬花各半两　蛤蚧一对　桑白皮二两　　右为细末，每服五钱，沸汤一盏调服。
　　韭根散　治伤寒后，阴阳易，头重，百节解痛，翕翕气劣，着床不能起动，甚者手足拳，卵肿疼痛。　　韭根　(上匿下虫)蒌根各二两　青竹茹　干姜炮，各半两　　右细銼和匀，分作八服，每服用水一大盏，煎至五分，去滓，入鼠粪末一字，搅令匀，不拘时服。《圣济方》捣筛五钱匕，用水一盏半，煎至一盏，去滓食前温服。一名蘴本汤。
　　六君子汤　治伤寒汗下之后，将见平复，宜服此调理助脾进食辟邪气，大妙。　　人参　白朮　黄芪　茯苓　山药　甘草各等分　　右(口父)咀，每服四钱，水一盏半，生姜三片，枣一枚，同煎至七分，去滓温服。
　　养脾汤　治伤寒后脾胃虚弱，不思饮食。　　茯苓　干姜炮，各一两　白朮二两　丁香　人参　甘草各半两　　右如法事治一处捣罗为末，每服三钱，水一盏，煎至六分，温服，日进三服，不拘时候。
　　补脾汤　治伤寒汗后，伤冷物，胸膈不快，寻常血气不和。　　人参　干姜　白朮　陈皮去白　青橘皮去白　甘草各等分　　右为细末，每服三钱，水一盏，煎数沸，热服，入盐点亦得。
　　健脾散　治伤寒后脾胃虚弱，不欲饮食，纵食不能消化。　　诃黎勒皮　白朮　麦糵炒微黄　人参各一两　神曲炒　甘草炙　枳壳麸炒　大腹皮各半两　干姜七钱半，炮　　右(口父)咀，每服四钱，水一中盏，入生姜半分，煎至六分，去滓，不拘时，稍热服。
　　热病方　治热病五六日，壮热狂语欲走。　　鸡子二枚，取清　芒硝细研　寒水石细研，各半两　　右，先以新汲水一小盏，调芒硝等末，次下鸡子清，搅令匀，不拘时候，分为二服。
　　羚羊角散　治热病发汗后，热毒未尽，因有所惊，发热癫狂。　　羚羊角屑　犀角屑　茯神　黄芩　甘草炙　防风各半两　龙齿　人参　铁粉各一两　地骨皮三分　　右(口父)咀，每服五钱，水一大盏，煎五分，去滓，不拘时温服。
　　铁粉丸　治热病心神恍惚，悲喜不常，发狂欲走。　　铁粉　牛黄并细研　远志去心　丹参　茯神　升麻各半两　金箔三七片，细研　麝香细研　白僵蚕炒　白附子炮，各二分　马牙硝细研，三分　　右为细末，同研令匀，炼蜜和捣三五百杵，丸如梧桐子大，每服二三十丸，不拘时薄荷汤下。
　　生地黄煎　治热病心胸烦热，口干皮肉黄，宜服。　　生地黄汁　生(艹舌)蒌汁　生麦门冬根汁各五合　蜜二合　酥一两　生藕汁三合　　右一处相和，于锅中熬令稍稠，每服不拘时，抄半匙服。
　　刺蓟饮子　治热病头痛壮热，鼻衄及吐血，心中紧硬，遍身疼痛，四肢烦闷，宜服。　　刺E　生地黄　生麦门冬去心，各一两　鸡苏　生姜　赤茯苓各半两　青竹茹一分　　右(口父)咀，水三大盏，煎一盏半，去滓，不拘时，分温三服。
　　龙胆煎　治热病口疮发渴，疼痛不可忍，宜涂。　　龙胆草　黄连　升麻　槐白皮　大青各一两　蔷薇根　竹叶各二两　　右细銼，都以水五大盏，煎至一大盏，去滓，入蜜三合，慢火煎成膏，涂于疮上，有涎吐之。
　　青葙子丸　治热病毒攻于眼，内生翳膜，宜服。　　青葙子　防风　枳壳麸炒，各一两　枸杞子　生地黄　石决明　泽泻各一两半　茺蔚子　细辛　黄连各三分　麦门冬二两半，去心焙　车前子一两　　右为细末，炼蜜和捣二三百杵，丸如梧桐子大，每服三十丸，以粥清饮下，不拘时服。
　　解毒犀角丸　治热病毒气外攻，皮肤斑出，狂乱躁热，宜服。　　犀角屑　黄芩　麦门冬去心焙　马牙硝　大青各一两　栀子仁　牛黄细研　赤茯苓　天竺黄细研　甘草生用　川黄连各半两　麝香细研，一钱　　右为细末，每服二钱，不拘时，竹叶煎汤调下。
　　白藓皮散　治热病毒气不散，遍身生热毒疮。　　白藓皮　升麻　犀角屑　栀子仁　赤芍药　黄芩　大黄炒　甘草炙　杏仁汤浸去皮尖炒　元参各半两　麦门冬一两，去心焙　　右(口父)咀，每服四钱，水一中盏，煎六分去滓，不拘时温服。
　　蓝叶散　治热病热毒盛，疱疮出头黑者，为难治。　　蓝叶　元参　大香　瞿麦各一两　犀角屑　升麻各一两半　甘草炙半两　　右(口父)咀，每服五钱，以水一大盏，煎五分，去滓，不拘时温服。
　　茵陈散　治热病黄疸，目黄如金，小便如血，心烦躁闷，口苦头痛，宜服。　　茵陈　栀子各三分　木通　(艹舌)蒌根　柴胡　秦艽各一两　甘草炙，半两　麦门冬一两半　　右(口父)咀，每服五钱，以水一大盏，入竹叶三七片，煎至五分，去滓，不拘时候温服。
　　承气丸　治热病若十余日不大便者，宜服。　　大黄炒　芒硝各二两　枳实麸炒　火麻仁研　(木郁)李仁汤浸去皮研，各一两　　右为细末，和匀炼蜜和捣三五百杵，丸如梧桐子大，每服五十丸，不拘时，以温水下，未利再服。
　　木通散　治热病小便不通，或淋沥疼痛。　　木通　琥珀别研，各一两　赤芍药　枳实麸炒　茅根　甘草炙，各半两　　右(口父)咀，每服四大钱，水一中盏，煎六分，去滓，不拘时温服。
　　石苇散　治热病小便不通。
　　石苇去毛　瞿麦各一两　木通　甘草炙　子芩各半两　葵子三合　　右(口父)咀，每服四钱，水一中盏，煎六分，去滓，不拘时温服。
　　人参养胃汤 【《入门》】 　治伤寒阴证，及外伤风寒，内伤生冷，憎寒壮热，头痛身疼。　　陈皮　厚朴　半夏制，各一钱二分半　茯苓　藿香各一钱　人参　草果　甘草炙，各五分　苍朮一钱半　　右銼，作一贴，入姜三片，枣二枚，乌梅一个，水煎服，令微汗，濈濈然自然解散。若有余热，以参苏饮款款调之。
　　藿香正气散 【《医鉴》】 　治伤寒阴证，头痛身疼，如不分表里证，以此导引经络，不致变动。　　藿香一钱半　紫苏叶一钱　白芷　大腹皮　白茯苓　厚朴　白朮　陈皮　半夏制　桔梗　甘草炙，各五分　　右銼，作一贴，入姜三片，枣二枚，水煎服。
　　不换金正气散 【《入门》】 　治伤寒阴证，头痛身疼，或寒热往来。　　苍朮二钱　厚朴　陈皮　藿香叶　半夏泡　甘草各一钱　　右銼，作一贴，入姜三片，枣二枚，水煎服。
　　正阳散 【《本草》】 　治阴证伤寒。　　麻黄一钱半　陈皮　大黄生　干姜　肉桂　芍药　附子炮　半夏制　甘草炙，各七分　吴茱萸五分　　右銼，作一贴，入姜三片，枣二枚，水煎服，取汗。
　　麻黄杏仁饮 【《入门》，下同】 　治伤寒，太阳经发热恶寒，头痛无汗，脉浮紧。　　防风七分　麻黄　桔梗　前胡　黄芩　陈皮　半夏制，各一钱　杏仁　细辛各八分　甘草四分　　右銼，作一贴，入生姜三片，水煎服。
　　香苏饮　治四时伤寒头痛身疼，发热恶寒，及伤风、伤湿、伤寒，时气瘟疫。　　香附　苏叶各二钱　苍朮一钱半　陈皮一钱　甘草炙，五分　　右銼，作一贴，入姜三片，葱白一茎，水煎服。
　　芎芷香苏饮 【《得效》】 　治伤寒伤风表证，头项强，百节痛，阴阳未分皆宜。　　香附子　紫苏叶各二钱　苍朮一钱　陈皮　川芎　白芷各一钱　甘草五分　　右銼，作一贴，入姜三片，枣二枚，水煎服。
　　十神汤 【《入门》】 　治两感风寒，头痛寒热无汗。　　香附　紫苏叶　升麻　赤芍药　麻黄　陈皮　川芎　干姜　白芷　甘草各一钱　　右銼，作一贴，入姜三片，葱白二茎，水煎服。
　　人参败毒散 【《医鉴》】 　治伤寒时气，发热头痛，项强，肢体烦疼，及伤风咳嗽，鼻塞声重。　　羌活　独活　柴胡　前胡　枳壳　桔梗　川芎　赤茯苓　人参　甘草各一钱　　右銼，作一贴，入姜三片，薄荷少许，水煎服。本方加天麻、地骨皮等分，名人参羌活散；加荆芥穗、防风等分，名荆防败毒散。
　　香葛汤 【《得效》】 　治伤寒不问阴阳两感，头痛寒热。　　苍朮　紫苏叶　白芍药　香附　升麻　干葛　陈皮各一钱　川芎　白芷　甘草各五分　　右銼，作一贴，入姜三片，葱白二茎，豉七粒，水煎服。
　　葱白散 【《局方》】 　治四时伤寒伤风，头痛体热烦渴。　　麻黄二钱　苍朮　白朮　川芎各一钱半　石膏　干葛　甘草各七分半　　右銼，作一贴，入姜三片，葱白二茎，水煎服。
　　参苏饮 【《易简》】 　治外感风寒，头痛发热，咳嗽，及内因七情痰盛，胸满潮热。　　人参　紫苏叶　前胡　半夏制　干葛　赤茯苓各一钱　陈皮　桔梗　枳壳　甘草各七分半　　右銼，作一贴，入姜三片，枣二枚，水煎服。
　　神朮散　治伤寒伤风，头痛体疼，恶寒无汗。　　苍朮二钱　荆芥　槁本　干葛　甘草炙　麻黄各一钱　　右銼，作一贴，入姜三片，葱白二茎，水煎服，验。
　　消风百解散 【《入门》】 　治感伤风寒，头痛身疼，鼻塞声重。　　荆芥　苍朮　白芷　陈皮　麻黄各一钱　甘草五分　　右銼，作一贴，入姜三片，葱白二茎，水煎服。
　　双解散河间　治伤寒表里不解。
　　滑石三钱　石膏　黄芩　桔梗各七分　防风　川芎　当归　赤芍药　大黄　麻黄　薄荷　连翘　芒硝　荆芥　白朮　栀子各五分　甘草一钱　　右銼，作一贴，入姜二片，葱白三茎豉半，合同煎服。此方乃益元散与防风通圣散合剂也。益元散通里，通圣散发表，两得其宜也。
　　三一承气汤 【《得效》】 　治伤寒杂病入里之深，大小便不通者。　　甘草三钱　大黄　厚朴　枳实　芒硝各一钱半　　右銼作一贴，入姜三片，煎至半，去渣入芒硝，再一沸温服。
　　六一顺气汤 【《入门》】 　治伤寒热邪传里，大便结实，口燥咽干，讝语发狂，潮热自汗，胸腹满痛等证，以代大小调胃三一承气、大柴胡、大陷胸等汤之神方也。　　大黄二钱　枳实　厚朴　芒硝　柴胡　黄芩　芍药　甘草各一钱　　右銼，作一贴，入姜三片，水煎至半，去滓，入铁锈水二匙，调服。
　　陶氏黄龙汤节庵　治热邪传里，胃中燥粪结实，心下硬痛，纯下清水。　　大黄二钱　芒硝一钱半　枳实　厚朴各一钱　人参　当归　甘草各五分　　右銼，作一贴，入姜三片，枣二枚，水煎温服。
　　正阳散 【《得效》】 　治伤寒阴毒证。　　附子炮，一两　干姜炮　甘草炙，各二钱半　皂角一挺　麝香一钱　　右为末，每二钱，水一杯，煎至五分，去渣热服。一方用白汤调下。
　　破阴丹 【《入门》，下同】 　治阴毒脉伏，及阳脱无脉，厥冷不省。　　硫黄五两　硝石　太乙元精石各二两　干姜　附子　桂心各五钱　　为末，用铁铫先铺元精，次铺硝石各一半，中间铺硫黄末，又铺硝石、元精余末，盖上，以小盏合着地上，候冷取出，入余药同为末，糊丸梧子大，艾汤下三十丸，汗出为度。
　　复阳丹　治阴毒面青，肢冷脉沉。
　　荜澄茄　木香　吴茱萸　全蝎　附子炮　硫黄各五钱　干姜一钱　　右为末，酒糊和丸梧子大，姜汤下三十丸，复以热酒投之，取汗。
　　还阳散 【《本事》，下同】 　治阴毒面青肢冷，心躁腹痛。　　硫黄
　　为末，每二钱新汲水调下良久，或寒一起，热一起，再服汗出而差。
　　退阴散　治伤寒阴毒。
　　川乌　干姜等分
　　右为粗末，炒令转色，放冷，再为细末，每一钱，盐一捻，水少许，同煎温服。
　　三黄石膏汤 【《医鉴》】 　治阳毒发斑，身黄眼赤，狂叫欲走，讝语，六脉洪大。　　麻黄一钱　石膏三钱　黄芩　黄连　黄蘗　山栀仁各一钱半　香豉半合　　右銼，作一贴，入姜二片，细茶一撮，水煎服。
　　三黄巨胜汤 【《入门》，下同】 　治阳毒发狂极甚，姑以劫之。　　即前三黄石膏汤，去麻责、豆豉，加芒硝、大黄。入姜一片，枣二枚，水煎，临熟加泥浆清水二匙服
　　霹雳散　治阴盛格阳证。
　　附子一枚，炮过，以冷灰焙半时许，取出，切半个　　细銼入蜡茶一钱，水一盏，煎至六分，去渣，入熟蜜半匙，放冷服之。须臾躁止，得卧，汗出差。
　　回阳返本汤　治阴盛格阳证。
　　附子炮　干姜炮　人参　陈皮　麦门冬　五味子　甘草炙　蜡茶各一钱　　右銼，作一贴，以清泥浆二盏同煎，去滓，入蜜五匙，调和放冷服之，取汗为效。面赤者，入葱白七茎黄连少许，同煎服。
　　阳毒升麻汤 【《活人》，下同】 　治伤寒阳毒，面赤狂言，或见鬼，脉浮大数。　　黄芩二钱　甘草十分　升麻　射干　人参　犀角各一钱半　　右銼，作一贴，水煎服，出汗则解。
　　阳毒栀子汤　治阳毒。
　　石膏二钱　升麻　黄芩　杏仁　柴胡各一钱　栀子　赤芍药　知母　大青各七分　甘草五分　　右銼，作一贴，入姜五片，豉百粒，同煎服。
　　葛根汤海藏　治阳毒。
　　葛根二钱　黄芩　大黄酢炒　栀子　(石卜)硝　甘草各一钱半　　右銼，作一贴，水煎服。

　　芍药甘草汤 【丹溪】 　治汗后恶寒。　　桂枝二钱　甘草炙，一钱半　芍药　白朮　附子炮，各一钱　　右銼作二贴，水煎服。

　　陶氏益元汤 【《入门》】 　治伤寒戴阳证。　　甘草炙二钱　附子炮　干姜炮　人参各一钱　五味子二十粒　麦门冬　黄连　知母各七分　熟艾三分　　右銼，作一贴，入生姜五片，枣二枚，葱白三茎，水煎，临熟入童尿三匙，去滓放冷，服之。
　　陶氏升阳散火汤　治撮空证。此因肝热乘肺，元气虚弱，不能主持以致讝语神昏，叉手胃心，或撮空摸床　　人参　当归　芍药　柴胡　黄芩　白朮　麦门冬　陈皮　茯神　甘草各一钱　　右銼，作一贴，入姜三片，枣二枚，入熟金同煎服。
　　甘李根汤 【《入门》】 　治动气误发汗，气上冲，正在心端。　　李根皮五钱　桂枝一钱半　当归　芍药　茯苓　黄芩各一钱　半夏　甘草各五分　　右銼，作一贴，入姜三片，水煎服。
　　三白饮 【《医鉴》】 　治伤寒热病，热极狂走。　　鸡子清一个　白蜜一大匙　芒硝三钱　　右合作一处，凉水调下。

　　活龙散 【《入门》】 　治阳毒发狂。　　活地龙大者四五条，净洗研取汁
　　入姜汁薄荷汁及蜜各一匙，新汲水调和，徐徐灌尽，渐次凉快。若热炽则加片脑尤妙，名曰地龙水。
古今图书集成医部全录卷三百五十六

伤寒门

　　　　方

　　大羌活汤 【东垣】 　解利两感伤寒，或伤寒见风脉，伤风见寒脉，发热恶寒，无汗头痛项强等证。　　羌活　防风　独活　防己　黄芩　黄连　苍朮　白朮各七分　细辛　甘草各五分　生地黄　知母　川芎各二钱　　右銼，作一贴，水煎服。未解，再服三四贴。此方治阴阳已分，阳证多者宜服。
　　陶氏冲和汤 【《入门》】 　治两感伤寒，阴阳未分者，以此探之。　　羌活　苍朮　防风　川芎　生地黄　黄芩　柴胡　干葛　白芷　石膏各一钱　细辛　甘草各三分　　右銼，作一贴，入姜三片，枣二枚，黑豆三七粒，同煎服。一名冲和灵宝饮。
　　葛根解肌汤 【《回春》】 　治阳明经病，目疼鼻干，不得卧，宜解肌。　　葛根　柴胡　黄芩　芍药　羌活　石膏　升麻　白芷　桔梗各一钱　甘草五分　　右銼，作一贴，入姜三片，枣二枚，水煎服。一名柴葛解肌汤。
　　九味羌活汤节庵　不问四时，但有头痛骨节痛，发热恶寒无汗，脉浮紧，宜用此以代麻黄为稳当。有汗不得服麻黄，无汗不得服桂枝。若误服则其变不可胜言。故立此法，使不犯三阳禁忌，乃解表神方。　　羌活　防风各一钱半　苍朮　川芎　白芷　黄芩　生地黄各二钱二分　细辛　甘草各五分　　右銼，作一贴，入生姜三片，大枣二枚，葱白二茎，水煎服。一名羌活冲和汤。
　　四顺理中汤 【《类聚》】 　治腹痛自利。　　即理中汤倍甘草一倍是也。一名四顺汤。
　　四顺理中丸五十六
　　即理中汤倍甘草一倍为末，蜜和作丸弹子大也。一名四顺丸。
　　治中汤 【《三因》】 　治太阴腹痛。　　即理中汤加陈皮、青皮等分也。

　　三黄熟艾汤 【《活人》，下同】 　治伤寒大热利不止。　　黄芩　黄连　黄蘗　熟艾各一钱半
　　右銼，作一贴，水煎服。

　　薤白汤　治伤寒下利如烂肉汁赤，滞下，伏气腹痛。　　豆豉半合，绵裹　薤白一握　栀子七枚　　右銼，水二升半，先煎栀子十沸，下薤白煎至二升，入豉煎至一升二合，分二服。
　　附子散 【《得效》】 　治伤寒阴毒。　　附子炮，二钱半　桂心　当归　白朮各二钱　半夏制　干姜炮，各一钱　　右銼，作一贴，入姜三片，水煎服。
　　白朮散 【丹溪】 　治伤寒阴毒，四肢逆冷，心胸烦躁。　　川乌炮　桔梗　白朮　附子炮　细辛各五钱　干姜炮，二钱半　　右为末，每二钱水煎服。

　　回阳救急汤 【《医鉴》】 　治伤寒阴证，及阴毒四肢厥冷，脉沉细，唇青面黑。　　人参　白朮　白茯苓　陈皮　半夏　干姜炮　肉桂　附子炮　五味子　甘草炙，各一钱　　右銼，作一贴，入姜七片，水煎服。
　　阳旦汤 【《入门》，下同】 　治伤寒阳证，身大寒，反不欲近衣，此为内热外寒。　　桂枝　芍药各三钱　黄芩二钱　甘草一钱　　右銼，作一贴，入姜一片，枣二枚，水煎服。
　　阴旦汤　治伤寒阴证，身大热，反欲近衣，此为内寒外热。　　桂枝二钱　黄芩　干姜各一钱半　芍药　甘草各一钱　　右銼，作一贴，入枣二枚，水煎服。
　　五积散　治感伤风寒，头痛身疼，四肢逆冷，胸腹作痛，呕吐泄泻，或内伤生冷，外感风寒，并皆主之。　　苍朮二钱　麻黄　陈皮各一钱　厚朴　桔梗　枳壳　当归　干姜　白芍药　白茯苓各八分　白芷　川芎　半夏　桂心各七分　甘草六分　　右銼，作一贴，入姜三片，葱白三茎，水煎服。海藏除白芷、肉桂，余药慢火炒令色变，摊冷，入桂芷，名曰熟料五积散。不炒者，名曰生料五积散。
　　辛黄三白汤　治阴证伤寒在表经者。　　人参　白朮炒　白芍药各二钱　白茯苓　当归各一钱　细辛　麻黄各五分　　右銼，作一贴，入姜三片，枣二枚，水煎服。
　　黄连解毒汤 【《活人》】 　治伤寒大热，烦躁不得眠，或瘥后饮酒复剧者，及一切热毒。　　黄连　黄芩　黄蘗　栀子各一钱二分半　　右銼，作一贴，水煎服。

　　柴苓汤 【丹溪】 　治伤寒热病，发热泄泻。　　柴胡一钱六分　泽泻一钱三分　白朮　猪苓　赤茯苓各七分半　半夏七分　黄芩　人参　甘草各六分　桂心三分　　右銼，作一贴，入姜三片，水煎温服。
　　柴胡连翘汤 【《医鉴》】 　治伤寒发热，讝语呻吟，睡卧不得。　　柴胡　黄芩　枳壳　赤芍药　桔梗　(艹舌)蒌仁　栀子仁　连翘　黄连　黄蘗　甘草各八分　　右銼，作一贴，入姜三片，水煎服。
　　知母麻黄汤 【《入门》，下同】 　治坏伤寒，以伤寒瘥后经久，精神不守，言语错谬，或潮热颊赤寒热如疟，皆由汗下不尽，毒留心胞间所致也。　　知母三钱　麻黄　赤芍药　黄芩　桂心　甘草炙，各一钱　　右銼，作一贴，水煎服，微汗即愈。一本以桂枝代桂心。
　　参胡芍药汤　治伤寒十四日外，余热未除，或渴或烦，不能安卧，不思饮食，大便不快，小便黄赤此为外证。　　生地黄一钱半　人参　柴胡　芍药　黄芩　知母　麦门冬各一钱　枳壳八分　甘草三分　　右銼，作一贴，入姜三片，水煎服。
　　夺命汤 【丹溪】 　治伤寒坏证，昏沉垂死，或阴阳二证不明，过经不解；及或因误服药，困重垂死，一切危急之证。　　人参一两
　　右銼，作一服，水二升，于银石器内煎至一升，去滓，以新水沉冷，一服而尽，汗自鼻梁上出，涓涓如水，是药之效也。一名独参汤。
　　鳖甲散 【《入门》，下同】 　治坏证诸药不效。　　鳖甲二钱　犀角　前胡　黄芩　生地各一钱　枳壳八分　乌梅二个　　右銼，作一贴，水煎服。

　　陶氏柴胡百合汤　治百合病及劳复等证。　　鳖甲酢炙，二钱　柴胡　百合　知母　生地黄　陈皮　人参　黄芩　甘草各一钱　　右銼，作一贴，入姜三片，枣二枚，水煎服。
　　麦门冬汤海藏　治劳复气欲绝，能起死回生。　　麦门冬二钱　甘草炙，三钱　粳米一合　　右，水二盏，先煎粳米令熟，去米入二药，及枣二枚，青竹叶十五片，煎至一盏，温服。加人参尤妙。
　　鼠屎豉汤 【《活人》】 　治同上。　　栀子七个　雄鼠屎七枚　枳壳一枚，炒　　右，以水一盏半，入葱白二寸，香豉三十粒，同煎至一盏，分二服。勿令病人知。
　　栀豉枳黄汤 【《入门》】 　治食复发热。　　栀子仁　枳壳　柴胡各一钱　香豉五钱　大黄三钱　　右剉，水煎服。胀腹加厚朴，伤肉加山楂，伤面饭加神曲。
　　七味葱白散 【《活人》】 　治劳复食复。　　葱白连根三茎　干葛　麦门冬　熟地各三钱　香豉半合　生姜切，一合　　右銼，以甘烂水四升，煎至三分之一，去滓，分二服。
　　益气养神汤 【《回春》】 　治劳复宜养气血。　　人参　当归　白芍药酒炒　麦门冬　知母　栀子仁炒，各一钱　白茯神　前胡各七分　陈皮五分　升麻生　甘草各二分　　右銼，作一贴，入枣二枚，水煎服。
　　豭鼠粪汤海藏　治男子阴易病。
　　韭白根一把　豭鼠粪十四个
　　右，以水二升，煮取半升，去滓温服，取微汗。未汗再服。豭鼠，雄鼠也，粪两头尖者是。
　　青竹茹汤 【《入门》】 　治劳复及阴阳易病。　　(艹舌)蒌根五钱　青竹茹二钱
　　右銼，作一贴，水煎服。一名(艹舌)竹汤。治法服法同。
　　竹皮汤 【《纲目》】 　治阴阳易及劳复病。　　青竹刮取皮，一升
　　水三升，煮取一升，分二服。一名竹茹汤。
　　干姜汤 【《得效》】 　治阴阳易病，速当汗之，满四日不可疗　　干姜三钱
　　右剉，水煎服。得汗出，手足伸即愈。
　　竹皮逍遥散 【《入门》，下同】 　治劳复及易病。　　青竹皮卵缩腹痛倍之　生地黄　人参　知母　黄连　滑石　韭白　柴胡　犀角　甘草各一钱　　右銼，作一贴，入姜三片，枣二枚煎，临服入烧裩裆末一钱半调服，微汗之。未汗再服
　　人参逍遥散　治女劳复虚弱者。
　　人参　当归各二钱　柴胡一钱半　白朮　白芍药　白茯苓各一钱　　右銼，作一贴，水煎服。

　　桂枝红花汤　治热入血室及血结胸。　　桂枝　芍药　甘草各一钱半　红花一钱　　右銼，作一贴，入姜四片，枣二枚，水煎服，汗出而解。
　　五味子汤 【《活人》】 　治伤寒喘促，脉伏而厥。　　五味三钱　人参　麦门冬　杏仁　陈皮各二钱　　右銼，作一贴，入姜五片，枣二枚，水煎服。一名加味生脉散。
　　陶氏导赤各半汤 【《入门》】 　治差后昏沉。　　黄芩　黄连　栀子　知母　麦门冬　茯神　犀角　人参　滑石各一钱　甘草五分　　右銼，作一贴，入姜一片，枣二枚，灯心一握，煎，入生芋汁三匙服。一名泻心导赤散。
　　黄连犀角汤 【《回春》】 　治狐惑。　　黄连　犀角　乌梅　木香　桃仁各一钱　　右銼，作一贴，水煎服，空心。

　　桃仁汤 【《得效》，下同】 　治同上。　　桃仁　槐子碎　艾叶各二钱
　　右銼，作一贴，入姜三片，枣二枚，水煎，空心服。
　　雄黄锐散　治下部(上匿下虫)疮。　　雄黄　青葙子　苦参　黄连各二钱　桃仁一钱　　右为末，以生艾汁和如枣核大，绵裹纳下部。
　　酸枣仁汤 【《活人》，下同】 　治伤寒后，虚烦不得眠。　　枣仁炒，二钱　麦门冬　知母各一钱半　茯苓　川芎各一钱　干姜　甘草炙，各一分半　　右銼，作一贴，水煎服。

　　乌梅汤　治伤寒后虚烦不得眠，心中懊憹。　　柴胡二钱　栀子炒　黄芩　甘草炙，各一钱　乌梅肉二个　　右銼，作一贴，入姜三片，豉五十粒，同煎服。
　　辰砂五苓散 【丹溪】 　治伤寒发热，狂言讝语，及差后热不退虚烦等证。　　泽泻　赤茯苓　猪苓　白朮各二钱半　肉桂　辰砂各五分　　右细末，每二钱，沸汤煎服。

　　辰砂益元散 【《入门》，下同】 　治伤寒热不退，狂言讝语。　　滑石六两　甘草　辰砂各一两
　　右细末，每二钱，井水调下，日二三。
　　温经益元汤　治发汗过多，卫虚亡阳，以致头眩身栗，筋惕肉瞤。　　熟地黄　人参　白朮　黄芪蜜炒　白芍药　当归　生地黄　白茯苓　陈皮　甘草各一钱　桂皮　附子炮，各五分　　右銼，作一贴，入姜三片，枣二枚，糯米一撮，水煎服。
　　陶氏再造散　治阳虚不得汗，名曰亡阳证。　　人参　黄芪　桂皮　附子炮　细辛　羌活　防风　川芎　甘草炙，各一钱　　右銼，作一贴，入煨姜一片，枣二枚，煎至半，入炒芍药一钱，再煎一二沸温服。
　　附子理中汤 【《三因》】 　治中寒口噤身强直。　　附子炮　人参　白朮　干姜炮　甘草炙，各一钱　　右銼，作一贴，水煎服。一方加吴茱萸、肉桂、当归、陈皮、厚朴各等分，煎服。亦名附子理中汤。
　　朮附汤 【《得效》，下同】 　治伤寒。　　白朮三钱　甘草炙，一钱半　附子炮，一钱　　右銼，作一贴，入姜十片，煎，水调苏合丸三丸服之。
　　回阳汤　治中寒。
　　益智　青皮各二钱　川乌生　附子生，各一钱　干姜炮，五分　　右銼，作一贴，入姜七片，枣二枚，水煎服。
　　防风冲和汤　治春夏秋感冒风寒，头痛身热，自汗恶寒，脉浮缓。　　羌活　防风各一钱半　白朮　川芎　生地黄　白芷　黄芩各一钱　细辛　甘草各五分　　右銼，作一剂，入姜三片，葱三茎，水煎服。一名加减冲和汤。
　　冲和散　治四时感冒风寒。
　　苍朮四钱　荆芥　甘草各一钱
　　右銼，作一贴，水煎服。

　　沃雪汤 【《类聚》】 　解利四时伤寒，温和表里，通顺阴阳。　　苍朮三钱　厚朴一钱半　川芎　当归　防风　白芍药　陈皮　葛根　甘草各七分　　右銼，作一贴，水煎服。

　　升麻葛根汤 【《局方》】 　治温病及时令感冒。　　葛根二钱　白芍药　升麻　甘草各一钱　　右銼，作一贴，姜三片，葱二茎，煎服。
　　加味益气汤 【《回春》】 　治劳力感寒证。　　人参　黄芪　防风　柴胡各一钱　白朮　陈皮　当归各七分　羌活一钱半　甘草五分　升麻　黄蘗酒炒，各二分　　右銼，作一贴，入姜三片，水煎服。热甚加酒炒黄芩三分。
　　陶氏补中益气汤 【《入门》】 　治内伤气血，外感风寒，头痛身热，恶寒自汗，沉困无力。　　人参　生地黄　黄芪　当归　川芎　柴胡　陈皮　羌活　白朮　防风各七分　细辛　甘草各五分　　右銼，作一贴，入姜三片，枣二枚葱白二茎，水煎服。如元气不足，加升麻三分。
　　十味和解散 【丹溪】 　治外感内伤，头痛身热。　　白朮四钱　桔梗二钱　当归　陈皮　枳壳　防风　白芍药　厚朴　人参　甘草各五分　　右銼，作一贴，入姜三片，葱白三茎，水煎服。
　　加减白虎汤 【《医鉴》】 　治沉寒痼冷，脐腹冷痛，大便自利，足胫寒而逆。　　附子炮，二钱　干姜炮　肉桂　草豆蔻煨　半夏　人参　白朮　甘草炙，各一钱　　右銼，作一贴，入姜五片，葱白五茎，水煎服。仍灸气海、三里穴。
　　灵砂 【《局方》，下同】 　治诸虚痼冷，厥逆如神。　　水银四两　硫黄一两
　　右，同入铁铫内，炒成砂子，有烟焰起，以酢洒之，研细入水，火鼎赤石脂封口，盐泥固济，炭三十斤煅，经宿取出细研，糯米糊和丸麻子大，每五七丸以至十五丸，空心以人参大枣汤下。忌食猪羊血浆豆粉冷滑之物。
　　金液丹　治久寒痼冷，及吐利日久，身冷脉微。　　硫黄十两
　　右研细飞过，盛磁盒内，以赤石脂抿缝，外以盐泥固济，先掘地坑埋小罐子，盛水令满，安盒子在上，用泥固济，讫慢火养，七日七夜，候足，加顶火一斤煅，取出放冷，研为细末，每药末一两，用蒸饼一两汤浸，去水，捣和丸梧子大，每三十丸多至百丸，温米饮下，空心服。
　　至圣来复丹 【《活人》】 　治痼冷心腹冷痛，脏腑虚滑，及霍乱吐泻，脉微欲绝。又治荣卫不交泰，心肾不升降，上实下虚，气塞痰厥，一切危急之证，但有胃气，无不获安。此药配合二气，均调阴阳，可冷可热，可缓可急，功效殊胜。　　硫黄　硝石各一两
　　右为细末　入铫内，以微火慢炒，用柳木篦不住手搅，令阴阳气相入，再研极细，名曰二气砂。乃入水飞五灵脂、陈皮、青皮末各二两，次入太阴元精石末一两和匀，酢糊和丸豌豆大，空心米饮下三十丸或五十丸。此铁瓮城八角杜先生方也。一名正一丹。
　　加味理中汤 【《回春》】 　治痼冷积寒。　　附子炮　人参　白朮　干姜炒　肉桂　陈皮　白茯苓　甘草炙，各一钱　　右銼，作一贴，入姜二片，枣二枚，水煎服。
　　代灸涂脐膏海藏　治痼冷脐腹痛。
　　附子　马蔺子　蛇床子　吴茱萸　肉桂　木香　　右为细末，用白面一匙，姜汁调成膏，摊纸上圆三寸许，贴脐下关元、气海，自晚至晓，其力可代灸百壮。
　　冲寒散 【《入门》】 　治痼冷腹痛泄泻，饮食减少。　　香附子　陈皮　草果各一钱半　缩砂　白姜　肉豆蔻各七分　藿香　白茯苓　吴茱萸　木通各三分　　右为末，每二钱，温酒或姜汤调下；或銼，作一贴，水煎服。
　　大补元煎 【《景岳全书》，下同】 　凡元气太虚者，虽有寒邪亦不可攻，必单培根本，正复邪将自散；或真寒假热等证，皆宜用此。　　人参少则一二钱，多则一二两　炙甘草一二钱　熟地少则二三钱，多则二三两　当归若泄泻便滑者去之　枸杞各二三钱　山茱萸一钱，畏酸吞酸者去之　杜仲　山药炒，各二钱　　水二锺，煎七分，食远温服。

　　左归饮　凡命门真阴亏损，虽有寒邪，不可攻者，宜此。　　熟地二三钱，或加至一二两　炙甘草一钱　山药　枸杞各二钱　山茱萸一二钱，畏酸者少用　茯苓一钱半　　水二锺，煎七分，食远服。

　　右归饮　凡命门阳衰，或阴盛格阳感邪，不可攻者，宜此。　　熟地用如前　山药　枸杞　杜仲姜制，各二钱　山茱萸一钱　肉桂去皮　甘草炙，各一二钱　制附子一二三钱　　水二锺，煎七分，食远温服。

　　五福饮　凡五脏气血俱虚者，宜此为主。　　人参　熟地俱随宜　当归三钱　炙甘草一钱　白朮炒，一钱半　　水二锺，煎七分，食远温服。或加生姜三五片。
　　一阴煎　凡肾水真阴不足而虚火为邪者，宜此。　　熟地三五钱　甘草一钱　生地　芍药　麦冬　丹参各二钱　牛膝一钱半　　水二锺，煎七分，食远温服。

　　加减一阴煎　凡水亏火盛，烦热动血者，宜此。　　生地　芍药　麦冬各二钱　熟地三五钱　炙甘草五七分　知母　地骨皮各一钱
　　二阴煎　凡心经有热，狂笑烦热失血者，宜此。　　生地　麦冬各二三钱　枣仁二钱　元参　茯苓　木通各一钱半　黄连或用一二钱　生甘草一钱　　水二锺，灯草二十根，竹叶亦可，煎七分，食远服。
　　三阴煎　凡三阴不足，及风疟多汗，而正气不复，寒热不止者，宜此。　　当归二三钱　熟地三五钱　炙甘草一钱　芍药酒炒　枣仁各二钱　人参随宜　　水二锺，煎七分，食远服。

　　大营煎　此大补元煎之次也，酌宜用之。　　当归二三钱或五钱　熟地三五七钱　炙甘草　桂各一二钱　牛膝一钱半　枸杞　杜仲各二钱　　水二锺，煎七分，食远温服。

　　小营煎　凡血少阴虚而无火者，宜此。　　熟地二三钱　当归　芍药酒炒　山药炒　枸杞各二钱　炙甘草一钱　　水二锺，煎七分，食远温服。

　　补阴益气煎　凡邪陷阴中，阴虚不能作汗，身热不退，或往来寒热者，宜此。　　人参一二三钱　当归　山药酒炒，各二三钱　熟地三五钱或一二两　陈皮　炙甘草各一钱　升麻三五分，火浮于上者不必用　柴胡一二钱，无外邪者不必用　　水二锺，加生姜三五七片，煎八分，食远温服。
　　金水六君煎　凡阴虚受寒，咳呕喘促，吞酸痞满等证，宜此。　　当归　半夏　茯苓各二钱　陈皮一钱五分　熟地三五钱　炙甘草一钱　　水二锺，生姜三五七片，煎七八分，食远温服。
　　大和中饮　凡邪结胃脘，气逆食滞者，宜此。　　陈皮一二钱　枳实一钱　砂仁五分　山楂　麦芽各二钱　厚朴　泽泻各一钱半　　水一锺半，煎七八分，食远温服。

　　小和中饮　凡胸膈胀满，呕恶气滞者，宜此。　　陈皮　茯苓　厚朴各一钱五分　甘草五分　山楂　扁豆炒，各二钱　　水一锺半，加生姜三五片，煎服。

　　小分清饮　凡小水不利，湿滞肿胀泄泻者，宜此。　　茯苓　泽泻　猪苓各二三钱　薏仁二钱　枳壳　厚朴各一钱　　水一锺半，煎七八分，食前服。

　　百顺丸　凡三焦热秘，邪不解者，宜此。　　川大黄锦纹者，一斤　牙皂角炒微黄，一两六钱　　右为末，用汤浸蒸饼捣丸菉豆大，每用五分或一钱，或二三钱，酌宜用引送下。或用蜜为丸亦可。
　　一柴胡饮　凡六经初感，内外俱有热者，宜此。　　柴胡二三钱　芍药二钱　甘草八分　黄芩　生地　陈皮各一钱半　　水一锺半，煎七八分，温服。

　　二柴胡饮　凡邪感三阳及三阳并病，寒胜者，宜此主之。三阴初感者，亦可用　　陈皮　厚朴各一钱半　半夏二钱　甘草八分　细辛一钱　柴胡一钱半或二三钱　　水一锺半，生姜三五七片，煎七八分，温服。
　　三柴胡饮　凡肝脾阴虚血少，而偶感风寒者，宜此。　　柴胡二三钱　芍药一钱半　当归二钱，溏泄易以熟地　炙甘草　陈皮各一钱　　水一锺半，生姜三五片，煎七八分温服。
　　四柴胡饮　凡脾肺气血，或劳倦感寒发热者，宜此。　　人参酌用　炙甘草一钱　当归二三钱，泄泻者勿用　柴胡随宜　　水二锺，生姜三五七片，煎七八分，温服。
　　五柴胡饮　凡脾肾血气不足，而感外邪发热者，宜此。　　柴胡一二三钱　熟地三五钱　芍药钱半，炒　当归　白朮各二三钱　炙甘草一钱　陈皮酌用　　水一锺半，煎七分，食远热服。

　　正柴胡饮　凡血气本无亏损而感冒寒邪者，宜此。　　柴胡一二三钱　芍药二钱　陈皮一钱半　防风　甘草各一钱　生姜三五片　　水一锺半，煎七八分，热服。

　　麻桂饮　凡伤寒初感，邪盛气实者，勿论诸经四季，先宜此。　　官桂一二钱　当归三四钱　炙甘草一钱　麻黄二三钱　陈皮随宜　　水一锺半，加生姜五七片，或十片，煎八分，去浮沫，不拘时服。
　　大温中饮　凡中气虚寒，感邪发热，无汗表不能解者，速用此　　熟地三五七钱　冬白朮三五钱　炙甘草一钱　当归三五钱，泄泻者代以山药　人参二三钱，甚则一两　干姜炒熟，一二钱，或用煨生姜三五七片亦可　肉桂一二钱　柴胡二三四钱　麻黄一二三钱　　水二锺，煎七分，去浮沫，温服或略盖，取微汗。
　　柴陈煎　凡感冒风寒发热，而兼咳嗽呕恶者，宜此。　　柴胡二三钱　陈皮一钱半　甘草一钱　半夏　茯苓各二钱　　水一锺半，生姜三五七片，煎七分，食远温服。
　　柴芩煎　凡表邪未解，内外俱热，泄泻不止者，宜此。　　柴胡二三钱　枳壳一钱五分　黄芩　栀子　泽泻　木通各二钱　　水二锺，煎八分，温服。

　　柴胡白虎煎　凡温病热极，表里不解者，宜此。　　柴胡　黄芩　麦冬各二钱　细甘草七分　石膏三钱　　水一锺半，加竹叶二十片，煎服。

　　归葛饮　凡阳明温暑，大热大渴，津枯不能作汗者，宜此。　　当归三五钱　干葛二三钱
　　水二锺，煎一锺，以冷水浸凉，徐徐服之，得汗即解。
　　抽薪饮　凡邪热畜之甚者，宜此。
　　黄芩　石斛　木通　栀子炒　黄蘗各一二钱　枳壳　泽泻各一钱半　细甘草三分　　水一锺半，煎七分，食远温服。内热甚者，冷服更佳。
　　徙薪饮　凡热邪内畜，将甚未甚者，宜此。　　陈皮八分　黄芩二钱　麦冬　芍药　黄蘗　茯苓　牡丹皮各一钱半　　水一锺半　煎七分，食远温服。

　　大分清饮　凡积热闭结，小水不通，热泻等证，宜此。　　茯苓　泽泻　木通各二钱　猪苓或倍之　枳壳　栀子或倍之　车前子各一钱　　水一锺半，煎八分，食远温服。

　　玉女煎　凡阴虚水亏，阳明火盛，烦渴内热者，宜此。　　生石膏三五钱　熟地三五钱或一两　知母　牛膝各一钱半　麦冬二钱　　水一锺半，煎七分，温服或冷服。

　　玉泉散　一名一六甘露散。治阳明实热烦躁斑黄等证。　　石膏六两，生用　粉甘草一两
　　右为极细末，每服一二三钱，新汲水或热汤，或人参汤调下。
　　四味回阳饮　凡阳脱气虚者宜此。
　　人参一二两　制附子　炮干姜各二三钱　炙甘草一二钱　　水二锺，武火煎七八分，温服，徐徐饮之。
　　六味回阳饮　凡阴阳大虚元气将脱者，非此不可。　　人参一二两或数钱　当归三钱，如泄泻者代以冬朮　熟地五钱或一两　炙甘草一钱　制附子　炮干姜各二三钱　　水二锺，武火煎七八分，温服。

　　理阴煎　凡真阴不足，或因劳倦感寒，阴虚假热，寒邪不解者，速宜用此。　　熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱　　水二锺，煎七八分，热服。

　　养中煎　凡中气虚寒为呕为泻者，宜此。　　人参一二三钱　白扁豆炒，二三钱　山药　茯苓各二钱　炙甘草一钱　干姜炒黄，一二钱　　水二锺，煎七分，食远温服。

　　温胃饮　凡中寒呕吐吞酸者宜此。
　　人参一二三钱或一两　白朮炒，一二钱或一两　扁豆二钱，炒　陈皮或不用　炙甘草各一钱　干姜炒焦，一二三钱　当归一二钱，滑泄者勿用　　水三锺，煎七分，食远温服。

　　五君子煎　凡脾胃气分虚弱，而微寒当温者，宜此。　　人参二三钱　炙甘草一钱　干姜炒黄，一二钱　白芷　茯苓各二钱　　水一锺半，煎服。

　　胃关煎　凡脾肾虚寒，泻利不止者，宜此。　　熟地三五钱或一两　山药炒　扁豆炒，各二钱　焦干姜　白朮炒，各二三钱　吴茱萸制，五七分　炙甘草一二钱　　水二锺，煎七分，食远温服。

　　暖肝煎　凡肝肾阴寒，小腹疼痛者，宜此。　　当归二三钱　枸杞三钱　沉香一钱，木香亦可　肉桂一二钱　茯苓　小茴香　乌药各二钱　　水一锺半，加生姜三五片，煎七分，食远温服。
　　罨结胸法　凡病伤寒结胸，其有中气虚弱，不堪攻击内消者，须以此法外罨之，则滞行邪散，其效如神。　　葱白头　生姜　生萝卜此味倍之，如无以子代之　　右用葱姜各数两，萝卜倍之，共捣一处，炒热用手巾或白布，包作大饼，罨胸前胀痛处。此药须分二包冷则轮换罨之。无不即时开通，汗出而愈。但不宜太热，恐炮烙难受也。
古今图书集成医部全录卷三百五十七

伤寒门

　　　　单方

　　伤寒有数种，庸人卒不能分别者，今取一药兼疗之。凡初觉头痛身热脉洪，一二日便以葱白一虎口，豉一升，绵裹，水三升，煮一升，顿服取汗。更作，加葛根三两。再不汗，加麻黄三两。【《肘后方》，下同】　　又法：用葱汤煮米粥，入盐豉，食之取汗。　　又法：用豉一升，小男溺三升，煎一升，分服取汗。
　　伤寒不止，不解已三四日，胸中闷恶者：用豉一升，盐一合，水四升，煮一升半，分服取吐，此秘法也。【《梅师方》】
　　伤寒后，毒气攻手足，及身体虚肿：用豉五合微炒，以酒一升半，同煎五七沸，任性饮之。【《简要济众》】
　　伤寒暴痢：豉一升，薤白一握，水三升，煮薤熟，纳豉更煮，色黑去豉，分为二服。 【《药性论》】
　　伤寒劳复：鼠屎二十枚，豉五合，水二升，煮一升，顿服。 【《外台》】
　　伤寒黄病：发髲烧研，水服一寸匕，日三。 【《类要》，下同】
　　天行劳复：合头垢枣核大一枚，良。　　伤寒初愈，预防劳复：头垢烧研，水丸梧子大，饮服一丸。 【《外台》】
　　阴阳易病，卵肿或缩入腹，绞痛欲死：取妇人阴毛烧灰饮服，仍以洗阴水饮之。 【《总录》】
　　伤寒时气温疫，头痛壮热脉盛：以干艾叶三升，水一斗，煮一升，顿服取汗。 【《肘后方》】
　　妊娠伤寒，壮热赤斑，变为黑斑，溺血：用艾叶如鸡子大，酒三升，煮二升半，分为二服。【《类要》】
　　伤寒发狂，惊怖恍惚：用番红花二分，水一盏，浸一夕服之。天方国人所传。 【《集要》】
　　劳复食复欲死：并以芦根煮浓汁饮。 【《肘后方》】
　　伤寒时气温病，初得头痛壮热脉盛者：用生蘘荷根叶，合捣绞汁，服三四升。
　　伤寒黄疸表热者：名麻黄醇酒汤。麻黄一把去节绵裹，美酒五升，煮取半升，顿服取小汗。春月用水煎。
　　偶感风寒：芝麻炒焦，乘热擂酒饮之，暖卧取微汗出，良。
　　伤寒发黄：生乌麻油一盏，水半盏，鸡子白一枚，和搅服尽。 【《外台》】
　　男子阴易：黍米二两，煮薄粥和酒饮，发汗即愈。 【《总录》】　　又法：用丹黍米三两，煮薄粥和饮，令发汗即愈。 【《类要》】
　　伤寒初起：取热汤饮之，候吐则止。 【《本草》】　　初感风寒头痛憎寒者：用水七碗，烧锅令赤，投水于内，取起再烧，再投，如此七次，名沸汤。乘热饮一碗，衣被覆头取汗，神效。【《蕴要》】
　　伤寒头痛壮热，胸中烦痛，四五日不解：乌梅十四枚，盐五合，水一升，煎半升，温服取吐，吐后避风，良。【《梅师方》】
　　伤寒(上匿下虫)疮生下部者：乌梅肉三两，炒为末，炼蜜丸梧子大，以石榴根皮煎汤，食前下三十丸。【《圣惠》】
　　伤寒热病后，口干咽痛喜唾：大枣二十枚，乌梅十枚，捣入蜜丸，含一杏仁大，咽汁甚效。【《千金》】
　　伤寒温疫，已发未发：用梨木皮、大甘草各一两，黄秫谷一合为末，锅底煤一钱，每服三钱，白汤下，日二服取愈。【《简易方》】
　　阴毒腹痛：油松木七块，炒焦，冲酒二锺，热服。 【《集方》】
　　伤寒舌出过寸者：梅花片脑半分为末渗之，随手即愈。 【《夷坚方》】
　　伤寒讝语：蚯蚓屎凉水调服。 【《简便方》】
　　劳复食复欲死者：水调胡粉少许服。 【《肘后方》】
　　伤寒阳毒，狂言妄语乱走，毒气在脏也：铁粉二两，龙胆草一两为末，磨刀水调服一钱。小儿五分。【《心鉴》】
　　头痛鼻塞：铁粉二两，龙脑半分，研匀，每新汲水，服一钱。 【《圣惠》】
　　伤寒发汗，时气温疫，头痛壮热，脉盛，始得一二日者，取真丹一两，水一斗，煮一升，顿服，覆被取汗。忌生血物。《肘后》用真丹末酒调，遍身涂，向火坐，得汗愈。【《外台》】
　　伤寒咳逆，服药无效：雄黄二钱，酒一盏，煎七分，乘热嗅其气即止。 【《活人》】
　　伤寒狐惑，虫蚀下部，痛痒不止：雄黄半两，烧于瓶中，熏其下部。 【《圣惠》】
　　伤寒发狂，逾垣上屋：寒水石二钱，黄连一钱为末，煎甘草汤冷服。名鹊石散。 【《本事方》】
　　风热心躁，口干狂言，浑身壮热：寒水石半斤，烧半日，净地坑内盆合，四面湿土壅起，经宿取出，入甘草末、天竺黄各二两，龙脑二分，糯米糕丸弹子大，蜜水磨下。【《集验方》】
　　男女阴毒：寒水石不拘多少为末，用两馏饭捣丸栗子大，日干，每用一丸，炭火煅红烧研，以滚酒调服饮，葱酢汤投之，得汗愈。【《必用方》】
　　伤寒衄血：滑石末，饭丸梧子大，每服十丸，微嚼破，新水咽下立止。汤晦叔云：鼻衄乃当汗不汗所致，其血紫黑时，不以多少，不可止之。且服温和药调其营卫，待血鲜时，急服此药止之也。【《本事方》】
　　伤寒无汗：代赭石、干姜等分为末，热酢调涂两手心，合掌握定，夹于大腿内侧，温覆汗出，乃愈。【《蕴要》】
　　百合病发己，汗下复发者：百合七个擘破，泉水浸一宿，代赭一两，滑石三两，泉水二锺，煎一锺，入百合汁再煎一锺，温服。【《蕴要》】
　　伤寒尿濇，小腹胀满：石燕为末，葱白汤调半钱，胀通为度。 【《圣惠》】
　　伤寒发狂：元明粉二钱，朱砂一钱末之，冷水服。 【《蕴要》】
　　阴证伤寒，极冷厥逆，烦躁腹痛，无脉危甚者：舶上硫黄为末，艾汤服三钱，就得睡汗出而愈。【《本事方》】
　　阴阳二毒：黑龙丹。用舶上硫黄一两，柳木槌研二三日，巴豆一两，和壳记个数，用三升铛子一口，将硫黄铺底，安豆于上，以酽米酢半斤浇之，盏子紧合定，酢纸固缝，频以酢润之，文武火熬，候作声定可一半为度，急将铛子离火，即便入臼中捣细，再以酢两茶匙洗铛中药入臼，旋下蒸饼，捣丸鸡头子大。若是阴毒，用椒四十九粒，葱白二茎，水一盏，煎六分，熟吞下一丸；阳毒用豆豉四十九粒，葱白一茎，水一盏，煎同前吞下。不得嚼破。经五六日方可服之。若未传入或未及日数，不可服。有孕妇人吐泻，亦不可服。【《博济方》】
　　伤寒心悸脉结代者：甘草二两，水三升，煮一半，服七合，日一服。 【《类要》】
　　阴毒：鸡血冲热酒饮。 【《风俗通》】
　　伤寒时疫，不问阴阳老幼妊妇，误服药饵，困重垂死，脉沉伏不省人事，七日以后，皆可服之，百不失一。此名夺命散。又名复脉汤。人参一两，水二锺，紧火煎一锺，以井水浸冷服之，少顷，鼻梁有汗出，脉复立瘥。【《百一》】
　　伤寒厥逆，身有微热，烦躁，六脉沉细微弱，此阴极发躁也。无忧散：用人参半两，水一锺，煎七分，调牛胆南星末二钱，热服立苏。【《三因方》】
　　夹阴伤寒：先因欲事，复感寒邪，阳衰阴盛，六脉沉伏，小腹绞痛，四肢逆冷，呕吐清水，不假此药，无以回阳。人参、干姜炮各一两，生附子一枚，破作八片，水四升半，煎一升顿服，汗出身温即愈。【《蕴要》】
　　伤寒腹胀，阴阳不和也：枯梗、半夏、陈皮各三钱，姜五片，水二锺，煎一锺服。名桔梗半夏汤。【《活人》】
　　伤寒劳复身热，大小便赤如血色：用胡黄连一两，山栀子二两去壳，入蜜半两拌和，炒令微焦为末，用猪胆汁和丸梧子大，每服十丸。用生姜二片，乌梅一个，童子小便三合，浸半日，去滓，食后，暖小便令温吞之，卧时再服，甚效。【《本草》】
　　伤寒天行病，四五日结胸满痛壮热：苦参一两，以酢三升，煮取一升三合饮之，取吐即愈。天行毒病，非苦参酢药不解，及温覆取汗，良。【《秘要》】
　　伤寒发狂：草龙胆为末，入鸡子清，白蜜化凉水服二钱。 【《蕴要》】
　　风寒头痛发热初觉者：马蹄香为末，每服一钱，热酒调下，少顷，饮热茶一碗催之，出汗即愈。名香汗散。【《摘要》】
　　时行一切伤寒，不问阴阳轻重，老少男女孕妇，皆可服之，名圣僧散。用白芷一两，生甘草半两，姜三片，葱白三寸，枣一枚，豉五十粒，水二碗，煎服取汗。不汗再服。病至十余日，未得汗者，皆可服之。此药可卜人之好恶也。如煎得黑色，或误打翻即难愈。如煎得黄色，无不愈者。煎时要至诚。忌妇人鸡犬见。【《家宝方》】
　　风寒流涕：香白芷一两，荆介穗一钱为末，腊茶点服二钱。 【《百一》】
　　阳毒下血，热气入胃，痛不可忍：郁金五大个，牛黄皂荚子大一粒为散，每服用酢浆水一盏，同煎三沸，温服。【《秘宝方》】
　　伤寒下痢：蕙草汤。用蕙草、当归各二两，黄连四两，水六升，煮四升，日三服。 【《范汪方》】
　　伤寒狐惑脱肛者：蕙草、黄连各四两，(口父)咀，以白酸浆一斗，渍一宿，煮取二升，分三服。【《小品方》】
　　四时伤寒不正之气：用水香薷为末，热酒调服一二钱，取汗。 【《易简方》】
　　感寒上气：苏叶三两，橘皮四两，酒四升，煮一升半，分再服。 【《肘后方》，下同】
　　伤寒气喘不止：用赤苏一把，水三升，煮一升，稍稍饮之。
　　劳复食复欲死者：苏叶煮汁二升饮之。亦可入生姜、豆豉同煮饮。
　　伤寒劳复：葵子二升，粱米一升，煮粥食，取汗立安。 【《圣惠方》，下同】
　　伤寒初愈交合，阴阳易病，拘急手足蜷，小腹急热，头不能举，名阴阳易，当汗之，满四日难治。蓝一把，雄鼠屎三七枚，水煎服取汗。
　　伤寒赤斑：青黛二钱，水研服。 【《活人书》】
　　劳复因交后卵肿，或缩入腹痛：蓼子一把，水按汁饮一升。 【《肘后方》】
　　伤寒咽痛，毒攻作肿：以(艹闾)茹爪甲大纳口嚼汁咽之，当微觉为佳。【《备急方》】
　　阴毒心腹痛，厥逆恶候：川乌头去皮脐，冷水浸七日，切晒纸裹收之。遇有患者取为末一钱，入盐八分，水一盏，煎八分眼，压下阴毒如猪血相似，再进一服。名玉女散。【《本事方》】
　　阴毒伤寒，面青，四肢厥逆，腹痛身冷，一切冷气：大附子二枚，炮裂去皮脐为末，每服三钱，姜汁半盏调服，良久脐下如火暖为度。名回阳散。【《济生方》】
　　阴毒伤寒，烦躁迷闷，急者：用半两附子一个，生，破作四片，生姜一大块作三片，糯米一撮，以水一升煎六合，温服暖卧，或汗出或不出，候心定则以水解散之类。解之不得与冷水。如渴更煎滓服，屡用多效。【《续传信方》】
　　风寒客于头中，清涕项筋急硬，胸中寒痰，呕吐清水：用大附子或大川乌头二枚，去皮蒸过，川芎藭、生姜各一两，焙研，以茶汤调服一钱；或銼片，每用五钱，水煎服。隔三四日一服。或加防风一两。【《十便良方》】
　　阴毒伤寒：生草鸟头为末，以葱头蘸纳谷道中。名提盆散。 【海藏】
　　急伤寒病：半夏四钱，生姜七片，酒一盏，煎服。 【《百病方》】
　　伤寒干啘：半夏熟洗研末，生姜汤服一钱匕。 【《梅师方》】
　　伤寒咽闭肿痛：用生射干、猪脂各四两，合煎令焦，去滓，每噙枣许取瘥。 【《伤寒论》】
　　结胸心腹硬痛：用牵牛头末一钱，白糖化汤调下。 【《郑氏家传》】
　　伤寒烦渴欲饮：(艹舌)蒌根三两，水五升，煮一升，分二服。先以淡竹沥一斗，水二升，煮好银二两半，冷饮汁，然后服此。【《外台》】
　　百合病渴：(艹舌)蒌根、牡蛎熬等分为散，饮服方寸匕。【《永类钤方》】
　　伤寒头痛二三日发热者：葛根五两，香豉一升，以童子小便八升，煎取二升，分三服，食葱粥取汗。【《梅师方》】
　　伤寒喘急：防己、人参等分为末，桑白皮汤服二钱，不拘老小。
　　伤寒变(上匿下虫)，四肢烦疼，不食多睡：羊桃十斤，捣熟，浸热汤三斗，日正午时，入坐一炊久，不过三次愈。【《千金方》】
　　伤寒毒攻手足肿痛：羊桃煮汁，入少盐渍之。 【《肘后方》】
　　夹惊伤寒：紫背浮萍一钱，犀角屑半钱，钩藤钩三七个为末，每服半钱，蜜水调下，连进三服，出汗为度。【《总录》】
　　伤寒头痛如破者：连须葱白半斤，生姜二两，水煮温服。 【《活人书》】
　　伤寒劳复因交接者，腹痛卵肿：用葱白捣烂，苦酒一盏，和服之。 【《千金》】
　　妊娠伤寒，赤斑变为黑斑，尿血者：以葱白一把，水三升，煮熟服汁，食葱令尽取汗。【《类要》】
　　感寒无汗：水调芥子末填脐内，以热物隔衣熨之，取汗出妙。 【《简便方》】
　　阴证伤寒，腹痛厥逆：芥菜子研末，少调贴脐上。 【《生生编》】
　　伤寒后妇人得病虽瘥，未满百日，不可与男合，为病拘急，手足拳，腹痛欲死，丈夫名阴易，妇人名阳易，速宜汗之即愈。满四日不可治也。用干姜四两为末，每用半两，白汤调服，覆衣被出汗后，手足伸即愈。【《类要方》】
　　伤寒脱阳，小便不通：用茴香末，以生姜自然汁调傅腹上；外用茴香末入益元散服之。【《摘元方》】
　　百合腹满作痛者：用百合炒为末，每饮服方寸匕，日二。
　　阴毒伤寒：百合煮浓汗，服一斤良。 【《食忌方》】
　　伤寒痞满，阴病下早成痞，按之虚软而不痛：槟榔、枳实等分为末，每服二钱，黄连煎汤下。【《宣明方》】
　　房劳阴毒：胡椒七粒，葱心二寸半，麝香一分捣烂，以黄蜡溶和，做成条子，插入阴内，少顷，汗出即愈。【《集效方》】
　　发散寒邪：胡椒、丁香各七粒碾碎，以葱白捣膏，和涂两手心，合掌握定，夹于大腿内侧，温覆取汗则愈。【《总要》】
　　伤寒咳逆，日夜不止，寒气攻胃也：胡椒三十粒，打碎，麝香半钱，酒一锺，煎半锺，热服。【《圣惠》】
　　冬月感寒：吴茱萸五钱煎汤服之，取汗。 【《千金》】
　　阴毒伤寒四肢逆冷，用吴茱萸一升，酒拌湿，绢袋二个包蒸极热，更互熨足心，候气透，痛亦即止，累有效。【《圣惠》】
　　伤寒咳逆呃噫，日夜不定者：用荜澄茄、高良姜各等分为末，每服二钱，水六分，煎十沸，入酢少许服之。【《图经》】
　　伤寒口干：生藕汁、生地黄汁、童子小便各半盏煎，温服之。 【《伤寒论》】
　　孕妇伤寒，太热烦渴，恐伤胎气：用嫩卷荷叶焙半两，蚌粉二钱半为末，每服三钱。　　又方：新汲水入蜜调服，并涂腹上。名罩胎散。 【郑氏方】
　　伤寒遗毒，手足肿痛欲断：黄蘗五斤，水三斤，煮渍之。 【《肘后方》，下同】
　　伤寒六七日，热极狂言，见鬼欲走：取桐皮削去黑劈断，四寸一束，以酒五合，水一升，煮半升，以滓顿服。当吐下青黄汁数升，即瘥。
　　伤寒初得，不问阴阳：以皂角一梃，肥者烧赤为末，以水五合和，顿服之，阴病极效。【《千金方》】
　　阴毒伤寒心结，按之极痛，大小便闭，但出气稍暖者：急取巴豆十粒，研入面一钱，捻作饼安脐内，以小艾炷灸五壮，气达即通。此太师陈北山方也。【《直指方》】
　　伤寒舌出：巴豆一粒，去油取霜，以纸捻卷内入鼻中，舌即收上。 【《普济方》】
　　伤寒后卒胸膈闭痛：枳实麸炒为末，米饮服二钱，日二。 【《济生方》】
　　伤寒呃噫：枳壳半两，木香一钱为末，每白汤服一钱，未知再服。 【《本事方》】
　　阴毒腹痛：鸡粪、乌豆、地肤子各一把，乱发一团，同炒烟起，倾入好酒一碗浸之，去滓，热服，即止。【《生生编》】
　　伤寒发狂，烦躁热极：吞生鸡子一枚，效。 【《食鉴》】
　　伤寒烦渴，心神躁热：用秦艽一两，牛乳一大盏，煎六分，分作二服。 【《圣惠》】
　　伤寒之后，余热入经络，体瘦肌热，推陈致新，解利伤寒，时气伏暑，仓卒并治，不论长幼：柴胡四两，甘草一两，每用三钱，水一琖，煎服。【《本事方》】
　　热毒攻手足，赤肿焮热，疼痛欲脱：煮马屎与羊屎汁渍之，日三度。 【《千金》，下同】　　又方：浓煮虎杖根，适寒温以渍手足，令至踝上一尺止。　　又方：稻穰灰汁渍之。
　　又方：取好酒煮苦参以渍之。
　　又方：猪膏和羊屎涂之亦佳。
　　又方：取常思草 【一名苍耳】 绞取汁以渍之。
　　伤寒后汗不止：地黄三斤切，以水一斗煮取三升，分作三服。　　又方：白朮叶作饮饮之。
　　又方：白朮方寸匕以饮服之。

　　伤寒卒得汗不止：以温酒服牛羊脂愈；或服牛羊屎亦止。
　　伤寒盗汗及汗无时：以韭根四十九枚，水二升煮一升，顿服之，以止为度。　　又方：豉一升，以酒二升，渍三日，服。不瘥更合服，不过三剂即止。　　又方：死人席缘烧灰煮汁洗身，瘥。
　　大病后不足虚劳：取七岁已下五岁已上黄牛新生子者乳一升，以水四升煎取一升，如人体温，稍稍饮之，不得过多。十日服不绝为佳。
　　病后或因洗手足，或梳头，或食劳等复：取洗手足汁饮一合，取头中垢如枣核大，吞一枚。
　　病新瘥，遇美饮食，食过多食复者：取所食余烧灰为末，饮调服二钱匕，日三服。
　　重病新瘥，早起劳复，及饮食多，致发欲死：烧鳖甲末，饮服方寸匕。
　　伤寒后食劳复：杏仁五十枚，以酢二升，煎取一升服之，取汗。欲令病人不复：烧头垢如梧桐子大，吞服之。
　　交接劳复，阴卵肿缩，腹中绞痛欲死：取所交妇人衣服以覆男子，立愈。
　　令病人不复：取女人手足爪二十枚，女人中衣带一尺烧，以酒若米饮汁服之。
　　百合病变，腹中满痛：取百合根随多少，熬令黄色，捣筛为散，饮服方寸匕，日三，满消痛止。
　　伤寒咳逆急救方：香附子、橘核各半两，细銼，用酒半盏，先将药在石银器内炒，渐渐滴酒，炒药焦黄色，研细末，每二钱水一小盏煎至八分，细细旋呷服。【《活人》，下同】　　又方：单用香附子末。
　　又方：大蒜头二个煨动爆，研入白姜末，得丸为度，研和如梧桐子大，捣薤菜自然汁吞下二十丸，病退再服一十五丸。
　　男女阴毒伤寒外接法：名回生神膏。牡蛎煅粉、干姜炮各一钱为细末，男病用女唾调，手内擦热，紧掩二卵上，得汗出愈。女病用男唾调，手内擦热，紧掩二乳上，得汗出愈。卵与乳男女之根蒂，坎离之分也。阴证大小便不便，及诸杂证阴候大小便不通者，并宜此外治法。数日不通为急，非急者勿用。
　　水渍法：治阳毒大热发狂，不能制伏。用青布五六尺，迭折，新水浸之，搭病人胸上，须臾蒸热，又浸水中，又搭，日数十易为佳。【《得效》】　　又法：菉豆煮汤一锅，稍温，用青布数重，蘸汤搭于胸膈，冷则再蘸汤搭之，日数十易，被盖覆得汗而愈。盖菉豆青布性凉，能退热故也。【丹溪】
　　伤寒发汗吐下后，体虚，元脏积冷，气刺腰痛，转动艰难：原蚕蛾半斤，糯米半升，同炒令米色焦，然后擂罗为末，每用半两，以米酢调如稀糊，入铫子内煎，搅令稠，乘热摊于蜡纸上，贴痛处，以帛缠缚，冷即易之。【《良方》】
　　熨脐法：阴毒危急，体冷无脉，气息欲绝，或不省人事。大葱白一把，切去叶，捣饼二三寸许，连作四五饼，先将麝香、硫黄各一字，填脐内，放葱饼于脐上，以熨斗火熨之；如饼烂，再换新饼又熨之，以葱气入腹为效。手足温有汗即瘥。便服四逆汤以温其内。如熨后手足指尚冷，甲下肉黑者死。【《活人》】
　　伤寒阳证结胸，死无可药者：蚯蚓十五条，活者擂烂，蜜半盏、冷水半碗灌服。若无蜜，砂糖亦妙。【《良方》】　　又法：酽酢拌麸皮炒熨，纳布袋中，蒸热熨之，尤速效。 【海藏】
　　中寒身冷，脉微面青黑：葱白连根切、小麦麸各三升，盐二升，以水和匀，分二包，炮令极热，绢包之，互熨脐上。冷则用水拌湿，更炒熨之。【《医鉴》】
　　阴阳易：以人手足指爪甲二十片，烧灰为末，米饮调下效。 【《入门》，下同】
　　赤衣散：治阴阳易最效。取室女月经布近阴处，烧存性为末，米饮调下。
　　火刧法：治发狂。炭火一盆，置病人之前，将酢一碗，急沃火内，使烟气冲入鼻内，须臾自定；又将凉水噀面亦可。
　　大病差后，多虚汗：龙骨、牡蛎、麻黄根等分为末以粉身。 【《良方》】
　　麻黄疗伤寒，解肌发汗为第一。去节取五钱水煎服之。 【《本草》，下同】
　　伤寒热病，汗后脉洪大，头痛口燥大渴：取石膏碎一两，水煎服之。
　　伤寒阴毒：煮百合浓汁服一升良。

　　柴胡疗伤寒第一，解肌除烦热。銼作一两，水煎服之。
　　伤寒劳复：竹沥水煎，数数饮之，取汗。
　　伤寒热病劳复：栀子十枚碎，水煎服，微汗。
　　伤寒昏迷不省人事：皂荚末以纸捻烧烟，入鼻有嚏可治，无则不治，肺气上绝也。可治者，随用皂荚、半夏、生白矾共一钱半为末，姜汁调服，探吐痰去即苏。【《回春》】
　　伤寒热盛：取生梨食之。

　　伤寒热病烦渴：菉豆煮作粥，常服之。
　　伤寒头痛：取荆芥穗一两，浓煎服之。 【《本草》，下同】
　　风寒：用忍冬藤浓煎汤，温服取汗。
　　伤寒阴阳毒：取薄荷叶煮汁温服取汗，良。
　　伤寒发热发狂：温水渍干人屎，取汁饮之。
　　　　针灸

　　《素问》曰：肝热病者，小便先黄，腹痛，多卧身热，热争则狂言及惊，胁满痛，手足躁不得安卧。庚辛甚，甲乙大汗。气逆则庚辛死。刺足厥阴少阳。　　心热病者，先不乐，数日乃热，热争则卒心痛烦闷，善呕头痛，面赤无汗。壬癸甚，丙丁大汗。气逆则壬癸死。刺手少阴太阳。　　脾热病者，先头重颊痛，烦心，颜青欲呕，身热，热争则腰痛不可用俯仰，腹满泄，两颔痛。甲乙甚，戊己大汗。气逆则甲乙死。刺足太阴阳明。　　肺热病者，先淅然厥，起毫毛，恶风寒，舌上黄，身热，热争则喘咳，痛走胸膺背，不得太息，头痛不堪，汗出而寒。丙丁甚，庚辛大汗。气逆则丙丁死。刺手太阴阳明，出血如大豆，立已。　　肾热病者，先腰痛(骨行)酸，苦渴数饮，身热，热争则项痛而强，(骨行)寒且酸，足下热，不欲言，其逆则项病员员淡淡然。戊己甚，壬癸大汗。气逆则戊己死。刺足少阴太阳。诸汗者，至其所胜日汗出也。　　肝热病者，左颊先赤，心热病者，颜先赤，脾热病者，鼻先赤，肺热病者，右颊先赤，肾热病者，颐先赤。病虽未发，见赤色者刺之，名曰治未病。　　热病从部所起者，至期而已；其刺之反者，三周而已。重逆则死。诸当汗者，至其所胜日汗大出也。　　诸治热病，以饮之寒水，乃刺之，必寒衣之，居止寒处，身寒而止也。　　热病先胸胁痛，手足躁，刺足少阳，补足太阴。病甚者为五十九刺。　　热病始手臂痛者，刺手阳明太阴而汗出止。　　热病始于头首者，刺项太阳而汗出止。　　热病始于足胫者，刺足阳明而汗出止。　　热病身先重，骨痛耳聋好瞑，刺足少阴，病甚为五十九刺。　　热病先眩冒而热，胸胁满，刺足少阴少阳。　　太阳之脉，色荣颧骨，热病也。荣未交，曰今且得汗，待时而已，与厥阴脉争见者死，期不过三日。其热内连肾，少阳之脉色也。少阳之脉，色荣颊前，热病也。荣未交，曰今且得汗，待时而已，与少阴脉争见者死，期不过三日。　　热病气穴：三椎下间主胸中热，四椎下问主膈中热，五椎下间主肝热，六椎下间主脾热，七椎下间主肾热。荣在骶也。项上三椎陷者中也。颊下逆颧为大瘕，下牙车为腹满，颧后为胁痛。颊上者，膈上也。　　黄帝问曰：余闻风者百病之始也，以针治之奈何？岐伯对曰：风从外入，令人振寒汗出，头痛，身重恶寒，治在风府。调其阴阳，不足则补，有余则泻。　　大风颈项痛刺风府。风府在上椎。
　　帝曰：夫子言治热病五十九俞，余论其意，未能领别其处，愿闻其处，因闻其意。岐伯曰：头上五行行五者，以越诸阳之热逆也。大杼、鹰俞、缺盆、背俞，此八者，以泻胸中之热也。气街、三里、巨虚上下廉，此八者以泻胃中之热也。云门、髃骨、委中、髓空，此八者以泻四肢之热也。五脏俞旁五，此十者以泻五脏之热也。凡此五十九穴者，皆热之左右也。帝曰：人伤于寒而传为热，何也？岐伯曰：夫寒盛则生热也。　　《灵枢经》曰：大肠病者，肠中切痛而鸣濯濯，冬日重感于寒即泄，当脐而痛，不能久立，与胃同候，取巨虚上廉。　　刺寒厥者，二阴一阳。所谓二阴者，二刺阴也；一阳者，一刺阳也。　　肺气盛有余则肩背痛，风寒汗出中风，小便数而欠，振寒洒洒鼓颔，不得汗出，腹胀烦悗，取手太阴。　　风逆暴，四肢肿，身漯漯唏然时寒，饥则烦，饱则善变，取手太阴表里、足少阴阳明之经，肉清取荣，骨清取井、经也。　　热病三日，而气口静人迎躁者，取之诸阳五十九刺，以泻其热而出其汗，实其阴以补其不足者。身热甚阴阳皆静者，勿刺也。其可刺者急取之，不汗出则泄。所谓勿刺者，有死征也。　　热病七日八月，脉口动，喘而短者，急刺之，汗且自出，浅刺手大指间。　　热病七日八日，脉微小病者，溲血，口中干，一日半而死；脉代者一日死。　　热病已得汗出，而脉尚躁，喘且复热，勿刺肤。喘甚者死。　　热病七日八日，脉不躁，躁不散数，后三日中有汗；三日不汗，四日死。未曾汗者，勿腠刺之。　　热病先肤痛窒鼻充面，取之皮，以第一针，五十九。苛轸鼻，索皮于肺，不得索之火。火者心也。　　热病先身濇倚而热，烦悗，干唇口嗌，取之皮 【皮：原作「脉」，据《灵枢》热病改。】，以第一针，五十九。肤胀口干，寒汗出，索脉于心，不得索之水。水者肾也。　　热病嗌干多饮，善惊，卧不能起，取之肤肉，以第六针，五十九。目眦青，索肉于脾，不得索之木。木者肝也。　　热病面青脑痛，手足躁，取之筋间，以第四针于四逆。筋躄目浸，索筋于肝，不得索之金。金者肺也。　　热病数惊，瘈瘲而狂，取之脉，以第四针，急泻有余者。癫疾毛发去，索血于心，不得索之水。水者肾也。　　热病身重，骨痛，耳聋而好瞑，取之骨，以第四针，五十九刺。骨病不食，啮齿耳青，索骨于肾，不得索之土。土者脾也。　　热病体重，肠中热，取之以第四针，于其腧及下诸指间，索气于胃络，得气也。　　热病挟脐急痛，胸胁满，取之涌泉与阴陵泉，取以第四针，针嗌里。　　热病而汗且出，及脉顺可汗者，取之鱼际、太渊、大都、太白。泻之则热去，补之则汗出。汗出太甚，取内踝上横脉以止之。　　热病不可刺者有九：一曰，汗不出，大颧发赤，哕者死；二曰，泄而腹满甚者死；三曰，目不明热不已者死；四曰，老人婴儿，热而腹满者死；五曰，汗不出，呕下血者死；六曰，舌本烂，热不已者死；七曰，欬而衄，汗不出，出不至足者死；八曰，髓热者死；九曰，热而痉者死，腰折瘈瘲齿噤齘也。凡此九者，不可刺也。　　风痉身反折，先取足太阳及腘中及血络出血；中有寒，取三里。　　邪气之中人也，洒淅动形。正邪之中人也微，先见于色，不知于其身，若有若无，若亡若存，有形无形，莫知其情。是故上工之取气，乃救其萌芽；下工守其已成，因败其形。　　凡刺热，邪越而苍，出游不归乃无病。为开辟门户，使邪得出，病乃已。　　凡刺寒，邪日以除，徐往徐来致其神，门户已闲气不分，虚实得调其气存也。　　《甲乙经》曰：头脑中寒，鼻衄目泣出，神庭主之。　　头痛身热，鼻窒喘息不利，烦满汗不出，曲差主之。　　头痛目眩，颈项强急，胸胁相引，不得倾侧，本神主之。　　热病汗不出，上星主之；先取譩嘻，后取天牖、风池。　　热病汗不出而苦呕烦心，承光主之。　　头项恶风，汗不出，凄厥恶寒，呕吐，目系急痛引頞，头重项痛，玉枕主之。　　头痛身热，引两颔急，脑空主之。
　　热病汗不出，天柱及风池、商阳、关冲、掖门主之。　　伤寒热盛烦呕，大椎主之。
　　身热头痛，进退往来，神道主之。
　　头痛如破，身热如火，汗不出，瘈瘲寒热，汗不出，恶寒里急，腰腹相引痛，命门主之。　　颈项痛不可以俯仰，头痛振寒，瘈瘲气实，则胁满侠脊有并气，热汗不出，腰背痛，大杼主之。　　风眩头痛鼻不利，时嚏，清涕自出，风门主之。　　凄凄振寒，数欠伸，膈腧主之。
　　热病汗不出，上胶及孔最主之。
　　背痛恶寒，脊强俯仰难，食不下，呕吐多涎，膈腧主之。　　热病头痛身重，悬颅主之。
　　热病头痛，引目外眦而急，烦满汗不出，引颔齿，面赤皮痛，悬厘主之。　　热病偏头痛，引目外眦，悬厘主之。　　热病胸中淡淡，腹满暴痛恍惚不知人，手清少腹满，瘈瘲，心痛，气满不得息，巨阙主之。　　身寒热，阴都主之。
　　热病像疟，振栗鼓颔，腹胀睥睨，喉中鸣，少商主之。　　寒厥及热，烦心少气不足以息，阴湿痒，腹痛，不可以食饮，肘挛肢满，喉中焦干渴，鱼际主之。　　热病振栗，鼓颔腹满，阴痿，咳引尻溺出，虚也。膈中虚，食饮呕，身热汗不出，数唾血下，肩背寒热，脱色，目泣出，皆虚也。刺鱼际补之。　　温病身热五日已上，汗不出，刺太渊，留针一时取之。若未满五日，禁不可刺也。　　热病先手臂瘈瘲，唇口聚，鼻张，目下汗出如转珠，两乳下二寸坚，胁满悸，列缺主之。　　两胁下痛，呕泄上下出，胸满短气，不得汗，补手太阴以出之。　　热病烦心，心闷而汗不出，掌中热，心痛身热，如火浸淫，烦满舌本痛，中冲主之。　　热病发热，烦满而欲呕哕，三日以往不得汗，怵惕，胸胁痛，不可反侧，咳满溺赤，大便血衄不止，呕吐，血气逆噫不止，嗌中痛，食不下，善渴，舌中烂，掌中热，饮呕，劳宫主之。　　热病烦心而汗不止，肘挛腋肿，善笑不休，心中痛，目赤黄，小便如血欲呕，胸中热，苦不乐，太息，喉痹嗌干喘逆，身热如火，头痛如破，短气胸痛，太陵主之。　　热病烦心善呕，胸中淡淡善动而热，间使主之。　　面赤皮热，热病汗不出，中风热，目赤黄，肘挛腋肿，实则心暴痛，虚则烦心，心惕惕不能动，失智，内关主之。　　心淡淡然，善惊，身热烦心，口干手清，逆气呕血，时瘈善摇头，颜青，汗出不过肩，伤寒温病，曲泽主之。　　鼻鼽衄，热病汗不出，(月遗)目，目痛瞑，头痛，龋齿痛，泣出，厥逆头痛，胸满不得息，阳溪主之。　　热病肠澼，臑肘臂痛，虚则气鬲满，肩不举，温留主之。　　伤寒余热不尽，曲池主之。
　　头痛振寒，清冷渊主之。
　　头痛项背急，消泺主之。
　　热病汗不出，胸痛不可息，颔肿，寒热，耳鸣聋无所闻，阳谷主之。　　泄风汗出，腰项急，不可以左右顾及俯仰，肩弛时废，目痛，痂疥生疣，瘈瘲，头眩目痛，阳谷主之。　　气喘热病，衄不止，烦心善悲，腹胀，逆息热气，足胫中寒，不得卧，气满胸中热，暴泄仰息，足下寒，中闷，呕吐不欲食饮，隐白主之。　　热病汗不出且厥，手足清，暴泄心痛，腹胀，心尤痛甚，此胃心痛也，大都主之，并取隐白。腹满善呕烦闷，此皆主之。　　热病先头重额痛，烦闷身热，热争则腰痛不可以俯仰，胸满两颔痛甚，善泄，饥不欲食，善噫，热中足清，腹胀食不化，善呕，泄有脓血，若呕无所出，先取三里，后取太白、章门主之。　　热病满闷不得卧，太白主之。
　　热病烦心，足寒清多汗，先取然谷，复取太溪、大指间动脉，皆先补之。　　热病汗不出，默默嗜卧，溺黄，少腹热，嗌中痛，腹胀，内肿(氵羡)，心痛如锥针，刺太溪主之。手足寒至节，喘息者死。　　热病刺然谷，足先寒，寒上至膝，乃出针。　　善啮颊齿唇，热病汗不出，口中热痛，冲阳主之。胃脘痛，时寒热，皆主之。　　热病汗不出，善噫腹胀满，胃热讝语，解溪主之。　　厥头痛，面浮烦心，狂见鬼，善笑不休，发于外有所大喜，喉痹不能言，丰隆主之。　　阳厥凄凄而寒，少腹坚，头痛，胫股腹痛，消中，小便不利，善呕，三里主之。　　胁痛咳逆，不得息，窍阴主之。及爪甲与肉交者，左取右，右取左，立已；不已复取。　　手足清，烦热，汗不出，手肢转筋，头痛如锥刺之状，热不可以动，动益烦心，喉痹舌卷干，臂内廉痛，不可及头，耳聋鸣，窍阴皆主之。　　膝外廉痛，热病汗不出，目外眦赤痛，头眩两颔痛，寒逆泣出，耳鸣聋，多汗目痒，胸中痛不可反侧，痛无常处，侠溪主之。　　厥，四逆喘气满，风身汗出而清，髋髀中痛，不可得行，足外皮痛，临泣主之。　　身懈寒，少气，热甚，恶人，心惕惕然，取飞扬及绝骨跗下临泣，立已。淫泺胫酸，热病汗不出，皆主之。　　下部寒，热病汗不出，体重逆气头眩，飞扬主之。　　热病侠脊痛，委中主之。
　　身热狂走，讝语见鬼，瘈瘲，身柱主之。　　妄言怒，恶火善骂詈，巨阙主之。
　　热病汗不出，鼽衄，眩，时仆，面浮肿，足胫寒不得卧，振寒，恶人与木音，喉痹，龋齿恶风，鼻不利，多善惊，厉兑主之。　　四厥手足闷者，使人久持之。厥热胫痛，腹胀皮痛善伸数欠，恶人与木音，振寒，嗌中引外痛，热病汗不出，下齿痛，恶寒，目急喘满，寒栗，龂口噤僻，不嗜食，内庭主之。　　狂歌妄言，怒恶人与火，骂詈，三里主之。　　《千金方》曰：灸伤寒法，初得病，或先头痛身寒热，或濇濇欲守火，或腰背强直面目如饮酒状，此伤寒初得一二日，但烈火灸心下三处：第一处去心下一寸名巨阙，第二处去心下二寸名上脘，第三处去心下三寸名胃脘，各灸五十壮。然或人形大小不同，恐寸数有异，可绳度，随其长短寸数，最佳。取绳从心头骨名鸠尾头，度取脐孔，中屈绳取半，当绳头名胃脘；又中屈半，绳更分为二分，从胃脘向上度一分，即是上脘；又上度取一分，即是巨阙。大人可灸五十壮，小儿可三壮。亦随其年灸之，大小以意酌量也。若病者三四日以上，宜先灸胸上二十壮。以绳度鼻正上尽发际，中屈绳，断去半，便从发际入发中，灸绳头，名曰天窗。又灸两颞颥，又灸两风池，又灸肝腧百壮，余处各二十壮；又灸太冲三十壮，神验。　　鱼际、阳谷，主热病，振栗鼓颔，腹满阴痿，色不变。　　经渠、阳池、合谷、支沟、前谷、内庭、后溪、腕骨、阳谷、厉兑、冲阳、解溪，主热病汗不出。　　孔最，主臂厥热病汗不出，皆灸刺之，此穴可以出汗。　　列缺、曲池，主热病烦心，心闷，先手臂身热，瘈瘲，唇口聚，鼻张，目下汗出如珠。　　中冲、劳宫、大陵、间使、关冲、少冲、阳溪、天髎，主热病烦心，心闷而汗不出，掌中热，心痛，身热如火，浸淫烦满，舌本痛。　　劳宫，主热病三日已往不得汗，怵惕。　　三间，主气热身热，喘。
　　曲泽，主伤寒温病，身热烦心口干。　　曲池，主伤寒余热不尽。
　　掖门、中渚、通里，主热病先不乐，头痛面热无汗。　　温留，主伤寒寒热，头痛哕衄，肩不举。　　上脘、曲差、上星、陶道、天柱、上髎、悬厘、风池、命门、膀胱俞，主烦满汗不出。　　飞扬，主下部寒热汗不出，体重。
　　悬颅，主热病头痛身热。
　　少泽，主振寒小指不用，头痛。
　　玉枕、大杼、肝俞、心俞、膈俞、陶道，主汗不出，凄厥，恶寒。　　大椎，主伤寒热盛烦呕。
　　悬厘、鸠尾，主热病偏头痛，引目外眦。　　膈俞、中府，主寒热皮肉骨痛，少气不得卧，支满。　　神道、关元，主身热头痛，进退往来。　　曲泉，主身热头痛，汗不出。
　　鱼际，主头痛，不甚汗出。
　　肾俞，主头身热赤，振栗，腰中四肢淫泺，欲呕。　　尺泽，主气隔，喜呕，鼓颔不得汗，烦心身痛。　　委中，主热病侠脊痛。
　　大都，主热病汗出，且厥足清。
　　大白，主热病先头重颜痛，烦闷心身热，热争则腰痛不可以俯仰，又热病满闷不得卧，身重骨痛不相知。　　支正、少海，主热病先腰胫酸，喜渴数饮食，身热项痛而强，振寒寒热。　　后溪，主身热恶寒。
　　光明，主腹足清，寒热汗不出。
　　复留，主寒热无所安，汗出不止，风逆，四肢肿。　　凡热病烦心，足寒清多汗，先取然谷，后取太溪大指间动脉，皆先补之。　　热病先腰胫酸，喜渴数饮，身清，清则项痛而寒且酸，足热不欲言，头痛颠颠然，先取涌泉及太阳井荣；热中少气厥寒灸之，热去，灸涌泉三壮。烦心不嗜食，灸涌泉。热去，四逆，喘气，偏风，身汗，面清，皆取侠溪。　　凡热病刺陷谷，足先寒，寒上至膝，乃出针。身痹洒淅振寒，季胁支满痛。　　《活人书》曰：仲景云，太阳病初服桂枝汤，反烦不解者，先刺风池、风府，却与桂枝汤愈。谓服桂枝汤后，其证尚自汗发热恶寒，脉尚寸浮尺弱而反烦，为邪痹在阳维经，故可先针风池、风府。此二穴阳维之为，非太阳经也。太阳经穴在侠项后发际大筋外廉陷中，名曰天柱。不针此者，桂枝已主太阳病故也。　　期门穴，在乳直下筋骨近腹处是也。凡妇人病，法当针期门。不用行子午法，恐缠脏膜引气上。但下针令病人吸五吸，停针良久，徐徐出针，此是平泻法也。凡针期门，必泻勿补。肥人可二寸，瘦人寸半深。
　　脐下一寸五分名气海，二寸名丹田，三寸名关元。关元穴是小肠募，足少阴任脉之会，针入八分，留三呼，泻五吸；灸亦良，然不及针。气海穴，或作脐下一寸。　　《本事方》曰：伤寒阴毒危极，药饵无功，速灸脐中三百壮，又灸气海、关元各二三百壮，以手足温暖为效。　　《活法机要》曰：伤寒大热不止，取曲池泻，绝骨补，陷谷出血，八关大刺血指间出。　　云岐子曰：伤寒头痛，太阳证，刺完骨、京骨；阳明证，刺合谷、冲阳；少阳证，刺阳池、丘墟、风府、风池。　　伤寒热退后再发热，取风门、合谷、行间、绝骨。　　《得效方》曰：伤寒初得一二日，头痛寒热，宜灸巨阙、上脘、中脘各五十壮。　　《医学纲目》曰：伤寒头痛，刺合谷、攒竹。　　伤寒汗不出，刺合谷针五分，遍身汗出即出针。此穴发汗大妙。复溜泻，又商丘、腕骨、阳谷、侠溪、厉兑、劳宫、风池、鱼际、经渠、内庭，又十二经荣穴皆可刺。　　伤寒汗多不止，取内庭、合谷、复溜俱泻。　　伤寒结胸，先使人心蔽骨下正痛处，左畔揉之，以毫针刺左畔支沟穴，次刺左间使穴，名曰双关；次刺左行间穴，左边结胸立效。右亦依上法刺之，慢慢呼吸停针，立愈。　　伤寒胸痛，取期门、大陵。
　　伤寒胁痛，取支沟、阳陵泉。
　　伤寒手足厥冷，取大都针一分。
　　遍身发热如火，狂言妄语，气虚者补手三里，气实者泻足三里。　　伤寒胸热不已，大杼五分泻之。又风门五分，留七呼；中府，乳上三肋间动脉应手，刺入三分；缺盆三分。　　伤寒胃热不已，中脘泻之；又上廉三分，下廉八分，三里、气冲。　　伤寒四肢热不已，云门三分，灸五壮；肩颙、委中，腰俞在二十一椎节下间宛宛中，以挺伏地舒身，两手相重支额，纵四体，然后取其穴，针入五分，留七呼，灸七十壮。　　伤寒大热不退，曲池泻，绝骨补。
　　伤寒热退后再发热，风门、合谷、行间、绝骨。　　如脉浮而头痛，过在手足太阳，刺完骨、京骨。如脉浮而长，过在手足阳明，刺合谷、冲阳。如脉浮而弦，过在手足少阳，刺阳池、丘墟、风府、风池。此刺头痛之法也。　　伤寒发热，不识尊卑，曲池、绝骨、百劳、涌泉。　　伤寒邪在三阴内不得交通，故为腹痛。手足之经皆会于腹，如脉弦而腹痛，过在足厥阴肝、手太阴肺，刺太冲、太渊、太陵；如脉沉而腹痛，过在足太阴脾、少阴肾、手厥阴心包，刺太溪、太陵；如脉沉细而痛，过在足太阴脾、手少阴心，刺太白、神门、三阴交。此刺腹痛之法也。　　伤寒六脉俱无，复溜补之，大回六脉。合谷、中极、支沟一寸半，此穴和脉绝。复溜，顺骨而下。巨阙，三寸三分。气冲，灸七壮。　　伤寒在表，发热恶寒，头项痛，腰脊强，无汗，尺寸脉俱浮，合谷五分，候遍身汗出即出针。此穴发汗大妙。复溜泻大烦热不止，昼夜无度，用八关大刺。热无度不可止，宜陷谷出血。　　《万病回春》曰：伤寒阴证已极，玉茎缩入，速令人捉定，急将艾丸菉豆大，放在阴茎口上，灸三壮，其茎即出。阴证腹痛，灸足小指外侧上纹尖，灸三壮。男左女右。
　　　　导引

　　《保生秘要》曰：伤风导引法，平身坐定，双手擦掌，抚肾囊，两肘靠膝，以身势向前，先躬而后仰，如此用力，起五九之数，约汗透身轻爽而自愈。慎风邪。　　运功：定艮背起念，运上风门穴，多着工夫，盖风由此入也。渐运入内，又散出外，上泥丸，降心头推开，或吐而愈，不吐亦愈。　　伤风发汗导引法：心头推开至脐，大效。　　运功：握固两手指如拳，脚指亦要拳握固，闭目调息而卧，自然汗出周身，风邪从汗散矣。　　冒风鼻塞导引法：先清肺经，以两手指擦鼻两旁，令其内外俱热，如虚火升两眼，看两脚底，验。　　伤寒伤风，先饮热茶或热汤，项要直，舌卷托之上腭，两手作拳状，两足指亦缩紧，自然汗发而愈。　　附艮背法：初学之士，静坐片时，将万念扫除，凝神定志于水火之中，背之腔子里，平心元虚处，初从口念太乙救苦，而渐归于心，归于背，存无守有，念兹在兹，有复冥于无，神自虚而灵矣。古今图书集成医部全录卷三百五十八

伤寒门

　　　　医案

　　《儒门事亲》曰：戴人之仆，尝与邻人同病伤寒，俱至六七日，下之不通。邻人已死。仆发热极，投于井中，捞出，以新汲水贮盆，使坐其中。适戴人游他方，家人偶记戴人治法曰：伤寒三下不通，不可再攻，便当涌之。试服瓜蒂散，良久吐胶涎三碗许，与宿食相杂在地，状如一帚，顿快。乃知世医杀人多矣。戴人之女僮，亦尝吐。一吏伤寒，吐讫，使服太白散、甘露散以调之。
　　戴人之棠溪也，雪中冒寒入浴，重感风寒，遂病不起，但使煎通圣散单服之，一二日不食，惟渴饮水，亦不多饮，时时使人捶其股，按其腹。凡三四日不食，日饮水一二十度。至六日有讝语妄见，以调胃承气汤下之，汗出而愈。戴人常谓人曰：伤寒勿妄用药，惟饮水最为妙药。但不可使之伤，常令揉散乃大佳耳。至六七日见有下证，方可下之，岂有变异哉！奈何医者，禁人饮水，至有渴死者。病人若不渴，强与水饮，亦不肯饮耳。戴人初病时，鼻塞声重，头痛，小便如灰淋汁，及服调胃承气一两半，觉欲呕状，探而吐之，汗出漐漐然，须臾下五六行，大汗一日乃瘳。当日饮冰水时，水下则痰出，约一二碗。痰即是病也，痰去则病去也。戴人时年六十一。
　　焦百善偶感风寒，壮热头痛，其巷人点蜜茶一碗使啜；焦因热服之讫，偶感戴人语曰：凡苦味皆能涌。今头痛是病在上，试以箸探之，吐毕，其痛立解。
　　常仲明常于炎暑时，风快处披露肌肤以求爽，为风所贼，三日鼻窒，虽坐于暖处，少通，终不大解，戴人使服通圣散，入生姜、葱根、豆豉同煎三两服，大发汗，鼻立通矣。
　　阳夏贺义夫病伤寒，当三日以里，医者下之而成结胸，求戴人治之。戴人曰：本风温证也，不可下，又下之太早，故发黄结胸。此已有瘀血在胸中，欲再下之，恐已虚，惟一涌可愈，但出血勿惊。以茶调瓜蒂散吐之，吐血数升而衄且噎逆，乃以巾卷小针，而使枕其刃，不数日平复。
　　《本事方》曰：一乡人伤寒身热，大便不通，烦渴郁冒，医者用巴豆下之，顷得溏利，宛然如旧。余曰：此阳明结热在里，非大柴胡、承气不可。巴豆止去积，不能荡涤邪热蕴毒。亟进大柴胡等三服得汗而解。常谓仲景一百一十三方，为丸者有五，理中、陷胸、抵当、乌梅、麻仁。是以理中、陷胸、抵当皆大如弹子，煮化而服，与汤散无异。至于麻仁治脾约，乌梅治湿(上匿下虫)，皆用小丸以达下部。其他逐邪毒，破坚癖，导瘀血，润燥粪之类，皆凭汤剂，未闻用巴豆小丸药以下邪气也。既下而病不除，不免重以大黄、芒硝下之，安能无损也哉？
　　一丘生者病伤寒，发热头疼，烦渴，脉虽浮数无力，尺以下迟而弱。余曰：此虽麻黄证而尺迟弱。仲景云：尺中迟者，荣气不足，血气微少，未可发汗。余于建中汤加当归、黄芪令饮，翼日脉尚尔。其家煎迫，日夜督发汗药，几不逊矣。余忍之，只用建中调荣而已。至五日，尺部方应，遂投麻黄汤，啜二服发狂，须臾稍定，略睡，已出汗矣。信知此事诚难。仲景虽云不避晨夜，即宜便治，医者亦须顾其表里虚实，待其时日。若不循次第，暂时得安，损亏五脏以促寿限，何足贵哉！
　　范云伤寒，恐不得预武帝九锡之庆，召徐文伯诊视，以实恳之曰：可便得愈乎？文伯曰：便瘥甚易，只恐二年后不复起耳。云曰：朝闻道，夕死犹可，况二年乎？文伯以火烧地，布桃叶设席，置云于其上，顷刻汗解，扑以温粉，翼日果愈。云甚喜。文伯曰：不足喜也。后二年果卒。夫取汗先期，尚促寿限，况不顾表里，不待时日，便欲速效乎？每见病家不奈，病未三日，昼夜促汗，医者随情顺意，鲜不败事，余故书此为戒。
　　一亲戚病伤寒，身热头痛无汗，大便不通已四五日，余讯问之，医者治大黄、(石卜)硝等欲下之。余曰：子姑少待，余为视之。脉浮缓，居密室中，自称甚恶风。余曰：表证如此，大便不通数日，腹且不胀，别无所苦，何遽便下之？仲景法，须表证罢方可下，不尔则邪乘虚而入，不为结胸，必为热利也。余作桂枝麻黄各半汤，继以小柴胡，漐漐汗出，大便亦通而解。
　　一士人家，病二人皆旬日矣。一则身热无汗，大便不通，小便如濇，神昏而睡，诊其脉长大而实，余用承气下之而愈。一则阳明自汗，大便不通，小便利，津液少，口干燥，其脉亦大而虚，作蜜煎，三易之，下燥粪，得溏利而解。其家曰：皆阳明不通，何以治之异？余曰：二证虽相似，然自汗小便利者，不可荡涤五脏，为无津液也。然则伤寒大证相似，两证稍有不同，宜仔细斟酌。正如格局看命，虽年月日时皆同，而贵贱穷通不相侔者，于一时之中有浅深，故知不可不谨。
　　有人患伤寒，目痛鼻干，不得卧，大便不通，尺寸脉俱大，已数日。一夕汗出，余谓速以大柴胡汤下之。医骇曰：阳明自汗，津液已涸，法当用蜜煎，何苦须用下药？余谓曰：子虽知蜜煎为稳，当还用大柴胡汤，此仲景不传之妙，公安能知之？余力争，竟投大柴胡汤二贴愈。仲景论：阳明之病多汗者，急下之。人多谓已是自汗，若又下之，岂不表里俱虚？又如论少阴云：少阴病一二日，口干燥者，急下之。人多谓病发于阴，得之日浅，但见干燥，若更下之，岂不阴气愈甚？举此二端，则其可疑者不可胜数。此仲景之书，世人罕能读也。余谓仲景称急下之者，亦犹急当救表、急当救里之说。凡称急者有三变，谓才觉汗，未至津液干燥，便速下之则为精捷，免致用蜜煎也。若胸中识得了了，自无可疑。若未能了，误用之，反不若蜜煎之为稳也。
　　有一人得太阳证，因发汗，汗不止，恶风，小便濇，足挛而不伸，余诊其脉浮而大。浮为风，大为虚。余曰：在仲景方中有两证大同小异，一则小便难，一则小便数，用药稍差，即有千里之失。仲景第七证云：太阳病发汗，遂漏不止，其人恶风，小便难，四肢微急，难以屈伸者，桂枝加附子汤。第十六证云：伤寒脉浮，自汗出，小便数心烦微恶寒，脚挛急，反以桂枝汤攻表者误也。得之便数，咽中干，烦躁吐逆。一则漏风小便难，一则自汗小便数。或恶风或恶寒，病各不同也。余用第七证桂枝加附子汤，三啜而汗止；佐以甘草芍药汤，足便得伸。
　　有人病伤寒下利，身热，神昏多困，讝语不得眠，或者见下利，便以讝语为阴虚证。余曰：此亦小承气证。众骇曰：下利而服小承气，仲景之法乎？余曰：此仲景之法也。仲景云：下利而讝语者，有燥粪也，属小承气汤而得解。余常读《素问》云：微者逆之，甚者从之。逆者正治，从者反治。从多从少，视其事也。帝曰：何谓反治？岐伯曰：塞因塞用，通因通用。王冰注云：大热内结，注泻不止，热宜寒疗，结伏须除，以寒下之结散利止，则通因通用也。正合于此，又何疑焉？
　　有人病伤寒，大便不利，日晡发潮热，手循衣缝，两手撮空，直视喘急，更数医矣，见之皆走。此诚恶候，得之者十中九死。仲景虽有证而无法，但云脉弦者生，濇者死。已经吐下，难以下药，谩且救之。若大便得通而脉弦者，庶可治也。与小承气汤，一服而大便利，诸疾渐退，脉且微弦，半月愈。或问曰：下之而脉弦者生，此何意也？余曰：《金匮玉函》云：循衣妄撮，怵惕不安，微喘直视，脉弦者生，濇者死。微者但发热讝语者，承气汤主之。予尝观钱仲阳《小儿直诀》云：手寻衣领及捻物者，肝热也。此证在《玉函》列于阳明部。盖阳明者胃也，肝有热邪，淫于胃经，故以承气泻之。且得弦脉，则肝平而胃不受克，此所谓有生之理。读仲景论而能博通诸医书，以发明其隐奥者，吾未之见也。
　　有人初病呕吐，俄为医者下之，已七八日而内外发热。余诊之曰：当用白虎加人参汤。或曰：既吐复下，且重虚矣，白虎可用乎？余曰：仲景云，若吐下后，七八日不解，热结在里，表里俱热，热者白虎加人参汤，正相当也。盖始吐者，热在胃脘，而脉至今虚大，三投汤而愈。仲景既云伤寒若吐下后七八日不解，表里俱热者，白虎加人参汤主之。又云：伤寒脉浮，发热无汗，其表不解，不可与白虎。又云：脉浮滑，此以表有热里有寒，白虎加人参汤主之。
　　有人病伤寒，心烦喜呕，往来寒热，医以小柴胡与之不除。余曰：脉洪大而实，热结在里，小柴胡安能去之？仲景云：伤寒十余日，热结在里，复往来寒热者，与大柴胡汤。三服而病除。盖大黄荡涤蕴热，伤寒中要药。王叔和云：若不用大黄，恐不名柴胡汤。须洒洗生用有力。
　　一人病身体痛，面黄喘满，头痛自能饮食，大小便如常。余诊之，脉大而虚，鼻塞而烦。余曰：非湿热宿谷相搏，此乃头中寒湿，非瓜蒂散不可行也。仲景云：湿家病身疼痛发热，面黄而喘，头痛鼻塞而烦，其脉大，自能饮食，腹中和无病，病在头中，寒湿攻鼻，故塞，纳药鼻中则愈。仲景无药方，此方见《外台》删繁证云，治天行热病，盖通贯脏腑寒湿，沉于骨髓之间，或为黄疸，宜瓜蒂散，即此方也。
　　一舟梢病伤寒发黄，鼻酸痛，身与目如金色，小便赤而数，大便如常，或者欲用茵陈五苓，予曰：非其治也。小便利，大便如常，则知病不在脏。今眼睛鼻頞痛，是病在清道中。清道者，华盖肺之经也。若下大黄，则必腹胀为逆。亦用瓜蒂散，先含水，次搐之鼻中，黄水尽乃愈。
　　有人患伤寒五六日，头汗自出，自颈以下无汗，手足冷，心下痞闷，大便秘结。或者见四肢冷，又汗出满闷，以为阴证。予诊其脉，沉而紧。予曰：此证诚可疑，然大便结，非虚结也，安得为阴？脉虽沉而紧，为少阴证，多是自利，未有秘结者。此证半在里半在表，投以小柴胡汤得愈。仲景称伤寒五六日、头汗出云云，至得屎而解，正此之谓也。有人难曰：脉阴阳俱紧，反汗出者，亡阳也。此属少阴不得有汗，何也？今头汗出者，故知非少阴。何以头汗出，便知非少阴证？余曰：此一段正是仲景议论处。谓四肢冷，脉沉紧腹满，全似少阴；然大便硬，头汗出，不得为少阴。盖头者三阳同聚，若三阴剂颈而还，有头汗出，自是阳虚，故曰汗出为阳微，是阴不得有汗也。若少阴头有汗，则死矣。故仲景平脉法云：心者火也，名少阴。则无头汗者可治，有汗者死。心为手少阴，肾为足少阴，相与上下，惟以意逆志者，斯可得之。
　　有人病伤寒，脉浮而长，喘而胸满，身热头痛腰脊强，鼻干不得卧。余曰：太阳阳明合病。仲景云：中有三证，下利葛根汤，不下利呕逆者加半夏，喘而胸满者麻黄汤也。治以麻黄汤得解。
　　有武臣为寇执，置舟中艎板下，数日得脱，乘饥恣食，良久解衣扪虱，次日遂伤寒，自汗而膈不利。一医作伤寒而下之，一医作解衣中邪而汗之。杂治数日，渐觉昏困，上喘息高。余诊之曰：太阳下之表未解，微喘者，桂枝加厚朴杏仁汤，此仲景之法也。指令医者急治药。一啜喘定，再啜漐漐汗出，至晚身凉，脉已和矣。医曰：某平生不曾用仲景方，不知其神捷如此。
　　有病伤寒八九日，身热无汗，讝语，时因下后大便不通三日矣。非躁非烦，非寒非痛，终夜不得卧，但心中无晓会处，或时发一声如叹息之状，医者未知是何证。余诊之曰：此懊憹怫郁二证俱作也。胃中有燥屎者，服承气汤，下燥屎二十枚，得利而解。仲景云：阳明病下之，心中懊憹，微烦，胃中有燥屎者可攻。又云：小便不利，大便乍难乍易，时有微热，怫郁不卧者，有燥屎也，承气汤主之。《素问》云：胃不和则卧不安。此夜所以不得眠也。仲景云：胃中燥大便坚者必讝语，此所以有时发讝语也。非烦非躁，非寒非痛，所以心中懊憹也。声如叹息而发一声，所谓外气怫郁也。燥屎得除，大便通利，胃中安和，故其病悉去也。
　　有人患伤寒得汗数日，忽身热自汗，脉弦数，心不得宁，真劳复也。余诊之曰：劳心之所致，神之所舍，未复其初，而又劳伤其神，荣卫失度，当补其子，益其脾，解其劳，庶几得愈。授以补脾汤，佐以小柴胡汤解之。或者难曰：虚则补其母，今补其子何也？余曰：子不知虚劳之异乎？《难经》曰：虚则补其母，实则泻其子。此虚当补母，人所共知也。《千金》曰：心劳甚者，补脾气以益之，脾王则感之于心矣。此劳则当补子，人所未闻也。盖母生我者也，子继我而助我者也，方治其虚则补其生我者，与《锦囊》所谓本骸得气遗体受荫同义。方治其劳则补其助我者，与苟子言未有子富而父贫同义。此治虚与劳所以异也。
　　《东垣十书》曰：冯内翰侄栎年十六，病伤寒，目赤而烦渴，脉七八至，医欲以承气汤下之，已煮熟矣。偶东垣从外来，冯告之故。东垣切脉，大骇曰：几杀此儿！彼以脉数为热，今脉七至，是极热也。殊不知至真要大论云：病有脉从而病反者何？岐伯对曰：脉至而从，按之不鼓，诸阳脉皆然。此阴盛格阳于外，非热也。取姜附来，吾以热因寒用之法治之。治药未就，而病者爪甲已青。顿服八两，汗渐出而愈。
　　西台掾葛君瑞二月中，病伤寒发热，以白虎汤主之。面黑如墨，本证遂不复见，脉沉细，小便不禁。东垣初不知也，及诊之曰：此立夏以前，误服白虎。白虎大寒，非行经之药，止能寒脏腑，不善用之则伤气。本病曲隐于经络之间，或投以大热之药，求以去阴邪，他证必起，非所以救白虎也。可用温药升阳行经。有难者曰：白虎大寒，非大热何以救？东垣曰：病隐经络间，阳道不行而本证见矣。又何难哉！果如其言而愈。
　　《丹溪心法》曰：一男子素嗜酒，因暴风寒衣薄，遂觉倦怠，不思饮食，半日，至睡后大发，遍身疼痛如被杖，微恶寒，天明诊之，六脉浮大，按之豁然，左手为甚。余作极虚受风寒治之，人参为君，黄芪、白朮、归身为臣，苍朮、甘草、木通、干葛为佐，使大剂与之。至五贴后，通身汗如雨，凡三易被，得睡，觉来诸证悉除。
　　卢兄年四十九岁，自来大便下血，脉来沉迟濇，面黄神倦者二年矣。九月间因劳倦发热，自服参苏饮二贴，热退。早起小劳，遇寒，两手背与面紫黑，昏仆少时却醒，身大热，妄语，口干身痛，至不可眠，脉之，三部不调，微带数，重取虚豁，左手大于右手。以人参二钱半，带节麻黄、黄芪各一钱，白朮二钱，当归五分，与三五贴得睡，醒来大汗如雨即安。两日后再发，胁痛咳嗽，若睡时嗽不作而妄语，且微恶寒，诊其脉，似前而左略带紧。余曰：此体虚再感寒也，再以前药加半夏、茯苓，至十余贴，再得大汗而安。后身倦不可久坐，不思饮食，用补中益气去凉药，加神曲、半夏、砂仁，五七十贴而安。
　　杭州叶君章，腊月因斋素中饥而冒寒作劳，遂患发热头痛。医与小柴胡汤，遂自汗，神昏耳聋，目不见物。余诊其脉，大如指，似有力，热不退，与人参、黄芪、白朮、熟附、炙甘草作大剂与之，一日而汗少，二日而热减半，耳微有闻，目能视物。初用药至四贴，前药中加苍朮，与两服，再得汗而热除；本日遂去苍朮、附子，又与前药作小剂，服三日而安。
　　吕仲修年六十六岁，正月间因忍饥冒寒作劳，头痛恶寒发热，骨节皆疼，无汗，至次日妄语，热愈甚，而妄语时作时止，热亦不为十分。自服参苏饮两贴，汗不出；又再进一服，以衣覆取汗，大出而热不退。至第四日，余诊其脉，两手皆洪数而右为甚，此因饥而冒寒，加之作劳，阳明经虽受寒气，不可攻击，当急以大剂补之，以回其虚，俟胃气充实，自能出汗而解。遂以参、芪、白朮、归身、陈皮、炙甘草，每贴加熟附子一片，一昼夜服五贴；至第三日口稍干，言语有次，诸证虽解而热未退，遂去附子加白芍。又两日思食，却作肉羹间与之；又三日精神全。二日许，自汗出而热退，诊其脉不数，洪脉却尚有些，洪脉作大脉论，年高而误汗，此后必有虚证见，又与前药。至次日言我欲大便，自病来不曾更衣，今谷道逼痛坐努责状如不堪，医者必欲投大黄、巴豆等剂。余谓大便非实秘，为是气因误汗而虚，不得充腹，无力可努，仍与前补药，以肉粥及苁蓉与之。一日半煎浓，葱椒汤浸下体，方下大便软块者五六枚。诊其脉，仍旧大未敛，此因气血未得回复，又与前药两贴。经两日小便不通，少腹下妨闷，颇为所苦，但仰卧则点滴而出。余曰：补药服之未尽。于前药内倍加参、芪大剂，服两日，小便方利而安。
　　陶明节年十九岁，不惮劳勚，不息农作。忽一日，因劳倦，大发热而渴，恣饮冷泉水数碗，次日热退，目不识人，言语谬误，自言肚痛，不能转侧，饮食不进，身战掉不自持。又二日，求余诊之，两手脉濇而大，而右为甚，遂于气海灸三十壮，用白朮、黄芪各二钱，熟附一片，陈皮五分，与十贴不效，又增发热微渴，余证仍在，却可进二匙稀粥。余曰：此气欲利而血未应也。于前药内，去附子加当归以和血，因有热加人参一钱半，服三十贴而安。
　　一人五月内患讝语，大发热，肢体不能举，喜冷饮，诊其脉，洪大而数，用黄芪、茯苓浓煎如膏，却用冷水调与之。三四服后，病者昏睡如死状，但颜色不改，气息如常，至次早方醒，诸证悉退而安。　　 【卢兄汗后再发热妄言，吕仲修汗后热不退亦妄言，陶明节热退后不识人，言语谬妄，皆用参、芪、归、朮等补剂而愈。信哉！讝语属虚者十居八九。】
　　《卫生宝鉴》曰：省掾曹德裕男妇，二月初病伤寒，八九日请余治之，脉沉细而微，四肢逆冷，自利腹痛，目不欲开，两手常抱腋下，昏昏嗜卧，口舌干燥。乃曰：前医留白虎加人参汤可服否？余曰：白虎虽云治口燥舌干，若只此一句，亦未然。今此证不可服白虎汤者有三：伤寒证立夏以前，立秋以后，不可妄用，一也；太阳证无汗而渴者不可用，二也；况病人阴证悉具，其时春气尚寒，三也。仲景云：下利清谷，急当救里。宜四逆汤五两，人参一两，生姜十余片，连须葱白九茎，水五大盏，煎至三盏，去滓，分三服。一日服之，至夜则手足温，翌日大汗而解；继之以理中汤，数服而愈。
　　真定府赵吉夫年三十三，至元五月间，因劳役饮食失节，伤损脾胃，时发烦躁而渴，又食冷物过度，遂病身体困倦，头痛，四肢逆冷，呕吐而心下痞。医人不察，见其四肢逆冷，呕吐而心下痞，乃用桂枝末三钱匕，热酒调下，仍以绵衣覆之，作阴毒伤寒治之。须臾，汗大出，汗后，即加口干舌燥，眼白时红，项强硬，肢体不柔和，小便淋赤，大便秘濇，循衣摸床，如发狂状。问之则言语错乱，视其舌则赤而欲裂，朝轻暮剧，凡七八日。家人辈悉谓危殆，不望生全。余诊其脉七八至，知其热证明矣。遂用大承气汤苦辛大寒之剂一两作一服，服之利下三行，折其盛势。翌日，以黄连解毒汤大苦寒之剂二两，徐徐服之以去其热。三日后，病十分中减五六，更与白虎加人参汤，约半斤服之，泻热补气，前证皆退。戒以慎起居，节饮食，月余渐得平复。
　　友人刘巨源年六十五岁，至正夏月，因劳役饮食失节，又伤冷饮，得疾，医者往往以为四时证治之，不愈。逮十日，请余治之。曰：右手三部脉，沉细而微，太阴证也。左手三部脉，微浮而弦，阳虚在表也。大抵阴多而阳少。今所苦身体沉重，四肢逆冷，自利清谷，引衣自复，气难布息，懒言语，此脾受寒湿，中气不足故也。仲景言下利清谷，急当救里，宜四逆汤温之。《内经》有用热远热之戒。口干，但嗽水不欲咽，早晨身凉而肌生粟，午后烦躁不欲去衣，昏昏睡而面赤，隐隐红斑见于皮肤，此表实里虚故也。内虚则外证随时而变。详内外之证，乃饮食劳倦，寒伤于脾胃，非四时之证明矣。治病必察其本。今适当大暑之时，而得内寒之病，以标本论之，时为标也，病为本也。用寒药则顺时而违本，用热药则从本而逆时。此乃寒热俱伤，必当从乎中治。中治者，温之是也。遂以钱氏白朮散加升麻，就本方加葛根、甘草以解其斑，少加白朮、茯苓以除湿而利小便，人参、藿香、木香和脾胃进饮食。(口父)咀一两，煎服，再服斑退而利止，身温而神清。次服异功散、治中汤辛温之剂一二服，五日得平，止药。
　　静江府提刑李君长子，年十九岁，四月病伤寒九日，医作阴证治之，与附子理中丸数服，其证增剧。别易一医，又作阳证，议论参差，不敢服药。李君邀余往，视坐间有数人。余不欲直言其证，但细为分解，令自忖度之。凡阳证者，身大热而手足不厥，卧则坦然，起则有力，不恶寒，反恶热，不呕不泻，渴而饮水，烦躁不得眠，能食而多语，其脉浮大而数者，阳证也。凡阴证者，身不热而手足厥冷，恶寒蜷卧，恶闻人声，或自引衣盖覆，不烦渴，不饮食，小便自利，大便反快，其脉沉细而微迟者，阴证也。今诊其脉数得六七至，其母云夜来叫呼不绝，全不睡，又喜饮冰水，余闻其言，知阳证悉具，且三日不见大便，宜急下之。余遂以酒煨大黄六钱，甘草炙二钱，芒硝五钱，煎服。至夕下数行燥粪二十余块，是夜汗大出，明日又往视之，身凉脉静矣。
　　《医学纲目》曰：一僧伤寒发汗不彻，有留热，身面皆黄，多热，期年不愈。医作食黄治之，治不对，病不去。问之，食不减。寻与茵陈汤，服五日病减三分之一，十日减三分之二，二十日病悉去。方用茵陈、栀子各三分，秦艽、升麻各四钱末之，每用三钱，水四合，煎及二合，去滓，食后温服，以知为度。
　　窦大郎患伤寒，经十余日，口燥舌干而渴，心中疼，自利清水，众医皆相守，但调理耳，汗下皆所不敢。窦氏亲故相谓曰：伤寒邪气，害人性命甚速，安可以不决之疾，投不明之医乎？召孙至，曰：即日不可下。明日正当下，投小承气汤，遂大便通得睡，明日平复。众皆曰：此证缘何下之而愈？孙曰：不深于书，徒知有书耳，不知书之奥也。口燥舌干而渴，岂非少阴证乎？少阴证固不可下，岂不知少阴一证，自利清水，心下痛者，下之而愈。仲景之书，明有是说也。众皆钦服。
　　太乙宫道士周德真患伤寒，发汗出多，惊悸目眩，身战掉欲倒地。众医有欲发汗者，有作风治者，有用冷药解者，病皆不除。召孙至，曰：太阳经病，得汗早欲解。不解者，因太阳经欲解，复作汗，肾气不足汗不来，所以心悸目眩身转。遂作真武汤服之，三服微汗自出，遂解。盖真武汤，附子、白朮和其肾气，肾气得行，故汗得来也。若但责太阳者，惟能干涸血液尔。仲景云：尺脉不足，乃荣气不足，不可汗。以此知肾气怯则难得汗也明矣。许学士云：乡里有一姓高者，子年三十，初得病，身微汗，脉弱恶风，医以麻黄药与之，汗遂不止，发热，心多惊悸，夜不得眠，讝语不识人，筋惕肉瞤，振振动摇。医又进镇心药。予曰：强汗之过也。仲景云：脉微汗出，恶风，不可服青龙汤，服之则筋惕肉瞤，此为逆也。惟真武汤可救。进此三服，佐以清心竹叶汤，数日遂愈。
　　侯国华病伤寒四五日，身微斑，渴欲饮，诊之沉弦欲绝，厥阴脉也。服温药数日不已，又以姜附等药，觉阳微回脉生，因渴，私饮水一杯，脉复退，又见头不举，目不开。问之，则犯阳易，若只与烧裩散，则寒而不济矣。遂更用吴茱萸汤一大服，调烧裩散，连进二服，出大汗，两昼夜而愈。
　　李良佐子病太阳证，尺寸脉俱浮数，按之无力。余见其内阴虚，与神朮加干姜汤，愈。后再病，余视之，见神不舒，垂头不欲语，疑其有房过。问之：犯房过乎？必头重目眩。曰：唯。与大建中三四服，外阳内收，脉反沉小，始见阴候。又与已寒加芍药茴香等丸五六服，三日内，约服丸六七百丸，脉复生。又用大建中接之，大汗作而解。
　　《医宗必读》曰：社友韩茂远伤寒，九日以来口不能言，目不能视，体不能动，四肢俱冷。众皆曰阴证。比余诊之，六脉皆无，以手按腹，两手护之，眉皱作楚，按其趺阳，大而有力，乃知腹有燥屎也，欲与大承气汤。病家惶惧不敢进。余曰：吾郡能辨是证者，惟施笠泽耳。延至诊之，与余言若合符节。遂下之，得燥屎六七枚，口能言，体能动矣。彼按手不及足者，何以救此垂绝之证耶？
　　休宁吴文哉伤寒烦躁，面赤，昏乱闷绝，时索冷水，其弟日休乞余决死期。手扬足掷，难以候脉，五六人制之，方得就诊，洪大无伦，按之如丝。余曰：浮大沉小，阴证似阳也。与附子理中汤，当有生理。日休骇曰：医者十辈至，不日柴胡承气，则曰竹叶石膏，今反用热剂，乌乎敢？余曰：温剂犹生，凉剂立毙矣。日休卜之吉，遂用理中汤加人参四钱，附子二钱，煎成，入井冰冷与饮。甫及一时，狂躁定矣。再剂而神爽，服参至五斤而安。文哉遗以书曰：弟为俗子所误，既登鬼录矣，而兄翁拯全之，大奇亦大幸也。方弟躁热之时，医以三黄汤入牛黄服之，转加闷绝，举室哀号，惟是治终具，候目瞑而已。不意兄翁毅然以为可活，参附一投，阴霾见睍。荆妻稚子，含泪欢呼。一日即苏，经年乃复。呜呼！父母生之，兄翁再生之，昊天罔极，莫可云喻！敢志巅末，乞附案帙。俾天下万世，知药不可以浪投，命不可以轻弃，何莫非大仁人回春之泽哉？
　　同社王月怀伤寒，至五日下利不止，懊憹目胀，诸药不效。有以山药、茯苓与之，虑其泻脱也。余诊之，六脉沉数，按其脐则痛，此协热自利，中有结粪，小承气倍大黄服之。果得结粪数枚，利遂止，懊憹遂安。
　　娄水张尔和伤寒，第二日头痛发热，正在太阳。余曰：方今正月天令犹寒，必服麻黄两日愈矣。若服冲和汤，不惟不得汗，即使得汗，必致传经。遂以麻黄汤热饮之，更以滚水入浴桶，置床下熏之，得汗如雨，密覆半日易被，神已爽矣。至晚索粥，家人不与。余曰：邪已解矣，必不传里，食粥何妨？至明日果愈。不以麻黄汗之，传变深重，非半月不安也。
　　光禄卿吴元水头痛腹胀，身重不能转侧，口内不和，语言讝妄，有云表里俱有邪，宜以大柴胡下之。余曰：此三阳合病也，误下之，决不可救。乃以白虎汤连进两服，诸证渐减。更加天花粉、麦门冬二剂而安。
　　县学师杨龙友如夫人发热头疼，六日后忽见红疹，众皆以为发斑，用升麻犀角等汤，凡五日不效。余视之曰：此疹也，非斑也。斑为阳明火毒，疹为太阴风热。一表一里，如天与渊。乃用防风二钱，黄芩一钱，甘草五分，薄荷、桔梗、蝉壳各一钱，四剂霍然矣。
　　儒者吴君明伤寒六日，讝语狂笑，头痛有汗，大便不通，小便自利。众议承气汤下之。余诊其脉浮而大，因思仲景云：伤寒不大便六七日，头疼有热小便清，知不在里，仍在表也。方今仲冬，宜与桂枝汤。众皆咋舌掩口，谤之甚力。以讝狂为阳盛，桂枝入口必毙矣。余曰：汗多神昏，故发讝妄。虽不大便，腹无所苦，和其营卫，必自愈耳。遂违众用之。及夜而笑语皆止，明日大便自通。故夫病变多端，不可胶执，向使狐疑而用下药，其可活乎？
　　内戚顾淡之劳神之后，烦躁大热，头痛，时作时止。医者禁其饮食，与之解表。见四日热不退，欲与攻里。余诊之曰：脉不浮紧，安得表耶？又不沉实，安得里耶？惟心部大而濇，此劳心而虚烦，乃类伤寒，非真伤寒也。若禁饮食，即饿绝矣。便以粥与之，兼服归脾汤，五日而安。
　　《寓意草》曰：黄长人犯房劳病伤寒，守不服药之戒，身热已退十余日外。忽然昏沉，浑身战栗，手足如冰，举家忙乱，亟请余至。一医已合就姜附之药矣。余适见而骇之。姑俟诊毕，再三辟其差谬。主家自疑阴证，言之不入，又不可以理服，只得与医者约曰：此一病药入口中，出生入死，关系重大，吾与丈各立担承，倘至用药差误，责有所归。医者云：吾治伤寒三十余年，不知甚么担承。余笑曰：有吾明眼在此，不忍见人活活就毙，吾亦不得已也。如不担承，待吾用药。主家方才心安，亟请用药。余以调胃承气汤，约重五钱，煎成热服半盏；少顷，又热服半盏。其医见厥渐退，人渐苏，知药不误辞去。仍与前药，服至剂终，人事大清。忽然浑身壮热，再与大柴胡一剂，热退身安。门人问曰：病者云系阴证见厥，先生确认为阳证而用下药果应，其理安在？答曰：其理颇微。吾从悟人，可得言也。凡伤寒病初起发热，煎熬津液，鼻干口渴，便秘，渐至发厥者，不问知其为热也。若阳证忽变阴厥者，万中无一，从古至今无一也。盖阴厥得之阴证，一起便直中阴经，唇青面白，遍体冷汗，便利不渴，身蜷多睡，醒则人事了了；与伤寒传经之热邪，转入转深，人事昏惑者，万万不同。诸书类载阴阳二厥为一门，即明者犹为所混，况昧者乎？如此病先犯房室，后成伤寒，世医无不为阴证之名所惑，往往投以四逆等汤，促其暴亡。而诿之阴极莫救，致寃鬼夜号，尚不知悟，总由传派不清耳。盖犯房劳而病，感者其势不过比常较重，如发热则热之极，恶寒则寒之极，头痛则痛之极。所以然者，以阴虚阳往乘之，非阴盛无阳之比。况病者始能勿药，阴邪必轻，旬日渐发，尤非暴证，安得以阴厥之例为治耶？且仲景明言：始发热六日，厥反九日，后复发热三日，与厥相应，则病旦暮愈。又云：厥五日，热亦五日，设六日当复厥，不厥者自愈。明明以热之日数，定厥之痊期也。又云：厥多热少则病进，热多厥少则病退。厥愈而热过久者，必便脓血发痈。厥应下而反汗之，必口伤烂赤。先厥后热，利必自止。见厥复利，利止反汗出咽痛者，其喉为痹。厥而能食，恐为除中，厥止思食，邪退欲愈。凡此之类，无非热深发厥之旨，原未论及于阴厥也。至于阳分之病而妄汗妄吐妄下，以致势极。如汗多亡阳，吐利烦躁，四肢逆冷者，皆因用药差误所致，非以四逆、真武等汤挽之，则阳不能回，亦原不为阴证立方也。盖伤寒才一发热发渴，定然阴分先亏，以其误治阳分，比阴分更亏，不得已从权用辛热，先救其阳。与纯阴无阳，阴盛隔阳之证，相去天渊。后人不窥制方之意，见有成法，转相效尤。不知治阴证以救阳为主，治伤寒以救阴为主。伤寒纵有阳虚当治，必看其人血肉秃盛，阴分可受阳药者，方可回阳。若面黧舌黑，身如枯柴一团，邪火内燔者，则阴已先尽，何阳可回耶？故见厥除热，存津液元气于什一，已失之晚，况敢助阳韧阴乎？《证治方》云：若证未辨阴阳，且与四顺丸试之。《直指方》云：未辨疑似，且与理中丸试之。亦可见从前未透此关，纵有深心，无可奈何耳。因与子辈详辨，并以告后之业医者。
　　金鉴春月病温，误治二旬，酿成极重死证。壮热不退，讝语无伦，皮肤枯濇，胸膛板结，舌卷唇焦，身蜷足冷，二便略通，半渴不渴，面上一团黑滞。从前诸医所用之药，大率不过汗下和温之法，绝无一效，求救于余。余曰：此证与两感伤寒无异。但两感证日传二经，三日传经已尽即死，不死者又三日再传一周，定死矣。此春温证不传经，故虽邪气留连不退，亦必多延几日，待元气竭绝乃死。观其阴证阳证，两下混在一区，治阳则碍阴，治阴则碍阳，于两感证之病情符合。仲景原谓死证，不立治法。然曰：发表攻里，本自不同。又谓：活法在人，神而明之。未尝教人执定勿药也。吾有一法，即以仲景表里二方为治，虽未经试验，吾天机勃勃自动，若有生变化行鬼神之意，必可效也。于是以麻黄附子细辛汤，两解其在表阴阳之邪，果然皮间透汗而热全清。再以附子泻心汤，两解其在里阴阳之邪，果然胸前柔活，人事明了，诸证俱退。次日即思粥，以后竟不需药。只此二剂，而起一生于九死，快哉！
　　徐国祯伤寒六七日，身热目赤，索水到前，复置不饮，异常大躁，将门牖洞启，身卧地上，展转不快，更求人井。一医汹汹，急以承气与服。余诊其脉，洪大无伦，重按无力，谓曰：此用人参、附子、干姜之证，奈何认为下证耶？医曰：身热目赤，有余之邪，躁急若此，再以人参、附子、干姜服之，逾垣上屋矣。余曰：阳欲暴脱，外显假热，内有真寒，以姜附投之，尚恐不胜回阳之任，况敢以纯阴之药重劫其阳乎？观其得水不欲咽，情已大露，岂水尚不欲咽而反可咽大黄芒硝乎？天气燠蒸，必有大雨。此证顷刻一身大汗，不可救矣。且既认大热为阳证，则下之必成结胸，更可虑也。惟用姜附，所谓补中有发，并可以散邪退热，一举两得，至稳至当之法也。吾在此久坐，如有差误，吾任其咎。于是以附子、干姜各五钱，人参三钱，甘草二钱，煎成冷服，服后寒战戞齿有声，以重绵和头覆之，缩手不肯与诊，阳微之状始着。再与前药一剂，微汗热退而安。
　　钱仲昭患时气外感，三五日发热头疼，服表汗药，疼止热不清，口干唇裂。因而下之，遍身红斑，神昏讝语，食饮不入，大便复秘，小便热赤，脉见紧小而急。谓曰：此证全因误治阳明胃经，表里不清，邪热在内，如火燎原，津液尽干，以故神昏讝妄，若斑转紫黑，即刻死矣。目今本是难救，但其面色不枯，声音尚朗，乃平日保养肾水有余。如旱苗之侧，有下泉未竭。故神虽昏乱，而小水仍通，乃阴气未绝之征，尚可治之。不用表里，单单只一和法，取七方中小方，而气味甘寒者用之。惟如神白虎汤一方，足以疗此。盖中州元气已离，大剂急剂复剂俱不敢用，而虚热内炽，必甘寒气味方可和之耳。但方虽宜小，而服药则宜频，如饥人本欲得食，不得不渐渐与之，必一昼夜频进五七剂，为浸灌之法，庶几邪热以渐而解，元气以渐而生也。若小其剂，复旷其日，纵用药得当，亦无及矣。如法治之，更一昼夜而热退神清，脉和食进，其斑自化。
　　张令施乃弟伤寒坏证，两腰偻废，卧床彻夜痛叫，百治不效，求诊于余。其脉亦平顺无患，其痛则比前大减。余曰：病非死证，但恐成废人矣。此证之可以转移处，全在痛如刀刺，尚有邪正互争之象。若全然不痛，则邪正混为一家，相安于无事矣。今痛大减，实有可虑，宜速治之。病者曰：此身既废，命安从活？不如速死。余蹙额欲为救全，而无治法。谛思良久，谓：热邪深入两腰，血脉久闭，不能复出，止有攻散一法，而邪入既久，正气全虚，攻之必不应。乃以桃仁承气汤，多加肉桂、附子二大剂与服，服后即能强起。再仿前意为丸，服至旬余全安。此非昔人之已试，乃一时之权宜也，然有自来矣。仲景于结胸证有附子泻心汤一法，原是附子与大黄同用，但在上之证气多，故以此法泻心。然则在下之证血多，独不可仿其意而合桃仁、肉桂以散腰间之血结乎？后江古生乃弟伤寒，两腰偻废痛楚，不劳思索，径用此法二剂而愈。
　　黄曙修与乃翁起潜春月同时病温，乃翁年老而势轻，曙修年富而势重。势重者，以冬不藏精，体虚不任病耳。余见其头重着枕，身重着席，不能转侧，气止一丝，不能言语，畏闻声响，于表汗药中，用人参七分。伊表侄施济卿恐其家妇女得知，不与进药，暗赠人参入药，服后汗出势减。次日再于和解药中，赠人参一钱与服，服后即大便一次。曙修颇觉轻爽，然疑药下之早也，遣人致问。余告以此证表已解矣，里已和矣，今后缓调，即日向安，不必再虑。往诊见老翁病尚未愈，头面甚红，谓曰：望八老翁，下元虚惫，阳浮于上，与在表之邪相合，所谓戴阳之证也。阳已戴于头面，不知者，更行表散，则孤阳飞越，而危殆立至矣。此证从古至今，只有陶节庵立法甚妙，以人参、附子等药，收拾阳气归于下元，而加葱白透表以散外邪，如法用之即愈，万不宜迟。渠家父子俱病，无人敢主，且骇为偏僻之说，旋即更医，投以表药，顷刻阳气升腾，肌肤粟起，又顷刻寒颤咬牙，浑身冻裂而逝。翁虽海滨一氓，留心管晏富国之术，而賷志以没也，良足悼矣。其医于曙修调理，仍行克伐，致元气日削，谢绝医药，静养六十余日，方起于床。愈后，凡遇戚友家，见余用药，率多诋訾，设知当日解表和中，俱用人参，肯舍命从我乎？是其所以得全者，藉于济卿之权巧矣。
　　陆平叔文学平素体虚气怯，面色痿黄，药宜温补，不宜寒凉，固其常也。秋月偶患三疟，孟冬复受外寒，虽逗寒热一班，而未至大寒大热。医者以为疟后虚邪，不知其为新受实邪也。投以参朮补剂，转致奄奄一息，迁延两旬。间有从外感起见者，用人参白虎汤，略无寸效，昏昏嘿嘿，漫无主持。昆弟子姓，仓皇治木。召昌诊视，以决行期之早暮，非求治疗也。昌见其脉未大坏，腹未大满，小水尚利，但筋脉牵掣不停，因谓：此病九分可治，只恐手足痿废。仲景有云：经脉动惕者，久而成痿。今病已廿三日之久，血枯筋燥，从可识矣。吾今用法治则兼治，当于仲景法外另施手眼。以仲景虽有大柴胡汤以解表里之法，而无治痿之法。变用防风通圣散成方，减白朮，以方中防风、荆芥、薄荷、麻黄、桔梗为表药，大黄、芒硝、黄芩、连翘、栀子、石膏、滑石为里药。原于大柴胡之制相仿，但内有当归、川芎、芍药，正可领诸药深入血分，而通经脉。减白朮者，以前既贻误，不可再误耳。当晚连服二剂，第一剂殊觉相安，第二剂大便始通，少顷睡去，体间津津有汗。次早再诊，筋脉不为牵掣，但阳明胃脉，洪大反加，随用大剂白虎汤，石膏、知母每各两许；次加柴胡、花粉、芩、蘗、连翘、栀子一派苦寒，连进十余剂，神识始得渐清，粥饮始得渐加。经半月，始起坐于床，经一月，始散步于地，人见其康复之难，咸忧其虚，抑且略一过啖，即尔腹痛便泄，俨似虚证。昌全不反顾，但于行滞药中，加用柴胡、桂枝升散，余邪不使下溜而变痢以取惫，然后改用葳蕤、二冬略和胃气，间用人参不过五分。前后用法，一一不违矩矱，乃克起九死于一生也。
　　《景岳全书》曰：余在燕都，当治一王生患阴虚伤寒，年出三旬，而舌黑之甚，其芒刺干裂焦黑如炭，身热便结，大渴喜冷，而脉则无力，神则昏沉。群医谓阳证阴脉，必死无疑。余察其形气未脱，遂以甘温壮水等药大剂进之以救其本，仍间用凉水以滋其标。盖水为天一之精，凉能解热，甘可助阴，非若苦寒伤气者之比。故于津液干燥，阴虚便结，而热渴火盛之证，亦所不忌。由是水药并进，前后凡用人参、熟地辈各一二斤，附子、肉桂各数两，冷水亦一二斗。然后诸证渐退，饮食渐进，神气俱复矣。但察其舌黑，则分毫不减。余甚疑之，莫得其解。再后数日，忽舌上脱一黑壳，而内则新肉灿然，始知其肤腠焦枯，死而复活。使非大为滋补，安望再生？若此一证，待举其甚者纪之。此外凡舌黑用补，而得以保全者，盖不可枚举矣。所以凡诊伤寒者，当以舌色辨表里，以舌色辨寒热，皆不可不知也？若以舌色辨虚实，则不能无误。盖实固能黑，以火盛而焦也；虚亦能黑，以水亏而枯也。若以舌黄舌黑，悉认为实热，则阴虚之证，万无一生矣。
　　宏治辛酉金台姜梦辉患伤寒，亦得此舌，手足厥冷，呃逆不止，众医犹作火治，几致危殆。院判吴仁斋用附子理中汤而愈。夫医之为道，有是病必用是药。附子疗寒，其效可数。奈何世皆以为必不可用之药，宁视人之死而不救，不亦哀哉！凡用药得宜，效应不异，不可便谓为百无一治而弃之也。
