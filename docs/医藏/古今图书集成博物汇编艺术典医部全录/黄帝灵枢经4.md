---
title: 黄帝灵枢经4
index: true
icon: editor
order: 25
category:
  - 医藏
  - 古今图书集成 博物汇编 艺术典 医部全录
  - 黄帝灵枢经
tag:
  - 陈梦雷
  - 清
---

## 卷六十四  

### 五味篇第六十三

【`马莳曰：内论五味，各有所走，故名篇。`】  

黄帝问于少俞曰：五味入于口也，各有所走，各有所病。酸走筋，多食之令人癃；咸走血，多食之令人渴；辛走气，多食之令人洞心；苦走骨，多食之令人变呕；甘走肉，多食之令人悗心。余知其然也，不知其何由，愿闻其故。　　 【`马莳曰：此帝即五味各有所走，而多食各有所病者问之也。癃，小便不通也。洞心者，心内空也。悗心者，心内闷也。　任谷庵曰：按五运行大论云，东方生风，风生木，木生酸，酸生肝，肝生筋。南方生热，热生火，火生苦，苦生心，心生血。是五脏本于五味之所生，而生外合之筋骨血肉也。是以五味入口，而各有所走。夫心主血，肾主骨，苦乃火之味，咸乃水之味，苦走骨而咸走血者，阴阳水火之交济也。肺主气，故辛走气。`】  

少俞答曰：酸入于胃，其气濇以收，上之两焦，弗能出入也。不出即留于胃中，胃中和温，则下注膀胱。膀胱之脆薄以懦，得酸则缩绻，约而不通，水道不行，故癃。阴者，积筋之所终也，故酸入而走筋矣。  

【`马莳曰：此答言酸之多食令人癃也。盖酸之气味，濇滞而收敛，既入于胃之中脘，则上两焦，即上中二焦也。其气味弗遽能出入，乃留于胃中，久则胃中和温，而下注膀胱。膀胱为胞之室，胞在其中，其体薄，其气懦，得此酸味，则缩而且绻，所以约而不通，水道不行而为癃也。至于外而为阴器者，乃一身之筋，于此而终。彼肝既主筋，又主于酸，故酸入则走筋，其阴器亦有所约而小便不利矣，岂特膀胱之在内者为然哉？`】  

【`任谷庵曰：五味阴阳之用，辛甘发散为阳，酸苦涌泄为阴，咸味涌泄为阴，淡味渗泄为阳，六者或收或散，或缓或急，或燥或润，或软或坚，是发散涌泄之中，又有收散缓急之性矣。上焦开发，宣五谷味；中焦出气如露，以行水谷之津。酸气收濇，故弗能出于上之两焦，不出则留于胃而溜于下焦，注于膀胱矣。膀胱为脬之室，脬居于中，故膀胱之体质脆薄以懦，得酸则易于缩绻，缩则约而不通，水道不行，故为癃闭。阴者前阴，积筋者宗筋也，宗筋者筋之主也。酸入于宗筋，故走筋也。按经筋篇云：足厥阴之筋，上循阴股，结于阴器，络诸筋，其病阴股痛转筋，阴器不用，伤于内则不起，伤于寒则阴缩入，伤于热则纵挺不收。是足厥阴肝经主宗筋，而外合于通体之筋。`】  

黄帝曰：咸走血，多食之令人渴，何也？少俞曰：咸入于胃，其气上走中焦，注于脉，则血气走之。血与咸相得则凝，凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。  

【`马莳曰：此言多食咸之令人渴也。盖咸入于胃，其气上走于中焦。人之为脉，必由中焦而始。今咸走中焦，则必注于脉，脉行而血气随之以走，惟血与咸味相得则凝，凝则血燥，而胃中之汁，注以润之，由是胃中之汁竭，竭则咽路枯焦，故舌根干而善渴也。血脉为中焦之路，故咸入而走于血耳。`】  

【`任谷庵曰：中焦并胃，出上焦之后，此所受气者，泌糟粕，蒸津液，化其精微，上注于肺脉，乃化而为血。咸入于胃，其气上走中焦，注于脉者，咸性之上涌也，注于脉则走于血气矣。血者中焦之汁，奉心神而化赤，咸乃寒水之味，故血于咸相得则凝，凝则燥结，而胃中之汁以滋之，胃中汁竭，则咽路焦枯，故舌本干而善渴。血脉者，中焦之道路，咸气上走于中焦，故走血。　王子方曰：胃腑水谷之精汁，化而为赤，营于脉中，人一呼一吸，脉行六寸者，血气之流行也。呼吸不已，血气之行无少停息，故血凝则胃中之汁注之，以资其流行。`】  

黄帝曰：辛走气，多食之令人洞心，何也？少俞曰：辛入于胃，其气走于上焦。上焦者，受气而营诸阳者也。姜韭之气熏之，营卫之气不时受之，久留心下，故洞心。辛与气俱行，故辛入而与汗俱出。  

【`马莳曰：此言多食辛者，令人洞心也。盖辛入于胃，其气必走于上焦，上焦者，受气而运诸阳者也。故辛味既走于上焦，则不得不走于气耳。即如姜韭者，气味之辛者也，营气由中焦而生，必上随宗气以行于径隧之中，卫气由下焦而生，亦必出而行于分肉之间，所以不时有此辛味之气也。惟此姜韭之气，久留心下，则物在心下，而气熏于上焦，上焦气凑，心内似空，故多食辛者，必洞心也。且此辛气与心中之气，相得而俱行，辛入则汗必出，汗之出者，以气之出也，其心安得而不洞？`】  

【`任谷庵曰：上焦开发，宣五谷味，熏肤，充身，泽毛，若雾露之溉，是谓气。辛走气，故其气走于上焦。上焦者，受中焦之气，而营诸表阳者也。夫营卫之气，生于中焦，皆从上而出，故姜韭之气上熏，则营卫之气不时受之，久留心下，则为洞心。辛与上焦之气，俱行于表阳，则开发皮腠而汗出。`】  

【`俞伯荣曰：辛气留于心下，而上熏则为洞心，与气俱行，则与汗共并而出，盖汗乃中焦水谷之液也。`】  

黄帝曰：苦走骨，多食之令人变呕，何也？少俞曰：苦入于胃，五谷之气，皆不能胜苦。苦入下脘，三焦之道，皆闭而不通，故变呕。齿者，骨之所终也，故苦入而走骨，故入而复出，知其走骨也。  

【`马莳曰：此言多食苦者，令人呕也。盖苦入于胃，而胃中五谷之气，皆不能胜其苦味，故苦入下脘，则上中下焦之气，皆闭而不通，所以变而为呕也。况齿者，乃骨之所终，故苦入则走骨，走骨则走齿，今入而复出者，即从齿出也，此可以知苦之必走骨矣。`】  

【`任谷庵曰：炎上作苦，君主之味也，故五谷之气，皆不能胜之。苦性下泄，故入于下脘。三焦者，少阳相火也。苦性寒，故三焦之道，皆闭塞不通。三焦不通，则入胃之水谷，不得通调布散，故变而为呕也。夫肾主骨，肾为寒水之脏，苦性寒，故走骨，同气相感也。然苦乃火味，故入于下而复出于上，以其性下泄而上涌也。　俞伯荣曰：少阴之上，君火主之，标阳而本寒也。炎上作苦，而苦寒下泄，此少阴之味也，故能从本从标。天食人以五气，地食人以五味，地之五行，上呈天之六气，是以味合五行，气合三阴三阳之六气。`】  

黄帝曰：甘走肉，多食之令人悗心，何也？少俞曰：甘入于胃，其气弱小，不能上至于上焦，而与谷留于胃中者，令人柔润者也。胃柔则缓，缓则蛊动，蛊动则令人悗心。其气外通于肉，故甘走肉。【`蛊，当作虫。`】  

【`马莳曰：此言多食甘者，令人悗心也。盖甘入于胃，则甘本属土，其性主柔，故甘味之气最弱而小，不能上至于上焦，而与五谷留于中脘，所以胃气亦柔润也。胃柔则气缓，气缓则虫因味甘而动，虫动则心自闷耳。且所谓甘走肉者，甘既属土，土主于肉，肉在于外，甘味之气，必走而聚之也，内与外不相通，其心安得而不闷乎？`】  

【`任谷庵曰：稼穑作甘，坤土之味也。坤德柔顺，故其气弱小。太阴湿土，主气，故令人柔润。柔者土之性，润乃湿之气也。夫虫乃阴类，胃秉阳明燥热之气，若胃柔而缓，则虫动而上入于胃矣。虫上食，故令人悗心。土气外主于肌肉，故甘走肉。`】  

### 阴阳二十五人篇第六十四

【`马莳曰：内有阴阳二十五人之别，故名篇。`】  

黄帝曰：余闻阴阳之人何如？伯高曰：天地之间，六合之内，不离于五，人亦应之。故五五二十五人之政，而阴阳之人不与焉。其态又不合于众者五，余已知之矣。愿闻二十五人之形，血气之所生，别而以候，从外知内，何如？岐伯曰：悉乎哉问也！此先师之秘也，虽伯高犹不能明之也。黄帝避席遵循而却曰：余闻之，得其人弗教，是谓重失。得而泄之，天将厌之。余愿得而明之，金匮藏之，不敢扬之。岐伯曰：先立五形，金木水火土，别其五色，异其五形之人，而二十五人具矣。黄帝曰：愿卒闻之。岐伯曰：慎之慎之，臣请言之。【`与，去声。`】  

【`马莳曰：此帝述伯高之言，以问五行之人，而岐伯遂举其端以言之也。帝以天地之道，曰阴与阳，而人身应之，故尝以人之为阴为阳者，问之于伯高。彼谓天地之间，太极分为阴阳，阴阳分为五行，故五行一阴阳，阴阳一太极，所以天地人之理，举不外乎五行，而人身与之相应。五行之中，各有其五，即如属木者为主，而木分左之上下，右之上下，则为五矣。五行各五，计有二十五人之式，而彼阴阳和平之人不与也。大凡五行各有体态，众人不能相合，但其形之所以异，血气之所以生别，而欲由外知内，此伯高之所未及，而帝之所以复问也。伯言先立五形，有金木水火土之异，而别其五色，异其五等，则二十五等之人可知矣。`】  

【`仇汝霖曰：天地之间，不离于五者，天有五色、五气、五时、五音，地有五方、五行、五运、五味也。五运行论曰：东方生风，风生木，木生酸，酸生肝，在脏为肝，在体为筋；南方生热，热生火，火生苦，苦生心，在脏为心，在体为脉；中央生湿，湿生土，土生甘，甘生脾，在脏为脾，在体为肉；西方生燥，燥生金，金生辛，辛生肺，在脏为肺，在体为皮毛；北方生寒，寒生水，水生咸，咸生肾，在脏为肾，在体为骨。风寒热湿燥，天之五气也。木火土金水，地之五行也。在天成气，在地成形，天地合气，命之曰人。人之形体，秉在地五行之所生，然本于天之五气，是以形合五行，而气合五色五音也。五阴而合五阳者，在地之阴而合天之阳也。五五二十五者，合天之数也。阴阳之人不与者，通天论之所谓少阴太阴少阳太阳之人也。其态又不合于众者，不合五行全备之人也。夫三阴三阳者，天之阴阳也。五人之形者，地之所成也。是以此篇论形合五行，而上应天之五气。下篇论阴阳之人，应天气之所生，故篇名通天论。`】  

木形之人，比于上角，似于苍帝。其为人，苍色，小头，长面，大肩背，直身，小手足。好有才，劳心少力，多忧劳于事。能春夏不能秋冬，感而病生，足厥阴佗佗然。太角之人，比于左足少阳，少阳之上遗遗然。左角之人，比于右足少阳，少阳之下随随然。釱角之人，比于右足少阳，少阳之上推推然。判角之人，比于左足少阳，少阳之下栝栝然。【`能，音耐。釱，音第。`】  

【`马莳曰：此言木形人有五，有全偏之分也。木形之人，木气之全者也，下文四股则偏也。木主东方，其音角，其色苍，故木形之人，当比之上角，似于上天之苍帝。色苍者，木之色苍也。头小者，木之巅小也。面长者，木之体长也。肩背大者，木之枝叶繁生，其近肩之所阔大也。身直者，木之体直也。小手足者，木之枝细而根之分生者小也。此自其体而言耳。好有才者，木随用而可以成材也。力少者，木易动摇也。内多忧而外劳于事者，木不能静也。耐春夏者，木春生而夏长也。不耐秋冬者，木至秋冬而雕落也。此自其时而言耳。故秋冬有感于邪，则病易生。肝经属足厥阴为根干，故足厥阴经之分肉形体佗佗然者，安重之义。此以脏言，主也，全也；下以腑言，用也，偏也。盖足少阳胆经，与足厥阴肝经为表里，此以上文言音之全，故曰上角。下言太角、少角、釱角、判角，乃阴阳之生为太少四象也。足少阳者，胆经之分肉腑脉也。后有足少阳之上，气血盛则通髯美长，血多气少则通髯美短，血少气多则少须，血气皆少则无须髯发也。此足少阳之上者，正指胆经之脉，几经脉穴道之行于上体者是也。其曰左足少阳之上者，盖太角为左之上耳。下文以判角为左足少阳之下，则又以左之上下而分之也。以人拟角，故曰比。遣遗然者，如有所遗失然，行之不骤而驯也。少角之人者，以右比左，故谓之少。后言足少阳之下，血气壮盛，胫毛美长，外踝肥；血多气少则胫毛美短，外踝皮厚而强；血少气多则胻毛少，外踝皮薄而软；血气皆少，则无毛，外踝瘦无肉等语。则此足少阳之下者，正指胆经之脉，凡经脉穴道之行于下体者是也。夫在上则曰须髯发，在下则曰胫胻毛踝，此上下之所由辨也。随随然者，言相随以行，而亦有安重之义也。釱角者，即少角之右生者也，一本谓之右角者是也。推推然者，比之随随然者，似有向前之义耳。判角者，太角之下也。左足少阳之下，即胆之经脉穴道行于下体者是也。栝栝然者，其体有度也。`】  

【`张志聪曰：足厥阴风木主气。佗佗，美也，如木之美材也。比，量也，和也。夫五音主五运之化气，三阳应六气之司天，五音之合于三阳者，应岁运之干支相合也。足厥阴与足少阳相合，以一阴而合左右太少之四阳者，应地居天之中，而天运于上下左右也。大谓之釱，即太角也。太角之人，比于左足少阳，釱角之人，比于右足少阳，少阳之上，遗遗推推然者，下文之所谓足少阳之上，血气盛则通髯美长也。遗遗，谦下之态，如枝叶之下垂也。推推，上进之态，如枝叶之上达也。半谓之判，即少角也。左角之人，比于右足少阳，判角之人，比于左足少阳，少阳之下，随随栝栝然者，下文所谓足少阳之下，血气盛则胫毛美长外踝肥也。随随，从顺之态，如木体之委曲也。栝栝，正直之态，如木体之挺直也。`】  

【`仇汝霖曰：左右手足，即阴阳系日月论之手合十干，足合十二支也。`】  

火形之人，比于上征，似于赤帝。其为人，赤色，广(月引)，锐面，小头，好肩背髀腹，小手足，行安地，疾心，行摇肩，背肉满，有气；轻财，少信，多虑，见事明，好颜，急心，不寿暴死。能春夏不能秋冬，秋冬感而病生，手少阴核核然。质征之人，比于左手太阳，太阳之上肌肌然。少征之人，比于右手太阳，太阳之下慆慆然。右征之人，比于右手太阳，太阳之上鲛鲛然。质判之人，比于左手太阳，太阳之下支支颐颐然。【`(月引)，音印。慆，音滔。`】  

【`马莳曰：此言火形之人有全偏之分也。火主南方，其音征，其色赤，故火形之人，似于上天之赤帝。色赤者，火之色赤也。(月引)者，脊肉也。广(月引)者，火之中势炽而广大也。面锐头小者，火之炎上者必锐且小也。好肩背髀腹者，火之自下而上，渐大而狭，故谓之好也。手足小者，火之旁及之势小也。行安地者，火必着地而起也。疾心者，火势猛也。行摇肩者，火之势摇也。背肉满者，即广(月引)之义也。有气者，火有气势也。此自其体而言耳。轻财者，火性义发而不聚也。少信者，火性不常也。多虑而见事明者，火性通明而旁烛也。好颜者，火色光明也。急心者，火性急也。不寿暴死者，火势不久也。耐春夏者，火令行于暑时也。不耐秋冬者，火畏水也。此自其性而言耳。故秋冬有感于邪，则病易生。手少阴心经属火，其经脉穴道之行于分部者，若核核然有真实之义。下文言手太阳小肠经者，以心与小肠为表里耳。质征之人者一本之，所谓太征之人者是也。后有手太阳之上，血气盛则多须而多肉以平，血气皆少则面瘦恶色等语，则此手太阳之上，即指小肠经之脉，几经脉穴道之行于上体者是也。肌肌然者，此经分部有肌肉充满之义也。少征之人者，生为太征，而此当为少征也。后有手太阳之下，血气盛则掌肉先满，血气皆少则掌瘦以寒等语，则此手太阳之下，如小肠经之脉，凡经脉穴道之行于下体者是也。滔滔者，饶治之义也。右征之人者，以其居右之下也。鲛鲛者，踊跃之义也。质判之人者，以其居质征之下，故曰质判。判亦半之义也。支支者，支持之义。颐颐者，垂下之义也。`】  

【`张志聪曰：耐春夏者，木火相生之时，不耐秋冬者，火畏凉寒也，故秋冬感而病生焉。手少阴君火主气，核核如火之神明正直也。手少阴与手太阳相合。质者，火之形质也。质征即太征，质判即少征也。质征之人，比于左手太阳，右征之人，比于右手太阳，太阳之上，肌肌鲛鲛然者，下文之所谓手太阳之上，血气盛则有多须面多肉以平也。少征之人，比于右手太阳，质判之人，比于左手太阳。太阳之下慆慆支支然者，下文之所谓手太阳之下，血气盛则掌肉充满也。慆慆，喜悦之态。支支颐颐，上下之相应也。`】  

土形之人，比于上宫，似于上古黄帝。其为人，黄色，圆面，大头，美肩背，大腹，美股胫，小手足，多肉，上下相称，行安地，举足浮。安心，好利人，不喜权势善附人也。能秋冬不能春夏，春夏感而病生，足太阴敦敦然。太宫之人，比于左足阳明，阳明之上婉婉然。加宫之人，比于左足阳明，阳明之下坎坎然。少宫之人，比于右足阳明，阳明之上枢枢然。左宫之人，比于右足阳明，阳明之下兀兀然。【`称、好，并去声。`】  

【`马莳曰：此言土形之人，有全偏之分也。中央主土，其音宫，其色黄，故土形之人，比于上宫，似于上古之黄帝。曰：上古者，以别于本帝也。色黄者，土之色黄也。面圆者，土之体圆也。头大者，土之体平也。肩背美者，土之体厚也。腹大者，上之体阔大也。股胫美者，土之体肥也。小手足者，土本大亦可以小也。多肉者，土主肉也。上下相称者，土自上而下，其体如一也。行安地者，土体安重也。举足浮者，土扬之则浮也。此自其体而言耳。安心者，土不轻动也。好利人者，土以生物为德也。不喜权势善附人者，土能容垢纳污，不弃贱趋贵也。耐秋冬者，土喜滋润也，不耐春夏者，土畏亢燥也。故春夏有感于邪，则病易生，此自其性而言耳。足太阴者，脾经也，其经脉穴道所行之分部，皆敦敦然有敦重之义，犹《素问》五常政大论篇之所谓敦阜也。下文言足阳明胃经者，以脾与胃为表里耳。太宫之人者，居左之上，当为太宫也，后有足阳明之上，血气盛则髯美长，血少气多则髯短，故气少血多则髯少，血气皆少则无髯两吻多画等语，则此足阳明之上，乃胃经之脉，凡经脉穴道之行于上体者是也。婉婉者，有委曲之义也。加宫者，居左太宫之下也。后有足阳明之下，血气盛则下毛美长至胸，血多气少则下毛美短至脐，血少气多则肉而善瘃，血气皆少则无毛，有则稀，枯悴善痿厥足痹等语，则此足阳明之下，乃胃经之脉，凡经脉穴道之行于下体者是也。坎坎者，亦持重之义。少宫居于右，故曰少。枢枢者，有拘守之义。左宫之人当为右宫之人。兀兀者，独立不摇之义也。`】  

【`张志聪曰：头大者，土之高阜也。腹大者，土之阔充也。股胫美者，充于四体也。小手足者，土溉四旁，至四末而土气渐微也。上下相称者，土丰满也。安心者，土性静也。耐秋冬者，土得令也。不耐春夏者，受木克而土燥也。故春夏感而病生焉。足太阴湿土主气，敦敦然者，有敦厚之道也。足太阴与足阳明相合。太宫之人，比于左足阳明，少宫之人，比于右足阳明，阳明之上，婉婉枢枢然者，下文之所谓足阳明之上，血气盛则髯美长也。婉婉，和顺之态，土之德也。枢枢，如枢转之持重，土之体也。加宫，土之加厚，比上宫也。加宫之人，比于左足阳明；左宫之人，比于右足阳明。阳明之下，坎坎兀兀然者，下文之所谓足阳明之下，血气盛则下毛美长至胸也。坎坎然者，行地之或安或浮，如山路之不平也。兀兀，不动貌，如平陆之安夷也。`】  

【`仇汝霖曰：东南为左，西北为右。天阙西北，地陷东南。加宫者，右宫也。盖西北之地，高厚而多山岳，故曰加宫。`】  

金形之人，比于上商，似于白帝。其为人，方面，白色，小头，小肩背，小腹，小手足，如骨发踵外，骨轻。身清廉，急心，静悍，善为吏。能秋冬不能春夏，春夏感而病生，手太阴敦敦然。釱商之人，比于左手阳明，阳明之上廉廉然。右商之人，比于左手阳明，阳明之下脱脱然。左商之人，比于右手阳明，阳明之上监监然。少商之人，比于右手阳明，阳明之下严严然。  

【`马莳曰：此言金形之人，有全偏之分也。西方生金，其音商，其色白，故金形之人，比于上商，似于上天之白帝。面方者，金之体方也。色白者，金之色白也。头肩背腹俱小者，金体沉重而不浮大也。手足小如骨发踵外者，金之旁生者必小，而其足跟之外，如另有小骨发于踵外也。骨轻者，金无骨，故其骨则轻也。身清廉者，金之体冷而廉静，不染他污也。此自其体而言耳。急心者，金性至急也。静悍者，金之性不动则静，动之则悍也。善为吏者，金主肃杀有威也。耐秋冬者，金令王于凉寒之候也。不耐春夏者，金畏火也。故春夏有感于邪，则病易生。此自其性而言耳。手太阴肺经属金，凡其经脉穴道所行之分部，敦敦然者，有敦重之义也。下文言手阳明大肠经者，以肺与大肠为表里耳。釱商之人，上文以釱角属右，则此当云太商之人也。后有手阳明之上，血气盛则髭美，血少气多则髭恶，血气皆少则无髭等语，则此手阳明之上，凡经脉穴道之行于上体者是也。廉廉然者，有棱角之义也。右商之人，疑是左商之人，后有手阳明之下，血气盛则腋下毛美，手鱼肉以温，血气皆少，则手瘦以寒等语，则此手阳明之下，乃大肠经之经脉穴道行于下体者是也。脱脱然者，无累之义也。左商之人，当是右商之人。监监然者，有所制也。严严然者，不敢肆也。`】  

【`张志聪曰：头腹肩背俱小者，金质收敛而不浮大也。小手足如骨发踵外骨轻者，金体坚刚而骨胜也。急心静悍者，金质静而性锐利也。善为吏者，有斧断之才也。秋冬者，金水相生之时。不能春夏者，受木火之制也，故春夏感而病生焉。手太阴燥金主气，敦敦然者，如金体之敦重也。手太阴与手阳明相合。釱商之人，比于左手阳明，左商之人，比于右手阳明，阳明之上，廉廉监监然者，下文之所谓手阳明之上，血气盛则髭美也。廉廉，如金之洁而不污；监监，如金之鉴而明察也。右商之人，比于左手阳明；少商之人，比于右手阳明，阳明之下。脱脱严严然者，下文之所谓手阳明之下，血气盛则腋下毛美，手鱼肉以温也。脱脱，如金之坚白，涅而不缁。严严，如金之整肃也。`】  

【`仇汝霖曰：五行五音，上应五星。故曰似于苍帝者，上应岁星也；似于白帝者，上应太白也。`】  

水形之人，比于上羽，似于黑帝。其为人，黑色，面不平，大头，廉颐，小肩，大腹，动手足，发行摇身，下尻长，背延延然。不敬畏，善欺绐人，戮死。能秋冬不能春夏，春夏感而病生，足少阴污污然，太羽之人，比于右足太阳，太阳之上颊颊然。小羽之人，比于左足太阳，太阳之下纡纡然。众之为人，比于右足太阳，太阳之下洁洁然。桎之为人，比于左足太阳，太阳之上安安然。  

【`马莳曰：此言水形之人，有全偏之分也。北方主水，其音羽，其色黑，故水形之人，比于上羽，似于上天之黑帝。色黑者，水之色黑也。面不平者，水上有波也。头大者，水面不锐也。颐廉有角者，水流四达也。肩小者，水之自高而泻下者，其高处不大也。腹大者，水之腹大而善藏物也。手足动及发行必摇身者，水流而达也。下尻长者，水流必长也。背延延然，亦长意。此自其体而言耳。不敬畏者，水决而不可遏也。善欺绐者，水性不实也。戳死者，水灭体消也。耐秋冬者，水以秋冬不亏也。不耐春夏者，水以火而沸也。此自其性而言耳。故春夏有感于邪，则病易生。足少阴肾经属水，故其经脉分部，皆污污然如有所依着也。下文言足太阳膀胱经者，以肾与膀胱为表里耳。太羽之人，比于右足太阳者，当为左足太阳，后有足太阳之上，血气盛则美眉，眉有毫毛，血多气少则恶眉面多少理，血少气多则面多肉，血气和则美色等语，则此足太阳之上者，凡膀胱经经脉穴道之行于上体者是也。颊颊然者，其盈满如两颊也。小羽者，少羽也，比于左足太阳，后有足太阳之下，血气盛则跟肉满，踵坚，气少血多则瘦，跟空，血气皆少则善转筋踵下痛等语，则此足太阳之下，凡膀胱经经脉穴道之行于下体者是也。纡纡然者，有周旋之义也。众之为人，桎之为人未详，意水形之人为戮死，则此曰众者常人也，曰桎者，受桎梏之人也。洁洁然者，独行之义也。安安然者，自如之义也。`】  

【`张志聪曰：头大者，水面平阔也。颐乃肾之部，廉颐者，如水之清濂也。小肩大腹者，水体之在下也。动手足者，水流于四旁也。发行身摇者，水动而不静也。下尻长者，足太阳之部，如水之长也。背主督脉，背延延然，太阳之水上通于天也。水懦弱，民狎而玩之，则多死焉，故人不敬畏而善欺绐人也。戮死者，少因戮力劳伤而死，盖水质柔弱而不宜过劳也。秋冬者，金水相生之时，春时木泄水气，夏时火熯水涸也，故春夏感而病生焉。足少阴寒水主气，污污然者，卑下之态，如川泽之纳污也。足少阴与足太阳相合。太羽之人，比于右足太阳，桎之为人，比于左足太阳，太阳之上，颊颊安安然者，下文之所谓足太阳之上，血气盛则美眉，眉有毫毛也。颊，侠辅也。颊颊然者，谓太阳在上，如有侠辅而尊贵也。安安然者，安然而不动也。少羽之人，比于左足太阳，众羽之人，比于右足太阳，太阳之下，纡纡洁洁然者，下文之所谓足太阳之下，血气盛则跟肉满踵坚也。纡纡，纡洄之态，如水之洄旋也。洁洁，如水之清洁也。曰众之为人者，谓居海滨平陆之大众，如水之在下而形体清洁也。桎之为人者，谓居冈陵山谷之人民，如山之在上安然而不动也。盖水性动而不静，故水形之人，动手足，发行摇身，如居于高陵山谷之中，受加宫之所胜制，则手足如桎梏而安然不动矣。盖言五形之人，有居海滨傍水者，有居山陵高阜者，有居平原污下者，五方杂处之不同也。又如釱角之人，居于东方，质征之人，生于南土，则木火之性更偏甚矣。如少商之人，居于南土，少羽之人，处于加宫之山陵高阜，又各有所调制矣。盖人之五形，本于五方五行之所生，故各因其所居之处，而又有生制之甚衰，故以此义申明于五形之末。`】  

【`倪仲宣曰：不曰左羽右羽，而曰众之为人，桎之为人，此即以众桎而为左右也。东南为左而地土卑下，西北为右而土阜山高也。`】  

是故五形之人二十五变者，众之所以相欺者是也。  

【`马莳曰：此聪结上文五行之人，有二十五等之异者，乃众人之难辨而易欺者也。`】  

【`仇汝霖曰：言此五行之人二十五变者，乃众人中之所以相偏欺者也。众人者，谓平常之人，得五行五音之全者也。　倪仲宣曰：下文曰形色相得者，富贵大乐，谓木形之人，其色苍，火形之人，其色赤，此偏欺之人也。`】  

黄帝曰：得其形不得其色，何如？岐伯曰：形胜色、色胜形者，至其胜时年加，感则病行，失则忧矣。形色相得者，富贵大乐。黄帝曰：其形色相胜之时，年加可知乎？岐伯曰：凡年忌下上之人，大忌常加。七岁、十六岁、二十五岁、三十四岁、四十三岁、五十二岁、六十一岁，皆人之大忌，不可不自安也。感则病行，失则忧矣。当此之时，无为奸事，是谓年忌。  

【`马莳曰：此言形色贵于相得，或有相胜者，而复加年忌，则轻者病而重者忧也。下文言五行之形，则已得其形也，但形与色必有相得，若得其形而犹未得其色，帝之所以疑也。伯言人有形胜色者，如木形人而黄色现也。有色胜形者，如木形人而白色现也。但此等之人，不以本形之本色以见，而有他色来见，至其形色相胜之时，值有年忌相加，则感之而病行，倘有疏失，则甚可忧矣。如得本形本色相得者，其年当富贵大乐也。帝又以形色相胜之时，年忌相加者为问，伯言凡所谓年忌者，乃各经下上之人大忌，其常加也，如太角之人，比于左足少阳之上，判角之人，比于左足少阳之下，是属木之人也，遇下文所值之年而其色青，是谓形色相得者，富贵大乐。其色黄者，是谓形胜色，其色白者，是谓色胜形，而复有年忌相加，此感则病行，而失则可忧也。年忌何如？大凡人方七岁是阳之少也，再加九岁，乃十六岁，再加九岁，乃二十五岁，再加九岁，乃三十四岁，再加九岁，乃四十三岁，再加九岁，乃五十二岁，再加九岁，乃六十一岁，盖九为老阳，而阳极必变，故此皆为人之大忌，不可不自安其分也。当此各年之时，毋为奸淫之事，犹可自免，否则形色不相得而相胜，值此年忌加之斯，感则病行而失则忧矣。`】  

【`仇汝霖曰：形胜色者，如太角之人，其色黄，色胜形者，如太宫之人，其色青也。夫形者，五行之体也，色者，五形之气也，形气相得，感天地之生成，故主富贵大乐。下上之人者，谓左右太少之上下，合手足三阳之人，而三阴之人不与焉。年加者，始于七岁，每加九年，乃形色不相得者之所大忌也。夫七岁者，少阳也，加九年乃十六岁，再加九年乃二十五岁，盖以手足三阳之人，始于七岁之少阳，再加穷九之老阳，阳亢极而有悔矣。凡此相加之年，皆为斯人之大忌，不可不自安其分也，如感之则病形，有所疏失，失则忧矣。`】  

【`倪仲宣曰：五形合手足之三阴，故虽逢阳九，不以为忌，若变而为太少左右者，此手足之三阳，故为大忌也。`】  

黄帝曰：夫子之言脉之上下，血气之候，以知形气，奈何？岐伯曰：足阳明之上，血气盛则髯美长；血少气多则髯短；故气少血多则髯少；血气皆少则无髯，两吻多画。足阳明之下，血气盛则下毛美长至胸；血多气少则下毛美短至脐，行则善高举足，足指少肉，足善寒；血少气多则肉而善瘃；血气皆少则无毛，有则稀，枯瘁，善痿厥，足痹。【`瘃，音祝。吻，音刎。`】  

【`马莳曰：此言足阳明之体有上下，而气血多少必见于外形也。足阳明胃之上，凡经脉穴道之行于上体者，如巨窌穴挟鼻旁，地仓穴挟口吻，皆谓之上而髯之所生者也。上唇之所生者为髯，故血气皆盛，则髯美且长；如血之气多，则髯虽有而必短；若气少血多，则髯虽有而必少，至于血气皆少，则其髯全无，止两吻多画耳。吻者，口旁也。足阳明胃之下，凡经脉穴道之行于下体者，如归来穴在水道之下，气冲穴在鼠鼷之上，乃下毛之所生也。故血气皆盛，则下毛必美且长，至胸亦有之。如血多气少，则下毛虽美必短，仅生至于脐耳。且行则举足必高，其足指少肉，且多冷而不温。若血少气多，则其分肉善生寒疮，至于血气皆少，则下毛全无，有亦稀少，枯瘁，而善成痿、厥、痹之三证也。`】  

【`张志聪曰：以下八节，申明形者乃皮脉肉筋骨，然借皮肉经脉之血气，以生养此形，而有上下盛衰之不同也。夫生长须毛者，乃充肤热肉淡渗皮毛之血气，然手足三阳之气血，各因本经之经脉所循之处，而各分皮部，故帝问脉之上下血气之候，以知形气，盖以各经脉络所循之上下候之，以知形中之气血也。形者，谓皮肉筋骨也。足阳明之脉，其上行者挟口环唇，下交承浆，是以皮肤之血气盛，则髯美而长，血少气多而髯短，气少血多则髯少，气血皆少则无髯，盖血盛则淡渗皮肤而生毫毛。气者，所以熏肤充身泽毛者也，是以在上之须眉，在下之毫毛，皆借皮肤之气血以生长，故气少则髯少，血少则髯短，血气皆少则无髯矣。血气少而不能充皮肤，肥腠理，故两吻多画，盖肌肉不得充满而多瘦纹也。足阳明之脉，其下行者，循膺胸，下脐腹，从膝膑而至足跗，故在下皮肤之血气盛，则下毛美而长至胸，血多气少则下毛美短至脐，血气皆少则无毛，虽有亦稀而枯瘁也。足指少肉，足善寒者，气之所以熏肤充身泽毛者也。瘃者，手足寒冷之冻疮。血少则肉而善瘃者，血之所以温肤热肉者也。痿厥足痹者，血气少而不能荣养筋骨也。此言二十五人之形者，皮脉肉筋骨也，然皮肉筋骨之间，又借血气之所资益，而有上下盛衰之不同也。`】  

足少阳之上，气血盛则通髯美长；血多气少则通髯美短；血少气多则少须；血气皆少则无须；感于寒湿，则善痹骨痛爪枯也。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。  

【`马莳曰：此言足少阳之体有上下，而血气多少，必见于外形也。足少阳者，胆经也。足少阳之上，凡经脉穴道之行于上者，如风池、脑空、正灵之类，皆行于耳后者，今曰通髯，有关于胆经，所谓通髯者，乃连鬓而生者也，其气脉本相贯耳。故气血盛则通髯美而且长，血多气少则通髯虽美而短，若血少气多，则虽有须而少，至于血气皆少，则其须全无，下唇所生者为须，感于寒湿则善成痹病，其骨必痛，爪必枯。足少阳之下，如阳陵泉以至下之绝骨者是也。故血气盛则足胫之毛，美而且长，外踝必肥，盖胆经之脉行于外踝也。若血多气少，则足胫之毛，美而必短，其外踝之皮，必坚而厚。若血少气多，则足胻之毛必少，其外踝之皮薄而且软。至于血气皆少，则胫胻必皆无毛，其外踝亦瘦而无肉也。`】  

【`张志聪曰：足少阳之经脉，其上行者，循于耳之前后，加颊车，下颈项，是以皮肤之血气盛，则通髯美长，血多气少，则通髯美短。盖须发乃血之余，是以血多气少，虽短而亦美也。在外者，皮肤为阳，筋骨为阴。病在阳者名曰风，病在阴者名为痹。爪者筋之余，血气皆少，不能荣养筋骨，以致寒湿之邪，留痹而为骨痛爪枯也。其经脉之下行者，循膝外廉下辅骨之前，抵绝骨之端，下出外踝之前，循足跗上，是以在下皮肤分肉之血气盛，则胫毛美长，外踝肥，血多则皮坚而厚，血少则皮薄而软，盖血之所以淡渗于皮肤者也。`】  

足太阳之上，血气盛则美眉，眉有毫毛；血多气少，则恶眉，面多少理；血少气多则面多肉；血气和则美色。足太阳之下，血气盛则跟肉满，踵坚；气少血多则瘦，跟空；血气皆少则善转筋，踵下痛。  

【`马莳曰：此言足太阳之体有上下，而气血多少，必见于外形也。足太阳者，膀胱经也。足太阳之上，凡经脉穴道之行于上体者，如睛明、攒竹，乃眉之所生也。故血气盛则其眉必美，且有毫毛；若血多气少则其眉虽有而必恶，其面少纹理；若血少气多，则面肉必多；若血气和则面色必美也。足太阳之下，凡经脉穴道之行于下体者，如昆仑，仆参，皆在于下跟者也。故血气盛则足跟之肉必满，而其踵必坚；若气少血多，则跟必瘦而无肉则空；至于血气皆少，则常有转筋之疾而踵下必多痛也。`】  

【`张志聪曰：足太阳之脉，起于目内眦，循两眉而上额交巅，是以皮肤之血气盛，则眉美而眉有毫毛也。夫充肤热肉，生须毛之血气，乃后天水谷之所生，在上之髭须，在下之长毛，皆生于有生之后。眉乃先天所生，故美眉者，眉得血气之润泽而美也。毫毛者，眉中之长毛，因血气盛而生长，亦后天之所生也。恶眉者，无华彩而枯瘁也，少理当作小理，面多小理者，多细小之纹理。盖气少而不能充润皮肤也。血少气多则面多肉，气之所以肥腠理也。　《内经》云：心之合脉也，其荣色也。平脉篇曰：缓则阳气长，其色解，其颜光。血气和者，谓经脉皮肤之血气和调，则颜色鲜美也。盖五脏六腑之俞，皆出于太阳之经，太阳为诸阳主脉也。转筋踵下痛者，血气少而不能荣养筋骨也。`】  

手阳明之上，血气盛则髭美；血少气多则髭恶；血气皆少则无髭。手阳明之下，血气盛则腋下毛美，手鱼肉以温；气血皆少则手瘦以寒。  

【`马莳曰：此言手阳明之体有上下，而血气多少必见于外形也。手阳明者，大肠经也。手阳明之上，如禾髎穴在鼻孔之旁，迎香穴在水沟之旁，皆穴道之行于上而髭之所生者也。承浆穴以下所生者为髭，故血气盛则其髭必美。若血少气多则有髭必恶，若血气皆少则其髭全无矣。手阳明之下，如肩髃臂臑近于腋，合谷、三间、二间、商阳行于指，故血气盛则腋下之毛必美，其手鱼际之肉必温，若气血皆少，则其手必瘦而冷也。`】  

【`张志聪曰：手阳明之脉，其上行者，挟口交人中，上挟鼻孔，是以皮肤之血气盛则髭美。恶者，稀而枯瘁也。其经脉之下行者，循臑臂，上入两筋之间，出合谷，故血气盛则腋下毛美，而手鱼肉以温，血气皆少，则手瘦以寒也。`】  

【`仇汝霖曰：手阳明之脉，出合谷两骨之间，手鱼肉乃手太阴之部分，阳明之血气盛，而手鱼肉以温者，脏腑之血气互相交通者也。`】  

手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手卷多肉以温；血气皆少则寒以瘦；气少血多则瘦以多脉。  

【`马莳曰：此言手少阳之体有上下，而气血多少必见于外形也。手少阳者，三焦经也，三焦之脉，行于上者，如翳风、瘛脉、颅顖、角孙皆近于耳，丝竹空则近于眉，故血气盛则其眉必美而且长，其耳之色必美，若血气皆少，则其耳必焦而色必恶也。手少阳之脉，行于下者，如外关、阳池、中渚、液门，皆行于手背也，故血气多则卷手而视之，多肉以温，若血气皆少，则手必冷而且瘦，至于气少血多，则筋脉虽多而亦瘦矣。`】  

【`张志聪曰：手少阳之脉，其上行者，出走耳前，交颊上，至目锐眦，是以皮肤之血气盛，则眉美以长，长者，即生毫毛之意也。其下行者，从肩臑肘臂以上，出于手腕，故血气盛则手卷多肉以温。盖手少阳之血气循于表，腕盛则皮缓肉淖，故善于卷握也。多脉者，皮肉瘦而脉络多外见也。　仇汝霖曰：阳气者，所以温分肉，充皮肤，肥腠理者也，是以气少则皮肉瘦而多脉。`】  

手太阳之上，血气盛则有多须，面多肉以平；血气皆少则面瘦恶色。手太阳之下，血气盛则掌肉充满，血气皆少则掌瘦以寒。  

【`马莳曰：此言手太阳之体有上下，而气血多少必见于外形也。手太阳者，小肠也，手太阳之上，如天容在曲颊之后，颧髎在骫骨之下，故血气盛则其须多，面肉且多而平，血气皆少，则其面瘦而其色恶也。手太阳之下，如腕骨、后溪、前谷、少泽之类，皆行于手，故血气盛则掌肉充满，血气皆少则掌瘦而冷也。`】  

【`张志聪曰：手太阳之脉，其上行者，循于颧颊耳鼻目眦之间，是以皮肤之血气盛，则有多须，面多肉以平，血气皆少，则面瘦色恶。太阳为诸阳主气也，其下行者，循肩臑肘臂，而下出于手腕，是以血气盛则掌肉充满，血气皆少则掌瘦以寒也。以上论手足三阳之血气，各循本经之部分，充肤热肉，淡渗皮毛，肥腠理，濡筋骨，以养二十五变之形。如血气皆少，则又不能佗佗遗遗之自然矣。`】  

黄帝曰：二十五人者，刺之有约乎？岐伯曰：美眉者，足太阳之脉气血多；恶眉者，气血少。其肥而泽者，血气有余；肥而不泽者，气有余血不足；瘦而无泽者，气血俱不足。审察其形气有余不足而调之，可以知逆顺矣。  

【`马莳曰：此即膀胱经一部之外形，以验血气之盛衰，是乃行刺之约法也。足太阳膀胱经之脉，自头行背以至于足，周一身之长，左右共一百二十六穴，故即此一经，而一身之气血可验矣。在上见于眉，在下见于身，故眉之美者，则足太阳之气血俱多也，眉之恶者，则足太阳之气血必少也。其体肥而且泽，是血气皆有余也。若肥而不泽，则气盛而血少耳。若瘦而无泽，则气血俱不足耳。审察其形气之有余不足，而盛则泻之，虚则补之，可以知当补而补当泻而泻之为顺，反此则为逆矣。`】  

【`张志聪曰：此言足太阳之主脉也。二十五人之形者，皮脉肉筋骨也。以五形之人论之，则当手少阴主脉，今变为二十有五，合于手足之三阳，故以足太阳主脉。盖十二经脉之俞，皆会于足太阳之经也。故美眉者，足太阳之脉，气血多也；恶眉者，足太阳之脉，气血少也；其肌肉肥而颜色润泽者，手足三阳之脉，血气皆有余也。盖足太阳为诸阳主脉，太阳之脉，气血盛而美眉，则诸阳之脉，血气皆有余而肌肉肥泽矣。故当再审察其皮肤分肉之气血有余不足而调之，可以知逆顺矣。逆顺者，皮肤经脉之血气，交相逆顺而行者也。知逆顺之有余不足，则知所以调之矣。`】  

【`倪仲宣曰：按口问篇论足太阳之精气行于脉外，以濡空窍，十二奇邪之走空窍，独取足太阳之外踝。此篇论太阳为诸阳主脉，而诸阳脉之血气有余不足，皆以足太阳为准绳。盖太阳之上，寒水主之，在天为阳，在地为水，在人即为精气，是以足太阳为诸阳主气，而又为诸阳主精血也。`】  

黄帝曰：刺其诸阴阳奈何？岐伯曰：按其寸口人迎，以调阴阳。切循其经络之凝濇，结而不通者，此于身皆为痛痹，甚则不行，故凝濇。凝濇者，致气以温之，血和乃止。其结络者，脉结血不行，决之乃行。故曰，气有余于上者，导而下之；气不足于上者，推而休之；其稽留不至者，因而迎之。必明于经隧，乃能持之。寒与热争者，导而行之；其宛陈血不结者，则而予之。必先明知二十五人，则血气之所在，左右上下，刺约毕也。  

【`马莳曰：此言刺各经之有约法也，上文止以膀胱一经为言，故帝以刺诸经为问。伯言按其寸口，可以调阴经，即经脉、终始、禁服等篇，所谓寸口一盛病在足厥阴，一盛而躁病在手厥阴；寸口二盛病在足少阴，二盛而躁病在手少阴；寸口三盛病在足太阴，三盛而躁病在手太阴。按其人迎，可以调阳经，即诸篇所谓人迎一盛病在足少阳，一盛而躁病在手少阳；人迎二盛病在足太阳，二盛而躁病在手太阳；人迎三盛病在足阳明，三盛而躁病在手阳明。切循其各经络之有凝濇否，内有结而不通者，此于身当为痛痹，甚则不能起而行也，当留针以补，而致其气以温之，候至血和乃止针耳。及有结于络脉者，惟其脉结则血不行，必决之以出血，则血乃行也。大凡病之气有余于上者，则病在上求之下，当针其穴之在下者，以导而下之。气不足于上者，则乃刺其上穴，乃推其针而久留以休息之，候其气至可也。如针已稽留，而气尚未至，必因而迎之，随即有以推之耳。凡此者，必先明于各经经脉之隧，然后可持针以刺之。其间有寒热相争者，则导而行之，有气郁陈而血未结者，必侧卧其针以刺之，侧其针而予之，然又必先明于二十五人之形，则血气之多少有无，病之左右上下，皆能悉知无遗，而后可以施针耳。此则刺法之约所以毕也。`】  

【`张志聪曰：此言手足三阴三阳皮肤分肉间之气血，皆从脏腑之经隧，而外出于形身者也。盖二十五变之形者，皮脉肉筋骨也。是以上节论脉之血气，此节论皮肉筋骨之气血焉。诸阴阳者，足之少阴太阴厥阴，手之少阴太阴，以应五音五行之人也。手之太阳阳明，足之少阳太阳阳明，以应左右太少二十五变之人也。诸阴阳之血气，所以充肤热肉，渗泽皮毛，肥腠理，濡筋骨者，皆从本脏本腑之经隧，而出于孙络皮肤，各并本经之脉络，以分界畔，此非经脉之血气，故当按其寸口人迎，以知阴阳之有余不足而调之，切循其经络之凝濇结而不通者。皆为作皆有，此于形身中，皆有邪痹于皮肉筋骨之间，甚则留而不行，以致经络之血气有所凝濇，盖充肤热肉之气血，从内之经隧，而外出于孙络皮肤，此因邪闭于络脉之外，气血不得外行，以致凝濇于经络而不行，当致诸阳之气以温之，则寒痹解而血得以和于外矣。其结络者，血气留结于脉内，以致脉结而血不行，又当决之使行，盖邪闭于皮腠，而致经络之凝濇者，当理其气血，结于脉络者，当决其血也。故曰，气有余于上者，导而下之，不足于上者，推而上之，盖气血之出于皮肤，而又有上下有余不足之分者，因络脉所出于上下，有疏通阻滞之不同也。其有稽留于经络中而不至者，因而迎之，此必明于经隧，乃能持之。经隧者，五脏六腑之大络也。胃海所出之气血，而布散于天下者，从脏腑之大络而出于孙络皮肤，大络虽与经脉缪处，然上下左右与经相干，而布于四末，盖并经而外出于皮部，各随本经之脉以分界限。是以足阳明之上，血气盛则髯美长，足太阳之上，血气盛则美眉也。寒与热争者，阴阳之血气混乱也，故当导而行之，使各归于本部。盖手足三阴三阳之血气，行于皮肤分肉之间，如不分界畔，则混乱交争矣。宛陈者，陈莝之物，宛积于肠胃之内，以致血气不至，此不因于血结于脉络而不通，故当则而予之。盖用逐陈莝之法则而予夺之也。此手足三阴三阳之血气，本于胃腑之所生，从经隧而外出，故必先明知二十五人，则血气之所在，左右上下刺之，约法毕矣。如知少宫太宫之人，则知比于足之阳明，而足阳明之脉，其上行者，挟口环唇，则知经隧之络脉，亦络于口唇，而皮肤之气血，亦分部于口唇也。　仇汝霖曰：此皆为痛痹之皆字，照应气有余于上或不足于上，盖十二经隧之络脉孙络，与十二脏之经脉络脉，并行于形身之上下，若此身中皆为痛痹，则十二经隧之络脉，皆为之不通。如止痹于足阳明之上，则阳明之上气不足而下气有余矣；若止痹于足阳明之下，则阳明之下气不足而上气有余矣。痹在阳明之部分，则知阳明之气血结而不通，又不涉于诸阴阳之络矣。此盖假痛痹以申明皮肤分肉之气血，各并本经而出，各从本经经脉所循之上下，而各分界畔者也。`】  

### 五音五味篇第六十五

【`马莳曰：内论人身合五音、五谷、五果、五畜等义，故名篇。`】  

右征与少征，调右手太阳上。  

【`马莳曰：接前篇右征之人比于右手太阳，太阳之上鲛鲛然。又云，手太阳之上，血气盛则有多须，面多肉以平，血气皆少则面瘦恶色。故此曰右征之人，当调右手太阳上，盖言小肠经脉气穴道之行于上者是也，正以火人而调火部耳。前篇言少征之人，比于右手太阳，太阳之下慆慆然。又云手太阳之下，血气盛则掌肉充满，血气皆少则掌瘦以寒。然则少征之人，当调右手太阳之下，而此亦与右征之人，同调右手太阳之上，则以下为上，其上下字必有误矣。`】  

【`张志聪曰：此承上篇谓五音之人血气不足者，当调之以五谷五畜之五味也。右征与少征同调手太阳上者，谓血气上下之相通也。`】  

左商与左征，调左手阳明上。  

【`马莳曰：前篇云，左商之人，比于右手阳明，阳明之上监监然。又云，手阳明之上，血气盛则髭美，血少气多则髭恶，血气皆少则无髭。故此曰左商之人，当调左手阳明上，盖言大肠经脉气穴道之行于上者是也，正以金人而调金部耳。前篇比于右手阳明之右字当作左，即此节可证前篇以质征之人，比于左手太阳上，而此以左微调左手阳明上者，则以火人而调金部，未知其所谓也。`】  

【`张志聪曰：此言皮肤分肉之血气，虽各有分部，然通融渗溉，交相往来，审经络之相联者，亦可以通融调治也。夫左商之人，调左手阳明上者宜矣。而左征与少征，应调手太阳，而同调于手阳明者，谓手太阳与手阳明之脉，并出于巨虚，而上行手足三阳之脉，皆纵横联络于头面，然虽各有界畔，而皮肤血气之流行，交相往来，故有经脉相联者，亦可以同调之也。是以左征少征之人，同调于手阳明上，且手阳明主皮肤之气血者也，手阳明之脉，出于足阳明之巨虚上廉而上行，故太宫之人，当调足阳明上，而亦可调之手阳明上也。`】  

少征与太宫，调左手阳明上。  

【`马莳曰：前篇以少征之人，比于右手太阳，太阳之下慆慆然，而此以少微调左手阳明上，是以火人而调金部也，上下字必有讹耳。前篇太宫之人，比于左手阳明，阳明之上婉婉然，盖以阳明胃经属土，宜以太宫属之也。此以太宫调左手阳明上，是以土人而调金部，未知其所谓也。`】  

右角与太角，调右足少阳下。  

【`马莳曰：前篇少角之人，比于右足少阳，少阳之下随随然。又云，足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少，则无毛，外踝瘦多肉。此以右角之人而调右足少阳之下者是也，盖以木人而调木部耳。前篇太角之人，比于左足少阳，少阳之上遗遗然，而此以右代左，以下代上者，必有讹耳。`】  

【`张志聪曰：前章云左角之人，比于右足少阳，少阳之下随随然，是右角之人，宜调之右足少阳下也。又云，太角之人，比于左足少阳，少阳之上遗遗然，此以太角之人，同调右足少阳下者，左右上下之相通也。`】  

太征与少征，调左手太阳上。  

【`马莳曰：前篇云，质征之人，比于左手太阳，太阳之上肌肌然。又云，手太阳之上，血气盛则有多须，面多肉以平；血气皆少，则面瘦恶色。今以太征之人，而调左手太阳之上者是也，盖以火人而调火部耳。前篇以少征之人，比于右手太阳，太阳之下慆慆然，而此以左代右，以上代下，必有误耳。`】  

【`张志聪曰：前篇云，质征之人，比于左手太阳，太阳之上肌肌然，是太征之人，当调手太阳上矣。又云，少征之人，比于右手太阳，太阳之下慆慆然，今以太征与少征，同调左手太阳上，亦左右上下之相通也。`】  

【`仇汝霖曰：右角与太角，故从下，少阳之气从下而上也。太征与少征，故从上，太阳之火气炎上也。`】  

众羽与少羽，调右足太阳下。  

【`马莳曰：前篇云，众之为人，比于右足太阳，太阳之下洁洁然。又曰，足太阳之下，血气盛则跟肉满踵坚，气少血多则瘦跟空，血气皆少则善转筋跟下痛。此以众羽之人，而调右足太阳之下，盖言膀胱经脉气穴道之行于下者是也，是以水人而调水部耳。前篇少羽之人，比于左足太阳，太阳之下纡纡然，今以右代左，必有讹耳。`】  

少商与右商，调右手太阳下。  

【`马莳曰：前篇以少商之人，比于右手阳明，右商之人，比于左手阳明，而此乃调右手太阳之下，是以金人而调火部，未知其所谓也。`】  

【`张志聪曰：此以少商与右商调手太阳者，即左征少征之调手阳明，乃互相交通之义。`】  

桎羽与众羽，调右足太阳下。  

【`马莳曰：前篇以桎之为人，比于左足太阳，太阳之上安安然。又云，足太阳之下，血气盛则跟肉满踵坚，气少血多则瘦跟空，血气皆少则善转筋踵下痛。此以桎羽之人而调足太阳者是也，盖以水形而调水部耳。其以右代左，必有讹耳。前篇众羽之人，比于右足太阳，太阳之下洁洁然，此以众羽之人，而调右足太阳之下者是也。`】  

【`张志聪曰：前篇云，桎之为人，比于左足太阳，太阳之上安安然；众之为人，比于右足太阳，太阳之下洁洁然。今皆调足太阳下者，太阳之气从下而上也。`】  

少宫与太宫，调右足阳明下。  

【`马莳曰：前篇以少宫之人，比于右足阳明，阳明之下枢枢然。又云，足阳明之下，血气盛则下毛美长至胸；血多气少则下毛美短至脐，行则善高举足，足指少肉，足善寒；血少气多则肉而善瘃；血气皆少则无毛，有则稀枯悴，善痿厥足肿。此以少宫之人而调足阳明，是以土人而调土部者是也。但以下代上则异耳。前篇以太宫之人，比于左足阳明，阳明之上婉婉然，今乃以右代左，亦为异耳。`】  

【`张志聪曰：前篇云，少宫之人，比于右足阳明，阳明之下枢枢然；太宫之人，比于左足阳明，阳明之上婉婉然。以上而同调之下者，阴阳血气，皆从下而上，足而手也。`】  

【`倪仲宣曰：足多从下，盖以下而通于上也。手多从上，盖以上而通于下也。阴阳血气，上下环转之无端也。`】  

判角与少角，调右足少阳下。  

【`马莳曰：前篇以判角之人，比于左足少阳，少阳之下栝栝然。又云，足少阳之下，血气盛则胫毛长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。此以判角之人而调足少阳者是也，盖以木人而调木部耳，但以右代左则异耳。前篇少角之人，比于右足少阳，少阳之下随随然，此以少角之人，而调右足少阳之下者是也。`】  

【`张志聪曰：前篇云，判角之人，比于左足少阳，少阳之下栝栝然。夫半谓之判，判角即少角也。前篇止有太角左角釱角判角而无少角，恐传写之误耳。`】  

釱商与上商，调右足阳明下。  

【`马莳曰：前篇云，釱商之人，比于左手阳明，阳明之上廉廉然。又云，手阳明之上，血气盛则髭美；血少气多则髭恶；血气皆少则无髭。此以釱商之人而调右足阳明者，是以金人而调土部也。其足字当作手字，盖手阳明则属金矣。前篇以少商之人，比于右手阳明，阳明之下严严然；又云，手阳明之下。血气盛则腋下毛美，手鱼肉以温；气血皆少则手瘦以寒。此以上商而调右手阳明之下者是也。但前止有釱商、少商、右商、左商，并无上商，非此之上为误，则彼之少为误也。`】  

【`张志聪曰：釱商主手阳明大肠，上商主手太阴肺。足阳明者，胃腑之经气也。此以手太阴阳明而调之足阳明者，血气生于胃腑水谷之精也。谷入于胃，乃传之肺，盖肺手太阴之脉，起于中焦，下络大肠，还循胃口，上膈属肺，肺与大肠之血气，皆从胃腑始出，而行于手太阴阳明之经，故釱商与上商，调足阳明也。`】  

釱商与上角，调左足太阳下。  

【`马莳曰：前篇以釱商之人，比于左手阳明，阳明之上廉廉然，而此以釱商之人调左足太阳者，是以金人而调水部，未知其所谓也。按据前所属五音而调各部，正承前篇末节言先明二十五人之形，然后可以明经隧而调阴阳，故此即二十五人之属于五音者，而指其当调之所在也。但有以别音而互属，则是太少左右上下阴阳等字，非前篇讹，则此篇必有讹处，以此书向无明注，而读者不晓，录者不慎，故不得改正之。愚欲据五行生克大义，悉改正之，其说自明。但此经非比寻常，不敢妄更，姑俟后之君子。`】  

【`张志聪曰：釱商，手阳明大肠也。足太阳者，膀胱水腑也。营卫生会篇曰：水谷者常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱，是大肠与膀胱，并属下焦，而交相通贯者也。是以釱商而调之足太阳下者，以腑气之交通于下也。上角应足厥阴肝经，五脏之脉络，皆不上循头面，惟足厥阴之脉连目系上出额，与督脉会于巅，足太阳之脉，与督脉会于目之睛明而上额交巅，是足太阳与督脉厥阴，会于目而交于额也。是以上角而调之足太阳下，盖血气津液主于肠胃之下也。按此节论调手足之三阳，有左右上下之相通者，有手太阳而调之手阳明者，有手阳明而调之手太阳者，有手阳明而调之足阳明者，有足厥阴而调之足太阳者，阴阳之血气，各有分部，而调治错综，抑经气之交通，或鲁鱼之舛误，姑从臆见笺疏，以俟后贤参正。`】  

【`仇汝霖曰：此节论调左右太少之血气，比手足之三阳，而不涉于五音之三阴，今以上商上角论调于后者，谓血气之生始也。营气篇曰：营气之道，内谷为宝。谷入于胃，乃传之肺，始于手太阴肺，终于足厥阴肝。其支别者，上额循巅，交于督脉，复循腹里，下注于肺中。是以论调上商之手太阴上角之足厥阴者，谓血气之营于脏腑十二经脉之中，而渗注于外。且前后不从本经之调治者，计十有一条，岂差误之过半耶？学者当从气交中求之。`】  

上征与右征，同谷麦、畜羊、果杏。手少阴，脏心，色赤，味苦，时夏。  

【`马莳曰：上征右征者，火音之人也，故五谷、五畜、五果之内，其麦羊杏皆属火，宜火音之人，用此以调之也。`】  

【`张志聪曰：此节以五谷、五畜、五果之五味，调养五音之人，及二十五变之人，盖左右太少者，从五音之所变也。上征者，手少阴之人也。右征者，左右上下手足三阳之人也。上征与右征同者，举一而概四也。盖四变之人，本于五音之所出，是以五味调五音，而四变之人，亦调之以此五味也。麦成于夏，火之谷也。巳午未会成火局，羊乃火之畜也。杏色赤而味苦，心之果也。经云，五谷为养，五果为助，五畜为益。夫味归形，气归精，是以五音之形，及二十五变之形，不足者当补之以味也。五音者，在气为手少阴，在脏为心，在色为赤，在味为苦，在时为夏，此五音之所主也。右征者，以阴而变阳也。　仇汝霖曰：按前后二篇，并无针刺二字，所谓调右手太阳上，左足太阳下者，即以此五味调之也。列左右上下者，分别二十五变之人，使后学观形，以知血气之盛虚，非用五味之中，而有上下之分也。如用调左手太阳上，右手太阳下，总以麦谷羊畜调之也。`】  

上羽与太羽，同谷大豆、畜彘、果栗。足少阴，脏肾，色黑，味咸，时冬。  

【`马莳曰：上羽太羽者，水音之人也，故五谷、五畜、五果之内，其大豆彘栗属水，宜水音之人，用此以调之也。`】  

【`张志聪曰：上羽，足少阴之人也。太羽者，二十五变之形也。曰右征，曰太羽，经文错综其间者，举一而左右太少，总调之以此味也。豆色黑，性沈，水之谷，彘乃水之畜，栗色黑，味咸，肾之果也。上羽者，在经气为足少阴，在脏为肾，在色为黑，在味为咸，在时为冬。　倪仲宣曰：所言足少阴脏肾者，谓大豆彘栗之味在经气调养足少阴，在脏则调养肾也。余脏同义。`】  

上宫与太宫，同谷稷、畜牛、果枣。足太阴，脏脾，色黄，味甘，时季夏。  

【`马莳曰：上宫太宫者，土音之人也，故五谷、五畜、五果之内，其稷、牛、枣皆属土，宜土音之人，用此以调之也。`】  

【`张志聪曰：上宫，足太阴之人也。太宫者，变而为足阳明也。稷色黄，味甘，土之谷也。牛乃土之畜。枣者，脾之果也。在经气为足太阴，在脏为脾，在色为黄，在味为甘，在时为长夏。上宫太宫加宫左宫少宫之人，同调此谷畜之味也。`】  

上商与右商，同谷黍、畜鸡、果桃。手太阴，脏肺，色白，味辛，时秋。  

【`马莳曰：上商右商者，金音之人也，故五谷、五畜、五果之内，其黍、鸡、桃皆属金，宜金音之人，用此以调之也。`】  

【`张志聪曰：上商，手太阴之人也，右商，四变之形也。黍色白而秋成，金之谷也。鸡属酉而鸣于巳，酉丑，乃金之畜，桃色白，有毛肺之果。在经气主手太阴，在脏为肺，在色为白，在味为辛，在时为秋。上商右商少商釱商左商之人，同调此谷畜之味也。`】  

上角与太角，同谷麻、畜犬、果李。足厥阴，脏肝，色青，味酸，时春。  

【`马莳曰：上角太角者，木音之人也，故五谷、五畜、五果之内，其麻、犬、李皆属木，宜木音之人，用此以调之也。前言调其六腑，而此又言五音之人，合于五脏，宜有以善调之也。`】  

【`张志聪曰：上角，足厥阴之人也。太角，四变之形也。麻色青茎直，木之谷。犬属戌而味酸，厥阴之畜。李色青味濇，肝之果，在经气主足厥阴，在脏为肝，在色为青，在味为酸，在时为春，上角太角右角釱角判角，同调此谷果之味也。`】  

【`仇汝霖曰：调五音者，补五脏。调四变者，补六腑。`】  

太宫与上角，同右足阳明上。  

【`马莳曰：太宫属土，宜调足阳明胃土，而此又以上角之人，义不可晓。`】  

【`张志聪曰：夫生长须毛者，乃充肤热肉，淡渗皮毛之气血，从脏腑之经隧，而出于皮肤，是以上节论右征与少征，调右手太阳上，左商与左征，调左手阳明上者，论皮肤分肉之气血，各分手足三阳之上下也。此复论手足三阳之经脉，有上下之相交者，各审其经而调之。上角者，足厥阴肝经也。厥阴肝脉循喉咙，入颃颡，连目系，上出额，与督脉会于巅；足阳明之脉，起于鼻交頞中，循发际，至额颅，从大迎下人迎，循喉咙，入缺盆。夫颃颡者，鼻内之上窍，在頞中之分，口鼻气涕相通之窍也。足阳明与肝脉，交会于喉咙颃颡额颅之间，是以太宫与上角，同调于足阳明也。`】  

【`仇汝霖曰：五音之人，及二十五变之形，总以此谷畜之五味调养，前后错综，分列二十余条者，重在经气有上下之交通也，学者识之。`】  

【`倪仲宣曰：前后二十余，则为经气之交通，是以论手足之三阳，而前后兼论厥阴之上角。盖厥阴之脉络，上循头目，或与三阳之经络交通，或与皮肤之血气相合，故前后分列二则。`】  

左角与太角，同左足阳明上。  

【`马莳曰：角乃木音，宜调木部，今足阳明属土而乃调之，义不可晓。`】  

【`张志聪曰：足少阳之脉，上循于头者，抵于(出页)，下加足阳明之颊车，是足少阳与足阳明之脉络相通，故左角与太角，同调足阳明上。`】  

少羽与太羽，同右足太阳下。  

【`马莳曰：少羽太羽属水，宜调足太阳膀胱水。`】  

【`张志聪曰：太阳之上，寒水主之。少羽太羽属水，故同调足太阳下。`】  

左商与右商，同左手阳明上。  

【`马莳曰：左商右商属金，宜调左阳明大肠金。`】  

【`张志聪曰：阳明之上，金气主之。左商与右商属金，故调手阳明上。`】  

【`仇氏曰：金气应天，故从上。水气在泉，故从下。`】  

加宫与太宫，同左足少阳上。  

【`马莳曰：加宫太宫属土，而调足少阳之木，义不可晓。然太宫又重出矣。`】  

【`张志聪曰：加宫与太宫，比于足阳明也。足阳明之脉，上出于耳前者，会足少阳之客主人，是足阳明少阳之经脉，交通于上，故加宫与太宫，同调足少阳下。`】  

质判与太宫，同左手太阳下。  

【`马莳曰：质判属火，宜调手太阳小肠经火，而太宫又附之，义不可晓。且重出。`】  

【`张志聪曰：质判属火，宜调手太阳者也。木宫属土，同调手太阳下者，手太阳之脉，循咽下膈抵胃，而所出之经脉，本于足阳明之巨虚上廉，是足阳明与手太阳之经脉，交通于下，故同调手太阳下。`】  

判角与太角，同左足少阳下。  

【`马莳曰：判角太角属木，宜调足少阳胆经木。`】  

【`张志聪曰：前篇云，太角之人，比于左足少阳，少阳之上遗遗然；判角之人，比于左足少阳，少阳之下推推然。今同调足少阳下者，上下之相通也。`】  

【`仇汝霖曰：以此经而调彼经者，论经气之交通也。以本经而调本经者，论左右上下之相通也。`】  

太羽与太角，同右足太阳上。  

【`马莳曰：太羽属水，宜调右足太阳膀胱经水，而太角属木附之，义不可晓。`】  

【`张志聪曰：太羽属水，宜调足太阳者也。太角属木，同调足太阳上者，足太阳之脉，抵耳上角，交于足少阳之浮白、率谷、窍阴诸穴，是足太阳与足少阳之脉络，交通于上，故太角同调足太阳上。`】  

太角与太宫，同右足少阳上。  

【`马莳曰：太角为木，宜调足少阳胆经木，而太宫属土附之，义不可晓。右按以宫调胃土，以羽调膀胱水等义，固以五行相属其间，以别音之人互入，必是手足左右上下阴阳字面多讹。今以此九项而与前十二项相配，有重者，如左手阳明上，右足太阳下，右足阳明下，左手阳明上；有缺者，如右足少阳上，左足少阳下，右手阳明上，左足太阳上，右足太阳上。右足阳明上。此必由重差讹，故致有缺者不全也。俟后之君子正之。`】  

【`张志聪曰：太角属木，宜调足少阳者也。太宫属土，同调足少阳上者，足阳明之脉，上交于足少阳，足少阳之脉，上交于足阳明也。夫皮肤分肉之血气，所以生须毛，温肌肉，肥腠理，濡筋骨者，本于胃腑水谷之精，从胃之大络，出于脏腑之经隧，而外渗于皮肤。前节论形中之气血不足者，宜调此五味，此论脉中之血气不足者，同调此五味也。`】  

【`倪仲宣曰：左角与太角，同足阳明上者，少阳之脉，上交于阳明也。加宫与太宫，同足少阳下者，阳明之脉，上交于少阳也。今复以太角在上，少阳在下，而太宫居中，谓少阳之脉交于阳明者，亦可谓之少阳，阳明之脉交于少阳者，亦可调之阳明也。`】  

右征少征质征上征判征。　右角釱角上角太角判角。　右商少商釱商上商左商。少宫上宫太宫加宫右角宫。众羽桎羽上羽太羽少羽。  

【`马莳曰：此总承上文而复申记之，五音之各分为五，计二十有五之数也。`】  

【`张志聪曰：夫上征上角上商上宫上羽者，乃五音五行，而合于手足之三阴者也。左右太少者，乃四变之形，而比于手足之三阳者也。以五阴而错综在中者，阴内而阳外也。上篇论质征之人，比于左手太阳上；少征之人，比于右手太阳下；右征之人，比于右手太阳上；质判之人，比于左手太阳下。盖以上征之人，变质征右征于上之左右，少征质判于下之左右也。今复以五音错综其中者，是右征之人，可比于左太阳上；少征之人，可比于右太阳上也。质征之人，可比于右太阳下；判征之人，可比于左太阳下也。当知五音之人肌肌然而美眉者，即变征之人，又不必拘于质征右征少征判征，及太阳左手右手之人也。夫分太少釱判左右上下者，因四变而分也。是以上篇以左右太少之人，比于手足左右之三阳，此篇论调手足左右之阴阳，以养五音五变之人也。五变之中，又不必专主于质在左而少在右，质在上而少在下，故复序此一节，盖欲使学者通变以论阴阳，不可胶柱而鼓瑟也。`】  

黄帝曰：妇人无须者，无血气乎？岐伯曰：冲脉任脉，皆起于胞中，上循背里，为经络之海；其浮而外者，循腹右上行，会于咽喉，别而络唇口。血气盛则充肤热肉，血独盛则淡渗皮肤，生毫毛。今妇人之生，有余于气，不足于血，以其数脱血也。冲任之脉，不荣口唇，故须不生焉。  

【`马莳曰：此言妇人之所以无须也。前篇言气血盛则须美长，今妇人无须，岂无气血乎？伯言妇人之所以无须者，以其数脱血也。盖妇人冲任二脉，皆起于受胎之胞络宫中，上循背之里而行，为经络之海；其浮而外行者，循腹右上行，会于咽喉；其别而行者，络于唇口。惟血气盛则肤充而肉热，血独盛则皮肤渗而毫毛生，今妇人之生气有余而血不足，以其月事以时下而数脱血也。故冲任之脉，不荣口唇，须之所以不生也。`】  

【`张志聪曰：此复论充肤热肉淡渗皮毛之血气，又起于胞中，从冲脉任脉而散于脉外者也。上篇论胃腑所生之血气，出于胃之大络，注脏腑之经隧，而外渗于皮肤，此后天水谷之精，从中焦而出也。此言胞中之血气，从冲任而行于经脉之外内，乃先天所藏之精气，从下焦而上也。盖言形中之血气，所以荣养皮脉肉筋骨者，本于先后天之资生而资始也。胞中为血海，下焦少阴之所主也。冲脉任脉，皆起于胞中，上循背里，为经络之海者，胞中之血气，从冲任而半营于脉中也。其浮而外者，循腹右，上行至胸中而散此，半随冲脉，而散于皮肤分肉者也。故血气盛则充肤热肉，血独盛则淡渗皮肤，生毫毛。妇人之生，因月事以时下，数脱于血而血不足，不得上营于唇口，故须不生焉。上篇论生须眉毫毛之气血，手足三阳之所主也。此篇论络唇口生髭须之血气，冲脉之所濡也。血气生始出入之道路多岐，非潜心体会，反兴亡羊之叹。`】  

【`仇汝霖曰：妊娠之血，皮肤之血也。此血卧则归肝，故卧出而风吹之，则为血痹。如热入血室，刺肝之期门。`】  

黄帝曰：士人有伤于阴，阴气绝而不起，阴不用，然其须不去，其故何也？宦者独去，何也？愿闻其故。岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。  

【`马莳曰：此言宦者之所以无须也。士人有伤于阴器，而阴器绝而不起，亦不能复有所用，其须之生者自若，惟宦者阴器既伤，而须独不生，帝之所以疑也。伯言士人虽有伤于阴器，其宗筋未尝去，而冲脉未尝伤也。彼宦者不然。所以血一泻而不复，其所伤之处，皮肤内结，冲任之脉，不荣于上之口唇，故须焉得而生也。`】  

【`张志聪曰：宗筋者，前阴也。宦者去其宗筋，伤其冲脉，血泻而不复上荣于唇口，故须不生。此因割去前阴，而伤其先天之精气也。`】  

黄帝曰：其有天宦者，未尝被伤，不脱于血，然其须不生，其故何也？岐伯曰：此天之所不足也。其任冲不盛，宗筋不成，有气无血，唇口不荣，故须不生。  

【`马莳曰：此言天宦之所以无须也。天宦，其貌天生如宦者也。天宦未尝如宦者之被伤，亦未尝如妇人之脱血，其须不生，帝之所以疑也。伯言此天之所以不足之也，其任冲不盛，宗筋不成，止有气而无血，唇口不荣，故须亦不生也。`】  

【`张志聪曰：此言胞中之血气，本于先天之所生也。天宦者，谓之天阉不生。前阴即有，而小缩不挺不长，不能与阴交而生子，此先天所生之不足也。其冲任不盛，宗筋不成，有气无血，唇口不荣，故须不生。`】  

【`仇汝霖曰：髭须生于有生之后，然又本于先天之精气。以上二篇，论阴阳血气有互相资生之妙。`】  

黄帝曰：善乎哉，圣人之通万物也！若日月之光影，音声鼓响，闻其声而知其形，其非夫子孰能明万物之精？是故圣人视其颜色，黄赤者多热气，青白者少热气，黑色者多血少气。美眉者太阳多血，通髯极须者少阳多血，美须者阳明多血。此其时然也。  

【`马莳曰：此帝赞伯能通万物之精，故能验颜色而明经络也。`】  

【`张志聪曰：此复论人道之归于天道也。青黄赤白黑，五音五行之色也。赤主夏而黄主长夏，故黄赤者多热气，热气者阳气也。青主春而白主秋，故青白者少热气也。黑主冬令之水，而阳气深藏，故多血而少气也。三阴三阳者，乃天之六气，亦合于四时。初之气，厥阴风木；二之气，少阴相火；三之气，少阳君火；四之气，太阴湿土；五之气，阳明燥金；终之气，太阳寒水。在天有此六气，而人有此六气者也。合人之脏腑经脉，有手足十二之分，在天之阴阳，止有太少之六气也。故美眉者，太阳多血；通髯极须者，少阳多血；美须者，阳明多血。此论人归于天道，而合于天之四时，又无分手与足也。`】  

夫人之常数，太阳常多血少气，少阳常多气少血，阳明常多血多气，厥阴常多气少血，少阴常多气少血，太阴常多血少气，此天之常数也。　【`马莳曰：此结言手足六经之气血，各有多少，而调之者，当视其气血以为主也。太阳者，手太阳小肠、足太阳膀胱也。少阳者，手少阳三焦、足少阳胆也。阳明者，手阳明大肠、足阳明胃也。太阳太阴俱多血少气，少阳厥阴俱多气少血，阳明气血皆多，少阴多气少血。知其气血多少，则可以辨二十五人之形而调之也。`】  

【`张志聪曰：此以人之常数，而合于天之常数也。常数者，地之五行，天之六气，五六相合，而成三十年之一纪，六十岁之一周，而人亦有此五运六气者也。是以首论地之五行，以合人之五形，末论人之六气，而合于天之六气也。在天成气，在地成形。人秉地之五行，而成此形，然本于天之六气，故复归论于天之六气焉。`】

## 卷六十五  

### 百病始生篇第六十六

【`马莳曰：内有百病始生之言，故名篇。`】  

黄帝问于岐伯曰：夫百病之始生也，皆生于风雨寒暑，清湿喜怒。喜怒不节则伤脏，风雨则伤上，清湿则伤下。三部之气，所伤异类，愿闻其会。岐伯曰：三部之气各不同，或起于阴，或起于阳，请言其方。喜怒不节则伤脏，脏伤则病起于阴也；清湿袭虚，则病起于下；风雨袭虚，则病起于上，是谓三部。至于其淫泆，不可胜数。【`夫，音扶。胜，平声。数，上声。`】  

【`马莳曰：外感内伤，约为三部，而淫泆有不可胜数也。百病始生，皆由于风雨寒暑，清湿喜怒。然喜怒不节则伤脏，伤脏则病起于阴经，名之为内伤也。清湿袭虚则病起于下，盖足阳经感之则病起于阳，足阴经感之则病起于阴。风雨袭虚则病起于上，此亦病起于阳，名之为外感也。是谓三部之气，所伤异类。至其浸淫流泆，则病有不可胜数者。`】  

【`张志聪曰：按本经云，风寒伤形，忧恐忿怒伤气。气伤脏，乃病脏；寒伤形，乃病形；风伤筋脉，筋脉乃应。此形气外内之相应也。又曰，邪气在上者，言邪气之中人也高，故邪气在上也。清气在下者，言清湿地气之中人也，必从足始，故清气在下也。是风雨清湿之邪，病在外而伤于形之上下。喜怒不节则伤脏，而病起于阴。夫形者，皮脉肉筋骨五脏之外合也。此盖承上篇而言五行之形，不足于上者，则风雨袭虚，而病起于上；不足于下者，则清湿袭虚，而病起于下。脏气不足者，则喜怒伤气，而病起于阴。故当用五谷五畜五果之五味，合而服之，以补益精气，使阴阳调和，血气充满，病则无由起矣。`】  

【`徐振公曰：五音之人，阴多而阳少，左右太少之人，阴少而阳多，是五音之人当病形，左右太少之人当病脏矣。虽然，阴中有阳，阳中有阴，阳盛者有血气之不足，阴盛者亦有血气之不足也。`】  

黄帝曰：余固不能数，故问先师，愿卒闻其道。岐伯曰：风雨寒热，不得虚邪，不能独伤人。卒然逢疾风暴雨而不病者，盖无虚，故邪不能独伤人。此必因虚邪之风，与其身形，两虚相得，乃客其形。两实相逢，众人肉坚。其中于虚邪也，因于天时，与其身形，参以虚实，大病乃成。气有定舍，因处为名，上下中外，分为三员。是故虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然，故皮肤痛。留而不去，则传舍于络脉，在络之时，痛于肌肉，其痛之时息，大经乃代。留而不去，传舍于经，在经之时，洒淅喜惊。留而不去，传舍于输，在输之时，六经不通，四肢则肢节痛，腰脊乃强。留而不去，传舍于伏冲之脉，在伏冲之时，体重身痛。留而不去，传舍于肠胃，在肠胃之时，贲响腹胀，多寒则肠鸣飧泄、食不化，多热则溏出糜。留而不去，传舍于肠胃之外，募原之间，留着于脉。稽留而不去，息而成积，或着孙脉、或着络脉、或着经脉、或着输脉、或着于伏冲之脉、或着于膂筋、或着于肠胃之募原，上连于缓筋。邪气淫泆，不可胜论。【`中外之中，平声；余，去声。胜，平声。`】  

【`马莳曰：此言邪气之淫泆，始于虚以感之，而以次传舍，则为积也。上文言风雨寒暑清湿，而此曰风雨寒热，又曰疾风暴雨，辞不同而均为外感也。然此诸外感者，不得天之虚邪，则不能伤人，又不得人之本虚，亦不能伤人。此以天之虚，人身形之虚，两虚相得，所以诸邪得以客其形耳。若天有实风，人有实气，则两实相逢，众人肉坚，必不客其形矣。此可以见人之中于虚邪，由于天时之虚，与其身形之虚，故参以虚实之法，则知大病之所由成也。又由其邪气之有定舍，而其病体乃有定名，当为上下中外之三员，犹言三部也。盖人身大体，自纵而言之，则以上中下为三部，自横而言之，则以在表在里半表半里为三部，故谓之上下中外之三员也。是故虚邪之中人也，始于皮肤，正以皮肤缓则腠理开，开则邪从毛发入，入则至深，深则毛发立，立则皮肤淅然而寒，遂因之而为痛，其始之于皮肤者如此。及留而不去，则传舍于络脉，如足太阳膀胱经在飞扬之谓。盖浮而易见者为络，深而不见者为经，凡各部分肉之络脉皆是也。此其肌肉尽痛，则深于皮肤矣。其痛之时，呼吸之际，大经之脉不能流通，而间有脉之代而中止不能自还者。其继而在络脉者如此。又留而不去，则传舍于经，如凡各经之脉，其直行者是也，如足太阳膀胱在昆仑之谓，此则洒淅恶寒，喜于多惊。其在经者如此。又留而不去，则传舍于输穴，如足太阳膀胱经在束骨之谓，时则六经不通，于四肢肢节皆痛，腰脊乃强。其在输者又如此。又留而不去，则传舍于伏冲之脉，时则身体重而且痛也。其在于伏冲之脉者如此。又留而不去，则传舍于在上之胃，在下之肠，时在肠胃之间，其声为奔响，且为腹胀，内而寒气或多，则肠鸣而飧泄，其食不化，内而热气或多，则后之所去者必溏，溏者秽之不坚而杂水者也。且所出者为糜，糜者谷之不化者也。其在肠胃者又如此。又留而不去，则传舍于肠胃之外，募原之间，即皮里膜外也，时则留着于脉，若稽留而不去，则息而成积矣。其在于肠胃之外者又如此。由上文观之，或着于孙脉，或着络脉，或着于输脉，或着于伏冲之脉，或着于膂筋，或着于肠胃之募原，上连于缓筋，凡此皆邪气之所淫泆，其不可胜数者有如此。`】  

【`张志聪曰：此言风雨之邪客于形而不伤气者，传舍于内而成积也。《金匮要略》云：一者经络受邪入脏腑，为内所因。此言邪伤六经之气，而内入于脏腑者也。盖三阴三阳之气，主于肤表而合于六经，故邪伤于气，则折毛发理，使正气横倾，淫邪泮衍于肌腠络脉之间，而传溜于血脉经脉，内连脏腑，是以大邪入脏，腹痛下淫，可以致死，而不可以致生。盖阴阳六气，生于五行，五脏内合五行，外合六气，故伤于气者，传溜于血脉，则内干脏腑矣。如病形而不病气者，虽传舍于经脉，止留于肠胃之外而成积也。夫虚邪之中人也，洒淅动形。正邪之中人也，微先见于色，不知于其身，若有若无，若亡若存，有形无形，莫知其情。是虚邪伤形而正邪伤气也。正邪者，天之正气，风寒暑湿燥火也。盖天有此六气，而人亦此六气，是以正邪中气，同气相感也。故曰，风雨寒热，不得虚邪，不能独伤人。伤人者，谓伤人之形也。虚邪者，虚乡不正之邪风。形者，皮脉肉筋骨，五脏之外合，应地之五行也。地之五行，应天之五时，地之五方。虚风者，春时之风从西方来，夏时之风从北方来，此五行不正之气，故伤人之形。是天之六气伤人之六气，地之五行伤人之五形，盖人秉天地之形气而生成此形气也。是以虚邪之风，与其身形，两虚相搏，乃客于形，传舍于肠胃之外而成积也。众人肉坚者，承上文而言二十五形之人，血气不足，不能充肤热肉，以致虚邪之客于形，非比众人之肉坚也。因于天时者，因于春时之西风，夏时之北风也。大病乃成者，大邪着于肠胃之间而成积也。气有定舍者，言邪气淫泆不可胜论，或着于孙络，或着于经输，而后有定名也。此论风雨伤上，下节论清湿伤下，末节论喜怒伤中，而分为三员也。夫风雨虚邪，伤于形身之上，从形层传舍于内而成积也。然邪之中人，必先始于皮毛，人之形虚，则皮肤缓而腠理开，开则邪从毛发入，入则抵深，深则毛发立。盖气者，所以充肤泽毛，如邪伤气，则折毛发理，此邪入于皮肤而气不伤，故毛发立。淅然者，洒淅动形也。皮肤痛者，邪留于皮肤也。络脉者，浮见于皮肤之孙脉络脉。在络之时，痛于肌肉者，邪留于肌肉络脉之间，而不得入于经也。缪刺篇曰：邪之客于形也，必先舍于皮毛；留而不去，入舍于孙脉；留而不去，入舍于络脉；留而不去，入舍于经脉，内连五脏散于肠胃。此邪之从皮毛而入极于五脏之次也，如此则治其经焉。今邪客于皮毛，入舍于孙络，留而不去，闭塞不通，不得入于经，流溢于大络而生奇病也。大经乃代者，谓邪正于肌肉络脉之间，不得入于经脉，而流于大经也。大经者，经隧也。经隧者，五脏六腑之大络也。传舍于经者，传舍于胃腑之经隧，足阳明之脉，病故惕然而喜惊也。输者，转输血气之经脉，即脏腑之经隧也。脏腑之大络，左右上下，并经而出，布于四末，故邪留于输，则六经不通，四肢之肢节痛也。腰脊乃强者，脏腑之大络，通于督脉之长强也。伏冲者，伏行腹内之冲脉。冲脉者，起于胞中，挟脐上行至胸中，而散于皮肤，充肤热肉，濡养筋骨，邪留于内，则血气不能充溢于形身，故体重身痛也。留而不去，传舍于肠胃，在肠胃之时，贲响腹胀，多寒则肠鸣飧泄，多热则溏出糜糜者，谷之不化者也。募原者，肠胃外之膏膜。留着于脉者，募原间之脉络也。稽留其间而不去，则止于此而成积矣。孙脉络脉者，募原中之小络；经脉者，胃腑之大经也。输脉者，脏腑之大络，转输水谷之血气者也。伏冲者，伏行于腹之冲脉。募原者，肠胃之脂膜也。膂筋者，附于脊膂之筋。缓筋者，循于腹内之筋也。此数者在于肠胃之前后左右，邪随着而为积，邪之淫泆，不可胜数也。　徐振公曰：邪伤气则邪从经脉而内干脏腑，盖三阴三阳之气，生于脏腑，从经脉而出于肤表，故邪亦从经脉而内干于脏腑也。邪伤形，则从别络而入于肠胃之外，盖形中之血气，出于胃腑水谷之精，渗出于胃外之孙脉络脉，溢于胃之大络，转注于脏腑之经隧，外出于孙络皮肤，所以充肤热肉，渗皮毛，濡筋骨者也。是以形中之邪，亦从外之孙络，传于内之孙络，留于肠胃之外而成积。故下文曰，其着孙络之脉而成积者，其积往来上下臂手孙络之居也。浮而缓，不能拘积而止之。盖外内孙络之相通，是以外内之相应也。　倪仲宣曰：古来论完谷不化，有言因于寒者，有言因于热者，今本经以多热则溏出糜，是因于热矣。盖火能速物而出，故不及化。`】  

黄帝曰：愿尽闻其所由然。岐伯曰：其着孙络之脉而成积者，其积往来上下，臂手孙络之居也，浮而缓，不能勾积而止之。故往来移行肠胃之间，水凑渗注灌，濯濯有音，有寒则(月真)满雷引，故时切痛。其着于阳明之经，则挟脐而居，饱食则益大，饥则益小。其着于缓筋也，似阳明之积，饱食则痛，饥则安。其着于肠胃之募原也，痛而外连于缓筋，饱食则安，饥则痛。其着于伏冲之脉者，揣之应手而动，发手则热气下于两股，如汤沃之状。其着于膂筋，在肠后者，饥则积见，饱则积不见，按之不得。其着于输之脉者，闭塞不通，津液不下，孔窍干塞。此邪气之从外入内、从上之下也。  

【`马莳曰：此承上文而详言积之在于各所者，其状有不同，而病有所由始也。夫所谓邪之在孙络而成积者，其积往来上下于臂手孙络之居，浮而不沉，缓而不急，不能据积而止之，故往来相移其内，而肠胃之间有水凑聚注灌，濯濯有音，且有寒气，则(月真)满如雷有声而相引，时常为切痛也。又其着于阳明经者，即胃经也，其积当挟脐而居，如饱食时则积益大，饥时则积益小也。又其着于缓筋也，似前阳明之积，饱食则痛，如益大之谓，饥则安，则如益小之谓也。又其着于肠胃之募原，积痛则外连于缓筋，如饱食则稍安，饥则必痛矣。又其着于伏冲之脉，以手揣摹其积应手而动，举手则热气下于两股之间，如有以汤沃之状也。又其着于膂筋，膂筋在肠之后，故积亦在肠后，方其饥时，则积反见，饱则积不见，按之又不可得也。又其着于输之脉而为积者，当闭塞不通，津液不下行，故孔窍皆干壅也。凡所谓积之成者，皆邪气之从外而入内，从上而之下者也。`】  

【`张志聪曰：此承上文申明留着而成积者，各有形证也。孙络者，肠胃募原间之小络，盖胃腑所出之血气，渗出于胃外之小络，而转注于大络，从大络而出于孙络皮肤，其着于内之孙络而成积者，其积往来上下、其臂手孙络之居于外也，浮而缓，不能拘束其积而止之，故往来移行于肠胃之间，胃腑之水津，渗注于外，则濯濯有声，盖留滞于孙络而不能注于大络也。阳明之经，乃胃之大络，故挟脐而居。饱则水谷之津注于外，故大；饥则津血少，故小也。缓筋者，经于腹内之筋，故有似乎阳明之积。饱则胀，故痛；饥则止，故安也。募原者，肠胃之膏膜，饱则津液渗润于外，故安，饥则干燥，故痛也。伏冲之脉，挟于脐间，故揣之应手而动。发手则热者，冲脉之血气充于外也。冲脉下循阴股，出于胫气之街，其气下于两股，如汤沃之状者，因积而成热也。膂筋者，附于脊膂之内，在肠之后，故饥则积见，饱则不见，而按之不得也。输之脉者，转输津液之脉，脏腑之大络也。胃腑水谷之精，从胃之大络，而注于脏腑之大络，从脏腑之大络，而出于皮肤，故积着于输之脉，则脉道闭塞不通，津液不下，而皮毛之孔窍干塞也。此邪气之从外而内，从上而下，以成其积也。　徐振公曰：手，孙络之居也。浮而缓者，谓无力也。诊孙络之浮缓者，诊尺肤也。盖脉之急者，尺之皮肤亦急；脉缓者，尺之皮肤亦缓。胃腑所出之气血，从阳明之五里而出于尺肤，是以诊孙络之浮缓，则知其无力而不能拘积也。　倪仲宣曰：寸关尺三部以候脏腑，经脉之气、人迎气口以候在外之气，尺肤以候在内之气。`】  

黄帝曰：积之始生，至其已成，奈何？岐伯曰：积之始生，得寒乃生，厥乃成积也。  

【`马莳曰：此原积之始生者，必由于寒，而其所成，则由于气之逆也。厥者，气逆也。下文正详言之。`】  

【`张志聪曰：此承上启下之文。风雨者，在天之邪而伤上；清湿者，在地之邪而伤下。在天曰生，在地曰成。故积之始生，得寒而生清湿之邪，厥逆于下而成积也。`】  

黄帝曰：其成积奈何？岐伯曰：厥气生足悗，悗生胫寒，胫寒则血脉凝濇，血脉凝濇则寒气上入于肠胃，入于肠胃则(月真)胀，(月真)胀则肠外之汁沫迫聚不得散，日以成积。卒然多食饮则肠满，起居不节，用力过度，则络脉伤。阳绍伤则血外溢，血外溢则衂血；阴络伤则血内溢，血内溢则后血。肠胃之络伤，则血溢于肠外，肠外有寒汁沫与血相抟，则并合凝聚，不得散而积成矣。卒然外中于寒，若内伤于忧怒，则气上逆，气上逆则六输不通，温气不行，凝血蕴裹而不散，津液濇渗，着而不去，而积皆成矣。【`中，去声。`】  

【`马莳曰：此承上文而详言积之始生，至其所以成也。足之六经气有厥逆，则足闷然不得清利，由是而胫寒，由是而血脉凝濇，由是而寒气入于肠胃，内为(月真)胀，外则汁沫迫聚，不得散释，日渐成积。又或卒多食饮，则肠中益满；又或起居用力不慎，则络脉伤。如阳经之络脉受伤，则血当外溢而为衂；如阴经之络脉受伤，则血当内溢而去后有血；如肠胃之络脉受伤，则血当溢于肠外，其肠外有寒汁沫，与此血相抟，所以并合凝聚，不得散释，而积已成矣。又或卒然外中于寒，或内伤于忧，有时而怒，则气上逆，以致六经之输脉不通，热气不行，凝结蕴裹而不释散，津液凝濇着而不去，而积之所由成也。故曰积之始生，得寒乃生，厥乃成积者，其大义如此。`】  

【`张志聪曰：此言清湿之邪，伤下之形而成积也。厥逆生足悗者，邪气厥逆于下，则足胫悗而不得疏利矣。悗则生寒，寒则血脉凝濇，而寒气上入于肠胃，入于肠胃则(月真)胀，胀则肠胃之汁沫迫聚不得散，日久而成积矣。若卒然多食饮则肠满，又或起居不节，用力过度，则络脉伤。络脉者，即脏腑所出血气之别络也。阳络者，上行之络脉，伤则血外溢于上而为衂；阴络者，下行之络脉，伤则血内溢而为后血；肠胃之络伤，则血溢于肠外，肠外有寒汁沫与血相抟，则并合凝聚，不得散而积成矣。或卒然外中于寒邪，若兼之内伤于忧怒，则气上逆，气上逆则六输不通。输者，转输血气之脉。六者，手经之输，即阳络也。六输不通，则温肤热肉之气不行，血凝蕴裹而不散，津液濇于络中，渗于络外，着而不去而积成矣。此言汁沫迫聚，或肠外之寒汁沫与血相抟，皆能成积也。或外中于寒，兼之内伤忧怒，凝血与津液留着，亦皆成积也。按经脉篇手三阴三阳之大络，并经而上循于手足三阴三阳之大络，并经而下循于足，主行血气，渗出于脉，外以养形，是以阳络伤则上出于空窍而为衂血，阴络伤则内出于肠胃而为便血。六输不得上通于外，则内溢于脉外而成积，是外内皆主渗出于脉外者也。　徐振公曰：因于风雨，所生之积，着于有形而生，故曰生因于清湿。所成之积，乃凝血与津汁搏聚于空郭之中，如怀子之状，虚悬而成形。盖因于天者本于无形，故附于有形而生，因于地者，乃自成其形也。`】  

黄帝曰：其生于阴者奈何？岐伯曰：忧思伤心；重寒伤肺；忿怒伤肝；醉以入房，汗出当风，伤脾；用力过度，若入房汗出，则伤肾。此内外三部之所生病者也。  

【`马莳曰：此言积之生于阴者，以五脏各有所伤也。前篇言积所生之处，皆非生之于五脏者也。故帝以生于阴经者为问。伯言五脏各有所伤，故积之所由生也。忧思则必伤其心，重寒伤肺，即本经邪气脏腑病形篇云：形寒寒饮是也。忿怒则伤肝。方醉之时，乃入于房，以致汗出而复当于风，则风又从而入之，则伤脾。用力过度，乃入于房，以致汗出而复往浴体，则伤肾。此乃或内或外，或上中下三部，随各脏之经络，而积之所生者也。`】  

【`张志聪曰：此言喜怒不节，则伤五脏之形，而病起于阴也。忧思伤心；形寒饮冷则伤肺；忿怒不节则伤肝；醉以入房，汗出当风则伤脾；用力过度，若入房汗出则伤肾。此外因于天之风雨，地之清湿，内因于五脏之情志，而成上中下三部之积也。按五脏止曰生病，而不曰积，盖五脏之病，积在气而非有形也。《难经》所谓在肝曰肥气，在肺曰息贲，在心曰伏梁，在脾曰痞气，在肾曰奔豚，此乃无形之气积，而非有形之血积也。　倪仲玉曰：忧思忿怒伤气，故积在气。`】  

黄帝曰：善。治之奈何？岐伯答曰：察其所痛，以知其应，有余不足，当补则补，当泻则泻，毋逆天时，是谓至治。  

【`马莳曰：此言治积之法也。毋逆天时，如春气在肝，及月郭空满之类皆是也。`】  

【`张志聪曰：察其所痛，知其所应者，如着于孙络之积，则外应于手臂之孙络；着于阳明之经积，则外应于阳明；着于肠胃募原之积，则外应于溪谷之穴会；着于伏冲之积，则外应于气冲、大赫；着于膂筋之积，则应于足少阴太阳之筋；结于缓筋之积，则应于足太阴阳明之筋；成于六输之积，则外应于内关、外关、通里、列缺、支正、偏历；积于空郭之中，则外应于阳明之五里、臂腕之尺肤；积于五脏，察其左右上下，则外应于五脏之经俞。审其有余不足，当补则补，当泻则泻，随四时之序，气之所处，病之所舍，脏腑之所宜，毋逆天时，是谓至治。`】  

### 行针篇第六十七

黄帝问于岐伯曰：余闻九针于夫子，而行之于百姓，百姓之气血各不同形。或神动而气先针行，或气与针相逢，或针已出气独行，或数刺乃知，或发针而气逆，或数刺病益剧。凡此六者，各不同形，愿闻其方。  

【`马莳曰：此帝以受针有六者之异而问之也。`】  

【`张志聪曰：此承前篇论刺阴阳之人，而行针之不同也。夫五音之人多阴，左右太少之人多阳，百姓者天下之大众。盖天地之间，六合之内，不离于五，而人亦应之。百姓之血气各不同形者，谓形中之血气，有盛有少也。六者为重阳之人，阳中有阴之人，阴阳和平之人，多阴之人，阴中有阳之人，及粗工之所败也。`】  

岐伯曰：重阳之人，其神易动，其气易往也。黄帝曰：何谓重阳之人？岐伯曰：重阳之人，熇熇高高，言语善疾，举足善高，心肺之脏气有余，阳气滑盛而扬，故神动而气先行。黄帝曰：重阳之人而神不先行者何也？岐伯曰：此人颇有阴者也。黄帝曰：何以知其颇有阴也？岐伯曰：多阳者多喜，多阴者多怒，数怒者易解，故曰颇有阴。其阴阳之离合难，故其神不能先行也。【`重，平声。易，去声。`】  

【`马莳曰：此承上文而言神动而气先针以行者，必其为重阳之人也。夫重阳之人，神易动而气易往者，何哉？正以熇熇而有上炎之势，高高而无卑屈之心，以言语则善急，以举足则甚高，其心肺在上之脏气更为有余，而阳气者卫气也，滑盛而扬，故用针之际，其神易动而气先针而行也。然有重阳之人而神不先行者，阳中颇有阴也。凡多阳之人必多喜，多阴之人必多怒，惟此重阳之人，而怒亦数有，但比重阴之人则易解耳。故曰，颇有阴也。盖以阳中有阴，则阳为阴滞，初虽针入而与阳合，又因阴滞而复相离，其神气不能易动，而先针以行也以此。`】  

【`张志聪曰：此言重阳之人，神气之易行也。夫五脏内合五行，外合五音，三阴之所主也。心肺居上为阳，肝肾脾居下为阴，阴中之有阳也。重阳之人者，手足左右太少之三阳，及心肺之脏气有余者也。熇熇高高，手三阳之在上也。言语善急，阴中之阳在中也。举足善高，足三阳之在下也。心藏神，肺主气，心肺之脏气有余，阳气滑盛而扬，故神动而气先行也。心为阳中之太阳，肝为阴中之少阳，心主喜，肝主怒，心藏神，肝藏魂，魂随神以往来者也。神动而气先行者，神魂之相离也。重阳而颇有阴者，阴阳之相合也。阴阳之离合难，故神与魂合，则其神不能先行矣。上文曰气先行，此则曰神不能先行，盖气行则神行，神行则气行，神气之相随也。夫行针者，贵在得神取气，然而神有易动，气有易往，是以数刺而病益甚者，反伤其神气也。　仇汝霖曰：喜为心志，怒为肝志。数怒者易解，言其人易怒而易解者。重阳之人，颇有阴也。盖多阴者多怒，此阳中之阴，故易怒而易解也。`】  

黄帝曰：其气与针相逢奈何？岐伯曰：阴阳和调而血气淖泽滑利，故针入而气出疾而相逢也。  

【`马莳曰：此承上文而言受针之气，有与针相逢者，以其气之出速而相逢也。正以此人者，阴阳各经相为和调，而血气淖泽故耳。`】  

【`徐振公曰：此言阴阳和平之人，血气淖泽滑利，故气出疾而与针相逢也。`】  

【`倪仲玉曰：谓阴阳之气皆应于针。`】  

黄帝曰：针已出而气独行者，何气独然？岐伯曰：其阴气多而阳气少，阴气沉而阳气浮，沉者内藏，故针已出，气乃随其后，故独行也。  

【`马莳曰：此言有针已出而气独行者，正以阴气多而内藏，故针虽出而气乃随后以独行也。阴气者，营气也。阳气者，卫气也。下文同。`】  

【`徐振公曰：此言多阴之人，针已出而阴气独行也。其阴气多而阳气少者，阴气沉而阳气浮，阴阳之相离也。故针已出则微阳之气，随针外泄，阴气独行于内，此阴阳不和，不能交相厮守，而微阳之易脱也。`】  

黄帝曰：数刺乃知，何气使然？岐伯曰：此人之多阴而少阳，其气沉而气往难，故数刺乃知也。  

【`马莳曰：此言人有数刺而始知者，以其阴气多而沉也，盖比上节之沉又甚矣。`】  

【`徐振公曰：此言阴中有阳之人，数刺而始知也。阴中有阳者，多阴而少阳，其气沉而难于往来，故数刺乃知，此阴阳厮守于内也。二节言多阴少阳之人，有阴阳之相离者，有相守者，阴阳离合之道。　仇汝霖曰：多阴少阳，故阴阳不合，阴中有阳，故阴阳相和，盖阳生于阴也。`】  

黄帝曰：针入而气逆者，何气使然？岐伯曰：其气逆与其数刺病益甚者，非阴阳之气浮沉之势也，此皆粗之所败。工之所失，其形气无过焉。  

【`马莳曰：此言有针入而气逆者，乃失其针法也。凡针入而气逆，与数刺而病益甚，非阴阳之气有浮沉之势也。特以营气主沉，卫气主浮，故刺卫当浅，刺营当深。今针入而气逆者，特以宜浅而反深之，宜深而反浅之，所以针入而气逆也。故凡用针者，皆当视其形气，而弗使过焉可也。`】  

【`徐振公曰：重阳之人，其神易动，其气易往，神气之易散也。多阴之人，气随针出，微阳之易脱也。阴阳有离有合，气之有浮有沉，粗工不知浮沉离合之道而失之，以致数刺而病益甚也。夫五音之形，阴气多而阳气少，左右太少之形，阳气多而阴气少，故善用针者，调其阴阳，而使形气之无过焉。　仇汝霖曰：神气者，五脏之神气也。重阳之人，使神气外弛，则愈亡其阴矣。多阴少阳之人，使阳气随针而出，则愈亡其阳矣。此皆粗之所败，工之所失也。`】  

### 上膈篇第六十八

【`马莳曰：首句有气为上膈，故名篇。`】  

黄帝曰：气为上膈者，食饮入而还出，余已知之矣。虫为下膈，下膈者，食晬时乃出。余未得其意，愿卒闻之。岐伯曰：喜怒不适，食饮不节，寒温不时，则寒汁流于肠中，流于肠中则虫寒，虫寒则积聚守于下管，则肠胃充郭，卫气不营，邪气居之。人食则虫上食，虫上食则下管虚，下管虚则邪气胜之积聚已留，留则痈成，痈成则下管约。其痈在管内者，即而痛深；其痈在外者，则痈外而痛浮，痈上皮热。【`还，音旋。晬，音粹。管，同脘。`】  

【`马莳曰：此言膈证有上下之分，而尤详下膈之义也。膈者，膈膜也。前齐鸠尾，后齐十一椎，所以遮隔浊气，不使上熏心肺也。然有为膈上之病者，乃气使然，食饮一入，即时还出。有为膈下之证者，乃虫使然，食饮周时，始复外出。但帝明于上膈而昧于下膈，伯言下膈之始，由于喜怒食饮寒暖，不能善调，以致寒汁流于肠中，则虫因寒聚于下脘，惟其聚于下脘，故在上之胃，在下之肠，皆已充郭，卫气不得上营，邪气同居于肠胃之中，及其人食则虫上食而下脘始虚，随致邪气入于下脘，而积聚已留矣，由是痈成而下脘约也。其痈在下脘内者，即而按之，其痛深；其痈在下脘之外者，即而按之，其痛乃浮，痈上之皮亦热。此下膈之病，所以食饮晬时而还出也。按百病惟膈为难愈，后世之治膈者，并不能分上膈下膈有气与虫之异，乃遵仲景、东垣、丹溪书以关格为膈证，按本经终始、经脉、禁服篇，明是脉体非格证也，岂不误哉？`】  

【`张志聪曰：此言汁沫积于肠胃而成痈膈者。内之膈肉，前连于胸之鸠尾，后连于脊之十一椎，旁连于胁膈，上为膻中，名曰气海。上焦，宗气之所居。上焦开发，宣五谷味，所以熏肤充身泽毛。膈下，胃腑之所居，名水谷之海，受中焦之气，泌糟粕，蒸津液，化其精微，随三焦出气，以温肌肉，充皮肤。若因于喜怒不适，食饮不节，寒温不时，病在膈上者，食饮入而还出，因于膈下者，食入，晬时乃还。晬时，周时也。夫胃者，水谷血气之海也。汁沫者，胃腑所生之津液，渗出于肠胃之外，募原间之孙脉络脉，化赤为血，注于胃之大络，从脏腑之经隧，外出于皮肤，如因于外邪，以致汁沫渗留于肠外不得散，则日以成积矣。如因于内伤，汁沫留于肠内，渐积而成痈。此皆因于中上二焦之气有伤，不能宣化输布，故帝曰：气为上膈，虫为下膈。上膈者，上焦之气也。下膈者，中焦之气也。盖虫为阴类，遇阳热则消，中焦之气虚寒，则阴类生聚而上食矣。寒汁流于肠中，则肠胃充郭，而卫气不能营于外，则留积而成痈矣。其痈在脘内者，即痛而深，其痈在外者，则隐见于外而痛浮，在痈上之腹皮则热。　徐振公曰：此篇亦承前数篇而言，谓形中之肌肉血气，借胃腑水谷之所生养，若食饮入而还出，或朝食暮吐，暮食朝吐，则形气消索矣。此皆因于喜怒不节。若伤于五脏之形，则成五脏之积，伤于肠胃，则成肠胃之痈。本经曰：五脏不和，则七窍不通，六腑不和，则留而为痈。`】  

黄帝曰：刺之奈何？岐伯曰：微按其痈，视气所行，先浅刺其旁，稍内益深，还而刺之，毋过三行。察其沉浮，以为深浅。已刺必熨，令热入中，日使热内，邪气益衰，大痈乃溃。伍以参禁，以除其内，恬惔无为，乃能行气，后以咸苦化谷，乃下矣。【`稍内、热内之内，同纳。伍，同互。`】  

【`马莳曰：此言刺下脘之痈者，必有其法也。轻按其痈，视其气之所行，先浅刺其痈之旁，稍纳其针而益深之，又旋而刺之，至于其三，则不必复刺矣。察其痈之浮者浅刺之，痈之深者深刺之。及已刺之后，必以火熨之，使热入于其中，日使内之必热，则邪气渐衰，大痈乃溃，又互参禁守之法，除其入内之事，专一恬惔无为，乃能行气，然后用咸苦等味，以化其谷，庶食饮从兹下矣。`】  

【`张志聪曰：视气所行者，视卫气之行于手足阳明而取之也。毋过三行者，先浅刺之，以逐阳邪而来血气，复深刺之，以致阴气之邪，最后还而复深刺之，以下谷气。谷气者，水谷所生之正气也。若过取之，则谷气出，故曰，毋过三行。察其沉浮者，察痈之生于脘内脘外，而为浅深之刺也。已刺必熨者，温散其寒汁沫也。伍以参禁者，参伍而禁忌之，以除其内积也。上古天真论曰：恬惔虚无，真气从之，故宜恬惔无为，乃能行气。咸苦化谷者，以咸苦之物，同谷食之，盖咸能耎坚，苦能泄下，谷则养其正气者也。　徐振公曰：此因喜怒不适，食饮不节，寒温不时之所致。故曰，伍以参禁，谓禁其饮食之所当忌者。恬惔无为是和其喜怒，适其寒温矣。倪仲玉曰：当忌者忌，不当忌者不忌，故曰参伍。`】  

### 忧恚无言篇第六十九

【`马莳曰：人有忧与怒，以致无言，盖有其由，故名篇。`】  

黄帝问于少师曰：人之卒然忧恚，而言无音者，何道之塞？何气出行，使音不彰？愿闻其方。少师答曰：咽喉者，水谷之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使主发舌者也。故人之鼻洞涕出不收者，颃颡不开，分气失也。是故厌小而疾薄，则发气疾，其开阖利，其出气易。其厌大而厚，则开阖难，其气出迟，故重言也。人卒然无音者，寒气客于厌，则厌不能发，发不能下，至其开阖不致，故无音。【`厌，上声。`】  

【`马莳曰：此详言人之忧恚而无言者，以寒气之客于会厌也。人有二喉，其一曰咽喉，乃水谷之道也，生于后，其管通于六腑。其一曰喉咙，气之所以上下者也，生于前，其管通于五脏。会厌者，凡人用饮食必由会厌以掩喉咙，而后饮食可过耳，故喉咙既为气之上下，则会厌为音声之户口，唇为音声之扇，舌为音声之机，悬雍为音声之关，颃颡为分气之所泄，横骨为神气之所使，舌之所发，故人有鼻洞涕出不收者，必其颃颡不开，分气相失，从鼻而误出故耳。然人之言语所发，实以会厌为主，厌小而薄，则发气速，以其开阖利而出气易也。若厌大而厚，则发气迟，以其开阖难而出气迟，所以言语最重也。今人卒然无音者，由夫寒气客于会厌，则厌不能发，纵发亦不能下，其开阖颇难，所以至于无音也。`】  

【`张志聪曰：音声者，五音之声，嘹喨而有高下者也。语言者，分别清浊字面发言而有语句也。在肺主声，心主言，肝主语，然由足少阴肾气之所发。又曰，五者，音也，音主长夏，是音声之道，本于五脏之气全备，而后能音声响喨，语句清明。故善治者，审其有音声而语言不清者，当责之心肝；能语言而无音声，当责之脾肺；不能语言而无音声者，此肾气之逆也。夫忧则伤肺，肺伤则无声矣。恚怒伤肝，肝伤则语言不清矣。胃之上管为咽喉，主进水谷，在喉咙之后，肺之上管为喉咙，主气之呼吸出入，在咽喉之后。会厌者，在咽喉之上，乃咽喉交会之处，凡人饮食，则会厌掩其喉咙，而后可入于咽，此喉咙之上管，故为音声之户，谓声气之从此而外出也。脾开窍于口唇，口开阖而后语句清明，故为音声之扇。心开窍于舌，足少阴之脉，上挟舌本，舌动而后能发言，故为音声之机。悬雍者，喉间之上腭，有如悬痈之下垂者，声从此而出，故为音声之关。肝脉循喉咙，入颃颡，颃颡者，腭之上窍，口鼻之气及涕唾，从此相通，故为分气之所泄，谓气之从此而分出于口鼻者也。横骨者，在舌本内，心藏神，而开窍于舌。骨节之交，神气之所游行出入，故为神气之所使主发舌者也。盖言横骨若弩舌之发机，神气之所使也。人之鼻洞涕出不收者，因颃颡不开，分气失也。盖以申明颃颡乃腭之上窍，口鼻之气，及涕唾之从此而相通者也。会厌者，为开为阖，主声气之出入，是以薄小则发声疾，厚大则开阖难，其气出迟，故重言也。重言者，口吃而期期也。寒气者，足少阴寒水之气也。盖少阴之脉，上击于舌，络于横骨，终于会厌，其正气上行，而后音声乃发。如寒气客于厌，则厌不能发，谓不能开也。发不能下，谓不能阖也。是以至开阖不致，而无音声矣。`】  

【`仇汝霖曰：此篇亦承前数篇而言，盖忧恐忿怒，伤五脏之形，则病五脏而成积。如伤五脏之气，则无音声矣。`】  

黄帝曰：刺之奈何？岐伯曰：足之少阴，上系于舌，络于横骨，终于会厌，两泻其血脉，浊气乃辟。会厌之脉，上络任脉，取之天突，其厌乃发也。  

【`马莳曰：此言即人之无音者，而有刺之之法也。足少阴肾经所行之脉，上系于舌，复络于横骨，以终于会厌，必两次泻其血脉，则浊气乃辟除矣。然欲泻其血脉者，正以此会厌之脉，上络于任脉天突之穴，取此穴以刺之，其厌乃可发也。`】  

【`张志聪曰：足少阴主先天之生气，留于膻中，上出于肺，以司呼吸者，后天水谷所生之宗气也。是以呼出心与肺，吸入下通于肝肾，呼吸定息上下之相通也。故寒气客之，则正气不通，而会厌失其开阖之机矣。浊气者，寒水之浊气也。两泻其血脉者，谓脉道有两岐，一通气于舌本，一通精液于廉泉玉英，盖足少阴主藏先天之精气，而上通于空窍者也。`】  

### 寒热篇第七十

【`马莳曰：凡有瘰疬，其病必发寒热，故名篇。`】  

黄帝问于岐伯曰：寒热瘰疬，在于颈腋者，皆何气使生？岐伯曰：此皆鼠瘘寒热之毒气也，留于脉而不去者也。  

【`马莳曰：此言鼠瘘之所以发为寒热者，以其毒气之留于脉也。瘰疬者，疮名，一名鼠瘘疮。生于颈腋两脉间，乃阳明少阳两经所属也。正以鼠瘘有寒热之毒气，留于其脉而不去耳。俗云，鼠用饮食，流涎于其中，人误用之，所以毒气感而生瘰疬。今鼠之颈腋多块，其状犹瘰疬然，后世有用猫制药方者，所以胜其毒耳。大义见后论疾诊尺篇。`】  

【`张志聪曰：此承上篇之义，而论足少阴之水火焉。寒热者，先天水火之气。水火者，精气也。以上数篇论后天所成之身形，及水谷所生之血气，有盛有虚，为痈为积，上篇论少阴所生之气，上出于会厌，而发于音声，所藏之精，上通于任脉，以濡空窍，然有正气则有邪淫，如寒热之毒气，下藏于脏，上通于颈腋之间，留于脉而不去，则为瘰疬者，此肾脏先天之水毒也。天开于子，天一生水，其毒在外，故名曰鼠。夫颈腋之脉，少阳之脉也，少阳乃初阳之气，生于先天之水中，少阳与肾脏经气相通，故本经曰少阳属肾。愚按本经凡论刺论疾，其中暗合天地阴阳之道，及血气之生始出入，盖欲使学者知邪病之所由生，则知正气之所出入，若能触类旁通，斯得圣人之微义。`】  

黄帝曰：去之奈何？岐伯曰：鼠瘘之本，皆在于脏，其末上出于颈腋之间，其浮于脉中，而未内着于肌肉而外为脓血者，易去也。黄帝曰：去之奈何？岐伯曰：请从其本，引其末，可使衰去而绝其寒热。审按其道以予之，徐往徐来以去之。其小如麦者，一刺知，三刺而已。【`易，去声。`】  

【`马莳曰：此言刺瘰疬之有法也。鼠瘘之本，皆在五脏，其末上出于颈腋，浮于脉中，内未着于肌肉，外尚未成脓血者，斯易去也。去之之法，亦惟从其何脏之本，以引其在外之末，可使渐衰而绝其寒热，审按其脉道，以取穴而与之针，徐往徐来以去其病。内有小如麦粒者，一刺则知其病之将去，三刺则病自已矣。`】  

【`张志聪曰：此言阴脏之毒气，传于腑阳，而外出于末者，可刺而易已也。夫脏为本，脉为末。其毒在脏而上出于颈腋之间，其浮于脉中而外为脓血者，此毒气出于末，而从脉溃，故易已也。未内着于肌肉者，未转及于阳明也，故从其本，引其末，可使衰去而绝其寒热之毒。审按其所出之道路，以予夺之，徐往徐来，以引去之。其小如麦者，毒之轻微也，可一刺知，三刺而已。此篇与《素问》第六十篇骨空论合参，其大义可晓然矣。　徐振公曰：手厥阴少阳，皆与肾合，阴脏之毒，出于腑阳，故为易治，若传于厥阴之脏，故为不治之死证矣。`】  

黄帝曰：决其生死奈何？岐伯曰：反其目视之，其中有赤脉上下贯瞳子，见一脉一岁死，见一脉半一岁半死，见二脉二岁死，见二脉半二岁半死，见三脉三岁而死。赤脉不下贯瞳子，可治也。  

【`马莳曰：此言决瘰疬之生死有法也。赤脉从上而下贯瞳子中，凡死之远近，以脉之如线者多少为度。如无赤脉下贯瞳子者，其病可治也。`】  

【`张志聪曰：夫肾藏天一之水，地二之火，此先天始分之两仪也。少阳厥阴之气，皆出于肾，厥阴之气，上舍于心下之包络，而为有形之一脏。包络主脉，而代君行其血焉。少阳之气，游行于上中下，出入于肌腠，归于中焦之部署，而为有形之一腑，与心主包络之相合也。是厥阴少阳之形脏，在于心下中焦之部分，而二气皆本于肾脏之所生。瞳子者，水脏之骨睛也。赤脉从上而下贯瞳子者，水脏之毒气，上交于包络之火脏，火脏之毒气，复下交于水脏之骨睛，此为阴阳交者，死不治。盖毒气在于阴阳之脏内往来，不能出于末而从脉溃，故为不治之恶疾也。夫天一地二，合而为三。一脉一岁死者，水脏之毒甚也；二脉二岁死者，水脏之毒，传之于火脏也，三脉三岁死者，毒气分于二脏之间也。盖毒之专者重，故死之速，分者死之迟也。一脉半者，一二之间也。二脉半者，二三之间也。夫人秉先天之水火而成此形，有感于正气，必协于邪淫，是以痘毒发原在肾，先天之火毒也。瘰疬者，先天之水毒也。盖火有毒而水亦有毒，但火毒多而水毒少也。`】  

### 邪客篇第七十一

【`马莳曰：客者，感也。首节论邪之所感，故名篇。`】  

【`徐振公曰：此篇假邪客以明卫气宗气之行，故篇名邪客，而经文皆论其正气焉。`】  

黄帝问于伯高曰：夫邪气之客人也，或令人目不瞑，不卧出者，何气使然？伯高曰：五谷入于胃也，其糟粕津液宗气，分为三隧：故宗气积于胸中，出于喉咙，以贯心脉而行呼吸焉；营气者，泌其津液，注之于脉，化以为血，以营四末，内注五脏六腑，所应刻数焉；卫气者，出其悍气之慓疾，而先行于四末分肉皮肤之间，而不休者也。昼日行于阳，夜行于阴，常从足少阴之分间，行于五脏六腑。今厥气客于五脏六腑，则卫气独卫其外，行于阳不得入于阴，行于阳则阳气盛，阳气盛则阳蹺陷，不得入于阴，阴虚故目不瞑。  

【`马莳曰：此伯高言人之目不瞑者，以其阳气独行于外，而内之阴气亦虚也。夫邪之感于人身，令人目不得瞑，或不卧而出于外者。正以五谷入胃，下焦为糟粕之隧，中焦为津液之隧，上焦为宗气之隧。故宗气积于胸中者，即上焦也。出喉咙以贯心脉而行呼吸，一呼脉行三寸，一吸脉行三寸，呼吸总为一息，则脉行六寸。凡人一日一夜，计有一万三千五百息，则脉行八百一十丈。其营气由中焦之气降于下焦，而生此阴气者，泌其津液，注之于脉，化以为血，以荣四肢，内随宗气以行于五脏六腑经脉之中，而百刻之内，其脉数与刻数相应也。卫气者，由下焦之气，以升于中上二焦，而生此阳气，但卫气慓悍滑疾，不随宗气以行，而先行于四末分肉皮肤之间而不休者也。昼行于阳经，夜行于阴经。然昼行阳经之时，如行足太阳经已毕，则必入于足少阴肾经，而又出行于阳经；行足阳明已毕，则亦必入于足少阴肾经，而又出行于阳经，诸阳皆然。正以阳气迅而阴气弱，故必一入而即出也。所谓常从足少阴之分间，行于五脏六腑者，如此。今邪气厥逆客于五脏六腑，则卫气独卫其外，有得内入于阴，惟其不得内入于阴，则外之阳气盛，而阳蹺之脉，不得入于阴，致内之营气虚，而阴蹺之脉，不得通于阳，阳盛而阴虚，此目之所以不瞑也。`】  

【`张志聪曰：此篇论卫气行于形身之外内，宗气行于经脉之外内，行于脉内者，偕营气而行，行于脉外者，随卫气而转，外内自相逆顺而行者也。夫宗气同营气行于脉中，以应呼吸漏下，卫气行于脉外，昼行于阳，夜行于阴，皮肤经脉之血气，交相逆顺而行也。按五味篇曰：大气之搏而其行者，积于胸中，命曰气海，出于肺，循咽喉，故呼则出，吸则入。此宗气随肺气行于皮肤，呼则气出，而八万四千毛窍皆阖，吸则气入，而八万四千毛窍皆开。此篇论宗气贯心脉而行呼吸。心脉者，手心主包络之脉。包络主脉，是从心脉而行于十六经脉之中，呼吸定息脉行六寸，昼夜一万三千五百息，脉行八百十丈，以终五十营之一周。是宗气营气，皆半荣于脉中，而半行于脉外者也。卫气者，慓悍滑疾，独行于脉外，昼行于阳，夜行于阴，以司昼夜之开阖，行于阳则目张而起，行于阴则目瞑而卧，如厥逆之气，客于五脏六腑，则卫气独卫于外，行于阳不得入于阴，故目不瞑。愚按卫气不得入于阴则目不瞑之论，多有重见，然各有意存，学者宜体析明白。`】  

黄帝曰：善。治之奈何？伯高曰：补其不足，泻其有余，调其虚实，以通其道而去其邪。饮以半夏汤一剂，阴阳已通，其卧立至。黄帝曰：善。此所谓决渎壅塞，经络大通，阴阳和得者也。愿闻其方。伯高曰：其汤方以流水千里已外者八升，扬之万遍，取其清五升煮之，炊所苇薪，火沸，置秫米一升，治半夏五合，徐炊，令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已矣；久者，三饮而已也。【`秫，音术。`】  

【`马莳曰：此言治目不瞑而不得卧者，有调其虚实之刺法，饮以汤剂之方法也。阳蹺独盛于外，则卫气有余也。不得入于阴而阴虚，营气不足也。当补其不足而泻其有余，不足为虚，为余为实，所以调其虚实，以通内外往来之道耳。然又饮以半夏汤一剂，则阴阳已通，其卧立至，其方以流水来自千里外者八升，即今之三升余也。扬之万遍，滤其清者五升煮之，即今之二升余也。炊以苇薪，及火沸之时，又置秫米一升，即今之四合余也。治半夏五合，即今之二合余也。徐徐炊之，令竭至一升半，即今之六合余也。去其滓饮汁一小杯，一日之内，服之者三次，稍有所益，自有所觉，则渐可瞑矣。凡病新发者，覆杯则卧，汗出则已。病久者饮三次而已耳。`】  

【`张志聪曰：此论调足少阴阳明之气，以通卫气之行于内，盖卫气之行于阴，从手足阳明下行至足，而交于足少阴，从足少阴而注于五脏六腑，故当调此二经之气焉。补不足者，补卫气之不足，泻有余者，泻厥气之有余，调虚实者，调外内之虚实，以通其道路，而去其厥逆之邪。半夏色白形圆，味甘而辛，阳明之品也。月令五月半夏生，感一阴之气而生者也。胃属戊土，肾藏天癸，饮以半夏汤一剂者，启一阴之气，上交于胃，戊癸合而化火，火土相生，则外内之阴阳已通，其卧立至，此所谓决渎壅塞，经络大通，阴阳得和者也。夫肾为水脏，而为生气之原，气行则水涣，胃乃燥热之腑而主中土，欲得阴气以合化，而不欲寒水之上乘，故用流水千里以外者，所谓劳水也。再扬之万遍，则水性无力，不能助寒水上行矣。八乃金之成数，五乃土之生数，阳明主秋金而胃居中土，故用八升五升者，助阳明之胃气也。苇乃水草，炊以苇薪者，助水中之生气也。米乃土谷而秋成，置秫米一升者，助胃气也。古以腹中和小便利为知，覆杯则卧，汗出而已者，正气和而厥气散，卫气得从其道而出入矣。`】  

【`徐振公曰：厥气者，脏腑之逆气也。气本于足少阴肾，而生于足阳明胃，故调此二经之气，而逆气自解矣。曰阴阳以通，曰阴阳和得者，一谓卫气所行于外内之阴阳，一谓少阴阳明之阴阳相得而和也。`】  

黄帝问于伯高曰：愿闻人之肢节，以应天地，奈何？伯高答曰：天圆地方，人头圆足方以应之。天有日月，人有两目。地有九州，人有九窍。天有风雨，人有喜怒。天有雷电，人有音声。天有四时，人有四肢。天有五音，人有五脏。天有六律，人有六腑。天有冬夏，人有寒热。天有十日，人有手十指。辰有十二，人有足十指茎垂以应之，女子不足二节以抱人形。天有阴阳，人有夫妻。岁有三百六十五日，人有三百六十节。地有高山，人有肩膝。地有深谷，人有腋腘。地有十二经水，人有十二经脉。地有泉脉，人有卫气。地有草蓂，人有毫毛。天有昼夜，人有卧起。天有列星，人有牙齿。地有小山，人有小节。地有山石，人有高骨。地有林木，人有募筋。地有聚邑，人有(月囷)肉。岁有十二月，人有十二节。地有四时不生草，人有无子。此人与天地相应者也。  

【`马莳曰：此伯高备言人与天地相应也。女子不足二节，缺茎垂与二睾也，以抱人形故耳。`】  

【`张志聪曰：此论人之形身四体，脏腑阴阳，应天地之日月星辰，山川草木，人与天地参也。卫气昼行于阳，夜行于阴，应天道之繞地一周，一岁而终三百六十五度。日月五星，随天道之环转；风雨雷电，从天气以施行；山川泉谷，上天之无不复帱；林木草蓂，感天气而生长。卫气日行于阳，上至头目口齿，下至足胫膝腘，四旁之四肢，肢节(月囷)肉皮毛；夜行于阴，内循五脏六腑，熏于募筋，充于胸腹。人之身形脏腑，应六气之降升，五运之出入，卫气之行，应天道之繞地环转，而复通贯于地中。故曰，地有泉水，人有卫气，是卫气非独行于形身之外内，而复贯通于经脉之外内者也。`】  

【`徐振公曰：地有草蓂，人有毫毛。女子月事以时下者，淡渗皮毛之血也。男子冲任不盛，宗筋不成，则须不生，是以四时之草不生，以应人之无子。　仇汝霖曰：上古有蓂草，一茎三十叶，日落一叶，如月小则落二十九叶，盖以应女子之月事以时下。`】  

黄帝问于岐伯曰：余愿闻持针之数，内针之理，纵舍之意，扞皮开腠理，奈何？脉之屈折出入之处，焉至而出？焉至而止？焉至而徐？焉至而疾？焉至而入？六腑之输于身者，余愿尽闻。少叙别离之处，离而入阴，别而入阳，此何道而从行？愿尽闻其方。岐伯曰：帝之所问，针道毕矣。黄帝曰：愿卒闻之。【`内，同纳。舍，同舍。`】  

【`马莳曰：此帝备问用针之义，及经脉出入离合之处也。针有所持之法，所纳之理，或纵针而不必持，或舍针而不复用，扞人之皮以开其腠理，此皆法之所当知也。其经脉有屈折出入之处，何所至而出针？何所至而止针？何所至而用针则徐？何所至而用针则疾？何所至而入针？且六腑之运于人身者，有别有离，何者离阳而入于阴？何者别阴而入于阳？此必有脉道以为之行也，故备问之。`】  

【`张志聪曰：此问用针之理，而兼问血气之行于皮肤经脉之外内，有出入至止离别之处焉。皮腠者，脉外之气分也。脉之屈折出入之处，焉至而出，焉至而止，谓血气之行于经脉外内，有至止出入之处。而内针之理，何以为之至止疾徐也。六腑之输于身者，即手足三阳之本标，别离之处者，别经脉而出于气街之处也。夫皮肤为阳，经脉为阴。离而入阴者，脉外之气血，离皮肤而入于经脉也。别而入阳者，脉内之血气，别经脉而入于皮肤也。此何道从行，愿尽闻其方。伯言帝之所问，乃阴阳血气之流行，知血气之外内，则知所以用针矣。　仇汝霖曰：此因针道以明血气之运行出入，盖针道与血气之流行，皆合天地之大道。`】  

岐伯曰：手太阴之脉，出于大指之端；内屈，循白肉际，至本节之后太渊，留以淡；外屈，上于本节之下；内屈，与阴诸络会于鱼际，数脉并注，其气滑利，伏行壅骨之下；外屈，出于寸口而行，上至于肘内廉，入于大筋之下；内屈，上行臑阴入腋下；内屈走肺。此顺行逆数之屈折也。【`数，上声。`】  

【`马莳曰：此伯言手太阴经之脉，有屈折出入顺逆之数也。手太阴肺经之脉，出于大指之端少商穴，内屈之以循白肉之际。盖白肉属阴经，赤肉属阳经，阴阳之经，以赤白肉际为界也。至本指节后有太渊穴，大凡脉会太渊，而留止于此，淡渗诸经，从外而曲上于本节之下，又从内而曲与阴经诸络会于鱼际。但数经之脉，并注于此。其气滑利，伏行壅骨之下，即掌后高骨也。又外往少曲，出于寸口之太渊穴而行，故曰脉会太渊也。上从经渠、列缺、孔最，又至肘内之侠白穴，入于大筋之上，从内少曲，上行臑之阴廉，入腋下之云门、天府，又内曲而走于肺，此则从外而走内者为逆，若自云门、中府以出少商，则自内而出外者为顺，此乃顺行逆数之屈折也。`】  

【`张志聪曰：此分论脉外之宗气，循手太阴之经，顺行而逆数也。夫宗气之行于脉外者，从肺气而出，故其气滑利，伏行于壅骨之下，外屈出于寸口而行，外屈上于本节之下，留以淡渗皮毛。手太阴之脉，出于大指之端，内屈，循白肉际至本节之后太渊；内屈与诸阴络会于鱼际，数脉并注，上至于肘内廉，入于大筋之下；内屈上行臑阴，入腋下；内屈走肺。此太阴之脉，从指井而走肺脉，外之宗气，从臑腋以上鱼，此顺行逆数之屈折也。`】  

心主之脉，出于中指之端；内屈，循中指内廉以上，留于掌中，伏行两骨之间；外屈，出两筋之间，骨肉之际，其气滑利；上二寸外屈，出行两筋之间，上至肘内廉，入于小筋之下，留两骨之会，上入于胸中，内络于心肺。  

【`马莳曰：此伯言心主之脉，有曲折出入顺逆之数也。心主之脉，即手厥阴心包络之脉也。手少阴心经，本为君主之官，而此以包络为心主者，正以其脉之所行，悉代君主，而遂谓之心主之脉也。其脉行于中指之端中冲穴，从内少曲，循中指之内廉以上，留于掌中之劳宫穴，伏行于两骨之间，外屈而行，出于两筋之间，正骨肉之际大陵穴之所在也。其气滑利，上于二寸之内关穴，又外屈出行两筋之间，上至肘之内廉曲泽穴，入于小筋之下，留于两骨之会，上入于胸之天泉、天池，而内络于心肺两经，此乃心主顺行逆数之屈折也。`】  

【`张志聪曰：此分论行于脉中之宗气，从心主之脉，营行于十二经脉之中，以应呼吸漏下；其脉外之宗气，亦随本经而屈折于皮肤之间。盖宗气之出于肺，而行于皮肤者，散于十二经脉之外，各从本经而为逆顺之行，故行于心主之脉外者，外屈出两筋之间，骨肉之际，其气滑利，上肘臂二寸，外屈而淡渗于皮毛。心主之脉，出于中指之端，内屈循中指内廉以上，留于掌中，伏行两骨之间，出行两筋之间，上至肘外廉，入于小筋之下，留两骨之会，上入于胸中，内络于心肺，此亦顺行而逆数也。夫脉外之气血，各随本经以分界畔。故行于脉中者，随脉而屈折于脉内；行于脉外者，亦随本经而屈折于脉外也。以上二节，论宗气之留于胸中，上出于肺，行于十二经脉之皮部，以司呼吸开阖，上贯心脉，营于十二经脉之中，以应呼吸漏下，外内之相应也。`】  

黄帝曰：手少阴之脉独无腧，何也？岐伯曰：少阴，心脉也。心者，五脏六脉之大主也，精神之所舍也。其脏坚固，邪弗能容也。容之则心伤，心伤则神去，神去则死矣。故诸邪之在于心者，皆在于心之包络。包络者，心主之脉也，故独无腧焉。  

【`马莳曰：此承上文而明手少阴心经，不必有治病之腧也。腧者，穴也，前本输篇止言心出于中冲云云，而不言心经者，岂心经独无治病之腧乎？非谓心经无腧穴也。伯言少阴者，心之脉也，心为五脏六腑之大主，乃所以藏神者，故为精神之所舍也，其脏坚固，而邪弗能容，若邪容之，则心伤而神去，乃至于死矣。故凡诸邪之在心者，皆不在于心，而在于心之包络。此包络者，遂得以同于心主之脉，而即以心主称之也。故治病者，亦治心包络之穴而已，独不取于心之腧者有以哉。`】  

【`张志聪曰：此申明宗气贯心脉而行呼吸之因，盖血脉者，心所主也，包络代行其血气者，君主无为而神明内藏，包络之相代君行其令也。精神内藏，其脏坚固，故邪弗能伤，心伤则死矣。少阴，心脉也。包络者，心主之脉也。独无腧者，包络代输其血气也。`】  

黄帝曰：少阴独无腧者不病乎？岐伯曰：其外经病而脏不病，故独取其经于掌后锐骨之端。其余脉出入屈折，其行之疾徐，皆如手少阴心主之脉行也。故本腧者，皆因其气之虚实疾徐以取之，是谓因冲而泻，因衰而补。如是者邪气得去，真气坚固，是谓因天之序。  

【`马莳曰：此承上文而明心经之病，在外经而不在内脏，所以止取神门之穴，而余病则取包络而已。夫诸邪之在心者，皆治心之包络，则少阴心经独不病乎？伯言心经之病在于外经，凡经脉之行于外者偶病耳，其心之内脏则不容病者也。故外经有病，独取其掌后锐骨之端神门穴耳。其余脉之出入曲折，所行之徐疾，皆于手厥阴心包络之脉行也。故本经本输篇谓治手少阴者，即治心包络经，皆调其气之虚实疾徐以取之，是谓因邪气所冲而泻之，真气衰而补之，如是者则邪去而真固，有以循天道四时之序矣。`】  

【`张志聪曰：此承上文复申明少阴之无腧者，谓精神内藏，不为各经转输其血气，而少阴之经脉，亦从外而循于内也。故外感于邪，独取其掌后锐骨之神门穴，盖病在外经而脏不病也。其余手足十二经脉之出入屈折，行之疾徐，皆如手少阴心主之脉行，盖言十二经脉相同，非少阴之独无腧也。故取少阴之本腧者，皆因其正气之虚实以取之，而不因于邪也。因心气之盛而冲者泻之，心气之衰者补之，盖精神内藏，脏真坚固，邪在外经而不伤于内，故止因正气之盛虚而补泻其腧也。八正神明论曰：因天之序，盛虚之时，移光定位，正立而待。盖心为阳中之太阳，而上应于日，如衰而补之，以待日之方中，冲而泻之，以待日之将昃。`】  

黄帝曰：持针纵舍奈何？岐伯曰：必先明知十二经脉之本末，皮肤之寒热，脉之盛衰滑濇。其脉滑而盛者病日进，虚而细者久以持，大以濇者为痛痹，阴阳如一者病难治。其本末尚热者病尚在，其热已衰者，其病亦去矣。持其尺，察其肉之坚脆、小大、滑濇、寒温、燥湿，因视目之五色，以知五脏而决死生。视其血脉，察其色，以知其寒热痛痹。  

【`马莳曰：此帝问持针纵舍之法，而伯先以视病之法言之也。第四节帝以持针之数，纳针之法，纵舍之意问之，而伯尚末言，故此以持针纵舍为问。伯言必先明知手足十二经脉之本末，其各经何起何止也；皮肤之寒热，各经之分肉，孰寒而孰热也；及人迎气口之脉盛衰滑濇，其脉之滑而盛者，病为日进，脉之虚而小者，病久以持，若大而带濇，当为痛痹，如人迎气口若一，则脉为关格，病当难治。胸腹为本，四肢为末。凡本末尚热者，其病尚在；凡本末之热已衰者，其病亦去。不惟是也，又必持其尺部，以察其肉之坚脆，脉之小大滑濇，体之寒温燥湿，即本经论疾诊尺篇所谓独调其尺以言其病也。又以目为五脏六腑之精，视其目之五色，以知其五脏，而决其死生。又视其血脉之陷下与否，及血脉之五色，以知其寒热痛痹，斯可以行持针纵舍之法也。`】  

【`张志聪曰：此论审别病气在于皮肤经脉之外内，有出入盛衰之别也。本末者，十二经脉之本标，血气之流行出入者也。皮肤之寒热，病气在于皮肤也。脉之盛衰滑濇，病气在于经脉也。其脉滑而盛者，病日进于经脉之中，虚而细者，病久持于脉外也。夫在外者，皮肤为阳，筋骨为阴，脉大以濇者，为寒热痛痹也。如左右之阴阳如一者，病难治，谓皮肤筋骨之浅深皆病也。其本末尚热者，病尚在于血脉之中，其热已衰者，其病气随经脉之血气出于气街而亦去矣。邪气脏腑篇曰：脉滑者，尺之皮肤亦滑，脉濇者，尺之皮肤亦濇，故持其尺，察其尺肤之坚脆大小滑濇，以知皮肤分肉之寒热燥湿也。五脏之血色见于目，因视目之五色，以知五脏而决死生，盖病在脏者，半死半生也。视其血络，察其皮毛，以知痛痹之寒热也。皮部论曰：凡十二经络脉者，皮之部也，其色多青则痛，多黑则痹，黄赤则热，多白则寒，五色皆见，则寒热也。此篇论营卫宗气营行出入于经脉之外内，故持针纵舍，亦当察病气之在皮肤，在经脉，或在五脏也。`】  

黄帝曰：持针纵舍，余未得其意也。岐伯曰：持针之道，欲端以正，安以静。先知虚实而行疾徐，左指执骨，右手循之，无与肉果。泻欲端以正，补必闭肤。辅针导气，邪得淫泆，真气得居。  

【`马莳曰：此伯始以持针纵舍之法言之也。凡持针之道，欲端以正，安以静。先知病之虚实，以行疾徐之法。始用左指，按其病人之骨。右手循穴，以施其针。方针入时，无与肉果。欲行泻法，必端以正，欲行补法，必闭其肤。助针导气，斯邪气可淫泆而散，真气得在内而居矣。`】  

【`张志聪曰：此论刺血脉而当养其真气也。真气者，所受于天，与谷气并而充身者也。纵舍者，迎随也。无与肉果者，刺脉无伤肉也。`】  

黄帝曰：扞皮开腠理奈何？岐伯曰：因其分肉，左别其肤，微纳而徐端之，适神不散，邪气得去。  

【`马莳曰：此同第四节扞皮开腠理之问，而伯言其有法也。所谓扞皮开腠理者，因其分肉之在何经，而扞分其皮，以开其腠理而入刺之也。先以左手别其皮肤，然后右手微纳其针，而徐徐端正其针以入之，斯乃扞皮开腠理之法，其神气自然不散，而邪气乃得以去矣。`】  

【`张志聪曰：此论刺皮肤而当养其神气也，神气者，两精相搏之所生，两精者，天一之精，后天水谷之精也。`】  

黄帝问于岐伯曰：人有八虚，各何以候？岐伯答曰：以候五脏。黄帝曰：候之奈何？岐伯曰：肺心有邪，其气留于两肘。肝有邪，其气留于两腋。脾有邪，其气留于两髀。肾有邪，其气留于两腘。凡此八虚者，皆机关之室，真气之所过，血络之所游，邪气恶血固不得住留，住留则伤经络，骨节机关不得屈伸，故病挛也。  

【`马莳曰：此明言八虚可以候五脏也。八虚者，即下两肘、两腋、两髀、两腘之间，由五脏内虚，以致虚邪客之而为病也。肺之经脉，自胸之中府，以入两肘之侠白等穴，心之经脉，自肘上极泉，以行于少海等穴，故肺心有邪，其邪气当流于两肘也。肝之经脉，自足大指之大敦，以行于腋下之期门等穴，故肝有邪，其邪气当流于两腋也。脾之经脉，自足大指之隐白，以行于髀之血海等穴，故脾有邪，其邪气当流于两髀也。肾之经脉，自足心涌泉以行于腘之阴谷等穴，故肾有邪，其邪气当流于两腘也。凡此八者，皆机关之室，真气之所过，血脉之所游，非邪气恶血，可以住留之所。若住留之，则经络伤而骨节机关不得屈伸，其病当为拘挛矣。其始也，由五脏虚而邪气流于八所，其既也，即八所而可以候五脏，故曰八虚可以候五脏也。`】  

【`张志聪曰：此言五脏之血气，从机关之虚出于肤表，与营卫宗气之相合也。九针篇曰：节之交，神气之所游行出入。两肘、两腋、两髀、两腘，乃关节交会之处，心脏之神气，从此而出，如五脏有邪，则气留于此而不得布散矣。真气之所过，谓五脏之经脉，各从此而经过。邪气住留则伤经络，谓邪在于皮肤，留而不去，则伤经络矣。此言机关之室，在于骨节之交，五脏之血气，从此而出于分肉皮肤，不涉于血脉也。故五脏有邪，则气留于此。如外感于邪气恶血，留滞于此，则骨节机关，不得屈伸而病挛也。按本篇论营气行于脉中，卫气行于脉外，宗气贯心脉而行于脉中，从手太阴而行于脉外，卫气日行于皮肤分肉，夜行于五脏之阴，而五脏之气，又从机关之虚，外出于肤表，此形身脏腑之气，游行于外内，而交相出入者也。至于皮肤经脉之血气，屈折于外内之间，出入于本标之处，皆假邪客以明正气之流行，乃修身治民之大张本也。`】

## 卷六十六  

### 通天篇第七十二

【`马莳曰：内言人有五等，皆禀气于天，故名篇。`】  

黄帝问于少师曰：余尝闻人有阴阳，何谓阴人？何谓阳人？少师曰：天地之间，六合之内，不离于五，人亦应之，非徒一阴一阳而已也，而略言耳，口弗能遍明也。黄帝曰：愿略闻其意。有贤人圣人，心能备而行之乎？少师曰：盖有太阴之人，少阴之人，太阳之人，少阳之人，阴阳和平之人。凡五人者，其态不同，其筋骨气血各不等。  

【`马莳曰：此举五等之人而概言之，非徒有阴人阳人而已也。`】  

【`张志聪曰：一阴一阳者，始生之两仪，应阴阳和平之人也。太阴少阴太阳少阳，应所生之四象也。人秉天地之气而生成此形气，是以阴阳二十五人篇论地之五行以生此形，故论五音之形；此论人合天之阴阳四象，故篇名通天而论人之态也。`】  

黄帝曰：其不等者可得闻乎？少师曰：太阴之人，贪而不仁，下齐湛湛，好内而恶出，心和而不发，不务于时，动而后之。此太阴之人也。【`好，去声，下同。内，同纳。恶，去声。`】  

【`马莳曰：此即太阴之人而言之也。下齐湛湛者，内存阴险，外假谦虚，貌似下抑整齐，湛然无私也。好纳而恶出者，有所得则喜，有所费则怒也。心和而不发，不务于时，动而后之者，心似和气，不即顺应。而或有举动，必己随人后起，觇人利害，以为趋避也。其深情厚貌，奸狡虚假之情如此。`】  

【`赵庭霞曰：太阴之人，太偏于阴矣。其人阴险，故贪而不仁。阴内而阳外，故好内而恶出。湛湛，清洁貌。下齐，谦下整齐，足恭之态也。心和而不发，阴柔之性也。不务于时者，不通时务也。动而后之者，见人之举动而后随之，柔顺之态也。`】  

少阴之人，小贪而贼心，见人有亡，常若有得，好伤好害；见人有荣，乃反愠怒，心疾而无恩。此少阴之人也。  

【`马莳曰：此即少阴之人而言之也。小贪者，比太阴之人则小异耳。其心以贼害为主，则同于太阴之不仁也。人有所失，彼则喜之，若己有得也。人有所荣，彼则怒之，若己有失也。好伤人，好害人，其心忌嫉而无恩者如此。`】  

【`赵庭霞曰：少阴之人，少偏于阴，故小贪。然阴险之性，局量褊浅，故常存贼害之心，利人之失，而忌人之得也。`】  

太阳之人，居处于于，好言大事，无能而虚说，志发于四野，举措不顾是非。为事如常、自用，事虽败而无常悔。此太阳之人也。【`处，上声。`】  

【`马莳曰：此即太阳之人而言之也。于于，无争之意。好言大事，无能而虚说，即孔子之所谓其言之不怍，则为之也难者是也。志发于四野者，事不畏人知也。为事如常，为事止庸常也。自用者，愚而好自用也。`】  

【`赵庭霞曰：于于，自足貌。好言大事，无能而虚说，大言不惭，无必为之志也。志发于四野者，放旷而肆志也。举措不顾是非者，姿意妄行，颠倒从违也。自用者，言不式古，行不遵先也。虽败而无常悔者，阳刚而矫强也。阳在外，故偏阳之人，好夸张于外而无内之实行也。`】  

少阳之人，諟谛，好自贵，有小小官则高自宜，好为外交而不内附。此少阳之人也。  

【`马莳曰：此即少阳之人而言之也。諟谛者，凡事自审也。好自贵者，妄自尊贵也。`】  

【`赵庭霞曰：諟谛好自贵者，好自审为贵也。有小官则高者，妄为尊高也。好外交而不内附者，阳性之外务也。`】  

阴阳和平之人，居处安静，无为惧惧，无为欣欣，婉然从物，或与不争，与时变化，尊则谦谦，谭而不治，是谓至治。  

【`马莳曰：此即阴阳和平之人而言之也。无为惧惧欣欣者，不因物感而遽有喜怒也。尊则谦谦者，位尊而愈自谦抑也。谭而不治，无为而治也。曰至治者，不治之治也。`】  

【`赵庭霞曰：居处安静者，恬淡虚无也。无为惧惧，无为欣欣者，心安而不惧，志闲而少欲也。婉然从物，或与不争者，与物无竞，与世不争也。与时变化者，随世变迁也。居尊而谦，其德愈光，此阴阳和平之象也。`】  

古之善用针灸者，视人五态乃治之，盛者泻之，虚者补之。  

【`马莳曰：此结上文而言善用针灸者，必视其五态而治之也。`】  

【`张志聪曰：偏阳之人，泻阳补阴，偏阴之人，泻阴补阳，此言针合天地人三才之道，可以挽回天地阴阳之造化者也。　宋卫公曰：阴阳之气，皆从下而上，古之善灸者，能启阴阳之气以上行。`】  

黄帝曰：治人之五态奈何？少师曰：太阴之人，多阴而无阳。其阴血浊，其卫气濇。阴阳不和，缓筋而厚皮。不之疾泻，不能移之。  

【`马莳曰：此言治太阴之人之有法也。多阴而无阳，与少阴之人，多阴而少阳者异矣。惟阴多，故阴血浊；惟无阳，故卫气濇；惟多阴而无阳，故阴阳不和。况筋缓而皮又厚，必当疾泻以移其病也。`】  

【`赵庭霞曰：太阴之人，多阴无阳，故其阴血浓浊。阳气者，通会于腠理，无阳，故卫气所行之濇滞也。阴血多，故筋缓，血多气少，故皮坚而厚。此阴阳不和之剧，不之疾泻，不能移易也。`】  

少阴之人，多阴少阳，小胃而大肠，六腑不调。其阳明脉小而太阳脉大，必审调之。其血易脱，其气易败也。【`易，去声。`】  

【`马莳曰：此言治少阴之人之有法也。胃小，故阳明之脉小也。肠大，故手太阳小肠之脉大也。血易脱而气易败，故当详审以调之，与疾泻太阴之人者不同也。`】  

【`赵庭霞曰：在内者五脏为阴，六腑为阳，多阴少阳，故六腑不调也。阳气生于中焦，其阳明脉小者，生阳之本不足也。太阳之气，生于水中，太阳脉大者，寒水之气盛也。此阴阳不和，故其血已脱而气易败，必审察其盛虚以调之。`】  

【`闵士先曰：多阴无阳，故不疾泻其阴血，则阴阳不能移易；多阴少阳，故宜调之。盖阴阳不和，自不能交相厮守矣。`】  

【`朱卫公曰：中下二焦之精气，互相资生而资益者也。阳明脉小，太阳脉大，此先后天之气不和，故易脱而易败。`】  

【`倪仲玉曰：上节论在外之阴阳，此论在内之阴阳，盖外有阴阳而内有阴阳也。外不和必因于内，内不和必及于外。`】  

太阳之人，多阳而少阴，必谨调之，无脱其阴而泻其阳。阴重脱者，阳狂；阴阳皆脱者，暴死不知人也。  

【`马莳曰：此言治太阳之人之有法也。惟少阴，故不可脱其阴；惟多阳，故当以泻其阳。若阳气太泻，则阳至重脱，其病为狂，若阴阳皆泻，而至于脱，则当暴死不知人也。`】  

【`赵庭霞曰：无脱其阴而泻其阳者，阳为阴之固也。若阴气重脱则为阳狂，阴阳皆脱则为暴死，盖阳为阴之固，阴为阳之守，阳气生于阴中，阴重脱则阳亦脱矣。`】  

少阳之人，多阳少阴，经小而络大，血在中而气外，实阴而虚阳，独泻其络脉则强。气脱而疾，中气不足，病不起也。  

【`马莳曰：此言治少阳之人之有法也。惟络脉大，故独泻其络脉则身强，若泻之太过，以致气脱而出速则中气不足，病不能起也。`】  

【`赵庭霞曰：经脉为里，支而横者为络，小胃而大肠者，以上为阳而下为阴也。经小而络大者，以里为阴而表为阳也。血在中而气外者，阴在内而阳在外，血为阴而气为阳也。故欲实阴而虚阳，独泻其络脉则强，如泻气则气脱而疾，致中气不足，病不起也。`】  

【`闵士先曰：上节论泻阳，当防其阴脱，谓阴阳之二气也。此以血为阴而气为阳，充肤热肉之气从里之经隧而出于络脉皮肤，故欲实阴虚阳，独泻其络脉则强。至于三焦通会之元真，不可泻也，泻之则疾脱，脱则中气不足，病不起也。此篇论阴阳之理，参伍错综，盖阴阳者有名而无形，若以有形之肠胃经络表里上下，皆可以论阴阳者也。`】  

【`朱卫公曰：阴阳血气之原流，头绪纷纭，须贯通全经，而后可以无惑。`】  

阴阳和平之人，其阴阳之气和，血脉调。谨诊其阴阳，视其邪正，安其容仪，审有余不足，盛则泻之，虚则补之，不盛不虚，以经取之。此所以调阴阳、别五态之人者也。  

【`马莳曰：此言治阴阳和平之人之有法也。`】  

【`赵庭霞曰：阴阳之气和，气有阴阳也。血脉调，谨诊其阴阳，血有阴阳也。视其邪正，安其容仪，形中之阴阳也。审其有余不足，盛则泻之，虚则补之，调其气之盛虚也。如气无盛虚，则以经取之，调其血之虚实也。此所以调阴阳别五态之人也。　朱卫公曰：始论无形之四象，而渐及于有形之五行。`】  

黄帝曰：夫五态之人者，相与毋故，卒然新会，未知其行也。何以别之？少师答曰：众人之属，不知五态之人者，故五五二十五人，而五态之人不与焉。五态之人，尤不合于众者也。  

【`马莳曰：此帝以难知五态之人为虑，而少师言常人不能知也，况不合于众人乎。`】  

【`赵庭霞曰：此论视其状而知其态也。盖阴阳五态之人，与五音之二十五人不同也，尤不合于众人者也，故当视其形状以别之。`】  

黄帝曰：别五态之人奈何？少师曰：太阴之人，其状黮黮然黑色，念然下意；临临然长大，腘然未偻。此太阴之人也。【`黮，徒感切。`】  

【`马莳曰：此言太阴之人之态也。黮黮甚黑，念然下意，即上文下齐湛湛之意也。临临然，长大之貌也。其腘虽长大，而身非伛偻之状也。`】  

【`赵庭霞曰：黮黮然者，黑暗而无光明也。念然下意，即下齐足恭之意也。身半以下为阴，是以临临然腘胫之长大也。`】  

【`朱卫公曰：腘胫长大，故俯恭于身半以上，而腘未伛偻也。念然下意，而腘未偻者，形容其无阳之人而作此态也。`】  

少阴之人，其状清然窃然，固以阴贼，立而躁崄，行而似(亻友)。此少阴之人也。 【`崄，同险。`】  

【`马莳曰：此言少阴之人之态也。清然者，言貌似清也。窃然者，消沮闭藏之貌。虽曰清然窃然，实以阴险贼害为心。即上文所谓贼心者，而始有此态也。其立也躁而不静，崄恶觇望。其行也，伏如伛偻。此其内藏沉思，反侧之心故耳。较之太阴之人，长大其腘，然未伛偻，此状可以辨也。`】  

太阳之人，其状轩轩储储，反身折腘。此太阳之人也。  

【`马莳曰：此言太阳之人之状也。轩轩然者，面高而轩昂也。储储者，挺然之意。若反其身而在后视之，则其腘似折，亦不检之态也。`】  

【`张志聪曰：反身折腘者，腹仰而倨然也。此居处于于，好言大事之人，故有此状也。`】  

少阳之人，其状立则好仰，行则好摇，其两臂两肘则常出于背。此少阳之人也  

【`马莳曰：此言少阳之人之态也。据其态，乃多动少静，检身不及之人也。`】  

【`赵庭霞曰：立则好仰，即反身折腘之状。行则好摇者，初阳生动之象也。其两臂两手常出于背者，谓常反挽其手于背，此皆轻倨傲慢之状，无叉手掬恭之貌也。`】  

阴阳和平之人，其状委委然，随随然，颙颙然，愉愉然，(目旋)(目旋)然，豆豆然，众人皆曰君子。此阴阳和平之人也。  

【`马莳曰：此言阴阳和平之人之态也。委委，安重貌。随随，不急遽也。颙颙，尊严貌。愉愉，和悦也。(目旋)(目旋)，周旋貌。豆豆，不乱貌。`】  

【`赵庭霞曰：委委，雍雍自得之貌。(目旋)(目旋)，目好貌。豆豆，有品也。盖存乎人者，莫良于眸子，胸中正，故眸子了然而美好也。此阴阳和平之人，众人皆曰君子，盖自贤人以至于圣人，皆可以君子称也。`】  

### 官能篇第七十三

【`马莳曰：官者，任也，任其所能也。本篇雷公有官能之间，故名篇。`】  

黄帝问于岐伯曰：余闻九针于夫子众多矣，不可胜数。余推而论之，以为一纪。余司诵之，子听其理，非则语余，请正其道，令可久传，后世无患。得其人乃传，非其人勿言。岐伯稽首再拜曰：请听圣王之道。黄帝曰：用针之理，必知形气之所在，左右上下，阴阳表里，血气多少，行之逆顺，出入之合。谋伐有过，知解结，知补虚泻实，上下气门。明通于四海，审其所在，寒热淋露，以输异处，审于调气，明于经隧，左右支络，尽知其会。寒与热争，能合而调之；虚与实邻，知决而通之；左右不调，犯而行之。明于逆顺，乃知可治。阴阳不奇，故知起时。审于本末，察其寒热，得邪所在，万刺不殆。知官九针，刺道毕矣。【`奇，音箕。`】  

【`马莳曰：此帝详刺道以问伯也。凡用针之道，必知人之形气有余不足，或形盛气衰，或气盛形衰，或形气皆盛，或形气皆衰。病之在左在右，在上在下，在阴在阳，在表在里。或血多气少，或血少气多，或血气皆多，或血气皆少。其脉之所行，有逆有顺。如手太阴经自中府而出于少商者为顺，自少商而至于中府者为逆。有出有入，如自表而之里为入，自里而之表为出。然后即其犯病而为有过者，则谋伐之。知解其所结，知虚者则补，实者则泻，又知脉之上下于气门，即气穴也。又知脉之流通于四海，审其所在之有病。或为寒热，或为淋露，疑即岁露篇之所谓遇岁露也。以其输穴必皆异处，当审于调其脉气之往来，明于十二经脉之经隧，及左右支络，尽知其会可也。若寒与热争，则能合阴阳而调之。若虚与实邻，则知决虚实而通之。设不能调其左右，是谓犯而行之也。故必明于逆顺，乃知可治。况人身阴阳诸经，柑为配合，未尝有奇行者，能知各经之所起，审于奉末寒热，得邪所在而刺之，则虽万刺，可以不殆矣。然九针不同，各有所宜，能任而用之，此刺道之所以毕也。左右者，言在病人则左右穴相同，在医人则针时用左右手也。逆顺者，言脉之所行有逆顺，而针法亦有逆顺也。`】  

【`张志聪曰：此篇论用针之理，必明知阴阳血气之流行出入，逆顺浅深，五脏六腑之经输配合，虚实疾徐，而针论毕矣。形气之所在，左右上下，阴阳表里，血气多少，此形中之阴阳血气也。行之逆顺者，皮肤经脉之血气，交相逆顺而行也。出入之合者，经脉外内之气血，有本标之出入，有离而有合也。谋伐有过者，谓有过之脉，宜伐而去之。知解结者，谓契绍之门户，有所结而不通者，宜解之，此言血气之流行于经脉外内之间，或留积于脉内，或阻滞于气街之门也。知补虚泻实，上下气门者，知六腑气街之门户，虚实之坚软者，则知补泻之所在也。明通于四海者，知膻中冲脉胃腑脑髓之出入也。寒热阴阳，血气也。淋露，中焦所生之津液也。审其所在，以输异处者，当知膻中之宗气，输于经脉之外内，以应呼吸漏下者也。冲脉之血气，半输于十二经脉之中，半散于皮肤之外者也。胃腑所生之津液，淖泽注于骨而补益脑髓者也。审于调气，明于经隧者，知胃腑所出之血气，注于经隧，经隧者，五脏六腑之大络也。左右支络尽知其会者，左注右而右注左。左右上下，与经相干，布于四肢，出于络脉，与脉外之气血，相会于皮肤分肉间也。寒与热争者，阴阳之气不和也。故当合而调之。虚与实邻者，血与气之不和也，故知决而通之。左右不调者，人迎气口之不调，故当犯而行之。阴阳不奇者，脏腑阴阳交相配合，十二经脉交相贯通也。故知起时者，如乘秋则肺先受邪，乘春则肝先受邪之类也。如春甲乙伤于风者为肝风，以夏丙丁伤于风者为心风之类也。以冬遇此者为骨痹，以春遇此者为筋痹之类也。如正月太阳寅，故为腰脽肿痛，阳明者午也，阳盛而一阴加之，故洒洒振寒之类也。如手太阳之筋病名曰仲春痹，足少阳之筋病名曰孟秋痹也。盖知脏腑之阴阳，故知病起之时也。本末，病之本标也。寒热，阴阳之邪也。用针之理，知阴阳血气之流行出入，则知邪之所在矣。按此篇乃全经之总纲，帝平时详析谘访于伯，已得其宗旨，故复宣扬以发明之。故曰，余闻九针于夫子众多矣，不可胜数，余推而论之，以为一纪。纪，纲也。`】  

明于五输，徐疾所在，屈伸出入，皆有条理。言阴与阳，合于五行，五脏六腑，亦有所藏。四时八风，尽有阴阳，各得其位，合于明堂，各处色部，五脏六腑，察其所痛，左右上下，知其寒温，何经所在。审皮肤之寒温滑濇，知其所苦。膈有上下，知其气所在。先得其道，稀而疏之，稍深以留，故能徐入之。大热在上，推而下之。从下上者，引而去之。视前痛者，常先取之。大寒在外，留而补之。入于中者，从合泻之。针所不为，灸之所宜。上气不足，推而扬之。下气不足，积而从之。阴阳皆虚，火自当之。厥而寒甚，骨廉陷下，寒过于膝，下陵三里。阴络所过，得之留止。寒入于中，推而行之。经陷下者，火则当之。结络坚紧，火所治之。不知所苦，两蹺之下，男阴女阳，良工所禁。针论毕矣。  

【`马莳曰：此帝详针论以问伯也。五脏有井荥腧经合之五腧，六腑有井荥腧原经合之六输，然六腑之原并于腧，则皆可称为五输也。徐疾者，针法也。屈伸出入者，经脉往来也。言阴与阳，合于五行者，泛言阴阳分而为五行也。五脏六腑亦有所藏者，指人身有阴阳五行也。如肺为阴，大肠为阳，肺为金，肝为木之类。四时八风，尽有阴阳者，指天道有阴阳五行也。各得其位，合于明堂各处色部者，言人身之面部，各得其五行之位，合于明堂及各处之色部也。其面部之分为五脏六腑者，可以察其身形之所痛，其色见于左右上下者，可以知其何经之寒温。又审皮肤之寒温滑濇，斯能知其病之所苦也。且膈有上下，谓心肺居于膈上，脾居中州，肝肾居于膈下，必知其病气之所在，先得其经脉之道，然后可以用针。稀者，针之少也。疏者，针之阔也。深者，深入其针也。留者，久留其针也。即如有大热在上，则当推针而使之下，所谓高者抑之也。热从下而上，则当引针而去其邪，所谓外者发之也。视先痛者，常先取穴以刺之，所谓凡病必先治其本也。又如大寒在外，则留其针以补之。大寒入中，则从合穴以泻之。凡病有针所不当用者，则用灸以治之。又如有上气不足，则推入其针以扬之，而使上气之足。下气不足，则积其针以顺之，而使下气之足。若阴阳皆虚，而针所难用，则用火以灸之。又有厥而寒甚，或骨廉下陷，或寒过于膝，则取二陵三里以补之。又有阴络所过，为寒留止，或寒入于中，则必推其针而行以散之。又有经脉陷下者，则惟灸以当之。又有络脉结而坚紧者，亦用灸以治之。倘不知病之所苦，及男子以阳蹺为经，阴蹺为络，女子以阴蹺为经，阳蹺为络，故男子忌取阴蹺，女子忌取阳蹺，乃良工所禁。此针论之所以毕也。`】  

【`张志聪曰：五输者，五脏五输，五五二十五输；六腑六输，六六三十六输。本经云，因其气之实虚疾徐而取之，故明知五输之实虚，则知疾徐之所在矣。其脏腑之十二经脉，屈伸出入，皆有循度之条理也。言阴与阳，合于五行者，言五脏六腑，合于天之阴阳，地之五行也。五脏六腑，亦有所藏者，五脏藏五神志，六腑传导水谷，胆为中精之腑，膀胱为津液之所藏也。四时八风，尽有阴阳，各得其位，合于明堂者，五色篇之所谓黄赤为风，青黑为痛，白为寒，五色各见其部，察其浮沉，以知浅深，视色上下以知病处也。五脏六腑，察其所痛，在身形之左右上下，则知寒温之邪，在于脏腑之何经也。审皮肤之寒温滑濇，知其所苦者，邪气脏腑篇之所谓脉滑者，尺之皮肤亦滑，脉濇者，尺之皮肤亦濇，心脉滑甚为善渴，濇甚为喑是也。膈有上下，知其气所在者，膈上为宗气之海，上焦开发，宣五谷味，熏肤充身泽毛者也。膈下乃胃腑中焦之分，三焦出气，以温肌肉，充皮肤者也。故知其气之所在，先得其所出之道路，稀而疏之，以导气之出也。稍深以留，以致谷气，知谷气已至，故能徐而入之，复使气之入也。身半以上为阳，身半以下为阴，大热在上，故当推而下之，使下和于阴也。从下上者，热厥也。热厥之为热也，起于足而上，故当引行于上而去之。夫大热在上，由中焦之所生，热厥于下，因酒入于胃，气聚于脾，中不得散，故视身以前痛者，常先取之，此气因于中，当先取之中焦也。太阳之上，寒气主之。太阳之气主于肤表，大寒在外，寒水之气在表也。故当留而补之，候阳气至而针下热，补其阳以胜其寒也。如寒邪上入于中者，从合以泻之。夫合治内腑，使寒邪从肠胃以泻出之也。夫寒气之甚于外而入于中者，因阳气之在下也，故针所不能为者，灸之所宜也。上气不足者，推而扬之，下气不足者，积而从之，谓气本于下之所生也。阴阳皆虚，火自当之，盖艾能于水中取火，能启阳气于阴中也。厥而寒甚，起于廉骨下之陷中，而上逆于膝，此寒厥也。寒厥起于足五指之里，集于膝下，而聚于膝上，盖气因于中，阳气衰不能渗荣其经络，阳气日损，阴气独在，故为之寒，是以取阳明之下陵三里以补之，此寒厥之在气也。若寒气从络之所过，得之则留而止之，如寒入于中，则当推而行之，此治寒厥之法也。经气陷下，以火灸之，结络坚紧者，中有着血，血寒故火以治之。调经论曰：病不知所痛，两蹺为上，盖阳蹺阴蹺，并起于足踝，上循胸里，故痛在蹺脉之上者，不知痛处也。是以不知所苦痛者，当取两蹺于踝下也。男子数其阳，女子数其阴，故男取阴而女取阳，此良工之所禁也。能知脏腑阴阳，寒热虚实，表里上下，补泻疾徐，针论毕矣。`】  

用针之服，必有法则。上视天光，下司八正，以辟奇邪，而观百姓，审于虚实，无犯其邪，是得天之露，遇岁之虚，救而不胜，反受其殃。故曰，必知天忌。【`辟，当作避。`】  

【`马莳曰：此言用针之事，必当知天忌也。服，事也。上视天光，即八正神明论之所谓天寒无刺，天温无凝，月生无泻，月满无补，月郭空无治者是也。下司八正，即八正神明论之所谓八正者，所以候八风之虚邪以时至者也。盖四立、二分、二至，为八节之正气，九宫八风篇有八风八正，当以避八风，故八正神明论谓八正之虚邪而避之勿犯也。所谓得天之露者，本经岁露篇黄帝曰：愿闻岁之所以皆同病者，何因而然？少师曰：此八正之候也。候此者，常以冬至之日太乙，立于叶蛰之宫，其至也，天必应之以风雨者矣。风雨从南方来者为虚风，入客于骨而不发于外，至其立春阳气大发。风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉，盖指天之风雨为露也。所谓遇岁之虚者，本经岁露篇曰：乘年之衰，逢月之空，失时之和，因为贼风所伤，是谓三虚，逢年之盛，遇月之满，得时之和，虽有贼风邪气，不能危之也。故得天之风雨，而又遇岁之虚，则虽救之而不能胜，反受其所害矣。故八正神明论又曰，天忌不可不知者此也。`】  

【`闵士先曰：言用针之事，当合于天时也。夫针者，所以候气。故当上视天光，因天之序，盛虚之时，移光定位，正立而待者，俟天之阳以助人之气也。下司八正者，候八风之虚邪以时至也。虚实者，人气之有盛衰也。得天之露者，清邪中上阳中雾露之气也。遇岁之虚者，逢年之虚，值月之空，失时之和，救而不能胜邪，则反受其殃。故曰，必知天忌。`】  

乃言针意，法于往古，验于来今，观于窈冥，通于无穷，粗之所不见，良工之所贵，莫知其形，若神仿髴。  

【`马莳曰：此承上文而言针意之妙，无形而至神者也。八正神明论岐伯曰：法往古者，先知《针经》也。验于来今者，先知日之寒温，月之虚盛，以候气之浮沉，而调之于身，观其立有验也。观于窈冥者，言形气营卫之不形于外，而工独知之，以日之寒温，月之虚盛，四时气之浮沈，参伍相合而调之，工常先见之，然而不形于外，故曰，观于窈冥焉。通于无穷者，可以传于后世也。是故工之所以异也。然而不形见于外，故俱不能见也。视之无形，尝之无味，故莫知其形，若神仿髴。`】  

邪气之中人也，洒淅动形。正邪之中人也，微先见于色，不知于其身，若有若无，若亡若存，有形无形，莫知其情。是故上工之取气，乃救其萌芽；下工守其已成，因败其形。  

【`马莳曰：此言邪气之微，而上工能早救之也。洒淅，恶寒貌。动形者，振动其形也。八正神明论曰：虚邪者，八正之虚邪气也。正邪者，身形若用力，汗出腠理开，逢虚风，其中人也微，故莫知其情，莫见其形。邪气脏腑病形篇曰：虚邪之中身也，洒淅动形。正邪之中人也，微先见于色，不知于身，若有若无，若亡若存，有形无形，莫知其情。又八正神明论曰：上工救其萌茅，必先见三部九候之气，尽调不败而救之，故曰上工。下工救其已成者，言不知三部九候之相失，因病而败之也。上工论气不论形，所以预取其气而早救其萌芽，彼下工则反是矣。`】  

【`闵士先曰：此言虚邪伤形而正邪中气也。虚邪者，虚乡不正之邪风，如春时之风从西方来，夏时之风从北方来。盖人秉地之五行而成此形，是以五方不正之气而伤人之形也。正邪者，风寒暑湿燥火，天之正气也。天有此六气，而人亦有此六气，是以正邪中气者，同气相感也。中于气，故先见于色，不知于其身，若有若无，莫知其情。是故上工之取气，乃救其萌芽，必先见三部九候之气，尽调不败而救之。下工守其已成，救其已败者，不知三部九候之相失，因病而败之也。`】  

是故工之用针也，知气之所在而守其门户，明于调气补泻所在，徐疾之意，所取之处。泻必用圆，切而转之，其气乃行，疾而徐出，邪气乃出，伸而迎之，遥大其穴，气出乃疾。补必用方，外引其皮，令当其门，左引其枢，右推其肤，微旋而徐推之，必端以正，安以静，坚心无解，欲微以留，气下而疾出之，推其皮，盖其外门，真气乃存。用针之要，无忘其神。【`遥，同摇。`】  

【`马莳曰：此承上文而言上工因气以行补泻之法，其要则在于守神也。八正神明论曰：知其所在者，知诊三部九候之病脉处而治之，故曰守其门户焉。正本节之所谓明于调气补泻所在，徐疾之意，所取之处也。泻必用圆，补必用方，八正神明论：泻必用方，补必用圆。岐伯曰：泻必用方者，以气方盛也，以月方满也，以日方温也，以身方定也，以息方吸而纳针，乃复候其方吸而转针，乃复候其方呼而徐引针，故曰泻必用方，其气而行焉。补必用圆，圆者行也，行者移也，刺必中其营，复以吸排针也。故圆与方非针也。其言如此，此节之方圆误可知矣。方泻之时，切而转之，其气乃行，即所谓方吸而转针者是也。疾入而徐出之，邪气乃出，即所谓方呼而徐引针者是也。又必摇大其穴，则邪气之出者自速，此泻法也。其补之之时，外引其皮，令当其门，左手则引其枢，右手则推其肤，微旋而徐推其针，其针必端正安静，坚心无懈，即所谓如待贵人，不知日暮，神无营于众物者是也。正欲微留其针，候气下而疾出之，即推其皮以盖其外门，则真气乃得存矣，此补法也。然补泻虽殊，而用针之要，当无忘人之神。八正神明论曰：养神者，必知形之肥瘦，营卫血气之盛衰。血气者人之神，不可不谨养也。`】  

【`闵士先曰：知气之所在者，知病气之所在，而守其门户，门者邪循正气之所出入也。明于调气者，知气之虚实，而为补泻，以疾徐之意而取之也。泻必用圆者，圆活而转之，其气乃行也。疾内而徐出者，疾而徐则虚也。邪气乃出，则实者虚矣。摇大其穴以出其针，则邪气乃疾出矣。补必用方者，外引其皮，令当其穴门，左手引其枢转，右手推其肤，微旋转其针而徐推之，其针必端以正，安静以候气至，坚心而无懈惰，微留其针，候气下而疾出之，推其皮以盖其外门，则真气乃存于内矣。用针之要，贵在得神，盖存己之神，以俟彼之神也。`】  

【`朱卫公曰：按《素问》八正神明论曰：泻必用方，补必用圆，盖方与圆非针也，乃用针之意耳。且方圆者，天地之象也。天气下降，气流于地，地气上升，气腾于天，天地之气，上下相交，是以方圆之意，皆可圆活用之。`】  

雷公问于黄帝曰：针论曰，得其人乃传，非其人勿言。何以知其可传？黄帝曰：各得其人，任之其能，故能明其事。雷公曰：愿闻官能奈何？黄帝曰：明目者，可以视色。聪耳者，可以听音。捷疾辞语者，可使传论语。徐而安静，手巧而心审谛者，可使行针艾。理血气而调诸逆顺，察阴阳而兼诸方。缓节柔筋而心和调者，可使导引行气。疾毒言语轻人者，可使唾痈咒病。爪苦手毒，为事善伤人者，可使按积抑痹。各得其能，方乃可行，其名乃彰。不得其人，其功不成，其师无名。故曰，得其人乃言，非其人勿传，此之谓也。手毒者，可使试按龟，置龟于器下而按其上，五十日而死矣。手甘者，复生如故也。  

【`马莳曰：此言任人者，各因其能，而末示以验手毒之法也。官人之能者，任人之能，犹书之所谓在官人也。盖欲视病人之色，听病人之声，传所论之语于病人，以行针灸，以导引行气，以唾痈咒病，以按积抑痹，非各得其人不可也。即如任手毒者，试以按龟之法，则其手之甘毒自别矣。盖遇人之手，有凶有善，犹用味之甘苦，故即以甘毒名之。毒即苦也。`】  

【`闵士先曰：官之为言司也。言各因其所能而分任之，以司其事，故曰官能。如目之明者，可使之察色；耳之聪者，可使之听音；可使行针艾者，任之以艾针之能；可使导引行气者，任之以导引之能；口毒者，可使唾痈咒病；手毒者，可使按积抑痹。各得其能，方乃可行，其名乃彰。不得其人，其功不成。盖圣人欲得其人，量材而官，授任而治，己不与于其间，而总司其成也。试按龟者言手毒之人，不可使之行针，即灵寿之物，亦遭其毒手，而况病人乎？惟手巧而甘美者，能活人也。　朱卫公曰：五十乃大衍之数，谓不能尽百岁之天年。按阴阳别论篇论五脏气绝，亦合五十之数，此皆出于理数之自然也。夫麟凤龟龙，谓之四灵，圣人制九针之法，所以救民之灾异，岂试以毒手而伤其灵瑞乎？盖以深戒夫非其人勿传，非其人勿任耳。`】  

### 论疾诊尺篇第七十四

【`马莳曰：篇内详论各疾，诊尺知病，故名篇。`】  

黄帝问于岐伯曰：余欲无视色持脉，独调其尺，以言其病，从外知内，为之奈何？岐伯曰：审其尺之缓急小大滑濇，肉之坚脆，而病形定矣。  

【`马莳曰：此言审尺部之脉与肉，而可以知病形也。本经邪气脏腑病形篇曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉濇者，尺之皮肤亦濇。故善调尺者，不待于寸。盖脉在内，肉在外，内外相应，故审其脉，验其肉，而病形自定也。愚谓诊人脉时，惟臂至尺泽可验，难以周身知之，故止以尺言也。`】  

【`张志聪曰：此篇以论疾诊尺，从外知内。论疾者，谓论其疾而知其证也。诊尺者，谓视其尺肤而知其内，不待视面王之色，持手太阴之脉，独调其尺以知其病也。夫胃者，水谷血气之海也，故行于脉中者，至于太阴之两脉口，持其脉以知脏腑之病。血气之行于脉外者，从手阳明之大络，循经脉之五里，而散行于尺肤，故审其尺之缓急大小滑濇，肉之坚脆，而病形定矣。盖太阴主阴，阳明主阳，脏腑雌雄相合，气血色脉之相应也。故邪气脏腑篇曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉濇者，尺之皮肤亦濇。　闵士先曰：小儿视虎口文，乃手阳明之色，与手太阴之脉相应者也。`】  

视人之目窠上微痈，如新卧起状，其颈脉动时咳，按其手足上，窅而不起者，风水肤胀也。【`痈、壅同。`】  

【`马莳曰：此言风水与肤胀之法也。目窠者，目下也。窅者，沉也。视人之目窠上微有壅起，如新卧起之状，盖凡人之卧而起者，目下必有微肿也。其颈脉动时，必有其咳，正以人迎大迎之脉，皆在颈上，属足阳明胃经穴，所以脉动而发之为咳也。按其手足，窅然不起，此风水与肤胀之证候相同者也。水胀论水证与此节风水大同，而此节言按其手足上，窅而不起，不言按其腹，水胀论按腹如裹水之状，意者水与风水，其手足腹皆大，而按之之时，窅而不起为风水，窅而起者止为水欤？不知言按手足而腹在其中矣。`】  

【`张志聪曰：此论其疾而知其病也。足太阳之脉，起于两目，而下出于颈项。太阳之上，寒水主之，太阳之气，运行于肤表，此水随气而溢于皮肤之间，故目窠微肿。颈脉动而肤胀咳者，水留于皮毛，而动其肺气也。风水者，因外受于风，风行而水涣也。`】  

尺肤滑，其淖泽者，风也。尺肉弱者，解(亻亦)，安卧；脱肉者，寒热不治。尺肤滑而泽脂者，风也。尺肤濇者，风痹也。尺肤粗如枯鱼之鳞者，水泆饮也。尺肤热甚，脉盛躁者，病温也。其脉盛而滑者，病且出也。尺肤寒其脉小者，泄，少气。尺肤炬然先热后寒者，寒热也。尺肤先寒，久大之而热者，亦寒热也。  

【`马莳曰：此承上文而言，详审尺脉尺肉，可以定诸病也。尺之皮肤滑润而淖泽者，风也。若其肉弱者，主(亻解)(亻亦)安卧。盖弱不弱，强不强，寒不寒，热不热，为(亻解)(亻亦)，不能自宁，故安卧耳。若肉不但弱而至于脱者，当为寒热不可治之病也。若尺之皮肤滑润而泽脂者，风也。上节言按其手足，窅而不起者，为风水肤胀，而此以肤滑而泽者为风。信乎，欲知有风，必其滑而润泽如脂膏者，真为风也。若尺之皮肤濇者，乃风痹也。又尺之皮肤甚粗，如枯鱼之鳞者，不但燥濇而已，则为水泆饮之证也。尺肤热甚，其脉盛躁，当为温病也。其脉虽盛，不至于躁而带滑者，则病当自出矣。若尺之皮肤寒冷，其脉小者，主下泄及正气衰，故身寒而脉小也。若尺之皮肤，炬然如火，而先发其热，后乃为寒，及先发其寒，而后乃为热者，皆为寒热之病也。`】  

【`张志聪曰：此论诊尺而知内外之病也。夫津液淖泽于皮肤，故尺肤滑其淖泽者，知风在于皮肤而鼓动其津液也。脂者，肌肉文理间之脂膜。尺肤滑而泽脂者，风在于肌肉间也。夫在外者皮肤为阳，筋骨为阴。病在阳者名曰风，病在阴者名曰痹。如尺肤濇者，此风痹于筋骨间也。此以尺肤之淖泽滑濇而知风邪之浅深也。肌肉者，五脏元真之所通会，脾土之所主也。故尺肉弱者，主脾土虚而解(亻亦)安卧。解(亻亦)者，懈惰也。脱肉者，形损也。寒热者，阴阳血气虚也。阳虚则恶寒，阴虚则发热。阴阳形气皆已虚脱，故为不治。如枯鱼之鳞者，皮肤起寒粟也。寒者水之气，此水邪泆饮于内，故寒色见于外也。温病者，寒毒藏于肌肤，至春发为温病，故尺肤热甚而脉盛躁者，知其为病温也。其脉盛而滑者，知病且出于外也。尺肤寒，其脉小者少气，盖气者所以温肤热肉，从阴而生，自内而外，故知其泄于内而虚于外也。此诊其尺而知内因之病也。尺肤之先热后寒，先寒后热而皆为寒热者，尺肤主三阴三阳之气也。`】  

肘所独热者，腰以上热。手所独热者，腰以下热。肘前独热者，膺前热。肘后独热者，肩背热。臂中独热者，腰腹热。肘后粗以下三四寸热者，肠中有虫。掌中热者，腹中热。掌中寒者，腹中寒。鱼上白肉有青血脉者，胃中有寒。  

【`马莳曰：此即肘手臂掌诸所之冷热，而验其各病，皆承上文调尺言病之意而并及之也。人之手，自曲池已上为肘，自曲池以下为臂，肘在上应腰已上，手臂在下应腰已下，故肘所独热者，其腰已上必热；手臂之所独热者，其腰已下必热。肘之前廉，即内廉也，据大体为在前，故以内廉为肘前。肘前独热者，主膺前有热，盖肘之内廉与膺前皆属阴也。肘之后廉，即外廉也，据大体为在后，故以外廉为肘后。肘后独热者，主肩背有热，盖肘之外廉与肩背皆属阳也。至于臂中独热者，其臂外热主腰有热，臂内热主腹有热也。肘后粗大已下三四寸间，即曲池为粗大处，而已下则为三里之所，其间热者，主肠中有虫，盖不上不下之所，正合于肠中也。若掌中热者，为掌之内廉热，主腹中热，其冷则腹中亦冷也。鱼际之上白肉际，属阴经，内有青血脉来见者，亦主胃中有寒也。`】  

【`张志聪曰：夫手太阴之脉，从指井之少商，过于输行于经，而入于肘之尺泽。脉外之气血，从手阳明之五里，走尺以上鱼，相逆顺而行也。是以脉要精微篇论两手之尺寸，上竟上者，胸喉中事也，下竟下者，少腹腰股膝胫足中事也。盖以尺上寸，以候身半以上，寸下以尺，以候身半以下。夫身半以上为阳，身半以下为阴，故以寸之阳以候上，尺之阴以候下也。肘所自寸而下尺也。手所自尺而上寸也。肘所独热者，腰以上热，手所独热者，腰以下热，此诊尺肤以候形身之上下，故与脉候之上下反其诊也。肘前乃手厥阴之曲泽处，肘后乃手少阳之天井处，盖以两手下垂，上以候上，下以候下，前以候前，后以候后也。夫所谓肘所手所者，论手臂之背面，臂中掌中鱼上，乃手臂之正面，背面为阳，故候形身之外，正面主阴，故候腰腹肠胃之内，即尺外以候季胁，尺里以候腹中之大义相同也。夫人生于天地六合之内，其血气之流行升降出入，应天运之环转于上下四旁，是以脉要精微论以寸尺之外内前后上下，候形身之外内前后上下，此篇以手臂皮肤之前后外内，候形身之上下前后外内，盖脉内之血气，应地气之上腾于天，脉外之气血，应天气之下流于地，人与天地参也。`】  

尺炬然热，人迎大者，当夺血。尺坚大，脉小甚，少气，悗有加，立死。 【`悗，同闷。`】  

【`马莳曰：此又承上文诊尺之未尽者而备言之也。尺之皮肤，炬然而热，其左手寸部人迎之脉大者，当有去血之证也。盖尺濇则肾水不足，左寸脉大，则心火有余，其去血者宜矣。若尺之皮肤坚而且大，而脉则小甚，主正气衰少，若躁闷有加，则立死也。`】  

【`张志聪曰：尺炬然热，人迎大者，三阳之气偏盛也，故当主夺血。夫皮肤为阳，血脉为阴。尺坚大，脉小甚者，阳盛而阴绝于外也。少气闷有加者，阳盛而阴绝于内也。`】  

目赤色者病在心，白在肺，青在肝，黄在脾，黑在肾；黄色不可名者，病在胸中。  

【`马莳曰：此即人之目有五色，而知其病之在何脏也。`】  

【`张志聪曰：此以目色而候五脏之血气也。五脏之血气，行于脉中，而变见于寸口；五脏之气血，变见于色，而出于目中。盖五脏之精，皆上注于目而为之睛也。前节视目窠以知皮肤之水，此节视目色以知五脏之阴，皆从外以知内也。胷中，膈中也。黄色不可名者，色黄而有黑白青赤之间色也。病在胸中者，五脏之气，皆从内膈而出，故所见之色若是。`】  

诊目痛：赤脉从上下者，太阳病；从下上者，阳明病；从外走内者，少阳病。  

【`马莳曰：此言诊目痛之法也。目痛属火，必有赤脉。然赤脉在目之内，今自上而下者，主病在太阳经。盖足太阳膀胱经，自目内眦之睛明、攒竹，以上于脑之四行，其经脉在目之上，故自上而下者，乃太阳有邪入于目中也。又赤脉在目之内，今自下而上者，主病在阳明经。盖足阳明胃经，自足次指之厉兑，以至目下之四、白承泣，其经脉在目之下，故自下而上者，乃阳明有邪入于目中也。又赤脉在目之内，今从外而走于内者，主病在少阳经。盖足少阳胆经，起于足之四指窍阴，以至于外眦之瞳子髎，其经脉皆在于外眦，故自外而走内者，乃少阳有邪入于目中也。`】  

【`张志聪曰：太阳为目上纲，故目脉从上下者，主太阳病。阳明为目下纲，故从下上者，主阳明病。少阳之脉，循目锐眦，故从外走内者，主少阳病。上节视目色以知五脏之阴，此诊目脉以知三阳之气。夫色为阳，脉为阴，此阴阳之变换。`】  

诊寒热：赤脉上下至瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死。  

【`马莳曰：此言诊瘰疬寒热之有法也。`】  

【`张志聪曰：此论血脉主于手少阴心主，而本于足少阴肾脏。寒热者，水火阴阳之气也。心主包络之气，发原于肾，归于心下之部署，为一形脏而主脉。瞳子者，肾脏之骨精也。水脏之毒，上交于火脏，而火脏之气，复下交于阴，所谓阴阳交者死不治。`】  

【`朱卫公曰：此论水脏之毒气，随正气相交而死，故凡论疾，皆当体会其正气焉。`】  

诊龋齿痛：按其阳之来，有过者，独热。在左左热，在右右热；在上上热，在下下热。【`龋，臼禹切。`】  

【`马莳曰：此言诊齿痛之有法也。齿痛曰龋，上齿属手阳明大肠经，下齿属足阳明胃经，故按其阳脉之来，有过者必为独热。其脉在左右上下，则病热亦分左右上下也。`】  

诊血脉者：多赤多热，多青多痛，多黑为久痹，多赤多黑多青皆见者，寒热。  

【`马莳曰：此言诊血脉之有法也。凡诊血脉者，必自其各部之分肉而视之。`】  

【`张志聪曰：此以皮部之色，而知血脉之寒热也。皮部论曰：凡十二经脉者，皮之部也，其色多青则痛，多黑则痹，黄赤则热，多白则寒，五色皆见则寒热也。`】  

身痛而色微黄，齿垢黄，爪甲上黄，黄疸也。安卧，小便黄赤，脉小而濇者，不嗜食。  

【`马莳曰：此言诊黄疸之有法也。`】  

【`张志聪曰：此论中土之病，统见于五脏之外合，上灌于四脏也。身痛，病见于肉也。色黄，病见于皮也。齿垢黄，病见于骨也。爪甲上黄，病见于筋也。黄疸，脾家病也。脾病故解(亻亦)安卧。小肠为赤肠，心之腑也，心主血脉，小便赤黄，脉小而濇，病见于脉也。小便赤黄，下焦热也。不嗜食，上焦虚也。盖土位中央，而上下四旁皆为之应。`】  

人病，其寸口之脉与人迎之脉小大等，及其浮沉等者，病难已也。  

【`马莳曰：此言诊病有难已之法也。《素问》六节脏象论、本经禁服、终始、四时气等篇，皆以寸口探足手六阴经之病为内伤，以人迎探手足六阳经之病为外感。故寸口大者为关，人迎大者为格。今寸口与人迎之脉，小大浮沉相等者，其内伤外感，俱未能自已也。`】  

【`张志聪曰：此论人迎气口，与手太阴两寸口之脉各有所候也。寸口者，手太阴之两脉，分寸关尺三部，以候脏腑之血气者也。人迎气口者，候三阴三阳之气也。人病，其寸口之脉与人迎之脉，大小浮沉等者，此表里阴阳气血皆病，故为难已。按人迎气口，以左为阳而右为阴，手太阴之两脉，以寸为阳而尺为阴，是以宋　崔紫虚《四言举要》曰：关前一分，人命之主，左为人迎，右为气口。盖亦有所本也。夫寸口者，在太渊之分，关前一分者，寸关之间也。寸关尺三部，以候内之五脏六腑；人迎气口，以候外之三阴三阳。所候不同，而所取之部位亦有别也。是以手太阴之两寸曰寸口，人迎寸口又曰脉口，又曰气口，盖各有部位之分，故名亦有别也。五色篇曰：脉之浮沉，及人迎与寸口气小大等者，病难已，盖左右三部之脉，以候血脉，左右之人迎气口，以候三阴三阳之气，故曰气口。　朱卫公曰：此篇论尺，故兼论人迎，盖尺肤与人迎气口之相应也。`】  

女子手少阴脉动甚者，妊子。  

【`马莳曰：此言诊女子有子之法也。手少阴者，心也，为左手寸部，心与小肠为表里，而小肠为手太阳。故少阴脉动，则太阳之脉亦动也。所以女子有妊者，当为男子之应。后世以足易手字，盖以肾脉不止为有妊也。不知此子字，乃男子也，不然，则《素问》、《灵枢》岂皆误乎？`】  

【`张志聪曰：此论人之始生，本于先天之水火也。手少阴者，两手之少阴肾脉也。盖胞系于肾，故少阴之脉动甚也。夫妊始成形，先生两肾，犹太极中之阴阳，阴阳分而五行备，五行备而形始成，是以女子手少阴脉动甚者，主妊子也。`】  

【`闵士先曰：此篇论诊尺，若以手少阴心脉论之，则失其经旨矣。且本经云，阴搏阳别，谓之有子。夫寸为阳，尺为阴。阴搏者，尺脉滑利也。阳别者，与寸关之有别也。`】  

【`赵庭霞曰：动甚者，动脉也。厥厥动摇，状如小豆，与滑脉之流利，如珠同形，盖有诸内而形诸外也。　朱卫公曰：动在左者，先感天一之气，故主男，动在右者，先感地二之气，故主女。越人以胞系于命门者，谓气之所感，非着于右肾也。试按男子之胎，多偏于左。`】  

婴儿病，其头毛皆逆上者，必死。  

【`马莳曰：此言诊婴儿病之有法也。头毛逆上，则血枯而不润，如草之枯者相似，故以死拟之。然曰病，则无病之时，尤宜忌也。`】  

【`张志聪曰：此论人之血气，本于先天所生，而上下环转者也。婴儿者，始生之儿。毛发者，血之余，少阴精血之所生也。发复下垂，以应人之血气，从下而升，复从巅而下。若发上逆，是惟升而无降矣。升降息，故不免于死亡。`】  

耳间青脉起者，掣痛。  

【`马莳曰：此言诊身中掣痛之有法也。上文诊血脉之多青者为痛，以青为寒也。今耳间有青脉起，则少阳阳明诸经有寒，故为身中牵掣而痛也。`】  

【`张志聪曰：肾主骨而开窍于耳，故耳间青脉起者，当主筋骨掣痛，此承上文而言人之血气，始于先天肾脏之所生。`】  

大便赤办，飧泄，脉小者，手足寒，难已；飧泄，脉小手足温，泄易已。  

【`马莳曰：此言诊便泄有难易之法也。凡大便有赤办，或飧泄，赤当为热而下迫，亦主于火也，今脉小而手足寒，则是证脉相背，所以为难已也。若止于飧泄，脉体亦小，但得手足尚温，则泄亦易已矣。`】  

【`张志聪曰：办，别也。大便赤办者，谓黄赤之间别也。盖中焦泌糟粕，蒸津液，乃化而为血，独行于经隧，命曰营气。水谷常并居于胃，成槽粕而俱下于大肠，济泌别汁，而渗入于膀胱。如大便赤办，乃中焦之血与糟粕并下矣。飧泄，大肠虚而不能济泌矣。此肠胃虚泄于下，中焦之汁，不能荣于脉中，故脉小也。若手足温者，得下焦之生气，故泄易已。此言中焦水谷之精微，又借下焦之生气以合化。`】  

四时之变，寒暑之胜，重阴必阳，重阳必阴。故阴主寒，阳主热。故寒甚则热，热甚则寒。故曰寒生热，热生寒。此阴阳之变也。故曰，冬伤于寒，春生瘅热；春伤于风，夏生后泄肠澼；夏伤于暑，秋生痎疟；秋伤于湿，冬生咳嗽，是谓四时之序也。【`重，平声。`】  

【`马莳曰：此言阴阳有四时之变，而即四时之病以证之也。夫四时有变，以寒暑之相胜也。重阴则必变而为阳，故阴主寒，而寒甚则必热，故曰寒生热也。重阳则必变而为阴，故阳主热，而热甚则必寒，故曰热生寒也。此乃阴阳之变也。试观冬伤于寒而至春变为瘅热之病，春伤于风而至夏变为后泄肠澼之病，则寒生热之义可见矣。夏伤于暑而至秋变为痎疟之病，秋伤于湿而至冬变为咳嗽之病，则热生寒之义可见矣。此虽四时之变，要亦四时之序为之也。`】  

【`张志聪曰：此言人之阴阳血气，应四时之寒暑往来，而有寒热阴阳之变。盖变化者，阴阳之道也。　邵子曰：少不变而老变。故重阴必阳，重阳必阴，寒甚则热，热甚则寒也。复申明阴阳寒热之变。冬伤于寒，春生瘅热者，寒毒藏于肌肤，至春时人之阳气外出，寒随气而化热，故春发为瘅热之病。夏伤于暑，秋生痎疟者，暑气藏于募原，至秋时人之阴气外出，邪随气而发为痎疟。痎疟者，阴疟也。此寒暑之伏邪，随人气之外内出入也。夫天之寒邪，化为瘅热，天之暑邪，化为阴疟，此天之阴阳，又随人气之变化也。夫阳者，天气也，主上；阴者，地气也，主下。风乃天之阳邪，故伤于风者，上先受之。湿乃地之阴邪，故伤于湿者，下先受之。阳病者，上行极而下，是以春伤于风，夏生飧泄。阴病者，下行极而上，是以秋伤于湿，冬生咳嗽。此天地之阴阳，又随四时之上下升降也。`】  

【`赵庭霞曰：人之阴阳出入，随四时之寒暑往来，故曰四时之变，寒暑之胜。至于阴阳寒热之变，有因于天气者，有因于人气者。`】  

## 卷六十七  

### 刺节真邪篇第七十五

【`马莳曰：前论刺有五节，后论有真气、有邪气，故名篇。`】  

黄帝问于岐伯曰：余闻刺有五节奈何？岐伯曰：固有五节：一曰振埃，二曰发蒙，三曰去爪，四曰彻衣，五曰解惑。黄帝曰：夫子言五节，余未知其意。岐伯曰：振埃者，刺外去阳病也；发蒙者，刺腑输去腑病也；去爪者，刺关节肢络也；彻衣者，尽刺诸阳之奇输也；解惑者，尽知调阴阳，补泻有余不足，相倾移也。  

【`马莳曰：此言刺共五节，而先指各经之所用也。振埃者，如振落尘埃也，其法刺其外经，以去阳气大逆之病耳。发蒙者，开发蒙聩也，其法刺其腑输，以去其腑病耳。去爪者，如脱去其爪也，其法刺其关节肢络耳。彻衣者，如彻去衣服也，其法尽刺诸阳经之奇输耳。解惑者，如解其迷惑也，其法尽知调阴阳诸经之虚实以移其病也。`】  

【`张志聪曰：此篇论真气游行出入于肢节皮肤经脉之间，皆当调之和平，导其通利。真气者，所受于天与谷气并而充身者也。受于天者，先天所生之精气。谷气者，水谷所生之营卫、宗气、津液也。节之交，三百六十五会，神气之所游行出入，故曰刺节。有因真气不调，有为邪气所阻，故曰真邪。`】  

黄帝曰：刺节言振埃，夫子乃言刺外经去阳病，余不知其所谓也。愿卒闻之。岐伯曰：振埃者，阳气大逆，上满于胸中，愤(月真)肩息，大气逆上，喘喝坐伏，病恶埃烟，(食訇)不得息，请言振埃，尚疾于振埃。黄帝曰：取之何如？岐伯曰：取之天容。黄帝曰：其咳上气穷诎胸痛者，取之奈何？岐伯曰：取之廉泉。黄帝曰：取之有数乎？岐伯曰：取天容者，无过一里。取廉泉者，血变而止。帝曰：善哉！【`恶，去声。(食訇)，音噎。诎，音屈。`】  

【`马莳曰：此承上文而详言振埃之义也。刺法用振埃者，以其阳气大逆，上满于胸中，气愤而胀，竦肩而息，大气逆于上，为喘为喝，坐伏不常，病势内烦，甚恶埃烟，(食訇)不得息，乃行振埃之法，效亦甚捷。其法当取之天容，系手太阳小肠经；如有咳而上气，穷诎胸痛，则当取之廉泉，系任脉经穴。但所取之数在天容者，无过人行一里许而止；针在廉泉者，至其血变而即止针耳。`】  

【`张志聪曰：此阳气逆于内，而不得充行于形身也。阳气者，阳明水谷所生之气。大气，宗气也。阳气大逆，故愤(月真)肩息，大气逆上，故喘喝坐伏也。六元正纪论曰：阳明所至为埃烟。病恶埃烟，(食訇)不得息，阳明之气病也。阳明者，土也，请言振发其阳明之气，疾如振发其尘埃也。天容手太阳小肠之经，刺之以通阳气之逆。诎者，语塞也。其咳上气穷诎胸痛者，所受于天之气，上逆不得，合并而充身也。故取任脉之廉泉，以通肾脏之逆气。一里者，如人行一里，其气已通，言其速也。血变者，通其血络也。`】  

【`闵士先曰：手太阳，心之腑也，通神气，故取手太阳之天容。`】  

黄帝曰：刺节言发蒙，余不得其意。夫发蒙者，耳无所闻，目无所见。夫子乃言刺腑输，去腑病，何输使然？愿闻其故。岐伯曰：妙乎哉问也！此刺之大约，针之极也，神明之类也；口说书卷，犹不能及也。请言发蒙耳，尚疾于发蒙也。黄帝曰：善。愿卒闻之。岐伯曰：刺此者，必于日中刺其听宫，中其眸子，声闻于耳，此其输也。黄帝曰：善。何谓声闻于耳？岐伯曰：刺邪以手坚按其两鼻窍，而疾偃其声，必应于针也。黄帝曰：善。此所谓弗见为之，而无目视；见而取之，神明相得者也。【`第一夫字，音扶。`】  

【`马莳曰：此承上文而详言发蒙之义也。夫发蒙者，其人耳无所闻，目无所见，今言刺腑输以去腑病，其输不知何在。伯言此乃刺法之大约，即此一腑以观之，真足以发蒙也。如耳目无所闻见者，即于日中刺其手太阳小肠经之听宫穴，其气与眸子相通，当中其眸子也。若声则与耳自相闻矣。何也？以手坚按两鼻之窍，而急偃其声，顷则声必应于耳也。此所谓彼虽弗见所为，而不必以有目以为视，吾能见而取之，真有神明相得之妙也。`】  

【`张志聪曰：此言神气之通于七窍也。蒙者，耳无所闻，目无所见，上窍之不通也。听宫，手太阳之经，心之腑输也。眸子，耳中之珠，刺耳之听宫，尚疾于发目之蒙，是耳窍与目窍之相通也。以手坚按其两鼻窍，而疾偃其声，必应其耳中之针，是耳窍与鼻窍口窍之相通也。在上之七窍不通，独取手太阳以通心神之气，而七窍皆利，是神明之通于七窍也。心为阳中之太阳，故必于日中取之。`】  

黄帝曰：刺节言去爪，夫子乃言刺关节肢络，愿卒闻之。岐伯曰：腰脊者，身之大关节也。肢胫者，人之管以趋翔也。茎垂者，身中之机，阴精之候，津液之道也。故饮食不节，喜怒不时，津液内溢，乃下留于睾，血道不通，日大不休，俯仰不便，趋翔不能，此病荣然有水，不上不下，铍石所取，形不可匿，常不得蔽，故命曰去爪。帝曰：善。【`茎，音恒。睾，音皋。`】  

【`马莳曰：此详言去爪之义也。夫去爪之法，所以为刺关节肢络者，正以腰脊为身之大关节，肢胫为人之管，茎垂为身中之机，阴精之候，津液之道也。故饮食喜怒不调，津液内溢，乃下留于睾，血道不通，其状日以益大，俯仰甚有不便，趋翔甚有不能，此病荣然有水，凝稸不行，所以不上且不下也。若用铍石之针以取之，则形虽大而不可复匿，日常不得隐蔽其水矣。`】  

【`张志聪曰：此言津液随神气者，渗灌于诸节者也。津液生于中焦阳明，淖泽于骨，所以濡筋骨而利关节。腰脊者，从大椎至尾骶，乃身之大关节也。手足肢胫之骨节，人之管以趋翔，盖津液淖泽于肢胫，则筋骨利而胫能步趋，肢能如翼之翔也。茎垂者，肾之前阴，乃宗筋之会。肾者胃之机关，主受藏津液。夫肾脏所藏之津液，从宗脉而上濡于空窍，故曰，茎垂者，身中之机，阴精之候，津液之道也。此言胃腑所生之津液，随神气而淖注于骨节，肾脏所藏之津液，从宗脉而上濡于空窍。如饮食不节，喜怒不时，则津液内溢，乃下留于睾囊，血道不通，日大不休，俯仰不便，趋翔不能，此病荣然有水，不上不下，当用铍石取之。形谓前阴，爪者筋之余，谓形不可藏匿，常不得遮蔽，有若去其宗筋，故命曰去爪。`】  

黄帝曰：刺节言彻衣，夫子乃言尽刺诸阳之奇输，未有常处也，愿卒闻之。岐伯曰：是阳气有余而阴气不足，阴气不足则内热，阳气有余则外热，内热相搏，热如怀炭，外畏绵帛，不可近身，又不可近席，腠理闭塞，则汗不出，舌焦唇槁，腊干嗌燥，饮食不让美恶。黄帝曰：善。取之奈何？或之于其天府、大杼三痏，又刺中膂以去其热，补足手太阴以出其汗，热去汗稀，疾于彻衣。黄帝曰：善。【`腊，思亦切。`】  

【`马莳曰：此承上文而详言彻衣之义也。夫彻衣之法，以为尽刺阳经之奇输者，正以阳气有余而阴气不足。惟阴气不足，则内有热，如阳气有余，则外有热，其内热甚如怀炭，其外热，畏绵帛而不可近身与席，时则腠理闭塞，汗不得出，其舌焦，其唇槁而腊干，其嗌燥，凡口中无味，美恶莫辨。刺之者，亦惟取其手太阴肺经之天府穴，足太阳膀胱经之大杼穴，各三次，其刺疮有三，故为三痏也。又取足太阳膀胱经之中膂内俞，以去其热；又补足太阴脾经，手太阴肺经以出其汗，由是热去而汗少，其速如彻衣也。`】  

【`张志聪曰：此因津液不外濡于皮毛，以致阳热盛而不可近席，不上济于心脏，以致内热盛而热如怀炭。盖阳气者，火热之气，阴气者，水阴之气也。故曰，尽刺诸阳之奇输。奇输者，六腑之别络也。津液生于胃腑水谷之精，大肠主津液，小肠主液，胆者，中精之腑，膀胱者，州都之官，津液藏焉，是六腑之津液，从大络而外濡于皮肤分肉者也。心为阳中之太阳，太阳膀胱为水腑，水火上下相济者也。水液不上滋于心，以致心火盛而热如怀炭，舌焦唇槁，腊干嗌燥，心不和，故饮食不知味也。或之于其者，谓水谷之津液，皆藏于膀胱，水液随太阳之气，运行于肤表，或不必尽刺诸阳之奇输，取之于其天府、大杼三痏，使膀胱所藏之津，外濡于皮毛。又刺太阳经之中膂，通津液，上滋于心脏以去其热。手太阴乃金水之生源，而外主皮毛，足太阴主脾，而外主肌肉，脾主为胃行其津液者也，故当补足手太阴以出其汗。热去汗稀，疾于彻衣之去热也。`】  

黄帝曰：刺节言解惑，夫子乃言尽知调阴阳，补泻有余不足，相倾移也，惑何以解之？岐伯曰：大风在身，血脉偏虚，虚者不足，实者有余，轻重不得，倾侧宛伏，不知东西，不知南北，乍上乍下，乍反乍复，颠倒无常，甚于迷惑。黄帝曰：善。取之奈何？岐伯曰：泻其有余，补其不足，阴阳平复，用针若此，疾于解惑。黄帝曰：善。请藏之灵兰之室，不敢妄出也。  

【`马莳曰：此承上文而详言解惑之义也。夫解惑以补虚泻实为法者，正以大风在身，血脉偏虚，其虚者为不足而轻，其实者为有余而重，大体当倾侧宛伏，虽四方上下，皆已反复颠倒，其状甚于迷惑，刺之者即其有余而泻之，不足而补之，则阴阳诸经，自然平复，真如解惑之速也。`】  

【`张志聪曰：此言阴阳不调，致神志之迷惑也。夫火为阳，水为阴。水火者，阴阳之征兆也。火之精为神，水之精为志，大风在身，则血脉偏虚，虚者不足，实者有余，血脉偏虚，则轻重倾侧矣。阴阳不调，则神志迷惑矣。神志迷惑，是以不知东西，不知南北，而反复颠倒也。故当泻其有余，补其不足。阴阳平复，疾于解惑。夫血者，神气也，心脏所主，而发原于肾，是以风伤血脉，则阴阳不调，阴阳不调，则神志昏而甚于迷惑也。此五节论神气不调，故曰刺节。节者，神气之所游行出入，神游最速，故曰，疾于彻衣，疾于解惑。`】  

【`闵士先曰：以上五节，虽有气神津液之分，然总不出乎下焦之肾脏膀胱，中焦之阳明胃腑，盖下焦乃所受于天之精，中焦乃后天之谷气，两者相搏而为神也。`】  

黄帝曰：余闻刺有五邪？岐伯曰：病有持痈者，有容大者，有狭小者，有热者，有寒者，是谓五邪。黄帝曰：刺五邪奈何？岐伯曰：凡刺五邪之方，不过五章，瘅热消灭，肿聚散亡，寒痹益温，小者益阳，大者必去，请道其方。  

【`马莳曰：此言刺分五邪，当用五章之法也。凡刺五邪之方，不过五章而已。五章者，五事也。故邪有热者，今行刺法，则瘅热消灭。邪有持痈者，今行刺法，则肿聚散亡。邪有寒者，今行刺法，则寒痹益温。邪有狭小者，今行刺法，则小者益阳。盖小者不使之大，则其在外为阳者，无害而有阳也。邪有容大者，今行刺法，则大者必去。此五章者，所以刺五邪也，下文乃析言之。`】  

【`张志聪曰：此节言真气通会于皮肤肌腠之间，而有壅滞大小寒热之病。邪者，谓不得中正之和调也。章，法也。谓阳盛于外而为瘅热者使之消灭，气聚而为壅肿者使之散亡，寒者致其神气以和之，真气小者益其阳，大者必使之归去，各有平调之法也。`】  

【`闵士先曰：始言刺节，中论真气，末言外邪，故曰刺节真邪。所谓邪病者，谓不得中和之道而为病也。若以外邪之病论之，去经义远矣。`】  

凡刺痈邪，无迎陇，易俗移性。不得脓，脆道更行，去其乡，不安处所，乃散亡。诸阴阳过痈者，取之其输泻之。【`陇、隆同。`】  

【`马莳曰：此承上文而言肿聚散亡之法也。凡刺痈邪，无迎其气之来隆，所谓避其来锐者是也。如易风俗、如移性情相似，须缓以待之。若不得脓，则揉以脆之，导以行之，去其痈肿之乡，彼当不安处所，乃自散亡矣。凡诸阴阳经之有病生痈者，取其本经之输穴以泻之，如手太阴输穴太渊之类，手阳明输穴三间之类。`】  

【`张志聪曰：此气滞于皮肤肌腠之间而为肿聚也。痈者，壅也，此因气壅而肿，非痈脓也。离合真邪论曰：天暑地热，则经水波涌而陇起、经之动脉，其至也亦时陇起。盖言此气壅于皮肤分肉而为肿，无迎刺陇起之经脉也。俗，犹习俗；性者，心之所生也。谓心所生之神气习聚于此，当移易其流行。非痈脓故不得脓。脆道，肌肉之理路也。聚气从脆道更行，去其所聚之乡，不使安其处，则聚气乃行散矣。诸阴阳之脉，所过于壅处者，取其输而泻之。盖皮肤分肉之气，从经输络脉而出，恐聚气之流于脉络也。言此合并充身之真气，亦运行环转之无端也。`】  

凡刺大邪，日以小泄，夺其有余乃益虚，剽其通，针其邪，肌肉亲视之，毋有反其真。刺诸阳分肉间。  

【`马莳曰：此承上文而详言大者必去之法也。凡刺邪之大者，日渐使之小焉可也。彼大者成于有余，当泄夺之，则邪益虚，遂乃剽窃其通流之所，针其大邪之移，又即其分部肌肉以亲视之，毋使之反其真气可也。其所取之穴，当刺诸阳经之分肉间耳。`】  

【`张志聪曰：大者，谓真气容大于肌腠之间，故当使之日小。夫有余于外则不足于内，若泄夺其有余，乃益虚其内矣。盖言日以小者，使之复反于内非夺其外泄也。故剽切其真气通会之处，针其有余之气，以通于内。亲，近也。近视其肌肉致密而小，则外内和平矣。若毋有反其真者，再刺诸阳分肉间。盖真气者，神气也，从关节而出于肌腠之外，故剽通其关节，其有未反者，再取之肌肉也。`】  

【`闵士先曰：水谷所生之气，从大络而出于分肉，神气出入于关节之间，总属中焦之谷气，而分走其道。`】  

【`朱卫公曰：毋有反其真，刺诸阳分肉间，是真气从节而出，可复从分肉路理而入，亦环转出入者也。`】  

凡刺小邪，日以大，补其不足乃无害，视其所在迎之界，远近尽至，其不得外侵而行之，乃自费。刺分肉间。【`费，同废。`】  

【`马莳曰：此承上文而详言小者益阳之法也。凡刺邪之小者，虑其日以益大，故必补其不足，则真气当复而无害。又视其分部所在，以迎其气来之界而夺之，此乃先补不足之经，而后泻其有余之经，是以远近之真气尽至，其邪不得外侵而行之，乃自废而无留也。所谓小者益阳之义如此。然刺之之法，当取其有邪之分肉间耳。`】  

【`张志聪曰：小者，通会于肌腠之气虚小，故当使日以渐大，即追而补之，乃无害。视其气至之所在，而迎之于界，界者，节之交也。使上焦之神气，中焦之谷气，下焦之天真，远近尽至，则日以大矣。侵，渐进也。费，用也。其不得外侵而行之者，乃中焦之谷气自用，不与下焦之天真合并而充身，故当刺分肉间以通其谷气。　闵士先曰：追而济之曰补，盖追其正气之内归，小者当迎之使出，不当追之使入，曰补其不足乃无害者，言此处追而补之，则彼处溢而自出矣。谓真气之环转出入者也。　朱卫公曰：此节与上节交错环转，本篇论气血之离合出入也。`】  

凡刺热邪，越而苍，出游不归，乃无病，为开辟门户，使邪得出，病乃已。 【`辟，同辟。`】  

【`马莳曰：此承上文而详言瘅热消灭之法也。凡刺热邪，其热盛则神思外越，而意气苍茫，若出游不归，乃欲无病，当开辟之以通其门户，使热邪得出，所谓泻其有余也，则病乃自已矣。`】  

【`张志聪曰：热邪者，阳气盛而留于肌腠之间，故为热也。苍者，天之正色也。越而苍者，使邪热发越，而天真之气色见矣。出游不归，谓神气游行于外，而不返其真，此为开辟门户，使邪得出而后病乃已。故虽出游不归，乃无病。此盖言真气外内出入环转无息者也。`】  

凡刺寒邪，日以除，徐往徐来致其神，门户已闭，气不分，虚实得调，其气存也。  

【`马莳曰：此承上文而详言寒痹益温之法也。凡刺寒邪，一日之内即当除之。用针之间，徐往徐来，以致其神气，使门户已闭，分气不泄，则虚实得调，其真气自存，而寒者温矣。`】  

【`张志聪曰：寒气者，所得于天之水寒。神者，火之精也。水火相感，神志合精，是为和平。故刺寒邪者，日以除其寒，徐往徐来以致其神气，即闭其门户，使气不分，而寒热之虚实得调，其真气乃存矣。上节论开辟门户以去邪，此论门户已闭乃存正。`】  

黄帝曰：官针奈何？岐伯曰：刺痈者用铍针，刺大者用锋针，刺小者用圆利针，刺热者用镵针，刺寒者用毫针也。  

【`马莳曰：此承上文而言刺五邪之针，各有所宜用也。按本经九针论五曰铍针，主大痈脓两热争者也，故此曰刺痈者用铍针。四曰锋针，主痈热出气，故此曰刺大者用锋针。六曰圆利针，主取远痹者也，故此曰刺小者用圆利针。一曰镵针，主热在头身，故此曰刺热者用镵针。七曰毫针，主寒热痛痹在络，故此曰刺寒者用毫针。`】  

【`张志聪曰：此申明五者之病，皆在皮肤肌肉之气分，故所用之针，皆取痹于肌肉者也。`】  

请言解论。与天地相应，与四时相副，人参天地，故可为解。下有渐洳，上生苇蒲，此所以知形气之多少也。阴阳者，寒暑也。热则滋雨而在上，根荄少汁。人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚濇。当是之时，善行水者不能往水，善穿地者不能凿冻，善用针者亦不能取四厥。血脉凝结坚搏，不往来者，亦未可即柔。故行水者，必待天温，冰释冻解，而水可行、地可穿也，人脉犹是也。治厥者，必先熨调和其经，掌与腋，肘与脚，项与脊以调之，火气已通，血脉乃行；然后视其病，脉淖泽者刺而平之，坚紧者破而散之，气下乃止。此所谓以解结者也。  

【`马莳曰：此详言针论之义，而有解结之法也。伯言请以言解针论之义，必即天地四时为应为副，而以人身参之，始可为解。是故地下有渐洳，则上生苇蒲，人禀天地之气有厚薄，斯有形气之多少也。天地之阴阳者，即寒暑也。暑热则地气上蒸而滋雨，气在于上，所以物之气亦不在下而在上，其根荄当少汁。至以人身论之，其气当在表，以皮肤则缓，以腠理则开，以血气则减，以汗则大泄，而皮上淖泽，此人得天地之暑热，故气之在外者如此。若天地气寒，则地冻水冰，气尚在里，以皮肤则致密，以腠理则闭，以汗则不出，以血气则强硬，以肌肉则坚濇。当是之时，其水成冰，虽善行水者，不能使水之往流；其地正冻，虽善穿地者，不能凿冻；人气在中，虽善用针者，不能取四肢厥逆之脉。血脉凝坚结聚，不能往来，未可使之即能和柔。故行水者，必待天温，冰释冻解，而水可行，地可穿也，人身之脉亦犹是。故治四肢厥逆之脉者，必先用火以熨调之，和其各经，凡掌与腋，肘与脚，项与脊，无不熨之，使火气已通，血脉乃行，然后视其病脉之淖泽者，则刺而平复之，其脉坚紧者，则破而散之，候其气下乃止针。此乃针论解结之法也。`】  

【`张志聪曰：此解论所受于天之气，从阴而生，自下自上，应天地之寒暑往来，随四时之生长收藏者也。渐洳，濡湿之地也。苇蒲生于水中，其质柔弱，中抽坚茎，名曰蒲槌。内刚外柔为坚。心之坎水，以比人之元阳生于精水之中。故曰此所以知形气之多少也。谓充于形中之气，生于天一水中，知所秉之厚薄，则知气有多少矣。人之阴阳出入，应天地之寒暑往来，热则滋雨在上，而万物之根荄少汁，盖言精水亦随气而上出者也。热则人气在外，腠理开而汗大泄，津气外泄，故在内之血气减少，此言人之血气，本于下焦之精气也。地冻水冰，则天气收藏，而人气在中，皮肤致密，而汗不出，精气内藏，故血气自强也。善行水者不能凿冰，善用针者不能取四厥，谓气随天地之寒暑出入，非人力之所能强也。治厥者，必先熨通其气也，调和其经，通其经也，谓所受于天之精气，行于经脉之外内者也。调之掌与腋，肘与脚，项与脊，谓血气之行于上下四旁，无处不到也。淖泽者行之太过，当刺而平之。紧濇者濇滞不通，当破而散之，此所谓以针而解结者也。`】  

用针者，必先察其经络之实虚，切而循之，按而弹之，视其应动者，乃后取之而下之。  

【`马莳曰：此言用针者，有先察后取之义，亦承上文先熨后行之意而推广之也。凡用针者，必先察其经络之或虚或实，则实者当泻，虚者当补，穴在何经，切而循之，按而弹之，视其气之来应而动者，然后取其穴而下针斯可也。`】  

【`张志聪曰：此申明血气之行于脉中也。《内经》云：络满经虚，泻阳补阴；经满络虚，泻阴补阳。盖以里之经脉为阴，外之络脉为阳，血气之行于脉中，从经而脉，脉而络，络而孙，故必先察其经络之虚实而后取之。`】  

六经调者，谓之不病，虽病谓之自已也。一经上实下虚而不通者，此必有横络盛加于大经，令之不通，视而泻之，此所谓解结也。  

【`马莳曰：此言六经调者为不病，而一经病者，即用解结之法也。手足各有三阴三阳，谓之六经也。六经之脉各调和者，谓之不病，内有一经之脉，上实下虚而不通，此则足经之气，厥逆而上，故上实而下虚。其在外必有横络之脉，盛加于大经之中，令其不通，乃视之可见者也。当视而泻之，此亦所谓解结之法也。`】  

【`张志聪曰：此申明血气之行于脉外也。六经者，手足之十二经别也。大经者，经隧也。经隧者，五脏六腑之大络也。胃腑所出之气血，充于皮肤分肉之间者，从脏腑之大经，而外出于皮肤横络者，经脉之支别也。如一经上实下虚而不通者，此必有经脉之横络，盛加于大经而令之不通也。故视而泻之，此所谓解结也。此二节论水谷所生之血气，荣于脉中，充于肤腠，各有道路也。　闵士先曰：以此二节，列于篇中者，分别合并而充身之真气各别也，当以自费之义参之。`】  

上寒下热，先刺其项太阳，久留之，已刺则熨项与肩胛，令热下合乃止，此所谓推而上之者也。  

【`马莳曰：此治上冷下热之法也。凡上冷下热者，先刺其项，乃足太阳膀胱经穴也。久留其针，候其气至而热。且方已入针之时，必熨项与肩胛中，令其热与下合乃止针。此其热在于下者，若或推之而上，所谓推而上之之法也。`】  

【`张志聪曰：此言下焦所生之气，从下而上也。太阳为诸阳主气，而太阳之气，生于膀胱水中，上寒下热，此太阳之气留于下而不上，故先刺其项太阳，久留之以候气至，已刺则熨项与肩胛，令火热与下之阳气交合乃止，此所谓推而上之者也。`】  

【`闵士先曰：本经凡曰项太阳，皆在气分上看，取表气，故不言经穴。`】  

【`赵庭霞曰：少阴太阳主水火之标本，故俱用火以温气。`】  

上热下寒，视其虚脉而陷之于经络者取之，气下乃止，此所谓引而下之者也。  

【`马莳曰：此治上热下冷之法也。凡上热下冷者，视其下脉之虚而陷之，于经络者补之，使上之气下乃止。此其热在于上者，若引而下之，所谓引而下之之法也。`】  

【`张志聪曰：此言上焦所生之气，从上而下也。上焦开发宣五谷味，熏肤充身泽毛，是谓气，此上焦之气，从上而下。如上热下寒，当视其虚脉而陷之，于经络者取之此因脉虚而气陷于脉内，不能熏肤热肉，故下寒也。故当取之于经，俟气下乃止，此所谓引而下之者也。`】  

大热遍身，狂而妄见妄闻妄言，视足阳明及大络取之。虚者补之，血而实者泻之。因其偃卧，居其头前，以两手四指，挟按颈动脉久持之，卷而切之，下至缺盆中，而复止如前，热去乃止。此所谓推而散之者也。  

【`马莳曰：此治大热之法也。上文上寒下热，上热下寒，其热非遍身者也。今大热遍身，狂而闻见言语，以无为有，则热之极也。足阳明经多气多血，为五脏六腑之海，故当视其足阳明之大络取之。虚则补之，血而实者则泻之。又必因病人偃卧之际，医工居其头前，以两手各用大指食指共四指，挟其颈之动脉而按之，即人迎大迎处也。又久而持之，又卷而切之，下至缺盆之中而后止；又如前法行之，候其热去乃止。此所谓推而散之之法也。`】  

【`张志聪曰：此言中焦所生之气，从中而出，散行于上下者也。中焦之气，阳明水谷之悍气也。大热遍身，狂而妄见妄闻，此阳明之气逆而为热狂也。故当视足阳明之皮部及大络取之。虚者补之，如逆于血脉之中而血实者泻之。盖中焦之气，从大络而出于皮肤者也。其悍气之上冲头者，循咽上走空窍，出顑下客主人，循牙车，复与阳明之脉相合并，下人迎，从膺胸而下至足跗，故当因其偃卧，居其头前，以两手四指，挟按颈中人迎之动脉，久持之。盖使悍热之散于脉外，勿使合于脉中，此所谓推而散之者也。以上三节，申明肤表之气，又有从上中下之三道而出者。是所受于天，与谷气并而充身者，又有三气也。明乎阴阳血气离合出入之道，全经大义，思过半矣。`】  

黄帝曰：有一脉生数十病者，或痛或痈，或热或寒，或痒或痹，或不仁，变化无穷，其故何也？岐伯曰：此皆邪气之所生也。  

【`马莳曰：此言一脉而生数十病者，皆邪气之所生也。邪气者，即下文之虚邪也。盖虚邪贼风，善行而数变，故为病之多有如是也。`】  

【`张志聪曰：此下论邪气之伤人。营卫宗气，则真气去，邪独留。邪气淫泆，变化无穷。是以一脉而生数十病也。`】  

黄帝曰：余闻气者，有真气，有正气，有邪气。何谓真气？岐伯曰：真气者，所受于天，与谷气并而充身者也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。【`中，去声，下同。`】  

【`马莳曰：此承上文而言气分为三，唯邪气能伤真气也。真气者，与生俱生，受之于天日，与谷气相并，而充满于身者也。正气者，正风也，从一方来，此风非实非虚，如春之东风，夏之南风，秋之西风，冬之北风者是也。其中人也浅，以其风气之来，柔弱不能胜人真气故耳。邪气者，乃虚风之贼伤人者也，如冬居叶蛰之宫，而风自后来者是也。其中人也深，不能自去也。所以变化无穷，而一脉有数十病耳。`】  

【`张志聪曰：所受于天者，先天之精气，谷气者，后天水谷之精气，合并而充身者也。正气者，大块噫气，其名为风，从一方来，非实风，又非虚风，此天地之正气也。虚风者，从虚乡来之贼风，伤人正气，其中人也深，不能自去。正风者，其中人也浅，与真气合而自去，盖其气来柔弱，不能胜真气，故自去。　闵士先曰：人秉天地之正气所生，故天之正气与人之真气相合，不能胜真气者，合并之气盛也。`】  

【`朱卫公曰：风出于地隧之中，故其气来柔弱。实风者，天之怒气也。`】  

虚邪之中人也，洒淅动形，起毫毛而发腠理，其入深，内搏于骨则为骨痹；搏于筋则为筋挛；搏于脉中则为血闭不通，则为痈；搏于肉，与卫气相搏，阳胜者则为热，阴胜者则为寒，寒则真气去，去则虚，虚则寒；搏于皮肤之间，其气外发腠理开毫毛，淫气往来，行则为痒，留而不去为痹，卫气不行则为不仁。  

【`马莳曰：此承上文而言虚邪入人之深，有为骨痹，为筋挛，为痈，为热，为寒，为痒，为不仁等病也。虚邪之中人也，初时洒淅恶寒，以振动其形，起人毫毛，发人腠理，其邪既入深，内搏于骨则为骨痹；搏于筋则为筋挛；搏于脉中而血闭不通，则为痈肿。搏于肉而与卫气相搏，当是时，阳气胜者则为热，乃阳经之气胜阴经也；阴气胜者则为寒，乃阴经之气胜阳经也。寒则真气去而且虚，其寒搏于皮肤之间，邪气外发腠理，开其毫毛，淫气往来而行，则为痒，留而不去则为痹。卫气不行则为不仁，不知痛痒也。`】  

【`张志聪曰：此言虚邪之伤形也。洒淅动形，故搏于皮脉肉筋骨而为痹、为挛、为痈、为痒。阴胜则为寒，寒则真气去，有伤卫气，则为不仁，此皆邪气之所生也。`】  

虚邪偏客于身半，其入深，内居营卫，营卫稍衰则真气去，邪气独留，发为偏枯。其邪气浅者，脉偏痛。  

【`马莳曰：此承上文而言虚邪之入人深则为偏枯，浅则为脉痛，皆变化无穷之义也。`】  

【`张志聪曰：此邪气偏客于形，伤其营卫，则真气去而为偏枯也。其邪气浅者，脉偏痛，盖偏枯者，邪直伤于筋骨也。`】  

【`闵士先曰：营卫衰则真气去，当知营卫真气，同本所生，而各走其道，可离而可合者也。`】  

虚邪之入于身也深，寒与热相搏，久留而内着，寒胜其热，则骨疼肉枯，热胜其寒，则烂肉腐肌为脓，内伤骨，内伤骨为骨蚀。有所疾前筋，筋屈不能伸，邪气居其间而不反，发为筋溜。有所结，气归之，卫气留之，不得反，津液久留，合而为肠溜，久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居为昔瘤，以手按之坚。有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处而有常名也。  

【`马莳曰：此承上文而悉举虚邪中人之病，亦变化无穷之义也。虚邪入于人者既深，则寒与热相搏，如久留而内者，其寒胜夫热，则为骨疼而肉枯，热胜夫寒，则为肉烂而肌腐，且为脓及内伤其骨也。内伤其骨，则为骨蚀，骨蚀者骨有所损也，必有其所。如内伤其筋，而疾在前筋，则筋自屈而不得伸；邪气居其中而不出，则发为筋溜，筋溜者筋有所流注也，亦必有其所。如邪气有所结而归于内，卫气亦留于内而不得出，以反于外，所以津液亦久留于其中，则合而为肠溜，肠溜者肠有所流注也，久者数岁乃成，以手按之，则可至于柔，然亦必有其所。如或邪气之结者归于内，津液留于内，而又有邪气中之，则凝结易，至于日甚，遂致相连而聚于其内，则为昔瘤，言非一日而成者也。以手按之，则坚而有定所也。又或结深中骨，则邪气因于骨，骨与气并，日以益大，则为骨疽，亦有其所。若或结气中之于肉，上焦宗气正行于其所，被邪气留而不去，如有热则化而为脓，如无热则止为肉疽。凡此数等邪气，其发虽无一定之处，而各有一定之名也。`】  

【`张志聪曰：此虚邪伤气而病形也。寒与热搏者，形中之阴阳二气也。盖形舍气，气归形，形气之相合也。是以伤形则病气，伤气则病形。结气归之者，寒热相搏之气，归于邪留之形所也。凡此数气者，其发无定处，而有肉枯、骨蚀、筋溜、昔瘤之定名也。末论邪气病形，则真气去而营卫伤，盖真气者，出入于节之交，游行于皮肤肌腠之间者也。`】  

### 卫气行篇第七十六

【`马莳曰：详论卫气之行，故名篇。`】  

黄帝问于岐伯曰：愿闻卫气之行，出入之合何如？伯高曰：岁有十二月，日有十二辰，子午为经，卯酉为纬。天周二十八宿，而一面七星，四七二十八星，房昴为纬，虚张为经。是故房至毕为阳，昴至心为阴。阳主昼，阴主夜。故卫气之行，一日一夜五十周于身，昼日行于阳二十五周，夜行于阴二十五周，周于五脏。是故平旦阴尽，阳气出于目，目张则气上行于头，循项下足太阳，循背下至小指之端；其散者，别于目锐眦下手太阳，下至手小指之间外侧；其散者，别于目锐眦，下足少阳，注小指次指之间，以上循手少阳之分侧，下至小指之间；别者，以上至耳前，合于颔脉，注足阳明以下，行至跗上，入五指之间；其散者，从耳下下手阳明，入大指之间，入掌中；其至于足也，入足心，出内踝，下行阴分，复合于目，故为一周。  

【`马莳曰：此言卫气之行，昼行于阳经，夜行于阴经，而一昼一夜，乃五十度周于身也。出入者，或出阳经以入阴经，或出阴经以入阳经也。伯言一岁之内有十二月，一日之中有十二时。其夜之子时，昼之午时，当为南北之经。经者，自纵而言之也。旦之卯时，夕之酉时，当为东西之纬。纬者，自横而言之也。绕天一周有二十八宿，而一方计有七星，四方各七，则四七计有二十八星，其房昴为东西之纬，虚张为南北之经。是故房至毕，则为星之属阳者也；昴至心，则为星之属阴者也。阳星则主于昼，阴星则主于夜。故人身卫气之行，一日一夜，为五十周于身。其昼日行于阳经二十五周，盖自足太阳至手阳明也。夜行于阴经二十五周，盖自足少阴至足太阴也。五脏当作五岁，彼六气自甲子至戊辰五岁，方周百刻，而卫气则一昼夜而周，故谓之周于五岁也。何以见昼行阳经者二十五周，是故自平旦之时，则行于阴经者尽矣。此阳气者，即卫气也，出于目之晴明穴，正以目开则卫气上行于头，乃循项下足太阳膀胱经之众穴又循背下至足小指之端至阴穴；其在头而散者，别于目之锐眦近听宫穴，下手太阳小肠经，而至于手小指外侧之少泽穴；其在头而又散者别于目锐眦，即足少阳之瞳子髎穴以下，足少阳之经，而注于足第四指间之窍阴穴，又从而上循手少阳之分侧以下，至手小指之间关冲穴；其别而散者，以上至耳前，合于颔脉，上近足阳明经之承泣穴，乃注足阳明之经，而下行至足跗面之冲阳穴，五指当作次指，入次指之间厉兑穴；其在头而散者，从耳下下行手阳明经之迎香等穴，大指当作次指，以入手次指之间商阳穴入手掌中，此则昼行于阳经者如此，计二十五度，至夜则行于阴经，亦二十五度。其至于足少阴肾经，乃足心之涌泉穴，出内踝下行阴分，自足少阴肾经，而行手少阴心经，手太阴肺经，足厥阴肝经，足太阴脾经，其夜行于阴经者，计有二十五度，至明日平旦阴经已尽，而阳经又受气，则复因目开而会于目，又自足太阳膀胱经之睛明穴始，谓五十度为一周者以此。`】  

【`张志聪曰：岁有十二月者，周天三百六十五度四分度之一，一昼一夜，日随天道环转，绕地一周而过一度，岁三百六十五日有奇而一周天。日有十二辰者，夜半为子，日中为午，日出为卯，日入为酉，子位于北，午位于南，卯位于东，酉位于西，子午为经，卯酉为纬，天周二十八宿，而一面七星，四七二十八星，是二十八宿，分位于周天之三百六十五度也。房位于卯，昴位于酉，虚位于子，张位于午，房昴为纬，虚张为经，房度在卯，毕度在酉，房至毕为阳者，日随天道，自东而西，漏下二十五刻，日正中而行，至张度又二十五刻，而行至毕度，此昼日行于阳也。昴度在酉，心度在卯，昴至心为阴者，日随天道，自西而东，繞地环转。漏下二十五刻，夜正中而行至虚度又二十五刻，行至心度，此夜行于阴也。卫气之行，一日一夜五十周于身者，谓营行脉中，卫行脉外，循脏腑之手足十二经脉与督脉、任脉、阳蹺、阴蹺之脉度而行，一呼一吸，脉行六寸，水下二刻，计二百七十息，脉行十六丈二尺为一周，昼行二十五周，夜行二十五周，总属此十六丈二尺之脉度，无分阴与阳也。其昼行于阳二十五周，夜行于阴二十五周。周于五脏者，昼行于三阳之分，夜行于五脏之阴，与循经而行者，各走其道。盖卫气之循经而行者，与脉内之营气，交相循度环转，昼行于阳，夜行于阴者，与脉外之营气相将而行，昼行于皮肤肌腠之间，夜行于五脏募原之内，与昼夜循行十六丈二尺之经脉五十周者不同也。是以平旦气出于阳而目张，暮则气入于阴而目瞑。故下文曰，日行一舍，人气行一周与十分身之八，盖言日行一舍，卫气之循度而行者，环转于十六丈二尺之一周，与行于三阳之分者亦一周也。夫卫气之昼行于阳，夜行于阴者，应日随天道，绕地环转，卫气之循经而行者，应月与海水之盛亏于东西，故曰，人与天地参也，与日月相应也。按厥论曰：阳气起于足五指之表，阴气起于足五指之里。阳明者表也，为之行气于三阳。而卫气者，阳明水谷之悍气，合于阳明之颔脉，下行至足跗上，是以卫气之下，入于五指之间者，合阳明而入于颔脉之人迎，下至足跗，故入于足五指之端，从指井而复出于皮肤之气分也。　张玉师曰：经言卫气先行皮肤，先充络脉，是卫气与络脉之相通也。卫气大会于风府，日下一节，二十一日下至尾骶，内行于伏冲之脉，是卫气外行于皮肤，而内行于经脉也。此言卫气入于阳明之颔脉，是营卫之行于经脉外内，又不可执一而论。`】  

是故日行一舍，人气行一周与十分身之八；日行二舍，人气行二周于身与十分身之六；日行三舍，人气行于身五周与十分身之四；日行四舍，人气行于身七周与十分身之二；日行五舍，人气行于身九周；日行六舍，人气行于身十周与十分身之八；日行七舍，人气行于身十二周在身与十分身之六；日行十四舍，人气二十五周于身有奇分与十分身之四。阳尽于阴，阴受气矣。其始入于阴，常从足少阴注于肾，肾注于心，心注于肺，肺注于肝，肝注于脾，脾复注于肾为周。是故夜行一舍，人气行于阴脏一周与十分脏之八，亦如阳行之二十五周而复合于目。阴阳一日一夜，合有奇分十分身之四，与十分脏之二。是故人之所以卧起之时有早晏者，奇分不尽故也。  

【`马莳曰：此承上文而详言卫气昼夜各行二十五度之义也。是故日行一舍，人气行一周与十分身之八。人气者，卫气也，对天之日数而言，故谓卫气为人气。此当言日行舍八分七厘半，漏水下三刻一分二厘半，人气行一周五分六厘二毫半也。日行二舍，人气行二周于身与十分身之六，当云日行一舍七分半，漏水下六刻二分半，人气行三周一分二厘半也。日行三舍，人气行于身五周与十分身之四，当云日行二舍六分二厘半，漏水下九刻三分七厘半，人气行四周六分八厘七毫半也。日行四舍，人气行于身七周与十分身之二，当云日行三舍半，漏水下十二刻半，人气行六周二分半也。日行五舍，人气行于身九周，当云日行四舍三分七厘半，水下十五刻六分一厘半，人气行七周八分一厘二毫半也。日行六舍，人气行于身十周与十分身之八，当云日行五舍二分半，水下十八刻七分半，人气行九周三分七厘半。又当增云日行六舍，一分二厘半，水下二十一刻八分七厘半，人气行十周九分三厘七毫半也。日行七舍，人气行于身十二周在身与十分身之六，当云日行七舍，水下二十五刻，人气行十二周五分。又当增云，日行七舍八分七厘半，水下二十八刻一分二厘半，人气行十四周六厘二毫半。又当增云，日行八舍七分半，水下三十一刻二分半，人气行十五周六分二厘半。又当增云，日行九舍六分二厘半，水下三十四刻三分七厘半，人气行一十七周一分八厘七毫半。又当增云，日行十舍五分，水下二十七刻半，人气行一十八周七分半。又当增云，日行十一舍三分七厘半，水下四十刻六分二厘半，人气行二十周三分一厘二毫半。又当增云，日行十二舍二分半，水下四十三刻七分半，人气行二十一周八分七厘半。又当增云，日行十三舍一分二厘半，水下四十六刻八分七厘半，人气行二十三周四分三厘七毫半也。日行十四舍，人气行二十五周于身有奇分十分身之四，此正当云，日行一十四舍，水下五十刻，人气行于身二十五周也。阳尽于阴，阴受气矣，言至此则行阳经者已尽，而阴经当受卫气也。其始入于阴，常从足少阴注于肾，肾注于手少阴心经又注于手太阴肺经，又注于足厥阴肝经，又注于足太阴脾经，又注于足少阴肾经，此乃一昼一夜而为五十度之一周也。是故日行一舍，人气行于阴脏一周与十分脏之八，阴脏者，诸阴经也，亦如阳行之二十五周，而平旦则复合于目，盖又自睛明穴而始也。阴经阳经，所行一日一夜之内，合所余之奇分有十分身之二身之四，人之所以卧起之时有早晏者，正以其所值之时有奇分未尽故耳。`】  

【`张志聪曰：日行一舍者，日行于一宿之度也。人气行一周者，言卫气循经而行于十六丈二尺之一周也。与十分身之八者，与昼行于阳之卫气亦一周也。日行一舍人气行一周，日行二舍人气行二周于身，日行三舍人气行五周于身，日行四舍人气行七周，日行五舍人气行于身九周，日行六舍人气行于身十周，日行七舍人气行于身十二周，日行十四舍人气二十五周于身者，谓自卯至酉日加于十四宿，而人气行于脉度二十五周。盖宿度所居之分数有多寡，是以所行之周亦多寡不等，然总计十四宿而气行二十五周也。与十分身之八者，卫气日行于阳所余之奇分也。八者，所余一厘二毫五丝；六者，所余一厘六毫六丝也。四者，所余二厘五毫；二者，所余五厘也。此行于一周至十周之小数也。日行六舍，人气行于身十周与十分身之八者，所余一分二厘五毫也。六者一分六厘六毫，四者二分五厘也。此十周至二十五周之大数，然总以二十五周所余之二分五厘为准也。人气二十五周于身有奇分者，谓卫气循脉度而行二十五周，有二分五厘之奇分也。与十分身之四者，谓卫气日行于阳二十五度，有二分五厘之奇分也。此卫气日行之奇分，共计有五分矣。阳入于阴，则阴受气，而卫气亦循脉度之十六丈二尺而行二十五周，常从足少阴注于肾者，谓夜行于五脏之阴亦二十五周。是故夜之日行一舍，人气行于阴一周与十分脏之八，亦如阳行之二十五周而有奇分也。十分脏之二者，谓夜有五分之奇分也。合而计之，以夜行十六丈二尺之奇分，与夜行五脏之奇分，共有十分矣。以昼行十分身之四，与夜行十分脏之二，合有奇分十五分矣。是故人之所以卧起之时有早晏者，奇分之不尽故也。盖谓奇分或日有五分，夜有十分，或日有十分，夜止五分，不尽在日之四而脏之二也。日有五分则卧早，日有十分则卧晏，夜余五分则起早，夜余十分则起晏，此盖假人之卧起，以明昼夜阴阳之变化不测也。有奇分之十五分者，计周天三百六十五度之所余也。天周二十八宿，而一面七星，四七二十八星，而分布于周天之度，日行十四宿，卫行二十五周，夜行十四宿，卫行二十五周，分而计之，五七三百五十度，而尚少一十五度，故有十五分之奇分，此皆出于理数之自然，而非人之知力所能损益也。`】  

黄帝曰：卫气之在于身也，上下往来不以期，候气而刺之，奈何？伯高曰：分有多少，日有长短，春秋冬夏，各有分理，然后常以平旦为纪，以夜尽为始。是故一日一夜水下百刻。二十五刻者，半日之度也。常如是无已，日入而止。随日之长短，各以为纪而刺之，谨候其时，病可与期。失时反候者，百病不治。故曰：刺实者，刺其来也；刺虚者，刺其去也。此言气存亡之时，以候虚实而刺之。是故谨候气之所在而刺之，是谓逢时。在于三阳，必候其气在于阳而刺之；病在于三阴，必候其气在阴分而刺之。  

【`马莳曰：此言刺诸经者，必候卫气之所在而刺之也。帝疑卫气在于人身，上下往来，理当候其气之在阳在阴而刺之，若不以期候其气之所在而刺之者奈何？伯高言正当候其气之所在而刺之也。故虽日之所分，有多有少，春分后日长，秋分后日短，而春夏秋冬，其昼夜刻数各有分理，然所以候卫气者，常以平旦为纪，则知其行于阳经，以夜尽为始，则知其行于阴经。是故一日一夜，水下百刻，其二十五刻者，四分之一，半日之度也，常如是无已。日出而起，日入而止，随日之长短，大约以半日为纪而刺之，谨候其时，则病可与期。若失时反候，则百病不治。故曰，病实者当泻之，宜乘其气之来而迎之。病虚者当补之，宜乘其气之往而随之。所谓气有来去，即气有存亡，气有存亡，即可候病有虚实而刺之，是谓之逢时也。故昼行于手足之三阳，必候其气在于阳而刺之。夜行于手足之三阴，必候其气在于阴而刺之。其气三阳三阴者，下文正详言之。`】  

【`张志聪曰：此论四时昼夜有长短之分，然各有分理，以定气之在阳在阴也。如春秋昼夜平分之时，常以平旦为纪，以夜尽为始，日出卯初一刻，以一刻人气在太阳为始，二刻在少阳，三刻在阳明，四刻在阴分，一日一夜，水下百刻为一周，二十五刻者，半日之度也，至日入而止为昼，随日之长短，皆以卯初一刻，人气在太阳为纪而刺之，谨候其人气在于阳分之时，以刺阳病，人气在于阴分之时，以刺阴病，此病可与期而愈，如失时反候，百病不治也。实者，邪气实也。来者谓气之始来，如邪在阳分，以水下一刻、五刻、九刻，气始来于阳而即刺之，所谓迎而夺之也。虚者，正气虚也。去者谓气之已去。如阳气虚者，以水下三刻、七刻、十一刻，人气将去阳而之阴之时以刺之，所谓追而济之也。如病在阴之虚实者，亦如此法，是谓逢时。如病在于三阳，必候其气在于阳而刺之，病在于三阴，必候其气在于阴而刺之。`】  

【`倪仲玉曰：必候其气在于阳者，在三阳之分也；在于阴者，在三阴之分也。以三阴三阳之为病，亦候其气之在于三阴三阳之分治之。`】  

水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分；水下五刻，人气在太阳；水下六刻，人气在少阳；水下七刻，人气在阳明；水下八刻，人气在阴分；水下九刻，人气在太阳；水下十刻，人气在少阳；水下十一刻，人气在阳明；水下十二刻，人气在阴分；水下十三刻，人气在太阳；水下十四刻，人气在少阳；水下十五刻，人气在阳明；水下十六刻，人气在阴分；水下十七刻，人气在太阳；水下十八刻，人气在少阳；水下十九刻，人气在阳明；水下二十刻，人气在阴分；水下二十一刻，人气在太阳；水下二十二刻，人气在少阳；水下二十三刻，人气在阳明；水下二十四刻，人气在阴分，水下二十五刻，人气在太阳。此半日之度也。从房至毕一十四舍，水下五十刻，日行半度，回行一舍，水下三刻与七分刻之四。大要曰，常以日之加于宿上也，人气在太阳。是故日行一舍，人气行三阳，行于阴分，常如是无已，与天地同纪，纷纷(白分)(白分)，终而复始，一日一夜，水下百刻而尽矣。 【`(白分)，音巴。`】  

【`马莳曰：此承上文而详卫气有在阳在阴之时，正当候其气而刺之也。方漏水下一刻，则卫气在足手太阳经。漏水下二刻，则卫气在足手少阳经。漏水下三刻，则卫气在足手阳明经。然卫气慓悍疾利，故日间虽当行于阳经而又于漏下四刻之时，则入足少阴肾经。本经邪客篇云：卫气者出其悍气之慓疾，而先行于四末分肉皮肤之间而不休者也。昼日行于阳，夜行于阴，常从足少阴之分间，行于五脏六腑者是也。故曰，水下四刻，卫气在阴分。下文水下八刻、十二刻、十六刻、二十刻、二十四刻皆曰在阴分者，俱指足少阴肾经而言也。然入于阴分，而日当为昼，故漏水下五刻之时，则又出于阳分，而在足手太阳经；漏水下六刻，则卫气在足手少阳经；水下七刻，则卫气在足手阳明经；至于八刻，则间行于足少阴肾经。水下九刻，则卫气又出而在足手太阳经；水下十刻，则卫气在足手少阳经；水下十一刻，则卫气在足手阳明经；水下十二刻，则卫气又间行于足少阴肾经之分。水下十三刻，则卫气又出而在足手太阳经；水下十四刻，则卫气在足手少阳经；水下十五刻，则卫气在足手阳明经；水下十六刻，则卫气又间行足少阴肾经之分。水下十七刻，则卫气又出而在足手太阳经；水下十八刻，则卫气在足手少阳经；水下十九刻，则卫气在足手阳明经；水下二十刻，则卫气又间行于足少阴肾经之分。水下二十一刻，则卫气又出而在足手太阳经；水下二十二刻，则卫气在足手少阳经；水下二十三刻，则卫气在足手阳明经；水下二十四刻，则卫气又间行于足少阴肾经之分。水下二十五刻，则又出而在足手太阳经。此乃半日之间所行之度也。至于再行半日，从房至毕，行一十四舍，则水下五十刻矣。又日行半度，转行一舍，则水下三刻与七分刻之四，大要曰，常以日之加于宿上也，人气在太阳。是故日行一舍，人气行三阳，行于阴分，常如是无已，与天地同纪，纷纷然，(白分)(白分)然，气虽似乱而似章，终而复始，一日一夜，水下百刻而尽矣。`】  

【`张志聪曰：此论卫气应天道之绕地环转，在阳在阴，以为取刺之法。夫阳者，天气也，主外。阴者，地气也，主内。少阴之上，君火主之。君火者，日之太阳也。日随天道环转，昼明夜晦，盖天运以日光明也。是以水下一刻，至水下二十五刻，此半日之度也。从房至毕一十四舍，水下五十刻，日行天度之半，回行一舍者，繞地迥转，从昴至心而又行一舍也。水下三刻者，谓五十三刻，而又加于太阳与七分刻之四者，有一分二厘五毫之奇分也。此卫气随天道绕地环转，昼夜皆行于三阳之分，是以五十三刻，而复行于太阳。故大要曰，常以日之加于宿上也，人气在太阳。谓昼夜日之加于舍上，皆以太阳为始也。是故日行一日，人气行于三阳，而行于阴分，常如是无已，与天地同纪，谓地居天之中，而天道运行于地之外也。纷纷(白分)(白分)者，谓杂乱纷纭，而仍有明白之分度也。夫卫气昼行于阳，夜行于五脏之阴者，应天气之入于地中，有寒暑之往来。卫气环转一周行于三阳之分二十五周者，天道环转于地之下也。故病在于三阳，必俟其气在阳而刺之，病在于三阴，必俟其气在阴分而刺之。阴分者，少阴之分，少阴乃三阴之主也。卫气昼行于三阳，夜行于五脏，共计行五十周，应天运环转于地之外，昼夜止行二十五周，此气之有徐駃矣。若夫大会于风府，日下一节，二十二日内行于伏冲，其行九日，上出于缺盆，其所行更迟矣。经言卫气慓悍滑疾，而所行疾徐不同，此皆出于理数之自然，又非人之知力所能臆度也。　王子律曰：昼夜行于三阳，乃在肌表气分，与昼夜循经而行，大略相同。经脉应地之经水，抑水流速而气行缓欤？`】  

### 九宫八风篇第七十七

【`马莳曰：内论九宫八风，故名篇。`】  

立秋二 【`元委西南方`】 　秋分七 【`仓果西方`】 　立冬六 【`新洛西北方`】  夏至九 【`上天南方`】 　招摇中央　冬至一 【`叶蛰北方`】  立夏四 【`阴洛东南方`】 　春分三 【`仓门东方`】　立春八 【`天留东北方`】　　太乙常以冬至之日，居叶蛰之宫四十六日，明日居天留四十六日，明日居仓门四十六日，明日居阴洛四十五日，明日居天宫四十六日，明日居元委四十六日，明日居仓果四十六日，明日居新洛四十五日，明日复居叶蛰之宫，日冬至矣。太乙日游，以冬至之日，居叶蛰之宫，数所在日，从一处至九日，复反于一，常如是无已，终而复始。太乙移日，天必应之以风雨，以其日风雨则吉，岁美民安少病矣。先之则多雨，后之则多汗。太乙在冬至之日有变，占在君；太乙在春分之日有变，占在相；太乙在中宫之日有变，占在吏；太乙在秋分之日有变，占在将；太乙在夏至之日有变，占在百姓。所谓有变者，太乙居五宫之日，疾风折树木，扬沙石。各以其所主占贵贱，因视风所从来而占之。风从其所居之乡来为实风，主生长养万物；从其冲后来为虚风，伤人者也，主杀主害者。谨候虚风而避之，故圣人日避虚邪之道，如避矢石然，邪弗能害，此之谓也。  

【`马莳曰：此言太乙居九宫之日各有所忌也。太乙者，岁神也，常以冬至之日，居于坎方叶蛰之宫，计有四十六日。至次日乃第四十七日也，则为立春，而居于艮方之天留宫，亦计四十六日，连前共计九十二日。至次日乃第九十三日也，则为春分，而居于震方之仓门宫，亦计四十六日，连前共计一百三十八日。至次日乃一百三十九日也，则为立夏，而居于巽方之阴洛宫，亦计四十五日，连前共计一百八十三日。至次日乃一百八十四日也，则为夏至，而居于离方之上天宫，亦计四十六日，连前共计二百二十九日。至次日乃二百三十日也，则为立秋，而居于坤方之元委宫，亦计四十六日，连前共计二百七十四日。至次日乃二百七十五日也，则为秋分，而居于兑方之仓果宫，亦计四十六日，连前共计三百二十一日。至次日乃三百二十二日也，则为立冬，而居于干方之新洛宫，亦计四十五日，连前共计三百六十五日。至次日乃来岁之冬至，又居坎方之叶蛰宫矣。其太乙所游之日，假如冬至居叶蛰之宫。照图数所在之日，从一处至九，冬至为一，立秋为二，春分为三，立夏为四，中央为五，立冬为六，秋分为七，立春为八，夏至为九，复反于冬至之一，常如是轮之无已，终而复始。遇太乙移日，天必应之以风雨，此日有风雨，则必岁美民安少病；先于所移之日而有风雨，则天必多雨，后于所移之日而有风雨，则民必多汗。不唯是也，太乙在冬至之日有变，当占在君；在春分之日有变，当占在相；在中宫之日有变，当占在吏；在秋分之日有变，当占在将；在夏至之日有变，当占在百姓。所谓有变者，太乙居东南西北中央五宫之日，所病者有大风折木扬沙石，各以其所主之宫，与其分之贵贱，如君相吏将民之谓也。其风从所居之乡来，如冬至来自北方，春分来自东方之谓，是之谓实风也，主生长以养万物者。或从其冲后而来，如冬至从南西二方而来，春分从西北二方而来，夫是之谓虚风也，主杀害以伤人者。谨宜审候此虚风而避之，唯圣人避之如矢石，所以邪弗能害也。又按本经岁露篇，以太乙冬至居叶蛰宫，而风雨从南方来者为虚风，立春之日，而风雨从西方来者为虚风，则此篇所谓从后来者为虚风，须知东以西与北为后，南以北与东为后，西以东与南为后，北以南与西为后也。`】  

【`卢良侯曰：此篇论太乙所居之宫，徙游之日，以下应君民将相之安否也。太乙，北极也。斗杓所指之辰，谓之月建，即气令所主之方，月令五日谓之候，三候谓之气，三气谓之节。冬至子之半，一阳初动，乃岁时之首也。是以太乙常以冬至之日，居叶蛰之宫。叶蛰，坎宫也。本宫居四十六日，明日四十七日，徙居于天留之宫。天留，艮宫也。居四十六日，明日徙居仓门之宫。仓门，震宫也。居四十六日，明日徙居于阴洛之宫。阴洛，巽宫也。居四十五日，明日徙居于天宫。天宫，离宫也，居四十六日，明日徙居于元委之宫。元委，坤宫也。居四十六日，明日徙居于仓果之宫。仓果，兑宫也。居四十六日，明日徒居于新洛之宫。新洛，干宫也。居四十五日，明日四十六日，复居于叶蛰之宫。是明岁之冬至矣。常如是无已，终而复始，此太乙一岁所居之宫也。数所在日者，以所在之宫，数至九日，而复反于本宫也。如居叶蛰之宫，则从叶蛰之一处，一日而至天留，二日而至仓门，三日而至阴洛，四日而至天宫，五日而至中宫，六日而至元委，七日而至仓果，八日而至新洛，九日而复反于叶蛰之宫。如居天留之宫，即从天留数至九日，而复反于天留也。常如是无已，终而复始。风雨者，天地阴阳之和气，是以太乙移宫之日，天必应之以风雨，其本日风雨则吉，岁美民安少病。如先期而风雨，主多雨水，多汗当作多旱，后期而风雨则多旱燥，此太乙出游之第一日，即移宫之第四十七日也。二至二分，乃阴阳离合之候，中宫乃占八风之时，是以递居本宫之第一日有变，则占在君民将相也。疾风折木扬沙，暴戾之变气也。实风者，春之东风，夏之南风，秋之西风，冬之北风，春夏交之东南风，秋冬交之西北风，此天地四时之正气，故主生长养万物。从其冲后来者，如冬至从南西二方而来，春分从西北二方而来，是为虚乡不正之风，主伤人而杀害万物。故圣人日避虚邪之道，如避矢石。日避者，太乙出游之一日也，此太乙日游于九宫也。　倪仲玉曰：坎宫名叶蛰者，冬令主蛰封藏，至一阳初动之时，蛰虫始振，故名曰叶蛰。艮官名天留者，艮为山，止而不动，因以为名。震宫名仓门者，仓藏也，天地万物之气，收藏至东方春令而始震动开辟，故名仓门。巽宫名阴洛者，《洛书》以二四为肩，巽官位居东南而主四月，因以为名。离宫名天宫者，日月丽天，主离明在上之象，因以为名，坤宫名元委者，坤为地，元幽远也，委随顺也，地道幽远柔顺，是以名之。兑宫名仓果者，果实也，万物至秋而收藏成实，是以名之。干宫名新洛者，新始也，《洛书》戴九履一，一乃干之始也。此九宫之位，应于八方四时，各随时而命名也。`】  

是故太乙徙立于中宫，乃朝八风以占吉凶也。风从南方来，名曰大弱风，其伤人也，内舍于心，外在于脉，气主热；风从西南方来，名曰谋风，其伤人也，内舍于脾，外在于肌，其气主为弱；风从西方来，名曰刚风，其伤人也，内舍于肺，外在于皮肤，其气主为燥；风从西北方来，名曰折风，其伤人也，内舍于小肠，外在于手太阳脉，脉绝则溢，脉闭则结不通善暴死；风从北方来，名曰大刚风，其伤人也，内舍于肾，外在于骨与肩背之膂筋，其气主为寒也；风从东北方来，名曰凶风，其伤人也，内舍于大肠，外在于两胁腋骨，下及肢节；风从东方来，名曰婴儿风，其伤人也，内舍于肝，外在于筋纽，其气主为身湿；风从东南方来，名曰弱风，其伤人也，内舍于胃，外在肌肉，其气主体重。此八风皆从其虚之乡来，乃能病人。三虚相搏则为暴病卒死；两实一虚，病则为淋露寒热；犯其雨湿之地则为痿。故圣人避风，如避矢石焉。其有三虚而偏中于邪风，则为击仆偏枯矣。  

【`马莳曰：此又言朝八风可以占吉凶也。南方属火，主于热，人之心应之，通于脉，故风从南方来者，名曰大弱风，其伤人内舍于心，而外在于脉，其气主于为病之热也。西方属金，主于燥，人之肺应之，通于皮肤，故风从西方来者，名曰刚风，其伤人内舍于肺，而外在于皮肤，其气主于为病之燥也。北方属水，主于寒，人之肾应之，通于骨，故风从北方来者，名曰大刚风，其伤人内舍于肾，而外在于骨及肩背内之膂筋，其气主于为病之寒也。东方属木，主于风湿，人之肝应之，通于筋纽，其气主于为病之风湿也。夫东方主风而曰湿病者，以风为婴儿，其气尚柔，而不能胜湿故也。其从西南方来者为谋风，主伤于脾，而外在于肌，其气主为弱。东南方来者为弱风，以辰主于土也，内伤于胃，而外在肌肉，其气主体重。西北方来者为折风，内伤于小肠，而外在手太阳之脉，东北方来者为凶风，内伤于大肠，而外在两胁旁骨，下及肢节，以大肠与别腑不同，皆能受伤者也。此八风者，皆从其冲后来为虚风，即虚之乡来也。如立冬而风从南方西方来。立春而风从北方西方来，立夏而风从北方东方来，立秋而风从南方东方来者，是也。三虚者，据《素问》刺法本病二篇，则以人忧愁思虑，伤心及汗出，于心惊而夺精，为人二虚，遇司天失守，为天之虚为三虚，据后岁露论以乘年之虚为一虚，即司天失守是也。逢月之虚为一虚，即月郭空则海水东盛云云是也。失时之和为一虚，即春应暖而反寒之盛是也。据此篇其人已虚，其风又虚，其岁又虚，是谓三虚，三虚相搏，则为暴病卒死矣。假如人实岁实而风虚，则止为淋露寒热，盖人为露所淋，必发为寒热也。或犯其雨湿之地，则为痿病。故圣人避此虚邪之风，如避矢石，若有三虚而为邪风偏中之，则又为击仆为偏枯矣。击仆者，如击之而仆晕也。偏枯者，或左或右偏枯也。`】  

【`卢良侯曰：太乙出游之第五日，立于中宫，乃朝八风以占吉凶，八风者，四正四维之风也。人之五脏，生于五方五行，内合六腑，外合于皮脉肉筋骨，是以八方不正之风，内伤脏腑，外病形身，此皆从其虚之乡来，乃能病人也。如居叶蛰之宫，而出游之第五日，风从南西二方而来，如居仓门之宫，而出游之第五日，风从西北二方而来，数所在日而来不正之风，皆谓之虚风也。三虚者，乘年之虚，逢月之虚，失时之和，三虚相搏，则为暴病卒死。两实一虚者，止伤于虚风也。淋露寒热者，汗出而为寒为热也。犯其雨湿之地，则风湿相搏而为痿。其有三虚而偏中于邪风，则为击仆偏枯，故圣人避风，如避矢石焉。`】  

【`倪仲玉曰：重言圣人避风如避矢石者，上节谓避太乙出游之第一日，此避太乙立于中宫所朝之八风也。`】

## 卷六十八  

### 九针论篇第七十八

黄帝曰：余闻九针于夫子，众多博大矣。余犹不能寤，敢问九针焉生？何因而有名？岐伯曰：九针者，天地之大数也，始于一而终于九。故曰，一以法天，二以法地，三以法人，四以法时，五以法音，六以法律，七以法星，八以法风，九以法野。黄帝曰：以针应九之数奈何？岐伯曰：夫圣人之起天地之数也，一而九之，故以立九野，九而九之，九九八十一，以起黄锺数焉，以针应数也。一者，天也。天者，阳也。五脏之应天者肺，肺者，五脏六腑之盖也。皮者，肺之合也，人之阳也。故为之治针，必以大其头而锐其末，令无得深入而阳气出。二者，地也。人之所以应土者，肉也。故为之治针，必筒其身而圆其末，令无得伤肉分，伤则气得竭。三者，人也。人之所以成生者，血脉也。故为之治针，必大其身而圆其末，令可以按脉勿陷，以致其气，令邪气独出。四者，时也。时者，四时八风之客于经络之中为瘤病者也。故为之治针，必筒其身而锋其末，令可以泻热出血而痼病竭。五者，音也。音者，冬夏之分，分于子午。阴与阳别，寒与热争，两气相搏，合为痈脓者也。故为之治针，必令其末如剑锋，可以取大脓。六者，律也。律者，调阴阳四时，而合十二经脉。虚邪客于经络，而为暴痹者也。故为之治针，必令尖如牦，且圆且锐，中身微大，以取暴气。七者，星也。星者，人之七窍。邪之所客于经而为痛痹，舍于经络者也。故为之治针，令尖如蚊升(上亡下虫)喙，静以徐往，微以久留，正气固之，真邪俱往，出针而养者也。八者，风也。风者，人之股肱八节也。八正之虚风，八风伤人，内舍于骨解腰脊节腠理之间为深痹也。故为之治针，必长其身，锋其末，可以取深邪远痹。九者，野也。野者，人之节解皮肤之间也。淫邪流溢于身，如风水之状而溜，不能过于机关大节者也。其为之治针，令小大如铤，其锋微圆，以取大气之不能过于关节者也。黄帝曰：针之长短有数乎？岐伯曰：一曰镵针者，取法于巾针，去末寸半卒锐之，长一寸六分，主热在头身也。二曰圆针，取法于絮针，筒其身而卵其锋，长一寸六分，主治分肉间气。三曰鍉针，取法于黍粟之锐，长三寸半，主按脉取气令邪出。四曰锋针，取法于絮针，筒其身，锋其末，长一寸六分，主痈热出血。五曰铍针，取法于剑锋，广二分半，长四寸，主大痈脓两热争者也。六曰圆利针，取法于牦针，微大其末，反小其身，令可深内也，长一寸六分，主取痈痹者也。七曰毫针，取法于毫毛，长一寸六分，主寒热痛痹在络者也。八曰长针，取法于綦针，长七寸，主取深邪远痹者也。九曰大针，取法于锋针，其锋微圆，长四寸，主取大气不出关节者也。针形毕矣。此九针大小长短法也。【`寤，同悟。鍉，音时。深内之内，同纳。`】  

【`马莳曰：此言九针所以应天地之数，而详其大小长短之法也。夫九针者，应天地之大数，一以法天，二以法地，三以法人，四以法四时，五以法五音，六以法六律，七以法七星，八以法八风，九以法九野，正以圣人起天地之数，一以至九，故分天下为九野，若九而九之，则为八十一，乃黄锺之数亦然也。以针应数，故制之为九针耳。第一针应天。盖天属阳，而五脏应天者惟肺，肺为五脏之华盖，皮则为肺之合，乃人之阳也，故为之治针者，其头大，象天之阳也，其末锐，令无得深入，而使阳气出也。故下文一曰镵针者，取法于巾针，其头虽大，其近末约寸半许而渐锐之，计长一寸六分，主热在头身者用之，正以出阳气也。第二针应地。夫地为土，人之应土者惟肉，故为之治针者，其身虽筒，其末则圆，令无得伤肉分，则邪得竭。故下文二曰圆针，取法于絮针，筒其身而卵其锋，长一寸六分，主治分肉之气也。第三针应人。夫人所以成其身而得生者唯血脉，故为之治针者，其身则大，其末则圆，令可以按脉而勿陷，以致复其正气，令邪气独出耳。故下文三曰鍉针，取法于黍粟之锐，长三寸半，主按脉取气，令邪气之出也。第四针应四时也。四时有八风，而客于经络中乃为瘤病，瘤者留也，痼病也，故为之治针者，必筒其身而锋其末，令可以泻其热，出其血，而使痼病之得竭。故下文四曰锋针，取法于絮针，其身则筒，其末则锋，长一寸六分，主痈热出血也。第五针应五音。夫五音主冬夏之分，以子午而分，所以为病者，阴与阳别，寒与热争，两气相搏，合为痈脓，故为之治针者，令其末如剑锋，可以取大脓也。故下文五曰铍针，取法于剑锋，广二分半，长四寸，主大痈脓两热相争者也。第六针应六律，夫六律所以调阴阳四时而合于人身十二经脉，令虚邪客于经络而为暴痹，故为之治针者，必令其尖如牦，且圆且锐，其中身则微大，所以取此暴气也。故下文六曰圆利针，取法于牦针，其末微大，其身反小，令可深纳，其针长一寸六分，主取痈痹者也。第七针应七星。盖天有七星。人有七窍，为邪之所客，则舍于经络而为痛痹，故为之治针者，令尖如蚊(上亡下虫)之喙，静以徐往，微以久留，则正气因之而复其真，邪虽俱往，以出针而可以养其正气，不使之外泄也。故下文七曰毫针，取法于毫毛，长一寸六分，主治寒热痛痹在络者也。第八针应八风。盖人之手足，各有股肱关节计八今八正之虚风，即八风以伤人，则内于骨解腰脊节腠理之间为深痹，故为之治针者，必长其身，锋其末，而可以取深远之痹。故下文八曰长针，取法于綦针，长七寸，正主于取深远之邪痹也。第九针应九野。夫人之节解皮肤之间，似地之有九野，而淫邪流泆于身，如风水状不能通于机关大节，故为之治针者，令小其状，可大如铤，其锋微圆，以取大气之不能过于关节。故下文九曰大针者，取法于锋针，其锋微圆，正以取大气不能过关节者也。`】  

【`张志聪曰：此篇论九针之大道，应天地之大数，而合之于人，人之身形，应天地阴阳，而合之于针。天地人者，三才之道也，天地之大数，始于一而成于三，三而三之而成九，九而九之，九九八十一，以起黄锺之数焉。肺属金而位尊高，为脏腑之盖，故应天者肺。脾属土而外主肌肉，故应土者脾。血脉者，人之神气也，故人之所以成生者，血脉也，经络出于四肢，以应岁之十二月，故合于四时八风。七窍在上，故应天之七星。骨有八节，故应八方之风。九野者，在天为分野，在地为九州，在人为头首膺喉手足腰胁。故曰，其气九州九窍，皆通于天。此针道通于天地，而各有其式，各有其用，人之血气少有留滞，则为痹为痈，是以九针皆取气取痹取痈。`】  

黄帝曰：愿闻身形应九野奈何？岐伯曰：请言身形之应九野也。左足应立春，其日戊寅己丑；左胁应春分，其日乙卯；左手应立夏，其日戊辰己巳；膺喉首头应夏至，其日丙午；右手应立秋，其日戊申己未；右胁应秋分，其日辛酉；右足应立冬，其日戊戌己亥；腰尻下窍应冬至，其日壬子；六腑膈下三脏应中州，其大禁，大禁太乙所在之日，及诸戊己。凡此九日，善候八正所在之处，所主左右上下，身体有痈肿者，欲治之，无以其所直之日溃治之，是谓天忌日也。  

【`马莳曰：此言身形之应九野，而天忌乃所当知也。人之左胁，应春分，而乙卯日属木居左，故应之。右胁应秋分，而辛酉日属金居右，故应之。膺喉首头应夏至，而丙丁日属火居南，故应之。腰尻下窍应冬至，而壬子日属水居北，故应之。至于左足应立春，戊寅己丑日应之，盖戊己主土兼四方，而寅丑则居东北方也。右足应立冬，戊戌己亥日应之，盖戊己主土兼四方，而戌亥则应西北方也。左手应立夏，戊辰己巳日应之，盖戊己主土兼四方，而辰巳则应东南方也。右手应立秋，戊申己未日应之，盖戊己主土兼四方，而申未则居西南方也。六腑与膈下之脾肝肾三脏应于中州，乃大禁者也。盖大禁在诸戊己之日，而太乙所在之日，即如冬至居叶蛰、立春居天留、春分居仓门、立夏居阴洛之类是也，亦宜禁之。凡此九者，善候八正所在之处，则主左右上下身体有痈肿者，苟欲治之，无以其所值之日治而溃之，是乃天忌之日，不可以轻犯也。`】  

【`张志聪曰：九野者，九州之分野也。按星书立春应天文箕尾分野禹贡冀州之域，春分应天文心房分野禹贡徐州之域，立夏应天文翼轸分野禹贡荆州之域，夏至应天文井鬼分野禹贡雍州之域，立秋应天文参井分野禹贡梁州之域，秋分应天文奎娄分野禹贡兖州之域，立冬应天文危室分野禹贡青州之域，冬至应天文牛斗分野禹贡扬州之域，中州应天文张柳分野禹贡豫州之域。盖地有九野九州，人有九窍九脏，皆上通于天气，是以身形应九野，而合于天之四时八节也。手足之主戊己者，土属四肢也。岁半以上，天气主之；岁半以下，地气主之。膺喉头首应夏至者，身半以上为阳也；腰尻以下应冬至者，身半以下为阴也。丙午属火，故主夏；壬子属水，故主冬。胁主外内出入之枢，故主春秋二分，盖春主阳气上而阴气下，秋主阴气上而阳气下也。乙卯属木，主于东方，故其日乙卯；辛酉属金，主于西方，故其日辛酉。六腑膈下三脏，居形身之中而在下，故应地之中州。太乙所在之日，谓移宫出游之一日，并立中宫之日也。八正者，八方之正位，所以候八风之虚邪以时至者也。所直之日，谓太乙所在之日，及诸戊己。凡此九者，是谓天忌日也。　王子律曰：按《遁甲经》云：六戊为天门，六己为地户，故为天忌。　卢良侯曰：肺应天，心应日，故止膈下之三脏应地。　倪仲玉曰：气从下而上，故左足应立春。右足应立冬者，气复归于下也。`】  

形乐志苦，病生于脉，治之以灸刺。形苦志乐，病生于筋，治之以熨引。形乐志乐，病生于肉，治之以针石。形苦志苦，病生于咽喝，治之以甘药。形数惊恐，筋脉不通，病生于不仁，治之以按摩醪药。是谓形。  

【`马莳曰：此言病有形志之苦乐不同，而治之者亦异也。形在外，志在内有等外形虽乐，而内志则苦，故志属于心，心合于脉，所以病在于脉也，当灸刺随宜以治之。有等外形不乐，而内志则乐，则筋以劳而伤，所以病生于筋也，当火熨导引治之。有等外形既乐，而内志亦乐，则血气凝滞，病生于肉，当以针石治之。有等外形既苦，而内志亦苦，则血气枯焦，病生于咽隘，当以甘和之药治之。有等形受劳苦，数被惊恐，筋与血脉皆不相通，则病生为不仁，不仁者，痛痒不知也，当按摩酒药兼用之。是皆五形五志之受病者如此。`】  

【`张志聪曰：此言人有贵贱君子小人之不同，形志有偏苦偏乐之异，故治法亦宜守一勿失也。夫富贵之人，形乐志苦，村野之人，形苦志乐，形乐者四体不运，则血气留滞，故当治之以灸刺而通血脉。形苦者劳其筋骨，故当治之以熨引，以舒其筋。形乐志乐，则心广体胖，故当治之针石以疏其气。志者，心之所发也。咽乃胃腑之门，而胃主肌形，喝当作(骨曷)，(骨曷)骭也乃蔽心之骨，而内应于心脏，故形志皆苦者，病生于咽(骨曷)，此病在不足，故当调之以甘药也。惊伤心肝，恐则伤肾，是以形数惊恐，则筋脉不通，荣气不行，则为不仁，此病因于内，故当治之以按摩醪药，是谓五形志也。`】  

五脏气：心主噫，肺主咳，肝主语，脾主吞，肾主欠。  

【`马莳曰：此言五脏之气为病也。按三部九候论曰：心为噫，脉解篇云：所谓上走心为噫者，阴盛而上走阳明，阳明络于心，故上走心为噫也。本经口问篇黄帝曰：人之噫者何气使然？岐伯曰：寒气客于胃，厥逆从下上散，复出于胃，故为噫。夫曰心为噫，又曰寒气客于胃，正以心气主噫，而胃又有寒，故从之而转耳。至于本经经脉篇论脾之为病，亦曰善噫，盖脾胃之病无以异也。《素问》阴阳应象大论言肺在变动为咳，故肺主于咳也。又曰肝在声为呼，而此曰语者，彼言声而此言病也。吞者，食咽也，然病时气亦能吞也。欠者，张口转气也。本经口问篇黄帝问曰：人之欠者何气使然？岐伯答曰：卫气昼日行于阳，半夜则行于阴，阴者主夜，夜者卧，阳者主上，阴者主下，故阴气积于下，阳气未尽，阳引而上，阴引而下，阴阳相引，故数欠，此阴阳之上下也。`】  

【`张志聪曰：此以下明乎九针之道，更当知五运六气之微，合人之五脏六腑十二经脉也。噫者，中焦之逆气。本经曰，阴阳上下相引，故数欠，当泻足少阴，补足太阳，盖肾气上逆，欲引而下，则为欠。`】  

六腑气：胆为怒，胃为气逆哕，大肠小肠为泄，膀胱不约为遗溺，下焦溢为水。  

【`马莳曰：此言六腑之气为病也。阴阳应象大论曰：肝在志为怒。而此曰胆为怒者，以肝与胆为表里也。胃为气逆为哕者，盖胃为水谷之海，惟胃气不和则气逆。按《灵枢》口问篇岐伯曰：谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相逆，而复出于胃，故为哕。大肠小肠为泄者，盖大肠为传道之腑，小肠为受盛之腑，今受盛之气既虚，传道之司不禁，故为泄利之证也。膀胱不约为遗溺。《素问》灵兰秘典论曰：膀胱者，州都之官，津液藏焉，气化乃能出矣。又脉要精微论曰：水泉不止者，是膀胱不藏也。今膀胱之气不足，而不能藏，故为遗溺如此也。下焦溢为水，此下焦者，即营卫生会篇上中下之下焦也。下焦之气不足，故泛溢而为水病耳。`】  

【`王子律曰：胆者中正之官，决断出焉，故气逆则为怒。下焦如渎，水道出焉，病则反溢而为水病矣。`】  

五味：酸入肝，辛入肺，苦入心，甘入脾，咸入肾，淡入胃，是谓五味。  

【`马莳曰：此言五味之入五脏也。`】  

【`张志聪曰：伯高云，胃者，五脏六腑之海也，水谷皆入于胃，五脏六腑，皆禀气于胃，五味各走其所喜，谷气津液已行，营卫大通以次传下。`】  

【`王子律曰：淡附于甘，故淡入胃。`】  

五并：精气并肝则忧，并心则喜，并肺则悲，并肾则恐，并脾则畏，是谓五精之气并于脏也。  

【`马莳曰：此言五脏之精气，并于所虚之脏也。阴阳应象大论曰：肝在志为怒，心在志为喜，肾在志为恐，今肝虚而余脏精气得以并之，则为忧，夫在志为怒而此曰忧者，以肺气得以乘之也。心虚而余脏精气得以并之，则为喜，盖喜者固其所志，而太过于喜则为病也。肺虚而余脏精气得以并之，则为悲，夫在志为悲而此曰忧者，忧甚则为悲也。肾虚而余脏精气得以并之，则为恐，脾虚而余脏精气得以并之，则为畏，夫在志为思而此曰畏，以过思则畏胜也。此乃五脏之气虚而相并者也。`】  

【`王子律曰：肺在志多忧，精气并于肝则忧者，所胜之气乘之也。多阳者多喜，心为阳脏，精气并之，故喜。经云，神有余则笑不休是也。精气并于肺，则肺举而液上溢，液上溢则泣出而悲。肾在志为恐，五精气并之，其间有所胜之气乘之，所不胜侮之，故恐。土气灌于四脏，而四脏之精气反并于脾，故畏。此因脏气虚而余脏之精气并之，皆为病也。阴阳应象论曰：心在志为喜，喜伤心，肾在志为恐，恐伤肾，乃有余而为病，过犹不及也。`】  

五恶：肝恶风，心恶热，肺恶寒，肾恶燥，脾恶湿，此五脏气所恶者也。  

【`马莳曰：此言五脏所恶之邪也。肝属厥阴木，其性与风气相通，而感风则伤筋，故恶风。心属少阴火，其性与暑气相通，而受热则伤脉，故恶热。肺属手太阴金，其性本寒，故恶寒。肾属足少阴水，其性喜润，故恶燥。脾属足太阴土，其性喜燥，故恶湿。`】  

【`王子律曰：肝恶风，心恶热，脾恶湿，恶本气之胜。肺为清金，故恶寒；肾为水脏，故喜润而恶燥。盖五行之道，制生则化，故各有所欲而各有所恶也。`】  

五液：心主汗，肝主泪，肺主涕，肾主唾，脾主涎，此五液所出也。  

【`马莳曰：此言五脏各有液也。`】  

【`王子律曰：水谷入口，其味有五，津液各走其道，五脏受水谷之津液，淖注于外窍，是为五液。津液奉心神化赤而为血，血之液为汗，故心主汗。鼻乃肺之窍，目乃肝之窍，口乃脾之窍，三脏之液，各出于本窍，而为涕为泪为涎也。廉泉玉英，上液之道也。肾之液，从任脉上出于舌下，故肾主唾。又云，肾为水脏，受五脏之精而藏之，肾之液复入心为血，入肝为泪，入肺为涕，入脾为涎，自入为唾。故曰，液者所以灌精濡空窍者也，此谓肾脏之液也。`】  

五劳：久视伤血，久卧伤气，久坐伤肉，久立伤骨，久行伤筋，此五久劳所病也。  

【`马莳曰：此言五脏久劳各有所伤也。久视者必劳心，故伤血；久卧者必劳肺，故伤气；久坐者必劳脾，故伤肉；久立者必劳肾，故伤骨；久行者必劳肝，故伤筋。`】  

【`王子律曰：劳谓太过也。夫四体不劳，则血气不行而为病，是以上古之人，形劳而不倦，盖不可久而太过也。久视损神，故伤血；久卧则气不行，故伤气；脾喜运动，故久坐伤肉；久立则伤腰肾胫膝，故伤骨；行走罢极则伤筋。是五劳而伤五脏所主之形也。`】  

五走：酸走筋，辛走气，苦走血，咸走骨，甘走肉，是谓五走也。  

【`马莳曰：此言五味各有所走也。宣明五气论曰：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。`】  

【`王子律曰：酸苦甘辛咸，五行之味也。血气肉筋骨，五脏之所生也。是以五味各自走其道。`】  

五裁：病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多也，必自裁也，命曰五裁。  

【`马莳曰：此言五味之有五裁，即上节之义也。`】  

【`王子律曰：裁者，酌其适中而不可多也。夫五味入口，内养五脏，外濡形身，病则嗜食，故宜裁之。`】  

五发：阴病发于骨，阳病发于血，阴病发于肉，阳病发于冬，阴病发于夏。  

【`马莳曰：此言五脏之病有所发也。肾为少阴，主于骨，脾为太阴，主于肉，故阴分之病，发于骨肉。心为牡脏，主于血，故阳分之病，发于血。此则以五脏所主言。阳虚不能胜阴，故阳病发于冬，阴虚不能胜阳，故阴病发于夏，此则以五脏之时言也。`】  

【`王子律曰：肾为阴脏，在体为骨，故阴病发于骨。心为阳脏，在体为脉，故阳病发于血。脾为阴中之至阴，在体为肉，故阴病发于肉，即调神论之所谓逆夏气则太阳不长，心气内洞，逆冬气则少阴不藏，肾气浊沉之义，盖因本气自逆而发病也。肝为牡脏，逆冬气则奉生者少，春为痿厥，故肝脏之阳病发于冬。肺为牝脏，逆夏气则奉收者少，秋为痎疟，故肺脏之阴病发于夏。故言五脏发病，有因所生之母气而为病者，有因本气自逆而为病者，以五脏错综而论之，皆能为病者也。`】  

五邪：邪入于阳则为狂；邪入于阴则为血痹；邪入于阳转则为癫疾；邪入于阴转则为喑。阳入之于阴，病静；阴出之于阳，病喜怒。  

【`马莳曰：此言五邪之为病也。邪气不入于阴而入于阳，则阳邪有余而为狂；邪气不入于阳而入于阴，则阴邪有余而为血痹。宣明五气论曰：搏阳则为癫疾，而此曰邪入于阳转则为癫疾，则癫当为巅，正以阳气上升，故项巅有疾，如头痛眩晕等证也。宣明五气论曰：搏阴则为喑，而此曰邪入于阴转则为喑，正以阴为邪伤，则营气不足而为喑也。此曰阴阳者，亦营卫二气也。阳气之邪，入之于阴，则其病也能静。阴气之邪，出之于阳，则其病也多怒。是乃五邪为病也。`】  

【`王子律曰：邪入于阳，则阳盛，阴不胜其阳，则脉流薄疾，并乃狂。又四肢为诸阳之本，阳盛则四肢实，实则能登高也。热盛于身，则弃衣欲走也。阳盛则使人詈骂不避亲疏也。痹者，闭也，痛也，邪入于阴，闭而不行，则留着而为痹痛矣。夫在外者皮肤为阳，筋骨为阴，故曰病在阳者名曰风，病在阴者名曰痹癫，乃重阴邪入于阳，转入于阴，则为癫疾矣。夫心主言，由肾间之动气而后发，邪入于肾脏之阴，转入于心脏之阳，则为喑矣。阳分之邪而入于阴，则病者静，阴分之邪而出于阳，则善怒。上节论五脏之气自伤，此论五脏为邪所病。`】  

五藏：心藏神，肺藏魄，肝藏魂，脾藏意，肾藏志也。  

【`马莳曰：此言五脏各有所藏之神也。按本经本神篇黄帝曰：何谓德气生精神魂魄心意志思智虑？岐伯曰：天之在我者德也，地之在我者气也，德流气薄而生者也。故生之来谓之精，两精相搏谓之神，随神往来谓之魂，并精而出入者谓之魄，所以任物者谓之心，心之所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。又曰：肝藏血，血舍魂；脾藏营，营藏意；心藏脉，脉舍神；肺藏气，气舍魄；肾藏精，精舍志。观此则本节大意可识矣。`】  

五主：心主脉，肺主皮，肝主筋，脾主肌，肾主骨。  

【`马莳曰：此言五脏之所主也。按《素问》痿论曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓，是之谓五主也。`】  

【`王子律曰：上节论五脏内藏之神，此论五脏外合之形。`】  

阳明多血多气，太阳多血少气，少阳多气少血，太阴多血少气，厥阴多血少气，少阴多气少血。故曰刺阳明出血气，刺太阳出血恶气，刺少阳出气恶血，刺太阴出血恶气，刺厥阴出血恶气，刺少阴出气恶血也。【`恶，去声。`】  

【`马莳曰：此言阴阳各经，有血气多少，而刺之者必有其数也。按《素问》血气形志论曰：太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多血少气。又曰：刺阳明出血气，刺太阳出血恶气，刺少阳出气恶血，刺太阴出气恶血，刺少阴出气恶血，刺厥阴出血恶气也。阳明者，手阳明大肠经，足阳明胃经也。太阳者，手太阳小肠经，足太阳膀胱经也。少阳者，手少阳三焦经，足少阳胆经也。太阴者，手太阴肺经，足太阴脾经也。厥阴者，手厥阴心包络经，足厥阴肝经也。少阴者，手少阴心经，足少阴肾经也。其各经气血自有多少，故刺之者，凡多者则出之，少者则恶出之也。`】  

【`王子律曰：此与五音五味篇中之论相同，而重见者，以五运而生六气也。多者宜出，少者不宜，故曰恶。`】  

足阳明太阴为表里，少阳厥阴为表里，太阳少阴为表里，是谓足之阴阳也。手阳明太阴为表里，少阳心主为表里，太阳少阴为表里，是谓手之阴阳也。  

【`马莳曰：此言手足各有阴阳两经为表里也。胃与脾，胆与肝，膀胱与肾，各为表里，乃足之阴阳六经也。大肠与肺，三焦与心包络，小肠与心，各为表里，乃手之阴阳六经也。曰足者，以其井荥俞经合等穴，自足而行也。曰手者，以其井荥俞经合等穴，自手而行也。血气形志论末云：今知手足阴阳所苦，凡治病必先去其血，乃去其所苦，伺之所欲，然后泻有余，补不足。盖言必先去其本经受病之血，乃去其所苦，如肝苦急、心苦缓、脾苦湿、肺苦气上逆、肾苦燥之类；又伺其所欲，如肝欲散、心欲软、脾欲缓、肺欲收、肾欲坚之类，然后分其有余不足而补泻之也。`】  

【`张志聪曰：三阴三阳者，天之六气也，而人亦有此六气，合于手足十二经脉六脏六腑。盖针有九九，人有九九，地有九九，皆上通于天之六六也。`】  

### 岁露论篇第七十九

黄帝问于岐伯曰：经言夏日伤暑，秋病疟，疟之发以时，其故何也？岐伯对曰：邪客于风府，病循膂而下，卫气一日一夜常大会于风府，其明日日下一节，故其日作晏，此其先客于脊背也。故每至于风府则腠理开，腠理开则邪气入，邪气入则病作，此所以日作尚晏也。卫气之行风府，日下一节，二十一日下至尾骶，二十二日入脊内，注于伏冲之脉，其行九日，出于缺盆之中，其气上行，故其病稍益。  

【`马莳曰：此言疟之所发而有晏有早也。帝以疟所发之时，或早或晏为疑，伯言风寒等邪，初时感于风府，系督脉经穴，其邪自项循脊膂而下行，卫气一日一夜，则五十度已毕，而明旦又出于足太阳膀胱经之睛明穴，上至于头，转行后项，大会于督脉之风府。凡人之项骨有三椎，而三椎以下，乃自大椎以下至尾骶骨，有二十一节，共为二十四节，其明日日下一节，故其作也晏矣。盖此邪先客于脊背也。至于日作早者何哉？正以卫气之行于风府，始时邪气随腠理而入者，日下一节，至二十二日则入于脊内，以注于伏冲之脉，由是循伏膂之脉而上行，约有九日，此邪在前出于缺盆之中，其气上行而日高，故其病上行而早也。`】  

【`张志聪曰：全篇大义，论卫气充行于皮肤肌腠，为人身形之外卫。昼行阳，夜行阴，应天运之开阖。一日一夜大会于风府，其明日日下一节，二十二日内注于伏冲之脉，其行九日上出于缺盆。疟者，暑邪藏于肌肤，至秋时阴气外出，阴与阳遇，寒与热争，邪正相持而发为疟也。卫气日下一节，则开其下节之腠理，邪气因开而入，与卫气相遇，而病乃作。伏冲者，冲脉伏行背里，为经络之海，卫气循外而下，从内而上，环转一周，应天道也。`】  

至其内抟于五脏，横连募原，其道远，其气深，其行迟，不能日作，故次日乃稸积而作焉。  

【`马莳曰：此言疟之间日而作者之义也。上节言发有早晏，不出于一日之间所发者，盖每日间有早晏不同也。至有不于每日发之，而次日发者，谓之间日而发也。正以邪气内抟于五脏，横连于募原，其道路远，其邪气深，其所出而行者迟，不与卫气俱行而皆出，故不能日发，而次日乃发也。`】  

【`张志聪曰：内抟五脏者，邪留于五脏之募原也。其道远，其气深，不能与卫气俱行而外出，故不能日作，而间日乃作也。此言卫气夜行于阴也。`】  

黄帝曰：卫气每至于风府，腠理乃发，发则邪入焉。其卫气日下一节，则不当风府，奈何？岐伯曰：风府无常，卫气之所应，必开其腠理，气之所舍节，则其府也。  

【`马莳曰：此言邪气虽因卫气而或入或发，然邪之所感无常形，则凡邪之所舍无常府也。夫卫气每至于风府，则腠理乃发，发则邪入，其邪气随卫气而日下一节，固宜邪之所发者，必从风府而出也。然有不当于风府者奈何？伯言风之所府者无常，如疟论所谓卫气之虚实不同，邪中异所，则不得当其风府也。故邪中于头项者，邪气至头项而病，中于背者，邪气至于背而病，中于腰脊者，邪气至腰脊而病，中于手足者，邪气至手足而病。由是卫气之所出，与邪气合，则必开腠理而病发，信乎邪气之所舍，则其府也，岂必尽由风府而入哉？`】  

【`张志聪曰：此明卫气出缺盆中，其气上行一日一夜，大会于风府，明日日下一节矣。盖岁有三百六十日，而气盈五日九百四十分，则一月该盈四百九十五分，是出于缺盆之第九日，行一日一夜，正朔日之平旦，而大会于风府也。其明日日下一节，则邪与卫气亦会于下节，而不会于风府矣。盖卫气之所应，必开其腠理，开则邪循脊膂而下，入与卫气相遇，则病乃作。故风无常府，谓卫气日下所舍之节则其府也。故曰，常大会于风府。常者，谓一岁之中，常十二大会于风府也。大会者，与督脉相会，盖始于风府，其日下所舍之节，即其府也。`】  

黄帝曰：善。夫风之与疟也，相与同类，而风常在，而疟特以时依，何也？岐伯曰：风气留其处，疟气随经络沉以内抟，故卫气应乃作也。帝曰：善。  

【`马莳曰：此言风证与疟证相似。然风常在，而疟则有时而休也。帝问风证之所感者风也，疟证之所感者，有风有寒有暑，本相似同类，然风证常在，而疟则有时而休，此所以可疑也。伯言风气客于其处，则亦常留其处，所以常在而无作止，惟疟气则随经络而入，日沉而内薄，故必同卫气之应而疟始作也。`】  

【`张志聪曰：风乃天之阳邪，故留于表阳之分。疟乃风寒暑湿之邪，主阴阳寒热之往来，故随经络之出入，沉以内搏，与卫气相应乃作。盖卫气随经络交相逆顺而行者也。`】  

黄帝问于少师曰：余闻四时八风之中人也，故有寒暑，寒则皮肤急而腠理闭，暑则皮肤缓而腠理开，贼风邪气，因得以入乎？将必须八正虚邪，乃能伤人乎？少师答曰：不然。贼风邪气之中人也，不得以时，然必因其开也，其入深，其内极病，其病人也卒暴，因其闭也，其入浅以留，其病也徐以迟。  

【`马莳曰：此言贼风之中人，不必以时，其感之暴而发之迟，非如八正虚邪之有时也。有等贼风之邪气，虽能伤人，而非由于八正者，彼八正虚邪，如前九宫八风篇所谓太乙入徙于中宫，乃朝八风，占吉凶，及本篇下文所谓八正之候，候此者常以冬至之日太乙，立于叶蛰之宫云云者是也。故言贼风邪气之中人也，不得以时：然必因腠理开而入，其入深而内极病，所以病人者，至猝而暴。及因其闭也，入浅以留，故病之所发者，持迟以缓耳。`】  

【`张志聪曰：此言邪气必因其开而入深也。四时有寒暑之往来，故八风之中人也，有寒风而有暑风，寒则皮肤急而腠理闭，暑则皮肤缓而腠理开。然贼风邪气之中人也，盖因人气之虚实开阖，而入有浅深，不因寒暑之开闭也。`】  

黄帝曰：有寒温和适，腠理不开，然有卒病者，其故何也？少师答曰：帝弗知邪入乎？虽平居，其腠理开闭缓急，其故常有时也。黄帝曰：可得闻乎？少师曰：人与天地相参也，与日月相应也，故月满则海水西盛，人血气积，肌肉充，皮肤致，毛发坚，腠理郄，烟垢着，当是之时，虽遇贼风，其入浅不深；至月郭空则海水东盛，人气血虚，其卫气去形独居，肌肉减，皮肤纵，腠理开，毛发残，膲理薄，烟垢落，当是之时，遇贼风则其入深，其病人也卒暴。  

【`马莳曰：此承上文而言人之有病者，其所感之邪亦有时也。上文言贼风邪气，其中人固不以时，而此节则言感之者，亦必有时也。是故有寒温和适，腠理不开，而猝然病者，正以平居之际，其腠理开闭缓急亦有时也。何也？人与天地日月，本相参相应，天之月满，则地之海水盛于西，人气血积于身，而凡肌肉皮肤毛发腠理，皆充密坚郄，虽烟垢亦内着之，故虽遇贼风，其入则浅而不深也。至于月郭既空，则海水盛于东，人之气血亦空虚，凡卫气形体肌肉皮肤腠理膲理，皆减去纵簿，虽烟垢亦落，故一遇贼风，其入既深，而病人亦卒暴矣。此虽有时遇之，然岂如八正虚风与八节相应者哉？`】  

【`张志聪曰：此承上文明人气之虚实开阖，应天时之盛衰，人与天地日月相应也。卫气日行于阳，夜行于阴，应天道之开阖，日丽天而繞地一周。卫气从风府而下至骶骨，注冲脉而上出缺盆，应一月而月与天会。月乃阴魄，故月之盈亏，应水之消长，月郭满则海水西盛，月郭空则海水东盛，盖月有盈昃，亏于西则满于东，月生于西，故从西而盛于东也。卫气者，所以温分肉，充皮肤，肥腠理，司开阖者也。故卫气盛则肌肉充，皮肤致，毛发坚，腠理郄，烟垢着，当是之时，虽遇贼风，其入浅不深。至月郭空则海水东盛，人气血虚，其卫气去而形独居，肌肉减，皮肤纵，腠理开，毛发残。理者肌肉之文理，乃三焦通会之处，故曰焦理。烟垢者火土之余，三焦主火，肌肉主土，故焦理薄则烟垢落，谓肌肉减，腠理开，则肌腠之气亦消散也。当是之时，遇贼风则其入深，其病人也卒暴。夫卫气去者，去形身而内入于伏冲之脉，以二十二日入于内，注于伏冲，其行九日，复出于缺盆，其气上行，是每月朔旦，复出于形身，复会于风府也。故八正神明论曰：月始生则血气始精，卫气始行。夫月晦初苏曰朔，谓卫气至朔日始行于阳，而大会于风府也。此卫气之与天地相参，与日月相应者也。`】  

【`王子律曰：海水初八起汐，十五大潮，念三落汐，是以卫气应月满而盛，至念三而去形也。`】  

黄帝曰：其有卒然暴死暴病者，何也？少师答曰：三虚者，其死暴疾也。得三实者，邪不能伤人也。黄帝曰：愿闻三虚。少师曰：乘年之衰，逢月之空，失时之和，因为贼风所伤，是谓三虚。故论不知三虚，工反为粗。帝曰：愿闻三实。少师曰：逢年之盛，遇月之满，得时之和，虽有贼风邪气，不能危之也，命曰三实。黄帝曰：善乎哉论！明乎哉道！请藏之金匮。然此一夫之论也。  

【`马莳曰：如言人之暴病死者，以其遇三虚不得三实也。乘年之衰者，即《素问》刺法、本病二篇所谓司天失守也。逢月之空者，即上节月郭空则海水东盛云云也。失时之和者，即春应暖而反寒之类也。有此三虚，而贼风伤之，则暴病而死矣。三实反是。然此乃一人之所病也，至于众人同病者，下文详之。`】  

【`张志聪曰：逢年之虚者，六气司天在泉之不及也。逢月之空者，月郭空之时也。失时之和者，四时不正之气也。夫卫气与天地日月相参应，是年之虚，月之空，时之违和，皆主卫气失常。盖卫气者，卫外而为固也。卫气虚则腠理疏，而邪气直入于内，故为暴病卒死。夫三虚三实，民所其由。帝曰，此一夫之论者，谓虚邪贼风，人逢之则中，非比下文之冲风，能伤天下人者也。故圣人避风如避矢石焉。`】  

黄帝曰：愿闻岁之所以皆同病者，何因而然？少师曰：此八正之候也。黄帝曰：候之奈何？少师曰：常以冬至之日，太乙立于叶蛰之宫，其至也，天必应之以风雨者矣。风雨从南方来者为虚风，贼伤人者也。其以夜半至也，万民皆卧而弗犯也，故其岁民少病。其以昼至者，万民懈怠，而皆中于虚风，故万民多病。虚邪入客于骨而不发于外，至其立春阳气大发，腠理开，因立春之日，风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉。因岁之和而少贼风者，民少病而少死；岁多贼风，邪气寒温不和，则民多病而死矣。  

【`马莳曰：此详言八正之候，感于冬至而重感于立春，此贼风之所以伤人也。候此者，常以冬至之日，太乙立于叶蛰之宫，风雨从南方来，是谓从后来者，为虚风，贼伤人者也。夜则可避而昼则难避，民或中之，则入客于骨，而不发于外，至于立春，则阳气大发，而腠理正开，又值风从西方来，是亦从后来者为虚风也。盖西方以南为后，东方以西为后耳。此则两次之虚邪相搏，人之经气相结，而代脉自见矣。然不特此也，诸凡太乙居于别宫，如立春遇西与北风之类，皆谓之遇岁露也。大抵岁之贼风有多少，则民病之多少死生系之矣。`】  

【`张志聪曰：八正者，冬至、夏至、春分、秋分、立春、立夏、立秋、立冬，定八方之正位，以候八方之风雨也。冬至之日风从南方来，立春之日风从西方来，此从其冲后来为虚风，伤人者也。冬至子之半，其气始蒙，故虚邪入客于骨，而不即发，立春时阳气大发，腠理开，而立春之日，又逢西方来之冲风，两邪相搏，则经脉结代矣。风者，天之气，雨者天之露，故诸逢其风而遇其雨者，命曰遇岁露焉。一岁之中，得及时之风雨而少贼风者，是因岁之和，则岁美民安少病。如风雨不时，又多烈风邪气，而失时之和，则民多病而死矣。`】  

黄帝曰：虚邪之风，其所伤贵贱何如？候之奈何？少师答曰：正月朔日，太乙居天留之宫，其日西北风不雨，人多死矣。正月朔日，平旦北风，春，民多死；正月朔日，平旦北风行，民病死者十有三也。正月朔日，日中北风，夏，民多死。正月朔日，夕时北风，秋，民多死；终日北风，大病死者十有六。正月朔日，风从南方来命曰旱乡，从西方来命曰白骨，将国有殃，人多死亡。正月朔日，风从东方来，发屋扬沙石，国有大灾也。正月朔日，风从东南方行，春有死亡。正月朔日，天和温不风，籴贱，民不病；天寒而风，籴贵，民多病。此所以候岁之风(血戋)人者也。二月丑不风，民多心腹病。三月戌不温，民多寒热。四月巳不暑，民多瘅病。十月申不寒，民多暴死。诸所谓风者，皆发屋，折树木，扬沙石，起毫毛，发腠理者也。  

【`马莳曰：此言正月朔日有所占之风，而余月亦有所占也。`】  

【`张志聪曰：正月朔日，候四时之岁气者，以建寅之月为岁首，人生于寅也。二月丑不风者，又常以冬至之日，太一始居叶蛰之宫，以候天之风雨，以建子之月为岁首，天开于子也。三月主辰，三月戌不温者，辰与戌合也。在十二月所主在十二辰，在六气所主在三阴三阳，故曰三月戌不温，四月巳不暑，盖或从六气或从十二辰也。寅申少阳主气，十月申不寒者，以六气之主时也。天干始于甲，地支始于子，如子午之岁，寅申少阳主五气之九月十月，十月申不寒者，主气失时，民多暴死。盖四时主客之气，三阴三阳之所主也。以一日之四时，而应一岁之四时者，日日随天道环转一周，而岁与天会也。正月朔日，风从东方来者，正风也，因发木扬沙，故国有灾也。天寒而风，二月丑风，谓和风也。诸所谓风者，皆折木扬沙之烈风，又无和润之雨露，故民有死亡也。`】  

### 大惑论篇第八十

黄帝问于岐伯曰：余尝上于清冷之台，中阶而顾，匍匐而前，则惑。余私异之，窃内怪之，独瞑独视，安心定气，久而不解。独博独眩，被发长跪，俯而视之，后久之不已也。卒然自上，何气使然？岐伯对曰：五脏六腑之精气，皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精，而与脉并为系，上属于脑，后出于项中。故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。邪其精，其精所中不相比也则精散，精散则视岐，视岐见两物。目者，五脏六腑之精也，营卫魂魄之所常营也，神气之所生也。故神劳则魂魄散，志意乱。是故瞳子黑眼法于阴，白眼赤脉法于阳也。故阴阳合传而精明也。目者心使也，心者神之舍也，故神精乱而不转，卒然见非常处，精神魂魄，散不相得，故曰惑也。【`为之精、其精之精，并同睛。所中之中，音重。比，去声。`】  

【`马莳曰：此因帝问而明惑之所由然也。清冷之台，东苑之所有也。惑者，眩惑也。帝之所言，形容精神，惑乱之义尽矣。然此气卒然而然，殆不可测。伯言人之精神魂魄，散不能收，故以之而惑，然惑本于心。心主五脏六腑，五脏六腑通于目，目见非常之处，而心遂以惑耳。盖五脏六腑之精气，皆上注于目而为之睛，睛之窠为眼。肾主骨，骨之精为瞳子。肝主筋，筋之精为黑眼。心主血，血之精为络，所以络其窠也。肺主气，气之精为白眼；脾主肉，肉之精为约束，所以裹撷筋骨血气之精也。而与血脉相并，则为系，上属于脑，后出于项中，故邪中于项。又因逢其身之虚，则邪入深，即随眼系以入于脑，由是脑因邪而转动，至于牵引目系而急。惟目系急则目遂眩以转其睛，自斜不相比，并精气自散，视物岐一为二而为惑也。何也？目为五脏六腑之精，营卫魂魄之所常通，神气之所内生，今神劳则魂魄散，志意乱，是以不免于惑也。且此目者有阴阳之义，故瞳子黑眼法于阴，白眼赤脉法于阳，必阴阳相合而传，斯精且明，今见物岐一为二，则阴阳不相传而不得精明矣。况此目者，固为五脏六腑之精，而实统之于心，是目真为心之所使也。惟心为神之所舍，今心之神精既乱，而目自不能转，故卒然见非常之处，而精神魂魄，散不相得，此惑之所由然也。今帝上清冷之台而惑者，其见非常之处乎？`】  

【`张志聪曰：清冷之台，东苑之台名也。惑，眩乱也。精，精明也。窠，藏也。眼者，瞳子黑白之总名也。骨之精为瞳子，肾之精也。筋之精为黑眼，肝之精也。血之精为络，心之精也。窠气之精为白眼，肺之精也。约束者，目之上下纲肌肉之睛为约束，脾之精也。裹撷筋骨血气之精，心主包络之精也。包络之精与脉并为目系，上属于脑，后出于项中，是诸脉皆上系于目，会于脑出于项，此脉系从下而上，从前而后也。若邪中于项，则随眼系入于脑，入于脑则脑转，脑转则引目系急，目系急则目眩以转矣。比，周密也。邪其精，其精为邪所中，则不相比密而精散矣。精散则视岐而见两物矣。夫心藏神，肾藏志，肝藏魂，肺藏魄，脾藏意，此五脏所藏之神志也。目者，五脏六腑之精也。是故瞳子黑眼法于阴，白眼赤脉法于阳，故阴阳相合，传于目而为精明也。夫心者，五脏之专精也。目者，其窍也。华色者，心之荣也。故目乃心之使，心者神之舍也。神精乱而不转，则卒然见非常处，精神魂魄，散不相得。故曰惑也。`】  

黄帝曰：余疑其然。余每之东苑，未曾不惑，去之则复，予唯独为东苑劳神乎？何其异也？岐伯曰：不然也。心有所喜，神有所恶，卒然相感，则精气乱，视误，故惑，神移乃复。是故闻者为迷，甚者为惑。  

【`马莳曰：此承上文而明惑本于心，必始迷而继惑也。伯又言惑起于心，必先有喜怒，而又猝然感于外物，故精气乱，目视误，而遂至于惑耳。俟其神气既定，乃复如初也。大凡人情始有所闻，则迷而不寤，继则惑而不已矣。`】  

【`张志聪曰：夫火之精为神，水之精为精，精上传于神，共凑于目而为精明，若神感于精，则精气乱而为惑矣。按此篇总结九针之道，贵在得神，能存乎精气神者，可无惑于天下。所以修身养生治国治民，总在调养精气神三者。是以《内经素问》首论上古天真，末结解精微论，所以修身养生也。本经首论九针，末结大惑痈疽，所以治国治民也。`】  

黄帝曰：人之善忘者，何气使然？岐伯曰：上气不足，下气有余，肠胃实而心肺虚，虚则营卫留于下，久之不以时上，故善忘也。  

【`马莳曰：此以下至末，承上文论惑，而遂及善忘，以下等邪，此则言人之所以善忘也。惟人之下气有余，故肠胃居下者，实上气不足，故心肺居上者虚，心肺虚则营卫之气留于下之肠胃，而久之不以时上，宜乎其心之在上者善忘也。`】  

【`张志聪曰：本篇云，目者，五脏六腑之精也，荣卫魂魄之所常营也。八正神明论曰：观其冥冥者，言形气营卫之不形于外，而工独知之。又曰：养神者，必知营卫血气之盛衰。故此以下，复论营卫之行，所当详审者也。夫营卫生于中焦之阳明，运行于形身之外内。气者，先天之真元，生于下焦精水之中，上通于心肺，环转于上下，上气不足，下气有余，则肠胃实而心肺虚矣。虚则荣卫留于下，久之不以时上，故善忘也。`】  

黄帝曰：人之善饥而不嗜食者，何气使然？岐伯曰：精气并于脾，热气留于胃，胃热则消谷，谷消故善饥，胃气逆上则胃脘寒，故不嗜食也。  

【`马莳曰：此言人之善饥而不嗜食也。夫善饥者，宜嗜食，今善饥而不嗜食者，正以精气并之于脾，而热气留之于胃，胃热则消谷，故善饥也。然胃气逆上于上脘，则其中脘当冷，故胃不开而不嗜食也。`】  

【`张志聪曰：脾主为胃行其津液者也。精气并于脾，则脾家实而不能为胃转输，则热气留于胃而消谷善饥矣。夫谷入于胃，五脏六腑，皆以受气，别出两行荣卫之道，清者为荣，浊者为卫。其大气之搏而不行者，积于上焦之胸中。胃气逆上者，胃之悍气上冲于头，而走空窍。盖脾不能为胃行其津液，则荣卫大气，留而不行，胃之逆气，反上冲于头，而别走阳明矣。胃脘者，胃之上脘，大气不行，则上焦虚而胃脘寒，上焦虚寒，不能主纳，故不嗜食也。`】  

黄帝曰：病而不得卧者，何气使然？岐伯曰：卫气不得入于阴，常留于阳，留于阳则阳气满，阳气满则阳蹺盛，不得入于阴则阴气虚，故目不瞑矣。黄帝曰：病目而不得视者，何气使然？岐伯曰：卫气留于阴，不得行于阳，留于阴则阴气盛，阴气盛则阴蹺满，不得入于阳则阳气虚，故目闭也。  

【`马莳曰：此言病之所以不得卧也。人病不得卧者，正以卫气不得入于阴，常留于阳，则阳气满而阳蹺盛，故不得入于阴也。阴气虚，所以目不得瞑耳。`】  

【`张志聪曰：阳蹺者，足太阳之别起于足之外踝，循胁上肩髆，从口吻至目内眦，与阴蹺会于睛明。阴蹺乃足少阴之别起于然谷之后，循胸上入缺盆，从咽喉至目内眦，与阳蹺会于睛明。卫气行阳二十五周，下行阴分，而复会于目，行阴亦二十五周而复会于目，是以卫气由于阳，则目张而寤，入于阴则目瞑而卧。故卫气留于阳则阳蹺盛，不得入于阴则阴气虚，故目不瞑；卫气留于阴则阴蹺满，不得入于阳则阳气虚，故目闭也。`】  

黄帝曰：人之多卧者，何气使然？岐伯曰：此人肠胃大而皮肤湿，而分肉不解焉。肠胃大则卫气留久，皮肤湿则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大则卫气行留久，皮肤湿，分肉不解，则行迟，留于阴也久，其气不精则欲瞑，故多卧矣。其肠胃小，皮肤滑以缓，分肉解利，卫气之留于阳也久，故少瞑焉。  

【`马莳曰：此言人之所以多卧者，正以人之肠胃大，而皮肤湿，分肉不解也。惟肠胃大，则卫气久留而不得出，皮肤湿而分肉不解，则卫气之出于身者迟。夫卫气者，昼日常行于阳经，阳经之气既尽则卧；夜行于阴经，阴经之气既尽则寤。今肠胃大，而卫气之留于内者久，皮肤湿分肉不解，而卫气之行于外者迟，所以阳气不精，惟欲瞑目而多卧也。`】  

【`张志聪曰：卫气外行于肌肉之文理，内行于肠胃之募原。分肉者，肌肉之腠理，其人肠胃大，则卫气行于阴而留久，皮肤湿分肉不解，则出于阳而行迟，留于阴也久，其气不精，则欲瞑而多卧矣。肠胃小，则卫气周于阴也速，皮肤滑以缓，分肉解利，卫气之行于阳也久，故少瞑焉。盖卫气日行于阳，夜行于阴，阳气尽则入于阴而卧，阴气尽则出于阳而寤，如留于阴久则多卧，留于阳久则少瞑焉。`】  

黄帝曰：其非常经也，卒然多卧者，何气使然？岐伯曰：邪气留于上膲，上膲闭而不通，已食若饮汤，卫气久留于阴而不行，故卒然多卧焉。  

【`马莳曰：此言人之所以猝然多卧也。十二经为常经，而阴阳二蹺为非常经，故帝云然。然有等猝然多卧者，必有出于二蹺之外。伯言上焦者，乃宗气之所积，惟邪气客于上焦，闭而不通，及已食与饮之后，则愈闭矣。其卫气久留于下焦，而不得上升以出，故上气不出则不精明，而猝然多卧也。`】  

【`张志聪曰：此言卫气留于下，而不行于上，则卒然多卧。于身半以上为阳，身半以下为阴也。非常经者，非日行于阳，夜行于阴之经常出入，此因邪气留于上焦，则上焦不通，饮食于胃则中焦满实，致卫气下留于阴，不能上行于阳，故卒然多卧也。`】  

黄帝曰：善。治此诸邪奈何？岐伯曰：先其脏腑，诛其小过；后调其气，盛者泻之，虚者补之。必先明知其形志之苦乐，定乃取之。  

【`马莳曰：此言治前诸邪之法也。自大惑论善忘已下七项，虽非外感，皆内有邪气为病也。治之者必有其法，或脏或腑，皆分之以责。其小过之在何经？盖凡有病，皆可以称为过，而自善忘已下，非重大之病，故谓小过。其邪气盛则泻之，正气虚则补之。然人所以致此疾者，有如九针论形乐志苦病生于脉等义，及素题血气形气论亦云然，则此乃其病本所生也，必既定之，而后取穴以刺之耳。`】  

【`张志聪曰：先其脏腑者，先调其五脏六腑之精气神志。诛其小过者，去其微邪也。后调其气者，调其荣卫也。明知其形志之苦乐，定其灸刺熨引甘药醪醴以取之。盖志者，精神魂魄志意也。形者，荣卫血气之所荣也。故志苦则伤神，形劳则伤精气矣。`】  

### 痈疽篇第八十一

黄帝曰：余闻肠胃受谷，上焦出气，以温分肉而养骨节，通腠理。中焦出气如露，上注溪谷，而渗孙脉，津液和调，变化而赤为血。血和则孙脉先满溢，乃注于络脉，皆盈，乃注于经脉。阴阳已张，因息乃行，行有经纪，周有道理，与天合同，不得休止。切而调之，从虚去实，泻则不足，疾则气减，留则先后；从实去虚，补则有余。血气已调，形气乃持。余已知血气之平与不平，未知痈疽之所从生。成败之时、死生之期有远近，何以度之？可得闻乎？岐伯曰：经脉流行不止，与天同度，与地合纪。故天宿失度，日月薄蚀。地经失纪，水道流溢。草蓂不成，五谷不殖。径路不通，民不往来。巷聚邑居，则别离异处。血气犹然，请言其故。夫血脉营卫，周流不休，上应星宿，下应经数。寒邪客于经络之中则血泣，血泣则不通，不通则卫气归之不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消。不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤，故死矣。  

【`马莳曰：此详言痈疽之所由生也。帝言胃受谷气，化为精微之气，其宗气出于上焦，出喉咙，司呼吸，以行于十二经隧之中，上溪谷而渗孙脉，内则津液和调，变化而赤为血，血和则孙脉先满溢，而后注于络脉，络脉皆满，而后注于经脉。阴阳诸经，此血张之，皆因呼吸而为之行，一如宗气之所行也。其行有经有纪，周之于身，有道有里，与天同行，而不得休止。须知切而调之，其实者，则从虚之之法以去其实，所以泻则不足而为虚也。盖疾去其针，则邪气减矣。若久留其针，先后如一，斯则从实之之法以去其虚，所以补则有余而为实也。由是血气已调，形气乃持。故凡血气平否，余已知之。但痈疽之所由生，其成败死生远近，殆未可以轻度也。伯言经脉流行不止，诚与天地同度合纪者也，故天宿失度则日月为之薄蚀，地经失纪则水道为之流溢，草蓂为之不成，五谷为之不殖，径路为之不通，而民不能往来，虽巷聚邑居之中，似乎别离异处矣。况人身之血气乎？惟寒邪客于经络之中，则血濇不通，卫气归于内而不得复反于外，故痈疽乃生。试以其始终言之：其始寒化为热，热胜则肉腐，由是肉之内有筋，筋之内有髓者，皆因肉腐则为脓，而烂筋伤骨消髓相因而至矣。若不得骨空以泻之，所以血枯空虚，筋骨肌肉不相荣泽，经脉败漏，五脏俱伤，而死期至矣。`】  

【`张志聪曰：此篇归结首篇之义，盖人之血气流行，与天地相参，日月相应，昼夜循环之无端也。一息不运，则滞而为痹为痈。故圣人立九针之法以治也。痈肿者，荣血留泣不行，则卫气亦还转而不得复反其故道也。骨空，节之交也。痈肿不当骨空之处，则骨中邪热不得泄泻矣。血枯而经脉空虚，则筋骨肌肉不相荣矣。经脉外络形身，内属脏腑，经脉败漏，则熏于五脏，脏伤，故死矣。`】  

黄帝曰：愿尽闻痈疽之形与忌日名。岐伯曰：痈发于嗌中，名曰猛疽。猛疽不治，化为脓，脓不泻，塞咽，半日死；其化为脓者，泻则合豕膏冷食，三日而已。  

【`马莳曰：此言猛疽之势急，而有泻之之法也。`】  

【`张志聪曰：猛疽发于嗌中，嗌乃呼吸出入之门，其势甚猛，若塞而呼吸不通，不待半日而死矣。嗌乃肺之上管，肺肾上下交通，豕乃水畜，冷饮豕膏者，使热毒从下而出也。`】  

发于颈，名曰夭疽。其痈大以赤黑，不急治，则热气下入渊液，前伤任脉，内熏肝肺，熏肝肺十余日而死矣。  

【`马莳曰：此言夭疽之势急，当急治之，若治之缓则死也。`】  

【`张志聪曰：颈乃手足少阳阳明血气循行之部分，故不急治，则热气下入渊液，渊液乃足少阳胆经穴，在腋下三寸，盖从外而将入于内也。任脉居阳明少阳四脉之中，故前伤任脉，内熏肝肺。此在外腑经之毒，内熏于脏，故至十余日而死。`】  

阳气大发，消脑留项，名曰脑烁，其色不乐，项痛而如刺以针，烦心者，死不可治。  

【`马莳曰：此言脑烁之有死征也。`】  

【`张志聪曰：阳气大发者，三阳之气并发也。三阳者，太阳也。太阳经脉入于脑，出于项，故发于项，名曰脑烁，此盛阳之气消烁脑髓也。夫心为阳中之太阳，心与太阳标本相合，心气受郁，故其色不乐，若烦心者，腑毒干脏，死不可治矣。`】  

发于肩及臑，名曰疵痈。其状赤黑，急治之，此令人汗出至足，不害五脏，痈发四五日逞焫之。  

【`马莳曰：此言疵痈之当急治也。`】  

【`张志聪曰：肩臑乃肺脏之部分，故令人汗出至足，此痈浮浅如疵，在皮毛而不害五脏，故速焫灸，则毒随气而散矣。`】  

【`姚士英曰：火气能消肺金之毒。`】  

发于腋下，赤坚者，名曰米疽。治之以砭石，欲细而长，疏砭之，涂以豕膏，六日已，勿裹之。  

【`马莳曰：此言米疽之有治法也。`】  

【`张志聪曰：腋下亦肺脏之部分。米者，言其小也。治之以砭石者，痈亦浮浅也。毒气在于皮肤之间，六日则气已周而来复，故已。勿裹之者，使毒气外泄也。夫痈发于腑部者，反熏脏而死，发于脏部者易已，此皆浅深内外之别。`】  

其痈坚而不(疒贵)者，为马刀挟缨，急治之。  

【`马莳曰：此言马刀挟缨之证，当急治之也。`】  

【`张志聪曰：痈在膺腋之间，坚而不(疒贵)者，此为马刀挟缨，足阳明之证也，故宜急治之以保胃气。`】  

发于胸，名曰井疽。其状如大豆，三四日起，不早治，下入腹，不治，七日死矣。  

【`马莳曰：此言井疽之当早治，而否则有死期也。`】  

【`张志聪曰：胸者膻中之分，宗气之所居也。宗气出于阳明，故不早治，则下入于腹，而伤阳明胃气，胃气伤则七日死矣。`】  

发于膺，名曰甘疽，色青，青状如谷实[上艹下(舌瓜)] [上艹下(娄瓜)]，常苦寒热，急治之，去其寒热，十岁死，死后出脓。  

【`马莳曰：此言甘疽之当急治，而死后有脓也。谷，木名。[上艹下(舌瓜)][上艹下(娄瓜)]，即栝蒌也。`】  

【`张志聪曰：膺乃足厥阴阳明之部分，故疽发于此，其名曰甘，其色青也。状如谷实[上艹下(舌瓜)][上艹下(娄瓜)]者，如米谷如栝蒌之子实也。阳明从太阴之化，厥阴从少阳之化，阴阳互交，故往来寒热也。急治之，以去其寒热。疽至十年而后发，乃死。死后出脓者，谓至将死之候，然后出脓而死，此即乳岩石痈之证也。夫寒热者，厥阴阳明之气病也。如谷实[上艹下(舌瓜)][上艹下(娄瓜)]者，肝脏胃腑之郁毒，留于脉络之间，即如鼠瘘寒热之毒，其本在脏，其末在脉，故不易消而亦不即发也。至十年之久，脏腑之气将衰，则毒气发而溃烂死矣。`】  

发于胁，名曰败疵。败疵者，女子之病也。灸之，其病大痈脓；治之，其中乃有生肉，大如赤小豆，剉(上艹下陵)(上艹下翘)草根各一升，以水一斗六升煮之，竭为取三升，则强饮，厚衣坐于釜上，令汗出至足已。  

【`马莳曰：此言女子有败疵之证，而有治之之法也。(上艹下陵)(上艹下翘)，今之连(上艹下翘)也。同连(上艹下翘)及草根各一升，共二升，煮汁以强饮之。`】  

【`张志聪曰：胁在腋之下，肺肝之部分也。肺主气，肝主血，女子之生，有余于气，不足于血，此因气血不调而生，故为女子之病，宜如治大痈之法以灸之，则不至烂筋伤骨。菱乃水草，(上艹下翘)，连(上艹下翘)，各銼煮一升强饮，厚衣坐于釜上，令汗出至足乃已。`】  

发于股胫，名曰股胫疽。其状不甚变，而痈脓搏骨，不急治，三十日死矣。  

【`马莳曰：此言股胫疽之当急治，而否则有死期也。`】  

【`张志聪曰：发于股胫，足少阴之毒也。其状不甚变者，毒附于骨，而不外发如痈状也。不急治之，三十日死。肾为水脏，月为阴而应水，故应月一周而死。`】  

发于尻，名曰锐疽。其状赤坚大，急治之，不治，三十日死矣。  

【`马莳曰：此言锐疽之当急治，而否则有死期也。`】  

【`张志聪曰：尻乃足太阳之部分，太阳之上，寒水主之，故亦应月而死。夫肾与膀胱为水脏水腑，肾为阴而主骨，故痈脓搏骨而不外发；腑为阳，而太阳之气主于肤表，故其状赤坚而大。夫阳毒起发于外而亦致死者，太阳为诸阳主气也。噫！能知脏腑阴阳荣卫血气表里标本，多能死中求生也。`】  

发于股阴，名曰赤施，不急治，六十日死；在两股之内，不治，十日而当死。  

【`马莳曰：此言赤施之当急治，而生股内者之有死期也。`】  

【`张志聪曰：股阴，足三阴之部分也，以火毒而施于阴部，故名赤施。六十水之成数，十日阴数之终。`】  

【`闵士先曰：股阴者，足少阴之分也，两股之内者，足太阴厥阴之分也。`】  

发于膝，名曰疵痈。其状大，痈色不变，寒热如坚石，勿石，石之者死；须其柔，乃石之者生。  

【`马莳曰：此言疵痈之状，坚不可砭，而柔则可砭也。`】  

【`张志聪曰：膝者，筋之会，足少阳之分也。色不变者，色与皮肤相同而不赤也。其状如大痈而色不变者，毒在外内之间也。盖少阳主枢，故其色状如此而为寒为热也。如坚石者，勿砭石之，石之则死，毒气入于内也。须其柔软而石之者生，毒气出于外也。少阳主枢，可内而可外也。盖坚石者，毒气尚未透发，柔则发于外矣，故有外内死生之分焉。`】  

诸痈疽之发于节而相应者，不可治也。发于阳者百日死，发于阴者三十日死。  

【`马莳曰：此言痈疽之发于节者，不分阴阳而皆死也。节者，关节也，其节之外廉为阳，内廉为阴。`】  

【`张志聪曰：此论痈疽之发于背也。节者，脊之二十一椎。每椎有节之交，神气之所游行出入者也。相应者，内应于五脏也。发于阳者，发于三椎，而内应于肺脏；发于四椎，而内应于心主包络；发于五椎，而内应心脏也。发于阴者，发于七椎，而内应于肝脏；发于十一椎，而内应于脾脏；发于十四椎，而内应于肾脏也。百日，日之终也。三十日，月之终也。`】  

【`闵士先曰：痈者，壅也。疽者，阻也。上古以痈疽所发之处，分阴阳而命名，后世以发于背者曰发背，发于臂者曰臂痈，是以古今之命名各异焉。凡痈疽发于节者，乃骨空之处，是邪热所出之空，非死证也。惟发四肢之内外廉者，皆不治之死证。`】  

发于胫，名曰兔啮。其状赤至骨，急治之，不治，害人也。  

【`马莳曰：此言兔啮之当急治，而否则害人也。`】  

【`张志聪曰：兔乃阴类，发于胫，名曰兔啮者，发于阴胫也。其状赤至骨者，从外而内也，故曰急治之，不治，害人也，犹言外贼之来害人也。夫冲脉者，十二经之海也，与少阴之大络，起于肾下，出于气街，循阴股内廉，邪入腘中，循胫骨内廉，下入内踝之后，此邪客于冲脉之中，则血泣不通，如有兔啮之微肿也。`】  

发于内踝，名曰走缓。其状痈也，色不变，数石其输而止，其寒热，不死。  

【`马莳曰：此言走缓之状，宜砭之而可以生也。`】  

【`张志聪曰：此邪客于足少阴之脉而为肿也。夫痈疽之变，有病因于内而毒走于外者，有肿见于外而毒气走于内者。此邪留于脉而不行，故名曰走缓，其状若痈而色不赤也。足少阴之脉，起于小指之下，邪走足心，出然谷之下，循内踝之后，以上腨内，故当数石其输，去其邪而止其寒热。盖足少阴秉先天之水火，故能为寒为热也。　余伯荣曰：鼠瘘，寒热病也，发于少阴。`】  

发于足上下，名曰四淫。其状大痈，急治之。百日死。  

【`马莳曰：此言四淫之当急治，而否则有死期也。`】  

【`张志聪曰：四淫者，邪气淫于左右之太少也。少阳主初阳之生气，而发于肾脏，太阳乃肾之腑，而为诸阳主气，故当急治之，不则阳气伤而百日死矣。`】  

发于足旁，名曰厉痈。其状不大，初如小指，发急治之，去其黑者；不消，辄益不治，百日死。  

【`马莳曰：此言厉痈之当急治，而否则有死期也。`】  

【`张志聪曰：此寒邪客于足阳明之脉而为痈也。足阳明之脉，起于足大指次指之厉兑，故发于足旁，名曰厉痈。夫在地为水，在天为寒。黑者，水之气色也。不急治之，以去其黑，则寒淫而土败矣。　姚士英曰：少阳太阳之气，生于下焦，故邪客于下，其状大痈；阳明之气生于中焦，故邪客于下，其状不大，盖经络伤而气未伤也。　闵士先曰：初如小指发者，谓初发如小指，其状肿而长，乃邪在经络之形也。卫气归之，则圆而坟起矣。`】  

发于足指，名曰脱痈。其状赤黑，死不治；不赤黑，不死；不衰，急斩之，不则死矣。  

【`马莳曰：此言脱痈有生死之辨，而病势不衰，则当斩其指，否则必至于死矣。`】  

【`张志聪曰：此足少阴之毒，从内而发于外，故曰脱痈，谓从阴而脱出于阳也。发于足指者，发于足大指也。动输篇曰：足少阴之经，下入内踝之后，入足下；其别者，邪入踝，出属跗上，入大指之间，注诸络。夫足少阴秉先天之水火，其状赤黑者，水火之淫毒太盛，故为不治之死证。不赤黑者，其毒气少衰，故为不死。如痈肿不衰，急斩去其指，不则毒气注于诸经之络而死矣。`】  

黄帝曰：夫子言痈疽，何以别之？岐伯曰：营卫稽留于经脉之中，则血泣而不行，不行则卫气从之而不通，壅遏而不得行，故热；大热不止，热盛则肉腐，肉腐则为脓，然不能陷骨髓，不为焦枯，五脏不为伤，故命曰痈。黄帝曰：何谓疽？岐伯曰：热气淳盛，下陷肌肉，筋髓枯，内连五脏，血气竭，当其痈下筋骨，良肉皆无余，故命曰疽。  

【`马莳曰：此言痈疽之别，痈轻而疽重也。痈疽本皆热证，然痈虽肉腐成脓，而不内陷于骨，故髓不为枯，五脏不为伤。疽则筋骨良肉皆无余，而下陷于肌肤，筋髓皆枯，内连五脏，其轻重如此。`】  

疽者，上之皮夭以坚，上如牛领之皮；痈者，其皮上薄以泽，此其候也。  

【`马莳曰：此又言痈疽之别，即其皮之坚泽可验也。`】  

【`张志聪曰：上文分别部位之阴阳死生，此总论痈疽之浅深轻重。盖人之血气流行，环转出入，而淫邪泮衍，变易无常，且气秉有厚薄，邪客有微甚，是以死生成败各不同焉。《内经》论痈疽所发，有因于喜怒不测，饮食不节，脏腑不和，则留积而成者，有因于脏腑之寒热而成者，本篇止论外因之邪，少有留滞，则为痈为疽矣。是以圣人立九针之法，配合三才之道，以回造化之功，立数十万言，传之竹帛，利益后世，使天下同归生长之门，圣人之教化大矣。`】  
