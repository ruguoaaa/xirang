---
title: 痘疹门6
index: true
icon: editor
order: 275
category:
  - 医藏
  - 古今图书集成 博物汇编 艺术典 医部全录
  - 痘疹门
tag:
  - 陈梦雷
  - 清
---

## 卷四百九十四  

痘疹门  

### 方 223

内托散【`《证治准绳》下同`】 　痘不起发，根窠不红，或灰白色，咬牙寒战等证。  

人参　黄芪　甘草　川芎　当归　防风　白芷　桔梗　白芍　厚朴　木香　肉桂  

右姜一片，枣一枚煎服。色红紫者，去肉桂、木香，加紫草、蝉蜕。浆不满，水酒各半煎服。色淡白者，去防风、白芷，加糯米。大便燥，加人乳。  

全蝎散　治孩儿百日里痘。  

歌曰：全蝎要身全，五个蜜焙干。蝉蜕不可脱，完身又完足。五个酒浆洗，和炒研细末。再加酒芍药，砂糖调来服。自然痘森森，那怕月不足。月里患痘，稀美者多，密恶者少，变蒸未腧，猛浪之剂，不宜妄投。是方斟酌，百投百效。  

羚羊散　痘出五六朝，忽然手脚牵缩一团，不知者以为惊使然耳，岂知阳明受枭毒之熬铄，而筋络不能荣血以滋养故也，谓之一把缚，须服羚羊散。  

歌曰：白玉羚羊一两霜，木通紫草生地黄。芍药僵蚕全蝎桔，橘红甘草荆芥防。按法服来随妥贴，悞看惊治即多伤。  

此痘多起于四五六朝则为是，若起于两三朝则为惊缩，若起于八九朝则作寒战治之可也。羚羊角必取其锐尖处用之。  

六一散　专发痘疮之脓。  

黄芪六钱　甘草炙，一钱  

右(口父)咀，每服二钱，水六分，入酒二分，同煎至半盏，温服；更加橄榄同煎尤好，加山药亦得。加人参名保元汤，升脓亦妙。但参不可轻用，恐助痒发热，以致抓破也。  

助浆丸　治痘疮七八日浆稀不来者，急服。  

黄芪蜜炙，三两　白芍　当归俱酒炒，各两半　鹿茸鲜润色如琥珀，作鹿角胶香者，乳炙之　紫河车酒洗去筋炙干　白朮煨　人参各一两  

右为细末，炼蜜为丸如芡实大，每服一二丸，炒糯米煎汤化下。  

升天散　即灌脓起顶散，治痘灰白或红紫黑陷干枯，或清水不成浆，八九日十日皆可服。  

人参六分　黄芪　山楂各八分　白朮土炒　当归酒洗　川芎　橘红各五分　甘草三分　淫羊藿　穿山甲土炒黄　广木香各二分　肉桂三厘。此引经之药也，多则痒  

右姜一片，枣一枚，水煎服；或为末服亦可。如呕吐，生姜汤下。泻，米饮下。肚痛，神曲煎汤下。烦躁，麦门冬汤下。渴，用麦门冬、五味子煎汤下。吐泻，藿香、陈皮汤下。痘不成浆，多服数帖无妨。  

补浆汤　痘灰白，不起壮，或浆清。  

淫羊藿　穿山甲土炒，各三分　人参　当归　山楂各八分　黄芪一钱半　枸杞子一钱　川芎　甘草　陈皮各五分　广木香二分　白朮土炒，六分　官桂三厘　黄豆三十粒　笋尖三个  

右加姜、糯米，水煎服。一方有白芷、防风。  

田单火牛汤　痘标六七朝，正要翕会脓浆，遽乃色白洋洋，无红活鼎峻之美，有土铁塌陷之凶，火热不退而有寒战之状，宜服田单火牛汤。  

蓼子择细叶者是。若川蓼则大叶，叶中有青点，宜细辨之，和穿山甲炒，甲气尽去甲　人参　黄芪　当归各二钱　附子一钱　甘草五分　桂三分　橘红八分  

右，水煎服。  

澄泉散　治痘中板黄。  

黄芪上，当归中，红花下。  

右和酒入坛，固密煮之，另用蝉蜕、金丸（即雄鸡尾后硬石子），二味细研，以药酒调服。  

转环丹  

鸡一只  

右以参、芪、当归、红花、桂和蜜酒煮熟食之。  

回浆散　治痘不收浆，结痂。  

何首乌　白芍药　黄芪　人参　甘草　白朮　白茯苓  

右姜水煎服。  

象牙散　治同上。  

人参　黄芪　白朮各一钱　甘草炙，七分　茯苓一钱半　何首乌二钱  

右加糯米二钱，枣二枚，水煎，调下象牙末一钱。  

防风白朮汤　治痘日久不靥。  

歌曰：防风銼五钱，炒朮与茯苓。当归大腹皮，煎服得安宁。昔古杭俞氏专以四制白朮散，治痘疮日久不肯结痂收脓者，此方之遗意也。但回早之痘，元气充足者则可，若元气不足而回速，必宜保护，不如痘之随期而回迟，何必勉强用药以速其收功也。  

人参固肌汤　治痘表发太过，致肌肉不密，痘痂粘肉，久不落者。  

人参　黄芪　甘草　当归　蝉蜕各等分　糯米一撮  

右用水煎服。  

马齿苋散　治痘痂不落成斑痕者。  

马齿苋捣汁　猪脂膏　石蜜  

右三味共熬成膏，涂肿处。  

退火回生散　治痘血热枯濇发渴。  

滑石　辰砂各一钱　冰片三厘  

右为细末，冷水调服一分，睡片时，必转红活矣。  

如圣汤　治痘已出，身热如火。  

紫草　升麻　葛根　白芍　甘草　木通　猴梨各等分  

右加姜一片，葱白三茎，水煎热服。心烦，加麦门冬、赤茯苓；烦渴，加生脉散；七八九日身如火者，加酒炒黄芩、地骨皮。  

连翘散　治一切热，兼治痘疹如神。  

连翘　防风　栀子　甘草各等分  

右为末，水煎服。海藏云：治热在外而不厥，此少阳药也。  

栀子金花丸  

黄蘗　黄连　黄芩　山栀炒，各等分  

右为末，滴水丸如豆大，每服五丸，白汤下。  

通膈丸　利上下气血药也。  

大黄　牵牛　木通各等分  

右为细末，滴水丸如粟米大，每服三五十丸，量儿大小虚实加减。  

竹叶石膏汤　治痘疮表里俱虚，胸中烦闷，小便赤濇，多渴，成赤斑点者，又宜服犀角散。  

石膏　知母各二两　麦门冬　甘草各一两  

右銼散，每服三钱，水一盏，淡竹叶一握，煎半盏，温服，不拘时。  

麦门冬汤　治斑疹烦渴吐泻，及痂后余热。  

麦门冬　人参　甘菊　赤芍药　赤茯苓　升麻各一钱　甘草五分　石膏三钱  

右用水煎服。  

生脉散　止烦渴，首尾通用。  

人参　五味子　麦门冬  

右水煎，当茶服。  

神功散　治痘作渴  

人参　黄芪　甘草　牛蒡子　红花　生地黄　前胡　紫草　白芍药  

右水煎服。  

红花汤　治同上。  

红花或子  

右随意煎汤饮，其渴即止。纵口中如烟，饮之即止。加牛蒡子尤妙。  

酸枣仁汤　治痘疹虚烦惊悸不得眠  

酸枣仁炒　甘草炙　知母炒　白茯苓　川芎　麦门冬　干姜炮，各三分  

右水煎服。儿大倍之。  

栀子豆豉汤  

山栀四个　豆豉半两  

右水二盏，先煮栀子一盏，内豆豉煎至七分，去滓温服，得快吐即止。  

黄连解毒汤　治发斑热甚，心烦不得眠。  

黄连　黄芩　黄蘗　山栀各等分  

右每服四钱，水二锺，煎五分，温服。若斑毒甚者，加青黛一钱，调入汤内服之。凡脉弦数，内外热甚谵语者，合小柴胡汤主之。若脉洪数，内外热甚，舌燥烦渴者，合化斑汤主之。  

牛黄清心丸  

生黄连五钱　黄芩　栀仁各三钱　郁金二钱　辰砂一钱半　牛黄二分半　共研细末，腊雪调面，糊丸如黍米大，每服七八丸，灯心汤送下。  

人参蝉蜕散　治小便不利，痘疮不发，烦躁作渴，咬牙喘满。  

人参　蝉蜕　白芍药　木通　赤茯苓　甘草　紫草茸  

右每服三四钱，水煎。  

人参竹叶汤　治虚烦不得寐，或兼自汗。  

人参　竹叶　甘草各二钱　半夏二钱五分　炒小麦　麦门冬各一钱五分  

右每服二三钱，姜二片，粳米一撮，水煎服。  

栀子仁汤　治烦躁谵语，惊狂发斑。  

栀子仁　黄芩　石膏各二钱　大青　柴胡　豆豉　赤芍药各一钱　知母　杏仁各一钱半　升麻八分　甘草五分  

右水煎服。  

红绵散　解表之药。  

全蝎五个　麻黄去节　僵蚕　白芷　川芎　桔梗　天麻各二钱　甘草　苏木各一钱  

右为末，每服一钱，加红绵少许水煎。有热，加荆芥梢热服。一方，入薄荷叶三片，好酒四五点同煎。  

麻痘风搐方  

人参　羌活　防风　僵蚕酢炒　南星姜制　白附子姜制　甘草炙  

右等分，生姜三片，水煎服，其搐立止。此解表之剂，洁古所谓外感风寒之邪，丹溪所谓宜发散药者是也。  

解毒丸  

寒水石研　石膏研，各一两　青黛半两  

右以二石研细如粉，入青黛和匀，汤浸蒸饼为丸如芡实大，每服一丸，食后新汲水化下，或细嚼姜水下亦可。三岁儿服半丸，量岁数加减服之。  

柴胡二连丸　治肝经实火。  

柴胡　宣黄连　胡黄连  

右为末，糊丸梧子大，每服二三十丸，白汤下。此解毒凉血泻肝火之剂，有热者宜之。  

瓜蒌散　治痘热极生风发搐。  

瓜蒌根二钱　白僵蚕一钱  

右，慢火同炒老黄色为末，每服二三分，薄荷汤下。  

保命丹　治一切惊风发热。  

天麻　郁金　全蝎去尾　白附子炒　薄荷　僵蚕姜汁炒　蝉蜕　茯神　桔梗各五钱　防风　生甘草　青黛淘净，各三钱　钓藤钩　牛黄各二钱　大半夏炒汤浸晒又姜汁浸晒炒　南星制同上，各一两　麝香五分　辰砂五钱，为衣  

右末，炼蜜为丸，芡实大，每服一丸，灯心汤下。  

消风散  

人参　羌活　川芎　甘草炙　防风　荆芥穗　白茯苓　蝉蜕去毒　厚朴　自僵蚕　陈皮　藿香叶各半两  

右为末，每服二钱，清茶调下。  

车前叶汤　治痘出两三日溺血。  

木通　生地黄　黄芪　赤芍药　犀角　地榆　升麻　紫草　车前叶多用　灯心  

右，水煎服。痛，加甘草梢、滑石、山栀。余治此痘，要在于清心解毒，使阴血总归于荣。升麻、黄芪，贵宜详察而投，不可执方以害人也。若便如黑豆汁者，毒已冲心，而荣元已离，十亡八九。致有小便濇留结血条如绵线寸长，欲尿则号哭痛不可忍者，急用炒山栀末、青龙须草汁调服，再以木通汤饮之可也。  

浮麦散　治胃虚自汗。  

浮麦  

右不拘多少，炒香，每服三五钱，煎服。  

斩关散　治痘紫发热，鼻红不止。  

生地黄　牡丹皮　黄芩各五分　升麻三分　藕节　茅根各一钱　菉豆四十九粒  

右水煎服。  

六神散　治脾胃虚弱，津液燥少，内虚不食，身发虚热。  

人参　白朮　茯苓　甘草炙　白扁豆炒　黄芪蜜炙  

右等分为细末，每服抄二钱，用水半盏，生姜一片，枣一枚，同煎至三分，去滓温服之，不拘时候。身热甚者，加乌梅少许同煎服。  

七珍散　调胃进食。  

山药　人参　茯苓　黄芪　白扁豆各一钱　白朮二钱　甘草七分  

右銼为粗末，加粟米一撮，姜二片，枣三枚，水煎，不拘时温服。  

人参养胃汤　补脾进食之剂。  

白朮　陈皮　神曲各一钱五分　人参　茯苓　栀子　黄芩各一钱　甘草八分  

右銼散，分为二服，水煎，不拘时服。  

二和汤　消食扶气之剂。  

藿香　香附各等分  

右为极细末，滚水放温，调下二三钱。  

白朮苦参汤　治小儿患痘，不进乳食。  

白朮　白芍药　槟榔　诃子　柴胡各一钱　青皮一钱　苦参一钱二分　鼠粘子　厚朴　陈皮　砂仁　乌药　紫草各一钱  

右銼散，每服四五钱，水煎，食远服。  

陈皮枳实汤　治患痘宿食不消。  

陈皮一钱二分　鼠粘子　厚朴各一钱一分　枳实　青皮　乌药　紫草茸　砂仁　神曲　槟榔　草果　桔梗各一钱  

右銼散，每服四五钱，水煎，食远服。  

白朮汤　治咳嗽，呕吐痰涎气喘，通用。  

白朮一钱半　陈皮　白茯苓　五味子　半夏　杏仁各一钱　甘草半钱  

右，水一盏半，生姜三片，煎六分，分二服。  

五味子汤　喘促咳嗽通用。  

五味子二钱　人参　麦门冬　杏仁各一钱半　陈皮一钱　一方，无陈皮加姜、枣。  

右銼散，水一盏，煎六分，空肚温服。儿小者分二服。  

杏甘汤　治疮痘烦喘渴燥。  

麻黄　桑白皮　杏仁　甘草  

右等分为粗末，每服三钱，水一盏煎，食后服。  

生地黄散　治小儿斑疹身热，口干咳嗽心烦等证。  

生地黄半两　麦门冬去心七钱　(艹款)冬花　杏仁　陈皮各三钱　甘草炙二钱半  

右，每服三五钱，水煎，徐徐服，儿大加之。若痰气痘热内作，宜桔梗甘草防风汤。若痰上壅者，佐以抱龙丸。  

赤茯苓汤  

赤茯苓　甘草　大青　升麻　枳壳麸炒　栀子各一钱  

右，用水二小盏，苦竹叶七片，豆豉三十粒，煎五分，分为三服，看见大小加减。  

葶苈木香散　治大便自利，小便濇滞，喘嗽，腹胀不能食，宜多服为妙。  

猪苓　泽泻　茯苓　白朮　官桂　葶苈　木通　木香　甘草各钱半　滑石二钱  

右銼散，水一盏，煎半盏，空心温服。忌油腻。分为二服。  

葛根黄芩汤　治喘有汗，发热咳嗽。  

干葛　黄芩各二钱　五味十一粒　甘草五分　黄连　芍药　石膏各一钱  

右水煎服。  

凉血消毒散  

犀角如无，用升麻　牡丹皮　当归　生地黄　赤芍药　生甘草各等分  

右每服三五钱，水煎。  

补肺散  

阿胶一钱半，炒成珠　杏仁三粒，去皮尖双仁　马兜铃半钱　甘草二分半　牛蒡子炒，三分　糯米一钱，炒　生黄芪五分  

右为末，分二服，水一小盏，煎六分，食后时时与之。一方有桔梗。  

八风散　即八风汤。  

藿香半两，去土　白芷　前胡去芦，各一两　黄芪　炙草　人参各二两　羌活　防风各三两  

右为末，每服一钱，用薄荷少许，煎汤调服。  

清肺散　治患痘咽干声哑。  

麻黄一钱五分　麦门冬　桔梗各二钱　知母　荆芥　天花粉各一钱　诃子　石菖蒲各八分  

右銼，分为二服，入竹沥姜汁，水煎服。  

栀子菖蒲汤　治小儿痘证，因热毒生风，喑哑不语。  

栀子一钱三分　石菖蒲　紫草茸各一钱二分　山豆根　生犀　黄连各一钱一分　羌活　木通　白僵蚕　杏仁　韭子　鼠粘子各一钱　升麻　蝉蜕　薄荷七分  

右銼散，每服五钱，水煎，食远服。  

紫河车散　治小儿痘疮毒气不解，上攻咽喉，声音不出，舌颊生疮，遏逆烦闷，潮热面赤。  

紫河车即金线重楼　茜根　贯众各三钱　白芍药　甘草炙，各五钱  

右，每服三钱，生姜一片，水煎服。一方有牛蒡子。  

噙化丸  

薄荷叶二两　诃子　甘草　僵蚕炒，各七钱　桔梗　瓜蒌　鼠粘子炒，各一两　风化硝五钱  

右为极细末，炼蜜丸如芡实大，噙化咽津。儿小不能噙，则调化频抹其口中。  

香苏饮　治小儿痘疹作泻。  

香附子　陈皮　紫苏　川芎藭　生甘草　白芷各等分  

右銼散，每服三钱，生姜葱白煎，或白水煎。泻，加白朮、茯苓。呕，加茯苓、白芍药。  

紫草木香汤　治痘出不快，大便泄利。  

紫草　木香　茯苓　白朮各等分　甘草减半。一方无甘草  

右銼散，入糯米百粒，水煎服，每贴三钱。紫草能利大便，白朮、木香佐之。脾气虚者，加人参。陈文中曰：加人参，治痘疮里虚，痒塌黑陷闷乱。  

黄芩半夏汤  

黄芩一钱半　炙草八分　白芍酒拌九晒，三钱　半夏汤泡七次，二钱　生姜一钱　大枣二枚  

右銼细，水一盏，煎七分，温服。渴，去半夏，加枇杷叶去毛炙二钱、芦根、茅根各三钱。  

中和汤　治中焦停寒，或夹宿食。  

厚朴一钱　白朮八分　干姜四分　甘草三分  

右銼细，作一服，加生姜一片，水煎，稍热服。  

竹茹汤  

橘红　半夏　白茯苓　黄连姜炒，各一钱　甘草五分　竹茹一团　葛根一钱五分  

右水一锺，生姜三片，煎五分，不拘时温服，分三贴。  

和中汤　治虚吐不止。即镇胃止吐汤加人参。  

人参　茯苓　炙甘草各五分　白朮壁土炒　半夏各八分　陈皮　藿香　砂仁各一钱  

右，用生姜水煎服。  

藿香正气散　治初热干呕。  

藿香　紫苏　大腹皮　陈皮　桔梗　甘草　茯苓　半夏　厚朴　白芷  

右枣姜煎服。  

橘皮汤　治呕吐不止，饮食不入。  

陈皮　生姜各一钱　人参五分  

右水煎，作三四次服。  

橘皮半夏汤  

橘皮　半夏等分  

右每服三钱，姜枣水煎。  

丁香煎　治脾胃虚冷，呕吐不食。  

丁香不见火　红豆　甘草　干姜　青皮　川乌　陈皮　良姜　胡椒　益智各等分  

右銼散，每服三钱，用水一盏，生姜三片，煎六分，加盐一捏，不拘时服。  

加味鼠粘子汤　治咽中有疮作呕。  

桔梗　射干　山豆根　防风　干葛　陈皮　荆芥　连翘  

右水煎，细细呷之。  

灯心竹叶汤　治干呕。  

竹叶三十片　灯心三十根  

右水煎服。  

秘方　治呕吐，并吐泻不止，水谷不纳者，速效。  

多年灶心赤色土为细末  

右每服二钱，米饮调下；小儿只一钱。  

九味理中汤  

人参二钱　白朮　干姜炮　诃子肉　茯苓　木香　藿香叶　肉豆蔻煨　甘草炙，各一钱  

右水煎，食前通口服。  

参朮丸　小儿脾胃伤冷，外热里寒，不思饮食，身常壮热，大便或溏，色白，或患疮疹，身有大热，因冷物或冷药过度，或泻或腹胀，或已出疮疹，瘢白无血色，此由里寒脾胃伏冷，荣卫不行，致令毒气内伏不出，宜服之。其疮瘢白无血色者，皆从瘢白四围红晕，再起作脓结痂而愈。  

人参　白朮　干姜炮　甘草炙，各一分  

右为细末，米糕泡糊为丸，如麻子大，每服百余丸，温水吞下，或米饮亦得，乳食前服。前世之书，如仲景诸论治伤寒云，轻者用理中汤，重者用四逆汤。此乃胃足阳明经而感寒邪，脾胃乃为中州之府，故用理中汤。曰辛甘发散为阳，以退寒邪也。理中汤炼蜜丸而嚼下，曰理中丸，盖添蜜甘以入脾胃，嚼而便化于中焦。今参朮丸以粳米糕为丸，取其难化，服在脾胃渗漉，渐得消化，则中焦得暖，脾土喜燥，其热自归，此所以能治热也。  

加减四君子汤　治疮疹不渴，脏寒下利。  

人参　白茯苓　肉豆蔻　黄芪各半两　甘草炙二钱  

右(口父)咀，每服一钱，水半盏，姜五片，枣一枚，煎三分。乳母倍服。若大泻、手足厥冷，加附子用验。大便不固，痘渐黑陷，小儿乳母同服。  

治中散　治虚寒泻利，不进饮食。  

黄芪　人参　茯苓　白朮　川芎　当归　肉桂各五钱　肉豆蔻面包煨熟取去油净　丁香一钱半　木香三钱  

右为末，每五岁用五分，好热酒调下，衣被盖暖，少顷痘变红活而起。  

滋肾丸  

黄蘗炒黑　知母炒黑，各二两　肉桂二钱  

右为末，水糊丸。  

黄芩清肺饮  

黄芩炒　山栀炒，各等分  

右，每服二钱，水煎。  

连翘汤  

连翘　防风　瞿麦　荆芥穗　木通　车前子　当归　柴胡　赤芍药　白滑石　蝉蜕　黄芩　山栀子　甘草各五分  

右銼细，加紫草五分，水一盏半，煎一盏，去滓，食前温服。  

紫草冬葵汤　治小便不通，毒气闭塞。  

紫草茸　山栀子　黄芩各一钱二分　秦艽　苦参各一钱一分　冬葵子一钱半　露蜂房　白茯　木通　白芍　泽泻　车前子各一钱　蝉蜕八分  

右銼散，每服四五钱，水煎，食远温服。如急数茎中痛者，加甘草梢八分，苦楝子一钱。如痛甚欲死者，加川牛膝一钱三分。如有赤如血色者，加胡黄连一钱三分。如小便血者，加当归、川芎、龙骨火煅、菟丝子各一钱。红甚者，加生地黄。白溺者，加使君子一钱三分、黄连一钱一分、韭子研一钱二分。浊甚者，加桑螵蛸一钱。  

洗心汤　治痘疮壮热，大小便不利，狂言多渴。  

大黄　甘草　当归　麻黄去节　白朮　芍药　荆芥各等分  

右(口父)咀，量病轻重多少，姜薄荷煎。温服则平，热服则溏。  

加味四君子汤  

人参　白朮　黄芪　白茯苓　甘草　瓜蒌根　桔梗  

右各等分，水煎服。海藏以此治疮疹已出未出，大便秘濇，或时发渴。盖有病者或因禀受不足，或因吐泻之后，或因汗多，或利小便，元气既虚，津液干涸，不得润滑，而致大便秘濇者，若妄行疏通，何异操刀！必须此药治之。医家切宜详审，勿令悞也。  

紫草麻仁汤　治疮疹大便不通，致毒气闭塞。  

山豆根　紫草各一钱一分　生犀　青皮　鼠粘子　露蜂房　桃仁　麻仁　侧柏叶　黄芩各一钱　杏仁一钱二分  

右銼散，每服四五钱，水煎，食远服。秘甚者，加乌梅肉七分。不已，再加冬葵子一钱五分。  

柴葛桂枝汤  

柴胡　干葛　甘草　桂枝　防风　人参　白芍药各等分  

右銼细，加生姜三片，水一盏，煎七分，去滓温服，不拘时。  

袁氏独附汤　治寒战。  

大附子五钱，面裹煨  

右用水一锺，灯草七根，煎服。右方加人参二钱，肉桂五分，黄芪二钱，橘红一钱，甘草五分，当归一钱则为附子振阴汤，治寒战咬牙，捷效方也，但紫焦伏黑者不用。  

无忧散　治临危痘证，寒战咬牙。  

人牙自落者，不拘多少，火煅存性，焠入韭菜汁内，大牙三次，小牙二次，研极细末　雄黄　珍珠各五分  

右俱研为末，每服三五分，多则一钱，用荔枝煎汤下。一方有半黄五分。  

透骨解毒汤　治寒战咬牙。  

紫草　甘草　当归　防风　陈皮　赤芍药  

右各等分，水煎服。  

催蛰丹　治痘逾八九朝，脓浆虽不充裕，倏然寒战咬牙，以此治之。  

虎牙　人牙各一枚，酥炙  

右研细，和人参丁香末，乳酒和服。  

滴滴金　治寒战咬牙。  

狗头去肉留脑髓酥炙脆  

右细研为末，浓煎酒下。  

参附汤　治痘疹阳气虚寒，咬牙寒战，手足并冷，或吐泻不食，饮沸汤不知热。  

人参煎汤，入　好真附炮如法，一钱  

右每剂先加附一钱，未应，多加之；更不应，加至四五钱，或等分亦无妨。但用之以运其阳气，如已脱者不治。  

二神散　治伤冷体寒，肢冷腹痛，口气冷，难发难壮，暂用。陈三农用治痘灰白不起无浆。  

丁香九粒　干姜一钱，煨  

右为末，每服五分，白汤送下，盖被片时，令脾胃温暖，阴反阳回，则痘变顺矣。量儿大小轻重用之。  

蝉蜕散　治斑疮入眼，半年已里者，一月取效。  

猪羊蹄甲二两，入罐子内，盐泥固封烧存性　蝉蜕去土取未，一两  

右二味，研入羚羊角细末二分拌匀，每服一字，百日外儿一二分，三岁三四分，浆水或新水调下，日三四，夜一二，食后。一年已上者不治。  

马屁勃散　治疮疹入眼。  

马屁勃　蛇皮各半两　皂荚子十四粒  

右入小罐子内盐泥封固，烧存性，研细，温酒调下三钱，食后。  

海藏地黄散　治小儿心肝壅热，目赤肿痛，生赤翳，或白膜遮睛四边散漫者，尤易治。若暴遮黑睛者，多致失明，宜速用此方。亦治疮疹入眼。  

熟地黄　当归各一分　黄连　大黄煨　防风　羌活　生犀末　蝉蜕去土　木贼　谷精草　白蒺藜　沙苑蒺藜各一钱　生地黄　木通　甘草各一钱半　黑参五分  

右为细末，每服一字或五分，量儿大小加减，煎羊肝汤食后调，日三夜一。忌口将息。大人亦治。  

密蒙花散　治痘入眼，瞖膜遮睛。  

密蒙花　菊花　石决明　白蒺藜　木贼　羌活  

右为末，每服二三钱，茶清调下。  

兔粪散　治痘入眼。  

兔粪炒黄为末  

右用蝉蜕、木通、甘草煎汤顿服；亦可炼蜜为丸，酒送下三五十丸。  

兔粪丸　治痘入眼或生翳障。  

兔粪炒，四两　石决明煅　草决明　木贼去节　白芍药　防风各一两　当归五钱　谷精草二钱  

右为末，蜜丸菉豆大，每服三五十丸，荆芥汤送下。  

吹耳丹  

轻粉　飞丹  

右为细末，左眼翳吹右耳，右眼翳吹左耳，只吹一二次。一方加雄黄、麝香少许。外用石燕子一对，槟榔一对，二味磨水常服。  

洗肝散  

大黄　栀子　防风　薄荷叶　当归　川芎　羌活各等分  

右銼散，每用三钱，水一盏，煎六分，不得煎熟，空肚凉服。  

防风散　治痘疹后风热上攻，目赤肿流血，及痘风疮。  

荆芥穗　当归　川芎　防风　赤芍药　防己　栀子  

右各等分，为细末，每服二钱，茶清调下；作汤煎服亦可。  

加味四物汤　治疮毒入目，血热不散，两眦皆赤，兼治疮疖。  

川当归　川芎　白芍药　防风　生地黄　荆芥各等分  

右銼散，每服五钱，水一盏半，煎一盏，分作二三次服。  

羌活防风散　日三服，一切瞖障皆可磨去。  

羌活　防风　川芎　甘草　木贼　菉豆皮　荆芥各三钱　蝉蜕去土　蛇蜕　谷精草　鸡子壳用内薄皮，各二钱  

右为极细末，茶清调下，每服一钱，食后服。《幼幼近编》加白菊、密蒙花去芎、草。陈三农曰：若痘出时，眼虚肿流脓，赤紫翳膜，用菉豆皮、谷精草、防风三味煎汤，时时饮之。  

秦皮散　治大人小儿风毒赤眼，痛痒濇泪，昏暗羞明。  

秦皮　滑石　黄连各等分  

右每用半钱汤泡，乘热洗。  

仙灵脾散　治痘疹入眼。  

仙灵脾　威灵仙各等分  

右为末，每服半钱，米饮调，食后下。  

蒺藜散　治痘疹入眼。  

蒺藜　甘草　羌活　防风各等分  

右为细末，每服二钱，水调服，如拨云见日之效。  

菊花散　治疮疹入眼诸证。  

白菊花　菉豆皮　密蒙花　旋覆草　谷精草　甘草各一两  

右每贴二钱，用柿饼一枚，粟米泔一盏，煎水干为度，取柿饼食之，五七日即效。丹溪曰：治痘后目翳，谷精草、蛇蜕、菉豆壳、天花粉为末，粟米泔浸煮干为度食之。  

浮萍散　治痘疹入眼，痛楚不可忍。  

浮萍阴干为末  

右，每服一二钱。用羊肝半片，入杯内，以竹杖刺碎，投水半盏，绞汁调药，食后服之。已伤者，十服九效。  

羚羊角丸　治小儿肾虚目盲，宜补肾明目。  

羚羊角取末　酸枣仁去皮，各半两　肉桂五分　虎胫骨酢炙，五钱　防风　当归　黄芪各一钱  

右为末，炼蜜丸如皂子大，每服一丸，食前温水化下。日进三服。  

羚羊角散　治肝脏实热，眼目昏暗，时多热泪。  

羚羊角镑　羌活去芦　黑参　车前子　黄芩　山栀仁　瓜蒌各五钱　胡连　菊花各三分　细辛一分  

右为细末，每服二钱，食后竹叶煎汤调服。  

羚羊角饮子　治黑翳如珠外障。  

羚羊角　五味子　大黄　知母各一两　芒硝　防风各二两  

右銼，每服五钱，水一盏，煎五分，去滓，食后温服。此方宜斟酌用之，不可轻率。  

拨云散　治小儿疮疹后，眼中生翳膜。  

兔粪二斤，如芦花色者佳　蝉蜕　木通各二两　白蒺藜二两半　甘草一两  

右同为极细末，炼蜜为丸如梧桐子大，每服八十九，食后白汤送下，日进三服，或煎浓汤服亦可，频频服之，以翳退尽为度。此方经验极效。  

兔粪槟榔方  

向东西地方上一去，不许回顾，寻取兔粪十四粒　槟榔用雄雌同磨  

右二味，不落地井花水调服，甚效。  

甘草桔梗升麻汤　治小儿斑出欲透，皮肤身热，咽喉不利。  

甘草　升麻各半两　桔梗一两  

右銼细末，每服一大钱，水煎服。  

## 卷四百九十五  

痘疹门  

### 方 55

地黄丸【`《证治准绳》下同`】 　治小儿痘疹口疮，咽喉肿痛，牙疳臭烂。  

天门冬　麦门冬　黑参各三两　生甘草　薄荷各一两  

右为细末，生熟地黄汁和丸，樱桃大，每服一丸，温蜜水化服  

黑参升麻汤　治痘疹后余毒咽喉肿痛。  

升麻　黑参　甘草各半钱  

右銼散，水一盏，煎六分，并滓温服。斑疹热甚，凉服。  

玉锁匙　点咽骨肿痛，或垂下，及喉舌强硬等证。  

硼砂一钱　(石卜)硝五分　僵蚕一条　片脑半分  

右为极细末，咽喉肿痛，每用少许，以竹管吹之。  

加减射干鼠粘汤　治痘证热毒上冲，咽喉肿痛。  

射干　山豆根　白僵蚕各一钱一分　鼠粘子　紫草茸　紫菀各一钱二分　桔梗　石膏　诃子　木通各一钱　升麻　蝉蜕各八分　甘草五分  

右銼为粗散，每服四五钱，水煎，食远服。  

利咽解毒汤　治痘咽喉痛，首尾皆可用。  

山豆根　麦门冬各一钱　牛蒡子炒　黑参　桔梗各七分　生甘草二分　川防风五分　菉豆四十九粒  

右水煎服。  

三黄熟艾汤　治痘后咽塞喉痹。  

黄连　黄芩　黄蘗　艾叶  

右各等分，水煎服。  

加味地黄丸  

熟地黄酒浸蒸透晒干，八两，杵膏　山茱萸肉　干山药　五味子炒，各四两　泽泻　白茯苓　肉桂厚者去皮取肉，一两，发热者以此加之，引虚火归肾经而热自止也　牡丹皮　鹿茸炙，各三两  

右各另为末，入地黄和匀，量入米糊，丸服，煎服更佳。  

羌活当归汤　治腰背痛，初发热时，便宜服之。  

羌活　当归　独活　防风　川芎各一钱　柴胡一钱五分　桂枝七分　黄蘗　桃仁　红花各八分  

右酒水各半煎服。一方治腰痛，有苍朮、汉防己。  

如神汤　治腰痛。  

当归　桂皮　元胡索  

右，各等分为末，酒下二三钱。  

定痛散　治伤寒肚痛，及冷气痛。  

神曲　香附各一钱　山楂二钱　良姜　当归　甘草各五分  

右用姜三片，枣二枚，水煎服。手足逆冷，加大附子二分。  

桂枝芍药汤　治腹痛。  

桂枝　炙甘草各一钱　白芍药酒炒二钱  

右，生姜三片，枣二枚，水煎服。  

黄连汤　治热毒在胃，腹痛或欲吐，此药能升降阴阳。  

黄连　炙草　干姜　桂枝各二钱　半夏　人参各八分  

右枣二枚，水煎服。  

一味异功散　治小儿诸般钓证，角弓反张，胸膈脐凸。  

透明没药  

右为末，姜汤调服。  

蝉蜕一物汤  

蝉蜕二十一个洗去泥为末  

右水一盏，慢火熬至半盏，去滓，量儿大小温服之。如觉疮疹已出，便依前服三五次，不是疮疹亦无害。小儿疮疹欲发出，加甘草一钱五分，煎一盏，旋旋与服，累效。小儿所伏蕴积热毒，蝉蜕味咸寒可以制，况有暴感风作热客于表者，蝉蜕亦治风毒充于皮肤，瘙痒不止，惊癎夜啼，癫疾寒热惊悸，皆宜服之。  

木通芍药汤　治痘疹作渴，腹胀，小便不利。  

木通　白芍药　白朮各五分　川芎　陈皮　干葛各三分　甘草二分  

右水煎服。  

牛黄散　治疮疹阳毒入胃便血，日夜无度，腹痛啼哭。  

牛黄一分　郁金一两  

右为细末，每服半钱，以浆水半盏，煎至三分，和滓温服，量儿大小，以次增减，日二服。  

和解汤　三日前后用。  

升麻　芍药　葛根　人参　川芎　甘草　防风　羌活各等分  

右，用水一锺半，生姜三片，煎至五分，温服。  

紫草承气汤  

厚朴二两　大黄四两　枳实　紫草各一两  

右为粗末，每服五钱，水半盏，煎二三分，温服，以利为度。如未利，加芒硝一字  

桔梗枳壳汤  

桔梗　枳壳各二两　甘草五钱  

右銼，每服三钱，姜二片，水煎服。  

二陈加枳壳汤  

枳壳　半夏　茯苓　甘草　陈皮各等分  

右銼，每用三钱，姜二片，水煎服。  

加味透肌散  

人参　黄芪　白朮　芍药　川芎　甘草　茯苓　木通　陈皮　糯米　厚朴　大腹皮  

右等分为粗散，姜枣煎服。  

紫草厚朴汤　治痘疮烦闷痞满，或坚急，或结聚不散。  

紫草茸一钱二分　枳实　酒黄芩　川黄连　厚朴各一钱一分　露蜂房　白茯　蝉蜕　麦门冬　桃仁　石膏　旋覆花　山豆根　升麻各八分　白朮五分  

右銼散，每服四五钱，水煎，食远温服。  

紫草枳实汤　治痘疮腹胀，或热毒，或因伤冷所致。  

紫草茸　鼠粘子各一钱二分　白朮八分　厚朴　苦参各一钱一分　白芍药　贝母　枳实　诃子　肉豆蔻各一钱　蝉蜕　桔梗　升麻七分　甘草六分  

右銼散，每服四五钱，水煎，食远服。  

五物木香散　治痘出烦痛。  

青木香二两　丁香　零陵香　白矾各一两　麝香一分  

右每服四钱，水一小盏半，煎服之。热甚者，加犀角一两。如无犀角，以升麻代之。轻者一服大效。又方。以芒硝和猪胆涂疮上，令动，痂落无瘢，仍用黄土抹之，良。此病小便濇有血者，中坏，疮背黑靥不出脓者，死不疗。  

青黛散　治痘未作脓，痛甚，心膈烦躁，睡卧不安，并宜服之。  

青黛如枣核大  

右水调，服之即安。  

消毒饮  

牛蒡子三钱，炒　荆芥穗一钱　甘草生用　防风去芦，各半钱  

右细切，作一服，水煎。加生犀角尤妙。一方有桔梗。  

匀气散　即济生方八味顺气散加木香也。  

白朮　白茯苓　青皮　白芷　陈皮　乌药　人参各五钱　甘草炙，二分半　木香一分半  

右细切，作一服，水一盏，煎七分服；或细末，酒调亦可。  

白朮汤　治痘疮痒塌不掩。  

白朮一钱半　黄芪炙　当归　陈皮各五分　甘草炙些  

蝉花散　治痘疹不拘前后始终，遍身作痒抓破，皆治之。  

蝉蜕去头足洗去土微炒　地骨皮炒黑色，各一两  

右共为末，每服一茶匙，酒送下，一二服神效。  

二物汤  

蝉蜕净洗，二十一枚　甘草炙，一两  

右为末，水煎，时时服之。  

盒脾散　治痘至八九日期，倏然身中枭痒，此痘证之最急者，以此治之。  

炒朮　芍药　生地黄　甘草　升麻　荆芥　防风　陈皮　大腹皮　僵蚕　蝉蜕  

右水煎服。  

震泽汤  

人参　黄芪　芍药　生地黄　防风　甘草  

右水煎服。  

天元二仙丹  

浑天汤　人参乳浸　黄芪　生附子面煨，各一两  

右四味，另研细，方和合一处，白蜜调匀，量儿大小加减，十岁已上一钱，十五岁已上二钱，服后随以振元汤连进，痒遂止矣。  

七星散  

黄芪　芍药各二钱　人参　桂心各一钱　黑鱼一个  

右前四味，共研为末，置黑鱼肚内，升麻酒煮熟，与痘痒者连药食之。凡上焦痒吃头，中焦痒吃身，下焦痒吃尾，亦验方也。  

浴法  

经霜桑叶　苏梗　升麻　荆芥穗　防风  

右水煎十数沸，候温拭体。  

安常郁金散　治斑痘始有白泡，忽搐入腹，渐作紫黑色，无脓，日夜叫烦乱者。  

郁金一枚　甘草一分  

右水半碗，煮干，去甘草，切片，焙干为细末，入脑子半钱，同研一钱匕，用生猪血五七滴，新汲水调下，不过二服，甚者毒气从手足心出如痈状乃差，此是九死一生候也。  

四圣散　治黑陷倒靥，不起发，不红活，小便不利。  

紫车　黄芪　甘草　木通  

右水煎服。热甚色紫，倍加紫草、芩、连、红花。大便秘，加枳壳；如常，加糯米。  

南金散　治痘已出而复陷，其势甚危，诸药不效者，万无一失。  

紫背荷叶霜后搭水紫背者　白僵蚕洗去丝炒干  

右为末，等分，每服看大小，大者一钱，小者五分，研芫荽汁和酒下，米饮亦可。治此证，多有用龙脑、人牙者，卒难措办，惟此无毒而效且速，但紫背者甚难得，可于盐铺内寻之。  

橄榄饮　治倒靥。  

橄榄  

右从中截断，水服少许，服之立发。  

白花蛇散　治痘疹黑陷倒靥。  

白花蛇连骨，一两，火炙干勿焦　丁香二十个  

右共为末，每服五分或二分，热酒送下。如黑陷者，移时转红甚效。  

人牙散　治痘疮方出，风寒外袭，或变黑，或青紫，宜温肌发散，使热气复行而斑自出。  

人齿脱落者，不拘多少  

右，瓦罐固济，煅过出火毒研末。出不快而黑陷者，豮猪血调下一钱；因服凉药血濇倒陷者，入麝香温酒服之。初虞世曰：此名回生散。用人牙灰入麝香少许，每服半钱，黄芪、白芍药煎汤调下。钱氏曰：用温酒调下。云岐子曰：用升麻、紫草煎汤调下。海藏曰：若平昔油腻肠垢者，通膈丸下之，朱砂为衣，与宣风散相表里。一方用鸡冠血调成膏，好酒半盏，人乳半盏，入葱白一茎，煎汤送下。凡服不可过多，每服止三分，多则阳气尽出于表，恐痘斑烂无血色，阴气内盛，必里寒而濡泄，急以四君子加芎、归服之。彭氏曰：只用紫草汤自好。痘疮最怕麝香与酒气触，禁不可用。  

麻黄汤  

麻黄剪去根节，五钱  

右用蜜一匙，同炒良久，以水半升煎，候沸去上沫，再煎去三分之一，不用渣，病疮疱倒靥黑者，乘热尽服之。避风，俟其疮复出。一法用无灰酒煎，更速。但小儿不能饮酒者难服，以此药入表也。按世传此法累用有效。万全曰：凡痘子黑陷，古方用穿山甲者，取其穿肠透膜而善走也。用人牙者，取牙齿乃骨之余，肾主骨可以入肾也。此二物者，但借为向导引解毒之剂以施治则可，若单用之，何济于事哉？有用烧人屎者，盖屎大解疫毒，痘乃时疫所发，故宜用之。若加入发表和中解毒汤内尤良。右方皆通表发肌之药，首一证感风寒，肌窍闭塞，血凝不行而黑陷者，宜之。  

斑疹黑陷方  

干胭脂三钱　胡桃一个，烧存性　右为细末，煎胡荽酒调下药一钱，立效。  

右，治死血黑陷。凡前方用穿山甲及麝香等药治黑陷，皆为气滞者设也，右方皆里药。第二证所谓毒气太盛，内外蒸烁，毒复入里，必心烦狂躁，气喘妄言，如见鬼神，大小便秘渴而腹胀者，所宜选而用之者也。  

夺命五毒丹　治痘黑陷倒靥，干枯不起，神验。  

月魄即蟾酥，少许　银红即朱砂，研飞，一钱　吐月华即牛黄吐出者　梅精即冰片，各二分　男王即雄黄，三分  

右五味，用豮猪尾血为丸如麻子大，薄荷汤下一丸，移时活动。按此方始终犯者皆可用，但人多畏之。不知证既危急，非此等药不能救，故发明之。陈三农曰：凡用以毒攻毒剂，若毒气外发，则当调补气血，使中气实则无内攻之患，不然中气既虚，复气血不外旺，药气少歇，必内攻矣，慎之！  

谈笑博金丹　治同上。  

取用寅亥戌未四时四灵丹  

右加脐香下，俱用天灵盖。  

大造保童丸　治同上，兼治痘毒亦妙。  

一蛮子即人胎骨，炙过　二狼子即狗胎骨，酥炙　三猫子即猫胎骨，炙过  

右加脐香下。  

一字金丹　治同上。  

紫花地丁　金线重楼　山慈姑  

至宝丹　治同上。  

戌腹粮即将大米，净室与犬食饱，取其粪，洗净炙干研细，每一两，麝香一二分  

一粒金丹　治同上虚证，虽死者可立活。  

腽肭脐　冰片　原蚕蛾各二分　鸦片三分　麝香一分　已上六方，治危急痘证，有起死回生之妙。  

天真膏　治黑陷干枯，红紫及斑不退，用此救之，十全四五。  

初生小儿解下黑粪用磁罐收贮，加水银二两，麝香一钱，黄蜡封口埋于土中，愈久愈妙，久则化而为水  

右，每遇前证，看儿大小热毒盛者，重与二三茶匙，酒煎紫草汤，对半和匀服之，立时红润活浑，真秘方也。胜天灵盖枯臭无益之物万万矣。缘此粪原系母之真血所化，盖以血补血，且入土日久，又得阴气多，故能解毒。百日内小儿热而烦躁，啼哭不止，用少许点入眼角二三次，便能神安气和而睡，盖又能清心热也。  

大成散　治痘出不快，或顶陷，或灰白黑陷，一切不起发之证，俱可用之。  

穿山甲酒炒，一两　甘草末，二钱　紫草三钱　雄黄　朱砂各一钱半　麝香二分  

右每五岁儿用二分，冷证热酒调下，热证紫草汤下。寒者加入治中散内用，热证加入小无比散内用。  

无价散　治黑陷欲死者。  

用无病小儿粪腊月将倾银礶二个，上下合定，盐泥固济，火煅通红，取出为末  

右蜜水调服一钱。一方加麝香、冰片少许。  

加减大紫草散　治白痘似粉，人所不识者。  

紫草　人参　茯苓　黄芪　白朮　芍药　川芎　当归　甘草　糯米  

右各等分为散，每服四五钱，水煎服。一方。有木通无黄芪，名紫草快斑散。又一方，去甘草加木通、防风，名参芪四圣散，治表里俱虚。  

补元汤　治痘顶充满而根盘不聚，色不红活，乃气有余而血不足也。  

川芎　当归　白芍药酒炒　熟地黄各一钱　紫草　红花各酒洗，七分　陈皮　甘草各三分　白朮土炒，一钱半  

右酒水各半盏，糯米五十粒，枣二枚，煎服。  

活血散　治痘色淡白。  

当归　赤芍酒炒　紫草　川芎　红花各五钱　血竭一钱　木香二钱  

右为末，每五岁者服一钱，十岁已上者服二钱，好酒调下。热极血焦不红活者，酒煎紫草汤调下。  

保生散　治气血俱虚，灰白色，不灌脓回浆者。  

紫河车一具，焙为末　龟板酥炙，五钱　一方有鹿茸五钱。  

右为末，每服五七分或一钱。气虚者，保元汤下。血虚者，芎、归、紫草煎汤下。  

混元散　治同上。  

紫河车一具，分作五七块  

右用白糯米三合，水淘净，入无油铫内同炒，以米黄色为度，同为末，每用五七分，儿大者一钱。极补气血，能助灌浆如神，缘糯米性温，得紫河车之气，纯化为河车，故其补功最速，譬之造酒，米从曲化意也。  

内助丹  

黄芪酒炒　人参酒炒　白朮　茯苓　当归　陈皮　半夏　厚朴　肉桂　山楂  

右姜三片，枣一枚，糯米五十粒，水煎服。如不食，加人乳一杯。痒甚，加大附子。寒战不止，加附子、防风。渴，加麦门冬。泻，加泽泻、猪苓。不止，加诃子、肉果。  

助阳丹　治疮塌不起，根窠不红。  

甘草三分　红花五分　陈皮八分　官桂二分　黄芪蜜炙　人参　白芍药各酒炒　川芎　当归各一钱  

右，姜枣水煎服。  

回生起死丹　治痘灰白，寒气逆上，不食腹胀，呕吐，肚痛，泄泻清水，手足俱冷。  

丁香九枚　干姜一钱　水煎热服，被盖片时，令脾胃温暖，阴退阳回，痘自红活。  

人参羌活散　治时气痘疹，兼于发表。  

人参　羌活　独活　柴胡　前胡　桔梗　茯苓　枳壳　川芎　天麻　甘草　骨皮各三分  

右入薄荷五叶，姜水煎服，表证多者宜之。  

清和饮  

地骨皮鲜者　麦门冬去心，各二钱　生地黄　知母　贝母去心　橘红　赤茯苓　甘草　荆芥穗各七分　牛蒡炒研，一钱半　桔梗五分　瓜蒌一钱  

右，里证多者宜之。虚者，加人参、黄芪。  

山栀子汤　治痘疮及斑毒，状如蚊蚤所啮，毒盛黑色者。  

山栀子仁　白藓皮　赤芍药　升麻各一两　寒水石　甘草各五钱  

右为细末，每服一钱，水八分，紫草、薄荷各少许，同煎至五分，去滓，放温服。  

袁氏方  

紫草　红花　犀角　木通　芍药　生地黄　茯苓　甘草　蝉蜕  

右灯草、金、银煎服。外加荆芥、紫苏、木通、荔枝壳、凤凰蜕、升麻、杨枝，浓煎汤浴之。  

阳毒升麻汤　治面赤狂言烦躁，腰背疼，下利，脉浮喉痛。  

升麻五钱　犀角镑　射干　黄芩　人参　甘草各二钱半  

右，水煎服。  

阴毒升麻汤　治阴斑。  

升麻　当归　川椒　鳖甲　雄黄　甘草  

右水煎服。  

二圣散　治痘疔挑破，以此点之。  

雄黄二钱　紫草三钱  

右研末，用油胭脂调。  

敷方　治痂后痘疔溃烂成坑，内见筋骨，以此敷之。  

赤石脂　腻粉　黄蘗　秔粉炒黑　血竭　伏龙肝各一钱　飞丹八分　发灰五分　乳香　没药各三分　冰片三厘　密陀僧飞过，二钱　有臭气，加阿魏三四分  

右为细末，绵纸筛过敷之，用膏药贴。内服人参败毒散加穿山甲、蝉蜕、连翘。  

拔毒膏　治痘疔。  

雄黄研  

右用胭脂重浸水令浓，调雄黄点疔痘上，立时红活，亦神法也。盖雄黄能拔毒，胭脂能活血也。  

飞龙夺命丹　治痘疔痘毒痘痈，或麻木呕吐，重者昏愦咬牙。  

真蟾酥干者酒化　轻粉各一钱　枯白矾　铜绿　寒水石　乳香　没药　麝香各二钱　朱砂六钱　蜗牛四十二个，另研，如无亦可  

右各为末，入蟾酥、蜗牛，或加酒少许，糊丸菉豆大，每服一丸，温酒或葱汤送下。重者外用隔蒜法灸甚者多灸；或着肉灸。  

苦参丸  

苦参一两　白蒺藜　胡麻　牛蒡子各半两　甘草二钱半  

右共为末，酒调面为丸，竹叶汤下。  

牛黄丹　治疮子出定，大便不通，疮中脓水不干。  

牛黄　大黄末生用　珍珠末　粉霜各一两  

右研匀，炼蜜丸如黍米大，每服十粒，人参汤下，量儿大小加减。  

生肌散　治疳蚀不敛，并痘后脓血杂流不收等疮。  

地骨皮　黄连　五倍子　甘草　黄蘗各等分  

右为细末，干掺疮上。  

金华散　治痘证后肥疮疳疮疥癣，能收水凉肌解毒。  

黄丹水飞过火煅红，一两　黄蘗　黄连各五钱　黄芩　大黄各三钱　轻粉一钱　麝香一分  

右为细末，疮湿干掺，燥用腊猪油熬化调搽。  

白螺散　专治痘疮不收。  

白螺蛳壳不拘多少古墙上取  

右，去土洗净，火煅红，取出存性为极细末，疮口湿处干掺为妙。  

乳香韶粉散  

即韶粉散加乳香三钱  

又方  

荔枝壳微烧存性　草纸烧灰存性　败茅多年者  

右三味，共为细末，或搽或掺，自能收水结痂  

又方  

黄豆壳  

右烧灰为末掺之。如痘风癣，以豆壳煎汤洗。  

秘传茶叶方　治痘烂遍身无皮，脓水流出，粘沾衣被。  

茶叶  

右拣去粗梗，入滚水一渫，即捞起，再拣去梗，湿铺床上，用草纸隔一层，令儿睡上一夜，则脓皆干。  

蝉花散　治痘烂生蛆虫，及夏月诸虫咬伤，臭恶不可近者，服之虫皆化而为水，苍蝇亦不敢近。  

蝉蜕去足洗净焙　青黛澄去灰土，各五钱　北细辛二钱半　蛇蜕一两，烧存性  

右为细末，每服三钱，酒调下。仍以生寒水石细末掺之。  

定金汤  

绵黄芪　人参　炒朮　当归　白芍药　生地　白茯苓　甘草　白芷　防风　荆芥　升麻  

右入芫荽一握，白银一块，灯心廿茎，同煎服。  

寒水丹  

鸡骨灰带血肉烧过　银朱各一钱　冰片　赤石脂各五分　棕衣灰二分  

右研细末，洗净徐徐掺之。  

治痘生蛆方  

经霜桑叶　野薄荷  

右煎汤洗之，其蛆自去。或先用艾条熏之，后增紫苏、甘草煎汤洗之，禁雄黄、矾石等药。  

鼠粘子汤　治小儿痘疮余毒未散，食谷太早，补住毒气。  

鼠粘子六钱　甘草五分　犀角　白朮各三钱　荆芥　防风　枳壳各一钱  

右，水煎服。  

活血解毒汤　治余毒。  

防风　荆芥　生地黄　赤芍药　牛蒡子　当归　连翘　黄连　紫草　甘草　苍朮　薄荷　川芎　木通  

右各等分，水煎服。  

桦皮散　治痘疮及乳痈，并一切肿毒。  

桦皮木  

右銼，煎温服。此药味苦平无毒。若治乳痈，取桦皮烧存性为末，酒调服之立消。  

十三味败毒散　治痈毒。  

当归　白芷　穿山甲土炒　金银花　防风　乳香制　甘草　陈皮　赤芍药　皂角刺　贝母　没药制　天花粉　芍药  

右，各等分，酒水各半煎服。  

木香散　治小儿斑后生痈如神。  

地骨皮一两　木瓜半两　川山甲炙黄，三钱半　麝香一字  

右为末，米饮下二钱。  

东垣圣愈汤　治脓溃心烦无寐，体倦少食。  

熟地黄自制者佳　生地黄各二分　人参　川芎各三分　当归　黄芪各五分  

右水煎服。  

小柴胡加生地黄汤  

柴胡　人参　黄芩各三两　甘草炙　生地黄　半夏各二两，汤泡七次  

右为粗末，每服三钱，水一盏，生姜三片，枣一枚，煎至半盏，去渣温服。  

六味活血散　治痈疽疮痛，初起红肿不散。  

当归　川芎　赤芍药　生地黄　酒红花　苏木各等分  

右水煎，量服之。  

人参败毒散　即荆防败毒散。治余毒痈肿。  

人参　赤茯苓　羌活　独活　前胡　薄荷　柴胡　枳壳　川芎　桔梗各等分　甘草减半　牛蒡子　防风　荆芥　连翘　金银花　头上加白芷、升麻，上身倍加桔梗，手加薄桂，腰加杜仲，腿足加牛膝、木瓜。  

替针丸　治痘痈脓已成，不溃。  

硇砂五钱　雄雀粪四十九粒，雄雀粪，直者是真　陈坏米一钱  

右为末，米粥丸如麦粒大，每用一粒，粘疮头上，以膏药贴之，半晌则脓自出。若疮头透而脓不出，或出而愈痛，或发热，血气虚也，用托里散。或作呕，吐痰食少，体倦，脾气虚也，用六君子汤。  

神效太乙膏　治一切疮疽溃。  

黑参　白芷　当归　肉桂　赤芍药　大黄　生地黄各一两  

右(口父)咀，用麻油四十两，入铜锅内，熬至药焦，滤去滓，徐入净黄丹一斤，再煎，滴水成珠，捏软硬得中，即成膏矣。  

神效当归膏　治痘毒浸淫，或汤火等证，及疮腐不能生肌收敛者。  

当归　黄蜡　生地黄各一两　麻油六两  

右，先将当归、地黄入油煎，去滓入蜡镕化，候温搅匀，即成膏矣。  

豆豉饼　治疮疡肿痛，或硬而不溃，及溃而不敛，并一切顽疮毒疖。  

江西豆豉  

右为末，唾津和成饼，大如铜钱，厚如三四钱，置患处，以艾铺饼上灸之，未成即消，已成者祛逐余毒间有不效者，乃气血虚败之证，参疔疮论灸法用之。  

如圣饼　治一切疮疡硬肿，不能消散，或毒不能解散。  

乳香　没药　木香　血竭　当归各等分　麝香少许  

右各另为末，酒糊和为饼，炙热，频熨患处。恶疮加蟾酥等分。  

三豆散　治痘后痈毒，初起红肿。  

黑豆　赤豆　菉豆  

右用醋浸研浆，时时以鹅翎刷上，随手可消。  

铁箍散　治痘后痈毒。  

凤凰蜕烧灰  

右醋调围四畔，留头出毒气，甚佳。  

连翘饮　治小儿痘疹疖，痘疹余毒作楚，或生于头面，耳疼颊赤生疮  

连翘　黄芩　瞿麦　木通　滑石　牛蒡子　柴胡　荆芥　防风　羌活　赤芍　甘草各等分  

右每服三钱，水一盏，煎半盏。又入生薄荷尤好  

三黄散　治疳热生疮，脓水浸淫，脓流处便湿烂。  

松香　五倍子　黄连　黄丹　海螵蛸各一钱　轻粉　雄黄各五分  

右为末，用莹肌散煎洗掺之。干者香油敷。  

蚬子水　治痘后发瘾。  

蚬子不拘多少活者以水养五七日  

右取其水洗之。  

黑参化毒汤  

黑参　当归尾　赤芍药　石膏　连翘　防风　木通　红花酒洗　生地黄　荆芥穗　淡竹叶　地骨皮  

右水煎服。  

犀角消毒散　治斑疹丹毒，发热痛痒，及疮疹等证。  

牛蒡　甘草　荆芥　防风各五分　犀角二分　金银花三分  

右水煎熟，入犀角，倾出服。  

加味解毒散　治斑疹痒痛寒热，甚者烦躁谵语，并痘毒发热咽干。  

犀角镑五钱　连翘炒二钱　牛蒡子炒三钱　薄荷一钱　甘草五分  

右为末，每服一二钱，滚汤调下。  

凉肝明目散　治痘后羞明。  

当归　龙胆草　密蒙花　川芎　柴胡　防风　酒连  

右，各等分，雄猪肝煮汤煎服。  

望月沙散　治痘后暗室中不能开者。  

谷精草　密蒙花酒洗　蝉蜕去翅足，各五钱　望月沙一两  

右为末，雄猪肝一两，竹刀批破，用药一钱，掺人肝内，水煮熟，饮汁食肝，效。  

槐花散　治斑疮余热不退。  

槐花　赤小豆各炒，二钱　麝香少许  

右为细末，每服半钱，蜜汤调服，不拘时候。  

黄芪散　治壮热不退，可凉肌肤散热。  

黄芪　柴胡　干葛　甘草炙，各等分  

右为末，每服一钱，薄荷三叶，水半盏，煎至三分，约三呷，空心服。此药治发热数日未退者，其热是疮疹者，量其虚实用之也。  

钓藤汤　治痘后口噤僵直，繞脐腹痛。  

钓藤　红花　木香　川芎　当归　白芍　甘草　白朮　青皮　黄连　官桂　生姜  

右各等分，水煎，不拘时服。  

当归桂枝汤　治痘后手足不能屈伸。  

当归　川芎　黄芪　甘草　薄桂　黄蘗　苍朮炒  

右各等分，水煎。如气虚，少加川乌以行经，加人参为主。如感风寒，以致骨节疼痛，加羌活、防风。  

灯心汤　治疮痘出后烦喘，小便不利者，宜进之。  

灯心一把　鳖甲醋炙黄，二两  

右銼为散，每服一两，用水八合，煎取四分服，量大小加减。  

赤茯苓汤　治小儿疹痘疮出后咳逆，胁痛，不下食。  

赤茯　炙草　大青　升麻　枳壳麸炒，各半两　栀子一分  

右为粗末，每服一钱，水一盏，入苦竹叶七片，豆豉三十粒，同煎至五分盏，去滓，分为三服，日三四服看儿大小，以意加减。本方称疹痘出后胁痛者，由病后毒气混乱，阻于升降。左右胁为阴阳之道路，气之所行处，今气滞为胁痛，以枳壳宽肠下气，令气顺胁不痛也。大青、栀子去蕴热，升麻解毒，赤茯导心火利小肠，无热以克肺气，而咳逆自平尔。  

大和散　治疮痘后寒热往来，嗜卧，烦闷躁乱。  

生地黄　当归　地骨皮　人参　甘草炙　白芍各等分  

右(口父)咀，每服一钱，水半盏，煎至三分，去滓温服。  

莲肉汤  

莲肉去心半斤　猪肉去皮油，一斤  

右共水煮熟，下砂仁伏酱，朝夕与啖，其胃气接养，虫自安居不出矣。切不宜投以史君子、槟榔之物，痘中一投，命遂丧矣。  

黄连阴(上匿下虫)丸　治狐惑疮。  

川黄连二钱　芦荟　干蟾煅，各一钱二分　史君子二钱半　芜荑一钱五分　川楝子一钱  

右为末，乌梅洗净去核，捣膏和丸，米饮下。  

雄黄散  

雄黄　枯矾各一钱　麝香一分半　人中白五分  

右共为末，吹入鼻中；如吹不入，用麻油润使进。  

人中白散  

人中白煅，一两　黄蘗炒黑，三钱  

右为末，搽口内。  

吹口散　治口疳。  

黄连　青黛　孩儿茶　冰片  

右为末吹之。  

赴筵散　治口疮神效。  

薄荷　黄蘗  

右等分为末，入青黛少许搽之。  

牙疳方　治痘后余毒攻牙龈疳腐，内宜服甘露饮。  

人中白煅，三钱　枯矾　五谷虫焙干，各二钱　盐梅七个，煅存性　麝香一分　白氁子灰一钱  

右为细末，先将葱茶洗去腐肉，须见鲜血，然后搽药。  

麦汤散　治水痘。  

地骨皮　滑石　甘草各半钱　甜葶苈　麻黄　大黄　知母　羌活　人参各一钱  

右銼散，水一盏，每服二三钱，小麦七粒，煎六分，不拘时温服，分二贴。  

麦煎散　治小儿夹惊伤寒，吐逆壮热，表里不解，气粗喘急，面赤自汗，或狂语惊叫，或不语无汗，及瘾疹遍身赤痒，往来潮热，时行麻痘疹子，余毒未尽，浑身浮肿，痰涎咳嗽，或变急慢惊风，手足搐搦，眼目上视，及伤风头疼并治之。  

滑石　地骨皮　赤芍药　石膏　白茯　杏仁　知母　甘草　葶苈子　人参　麻黄各一两半  

右为末，每服一钱，麦子煎汤下。如初生牙儿感冒风冷，鼻塞身热，喷嚏多啼，每一匙用麦子煎汤调下。一方去地骨皮、滑石加羌活、川芎，薄荷汤调下。  

泻白消毒散  

桑白皮　地骨皮采鲜者，各三钱　牛蒡子炒研　荆芥穗各一钱半　桔梗　生甘草各一钱　浮萍晒干，二钱  

右为粗末，每服三五钱，水一盏，煎六分，滤清服。  

加味金沸草散  

旋覆花去梗　麻黄去节水煮晒干　鼠粘子　浮萍　前胡去芦，各七钱　荆芥穗一两　炙草　半夏汤泡七次姜汁拌炒　赤芍药各五钱  

右为末，每服三钱，生姜二片，薄荷叶三片煎。  

麻黄汤  

麻黄去根节制过　升麻　牛蒡子炒　甘草　蝉壳洗净去足翅，各一钱  

右銼细，加腊茶叶一钱，煎七分，去滓服。烦渴，加石膏末四钱。  

柽叶散　治沙疹发未出，喘嗽烦躁闷乱。  

柽亦名西河柳，亦名采丝柳，青茂时垂叶晒干为末  

右每服一二钱，茅根煎汤调下。  

茅花汤  

茅花　真郁金　生地黄　栀子仁　黄芩  

右水煎，调百草霜服。  

加味黄芩汤  

黄连　黄芩各一钱半　白芍药　滑石各三钱　甘草七分  

右水煎服。若滑石不煎，调服止于一钱。血痢加地榆二钱。  

十全散  

黄连　黄芩　黄蘗各一钱　苦参　孩儿茶　雄黄各五分　硼砂　元粉各三分　乳香一分　片脑少许临时入  

右共为极细末，每用五厘吹之。  

白虎合解毒汤  

石膏研粗末，四钱　知母　天花粉　黄芩　黄连　山栀仁各一钱　生地　麦门冬各二钱  

右，入淡竹叶十片，水二锺，煎一锺，更磨入犀角汁，索汤水则与之。觉胃热渴甚，宜以此方多与之，胃清乃止，庶免牙疳之害。直至疳成而后清胃凉血解毒，往往噬肤无及，慈亲仁人，宜早为之所，毋事姑息。  

加味地骨皮散　治痘出发热不退，饮食不进。  

地骨皮鲜者，三钱　桑白皮鲜者　麦冬各二钱　柴胡　赤芍　干葛各一钱　甘草　犀屑各五分  

右水煎，调大小无比散五七分。亦治喘急不止。  

## 卷四百九十六  

痘疹门  

### 方 66

清肌透毒汤【`《救偏琐言》，下同`】 　治痘疮已发未发，为风热所感，腠理阻塞者，此汤主之。  

干葛八分　前胡一钱　桔梗四分　甘草二分　山楂二钱　荆芥穗　蝉蜕各三分　加姜一片  

直达透肌散　治痘将出未出，无甚外感，亦不至内伤，但身热呕吐，眸子眊焉者，此汤主之。  

蝉蜕　山楂　陈皮　前胡　葛根　加姜一片　嫩芋头一个  

温肌透毒散　治痘已发未发，为寒邪固闭者，此汤主之。  

防风五分　川芎藭八分　蝉蜕去土　桔梗　麻黄蜜炒黑色，各三分　山楂二钱　甘草二分　陈皮六分　加姜五分  

宽中透毒饮　治痘已发未发，而饮食内伤者，此汤主之。  

山楂三钱　青皮六分　葛根四分　陈皮五分　前胡八分　莱服子七分　麦芽一钱　桔梗　蝉蜕各三分　加姜三分  

疏肝透毒散　治痘前惊跌而发搐者，此汤主之。  

僵蚕炒去丝嘴　羌活各四分　蝉蜕　木通　荆芥各三分　薄荷二分　钓藤　前胡各六分　青皮七分　山楂二钱　加灯心一分　姜二分  

清热解毒汤　治痘放点干红色滞，壮热烦躁者，此汤主之。  

荆芥穗　红花　蝉蜕去土　木通各三分　牛蒡一钱　滑石三钱　前胡八分　地丁四分　牡丹皮　青皮各七分　生地　山楂各二钱　黄连六分　加灯心一分  

调中汤　治未痘时，先因吐泻里虚，随感时行见痘，目眶低陷，神情困倦者，此汤主之。  

人参五分　陈皮四分　蝉蜕三分　川芎八分　甘草二分　谷芽六分　扁豆　枸杞各一钱　加姜二分，大枣二枚，此权宜之剂也。精神稍醒，即当加减。  

凉血攻毒饮　治痘毒火内伏，烦渴躁乱，身体反凉，痘色紫滞矾红，彻夜无眠者，此汤主之。  

生大黄二钱　荆芥穗五分　木通　蝉蜕　红花各四分　牛蒡　丹皮　紫草各一钱　赤芍八分　葛根　青皮各七分　生地四钱　加灯心一分  

松肌通圣散　治痘腠理阻塞，血凝气滞，窠粒隐隐于肌肉之间，痘色干红晦滞，神情闷闷者，此汤主之。  

羌活　荆芥　紫草　红花　木通　赤芍　地丁　青皮　牛蒡　山楂　蜂房　当归　防风　加芦笋、胡荽  

清凉攻毒饮　治痘疮大热如火，紫艳深红，烦渴颠狂者，此汤主之。  

石膏研，三钱至一两　川黄连一钱至三钱　大黄三钱至六钱　木通　红花　荆芥各四分　牛蒡一钱五分　犀角磨汁，三分　青皮七分　丹皮　地丁各一钱　生地五钱至一两　加灯草一分  

清暑透毒汤　治痘值酷暑，神情烦闷，不时哈舌，大渴思冷，濈然汗出，或身凉如晕，痘疮淹滞，此因暑气闭塞故也，此汤主之。  

陈皮去白　厚朴　甘草各四分　干葛根　蝉蜕各三分　泽泻　香薷各五分　黄连　青皮各七分　滑石三钱　扁豆一钱　加灯心一分  

疏邪实表汤　治痘属气虚，皮薄色淡，身凉体静，兼有表邪外束者，不拘浆前浆后，此汤主之。  

黄芪　防风　荆芥　甘草　川芎　白芷　桔梗　加姜一片　胡荽一钱  

必胜汤　治痘血瘀气滞，窠粒实而不松，痘色滞而不活，或干红，或紫黯，或斑点，诸般痛楚，或贯珠，或攒簇，毒火两伏，此汤主之。  

大黄小剂七分至三钱，大剂三钱至一两，势急者以一半同煎，一半临起投下　青皮五分至钱半　桃仁去皮尖二钱至四钱　红花五分至钱半　赤芍药一钱半至三钱　木通三分至八分　荆芥　葛根俱三分至钱半　生地一钱至两半　牛蒡七分至二钱　白项地龙三条至念一条　紫花地丁小剂三钱，中剂七钱，大剂一两五钱　蝉蜕二分至六分　山楂大剂一两五钱，中剂一两，小剂五钱　芦根三两煎汤代水煎。  

既济汤　治痘火毒太盛时值隆冬闭塞，此汤主之。  

荆芥穗　干葛根　石膏　川黄连　大黄　麻黄去根，蜜炒将黑，地上出火气　蝉蜕　牛蒡　加姜二片，胡荽一钱，阴阳水煎。  

清金攻毒饮　治痘毒壅于肺，声音不清，喉间痛楚，烦渴壮热，痘不起者，此汤主之。  

桔梗　甘草　牛蒡　大黄　元参　前胡　山楂　山豆根　枳壳　荆芥穗　蝉蜕　僵蚕　加灯草一分  

凉膈攻毒汤　治痘热毒壅于上焦，胸膈烦闷，壮热发渴，揭衣弃被，痘色紫艳深红者，此汤主之。  

大黄　黄连　石膏　荆芥　地丁　元参　黑栀　赤芍　生地　桔梗　木通　牛蒡子　甘草　薄荷　枳壳　加灯草一分　竹叶三十片  

消斑快毒饮　治痘有夹疹夹斑，肤红如醉者，此汤主之。  

连翘　元参　生地　牛蒡　木通　蝉蜕　赤芍　牡丹皮　黄连　甘草　地丁　荆芥穗　加灯心二十茎　极热者，加大黄。  

穷源透毒饮　治痘疮毒火深潜，累日不起，色有干红，有紫滞，或烦躁，或昏沉，身体不热者，此汤主之。  

大黄　青皮　穿山甲　紫草　归尾　地丁　川牛膝　羌活　荆芥　红花　木通　加芦笋十株  

散结汤　治痘血濇气滞，色干红而囊不松者。  

青皮　羌活　赤芍　紫草　地丁　山楂　荆芥　绿升麻　川芎　木通　牛蒡　丹皮　加芦笋十株，鲜芋头三个  

养荣附气汤　治痘窠囊苍老，归附不厚而淡白者。  

当归　熟地　川芎　红花　生地　甘草　加姜一片  

窦气饮　治痘血至而气不至，归附则厚，郛壳不长，或平或陷，而不充肥者。  

丹皮　荆芥　青皮　山楂　穿山甲　牛蒡　赤芍　僵蚕　蝉蜕　木通　加芦笋十株，临服和大桑虫。  

浚荣饮　治痘气至而血不至，郛郭饱满而根窠晦者。  

红花　归尾　紫草　丹皮　地丁　牛蒡　荆芥　木通　赤芍　加地龙三条，临服和猪尾膏半盏。  

涤邪救苦汤　治痘毒火下注大肠，邪毒逼迫，欲解不解，毒垢秽臭无伦者。  

黄连　大黄　牛蒡　红花　滑石　木通　蝉蜕　荆芥　泽泻　青皮　赤芍　山楂　加灯心二十茎，阴阳水煎。  

万两黄金散　一名无价散，一名四圣散。治痘疮气为毒滞而陷，血为火灼而黑者。  

人粪　猫粪　猪粪　犬粪　腊月辰日，收取四粪干结者，用砻糠火煅黑存性为末，各等分研细，以蜜水调服三分至七分，《准绳》：每服三钱。  

养荣透毒汤　治痘疮血虚淡白，并囊窠不起者。  

桔梗　甘草　当归　川芎　熟地　紫草　山楂　蝉蜕　木通　穿山甲　加芦笋十株  

蜞针法　治报痘有紫硬，有黑陷，有歪斜，并诸痘内色紫黑，根肿硬，独大于众痘者用之。  

取水蜞大者，放于患处，将蛤壳合于蜞上，用软绢束之，吮出毒血；次以药胭脂膏封贴。如无此物，以银针挑破，令奶母含金银花汁以吮之。  

散火松毒饮　治毒为火郁，不能透发，色紫滞而囊不松者。  

丹皮　木通　连翘　防风　赤芍药　紫草　山楂　露蜂房蜜炙　荆芥穗　青皮　牛蒡　加灯心半分  

平顺清解饮　痘至起齐，不犯气虚，无甚血热，稍用清解者，以此汤主之。  

桔梗　甘草　山楂　僵蚕　木通　连翘　红花　牛蒡　白芷　生地　加炒占米百数粒  

托裹无忧散　痘至六七日，身不热痘不燥，亦不甚红，囊不充肥者，以此汤主之。  

黄芪　人参　甘草　僵蚕　白芷　桔梗　当归　川芎　加炒占米　大枣。  

赛金化毒散　治痘内有伏毒，啼号不已，经日不起，并发痈发疔者，以此散用蜜汤调服。痘若搔伤，或攒簇堆聚，或报点枭恶，干焦紫黑板硬等象，悉以此散调入油胭脂内，用绵纸做如膏药样以贴之。  

乳香　没药各一钱，研细配众药　贝母去心炒　雄黄　黄连　天花粉各一钱，生用　赤芍炒　大黄半炒半晒，各二钱　甘草七分　牛黄二分　冰片一分半　珠子四分，研极细以无声为度  

保元八珍汤　治痘一切气血两虚，囊薄色淡，身凉体静，顶平顶陷，浆清皱软者，此汤主之。  

人参　黄芪　甘草　当归　川芎　山楂　熟地　枸杞子　外加姜二片　炒糯米百数粒  

回阳返本汤　治痘气血虚剧，皮薄浆清，锡皮灰白，虚惕寒战者，此汤主之。  

人参　黄芪　当归　川芎　肉桂　甘草　鹿茸酒炙銼片用酒煎膏配药　山楂　熟附　外加大枣二枚  

实脾固本汤　治痘脾虚滑泻，此汤主之。  

人参　白朮　茯苓　木香　广皮　诃子　炙甘草　肉果完谷不化者，加面裹煨用　外加姜　枣  

纳谷散　治痘神不烦，热不炽，痘不燥，而饮食不思者，此汤主之。  

人参　白朮　茯苓　广皮　山药　炙甘草　外加陈仓米　大枣　煨姜。  

泻黄纳谷散　治痘邪热犯胃，唇口燥烈，口中腻渴，甚至舌起芒刺，嘴黑如煤，浆后身犹壮热，种种燥热而不思食者，此方主之。  

石膏　黄连　生地　丹皮　木通　牛蒡　甘草炙用　生甘草　山楂　荆芥穗　重者加大黄，外加灯心。  

补液汤　治痘津液不足而发渴者，以此汤主之。  

人参　麦冬　五味　诃子　桔梗　甘草  

清金解渴汤　治痘金被火烁而咽干口渴者，以此汤主之。  

石膏　生地　黄连　桔梗　荆芥　甘草　花粉　牛蒡　连翘　葛根　加灯心三十茎　竹叶三十片  

安神散　治痘后邪毒净尽，心虚不寐者。  

人参　枣仁　茯神　甘草　当归　麦冬　柏仁　白芍　加灯心　莲肉  

清宵忘昼饮　治痘邪热，扰乱，心神不宁，夜不成寐，不拘首尾，以此汤主之。  

黄连　丹皮　生地　木通　甘草　荆芥穗　黑栀　加灯心　竹叶。  

金盖散　治痘腐烂不收，和皮脱去，以此散撒在褥席上，令儿眠上。若以绢袋盛之，通身扑之亦可。  

取黄牛粪尖晒燥，砻糠火煅黑存性，研细末用。  

滑肌散　治痘浆足半靥，红晕未收，壮热未和，以此散包于绢内扑之。  

滑石六两　甘草二两　菉豆粉三两　为极细末用。  

水杨汤　治痘板实不松，或矾红或紫黯，八九日不行浆，甚至有作痒者，以此汤浴之。  

取水杨柳连枝带叶銼断四两，长流水十数杓，煎十数滚，去渣，将三分之一倾于脚桶内，以手探之，不可太热，亦不令太温，先以应服之药服之而后浴，其汤渐渐添下，浴后以綢绢收干，逾时以灯照之，隐隐松浮浆脚动矣，冬月宜于帷帐中更备脚炉旺火于两旁，不使寒侵为妙　此柳生于水滩，四月间才有，其柳不生旁枝，长者三尺许，粗者如细筱，其叶较垂杨叶更厚，带有白意，至五月叶下开细细紫花者是。此名水杨柳，非忍冬藤，亦非等闲柳树也。须预备风干得用。其性最能活血脉，利筋骨，大人有患拘挛，手不能握，足不能步者，用酒煎服，不能酒者水煎，其效有灵气。按《万氏心法》水杨柳五六斤，春冬用枝，秋夏用枝叶，治痘不起发，不光壮，浴洗不拘次数。  

保元回浆散　痘有身凉体静，浆不满足，脓囊渐阔，至收靥自是不齐，此汤主之。  

人参　当归　甘草　黄芪　白芍　米仁　茯苓　加姜　枣  

活络透毒饮　治痘收靥时，热毒留连，愁容可掬，将来余毒，在所不免，却不易来者，以此汤预活之。  

羌活　红花　荆芥　牛蒡　木通　当归　牛膝　蝉蜕　青皮　连翘　外加地龙。  

忍冬解毒汤　治痘痂初褪，大局无虞，疤少荣润，热欠清和，防余毒窃发者，此汤主之。  

甘菊　牛蒡　红花　甘草　金银花　土贝母　荆芥穗　木通　连翘　地丁　外加胡桃。  

拨云散　治痘后热毒在肝，两目通红，甚至起障生翳者，以此汤。  

生地　黄连　木通　甘草　荆芥穗　谷精草　赤芍　木贼　甘菊　羌活　羚羊角　金银花　大黄一分至三分望月沙加灯心　白芙蓉叶。  

消疳解毒散　治痘后牙疳。  

儿茶　天花粉　青黛水澄　硼砂各一钱　薄荷五分　冰片　牛黄各一分　人中白三钱　甘草　雨前茶　黄连各五分　珠子二分　研极细，以无声为度，先以浓茶拭净方吹。  

加味内托十宣散　治痘后余毒，白而不红，平而不起，按之不热，愁容可掬，此本气血两虚，浆不满足而致乎毒也，以此汤主之。  

人参　黄芪　当归　牛膝　金银花　木通节　甘草　白芷　羌活　红花　川芎　皂角刺　加胡桃二枚  

回浆合宜散　痘疮血收浆足，别无燥热之证，以此汤敛之。  

白芍　防风　米仁　甘草　茯苓　山楂　扁豆　加大枣  

百花膏　治痘收靥燥热，痂皮溅起作痛者。  

蜂蜜不拘多寡，大约四两，配大黄细末一两，和滚汤搅匀，以鹅翎拭之，痂亦易落。  

快肌膏　治痘值炎天，脓浆燥实，遍体如霞，烦热如火，身无安放者。  

生大黄晒干为末，一两　败草散五钱　调入猪胆汁，宜薄不宜厚，以鹅翎轻轻间拭之，不可通身涂满。  

牛黄八宝丹　不拘已痘未痘，婴儿诸般恶疮恶毒，此丹有灵气。  

牛黄　冰片各二分　珍珠四分　劈砂水飞　雄黄透明者　元参瓦上焙或晒燥，各五钱　川连土炒　犀角　羚羊角　青黛水澄　乳香　没药共出汗尽　川贝母炒净　羌活炒，各三钱　琥珀二钱  

右十五味，如法制为细末听用。将拣净金银花二两，甘菊一两，甘草五钱，胡桃肉二两击碎，紫花地丁连根带叶理净勿杂青苔、銼断二两，长流水五碗，砂锅内慢火煎，至及半取汁，将渣绞干，以绵滤清，桑柴火熬膏，入炼熟老蜜盏许，再熬至粘箸，将前末和丸，每丸三分，一岁左右者，日服一丸，三岁左右者，日服二丸，蜜水调服。  

奏凯和解饮　痘疮收痂，厚而滋润，寝食俱安，可以弗药而调理和解者，以此汤。  

金银花　土贝母　牛蒡　山药　扁豆　山楂　荆芥　当归　人参　甘草　加核桃肉　莲肉。  

参归化毒汤　治痘余毒留连，气血虚弱，何以取验？淡白不振，身凉愁困者，是也。  

人参　当归　黄芪　甘草　金银花　皂角刺　牛膝　红花　贝母　山楂　白芷　加胡桃肉。  

和脾宣化饮　治痘后饮食过伤，气壅饱闷，叫喊不已者。  

广皮　莱菔子半生半炒　前胡　卷舒　麦芽　大腹皮去黑翳黑豆汤泡洗  

右用山楂一两至二两，煎汤代水煎。  

双仙化毒膏  

锦纹大黄一两，銼片　麻黄去根，五钱，銼断　麻油二两　将二味入于油内，煎至如煤之黑，取油去渣，于水盆内顿出火气；再将煮熟鸡蛋十个，去白取黄，于小铜杓内细细搠碎，熬至黄沫泛溢，继而焦黄，至极焦黑，青烟将起，油将来矣，渐有渐逼，以尽为度，亦于水盆内出火气，与麻油合并滤清听用；复用大黄一两，一半晒燥，一半与风化石灰同炒，炒至石灰如桃花色，去灰取黄，地上出火气研为细末；又松香五钱为末，入于葱管内，用苎丝扎葱口，于铜杓内煮葱黄熟，去葱取松香为末；又川黄蘗去粗皮净五钱，　一半晒燥，一半将猪胆汁炙透为末；又青黛水飞五钱，合前药总调于药油内，其搽法如搽合掌丸，以渐而施。  

第一日方【`《石室秘箓》岐天师传，下同`】 　见小儿身热，眼如醉眼者，此出痘兆也。若不是醉眼，则非出痘，不可用此方，用治外感方治之。若见醉眼，急投此方，则痘点即见，必不待三日而自出也。  

黄芪　茯苓　元参各三钱　白朮　甘草　柴胡　荆芥各一钱　升麻　陈皮各五分　当归　川芎　麦冬各二钱　先用金银花五分，水三碗，煎汤二碗，再煎药至五分，与小儿饮之。此方五岁已上俱照此分两，五岁已下减半，周岁内者又递减之。服此药后，自然神思清爽，病家不肯服药，劝其速服，包其速愈，不妨身任之。服后见点，再用第二日方。  

第二日方  

白朮　桔梗　白芥子　茯苓各二钱　麦冬　黑参　白芍　金银花各三钱　甘草　柴胡　荆芥各一钱　当归　生地各五钱　升麻三分　水煎服。服此药后，一身尽见点矣。其色必红，而无色白色黑之虞矣。  

第三日方  

人参五分　白芍　茯苓各三钱　神曲三分　白朮　黑参各二钱　丹皮一钱　水煎服。此方服后，尽皆灌浆，无不气血之足，永无退证之虞矣。再服第四日方。  

第四日方  

人参　甘草各一钱　当归　白芍各二钱　熟地黄自制，五钱　白茯苓　金银花　黑参　白朮各三钱　陈皮　神曲各五分　服此方后，小儿必然口健，要吃食不已，不妨少少频与，亦不可多食也。第五方可不必用矣。然更传之者，恐小儿多食别生他病，故又传此方。  

第五日方  

人参　甘草各一钱　茯苓三钱　白朮二钱　有食加麦芽五分，山楂五粒。若不伤食，不必加，止加金银花三钱。能服此五方，期七日前而回春也。已上小儿年岁小者，俱照第一方减之。如小儿已身热三日则用第三方，四日则用第四方，如坏证另用坏证方。  

疹方  

黑参　金银花　生地各三钱　苏叶　天花粉　甘草各一钱　麦冬　桂枝各二钱，按桂枝二钱宜酌用之　升麻五分　陈皮三分　黄芩八分　水锺半，煎五分，热服。小儿初生数月减半，一周俱照此分两。夏月加青蒿三钱。  

坏证方秦真人传　治痘疮坏证已黑者，人将弃之，下喉即活。  

人参三钱　陈皮　荆芥穗各一钱　蝉蜕五分　元参　当归各二钱　水二锺，煎八分，灌下即活。大约坏证皆元气虚而火不能发也。今用参以助元气，用元参以去浮游之火，用陈皮去痰开胃则参无所碍而相得益彰；荆芥以发之，又能引火归经；当归以生新去旧，消滞气；蝉蜕亦解毒去斑。世人如何知此妙法！初起不可服，必坏证乃可。一剂即回春，不必再剂也。  

必全汤雷真君传　痘疮坏证，最为可怜。身如黑团之气，口不能言，食不能下，世人到此尽弃之沟中，医者到此亦置而不顾，谁知尽人皆可生之乎？  

人参三钱　黑参，金银花各一两　荆芥一钱　陈皮三分　水煎五分，灌之下喉而眼开，少顷而身动，久之而神气回，口能言，食能下矣，不必再服他药，痘疮自面而生全，至奇至神之方也。盖痘疮坏证，皆气虚而火不能发也，火毒留于中而不得泄，故形如死状。其实脏腑未坏，故用参以固元气，用元参以去火，用金银花以消毒，用陈皮以化痰，用荆芥以引经而发出于外，内中原有生机，所以一剂回春也。  

痘疮初起方【`张真人传，下同`】  

白芍　生地各二钱　当归　柴胡　甘草　桔梗　麦冬　干葛各一钱　广陈皮五分　荆芥八分　防风三分　水煎服。痘疮恶者可变为良。  

痘疮出齐方  

人参　黄芪　甘草各一钱　白芍　生地　麦冬各二钱　柴胡八分　红花五分　水煎服。有热，加黄连五分，或黄芩、栀子各一钱亦可。有惊，加蝉蜕去翅足三分。色黑者，加肉桂五分。大便闭结不通，加大黄三分。腹痛，加芍药、甘草各一钱。泄泻，加茯苓一钱。有汗，倍加黄芪。有痰，加白芥子一钱。痒，加荆芥子六分。身痛，加广木香三分。色白者，寒也，加肉桂一钱，人参、黄芪俱多加。痘疮头不突者，气虚也，倍黄芪。腰不满者，血虚也，加当归一钱，熟地二钱。  

痘疮将回方  

人参　白朮　白茯苓各一钱　甘草五分　桔梗三分　水煎服。升提其气而又益肺金，使皮毛得诸补药之益也。有红紫干燥黑陷者，热未退也，加黄芩一钱。如痘色白黑灰黑色而陷，寒虚也，加肉桂三分，人参一钱。灌脓者，倍加人参，再加黄芪、当归各二钱。泄泻，加干姜五分，茯苓一钱。心慌闷乱者，多加人参。呕吐者，加人参、干姜。身痒者，加广木香三分。按痒字当作痛，原本疑误。当靥不靥，多加人参。大便秘者，加大黄三分。口渴者，热也，加麦冬二钱，黑参一钱。失音者，加石菖蒲三分，桔梗一钱。痘疮入眼成翳者，加蝉蜕五分。从前初起方中，即加蝉蜕七个，则目无痘矣。咽喉之中，防其生痘者，初起方中即用桔梗一钱，即无此证。小儿痘证，有此三方，再无死法，神而通之，可称神医矣。坏证亦以此方治之，无不生者。总之小儿宜补不宜散，一言尽之矣。  

疹方　疹乃热也，不可用人参、白朮，当用补血而不可散血。  

当归二钱　黑参三钱　升麻　甘草各三分　干葛一钱　水煎服。此治疹奇方也。有此奇方为骨，又出入加减可也。心火热极，加黄连三分。肝火，加栀子六分。肺火，加黄芩、麦冬各一钱。辨各经病，亦看小儿山根之色，然看之时，须用洗去面上尘土细看之。《痘疹全书》统诸证以立言，而余总秘要以传方。有此四方为骨，参之彼书，出入加减，神奇之极矣。  

痘疮神方钱真人传不论起初灌浆收靥俱用之，神妙无比。  

人参　白芍各一两　白朮　黑参各八钱　茯苓五钱　陈皮　甘草　神曲　蝉蜕三钱　柴胡　山楂各二钱　黄连五分　各为细末，水打成丸如菉豆大，遇前证，与一钱，未起者即起，已起者即灌浆，不收靥者收靥，神奇之极，毋视为寻常也。愿将此方广传人世。  

回毒即消丹【`岐天师传，下同`】 　治回毒。  

净金银花五钱　生甘草一钱　人参二钱　黑参三钱　水二碗，煎三分，与小儿服之，一剂即消大半，二剂全愈，不须三剂也。付符一道，焚在药中煎汁，神效。凡服药不效，焚符于药中煎药与小儿饮之，十人十生。　呪曰：小儿有病，病魔作祟，吾今施符，治无不愈，吾奉天师岐真君律令敕书符。前后念一遍，焚于药内，又念一遍，此秘诀也。  

疹方　治夏日发疹者神效。  

紫苏叶　桔梗　甘草各一钱　升麻五分　元参　青蒿各三钱　麦冬　生地各二钱　水煎服。岐真人曰：张真人治四时之疹，余方治夏时热疹也。切记此二方，何患疹病之难治哉？  

水痘方　亦治热证而有水气也。  

柴胡　桔梗各一钱　茯苓二钱　生甘草　黄芩各五分　竹叶十片　灯草一团　水煎服。有痰者，加天花粉三分。有食，加山楂三粒，麦芽三分。有火，加黄连一分，余可不必。有此一方，水痘无难治矣。  

治回毒岁久不愈方  

金银花　当归　人参　白朮土炒，各一两　黄芪二两　薏苡仁炒，三两　生甘草二钱　白芥子三钱　柴胡　肉桂各五分　先将薏仁用水四碗，煎汤二碗，再煎前药半碗，饥服一剂；再用金银花、黄芪、薏苡仁各一两，白朮土炒、当归各五钱、甘草、白芥子各二钱，陈皮五分，水三碗，煎半碗，四服全愈。其服药之时，更须用药洗之：金银花一两，　生甘草三钱，生葱三条，煎二碗。  

## 卷四百九十七  

痘疹门  

### 单方  

预解痘毒：七八月间，或三伏日，或中秋日，剪壶卢须如环子脚者，阴干，于除夜煎汤浴小儿，则可免出痘。【`《唐瑶经验方》，下同`】  

消解痘毒：紫草一钱，陈皮五分，葱白三寸，新汲水煎服。  

预解痘毒：五六月取丝瓜蔓上卷须阴干，至正月初一日子时，用二两半煎汤，父母只令一人知，温浴小儿身面上下，以去胎毒，永不出痘，纵出亦少也。【`《体仁汇编》`】  

小儿将痘发热失表，忽作腹痛，及膨胀弩气干霍乱，由毒气与胃气相搏，欲出不得出也，以商陆根和葱白，捣敷脐上，斑止痘出，方免无虞。【`《摘元方》`】  

婴童痘疹三四日，隐隐将出未出，色赤便闭者：紫草二两銼，以百沸汤一盏泡封，勿泄气，待温时服半合，则疮虽出亦轻。大便利者，勿用。煎服亦可。【`《经验后方》`】  

预解痘毒：用白水牛虱，一岁一枚，和米粉作饼，与儿空腹食之，取下恶粪，终身可免痘疮之患。【`《谭野翁方》`】  

又：用白牛虱四十九枚焙，菉豆四十粒，朱砂四分九厘，研末，炼蜜丸小豆大，以菉豆汤下。【`《本草纲目》，下同`】  

又：每至除夜，以白鸽煮炙饲儿，仍以毛煎汤浴之，则出痘稀少。  

浴儿免痘：除夕黄昏时，用大乌鱼一尾，小者二三尾，煮汤浴儿遍身，七窍俱到，不可嫌腥，以清水洗去也。若不信，但留一手一足不洗，遇出痘时，则未洗处偏多也。此乃异人所传，不可轻易。【`杨拱《医方摘要》`】  

身上有热，疑似痘麻，用防风、苏叶、陈皮、赤茯苓各三分，蝉蜕三只，羌活二分，车前子四分，甘草、姜各一片，煎服，热退身凉即止。如前大热有咳，呵欠眼泪喷嚏者，是麻。若无咳有惊悸者，是痘。贫者止用生姜一钱，陈皮八分，煎汤服之。富者，请医调理。【`《穷乡便方》，下同`】  

稀痘：用上好真正麻油，浸头发擦儿背及腰肋等处，便出皆黑，其痘自稀。若痘疮血热毒甚者，宜用紫草茸。  

预解痘毒：十二月取兔头煎汤，浴小儿，凉热去毒，令出痘稀。【`《饮善正要》`】  

痘疹烦热：用人中白或老粪缸白垢，洗净研末，每白汤或酒服二钱。【`《痘疹便览方》`】  

预解痘毒：初发时或未出时，以朱砂末半钱，蜜水调服，多者可少，少者可无，重者可轻也。【`丹溪方`】  

预解痘毒：用鸡卵一枚，活地龙一条，入卵内，饭上蒸熟，去地龙与儿食，每岁立春日食一枚，终身不出痘也。【`《保和方》`】  

又：用鸡卵一枚，童便浸七日，煮食之，永不出痘。【`李氏方，下同`】  

又：用头生鸡子三五枚，浸厕坑内五七日，取出煮熟与食，数日再食一枚，永不出痘。徐都司得于浙人之方。  

预解痘毒：用白鸽卵一对，入竹筒封置厕中，半月取出，以卵白和辰砂三钱，丸菉豆大，每服三十丸，三豆饮下，毒从大小便出也。小儿食之，永不出痘，或出亦稀。【`《滆江方》`】  

婴孺风疹在皮肤不出及疮毒：取慎火苗叶五大两，和盐三大两，同研绞汁，以热手摩涂，日再上之。【`《图经》`】  

痘疹不出：用萝卜子生研末，米饮服一二钱良。【`《卫生易简方》`】  

斑痘不出：端午日用朱砂半两，乳香一两为末，猪心血圆梧子大，乳香汤下一粒。【`《中藏经》`】  

小儿痘疹不发：韭根煎汤服之。【`《海上方》`】  

痘疮不发：荔枝肉浸酒饮之，并食荔肉忌生冷。【`闻人规《痘疹论》`】  

痘不发：樱桃核二三十个打碎，姜一片，葱头一个，煎服，出汗即起发，暑天不盖被。【`《身经通考方》，下同`】  

又：用菊花根取汁，少加水，入谷糠淋下，服之即起。  

痘疮出时不快，壮热狂躁，咽膈壅塞，大便闭濇，咽肿不利，若大便利者勿服。牛蒡子炒一钱二分，荆芥穗二分，甘草节四分，水一盏，同煎至七分，温服，已出亦可服。【`《和剂局方》`】  

痘疹出不快：干山楂为末，汤点服之，立出红活。【`《危氏得效方》，下同`】  

又：猴楂五个，酒煎，入水温服，即出。  

痘疮不快，初出或未出，多者令少，少者令稀：老丝瓜近蒂三寸，连皮烧存性，研末，砂糖水服。【`《直指方》`】  

斑痘不快：乳香研细，猪心血和丸芡子大，每温水化服一丸。【`闻人规《痘疹论》`】  

痘疮倒陷：胡桃肉一枚烧存性，干胭脂半钱，研匀，胡荽煎酒调服。【`《儒门事亲》`】  

痘疮干黑危困者：用棠球子为末，紫草煎酒，调服一钱。【`《全幼心镜》`】  

痘疮倒靥：郑州麻黄去节半两，以蜜一匙同炒良久，以水半升煎数沸，去沫，再煎去三分之一，去滓，乘热服之，避风，其疮复出也。一法用无灰酒煎，其效更速。【`寇宗奭方`】  

痘疮变黑归肾：用竹圆荽草煎酒，喷噀遍身，其痘即起。【`《直指方》`】  

痘疮黑陷：牛黄二粒，朱砂一分，研末，蜜浸胭脂取汁调搽，一日一上。【`《王氏痘疹方》`】  

痘疮黑陷：沉香、檀香、乳香等分，爇于盆内，抱儿于上，熏之即起。【`《鲜于枢钩元》`】  

痘疮恶证，如斑痘倒陷，毒气壅遏于里，则为便血昏睡不醒，其证甚恶，用抱出鸡子壳，去膜，新瓦焙研，每服半钱，热汤调下。婴儿以酒调抹唇舌上，并涂风池、胸背神效。【`《本草纲目》`】  

痘疮倒陷：腊月收人中白火煅为末，温水服三钱，陷者自出。【`《儒门事亲》`】  

痘疮倒靥：用白狗一只，或黑狗，喂以生粟米，候下屎，淘取未化米为末，入麝香少许，新汲水调服二钱。【`《总微论方》，下同`】  

痘靥：白丁香末入麝香少许，米饮服一钱。  

痘靥发搐黑陷者：用桃胶煎汤饮之；或水熬成膏，酒化服之，大效。  

痘疮狂躁心烦，气喘妄语，或见鬼神，疮色赤未透者，用豮猪第二番血清半杯，酒半杯，和匀，入龙脑一分，温服，良久，利下瘀血一二行，疮即红活。此治痘疮黑靥恶候，医所不治者，百发百中。  

痘疮黑陷：腊月收豮猪心血，瓶干之，每用一钱，入龙脑少许研匀，酒服，须臾红活，神效。无干血，用生血。【`沈存中方`】  

痘疮变黑：穿山甲蛤粉炒为末，每服五分，入麝香少许，温酒服，即发红色如神。【`《直指方》`】  

痘陷而作泄甚者：用云南哑芙蓉末五厘，儿小者用三厘，莲肉末四分，以老米汤调吞立效。此药凡痘痒痘燥服之，皆有奇效。【`《穷乡便方》`】  

痘色灰白，顶陷倒靥，起死回生：红花子、蓖麻仁、麝香各三厘，共捣如泥，真香油、生蜂蜜调成膏，如钱大，贴百会穴，轻者三四寸香，重者五六寸香，立起如珍珠。【`《身经通考方》`】  

痘疔：雄黄一钱，紫草三钱为末，胭脂汁调，先以银簪挑破搽之，极妙。【`《痘疹证治》`】  

痘疮湿烂：黑大豆研末敷之。【`《本草纲目》`】  

痘疮生蛆：用嫩柳叶铺席上卧之，其蛆尽出而愈。【`《李楼奇方》`】  

痘疮：猪肉煮汁洗之。【`谭氏方`】  

痘疮溃烂：枇杷叶煎汤洗之。【`《摘元方》`】  

痘疮痒，悞搔成疮，及疮痂欲落不落，用上等白蜜涂之，其痂自落，亦无紫黑瘢痕，神妙。【`陈氏方`】  

痘疮作痒：房中宜烧茶烟恒熏之。【`《本草纲目》`】  

痘疮痛痒：用干山药、白芨为末，燃而熏之。【`《幼科全书》，下同`】  

又：用升麻、苍朮、麻黄、槐枝、桑枝煎水，乘热拭之。  

痘疮作痒：用蝉蜕三七枚，炙甘草各一钱，水煎服之。【`《全幼心鉴》`】  

痘疮稠密：用生犀于濇器中新汲水磨浓汁冷饮。【`钱氏方`】  

痘疮，便秘四五日：用肥猪膘一块，水煮熟，切如豆大，与食，自然脏腑滋润，痂疕易落，无损于儿。【`陈文中方`】  

斑痘始有白泡，忽搐入腹，渐作紫黑色，无脓，日夜叫乱者，此毒入心：郁金一枚，甘草二钱半，水半碗，煮干，去甘草，切片焙研为末，入真脑子半钱，每用一钱，以生猪血五七滴，新汲水调下，不过二服，甚者毒气从手足心出如痈状，乃瘥。此乃五死一生之候也。【`《本草纲目》，下同`】  

痘疹不收：用象牙屑，铜铫炒黄红色为末，每服七八分，或一钱，白水下。【`《王氏痘疹方》`】  

痘不落痂：砂糖调新汲水一杯服之，白汤调亦可。日二服。【`刘提点方`】  

痘后痈毒：赤小豆末，鸡子白调涂傅之。【`《本草纲目》`】  

痘风手足不仁：用橙叶煎浓汁百滚，倾大盆内，坐其上蒸之，频加热汁，蒸至稍温，入浴即愈。【`《身经通考方》`】  

咽喉痘疹：牛蒡子二钱，桔梗一钱半，粉甘草节七分，水煎服。【`《痘疹要诀》`】  

防痘入眼：用菉豆七粒，令儿自投井中，频视七遍，乃还。【`《本草纲目》，下同`】  

痘疮入目：白柿日日食之，良。  

痘疮入目：猪蹄爪甲烧灰浸汤，滤净洗之，甚妙。【`《普济方》`】  

斑疹入目：紫贝一个，即蚜螺也，生研细末，用羊肝切片，掺上扎定，米泔煮熟瓶盛，露一夜，空心嚼食之【`《婴童百问》`】  

防痘入目：胭脂嚼汁点之。【`《集简方》`】  

防痘入目：白芥子末，水调涂足心，引毒归下，令疮痘不入目。【`《痘疹要诀》`】  

痘疮入目，羞明生翳：毕澄茄末吹少许入鼻中三五次，效。【`《鸿飞集》，下同`】  

斑痘入目：鸡子壳烧研，入片脑少许点之。  

痘后目翳：用石决明火煅研，谷精草各等分，共为细末，以猪肝蘸食。  

痘疮入目生翳：用兔屎日干为末，每服一钱，茶下即安。【`《普济方》`】  

斑痘入目生瞖障：用白菊花、谷精草、菉豆皮等分为末，每用一钱，以干柿饼一枚，粟米泔一盏，同煮，候泔尽食柿，月食三枚，浅者五六日，远者半月，见效。【`《直指方》`】  

痘疹目瞖：水煮螺蛳常食，佳。【`《济急仙方》`】  

痘后生翳：水银一钱，虢丹五钱，研作六丸，坩锅糊定，火煅一日，取出，薄绵裹之，左翳塞右耳，右翳塞左耳，自然坠下。【`危氏方`】  

痘后障翳：用蛇蜕一条洗焙，天花粉五分为末，以羊肝破开，夹药缚定，米泔水煮食，子女及甥皆用此得效，真奇方也。【`《齐东野语》`】  

痘后目翳：蝉蜕为末，每服一钱，羊肝煎汤下，日二服。【`钱氏方`】  

痘风赤眼：初生小儿脐带血，乘热点之，妙。【`《海上方》`】  

痘瘢：黄明胶炒研末，温酒调服一钱匕。痘已出者服之无瘢，未出者服之泻下。【`《本草纲目》`】  

痘疮赤瘢：用鸡子一个酒醅浸七日，白僵蚕二七枚，和匀，揩赤涂之，甚效。【`《圣惠方》`】  

痘疮瘢痕：羊(月臣)二具，羊乳一升，甘草末二两，和匀涂之，明旦以猪蹄汤洗去。 【`《千金方》`】  

### 针灸  

《陈氏痘疹方》曰：治痘疔毒气炽盛，使诸痘不能起发，已起发者不能贯脓，已贯脓者不能收靥，或大痛或麻木痛者，灸至不痛，不痛者灸至痛，其毒随火而散。京师常见治此者，即以银针挑破出毒血，诸痘随时贯脓，若挑破不痛不出血者难治。若用此法，灸之即知痛，更用针挑破，紫血随出，诸痘随贯，亦有生者。其法用大蒜头切三分厚，安痘疔上，用小艾炷于蒜上灸之，每五壮易蒜再灸。若紫血出后，肿痛不止，尤宜当灸。治者审之！  

### 医案  

钱氏《小儿直诀》曰：睦亲一大王病疮疹，先用抱龙丸解之，彼另用药下之，其疹稠密。余曰：疮疹始出，未有他证，但用平和之药解之。如三月不出，或出不快，宜微发之，更不出，当再发之，出而不多，脉平和无他证者，疮本稀少，不可更发。若疮起发能食者，大黄丸下一二行。若初起就用下剂，则里虚疮不能尽出而稠密难治。至三日，其疮黑陷，喜不寒战，遂用百祥丸、牛李膏各一服，疮复红活而愈。盖黑者归肾也，肾旺胜脾故脾虚，寒战则难治，所用百祥丸泻膀胱之邪，自不盛也。  

五太尉因坠秋千，患急惊发搐，或用表散之药，不愈，此急惊当先退其热，以大黄丸、玉露散、惺惺丸加牛黄、龙、麝解之。至三日肌肤尚热，余曰：再二日不愈，必发斑疮。已而果然。服必胜散七日而愈。此乃初因悞散其表，内热不止而斑自生也。  

十太尉疮疹未出，呵欠顿闷惊悸，乍凉乍热，手足冷，面腮赤，咳嗽时嚏，此五脏证具也。以其别无他候，故未发出，若已出则归一脏也。用抱龙丸数服，疮疹出而诸证愈。  

张子和《儒门事亲》曰：河间刘光济之子病疱后，呕吐发昏，用丁香、豆蔻之类不效。适麻先生寄其家，乃谓光济曰：余有小方，无毒，人皆知之，公肯从乎？光济曰：先生之言，必中于理，何敢不从！麻先生曰：刘河间常言凉膈散可治疮疱，戴人用之如神。况《内经》言少阳所至为呕涌。少阳者，相火也，非寒也。光济欣而从之。此日利二行。适王德秀自外入，闻其利之也，乃曰：疮疱首尾不可下。麻自悔其多言，业已如此，姑待之。比至食时，下黄涎一合，日午问之，儿已索游于街矣。  

万氏《家传痘疹心法》曰：邑人黄凤山一子五岁，请预解痘毒法。予曰：令嗣气色明润，胎禀壮实，痘出必疏，更服药则益疏矣。乃与代天宣化丸服之，后痘甚疏，不药而起。  

邑令朱云阁义男，一子甫周岁以示予。予曰：笑无情，恐出痘耳。诀云：喜引才方笑。此子不待喜引自笑，谓之无情。笑者，心之声，火象也，经曰：诸痛痒疮疡，皆属心火，故恐出痘也。朱公忽焉。未几，果痘，头面肿痒，死。  

友人胡三溪中年得子，项小声小。予告之曰：项者头之茎，名曰天柱。项不任元，天柱颓矣。声者气之发，声微不扬，元气弱矣。诚恐出痘，不能胜毒。果九岁出痘，乍见乍隐，鼻滴血，死。  

邑人李新芳子四岁得惊风，予医之愈，乃曰：以吾儿托公。予曰：令嗣胎禀怯弱，精神短少，若调理数年，胃气充实，出痘无妨，但恐痘太急耳。次年，果痘密甚，不成脓，死。  

邑人周柳溪止一子，五岁，未出痘，癸丑正月念三日发热，请予视之，见面多青黑色，目无神，元气怯弱。予曰：当亟治。周不喜予言。予曰：邪气有余，元气不足，若不亟治，后发血泡，不可为也。彼更请医作外感治，且汗且下，至念八日，果发血泡，卒。  

蕲水周惠长男妇鲁氏新寡，二男二女皆未痘，请予视之。予见二男长女面色娇赤，神光太露，额有青纹；惟小女形实气充，面色明莹。乃告之曰：若出痘，惟小女吉也。鲁以言太直，不听。半月后，长女二男相继以痘殒，小女存。  

蕲水徐长溪三子，癸丑春出痘，季子先病痘卒，次子又卒，惟长子存，亟延予治之。时未发热，予观长溪色忧情苦，预告之曰：令嗣当出痘时，精神爽健，气色光晶，年寿明润，印堂黄光，此寿相，又顺候，其痘必疏，不须医治，无疑虑也。顷之，果出痘甚疏，不药而愈。  

邑训导马公顺，蜀人也，一孙五岁，出痘至八九日，脓成将靥，忽腹痛烦哭，大便秘。马骇甚。予曰：此结粪也，当急下之。马公曰：痘疮首尾不可下，今当收靥，中气要实，敢下耶？予思不急下，加腹胀气喘，且不救，乃作桂枝汤，暗入酒蒸大黄煎服，下燥粪，腹痛即止，痘靥而安。马公知之，谢曰：非子通变，几误此孙。  

邑人汪我溪次女，丁卯冬出痘，延长男邦忠视之，起发贯脓时，昏睡不思食。予谓忠曰：此心血不足，邪火内熏，神昏证也。命以龙脑安神丸与服。有顷苏，痘亦平。  

程希文次子，辛未春出痘，发热现形时，烦躁谵语，来告予以病证，予授一方，用木通、山栀仁、麦门冬、牛蒡子、连翘、甘草、灯心作引，水煎，调辰砂末，连服三剂，病退痘出，如期愈。  

郧阳抚院孙一女七岁，己巳四月七日发热，全在幕下，见其面赤腮燥，知是痘证。次日口角傍便见红点，如蚊迹状，不成颗粒，一逆也；腰痛腹痛，二逆也；昏睡谵语，三逆也；干呕，四逆也。初九日，公见其状，抚膺大恸。全以色脉无恙，再三慰之。不信，但垂泪曰：尔痘疹书明言不治，何又相诳也？全告曰：此病在经络，犹可治也。但因中气久虚，不能驱毒外出耳。孙乃命进药。予用保元汤以补中气，加羌活、防风、荆芥、柴胡发散表邪，木香、山楂驱逐里邪，调辰砂末以解毒。初九、初十、十一日，连进三剂。十三日午时，忽昏晕，目闭口噤，神色俱变。孙与夫人皆哭。全急告曰：此有冒汗来也。汗出，痘亦随出，谓之冒痘。须臾视之，果得大汗，而痘尽出矣。复用钱氏异功散加黄芪、白朮，调理而愈。孙拱谢曰：不负吾为尔梓痘疹书也。  

壬申春，郡人王蒸湘子出痘，请予往治，痘已尽出，问其详，时有董医在，答曰：正月廿七日发热，廿八日现形，自额上起，今三日矣。予思额上初出者重，三五成丛者重，五心俱有者重，锁项者重，乃逆证也。及审其证，腹胀大而紧，肠中汨汨有声，大便如黄金色，乃脾败逆证也。因其一子，托治甚切，设法调治，腹胀不减，肠鸣如故。起发之初，心窝中有一痘戴浆者，随即破灭，背疮尽成水泡，目中泪出，两拳紧握。予甚恐，此脾土败肝木胜之候也。盖肝为水泡，其为变也，握不泣而泪出，肝绝也。未五日而唇疮干黑，背疮尽破，诊其脉，濡弱沉细，其脉又逆，六日而痒作，摇头扭项，逆证也；且求粥食且急，病名除中，又逆证也。予急进保元汤，合桂枝汤调独圣散服之，复见红点。蒸湘喜曰：此有生意矣。予曰：若渐出一层小痘则吉，只恐膏之将灭也，必大明而后灭。果红点复隐，加喘而绝。  

邑令朱一子九岁，庚申三月发热呕吐，召全视之，全曰：痘也。公曰：不然。昔在蜀已出过，痘迹固在。全曰：此水痘瘢，非正痘瘢也。朱又坚执为伤食。全辨之曰：痘疹发热，与伤寒伤食相似。伤寒发热则面红，手足微温；伤食发热则面黄白，手足壮热；痘疮发热，男则面黄体凉，女则面赤腮燥，其足俱凉。今身热面黄足凉，乃痘疹也。经云：痘乃胎毒，五脏各具一证，发热呵欠惊悸，心也；项急烦闷，肝也；咳嗽喷嚏，肺也；吐泻昏睡，脾也；耳凉骩凉足凉，肾也。以此论之，乃痘疹，非伤食也。朱曰：未见五脏诸证，只呕吐足凉，恐非痘也。全曰：此子脾胃素弱，痘毒乘虚，故发在脾。但见呕吐一证，热才三日，姑待明旦再议。次日，以灯视之，皮下隐隐红点，而唇边已报痘矣。朱惟一子，心甚忧惧。全告曰：颗粒分明，部位正当，此顺痘也。朱问宜服何药？全曰：痘无病，不宜服药，但适其寒温，调其饮食，期十三日安。后果然。  

黄冈索希文为罗田吏，一子十三岁，发热腹痛烦渴，万世乔先作伤食治，热不除，腹痛甚亟，复延予。予曰：此痘也。腹痛者，毒气内攻也。烦渴者，神不得安，津液干也。法当解毒托里，不可缓也。世乔坚执为伤食证。五日后，其痘一齐涌出，未及起发，干枯内陷而卒。其母泣曰：悔不用万君之言。  

英山一富家子，年十六，患痘，发热腰痛，来请予治。问曾婚否？曰：未也。连进人参败毒散二服，痛止痘出而安。若曾有房室者，不可治也。  

邑人胡元溪一子，甚珍爱，未痘，延予视之。予曰：令嗣五岳端立，三关明润，骨坚肉实，神俊气清，出痘必疏。壬寅五月末旬，发热作搐，元溪夫妇忧惶无措。予曰：此佳兆也。以辰砂散投之，搐止痘出。予又曰：凡痘起胀，未有头面不肿者，此痘颗粒紧小，必不大肿，面貌如常，期十二日安。果然。  

予次男邦孝辛卯春方四岁，发热卒惊而绝，其母大哭。予曰：此痘疹也。乃掐合谷得苏，与导赤散、泻青丸，一服而搐止，痘出甚密，幸无他病，十三日而靥。予时制满起复，追崔宗师至枣阳，往返半月，抵家，又出疹愈。  

邑人胡玉峰第三子，方二岁染痘，自利三日不止，请予治之。彼欲进理中汤加诃子、肉豆蔻。予曰：不可，此协热利也，宜用黄芩芍药汤。但观其形色，利当自止，不必服药。次日痘出，利果止。  

一小儿发热之时，自利，大孔如竹筒状，清水流出，逆证也。予思乃火盛于内，肺金不行收令也，以黄芩芍药汤加乌梅一服而利止。  

邑人胡三溪子，己酉冬痘，时常以手自掩面，身下缩，频呼曰：我怕，若有所见者。请予视之。予曰：逆证也。经曰：肾败者失志，目中见鬼，死不治。钱氏云：肾则病下窜，此痘发于肾，不可为也。果然。  

一妇人年二十余，发热五日，痘不出，常起摸床壁，昏不知人，口喃喃不休，请予视之，曰：死证。果然。  

本邑周璜子年十三，染痘发热五日，痘不出，发狂谵语，请予治之。予往，见其族兄周尚贵在，亦明医也，乃问曾服药否？曰：连进保元汤三剂矣。予曰：悞矣！犯实实之戒也。凡治痘者，发热之初，惊者平之，渴者润之，吐利者和之，便秘者利之，热甚者解之。如无他证，不须服药。今观此子，元气素厚，饮食夙强，乃以保元汤助火为邪，毒气郁遏至于狂妄，热已剧矣，宜急下之。与三黄汤，得利狂止，痘出，至十七日靥。  

蕲水汪沙溪家，癸丑年出痘，请鲁家湖黑神托巫语云：尔家十八人，六人不可救也。初出痘，一婢死，急请予往。又一婢发热颠狂，予见之曰：热剧矣，当速解之。沙溪曰：专为吾孙请公，非为此婢也。且神言不吉者六人，奈何？予曰：人有贵贱，医无分别，仆到当悉活之，神言不足信也。乃作三黄汤大剂与之，得利热减，神清，痘出而安。余十七人悉活之。  

里中林霄年二十余，染痘，初发热，小便血，闻之，予叹曰：不可为矣。或问故？予曰：乙未春蕲水桃树坳徐氏出痘死者十八人，皆小便血也。霄越三日殒。  

余长孙祖善，邦孝长子，二岁时染痘发热，三日内忽寒战似疟。孝泣曰：死矣。予笑曰：尔为医，救病如篙工然，忽遇风浪，手足自乱，何以渡人？此儿元气充盛，毒气微少，邪不胜正，故作寒战而退，试观其痘必少也。果止五七粒，七月愈。  

胡三溪子己酉冬出痘，初发热便咬牙，戛戛有声，精神昏愦，予见之，叹曰：逆证也。乃肾虚证。盖肾主骨，齿者骨之余，肾水不足则毒火无制，火气扇动故上下相戛而有声。陈氏所谓齿槁者是也。果卒。  

黄冈程旋溪子未一岁，时值家中出痘，请予视之。予见此儿多笑，知其心火有余，乃令蔡朝扆用黄连一钱，山栀仁七分，辰砂五分，水为丸服之。三日后笑渐少，时辛未三月十九日也。廿一日发热，忽作喘，喉中涎响，汨汨有声。旋溪惊，予曰：肺热证，幸不肩息足冷。乃作清金散火汤，一剂而减半，再剂而喘定。  

麻城周愚斋长媳寡，惟一女出痘，使使延予，予问状曰：发热五日余，未见痘出，但背上发一肿毒。予曰：不可治也。非痈，乃痘母也。三日后，果有凶闻。  

蕲水李双溪家出痘，长子病痘死；次子痘三四粒，未起发而隐，身亦无热。幼子病，请予往。予曰：小令嗣神采明润，形体充实，出痘必轻。次令嗣气色昏黯，精神倦怠，出痘必重。众皆曰：已出三二粒收矣。予曰：不然。痘出虽有轻重，未有不成脓结痂者。先者试痘，其证为逆，身无热，伏在内也。时一日者，言次君有大灾如予言，众哂之。数日，次子作大热，痘齐涌出，身无空肤，予用参、芪、归、芎、甘草节以养气血，荆、防、木通、青皮、牛蒡子、连翘、金银花、酒炒芩、栀、桔梗以解毒，作大剂，一日一服。调理至十三日后，遍身溃烂，不即收靥，予改用十全大补汤去桂加白芷、防风，外用败草散贴衬，前后三十余日而安。日者亦抵掌曰：予言如何！  

邑人王云野子二岁发热，出红点一二粒，请予视之，见额纹青气，年上赤光，乃告之曰：此险痘也。先出者名试痘，中气不足，毒气隐伏，故出不快也。以调元汤加防风、木香，服后有痘旋出，喜无他证，十三日安。  

邑人余光庭，庠生也，年十九，染痘发热，五日不出，请予及韩两峰治之。两峰佳医，与予素善。予问其证，未解已三日，诊其脉细而数，虽有下证，元气怯弱，不可下也。乃谓两峰使作胆导法，不得通。病者烦躁，家人惶惶。予思发热日久，毒流其中，燥粪闭塞，肛肠干枯，气不得行，血不得润，胆导力小，不能通也。自立一法，取猪尿胞一枚，以猪胆汁半杯，清油半杯，蜜半杯，三物搅匀入胞中，如作胆导法，取下燥屎二十余枚，气通热解，神清痘出。予笑曰：此法外意也。  

胡三溪初生二子，丁酉年入监，乃以长子托予，次子托万绍。戊戌春长子先出痘，予守治十一日安。随次子出痘，予闻其乍热乍退，两足冷，数日不大便，痘先出者，犹是红点，亦不起发，念三溪之常好，往视之，惊曰：此逆痘也。绍曰：热微毒亦微，热甚毒亦甚。今热不甚，顺痘也。予曰：不然。痘本火毒，待热而发。如发热而不烦不渴，大小便如常，精神清爽者，此热在表，其里无邪，毒火发越，而痘易出易靥也。若烦躁不安，大小便艰，昏昏喜睡，此毒火内蕴，不得发越，表热虽微，内热则甚，何谓热微毒亦微也？此子乍热乍退者，毒火往来也；大便不通者，毒火郁遏也；痘见红点而不起发者，毒火之陷伏也；足冷者，火之极而兼水化，谓之厥逆也。绍不以为然。至次日，红点俱没，烦躁转甚。绍曰：此内收也。予嘿不应。因叹曰：医贵同心，执己见以悞人命耶，此何为者！翌日死。  

麻城邹清溪一子，五岁出痘，先请傅医治之，服保元汤，热益甚。又请李医，到曰：险痘也。清溪不安，延予视之，曰：此顺痘也。期十八日安，不须服药。众曰：今自发热日计，已六日矣，何以须十八日？况痘不服药，何以得痊？今进保元汤三剂，尚有一剂未服。予曰：痘不可以日期算，出已尽，发已透，脓已满，而后收靥可期也。今痘出而热转甚者，出未尽也，由服保元汤犯实实之戒，故令出迟靥亦迟也。吾闻善攻不如善守，本无他病，何以药为？吾为尔保全是子，无忧也！后果然。  

邑人胡近城次子庚午冬，未痘先两颊赤燥，请予八子邦靖视之。予谓靖曰：《伤寒论》云，面色缘缘赤者，阳明热也。若不预解，至出痘时，此处必甚稠密而赤，贯串难靥。教以升麻葛根汤加防风、牛蒡子、连翘，三服而红色尽去，痘出亦疏。  

汪怀江次子五岁，出痘甚密且红艳。怀江恐其不吉，请予四子邦治医。予谓治曰：险痘也。气实血热，可治也。教用当归梢、赤芍药、生地黄、防风、荆芥穗、牛蒡子、连翘、桔梗、甘草以解其毒，连进三剂，红色尽退，犹未发透。再教用黄芪、防风、甘草、赤芍药、牛蒡子、桔梗、青皮、山楂肉、连翘，调理十五日而靥。  

英山马四衢一子五岁，出痘，痘不起发，延予视之。予曰：此顺痘也。马氏兄弟曰：不起发何如？曰：毒甚者则头面肿，毒微者则头面不肿，非不起发也。又呼咽痛，四衢忧之。予曰：此乃痘家常病，可喜者喉舌无疮，颈项间痘稀，不足怪也。乃以甘桔汤加牛蒡子水煎，细细咽之，咽痛即止，饮食无阻，十三日安。四衢曰：向吾小儿咽痛，服药辄效，何神也？予曰：痘疹者，火毒也。火气上熏，咽喉岂不作痛？故用桔梗之苦以开其结，甘草之甘以泻其火，牛蒡子之辛以解其毒，是以效也。若喉舌有疮则壅塞溃烂，颈项多痘则封锁熏炙，必为呛水失声之证，令嗣无之，故曰不足怪也。马氏称善。  

圻水罗良制妻鲁氏年二十七岁出痘，遍身红斑如蚊迹，众医视之，皆曰不治，请予往。予视其神识精明，语言清亮，诊其六脉调匀，问其饮食如常，大小便调，不烦不渴，但遍身红斑，稠密无缝，色且艳。予曰：此夹斑痘证也。鲁畏死，乞救甚哀。予曰：此病非吾不能治。斑痘相杂，故难识耳。解去其斑则痘自见，汝切勿忧！亟作荆防败毒散加元参、升麻，作大剂一服，次早视之，则斑迹不见，痘粒可摸矣。再进一服，其痘起发，调理半月而安。  

圻水汪白石女方二岁，出痘遍身，红点大小相杂，无有空处。白石曰：此女难治。予曰：此斑疹夹痘证也。乃教吾次男邦孝以升麻葛根汤加防风、荆芥、元参、连翘、牛蒡子、淡竹叶、木通，一服减十之三，再服减十之七，三服痘磊落明白。白石曰：先生神术也。  

本邑各衙出痘，先二衙一子一女出，长子后发热见红斑，予疑是夹斑证，三四日后，其斑尽收，热退身凉，痘不出。四衙小男女正出痘，一子发热亦出红斑，亦亡恙。乃信人有不出痘者，或发斑，或发疹，或发水痘，皆可折过也，必在正出痘时方论。  

英山郑斗门一子，出痘将见形，作痒不能禁，亟请予治，迎谓曰：吾只此子，今痘作痒奈何？予曰：起发时作痒者逆也，贯脓时作痒者逆也，将靥时作痒者险也。险者可治，逆者不可治。出见便痒，经传中原无是证，待吾思之。顷之，予谓之曰：吾思仲景《伤寒正理论》伤寒正理论　疑成无己《伤寒明理论》之误。云：太阳经病身痒者，此邪在表，欲出不得出也，桂枝麻黄各半汤。阳明经病，皮中如虫行者，此肌肉虚也，建中汤。令嗣身痒，正是痘欲出不得出，与太阳证同，非阳明肌肉虚证也。乃以各半汤方内去桂、杏，加升麻、葛根、牛蒡子，一服而痒止，痘出甚密。留予守治，半月而安。斗门谢曰：非公达仲景之妙，安能有此子也！  

吾第七子妇徐患痘，大热大渴，眼红唇裂，自利清水，妄见妄语，循衣摸床，遍身红斑，俱如蚊迹，皆逆证也。人皆危之。予议曰：此毒在三焦，表里俱热，非大发大下之剂，不可救也。乃以通圣散全料大剂与之，才一剂而前证悉去，痘即出现甚密；复用十全大补汤去桂加防风、金银花、连翘、桔梗，调理愈。其痘自下收起，亦奇事也。  

圻水罗野松年十六出痘，其父月湖延予视之。予往，先有张医在。张之言曰：凡出痘者，春夏为顺，秋冬为逆。今冬出痘，时逆也；痘起发头面要肿，今被寒气郁遏，毒不得出，故头面不肿，证逆也。奈何？予曰：不然。春夏为顺，秋冬为逆，非以时言，以痘疹言也。盖春夏者，发生长养之令也；秋冬者，收敛闭藏之令也。痘本阳毒，自出现而起发，自起发而成脓，如苗而秀，秀而实，故曰春夏为顺。如应出不出，应发不发，谓之陷伏，故曰秋冬为逆。头面不肿者，顺痘也；头面浮肿者，险痘也；头面预肿者，逆痘也。今痘本磊落，尖圆坚实，其毒轻微，故起发而头面不肿。若顶平根阔，肌肉鲜红，此为毒甚，不待起发，而头面先肿矣。张曰：起发大迟，由虚寒始，宜服温补。予曰：痘无病，不须服药。吾观此痘红润鲜明，表气实；大小便调，里气实也。无热无渴，无他病也。于此补之，谓之实实。公且止！吾计十数日必收靥矣。果未尝进一刀圭药也。  

徽人吴印墩子出痘，胡三溪邀予同往视之。磊落红活，顺痘也。其儿脾胃素弱，起发略迟，复请医万世乔，见不起发，谓其气虚，妄投陈氏木香散一剂，痘转平不起。又投陈氏异功散一剂，其家惊惧，再请予同三溪视之，曰：噫！死矣！  

圻水一屠家子出痘，正贯脓时，请一巫者，诵咒噀水解厌后，忽加瘙痒，痘形平塌，其色青白而气腥臭。予往视之，曰：此犯房室秽气也。急令买胶枣一斤，烧烟熏之，疮转红活而痒亦止。问其故？老巫他往，而子代之，有房事。  

邑人胡半峰子五岁出痘，起发时顶平而陷，请予视之。予曰：顺痘也。凡出痘者，以气血和平为主，尖圆坚实者，气也；红活明润者，血也；红活平陷者，血至而气不足也；圆实而色白者，气至而血不足也；平塌灰白者，气血俱不足也；焮肿红绽，气血俱有热也。令嗣痘出即密，时日未到，气血未周，以渐起发，得其常也，故曰顺痘，不须服药。已果然。  

圻水汪沙溪子痘出脓成，时头面腹背皆饱满，惟手足自肘膝至掌指犹未起发。予惊曰：脾主四肢，此子脾胃何甚弱也？祖母叶氏曰：吾孙生三日，母即死，是吾嚼粥饭养大也。予用建中汤加黄芪、防风，只一服而疹尽起肿作脓矣。时沙溪夫妇信奉鲁湖黑神于家，此子寄名于神，未出痘先，神降童云，坛保吾老黑承管，只要痘出得少。至是痘甚密，予等朝夕笑玩，以计逐之使去。  

圻水李望松在监时，其子一岁，在家中出痘，请吾往视之。起发时，都是水痘。予曰：痘乃胎痘，五脏各具一证，肝为水疱，肺为脓疱，心为斑，脾为疹，肾为黑陷。此乃肝脏之证，喜皮厚肉坚而色苍蜡。若皮薄色娇，不可治也。乃以四君子汤加黄芪、防风、牛蒡子，母子同服，十三日安。  

邑令梁厚村子出痘，起发时多成脓疱，请予治之。予告之曰：此险痘也，治晚矣！公曰：但尽尔术。越二日，瘙痒作而死。  

英山郑两川子九岁出痘，起发时额上两颊皆成水疱。吾曰：逆痘，不可治也。痘证自有次序，初出一点，血化为水，水化为脓，脓成而毒解矣。如苗而秀，秀而实。今方苗而秀，吾恐早发还先萎也。七日后更论。未及七日，大痒而死。  

一男子年二十余，出痘甚密，起发时肿异常，面如锡饼，形状可畏，人皆危之。予所喜者，饮食如常，大小便调，安静而睡。一医欲投木香散。予曰：痘疹无疾，不须服药。色白者痘出太多，气血未能周遍也，数日之后，自然收靥矣。果二十余日安。  

一小儿出痘甚密，不甚起发，面如锡饼，食少而渴。一医欲投木香散。予曰：此儿无吐泻里虚之证，不可用也。乃以保元汤加当归、赤芍药、防风、桔梗、牛蒡子，调理而安。  

一妇人二十四五，出痘甚密，面肿甚，身无完肤，七八日后，眉心唇上有成血浆者，或谓正当作脓之时。予曰：未也。面疮带赤，犹是血也。未曾化水，遽尔成脓，此恶候也，后必溃烂死。果然。  

一小儿起发作痒，予曰：诸痒为虚。此非虚也，乃火邪也。人以汤沃之，火炙而痒，可以例推。乃用升麻葛根汤加防风、荆芥、紫背浮萍，只一服而痒止。  

一小儿痘起发时，痘疮作痛而呻吟。予曰：痘胀作痛者佳，脓成痛自止矣。今痛太甚者，血热也。升麻葛根加红花、连翘、牛蒡子、忍冬花，服之即止。  

邑令朱云阁子出痘，至起发时，项后手背有二痘变黑者，摸之则痛，此痘疔也。急取胭脂数帖，水浸取汁涂之，尽汁而止。次日视之，已红莹起发矣。  

邑人汪我溪子出痘，起发时有变黑者，予以云阁子之事语之，教取胭脂汁涂之。其内周氏不听。予谓我溪曰：不用吾言，蔓延不可为也。后果一身尽成黑痘而塌，复出一层又塌，如此者三而卒。  

王思泉子出痘起发，时渐变黑，急请予治，已蔓延一身矣。其兄少峰议曰：吾闻痘疮变黑归肾者不治。公谓何如？予曰：黑痘有二证：一则干枯变黑者，此名倒陷，乃邪火太炽，真水已涸，故曰归肾不治；一则痘色变黑，未至干塌，此疫毒之气，所谓火发而熏昧者也。令侄之痘，正是此类，吾能治之。乃用当归梢、生地黄、赤芍药、酒红花以凉血，黄芪、人参、生甘草以泻火补元气，酒炒芩、连、牛蒡子、连翘、升麻以解毒，防风、荆芥以疏表，每剂入烧人屎一钱，连进十三剂，痘色转红，脓成而收靥矣。少峯曰：吾未见能治黑痘者，人夺天巧，信哉！  

李良臣子出痘，至起发时，变黑而干，急延予治，乃问其大小便何如？乳母答曰：自初发热，到今未大便。曰：此热盛于内，宜急解之。因制一方，用麻黄酒蜜拌炒焦黑、红花子、紫草、人中黄、连翘、酒蒸大黄、烧人屎，水煎服；外用胆导法，取下燥屎，痘转红活。后以四物汤去川芎加紫草、木通、枳壳、生甘草，调理收靥而安。  

圻水汪白石子出痘方八岁，请予治。起发时有黑枯者，予曰：此痘疔也。用四圣散，胭脂汁调，银簪拨开痘头涂之，即转红活，亦不延蔓。数日后，应收不收，问之，不解已七日矣，知其肠肉燥结。其家信佛事禁杀，予强取猪肉烂煮和汁与食，果肠润便通，痘旋收靥。  

英山郑鄫子出痘，请予往治。起发时，肩膊腰臀间，有数个干黑者，急以胭脂涂调四圣散，银簪拨开痘顶，入药于中，须臾起发红活，亦不延蔓。时鄫叔郑斗门善医，同在调理，因问予曰：痘疮变黑，有可治，有不可治者，何也？予曰：痘疮变黑，其证为逆，治之贵早，不可缓也。缓则延蔓传变，倏出倏没，迤逦而死矣。治此痘者，亦有数法：如四围有水中心黑陷者，只用胭脂涂法，须频频作之，直待转红起胖而止。如痘子干黑，根脚坚硬者，可用四圣散，即今之治法也。若皮肉不活，根脚不肿者，决死勿治。若起发有水，顶平而黑者，宜内服凉血解毒药加烧人屎，外用胭脂涂法。若大便不通者，此里热熏蒸得之，宜内服四物三黄汤，外用胆导法，得利后而变红活也。若泄泻者，此虚寒也，宜用保元汤加木香、桂。如尽干黑烦躁闷乱者，决死不可治。斗门称善。  

李廷让子四岁出痘，十日后，予视之，见其痘顶平陷，根窠红紫，昏睡不食。予曰：不可救也。次日死。  

张月山妹出痘，起发止空壳，延予视之。予曰：此气有余而血不足也，责在肝经。用四物汤、小柴胡汤服之，虽作脓，亦未饱满而收。予曰：凡痘疮不成脓，或脓少者，皆发痈毒。此足厥阴肝病，必发项疽。已果然。  

予长子邦忠三岁出痘。先君年八十，始得一孙，与先母珍爱甚笃。至脓成将靥时，忽作泄泻，疮变灰白。先君曰：此虚寒证。命作木香散服之。未尽其剂，泄止疮复红活。时邻居民曾显荣长子出痘密甚，将靥，亦作泄泻，痘变灰白，又作痒，亟来请药。先君即以前未尽剂姑与服之，泄亦止，而疮转红活不痒矣。  

郡别驾壬峰萧公女七岁出痘，请杜近林治之，连服保元汤。公因疮密忧甚，延予视之。予曰：表里俱实，虽密，顺痘也，不必服药。公江西永丰人，彼处出痘者，专食鸡。予以理实告，鸡不可食。公不听，日取大鸡烂煮，以汁饮之。至脓成将靥时，忽大泄，日夜五六次，所下皆清水，公命止之。全曰：里气太实，正须泄耳。次日，泄益甚。予视其痘饱满红活，不与服药。公怒曰：吾女好痘，莫有失也。予曰：保无他。杜亦惑之，欲进肉豆蔻丸，予止之。至第三日大泄水一行，予告公曰：泄止矣！公问未服药何以止？予曰：此坐饮鸡汁太多，水留肠胃之中，今泄者，名蓄水泄也，水尽泄自止。与四君子汤加陈皮调理而安。公甚称服。  

一小儿痘本轻疏，因伤食腹痛而呕，用平胃散加砂仁、藿香叶、煨生姜而呕止。  

一小儿因食生冷，伤脾胃而呕，痘变灰白，用钱氏异功散加砂仁、丁香、桂而呕止。  

一小儿痘密甚，喉舌都是，将靥时，呛水呕食，杂脓血痂皮痰涎而出，用甘桔汤加牛蒡子频呷之，调理而安。  

一小儿脓成将靥，忽作干呕，虽不饮食，当忽自呕哕。予视其痘不作脓，不满顶，曰：此逆痘也。乃诵冰冻叶落弦绝声嘶之言以告之。后失声闷乱而死。  

胡三溪女七岁出痘，初发热，两手如捻物状。时喻正甫亦在。予曰：此肝病也。经云：其为病也握，宜平其肝。以泻青丸方去大黄加甘草、柴胡、青皮，一服而握止。予欲再进一剂，其母匡氏不喜，喻顺其情，呼曰：好痘勿药。予曰：噫！凡肝病者，多水泡而作痒，吾欲止之未发之前，既不听，七日后再议。予但言用心守护。果至第六日夜，面疮尽抓破矣。匡乃大哭，请予治之。喻亦叹曰：何变之速耶？予曰：向欲预防此变，尔等不信，今何叹惜哉？请勿忧！予能治之。乃用保元汤加防风、白芷，一服痒止，再服着痂而疮亦平。  

吴近滨二女出痘，请予调治。长女顺吉。次女将养脓，面上有干靥者，犯倒陷逆证，原无治法。乃主一方，用黄芪、人参、甘草节、当归、赤芍药、生地黄、金银花、牛蒡子、连翘、麻黄蜜酒拌炒黑、红花子，水煎调穿山甲末。且告之曰，此药服后，若疮先干者，复起作脓；未干者，胖壮饱满。痘空地上再出小痘，上也；痘不作脓，不补空，或发痈毒，次也。否则无可为计矣。连进三服，已干者不肿，未干者饱脓，空中补痘不多，手足发痈，后以十全大补汤加金银花、连翘调理而安。  

圻水丘莲塘季子出痘，正作脓瘙痒烦哭，亟请予往。见其面痘磊落红绽，脓浆未熟，两颊先干，皮肉木硬，因其珍爱，难以凶告。但曰：左颊属木，肝也，肝主血，藏魂。右颊属金，肺也，肺主气，藏魄。两颊木硬，气血不荣，魂魄不靖，所以烦哭也。莲塘固请用药，余辞不能治。欲解其毒则中气反伤，欲补其中则邪火正盛，因告退。是夕加烦而死。  

圻水徐桂山子文祯年十七出痘，请予调治。至脓成将靥时，忽发狂妄语起舞，或殴人骂人，皆平日雠恨者，一身疮尽迸破。父母恐有魇咒，亟延田巫禳之。田尽其术，病者不少宁，乃问予。予曰：信巫不信医，待巫无验，吾方治之。田亦自知非魇，乃告予曰：请用药，勿相徇也。吾用安神丸百粒，作二次服，良久始省，问其所为，梦也。  

麻城邹渍溪子出痘，至养脓时大渴不止，予议用人参麦门冬散，传医即依本方修合。予谓曰：此乃疮出太甚，津液不足之证。白朮燥津液，茯苓渗津液，皆所禁也。吾借古方而行己意，教以本方去白朮、升麻加生地黄、天花粉、知母、淡竹叶，一服渴止。  

邑孝廉万宾兰子出痘，至养脓时大渴不止，予用人参麦门冬散去白朮、升麻加生地黄、天花粉，作大剂代汤饮之，一服渴止。  

圻水李宅一女出痘，至脓成将靥时，发腹胀且痛，气喘呻吟，请予治之。予视其疮既胖壮，脓又饱满，诊其脉弦滑。予曰：此非痘毒，乃伤食也。因问曾食鸡肉糯米饭，予曰：急下之！女之祖知医，乃曰：痘疮首尾不可下，恐虚其里，不靥也。予曰：病不执方，药贵对证，有是病则投是药，下之无妨。遂以原物作汤，吞丁香脾积丸，得利而安。  

英山金宅一子出痘，成脓时忽腹胀作痛，气喘烦闷，延予视之。其痘光壮饱满，非毒也，必曾伤食。问之，果因面食过饱。乃用原物汤送下丁香脾积丸，得利病稍定；再用钱氏异功散加青皮、山楂，一服愈。  

邑丞雷省斋次孙五岁出痘，延予四子邦治视之。此孙尝拜医万世乔为恩父，世乔恃熟，专恣无忌，邦治用药，必力阻之，衣之以厚绵，围之以厚被，日夜向火，任其饮酒，未七日而靥。予闻日期未足，其收太急，亲往视之，见其自面至腰，溃烂平塌，无作痂者。乃告曰：此非正收，是倒靥也。亟用托里解毒之药，减去衣被，再勿近火饮酒，可保无事。因立一方，以黄芪、白芷排脓托里，防风、蝉蜕以疏表，青皮、桔梗以疏里，牛蒡子、甘草以解毒，只一服而溃，疮复胀，大便脓涎，此毒气中外无留矣。予辞归，又告曰：勿再服药，恐生他病也。已而安。  

予长子邦忠妇李氏，年十八出痘，至成脓时，经水忽行，所下血块且多，吾妻钱氏以告。未逾日，妇猝失声，问之但摇头垂泪，自知必死。家人惧甚。予思痘疮变黑归肾，宜有猝失声之证。今痘已成脓，饱满红润，何以有是逆证也？沉吟良久，亟呼邦忠曰：勿乱！吾得之矣。《内经》云：妇人重身九月而哑者，少阴之脉不荣于舌也。夫少阴者心也，心生血，诸疮皆属于心，疮毒之火，内起于心，迫血下行，故经血来也。舌者心之苗，血去则心血虚，不能上荣于舌，故舌萎缩而猝失声，不能言也。乃以生脉散去五味子加当归身、生地黄服之良，顷之愈；后以十全大补汤加麦冬调理而起。  

圻水萧家一子三岁出痘，请吾长子邦忠治，将靥时忽失声，邦忠以问予。予乃示以四证。忠曰：啼哭有声，但言语重浊，不清响也。予曰：此肺热也。教以甘桔清金散，服之而安。  

邑人胡玉峰子出痘甚密，请予调治。予曰：此儿脾胃素弱，当用补胃之剂，使血气旺而痘易成就也。玉峰不听。至成脓后，过期不靥，遍身溃烂，寒战咬牙，失声悉具。玉峰恐不祥，先倩匠合木，而吾至逐之。玉峰问故？予曰：战者，遍身溃疮，坐卧艰难，不能自任，非鼓颔寒战也。咬牙者，龈疮相聚相戛而鸣，非神昏鬬齿也。失声者，欲得肉食，子不与，日夜啼哭思之，非咽烂呛水也。子不用吾言，以至此极，若肯进补脾之药，则即靥矣。乃从吾言。予用调元汤加防风、白芷，暗入熟附一片，连进三剂而安。  

邑庠生余光庭十九岁出痘，延予与韩凤岐治之。十日后，脓成浆靥，忽作厥逆，诊其脉，促而代，予谓韩曰：厥逆者，恶证也。促代者，怪脉也。痘疮顺正，饱壮明润，何以得此脉证也？韩亦忧疑。予思厥逆三证，一曰胃寒，二曰水逆，三曰胃败，皆不相干。经曰：诸气逆冲上，皆属于火。此火气炎上之象。乃问其大便何如？曰：自出痘到今，七日未更衣。予曰：燥屎壅塞，下窍不通，毒火炎上，出于上窍，故厥逆也。促代之脉，得之厥逆，气逆脉亦逆也。又取猪胞导之，取下燥屎，厥逆即止，而脉亦调匀，随起。  

圻水徐淑道十三岁出痘，请先君菊轩医治。一日，归家而叹，全问何事？先君曰：圻水徐生出痘，父丧母寡，今不可治矣。全问其证，先君曰：痘已成脓，只待收靥，今变黑归肾，故不可治。全曰：全能治之。乃往视之。见其痘磊落，脓浆饱满，神识清爽，语言清亮，自告予曰：先生救我！问其大便，五日未通。全告先君曰：此痘正宜收靥，里实热蒸故溃烂也。其色苍黑，亦正色也。但解其里即靥矣。先君问以何方？全曰：四顺清凉饮。与之一服，下燥屎二十余枚，痘随收靥而安。先君问全曰：汝未习医，何以知其变色为正色，非归肾也。全曰：此在邵子皇极经世中，乃诵其东赤南白西黄北黑之言而详解之。先君曰：尔以儒为医矣！  

## 卷四百九十八  

痘疹门  

### 医案 2

万氏《家传痘疹心法》曰：邑人汪大宾有三子，长子次子皆死于痘，少子汝愚，痘将靥，灰白溃烂，神昏不醒。大宾之兄大川，亟请予往，谓：此侄之病，与前相似，幸而得生，吾弟有后，但恐不可治也。予视之，曰：无伤！不必服药，但与公同守，三日收靥也。大川问不服药何以能痊？予曰：疮白者，乃熟太过而白，如果熟溃烂之状，非虚也。神昏者，乃邪尽正回，否极泰来之兆，非昏瞀也。再待三日，正气复而病痊矣。果然。  

英山沈瀚女年十九，出痘，其婿请予视之。起发未透，脓浆未成，收靥太急，非正靥也。适占得涣之巽，予曰：病既逆，卦象又凶，不可为矣。果死。一子十岁出痘将靥，亦与其姊证同，及卜，亦得涣之巽，人皆惧。予曰：勿忧！此可治也。其婿曰：同一病，同一卦象，有可治，有不可治，何也？予曰：以病言之，令正收靥太急，面无完疮，故曰不治。令舅面疮半靥，脓肿尚存，故曰可治。以卦言之，先以夫占妻，用财为主，卦中无财，兄弟发动，又克妻财，所以凶也。后以父占子，用子为主，子孙旺相，兄弟发动，能生其子，所以吉也。已而果然。瀚曰：公何但神医，亦神卜也。  

邑文学胡小山长女未嫁，出痘甚密，脓成过期不靥，请予调治。此女平日脾虚食少，性不肯服凉剂，予乃以钱氏异功散加木香、青皮，炼蜜作丸，米饮送服，调理而愈。  

小山子胡仁山幼时，出痘甚密，脓成不靥，渐至溃烂，请予调治。予问自起发以来，未得大便，里实热蒸，故不成痂，议欲下之。小山曰：此子素弱，恐不可下。时有一术士王克廉符水甚验，乃书一符，焚而服之。少顷，腹中鸣而利下清水，众皆称谢，予亦喜之。但思久未更衣，岂无燥粪？至次日，痘益溃烂，予作胆导法，取下燥粪三十余枚，如弹子大。众又笑曰：此法更妙。痘即收靥，至腰又不收，大便自燥粪下一次又未行也。予曰：作符乎？作胆导乎？王亦曰：不如胆导。再取下燥粪十四枚，后皆溏粪，痘亦收尽而安。  

一小儿因渴饮水过多，湿伤脾胃，不能收靥，以四君子汤，以人参补中、白朮燥湿、茯苓渗水、甘草解毒，加防风以胜皮毛之湿，白芷以逐肌肉之水，肉桂以利关节而去寒水之邪，砂仁以温胃止渴，调理而安。  

一小儿大便不通，热蒸于内而生其湿，以致浸淫不能成痂，用当归梢、生地黄以凉血，麻子仁以润燥，酒大黄以泻热开结，生甘草以和中，得利而安。  

一小儿泄泻不止，食少，此里虚不能收靥，用陈氏木香散合肉豆蔻丸服之，愈。  

邑人蔡承盛子出痘甚密，先延甘医，视后脓成，后过期不靥，面疮溃肿，起止呻吟，呛水吐食，语音不清，甘谓不治而去，复请予。予视其病面疮肿起，正在贯脓，遍身皆然，非倒靥也。呛水呕食者，口唇肿硬，吞咽不便，非咽喉溃烂也。语音不清者，鼻中壅塞，气不得通，非失音也。疮毒尽出，表病里和，可治也。乃制一方，用苦参酒浸、牛蒡子、白蒺藜、何首乌、荆芥穗各等分为细末，酒糊为丸，淡竹叶煎汤下，调理一月起。  

时邻居一小儿病证相同，亦请予视。予曰：不可治也。或问故？予曰：证不同也。彼痘过期，痘热宜靥；此痘犹生，未得成脓，不宜靥者，一也。彼痘肿胀犹贯脓血；此则面平目开，皮脱肉干，二也。彼痘喉舌无疮；此则咽舌溃烂，呛水失声，三也。彼家私与蔡氏求药，服之无效死。  

胡三溪长女十二岁出痘甚密，延喻南麓视之，以参、芪大补之剂服之，二十日后，过期不靥。予往视，见其疮已溃烂，幸非倒靥，乃犯温补药多，里邪尽出，表毒不解，急宜解表，勿使皮肉腐烂。喻犹强执为是。又过五日不收，复请吾长子邦忠。予教用防风、荆芥、升麻以解表胜湿；白芷以蚀脓逐水；连翘、牛蒡子、甘草以解其郁蒸之毒。肺主皮毛，因参芪之补，肺热且甚，时值夏火正旺，用黄芩酒炒以泻肺中之火，解时令之热，调理一月而安。  

蕲水董希周女十九岁，辛丑十二月中旬出痘，请江万吉治，延至岁终，不得收靥，精神已昏，饮食俱废。江不能治而去。予往视之，僵卧如死人，任其开衾详看，无所知识。及诊其脉，洪实调匀。其祖父廷宪在，素知医者，予告曰：此痘倒靥，逆证也，不可治。惟脉洪实调匀，不疾不徐，予今弃证，从脉治之。若得坏疮复起，新痘复出，人事清爽，饮食如常，则无事矣。乃用升阳散火汤加黄芪、当归、木香、青皮，连进三剂。初三日复出一层新痘，旧者尽干。初五日出尽，周匝一身，病者亦渐苏醒，能言语，求饮食，依期起发养脓，至十三日靥。后以十全大补汤调理。希周父子拱谢曰：此病皆曰不可为，非公神手，何以生此女耶？予曰：痘倒靥必归肾，今幸愈，又当慎目疾也，宜预解。希周不听。半月后，右目痛不能开，果丧明。  

邑文学卢半默妻李氏出痘甚密，未及成脓破，皮肿脓聚，气多腥臭，过期不靥，饮食渐少，锁喉呛水，请予视之，曰：形证俱恶，恐不能痊。延二旬余殒。  

一小儿痘靥后，复出一层小痘，其家惊忧，请予视之。曰：佳兆也。痘科云：轻者作三四次出，大小不一等，重者一齐涌出。此痘最轻，且无余毒，发已尽矣。其人大悦。  

邑人吴若泉子三岁出痘，请予长男邦忠视之，予偕往。予曰：毒气有余，谷气不足，此儿食少，故不靥也。问服何药？予谓邦忠曰：无药可解，能食则生，不能食则死。次日思食，所食且多，予闻叹曰：死急矣！邦忠亦疑曰：能食而曰死急，何也？予曰：谓之能食者，久不食而今思食，自少加多，胃气复也。今忽多食，乃胃败火盛，邪火杀谷，名曰除中。况膏之将灭，必大明而后灭，死在旦夕矣。次日果死。  

一痘将靥，忽作泄泻，口渴饮水，小便短少，其痘胖壮红润，此内热也，用五苓散加黄芩、芍药煎调益元散服之，愈。  

一痘起脓成能食，一向溏泄未止，用钱氏异功散加木香、诃子肉服之，愈。  

一痘成脓，面部将靥，因渴引饮过多，以致自利，用白朮散服之，渴泻俱止，愈。  

一痘成脓，少食，忽作泻泄不止，痘变灰白，用木香散、豆蔻丸服之，愈。  

一滑泻不止，食少腹胀不止，足冷，痘灰白色，脉细无力，此犯五虚，不治而死。  

蕲水柴大愚妻周氏二十七岁，出痘甚密，脓成时，请予治。予见鼻准先干，曰：此凶证也，不可治。或问此证将收而不治，公悞耶？予曰：起发未透，脓浆未熟，不当靥也。况痘疮收靥，自有次第，形色亦殊，先自口唇两旁收起，满浆堆脓，面疮皆然，自项而下，则成疕壳。今痘未熟而靥，乃倒陷也。自鼻先收，失其序也；不满浆者，干枯也。予不能治。辞去后，三日死。  

一小儿靥后，痂皮不脱，问予。予曰：此脾肺二证不足也。盖肺主皮毛，脾主肌肉，其气不足，故痂难脱。乃用钱氏异功散加黄芪、桂服之愈。  

一小儿痘后一身尽靥，痂皮尽脱，惟头与足不靥，其家甚忧，延予治。予曰：此常候也。何劳治！盖天地间物以阳济阴，以阴济阳，阴阳相济而成造化。人之一身，诸阳皆聚于头，乃阳中之阳，谓之孤阳；诸阴皆会于足，乃阴中之阴，谓之寡阴。孤阳不生，寡阴不育。所以头疮不收者，孤阳无阴也；足疮不收者，寡阴无阳也。久当自痊，但迟迟耳。不须服药，亦无妨也。请者喜而退。  

一小儿痂落后，其瘢白色，或问予。予曰：此气虚也。肺为气之主，其色白，当用参、芪大补之剂，否则有变。其人曰：痘已收完，何变之有？一月后，大喘而死。  

邑丞雷省斋次孙出痘，落痂月余，面瘢凸肿，今始发泄也。凡毒自内而外者吉，用当归梢、赤芍药、防风、荆芥、连翘、牛蒡子、黑参、蝉蜕、升麻作散，淡竹叶煎汤调服，安。  

一小儿痂落后，瘢内凸起且作痒，请予。予曰：此风热也。用人参败毒散加防风、荆芥一服安。后有患此者，用荆芥败毒散加人参服之，外浴水杨汤，皆效。  

一小儿落痂后，瘢毒不平，人问予。予曰：痘家戒食姜，恐靥不齐，瘢不平也。问之，果然。  

一小儿落痂后，瘢肿复成疮，久不愈，请予治。予曰：此痘毒疮也。由犯手挦掐，不得自脱，故皮肉受伤而复作疮，以苦参丸与服愈。  

郡别驾萧壬峰一女乙丑冬出痘，请全调治。缘娇惜太过，非鸡与煎熬厚味不食，而彼处风俗，有病必食雄鸡，全请戒之，不听。全告曰：不肯慎口，他日蓄毒作病，必费调理。公不肯信，自丙寅年后，两目出泪，眼弦亦烂。全曰：此毒发于肝，肝火旺也。公曰：目上下睑属脾，脾有热乎：全曰：此因泪出不止，浸淫烂溃也。乃用泻青丸方去大黄加柴胡、黄芩、密蒙花，炼蜜为丸，服半年后而目不出泪，眼弦平复。丁卯夏又小便如靛青，点滴着肉处，皆烂成疮泡。全曰：此亦肝火也。公曰：膀胱之热。全曰：肝色青，乃肝移热于膀胱也。又用泻青丸方去大黄加柴胡、木通、车前子，炼蜜为丸，服之安。公曰：悔不早听佳论耳。  

邑文学胡近滨长女出痘不甚密，亦不十分光壮饱满，与药点滴不入口，盖平生不肯服药也。收靥时，一片薄壳，逆痘也。足膝发痈毒，与药一饮而尽。近滨夫妇喜，余曰：勿喜，病不可为也。近滨问故？予曰：脾主味，开窍于口。经曰：口和则知五味。令爱素不肯服药，今肯服药且尽，是不知味而脾败矣。况膝膑之处，脾实主之，脾败则亦不能成脓。及请方士蔡谷阳针之，果皆清水。次日死。  

蕲水夏佐南长子痘后，手足发痈，请予视之，见其面色黎黑，精神疲困，饮食且少。予曰：令嗣之痘，未得起壮，收靥太急，今发痈毒，乃倒陷归肾证也，必不能成脓而死。果然。  

一小儿痘后发痈，急请予治，予用十全大补汤加连翘、金银花治之愈。盖其痈已溃，故用是方。凡溃痈者，以是治之，未有不愈者。  

一小儿痘后发痈，即请予治，予用解毒内托散调理愈。  

黄冈蔡丹泉子痘后卵肿，吾子邦正视之，作厥阴肝经病是也。丹泉不自安，使人问予。予曰：非痈，乃厥阴肝病。因寄一方，用小柴胡汤加青皮、木通、山楂肉，调理愈。  

邑丞雷省斋一孙出痘，七日倒陷，予往视，发出。雷问曰：再服何药？予曰：痘即发出，毒犹太甚。欲解其毒，中气素虚，恐伤中气，又致倒靥；欲补其中，恐助毒火，又伤其目。不如节饮食，适寒温，以待自安。时万世乔欲进补中药，闻予言止。偶因伤食发热，予不在，世乔言于众曰：昔欲用药，密斋力阻，今亟矣，奈何？雷怒，乃作参、芪温补剂服之，韩凤岐与吾子邦治不敢止。予闻之，往问曰：劝勿服药，恐其伤目，何求效速耶？雷曰：但得生，虽带疾何妨，盖谓必不得生也。予又告曰：令孙必无事，他日损目，须记吾言。今果两目俱盲，雷始悔不用予言，遽疏世乔。邑司训王月山子，痘后两目畏明，予曰：肝火太旺，宜服泻肝散加柴胡、蝉蜕、黄芩。初一剂，用酒制大黄，其子畏药苦不服，果成内障目盲。  

邑人徐少柳子痘后两目不开，吾儿邦治医不效，乃请予视之。予曰：两泡高肿而不流泪，决非痘遗，乃脾经湿热也。遂制一方，用苍朮童便浸、黄连酒炒、防风、升麻、生甘草为末，蜜水调服愈。  

邑人萧天秩子痘后，目有白翳，延予视之，曰：此痘瘢也，治之无功。果盲。  

蕲水徐淑道出痘不靥，先君命全治之。萧桂屏再请团风李医视之，用陈氏木香散一服。予曰：悞也，必损目矣。果损一目。  

蕲水周望峰女出痘后，目闭不开。予曰：令爱痘顺无余毒，必羞明证也。乃试之，向暗则开，目不赤，向明则闭，又不流泪，此肝经火邪未除耳。乃用羌活、防风、当归梢、川芎、柴胡、蔓荆子、密蒙花、生甘草、淡竹叶，一服而目开，遍身痘瘢肿凸而起；再用四物汤加防风、荆芥、人参、连翘、生甘草服之愈。  

吾邑多云山周宅一小儿九岁，痘后出外，忽头肿两目不开，请甘大文视之。大文问予，予曰：此非毒痘，乃风热也。因口授一方，用羌活、防风、升麻、柴胡、当归、川芎、槁本、蔓荆子、细辛、甘菊花、黄芩酒炒。大文依予往治之愈。  

邑人张国重子痘，靥时面疮溃肿，脓水浸淫，泄下脓血，后重不食，先请闻延南，作噤口痢治，不效，请予治之。予察其证，乃是倒靥，非痢也。在痘科中利下脓血痂皮者生，水谷不化者死。在《伤寒》厥阴经病论则曰：热畜于里，当便脓血，勿治，利尽脓血自愈。予思此疾不死，不可亟治，乃买药制药，故延缓以待之。数日后度其脓血将尽，乃用四君子汤加白芍药、枳壳、黄连、木香，一服后重除利稍止，再服而能食，三服而痘靥告痊。  

一小儿痘后发热，大小便难，疮瘢带赤，他医言虚，欲用保元汤。予曰：不可！此实热也，因食辛热之物得之。果食鸡而得。以连翘饮服之，愈。  

一小儿痘后发热不止，食少喜睡，延予视之，疮瘢黑黯，乃知痘毒有陷也。予问此儿痘疮脓水必清，痂皮必薄否？其家答曰：果然不成脓，不结疕，但水出皮脱而干也。予告之曰：凡痘出初壮热昏睡，常候也。痘既收后，则邪气已尽，正气当复，热渐退，食渐加，精神渐爽，亦常候也。今皆不然，吾恐术无用矣。遂辞归。半月后，忽昏冒死。  

邑染匠徐姓者，一子痘后发热，诸医或用小柴胡汤，或用竹叶汤，或用黄连解毒汤，皆不效，热益甚，请予治之。予用保元汤加当归、炒黑干姜，一服热去。  

邑令唐肖峰子十二岁，戊辰正月出痘，时唐要吾偕入京，乃延予四子邦治、八子邦靖同韩凤岐医治。痘靥后，右肩发一红肿，非痈也，韩以针刺之，其手不能举。三月末，肖峰北归，至上蔡闻之，甚忧。予慰之曰：勿忧！及至察之，其手不痛，但软弱无力，不能自举，必用左手持之乃能举。唐问故？予曰：此肝热气虚也。盖肝主筋，资血以养，寒则缩，热则张，惟补气养血，则病自痊。乃制一方，用人参、黄芪、当归、川芎、白芍药、川续断、甘草节、白朮、桔梗、木香、薏苡仁、防风为末，山药作糊为丸，服至半月愈。  

蕲水汪元士子癸丑四月出痘，靥后忽然闷绝，目闭口合，一家大哭。予曰：勿哭，吾固知有此病也。乃命吾次子邦孝作调元汤加麦门冬浓煎汁，斡开口少与咽之；又令煮粥汤相间进之，须臾平复如故。元士曰：神哉术也！敢问何以预知有此？予曰：正气虚弱，邪气方盛，壮火食气，气益弱矣。今邪气既退，正气将生，乃否极泰来之兆，所以戒勿扰乱，待其自苏。人不知此意，卒见闷绝，便将抱动，呼唤号哭，神气一散，其不救者多矣。时有二医在侧，周医云：向者起病日犯太乙天符，尚恐有变。予曰：运气之论，岐黄之秘旨，专论其年，非谓起病日也。况主客之气，胜复之变，一岁之中，难以预料，岂可以是料病吉凶也。信如尔言，太乙天符日起病者凶，然则太乙天符年有病者，皆不可治也？向医曰：尚有余毒。予笑曰：取钱氏小儿书来！痘后余毒有三：一者疥，二者痈，三者目赤，未言有昏瞀也。盖痘疮或出不尽，发不透，靥不齐，或空壳无水，或清水非脓，此则有余毒也。今此痘起发胖壮，脓水饱满，有何余毒哉？  

黄冈陶前墩子出痘将靥时，咳嗽喘急，吾子邦正医之，用甘桔汤加牛蒡子、麦门冬服之未效，请予视之。予谓正曰：汝用方是。此证肺有火邪，火郁宜发之。即如前方去麦门冬加紫苏、地骨皮，一服即效。  

一小儿痘后洗浴，面目一身尽肿，请予治。予曰：此水气也。用四君子汤以补脾去湿，加黄芪以实表，防风以胜肌表之湿，麻黄以逐皮间之水，一服而肿减。后以钱氏异功散加猪苓、泽泻，调理而愈。  

胡松山子出痘，在母黄氏怀，半夜后，此儿却在地下；萧楚梧子出痘，日中时，忽闻蒜气过；胡三溪子出痘，有鸦日日叫噪；胡淑卿子出痘，近夜时楼上忽闻桌倒声，视之无他；王来楼子出痘，有蝙蝠飞入室，后皆凶。  

邑人胡道松四岁病疹，先请甘大文视之。三日，疹不出，烦躁甚，乃请予。文又作荆防败毒散，予止之曰：此皆发热之药，无解毒之用。况天大热，又无时令之药一二味在内，则阳愈胜，阴愈亏，阴阳不和，此疹所以不出也。吾作东垣凉膈散加元参、升麻，一服疹出，三日起。  

甘大文从吾学医，长男发热，予见之曰：疹也。三日不出，身凉神倦，坐卧不宁。予谓大文曰：汝子疹毒不出，外凉内热，毒火内伏，故烦而坐卧不安也，不急治，且危。文泣求医，予乃用葛根汤加麻黄、石膏以发之，一服疹尽出，色白不红。予曰：此血虚也，用四物汤加防风，一服色变红，随愈。  

郧阳杨举人子疹后利下鲜血，予授一方，用当归梢、生地黄、白芍药、炒条芩、炒黄连、人参、生甘草、枳壳、乌梅肉调理愈。时郡中出疹，但病利血者，杨氏授此方皆效。  

郡人周小川族人一小女，疹后咳嗽失声，予授一方，以甘桔汤加炒牛蒡子、炒枯芩、天花粉作散，薄荷叶汤调，再煎一沸，服之愈。  

邑文学程文达一女年二十出痘，且有娠五月矣，请予治之。诊其脉，男胎也，惟以清热解毒，和中安胎为主。乃用黄芩、白朮为君，人参、生甘草、当归身、生地黄、白芍药、紫苏叶佐之，自初出至成浆，无他苦。予闻家中被盗遄归，适蕲水郭医至，进药一服，胎堕，果男胎也。亟请予至，痘变灰白，平塌成倒陷，里虚故耳。询所用方，乃独圣散。予曰：噫！穿山甲、麝香皆堕胎药，胎去气血益虚，疮毒内陷，不可救也。遂辞归，三日卒。  

万氏《育婴家秘》曰：痘疮有收后落靥，肉色不红，遍身肉色尽白者，时罗田西门王紫玉所生一女名折哥有此证，日夜无时啼哭，遍身潮热，不思乳食。予曰：此证若不急治，或一月二月，或四十日或二三年，潮热不退者，纵有灵丹，亦不可治，必致成疳而死。紫玉不信吾言，其女果死矣。后紫玉之长子名逢老哥出痘亦有此证。渠问予曰：小儿此证，当服何药？吾答曰：要先服十全大补汤数剂，后服三合汤治之，其热即退，其哭即止，俟遍身头面手足痘疤，肉色尽红，方可止药，后服加减八宝汤，得保全安。三合汤即四君子、四物汤加半夏、陈皮，莲肉十五粒，胶枣两个，糯米四十九粒，煨姜三片为引，此证若未出痘之先，生疮日久，气血俱虚而有痰滞气不得行，气不行则血不行，而成大疾病矣。  

《薛氏医案》曰：一小儿出痘，不起发红活，腹胀泻渴，皆以为不治。施院使谓表里虚寒，用十二味异功散，一剂即起发红活，诸证顿退；又用参芪内托散贯脓而靥。  

儒者薛戒甫子五岁，出痘三四日，下紫血，日数滴，至八日不止而疮不起。御医钱春林谓脾气虚寒，用木香散二剂，用丁香十一粒，人参五钱，一日服之。次日痘皆起而有脓，由是血渐止，二十余日而愈。  

一小儿起发红活，但不时作痒，口渴作干，便血面赤发热，先君谓肠胃有热，先用济生犀角地黄汤加柴胡，一剂诸证渐退，形体倦怠，此邪气去而形气虚弱耳，用四君子汤加当归、黄芪、红花二剂而安。  

一小儿痘疮赤痛，烦热作渴，或便血，或衄血，先君用犀角地黄汤而血愈，又用紫车快斑汤加黄芪、芍药而愈；后疮痕色白，用四君归芪治之而痊。  

一小儿出痘吐血，其痘赤痛如锥，或疮出血，余谓肝火炽盛，用小柴胡汤加生地一剂，随用济生犀角地黄汤一剂顿愈，又用芹菜汁而痊。  

一小儿痘疮下血而不起发，先君谓气血不足，用紫草快斑汤加参、芪、归、朮治之；血止疮起，但贯脓迟缓，用八珍汤倍加参、芪数剂；疮靥而根白痒，此气血虚而热也，用八珍汤二十余剂而愈。  

一小儿痘疹，大便下血，小便甚赤，疮颗色赤，发热饮冷，先君谓热毒郁滞，先用八正散一剂，后用解毒防风汤一剂，顿愈；又饮芹菜汁而全痊。  

一小儿痘正发而便血，倦怠少食，作渴饮汤。余谓倦怠便血，此脾虚而不能摄血也。少食作渴，此脾虚而津液短少也。用五味异功散加升麻、紫草治之，愈。  

一小儿便血腹胀，困倦发热，口干饮汤，四肢逆冷，先君以为脾气虚寒，不能摄血，用五味异功散加丁香十粒、炮姜五分，二剂血止，痘贯而靥。  

一小儿七岁患痘疮，腹胀八九日矣，先君云当急补脾土。不信，乃服消毒之药，大便下血甚多而殁。  

一小儿作渴泄泻，发热饮冷，唇舌皱裂，泻粪秽臭，先君以为内热所作，用前胡枳壳散一剂，稍愈；又用清凉饮加漏芦，乳母服之，儿顿安。  

一妇人患时疫将愈，更出痘疮，大起发，体倦痛，甚则昏愦烦渴，饮汤不思食，用十全大补汤及朱砂末，其痛顿止，食进体健。仍用前汤倍加参、芪十余剂而贯脓，又数剂而愈。  

一娠妇发热作渴，遍身骨节作痛，用仙方活命饮二剂，诸证稍愈。至十一日出痘百余颗，形气甚倦，用紫草木香散，又出少许，但口干作渴，用人参白朮散而渴止，用八珍汤加柴胡、丹皮而贯脓，后去丹皮、柴胡倍加参、芪数剂而痘靥。  

一男子年将三十出痘，根窠赤痛，发热作渴，服紫草饮之类，前证益甚，痘裂出血。余用小柴胡加生地、犀角二剂，诸证顿减。又用圣济犀角地黄汤而贯脓，再用八珍汤而结痂。  

一小儿烦躁饮冷不止，先君用济生犀角地黄汤顿愈。后渴而喜热，又用当归补血汤而痊。惟倦怠少食，用七味白朮散而痊。  

一小儿患此饮冷不止，或痘胀痛，先君用济生犀角地黄汤井芹菜汁而顿愈。  

一小儿九岁出痘，六日痒塌寒战，院使钱密庵用十一味木香散二剂贯脓，用参芪托里散而靥。后痕白作痒，用十全大补汤而愈。  

一小儿痘疮，脓未满，面赤作痒，余谓气血虚而有热，欲用温补之剂。不信，乃服清热之药。至十三日，疮痕色赤，虚烦作渴，腹痛不食，手足逆冷而殁。  

一小儿未周岁，痘疮焮痛出血，哭不能已，诊其母，有肝火，先用小柴胡加山栀、生地与母服，子饮数滴，顿愈；又用加味逍遥散而痊。  

一小儿出痘，内有痘疔数枚，虽挑破出黑血，热毒不解，余痘不发，皆以为不治。先君以仙方活命饮，徐灌一剂，痘疔解而诸痘亦愈。  

一小儿痘疔患在臀间，色黑大痛，挑出黑血，仍复坚痛，皆以为不治。先君用隔蒜灸数壮，痛止色淡而软，挑出黑血甚多。灌以活命饮，患处及诸痘贯脓而愈。  

一儒者年三十余，因劳役倦怠发热，服补中益气汤数剂，发赤点；以为斑，另服升麻葛根汤一剂；更加恶寒，仍服益气汤四剂。至九日出痘甚多，余用八珍汤加黄芪、白朮、紫草四剂，至二十日脓始贯；用十全大补汤，月余而靥。  

一小儿第五日不红活，至九日贯脓不满，余谓气血虚弱，用十全大补汤治之，庶无后患。不信，至脱痂痕作痒色白，至十四日而殁。  

一小儿第七日脓清不满，形气倦怠，饮食少思，大便不实，用托里散二剂；手足指冷，咬牙作渴，用木香散倍用参芪一剂，诸证顿退；又用参芪四圣散四剂而愈。  

一小儿腹胀渴泻，气促体倦，先君以为表里俱虚，用六君子汤加归、芪送四神丸，一服诸证顿退，疮势顿正。但脓迟而渴，仍用前汤加归、芪二剂，疮色红活，形体颇安，任其贯脓而痊。  

一小儿第九日不红活，不贯脓，医云殁于十三日。陈院长谓属虚寒，用十一味木香散二剂，渐红活贯脓；又用紫草木香汤及人参白朮散而愈。  

族侄孙衍庆六岁出痘稀少，疮痂悉落，至十三日，身烦热而畏寒，手足逆冷，厚衣围火不能温，皆谓不治。余思大热而不热者，是无火也，急用人参理中汤煎服一杯，肢体顿温；更用人参白朮散调理而痊。  

一男子年二十余，发热烦躁，痘黯出血，足热腰痛，用圣济犀角地黄汤二剂而贯脓，用地黄丸料数剂而疮靥。  

一男子年将三十，出痘色紫，作渴饮水，腰痛足热耳聋。余谓肾虚之证，用加减八味丸料，煎与恣饮，热渴顿止；佐以补中益气汤加五味、麦门冬而愈。  

一小儿十二岁出痘，色黯，两足及腰热痛，便秘，咽舌干渴，引饮不绝。众谓肾虚不治，先君用加减八味丸料，作大剂煎与恣饮，至二斤，诸证悉退；又佐以补中益气汤及八珍汤各十余剂而痊。  

一小儿痘疹甚密，至九日贯脓不满不红活。或云当殁于十二日。余以为血气虚弱，用八珍汤内加糯米百粒数剂，至十五日，脓完色正，结痂而愈。  

一小儿五岁出痘，密而色白，属虚弱也，始末悉用补托之药而安。旬余，饮食过多，忽作呕吐，面白兼青，目唇牵动，先君以为慢脾风证，用五味异功散加升麻、柴胡。不信，翊日，手足时搐，服前药而不应，急加木香、干姜，二剂而愈。  

一小儿第五日矣，稠密色黑，烦躁喜冷。先君以为火极似水，令恣饮冷芹汁，烦热顿止；乃以地黄丸料服之，至二十余日而愈。  

一小儿九岁出痘，第七日发热，烦躁，不贯脓，色灰白，寒战咬牙，泻渴腹胀，手足冷，时仲夏饮沸汤而不热，腹中阴冷，先用木香散二剂益甚，用异功散一剂顿安；又用六君子加附子三分，二剂后用调补之剂，至十四日而愈。  

一小儿头生一疖，出脓将愈，忽疖间肿胀，发痘二十余颗，遍身赤点，用快斑汤而渐出，用紫草散倍加参、芪而出完，用托里消毒散而脓贯，用托里散而疮靥。  

一小儿痘已靥，其痕色赤而错纵，日食粥七八碗，作渴面赤，先用白朮散二剂，渴减五六，粥减大半；又用四君加芜荑、黄连，二剂痕平色退；乃用八珍汤加芜荑、山栀而痊。  

一小儿痘疮，愈后泄泻，饮食不化，此脾肾气虚，用六君子加补骨脂、肉豆蔻治之而愈。  

一小儿痘疮将愈，患泄泻，侵晨为甚，饮食不化，属脾肾虚也，朝用补中益气汤，夕用二神丸而愈。  

一男子患痘疮作痛，发热不止，其势可畏，皆以为不起，施银台用消毒救苦汤治之，诸证顿退。余先用仙方活命饮，痛全止；又用八珍汤加紫草三钱，四剂贯脓而靥。  

一小儿患痘稠密，大痛发热，势甚危急，先君用消毒救苦汤一剂，安卧良久，遍身出小痘，顿消；再剂俱贯脓而靥。  

一小儿六岁患痘，第七日根颗赤痛，大便秘结，小便赤濇，烦躁饮冷，或用清凉解毒之剂，未应。钱密庵以为热毒内蕴，用四顺清凉饮一剂，并猪胆汁导下结粪而安；又用犀角地黄汤，其痘自靥。  

一小儿痘疮发热作渴，焮赤胀痛，大便秘结，先用四顺清凉散一剂，诸证顿退；又用四味鼠粘子汤一剂，诸证全退；再用紫草汤而贯脓，用消毒饮而痘靥。  

一小儿痘愈而声喑面赤，足心发热，小便赤少，先君以为肾经虚热，用六味地黄丸、补中益气汤而愈。其时患是证，用清热解毒者，俱不起。  

一小儿十一岁患痘，第四日根盘红活起发，因痛甚不止，至七日形气甚倦，痘色淡而欲陷，此因病盛而伤元气也，先用仙方活命饮一剂而痛止，再用八珍汤而贯靥。  

一小儿痘疮十二日，患咳嗽十余日不愈，所服皆发表化痰。余曰：此脾肺气虚，复伤真气而变肺痈也。不信，仍服前药，果吐脓血，用桔梗汤而愈。  

一小儿痘将愈咳嗽，面色黄白，嗽甚则赤，用五味异功散调补而愈。  

一小儿痘赤壮热，咳嗽痰甚，烦热作渴，用人参清膈散一剂，诸证顿退；日用芹菜汁，旬余而靥。  

一小儿痘疮狂喘燥热，作渴饮冷，痰涎不利，先君用十六味清膈散、犀角地黄汤各一剂顿愈，又用当归补血汤而愈。  

一小儿痘赤狂喘，大便不利，先君治以犀角地黄汤、芹菜汁而痊。  

一小儿痘愈后，涕唾口干饮汤，鼻塞，或腹作胀，先用白朮散二剂，后用六君子汤而愈。  

一小儿患痘赤痛，痰喘作渴，大便不利，钱密庵用前胡枳壳散一剂，诸证顿退；又用济生犀角地黄汤二剂，月余而愈。  

一小儿第八日，根颗赤肿，胀痛作渴，大便下黑血，烦渴痰喘，饮冷呻吟，求治。施银台以为血热毒蓄于内，用圣济犀角地黄汤一剂，诸证悉退；又用消毒丸及化斑汤而愈。  

一小儿痘根色赤，作痛发热，口渴喜冷，大便坚实，用清凉饮，一剂，痛热少减；再剂，便利渴止；却用圣济犀角地黄汤而安，用芹菜汁而靥。  

一小儿痘根色赤，作渴热痛，喜饮冷水，大便不利，先用五味前胡枳壳散，大便利而热渴减；又用圣济犀角地黄汤而安，用芹菜汁而靥。  

一小儿大便不利，小便赤濇，作渴饮冷，先君用凉膈散一剂渐愈，又用济生犀角地黄汤及芹菜汁而痊。若乳母有肝火，儿患此证，必用加味逍遥散加黄芩、犀角，兼治其母。  

一小儿痘已愈而痕赤作痛，内热作渴，二便不利，先君用济生犀角地黄汤及芹菜汁而痊，后用四物黄芪而安。  

一小儿痘痕白，或时痒，作渴饮汤，大便稀溏，先君用五味异功散加当归、黄芪而痊。  

一小儿痘痕白，时或痒，先君以为气血俱虚，用八珍汤补之。不信，自用解毒之剂，后卒变慢脾风而殁。惜哉！  

一小儿痘毒蚀陷，敷以雄黄散及服加味解毒散而愈。  

一小儿痘毒，遍身腐溃，脓水淋漓，以经霜茅草研末，铺于寝席；更服九味解毒散顿愈，用神效当归膏敷之而痊。  

一小儿痘毒后，腿膝肿痛，此脾肾虚而毒流注，先用活命饮四剂，肿痛顿减；再用补中益气汤及六味地黄丸而痊。  

一小儿痘毒后，腿膝肿溃而脓水不止，内热晡热，体倦肌瘦，先君以为复伤，宜补阴，用八珍汤、六味丸，三月余而愈。  

一小儿痘已愈，两目昏闭，先用鼠粘子汤加山栀、龙胆草、犀角，目开而有赤白翳；佐以蛇蜕散，外用二粉散，寻愈。  

一女子痘痂将脱，因其秽气，以汤浴，已而身热如炙，四肢强直如发痉然，此腠理开泄，热毒乘虚而入，用十全大补汤一剂顿安。  

一小儿痘出甚密，先四肢患毒脓溃而愈，后口患疳，延蚀牙龈，先用大芜荑汤、活命饮各一剂，又用清胃散加犀角及蟾蜍丸而愈。后发热作渴，口中作痛，服蟾蜍丸、搽人中黄而安。  

一小儿痘疮，目生昏翳，或作或彻，服退翳之药，不愈。诊之，脉弦细而数，此皆肝肾有疳证，余用九味芦荟丸及六味地黄丸，又与轻粉黄丹散，寻愈。  

一小儿患两目赤肿，痛不可当，此肝火为患，用四物合小柴胡加山栀、牛蒡子、生甘草，倍用谷精草，数剂而愈。  

一小儿痘愈后，眼痛不开，用犀角地黄汤加柴胡汤一剂而开；又生赤翳迷满，仍用前药加谷精草治之而愈。  

薛氏《外科心法》曰：一小儿痘疮已愈，腿上数枚变疳蚀陷，用雄黄、铜绿等分为末敷搽，兼金银花散数服而愈。若患遍身，用出蛾绵茧，将白矾为末，填茧内烧矾，候汁干取出为末，放地上，以碗盖良久出火毒，敷之效。  

一小儿痘后瘙痒，搔破成疮，脓水淋漓，予用经霜陈茅草为末敷搽及铺席上，兼饮金银花散而愈。若用菉豆、滑石末敷之亦可，但不及茅草之功为速耳。  

聂久吾《痘疹论》案曰：予第四儿生四十日即出痘，其初头上并身上不过三四点，儿身不甚热，饮乳如常。看者皆谓此儿痘极少，当不满百粒。予以为未必然，即令禁风调理。再越二日而遍身出痘甚多，头上胸腹腰背手足，俱稠密之甚，至于頞上、面上及阴囊等处，俱一片纯红，不分颗粒；脐内痘甚多，脐因肿大突出；舌上痘亦多，形如白粟，脓浆布置满舌。看者皆以为儿小痘多，又有不顺诸证，此必不可为矣。予见其痘出红活，又颇能饮乳，以为尚可调治。虑其血气难支，因以人参、黄芪、熟甘草煎浓汁，时与乳相间服之，以助其灌脓起胀。至于五六日后，其头上之痘，多有脓浆而间有水泡，至于身上及手足，则水泡大半而脓泡仅小半耳。予以为儿小而血气有限，其理宜然，不足忧也。独忧其頞上面上一片纯红者，无一点脓浆，以为必得皮下有脓，而后毒气可散，仍时以参、芪、甘草汁与之，以助其灌脓。至于第七日一更时分，頞上纯红者，忽有一二处转黑色，予见之而大惊，先大人亦见之而大惊，以为此毒盛而将变逆证也。然察儿精神与饮乳，则又未见困惫。是夜三更时，见其阴囊，亦转黑结痂，予因悟而喜曰：此非恶候，乃痘欲收而结痂也。缘儿小而血气易于周浃，是以七日后即收靥，不可拘以九日常期也。果而第八日寅卯时分，自上至下，遍身俱结痂，至晚而结完。第九日自上至下，遍身俱落痂，至晚而落完。痂落完后，遍身复发大热。予曰：此痘毒未得尽发，是以速收速落，而复发热如此。盖余毒盛而欲发痈也，急宜解毒。因以大连翘饮浓煎汁，每用半酒杯，以茶匙缓缓挑服之。凡一日一夜，服至三酒杯而热退身凉，可无痈患矣。其鼻上痂落一层，又结一层，封闭鼻气不得出，因以蜜润其痂，用银耳穵挑开鼻孔，以出其气，其一片纯红处，痂虽落而脓水未干，以黄蘗、黄连、甘草、地骨皮、五倍子为细末，掺之而愈。其阴囊流清水数日不愈，诸药不效，用绵茧散掺之而愈。夫以此极小之儿，极多之痘，极危之证，而随证用药，其见如神，立起回生，其效甚大，已试之明验，章章可睹矣。而古人之著书，与世人之治痘，一遇儿小痘多，与夫穿脐纯红水泡等证，即弃而不治，不亦大误矣乎！生灵夭死，何可胜计也！虽往者不可如何，而来者犹及救也。有司命之责，怀慈幼之仁者，急宜知之。  

予次女六岁出痘，发热甚缓，至二日而面与手，微有痘影数点，热至第四日而痘影仍是数点，且带白色，但困倦嗜卧，不思饮食。时医视之，谓其痘疮轻少，不满百粒。予心疑之，以为若痘不满百，其儿当精神清爽，饮食如常；今困倦嗜卧，不思饮食，而痘影淡白，此其痘不少，因血气虚弱，送毒气不出故也。因以温中益气汤托之，服一剂而皮下红点，隐隐欲出者甚多；服二剂而痘始出大半；一日一夜，连服四剂而遍身出齐，稠密之甚。缘此女未出痘数日前，曾患发热呕吐，稍伤胃气，是以血气弱而送痘不出，必待温中托里而后痘出也。其时有一婢与之同日发热，其困倦嗜卧，不思饮食，痘影淡白等证，一一与之相类。但此婢数月前，曾经出赤痘，遍体稠密，其父母误认以为已经出痘，遂谓前证不是痘疮，勿令服药，但时以莴菜汤及粥食与之而已。至于第六日，忽然变证，痰涌直视，须臾死矣。此痘不得出，而内攻之祸也。借令子女不于第四日用药托出痘毒，而延至第六日，不与此婢同毙乎？以此知治痘于当出不出之时，若不能察其虚实而逐之出外，其不测之变，甚可畏也。  

予妹年二十三岁，有娠三四月，夜间偶为盗贼所惊，因归宁到家，不数日而半产，又不数日而发热，二日而痘出颇多，至四五日而痘出齐，稠密可忧，又兼呕吐，痘色淡白。诸医见其禀气怯弱，半产亏损，痘出又多，皆不敢施治。予曰：岂有坐视而待毙者乎？因以参、朮、陈皮等安和胃气，止其呕吐，而痘色亦略转红活。予喜曰：此可温补而调治也。因以参、芪、归、芎、炙草、官桂、丁香、木香等大补剂屡投之。每服补剂后，其痘色辄转红活，若半日不服药则又转而淡白，予因一日一夜，必投以两大剂。至于痘正灌脓时，闻其血路尚未净，予曰：此注漏巵也。急于前补剂中去官桂、木香，加炒黑干姜、蜜炒升麻、柴胡各一钱二分，阿胶、艾叶各八分，服二剂而血路立止。乃除此五味，依前补剂频频投之，其脓浆渐渐充满，至二十余日而后收靥获安。后又患眼肿，翳颇甚，服清毒拨翳汤数十剂而愈。当其服大补剂时，每剂用参、芪各三钱，丁、桂各一钱，他药多寡称是，前后二十日服过四十余剂。遇此极虚之证，若不用此峻补之药，其能拯危为安乎？区区常格，又何足拘！  

一表弟年十五，出痘遍身稠密，至八九日，当灌脓时，其痘粒粒陷入成窝，诸医用木香、异功等药治之，其陷伏愈甚，惟有待毙而已。予往视之，见其痘色红紫，而体气颇旺，予曰：此非虚弱，乃毒气壅蔽血气，是以陷伏不行浆也，因以清毒活血汤与之。辰时投一剂，至午时而陷伏立起；再投一剂而脓浆充满，不必服药矣。及至将靥时，又发热蒸蒸，不靥，投以回天甘露饮而收靥获安。  

一表弟年四岁，出痘至八九日，当灌脓时，尚无一点脓浆，然其痘色红紫，予知其毒盛血热，是以浆滞不行，亦以清毒活血汤与之，服完一剂而脓浆即日充满，竟获全安。  

予妻弟年十八出痘，痘甚稠密，既已收结，而烦闷不食，口鼻时微有血，危困之甚。予妻兄治之，以为证不可为矣。予视其证，知其元气虽弱而毒气壅盛未解也，治以酒炒芩连、酒洗归芍、前胡、桔梗、牛蒡、连翘、木通、紫草之类，服二剂而精神清爽，能进饮食，可保无虞矣。予因戒令且勿服药。归而语予妇曰：汝兄暗于理而莽于医，彼见吾治汝弟以清凉取效，必将执泥其方，而施于不当用者，不知将谁受其害也。已而越数日，妻弟痘痂尚未落净，而眼忽赤肿，妻兄果谓其热毒盛而可用清凉也，遽投以生三黄、生栀子、生石膏等大寒之剂。午前才投一剂，午后忽然变证，须臾死矣。切虑其将执方以悞他人，不虞其即以杀其弟也。嗟乎！同一清凉之药，同用之一人之身，用得其宜则可以生之，用失其宜则因以杀之，用药者，可以弗慎乎哉！  

一表侄孙年十岁出痘，痘极稠密而颈项甚多，俗谓之锁颈痘；又有暴胀痘数粒在各处，谓之贼痘；又其痘初出带紫黑色，诸医技穷束手，以为断不可治之证也。其家星夜请予视之，予至时，其痘已出六日有余，正当灌脓之时，而尚无些少脓浆。医者因其儿体气素强又有贼痘等疑，尚以解毒药与之。予曰：此但得灌脓充满则可生，何必拘拘以锁颈与贼痘为疑也。且到此灌脓时，又何可解毒也？其儿素骄，不肯服药而喜饮酒，予曰：此时正宜于饮酒，可因之以为用。遂制参归鹿茸汤一大剂，令其浓煎汁，而以好酒相半和匀，与儿频频饮之。自先日申时分起，至次日辰时分，服完一剂。视其头面各处，痘疮已灌脓浆大半矣。是日午刻，忽然溏泄二次，知其内虚而脾弱也，因制参朮散投稀粥内，服二三钱而泄立止。后再服参归鹿茸汤，一剂而脓浆充满矣。收靥后，余毒颇盛，大便秘濇，用大连翘饮加酒炒大黄一钱二分，服数剂而安。  

一族侄年四岁出痘，正起胀时，泄泻大作，医投以参、朮、诃、蔻之类，竟不能止，势甚危急。予以参朮散投之，服数次，约有五六钱许而泄立止，因以获安。  

一幼儿年三岁，出痘将靥时，泄不止，诸药不效。予以七味豆蔻丸数十粒与之，亦不能止。其丸从大便中泄出，予知其虚滑甚也。仍以豆蔻丸数十粒，教令以米饮浸软，研烂如泥，和粥少许食之，其泄立止，痘靥而安。予用此二方，以止痘中虚寒泄泻，起危救困，不可胜计，姑举一二以概其余。  

一幼女年六岁出痘，其痘虚弱，先服补药已多，至于痘已结痂，而忽然泄不止，投以异功散加诃、蔻亦不止，医将以七味豆蔻丸与之。予因思此女一向服补药，何以一旦虚滑若是？因审其大便时多努力，且所泄粪又少而色黄，此必毒气流注而泄也，因以加味四苓散与之，一服而泄止。后因其大便濇滞，复加入槟榔、青皮、炒枳壳等药，数剂而安。予用加味四苓散，治痘中热毒泄泻，取效甚多，姑举一以概其余。  

## 卷四百九十九  

痘疹门  

### 医案 3

喻昌《寓意草》曰：叶茂卿乃郎出痘，未大成浆，其壳甚薄，两月后尚有着肉不脱者，一夕，腹痛大叫而绝。余取梨汁入温汤灌之少苏，顷复痛绝，灌之又苏。遂以黄芩二两煎汤，和梨汁与服，痛止。令制膏子药频服，不听。其后忽肚大无伦，一夕痛叫，小肠突出脐外五寸，交纽各二寸半，如竹节壶顶状，茎物绞折长八九寸，明亮如灯笼，外证从来不经闻见。余以知之素审，仍为治之。以黄芩、阿胶二味，日进十余剂，三日后始得小水，五日后水道清利，脐收肿缩而愈。门人骇而问曰：此等治法，顽钝一毫莫解，乞明示用药大意。答曰：夫人一身之气，全关于肺，肺清则气行，肺浊则气壅。肺主皮毛，痘不成浆，肺热而津不行也。壳着于肉，名曰甲错，甲错者多生肺痈，痈者壅也，岂非肺气壅而然与？腹痛叫绝者，壅之甚也，壅甚则并水道亦闭，是以其气横行于脐中，而小肠且为突出。至于外肾弛长，尤其剩事矣。吾用黄芩、阿胶清肺之热，润肺之躁，治其源也，气行而壅自通，源清斯流清矣。缘病已至极急，惟单味多用，可以下行取效，故立方甚平而奏功甚捷耳。试以格物之学为子广之：凡禽畜之类，有肺者有尿，无肺者无尿。故水道不利而成肿满，以清肺为急，此义前人阐发不到。后之以五苓、五皮、八正等方治水者，总之未晤此旨。至于车水放塘，种种劫夺膀胱之剂，则杀人之事矣，可不辩之早欤！  

顾諟明乃郎种痘，即请往看，其痘苗淡红磊落，中含水色，明润可爱且颗粒稀疏，如晨星之丽天，门下医者，先夸为状元痘，昌未知也。踌躇良久，明告曰：此痘热尚未退，头重颈软，神躁心烦，便泄清白，全是一团时气外感，兼带内虚，若用痘门通套药，必危之道也。諟明毫不动念。余造其契戚言之，此痘必得一二剂药，先退其外感，则痘不治自痊。若迟二三日，缓无及矣。其戚闻言即往，余亦回寓，修书投之，其辞激切，不避嫌疑。傍晚，一仆携回书至，掷于几上，忿忿而去。余以为諟明之见责也，拆视则云：必欲得方，始肯服药。余即定一方，并详论方中大意，令僮辈賷送。僮辈窃谓余之不智也，一日三四奔走大人之门，是自忘其耻辱矣。吁嗟！余岂不自爱？但当群小蒙蔽时，倘得一拨立转，所全颇巨。于是亲送其方至门，则内户已扃，阍人收之，次早送进。余暗地独行，往返六里以图心安。次日，再托其戚，促之进药，则云：既是状元痘，何必服药耶？此后即欲一造其庭末繇矣。吁嗟！使余得与其侧，此儿即不服药，亦必无死法。盖感证在身，而以鰕鱼鸡笋发痘之物杂投，悞上加悞，适所以促其亡耳。才至六日而坏，正应感证坏期。若痘出既美，即有意外变证，亦在半月一月矣。越二日，三公郎即发热布痘，仍夹时气外感，仍用前医，复六日而坏，旬日间两儿为一医所杀，諟明引为己辜，设局施药于城隍庙。余偶见之，蹙然曰：盛德之人，恐惧修省，皇天明神，岂无嘿庇？然赏善自应罚恶，而杀儿之医，宁无速夺其算耶？一夕，此医暴亡，余深为悚惕。然尚有未畅者，左右之宵人，未蒙显诛也。  

《救偏琐言》曰：孙贞老遗一子四岁，庚寅暮春出痘，甚匀朗稀疏而绽突，其热宜和，其神宜爽，而躁乱如失水之鱼，干热如红炉之炙，头汗卒如雨下，盖痘枭毒内扰则躁乱，烈火燔极则燥炙，痘疮最恶者也。况头汗如淋，头为诸阳之首，轻清最上之地，邪毒不易犯者而犯之，以下可知。所以先贤谓毒参阳位者死证，属不治。所幸惟初见势虽腾涌，而毒尚未有定位，用大黄二钱，石膏生地各三钱，黄连六分，佐以地丁、青皮、荆芥、蝉蜕、木通、山楂，连投三剂而头汗即收，热势顿减；因减石膏、黄连，加丹皮、滑石、牛蒡，服过四剂，痘五朝仍壮热而红晕如朱，以痘起齐而毒火尽发于外也。躁乱如前而更渴，大便日三四次，照前方复用黄连、石膏倍加生地。至九朝，浆甚老而少滋润，红晕未淡，胃气不开，热亦未减，寝亦未安，以一方至十二朝，诸邪悉退，寝食俱复；以金银花、贝母、甘草、山楂、牛蒡、荆芥、木通、门冬、扁豆，收痂落靥而愈。  

骥村严五侯之子，甫及周岁，出痘稀朗，可以数纪，且红润可观，至其身热如炮，愁楚不堪，兼窠粒不松，此内有伏毒也。若以稀疏红润而概目之，则悞矣。余即以大黄六分，石膏、生地各钱半，佐以荆芥、丹皮、山楂、蝉蜕、葛根、青皮，连投二剂，大便去三四次，热与愁楚稍缓；又投二剂，热和神定，窠囊亦松，宛然顺痘矣。然此霁色，乃药力强制而来，非天然之本质也，药一不继，毒势必复然矣。有一不韵同道而赞曰：此痘本顺，为其所愚，再用此剂，必然致悞。不知重剂妄投，痘即极顺，一泻而即变矣，何能反得松透而神定也？主人不解其理，遂中止弗药。至八朝，仍复炽热，彻夜叫哭而至失声，头面擦破，身上紫滞，悔听谗言，仿徨无措，复邀余视。尚喜破伤而未干焦，色滞而囊未隐，仍用前方，倍加大黄、生地、黄连减葛根，临服和入大桑虫，日以二剂；速以化毒丹调入油胭脂内，将绵纸做如膏药，以贴破伤之处，次日痒即止，色转红活，叫哭顿愈。又二剂，浆足饱满，头面复贯，连纸松抬，脓浆四溢，壮热亦和。十二朝，用金银花、地丁、生地、牛蒡、荆芥、木通、甘草、连翘、山楂，调治收功。痘后，乳食倍进，大便较痘前反实，神色甚旺。夫以一岁芽儿痘且似顺，一有伏毒，必得如此而后愈，余可知矣。  

先君有一孙友，己酉岁，其长子忽一日因内伤而吐，次日见痘甚密，自朝至暮，绝无起势。先君投松肌透表二剂，犹之弗药。次日，便以保元汤，参、芪各一钱，加芎、归、蝉蜕，外加姜、桂少许以投之，使日进二服，景况依然。三朝，以参、芪各三钱，余亦类加。至四五朝，略起，终顶陷囊薄。七朝，以参、芪五钱，配嫩鹿茸膏半盏，余佐如前，仍无沛然之势。一友从旁论曰：抑邪得补而愈盛耶？先君曰：果尔则烦热躁渴，痘色苍老矾红。今皮薄色白，头温足冷，求一热而不得，是不可以得其故乎？乃以参、芪各一两，鹿茸膏大半盏，一剂而痘即峻发，绽突如珠，根红顶白，不一日而浆即肥脓，其后收痂落靥，不假余力。是以补为泻之一验也，今无是证矣。  

雉城臧佺葵之子，年已八岁，羸瘦如疳证丁奚，仅存皮骨，庚寅仲春见痘。若以理论，脾主肌肉，瘦削如此，脾惫当何如耶？况痘赖气血，终始其功，而气血之源，根于脾胃，是痘之当以保脾为先，可无再计。而孰知身热如炮，目红如火，燥渴不已，溺血如膏，痘色则椒红黯滞，此枭毒与烈火，发即内攻，若不通变，七日期当内溃矣。余以大黄四钱，石膏七钱，生地两许，佐以桃仁、赤芍、荆芥、地丁、牛蒡、木通，临服和猪尾膏一盏，日服二剂或三剂；六朝加黄连。自放点以至成痂，以一方而终始其局，约用大黄斤余，生地、石膏二十余两，猪尾血十余碗而始收功。若此者，以毒火雄烈，首尾如一日也。苟不涤除净尽，不免功亏一篑矣。痘后精神焕发，饮食大进而肌肉生长，是以泻为补之一验也。  

朱吉人小郎，甫及百日外，忽一夜身热如焚，躁乱不宁；次早，舌即有胎，干燥如炙，口内如炉，频频干呕，筋抽脉惕，腹硬如石而有痘象。余固知其恶痘将萌，烈毒沸涌，故发始便猖獗也。势虽危笃，幸痘尚未见，挽回惟冀此耳。即以黄连三分，石膏七分，大黄三分，佐以荆芥、葛根、地丁、赤芍、木通、丹皮、蝉蜕、青皮，乘毒无定位时，连投二剂，势不稍缓；照前方加生地钱许，又二剂而痘见矣。其细密如针砂，色甚干红，绝无生理，仍以前方用大黄七分，桑虫一大枚，又二剂，解毒垢甚多。三朝，如针砂者悉行退去，稍成颗粒者色转红活，筋脉尚惕，热犹火炽，彻夜啼号，其余减半；以一方贯至九朝，根红顶白，肥润可观；十朝成浆顿足，神亦稍安，热亦减半，照前方减大黄石膏十分之四；十一朝，热势复然，啼号如故，脓浆迅速，干焦红晕，尚是焮赤，前方倍加生地、大黄、石膏，外和猪尾膏，并大桑虫以松透其余；十二朝，发斑如霞，晚即安睡，焦痂松抬，色亦滋润；至十四朝，如前恶证，般般复作，牙龈臃肿，有细细二牙，为毒拥出，点乳不能进，是时予在浔中，次儿将针挑去，照前方调牛黄珠末分许，方得吮乳，诸证稍愈；十六朝，予归往视，脑后与环跳起一大痈，前方加贝母、羌活，减生地、石膏、干葛，服至二十朝，出脓收功。  

张仲文二郎，癸未仲冬，忽身热如火，神即昏愦，舌刺如煤，唇口焦黑，身上如针刺血斑，不纪其数，溺血红鲜，肉瞤筋惕，有若惊悸，固知其痘趋百窍而然。第此恶象，宛然一闷痘景色，断非轻剂可挽，即用石膏一两，大黄五钱，黄连三钱，生地一两，佐以青皮、荆芥、地丁、丹皮，天寒稍配蜜炒麻黄三分、姜一片以行之，大剂灌下即呕，仲文曰：奈何？余曰：毒火上冲，水火搏激，两不相下故尔。任其呕逆，彼上而我下之，药一进步，当必受纳矣。二剂便觉稍差，渐而得进；直至第八剂，方全受纳。如此大剂服过十余剂，方始见痘。及其见痘，可以数纪，唇舌犹然煤黑，溺血复然。至九朝后，焦唇始退，舌亦有津，年已八岁，问之方答，神觉苏醒。至十二朝后，尿血得淡，胃气日开，十六朝而全愈。服过大黄十余两，石膏、生地约有二斤，得以成功，是早图之一验也。  

竹溪沈公挹小爱，年及周岁，一日身热如焚，汗出如雨，两目仿徨，如畏刀锯，即用大黄四分，黄连三分，石膏二钱，余佐以丹皮、木通、山楂、青皮、蝉蜕，连进二服；次日神色定，放标数点，磊落分明，热势复然；又二剂热和神爽，痘甚稀疏，色亦颇润；遂减苦寒荡涤以中和之剂，至八朝，浆足回好。  

先君治一痘两朝，稠密无缝，皮薄色淡，身凉体静，睡不合眼，神情困倦，面颜白 光白，吐蛔数条而俱死，此虚寒而邻于逆者也。先君即以保元汤加芎、归、肉桂、山甲数剂，而证仅中止，绝无起势；仍以前方用参三钱、芪五钱，外加熟附五分，日服二剂；六朝痘渐起，色渐红，囊渐苍老，肢体亦暖，参至四钱，芪六钱，附七分；喜便不泻，更加怀熟地膏半盏，鹿茸膏数匙。至十朝而浆得肥浓，神情爽朗，寝食俱安；十四朝回结收功。因痂干燥，防其余毒，以参归化毒汤，重以忍冬膏调理而安。  

孝廉严蔚翁子六岁，丙戌仲夏见痘，干红色滞，顶陷不松，身热如烙，烦躁不宁，按其胸膈愁痛，口有嗳腐气，累日不起，此毒火伏于内，而中宫有停滞也。以大黄二钱，青皮钱许，兼之蝉蜕、荆芥、赤芍、红花、地丁，外用山楂一两，煎汁碗半以代水，连投二剂，解宿粪甚多，痘即顿起，痘色焮赤；仍用前方加黄连、生地，渐渐放白成浆；第壮热未和，虐焰尚在，前方贯至十二朝而始收回脱靥，得以成功。  

孺山锺晋叔有一小爱痘，值炎天受暑，烦扰非常，壮热如焚，痘色干红，累日不起，渴思井水，不敢多与，仅一碗许，便觉爽朗，求之不止，不觉饮及一斗，通身微汗而神情始快，痘即随起，色赤红活；终以清火解毒收功。  

韩子蘧子甫及周岁，忽一日身热如烙，昏迷不醒，似惊非惊而有痘象。余固知其必痘，却属火里苗之证，非轻缓之剂所能取胜者，乃以大黄钱许，加石膏、黄连，佐以清透达表之味，连投二服而痘遂见，势亦减半。至三朝，痘颇稀朗，自起发以至结痂，无甚风波而愈。向非早为之计而酿成之，其祸殆有不可知之局矣。  

一故友朱汉卿小郎，痘稠密干红，一友以痘色干滞，便以清火而兼升发，累日不起。予见鼻流清涕，体凉而且静，时在春初，寒风凛凛，此热毒轻而感寒重，毒火为外邪所闭也，以温肌透毒散，陈皮换荆芥，连投二剂，身体即暖，痘即顿起。次日，鼻塞眼封，而痘发煌，身渐热，痘日肥，清解治毒，调理收功。  

韩圣翁第五子痘，岁在己丑，稠密不松，眉愁腹痛，终夜烦躁不寐，其毒盛可知；又苍白干滞，涕唾稠粘，头温足冷，其毒为风邪阻塞可知。因急为疏风以开其牖，佐之攻毒以达其滞，至四朝体渐热，痘渐起，色渐红活，但眉宇不开，筋脉时惕，以活血驱毒，贯浆结痂而回。  

一儿痘在三朝，目红鼻塞，时或喷涕而涕甚浓，气粗壮热，痘甚稀却，色滞干红，无甚内证，呆呆不起，以大剂荆芥穗、葛根、前胡，佐以黄芩、牛蒡、木通、丹皮、蝉蜕、青皮、赤芍，三剂后而起势沛然，六朝肥红绽突，不假余力，而顺叙收回。  

予三儿辛酉生，两岁出痘，时在孟夏，壮热昏迷，痘色干红，颗粒稠密，然得分珠，亦不脚塌，自放点以至三朝，绝无起势，惟气粗烦闷，转矢气极臭，细审未痘前曾食何物，却食一芋头圆子，重以枳实、山楂、桔梗、前胡、广皮、麦芽，佐以赤芍、蝉蜕、牛蒡，解结粪甚多而痘即立起，且色亦红润；嗣后以痘甚密，功力虽难，而破竹之势，殆由此也。  

孝廉施禹翁季弟幼时出痘，道中始事之友极其升发，四朝毫无起势，狂烦叫喊，至于咽哑，目时上窜。始事者，告辞去矣。予至，举家号泣，以为必无生理。禹翁昆弟笃于孝友，恳予甚切。予视痘虽不起而根窠尚在，第稠密矾红，顶陷干滞，身体反凉。予按其胸膈手足皆起，诊其右手寸关洪滑而实，予知其内伤太重，而致痘闭塞也。遂以枳实五钱，青皮、前胡各三钱，桔梗五分，佐以荆芥、蝉蜕，用山楂二两，煎汤代水，是夜连进两头汁，次日午后又进一剂，下午一解宿垢极多，痘前纵食鸡肉，完而未变；将晚又解一次，仍前极多。痘即顿然起发，神即安静，身体大热，但痘色依然未转。前因中宫停滞，故毒火内伏而不热；今得通达，则火毒发见于外矣，神故得以安静。嗣后以至结痂，终以凉血清解，痘渐红活，浆渐肥浓，痂亦不薄，收功而愈。聊举一二，以验内伤阻痘者。  

清溪章继美儿三旬矣，戊寅季冬，在外家王复之处，忽然腰痛如杖，昏愦如迷，烈热如炙，叩之不答，身体振振，肉瞤筋惕，痘之象也。但腰如被杖，其痘必逆，犹幸其岳复老信余甚专，余得即用大黄、山楂各六钱，青皮、羌活、桃仁各二钱，佐以荆芥、干葛、元参，乘痘未见，萌芽甫动而预为之地，庶望转机于万一，令一见痘，肾已受攻无及矣。自申至卯，连服二头汁，次早发出如芥如沙，色更焦紫，自头至足，并无容针之地，形色并逆，神情又恶，希冀何在？予乱弗药。主人哀恳甚切，情不容却，遂用大黄八钱，石膏一两，黄连二钱，生地两半，佐以荆芥、羌活、葛根、牛蒡、红花、桃仁、蝉蜕等剂，加白颈地龙，每剂十条，又以猪尾膏半盏，和于药内，连服二剂；次日，其如芥如沙并焦紫色即退，颗粒分明，红活可观，竟若改换，但无空隙之地，神情犹然昏愦，身体仍炙如炮，生机却在手矣。翁婿原是甥舅，尊与堂与其兄公瑾皆至，且惊且骇，且信且疑。复老力主其事云：如是之痘，非如是治法，万无生理。余亦为热肠身任，前方不减不增，服至九朝，圆绽如珠，浆黄如蜡，神情与热法，终复如故，大便日去六七次而不畅快，自始发以来，水米不沾。内遣老妪问曰：不食可无恙乎？余曰：安谷则昌，绝谷则亡，宁得无恙？第是痘不食，非以寒凉太过，非以荡涤伤胃而然。胃果受伤，气血乏本，气血果虚，浆从何自？此痘本逆，所赖治于未发，脏腑不至溃败，气血得以融通，故得成浆如此。然药力仅可以搜刮隐伏之毒，未能驱除煿炙之火，上焦清气，何能便彻？只恐枭恶之毒，终非药力能净为畏耳。次日十朝，正面有回意，绝不思食，日期渐迫，用大黄、石膏各一两，生地两半，黄连、山楂四钱，佐以荆芥、牛蒡、甘草。十二朝，胃气忽开，神情才爽，热势亦和，回结颇佳。时值献节，渴想年糕，因而无物不思，次日便饭，便食肉。十五朝回到，诸证悉愈，痂落如松皮。后又满口生疳，齿牙几落，又服牛黄、珠末，并黄连解毒汤，十余剂而渐愈。月外复发一身血风疮，身无余肤，将百日始得霍然。是痘疏表达里，驱毒导瘀，凉血清火，自巅至末，不撤一剂而得收功。当危疑时，议论纷纷，有云平昔斫丧肾虚而故腰痛者，有云禀气素薄而故神情昏倦者，有云从来肥甘不能入口而胃弱者，有云如此稠密气血有限何能当此荡涤者，有云痘疮何曾有此治法深以为怪诞者。非复翁明时局，专信任，亦何能奏功！  

铨部钱孺翁一爱，平时内热，瘦骨如柴，乙未仲夏出痘，热如炮炽，腹痛异常，身体不能转侧，口秽喷人，紫滞稠密，但不细碎，惟幸初朝毒火虽恶，尚未有定位，以大黄四钱，石膏七钱，生地六钱，黄连一钱，佐以青皮、山楂、荆芥、葛根、赤芍、桃仁、地丁、红花、地龙，临服和猪尾膏盏许，以一方服及六朝，色渐肥红放白，腹痛稍缓，余俱未减，仍用前方；至九朝浆甚充足，腹痛与炽热较前尤甚，眼虽封而眼角流血，谵语不寐，饮食不思，前方增犀角，倍加大黄、生地、石膏，减猪尾血，临服以化毒丹调入牛黄一分，珠末二分；至十二朝，头面发臭，方能进粥碗许，一日三次，腹痛与炽热依然；至十八朝而始跳脱。疏表达里，凉血导瘀，清火驱毒，自始以至终，一方成之。是首尾疏达，又一验也。如此治验，难以数纪，聊附一二以证其大略耳。  

姚无奇幼时，于壬戌之秋，忽一夜吐泻三十余次，口不能合，两目失神，绝不身热，痘出蓦然，若不知何自而致。痘甚细密，而且一齐涌出，仅得分珠，却无空隙之地，颗粒固满，却似水珠，有顶无盘，乃剧虚剧寒之证，与逆相去几希矣。证象固危，所希冀者，气血尚未离散，乃早图之，或可挽回。疏表达里之剂，一不相及，初朝即用保元汤加白朮、木香、当归、熟地、诃子；如是之剂，服至六朝，仅得中守而已，倍加参、芪外，用鹿茸、肉桂。至八九朝，身得温暖，窠囊觉厚，浆水及半，但不苍老，前方减鹿茸、肉桂、诃子，加白芍、茯苓、金银花，神目开爽，乳食大进，而回痂终软薄，可见虚剧之证，首尾温补，尚不满其分量，其可循规则而疏达也乎？第今无是证矣。  

逢仲老公郎痘止八十三颗，始事者以痘甚稀，仅以轻缓之剂，按日期规则以治之。十六朝，咸以为功成矣。延至念六朝，逢老意中未能释然。予适雉城归，邀予往视，但见两目仿徨，如临白刃，干呕不止，愁楚非常，阴囊两傍，俱有一小毒如桃核大，隐于肌肉之下，色且黑黯，此余毒闷焉者也。予乱弗药，是晚即毙。  

一徐友一爱未及半周而痘甚稀，颇红活，宛然一顺证。惟身热如火，至浆后躁乱不宁，霎时收敛，而红晕焮赤，痂甚焦燥，腰间与环跳处，发出两痈如掌大，板硬如石，焮肿如拳，其余小疔，不计其数，痛楚甚惨，以必胜汤日服二剂，外以胭脂调入化毒丹贴之。十朝至十六朝，以一方治之，疔渐起渐退，二痈溃而成脓；后以忍冬解毒汤加地丁、当归，调治收功。  

一范氏女三岁，痘可以数纪而且绽突如珠，红润可观，据痘似可弗药，究其烈热如炮，昼夜叫喊不已，左目焮肿如桃，以大黄、生地、荆芥、甘菊、赤芍、黄连、木通、地丁、青皮，自三朝服及十四朝，始得身凉体静，回好目亦无恙。如是之痘，不能枚举，聊纪一二以验大略云耳。  

雉城臧明远子幼时出痘于壬戌，甚密而得充肥。臧以稠密忧虞，余曰：痘虽密，颗粒绽突，色不干滞，虑不在此。所可虞者，近于紫艳，身体太热耳。以清热解毒汤日进二剂，五朝大解一次，余无别证，未思饮食。次日而浆即老，红晕焮赤，大便又三日不解，恐其成火褐证，谓主翁曰：急宜润其大便，使毒以利松为妙。成一火褐，余毒太重矣。前方重以生地、滑石两许，更加黄芩，药未及熟而燥痒即发，举家仿徨，急服之，更余解黑粪，极臭极硬，即爽快熟睡，红盘渐淡渐收，饮食大进，以忍冬解毒汤调治而愈。  

竹溪沈氏子二岁时痘，热不二日，放标于足胫，歪邪阔大如螺靥，紧贴皮肉，周身细密无空隙。次日，(艹瓢)沙迭钱间于通身，恶形不计其数。且痘色与肉色一般，肌肤板实，无粒不陷，叫哭不已，脉惕筋抽，是毒滞血郁之痘也，与逆之相去间不一寸矣。以必胜汤减桃仁、生地加当归，日进二剂，不见起发，乳不及半，大便去五六次；大桑虫日以四枚，六朝稍起而未松；减蝉蜕、葛根，倍增大黄，大便日去十余次；至八朝渐松渐红，身渐热，成粒者起绽，成块者松泛如球，始成脓，乳食大进，未得安睡，时或叫哭咬牙；悉照前方，十四朝堆结如壳，痂亦滋润；以忍冬解毒汤加当归，调治全愈。  

骥村钱东白幼子，痘及七朝，行浆期矣，通身顶陷紫滞，其环跳处堆聚如燕窝，俱板实不松，眼与鼻若未痘者然；并其头面俱板实，昼夜躁乱，殆无宁刻，时常干呕，筋脉抽惕，此毒伏于内，气壅血滞故耳。始其事者，谢绝去矣。余以大黄四钱，红花、生地、蝉蜕、牛蒡、地丁、荆芥、元参、青皮、黄连，外加白项地龙五条，服过三剂，大便日去三四次，痘稍有起势；服及十剂，大便方去十五六次，所解皆是黑垢如胶漆，臭恶无伦，通身头面，顿尔起胀，即时眼封鼻塞而浆沛然矣。其环跳堆聚者，尚未松泛；仍以此方，服至次日十二朝，大解约去二十余次，仅似清水。一老妪惊惶而问曰：如此频解，可无害乎？予答曰：痘今成脓，前躁乱，今安静，皆便中来也。可许收功乎？予曰：必得环跳穴处，成浆结痂，饮食能进，便许无恙矣。至十四朝，臀上浆行且饱满，胃气顿开，大便即止。不假一分滋补，不假一分止塞，饮食日增，方以和解余毒之剂而收功。  

雉城臧君陶幼时出痘于庚申，甚稠密，甫及三朝，即起绽如珠，囊窠飘薄，归附不厚，不甚安静，身体微热；四朝即用保元汤加芎、归、熟地；六朝渐渐肥红；八朝囊渐苍老，浆未及半，大便不实而浆停，重剂参、芪加川芎、鹿茸膏、木香、白芷，浆得充足；后调理收功。  

后林潘中山幼时痘证，囊似天泡之薄，红晕焮紫如霞，彻夜无眠，身热如火。渠尊公宗老在江右任所内，与乳母深以皮薄为不足，仿徨无主。予力辨其故而始信。即用黄连、犀角、大剂生地，佐以荆芥、丹皮、蝉蜕、牛蒡，临服调牛黄一分，自第二朝服至六朝，渐渐苍老，散漫游红，亦渐归附，根盘圆净，顶白根红；仍以前方服至九朝，脓浆满足；前方加金银花、元参，始终以凉血清火解毒收功而愈。脱痂之后，尚多余火，一路清解霍然。  

予一乡亲年十七，勇力过人，忽一日，身热昏迷，周时即痘一齐涌出，稠密无空地，形与色宛似水珠，但根窠结卓，呼吸之气甚雄，薄之非因虚也明矣，平昔勇力无论矣。其所以然者，气与血均为毒闭，两不至之故也。以荆芥、葛根、赤芍、红花、木通、地丁、紫草，重以青皮，外以山楂二两煎汤代水，日服三剂。次日，顿然苍老；第四日，即顶白根红，复用前方；七朝浆足饱满，其体原厚，缘为毒遏种种故尔，一开其牖，正气勃然莫御矣。两痘浮衣则同，一为火炮气蚀，故壮热游红；一为毒涌血郁，故昏迷色白。一凉血清火，一松毒活血，各究其致，游红者敛，色白者红，囊窠俱厚矣。  

乌程陈大尹乙巳岁，一孙痘稠密干红，始任事者有三人焉。先以升发，后以凉解，五朝顶平囊扁，七朝眼有开意，鼻将有息，三人辞陈某而去，延先君以决生死。先君验其头温足冷，非热毒可知；而且身安体静，毒已尽行于肌表又可知。曰：此气血虚馁，非毒滞不松之谓也。陈某意中以为必毙，问先君曰：此证可挽回万一乎？先君答曰：痘疮放点以至落痂，一以气血终始其功。气血充达则得以领毒而起胀，气血鼓荡则得以化毒而成浆，气血还源则得以解毒而落靥。今痘不起胀，犹之更筹一般，筹得依刻而起，非筹自起也，必需漏水下壶，更筹得起。论及于此，陈某大悦。先君以参五钱，芪八钱，鹿茸膏半盏，佐以芎、归、淮熟地，少加肉桂，连投二剂而痘即起胀如珠；再二剂而浆即充满。后以参归化毒汤收功而愈。是证不概见矣。  

孝廉王遇老一小儿，甫三岁，痘在五朝，通身稠密，全不起胀，人不狂躁，热亦不甚，有似馁而不充。余按其皮肉则板，探其口内如脂而多干呕，则知其毒壅于内外，故不能起，非气虚不振之论也。以大黄为君，佐以疏表活血之剂。至临服时，复持疑而问曰：毒滞攻之，固其宜矣，万一精神亦从而荡焉，奈何？余曰：妄投则然，对证不惟不损，正以护精神之地也。二剂服后，便有起势，干呕减半而身反势矣，是毒透达之象也。前方加黄连、生地，服至十二朝；后以忍冬解毒汤而愈。  

冯春元一小爱三岁，痘甚密，八朝绝不起胀，顶陷色滞，筋抽脉惕，日夜不宁，频频干呕，大便日去二三次，宛似一内虚平扁之证。始事者，谢绝去矣，举家哀号待毙。余视之，顶虽陷而板实，色虽不荣而紫黯，未有内虚而形板实者也，而况紫黯其色乎？至于种种见证，皆毒火发泄无门之象。余以大黄、青皮、山楂达其里，荆芥、牛蒡、桑虫疏其表，红花、桃仁、赤芍、猪尾膏以导其瘀，黄连、石膏、生地以清火凉血，二剂稍有转机；又二剂，更用化毒丹调入牛黄、珠末以化毒清火，大便日去十余次，多而且畅，秽垢般般，顶即起，盘即润，浆亦迅速，余证未能跳脱，首尾一方，至二十朝而始霍然收功。  

戊午，一沈氏子痘密而红，色嫩而薄，身不甚热，察其神情，内证绝无隐伏深藏之毒，先以疏透，四朝而囊窠悉起；即以参、芪、芎、归、淮熟地、甘草、山楂，日进二剂；七朝渐苍，次日浆行；十朝浆颇腻而不能老，寝食亦安，减血药加白朮、山药、茯苓、金银花，调治收功。自甲子以来，是痘百无其一矣。  

王含叔一爱三岁，痘方见点，即便咬牙，周身痘色俱白，宛似气虚，探其口腻如脂，背上有三四点紫黯干红者，微露其端，则知其斗牙者，肝肾之毒火也；色白者，血为毒郁而然也。以活血散火疏肌透发之剂，痘色渐红，但红而不润，颗粒不松，频频干呕，夜不成寐。三朝，用黄连、生地、丹皮、牛蒡、荆芥、木通、红花、青皮、蝉蜕、山楂，临服和猪尾膏半盏，日进二服；色顿矾红而未活，唇口渐黑如煤，前方倍用黄连、生地加滑石、地丁，外以牛黄七厘，并猪尾膏服；至七朝，色方红润，头面放白，干呕减半，大便日去四五次；十朝浆亦堪回，唇壳已脱；照前方至十二朝，唇复焦黑，痂老而燥，仍复咬牙，大便日解十余次，绝不思食；前方大剂生地加石膏，日进二服。牛黄每服一分，珠末二分，猪尾膏亦如前。至十五朝，铁嘴复退，终不思食，大便约去三十余度，痂落八九，四肢强直，仰卧如尸。十六朝唇口又黑，咬牙比前更甚，大便无度，俱如胶漆，或如药汁，点乳不进，以莲肉、红枣、扁豆煮浓汁，灌入其口咽下，而此汁即出如漏。乳母以寒药太过，脾气损伤如此，皆有怨言。主人明理，谓此药不投，何能起发，以至落痂？第痂已落，何复如此？叩予之故。予曰：痘贵乎终，以余毒脱卸之难也。若余毒内攻，事已去矣。余毒得透，可无虞矣。其余毒必结于大肠而故暴利如倾，又结于肝而故咬牙不已，不则何以唇口犹如干漆，三退而三结也？必得内毒成熟，有脓血便出，方可保全；然得精神有三四日可支，内毒一二日可熟便妙。是日十八朝矣，以牛黄七分，珠末一钱四分，为两服，蜜汁调下。傍晚，解紫血甚多；逾时夹脓夹血，倍于初次，即睡去。至夜，便寻乳食，咬牙顿止，唇口松退，神即苏爽；至天明，解一硬黑粪如石，大便五日不解，乳食大进，收功而愈。  

余一孙女四岁，戊子暮春一晚，大热如炮，躁乱不宁，不逾时而衄如注，血紫成条，有意乱心慌之象。是夜即以凉血攻毒饮减红花、紫草，加石膏、元参、地丁，连投三剂。次日，午刻见痘，不红不紫，如晦色椒皮，窠囊不起；第二朝，衄止，热亦减半，叫喊不已，躁乱如初，暂减石膏，同大桑蛀，用猪尾膏盏许，和于药内，日服二大剂；服及七朝，渐起渐红，大便日去七八次；九朝浆行，渐入佳境，药饵遂懈。十朝晚，身复大热，叫喊仍不绝口，满面搔破，犹幸鲜血淋漓，急用胭脂调入化毒丹贴之；前方重以大黄五钱，生地、石膏俱两余，三剂后，十三朝始定，收结而痂尚燥，寝食仅得其半，以忍冬解毒汤减红花加大黄、生地，十六朝收功。  

徽州程氏一子三岁，丙戌残冬，一日，大热烦渴，口热如炉，舌胎即芒刺而黑则其咽干可知，见点于肌肉之间，隐隐若麻，干红晦滞，仿佛乎逆，幸在初朝，以清凉攻毒饮加蜜炙麻黄二分，以隆冬也减犀角，二剂细碎者悉退，颗粒分明。又二剂，色亦稍转。四朝，泪流如胆汁，唇渐堆结如煤，谓之铁嘴，大便昼夜约去十余次，一方服至六朝起胀；八朝行浆，胃气未开，神情未快；十二朝，铁嘴松褪，寝食渐安。首尾一方，收结成痂，以忍冬解毒汤至十六朝收功。  

七里温广心大郎八岁，出痘于乙酉仲冬，值久疟后，精神疲敝，饮食不思，痘毒溺血如膏，胸膈闭闷，唇黑如煤，舌胎如刺，两颊不分界地，天庭明朗，身上稠密干红，腹更有紫背浮萍斑点，如是毒火，身反不热，内郁故也。以凉血攻毒饮，大黄为君，加桃仁，每剂和大桑虫，日服二大剂；五朝未见转机，前方倍大黄五钱，生地两许；七朝两颊松透，红活成颗，身体大热，余痘亦俱红润，腹斑渐淡，前方减葛根、蝉蜕、紫草、红花、桑蛀，加黄连、石膏，每服调牛黄化毒丹一钱，日进二服；十朝浆足，腹斑悉退，胃气顿开；十二朝唇壳褪脱，舌竟红活，头面堆砂收结，身上气足血收，寤寐俱安，前方减大黄、黄连、石膏、桃仁，加金银花、贝母攻伐之剂，止一剂不及，便不思食，神情仍复不快，痘即停止。予骇其故，岂攻之太过而真元不继耶？抑攻力未足而毒火窃发也？猛省其故，失检其溺，取视犹然，使内邪净尽，小肠何犹乃尔也？悉如前法，连进二剂，诸象速转，捷于影响。服及十八朝，而溺始淡黄其色，以忍冬解毒汤始得收功。  

孺山锺晋叔一郎七岁，甲戌出痘，未见点时，腰腹倏尔疼痛，至欲解更甚，及解逼迫异常，急不能待，而卒不能解，因艰塞而努力，因努力而愈艰塞，不惟不得解，努力之极，气反上涌而面颜俱变，俄顷而恶象复然，此毒深藏于脾肾也，以必胜汤去生地，连投二剂，身体壮热，见点稠密不松，干红色滞，痘与皮肉按之俱板，气壅烦闷，身无安放。前方服及四朝，大便见毒垢，如漆如胶，紫黯其色，前方加黄连、石膏、生地；服及七朝，头面焮肿如球，周身四体胀满如吹，有如气鼓，目之可骇，所幸痘亦得胀；十二朝浆行；十四朝浆敛，悉以一方主之。大黄用及斤余，大便日止一次，口内成疳，目睛起障，身热未和，以拨云散合忍冬解毒汤，调牛黄、珍珠；服至十七朝，所进仅止稀糊，所存惟有皮骨，与参汤数匙，口即干腻；嗣后弗药，惟以牛黄、珠末日服二分，佐以吹药，疳与障渐愈，饮食渐进；月余后，肌肉生长，精神康复。次年患一闷沙，不及进药而毙。惜哉！  

黄复初八郎，癸酉孟春，一日身体燥热，肉瞤筋惕，两目昏沉，痘之象也。愁容万状，稍动其衣被，痛楚等于剥肤，是颖毒郁于皮肤也。即用必胜汤减桃仁加桔梗，用大黄四钱，连进二剂，痛不稍减。照前方，大黄六钱，又二剂透出，一身紫滞干红，绵密无缝，痛始减半，大热如火。前方加黄连、石膏减葛根，服二剂，颗粒分明；六朝充肥；九朝浆势沛然。因痘象可观，药即懈弛。次日燥痒难禁，头面搔破，血流满面，急以药胭脂贴之，悉如前方；外以牛黄二分，珠末四分，匀分三服，调于药内，日进三头汁，次日复灌；十二朝堆沙渐收，腐烂作臭，胃气日开，神情日爽；十六朝收功。用大黄斤余，牛黄二钱。  

余戊子一孙，壬辰初夏一晚，大热如烙，叫喊不已，如蚓在灰，次早大小便去血，解后稍缓，俄顷复然，急以必胜汤加石膏，连投二剂；日晡即见痘，窠粒不松，痘色紫黯，大解皆紫黑成片成条，散者成流，叫喊愈甚，照前方重以大黄、生地、石膏，昼夜三大剂，每剂和猪尾膏一大盏，并大桑虫；服及七朝，色渐红活，囊渐松透，终是叫喊不已，前方减葛根、蝉蜕；九朝放白；十一朝行浆，诸证减半，大便日去七八次。药饵稍缓，仍复猖獗，更加燥痒，痘顶穿破若圈，喊不绝口，悉如前日进三大剂，十四朝得有霁色；十六朝叫喊复作，愁楚万状，便出紫黑血片如蛰皮，散瘀血有一粪杓，即安睡，醒余便思食，身热始和，大便顿愈，溺犹血水。念六朝夜半，骤然躁乱，舌起一疔，以牛黄分半，珠末三分，蜜汤调服；以忍冬解毒汤加大黄钱许，用地丁煎汤服；及念八朝，舌疔即褪，月余始得安痊。约用大黄三十两，石膏、生地俱二斤半。  

一凌姓之儿仅周岁，身体壮热，躁乱不宁，如蚓在灰，痘未见而两目昏眊，是痘象，知其毒壅上焦之故也。即以凉血攻毒饮去生地、红花加山楂、地丁，一剂而神即安，日晡见痘如麻；再二剂而细碎者渐消，朗朗分珠。其祖父称谢不已。照方用生地、红花并大桑虫，日进二服。以一方服至十二朝，顺叙收功。此仅躁乱一项，更得治于未痘，故潮头无甚风波。  

孺山锺去疑年及二旬余，一日府试归见痘，昏沉不语，有疑其为虚者，有云其为劳者，五日矣。窠粒不松，盘晕焮赤，两颊通红，不分界地。且气粗壮热之极，此热毒上涌，清气阻塞，心窍为痰所迷，虚劳何与焉？以凉血攻毒饮减红花、蝉蜕加贝母、地丁，日投二剂；七朝界地渐分，痘渐松泛，神情犹然昏愦，前方减葛根加石膏、黄连；八朝始省人事，方知己之出痘；九朝而浆沛然；十二朝收结，遂弗药而愈。俱以一方终始其功。  

一贺氏子四岁，出痘于仲春，满目愁容，天柱不举，神情躁而若倦，身不甚热，痘点隐跃于皮肤，按之板实，板则非不振矣；且多游蚕，不拘其数，其色干滞而多白黯，黯则非真白矣。且有椒色间乎其中，溺血如膏，口秽若腐，则此天柱不举，愁容厌倦，全是毒火内扰，以故情绪难支，用必胜汤减桃仁、红花，稍加蜜炙麻黄一二分，和桑虫一大枚，日投二剂；服及四朝，身渐热，色渐红，颗粒亦渐起，时常干呕哈舌，前方加黄连四剂；毒火涌发，骤热如焚，盘若涂朱，天柱顿起，外加石膏减干葛、麻黄。自七朝以至十朝，放白成浆，大便日去五六次，皆毒垢，愁容不转，壮热未和，饮食不进。十四朝堆结发臭，饮食得进，诸证平康，惟溺血未止。十八朝仍复壮热泛疤，口内成疳。一方贯至念朝外，始得痊愈。  

李姓一幼弟，卒然腰痛，以及两胁两肩骨节皆疼，愁楚不堪，次日即报点于左腰，如豆大而色黯滞；又有数点，似痘非痘，隐跃于皮肤而多晦色，按之板实。以必胜汤四剂后，颗粒稍起而终不松，晦色稍退而未红润，续出者可以数纪，只是痛楚呻吟，昼夜不息，寝食俱废。以一方服及八朝，略松泛而得半浆；服过十二朝，痛楚方息，稍能寝食，将就收结而愈。是证幸痘稀疏，故得成功而且易。若一稠密，便如章继美之历尽艰难险阻矣，肾证之可畏也如是夫！  

严璞庵一孙岁未满周，一日壮热昏沉，筋脉抽惕，以清肌透毒汤加木通、青皮一剂；次日即见痘，头额如麻，身上隐跃，以必胜汤减桃仁、赤芍、生地加当归；三剂后细碎者渐退，隐跃者渐透，虽见颗粒，却密而不松，滞而不红，胸背多游蚕珠壳，抽惕如故，减葛根加丹皮，每剂和大桑虫一枚，日服三剂；至七日顶白根红，惟游蚕珠壳未松；服及十朝，通身胀满，浆势沛然，独抽惕未已，壮热未和而多愁楚，大便自见点，昼夜十余次，皆毒垢，幸乳食如常。一方贯至十六朝，诸证平康，戏之方笑，以忍冬解毒汤；念朝外发出红斑如霞，调理收功。  

臧比玉大郎四岁，一日，遍体燔灼，面颊通红，气壅昏愦，以必胜汤减桃仁、红花，加石膏三剂，后见痘如麻。又二剂，细碎者悉退，颗粒分明，但铺红若锦，热不稍减，神思复然。重以大黄五钱，生地石膏各一两，日投二剂；至五朝减蝉蜕加犀角；八朝浆足，大便日去四五次，神思始清；十二朝稍思饮食，有收结意，盘晕犹然焮赤；十四朝仍复泛疤，转侧愁楚，口内生疳。一方服至十八朝，诸证霍然，方以忍冬解毒汤收功。  

骥村严青宇七岁一爱，壮热如火，四肢冰冷，下部直过环跳，躁乱如失水之鱼，无瞬息宁静，两颊一片通红，不见点粒，胸背干红晦滞，皮壅肉板，主人以为必毙，置之若弃矣。然痘在初见，毒无定位，以必胜汤，大黄五钱，连投二剂；四肢稍温，即加黄连、石膏，每剂和大桑虫一枚；又四剂伏火通透，两颊红中泛点，四，体顿热。一方贯至九朝，遍体充肥，粲然可观。主人喟然叹曰：前者儿女辈毙于痘者十数人，凶象皆未及此。是痘得痊，往者不堪回想矣。乃竟首尾，一以攻毒凉血松肌。十二朝浆黄如蜡，渐收渐结；十八朝诸证霍然，痂落收功。嗣后，口复生疳，两目肿赤多泪，以拨云散去木贼加牛蒡、元参、花粉痊愈。约用大黄二十余两，石膏、生地各二斤，大桑虫四十余枚。  

乙未，郡尊一子，岁未满周，一日，身热如火，汗如雨下，左眉棱焮肿如桃，愁楚不宁而有痘象，乘痘未见，毒无定位时，即以必胜汤减桃仁、红花、葛根、地龙，加石膏、丹皮、羌活，连投两小剂；外以牛黄半分，珠末一分，调入化毒丹三匙，蜜汤调送，分为两服。次日见痘，头额细碎如针头，悉如前服。又次日细碎者俱退去矣，而汗亦收，颗粒分明，第肤赤如霞，热仍火炽，愁楚复然，惟喜乳食能进。一方服及六朝，顶白根红，减蝉蜕；八朝浆足饱满，热势不减，眉宇未开；九朝迅速收痂，耳骩便起一毒，如鸡卵，照原方用桃仁、红花；十二朝出脓，背上腰胯，随起四毒，通如前剂，并化毒丹；至十六朝，亦俱成脓平复，相继又起大大小小十数余痈，更多恶色青紫，如伤目之可畏，以金银花、赤芍、地丁、贝母、羌活、牛蒡、当归、元参、甘菊、甘草，仍合化毒丹，服至念四朝而始收功。是痘热法名为火里苗，毒先于痘名疙瘩块，令不早图，痘其焦紫内溃矣。  

陈白庵一爱三岁，一日骤热如炉，燥炙如烟，惟额汗如雨下，至晚，即见点于太阳，两颊如榴皮，红而黯滞，连成一片，不见点粒，通身稠密干红，口渴烦躁，彻夜无眠，第幸在初朝，毒火虽炽，尚可扑灭。以大黄、生地、黄连、紫草、地丁，佐以木通、荆芥、丹皮、牛蒡、山楂、青皮、赤芍，日服三头汁；次日汗收而热减半，前方减黄连加蝉蜕、大桑虫；服及四朝，两颊红中泛痘，色渐光泽，神情未舒，胃气闭塞，前方每剂调牛黄半分，日投二剂；七朝顶白根红，神情半爽，身复壮热，仍用黄连，减蝉蜕、桑虫。守此一方成浆络靥，至十六朝，邪毒退听，正气康复，瘢痕尚燥。几及一月，复发血风疮，以忍冬解毒汤加生地、黄连、赤芍减红花，又一月而痊愈。  

慎复庵长子其章，九岁时痘，烈热如焚，紫滞干红，窠囊平板，无一隙地，通身焮肿如吹，四体强直如铸，仰卧而不能转侧，犹如捆绑，痛楚非常，叫喊不已，此枭毒烈火，表里俱狂，以大黄八钱，石膏两余，生地两半，黄连三钱，佐以清喉松肌透表活血，更以猪尾膏调入盏余，日投二剂；六朝势不稍缓。时值炎天，畏热如炉，乃以藤席铺地以安之，犹云背下如火；外取三七草，捣自然汁，用鹅翎以拭之；仍以前方。服过八朝，景色如故，计无所施，将鸡溏矢酱色而有尖头者，和六一散为细丸；又用六一散和冰片二厘，研匀为衣，灯心汤送服。逾时身振体战，臭汗如浆，霎时涌出大黑螺疔于肩背四肢十五六处，烈热顿和，痘即肥红光泽，方得屈伸转侧，终是愁楚未开，水米不沾，尚属可畏。其疔即以银针挑破，用胭脂膏贴之；仍以原方首尾一辙而得成浆收结痂落收功。二十朝外，口复生疳，尻骨又生痈毒，一僧治之而愈。  

朱嘉直子一日炽热烦躁，愁容万状，脑后先起两毒如桃，不知其为痘之疙瘩块也。嗣即见痘，稠密干红，仅不细碎，然颗粒不松，以必胜汤加元参，自二朝服至七朝，大便日去四五次，色渐肥红，囊渐松泛，神情颇安，大有行浆之势。第壮热未和，一老妪谮曰：痘子惟恐脾胃不实，反用大黄宣他，今痘根俱泄出矣。相公当自有主意。果惑于其言，遂中止两日，浆亦中止，神情复躁，炽热更甚，频频干呕，头面破伤几半，口秽若腐，唇口焦裂，仿徨之极，复邀余视。余谕之曰：中气果泄，无论别证，有不头温足冷者乎？何以其热更炽耶？急以前方加黄连减蝉蜕；其破伤处以药胭脂贴之。至十一朝破伤复灌，通身浆亦复行，两疙瘩并成一大疔，黑硬成坑，亦以胭脂膏贴之。越三日，其疔腐烂，脓浆旁溢，软绢拭干重贴。十六朝渐尔收结，胃气渐开，诸证渐得平复。其疔至念朝外收疤，首尾以一方成之。口内生疳，终以清热解毒收功。  

一许友幼时见痘，细如针砂，头面焮肿，未及两朝而眼即蒙闭，热如炮炽，愁楚之声不绝，以必胜汤加黄连、石膏，连投三剂，即大解七八次，而细碎者悉行退去，两目仍开，热亦减半，痘虽成颗，尚顶陷不松，干红未润；前方减黄连、石膏，服及七朝，囊松色润，眼封鼻塞；八朝，有放白行浆之势，未得沛然，大便约去二十余度，始如胶漆，继若清水。乃尊疑其虚滑不禁，果尔痘变灰白矣，尚嫌伏毒松而未畅，故下利清水，畅则矢必黄结矣。仍以前方，服及十朝，浆足，胃气渐开；十二朝神情开爽，大便顿实，收结而愈。后左小股发一余毒，以忍冬解毒汤收功。  

箬溪高氏子，痘颇匀朗，明润粗壮，道中一友，目之为顺，投以平和升发之剂。主人以夜不成寐，身体壮热为虑。不知更有血丝绕于目胞之下，拳毛倒竖如槍，可虑更甚；若壮热不寐，又其次矣。喜仅在三朝之内，犹可攻逐。用大黄三钱，佐以赤芍、红花、地龙、大桑蛀，余不过松肌透发之类；服至五朝，血丝渐淡而眼合，壮热稍和；十朝浆足肥浓，攻发似乎可已，第两太阳未胀，毒根犹未尽彻，神情未爽，恐亏一篑，大黄与桑蛀服过十三朝，方得如意而回。  

一宋姓者三岁一子，痘颇磊落绽突，而根无盘晕，其色则晦滞灰黯，宛若为尘垢所蒙，体不甚热，口中秽气满幄，躁乱不宁，此系热毒遏郁于内，故见证乃尔，身体则不热也。是病在血而不在气，以大黄、红花、紫草、赤芍、丹皮、地丁、荆芥、山楂、牛蒡，自三朝服至六朝，色渐红活，亦渐安；八朝顿热如火，秽气减半，顶白根红，减紫草、红花、赤芍，加生地、黄连；九朝浆成迅速，寝食渐复，以忍冬解毒汤调治收功。  

一张氏之室，年十九岁，忽然壮热如烙，喉间刺痛，不能咽津，咬牙不已，神情躁乱，次日即见痘如针砂，色似胭脂，道中一望而去者不一矣。其证虽恶，以其尚在初朝，毒无定位，以大黄、石膏各五钱，生地七钱余，佐以荆芥、地丁、丹皮、赤芍、干葛、元参、牛蒡、木通、甘桔，用芦笋两许煎汤代水，日投三剂。次日三朝，头面即颗粒分明，前方更用桑虫一大枚；五朝色转肥红；七朝放白；九朝浆势沛然，咬牙方止，热犹火炽，仅咽稀粥碗许，犹苦难吞；十朝头面堆结，愁楚未舒；十二朝血收气足，回脓结靥，发臭难近，饮食大进，诸证悉愈，首尾以一方成之。  

张金友子二周，癸巳季冬，忽一晚身热躁乱，咬牙弄舌，痘象迭呈，以清肌透毒汤加大黄、牛蒡、青皮；时值初寒，佐以炒黑麻黄、羌活。二剂后枭毒腾涌，躁乱更甚，两目仿徨，啼号干呕，筋抽脉惕，大便倾泻如注，此热毒内乱，下注大肠，不容传送而故涌泄也。乘痘未见，势虽猖獗，毒未内攻，因势而利导之，是摄万象于两仪，关窍在此。前方减羌活、麻黄，加丹皮、地丁、木通，三剂后泻即止，诸证未降，以冲突之势稍缓，不至奔腾下注耳。所谓大黄能止泻，信不诬也。见标数点于左额，细如针头，当喉十余点，犯蚊迹咽关，照前方倍加大黄暨元参，每剂和猪尾膏盏许，大桑虫一枚，日服二剂。次日三朝，天庭清楚，但是不松，地角细密，即以胭脂膏贴之；右颧不成点，身幸分珠，其间游蚕珠壳者，不计其数，悉如前方。至五朝弄舌止，右颧方见点，口内脱皮，乳不能吮，食之煮熟红枣，不变而出，大便复去五六次，以全体恶毒涌发，火性奔腾，不暇分消而故直出，是谓邪热不杀谷，前方减葛根加白芷。七朝痘渐肥红；八朝右颧及游蚕珠壳俱起胀，大便去黑垢甚多，如胶如漆，日进米糊二三碗，两太阳未能起胀，以毒根未尽透也，日服大桑虫四枚，猪尾膏盏许，前方减蝉蜕加山甲、生地。十朝通身浆足；次日渐渐收结，大便复止，寝食俱安，声音不亮，间或咬牙，前方减山甲、大黄及半，加金银花、甘菊，外以牛黄半分，日服两次。十四朝诸邪退听，调理收功。是证始终以攻毒疏透为主，补拓收敛，毫不与焉。即寒凉之味，亦不相及，以热毒深藏隐伏也。痘本凶暴无伦，朝头无甚风波，末路得无余证，皆得早图之力也欤！  

蔡文清一爱五岁，忽一晚躁乱如涸辙之鱼，未几即昏愦，面如土色，两目失神，若立刻可毙者。以大黄、羌活、青皮、红花、蝉蜕、僵蚕、炒黑麻黄、荆芥穗、木通、山楂，连投二剂；次日神情稍醒，两颊通红，身上见痘数点，照前方减麻黄、僵蚕，加丹皮、地丁、赤芍，和猪尾膏半盏；三朝身体壮热，人即醒豁，两颧隐隐见点如针砂，颔下稠密，近于托腮，即用胭脂膏封之。身间珠壳甚多，喜磊落成颗，但嫌干红少润，前方去羌活加黄连、生地，每剂和入一大桑虫。四朝颧即清楚，五朝色转红活，鼻塞眼封；七朝珠壳起顶，食薄粥一茶瓯，大便日去三四次；九朝头面堆结，身上浆满，壮热未和，腹痛异常，愁楚不能转侧，倍以大黄，临服调入化毒丹二三匙；十二朝痛渐缓，渐得转侧，饮食大进，以忍冬解毒汤调治回好。  

钱氏子忽身热如烙，次日痘即一齐涌出，细若针头，白头至足，浑无隙地，色滞干红，时时干呕，彻夜无眠。以大黄为君，佐以青皮、山楂、荆芥、地丁、蝉蜕、赤芍、红花、紫草、黄连、木通，临服和猪尾膏一盏，连投三剂；第二日两颊即成颗粒，但界地未分；至三朝通身亦分珠磊落，第壮热未和，干呕稍稀，前方加生地；五朝肥红光泽，热势减半，前方去蝉蜕、黄连加甘草；八朝放白成浆，稍思饮食，去红花、紫草、猪尾膏加连翘；九朝复壮热大渴，时或咬牙，仍加黄连，重以生地、石膏；十二朝诸证渐退，寝食渐安，方以忍冬解毒汤调治收功。约用猪尾血三碗余。  

闵佺木子报痘于脊，黑陷歪斜，按之板硬，余痘隐跃于皮肉间，点粒甚细，色滞干红，躁乱不寐，体不甚热，速将母痘挑破，以胭脂膏贴之，用必胜汤减生地；服四剂后，报痘圈即松白，盘即红润，中心尚黑，余痘透发成颗，未能光壮，照方用生地减桃仁、干葛加僵蚕，每剂和大桑虫一枚；五六朝起绽如珠，主痘成浆，如烂头疖，神情未快，饮食未进；九朝浆足饱满，寝食得半；十二朝收结霍然，方用解毒养荣调理收功。  

闵明生一爱四岁，痘颇稀疏，颗粒细结，俗呼为石痘者是也。两颊界地不清，周身干红晦滞，至胸腹间遍满此斑，眉愁腹痛，寝食不安，身不甚热，以必胜汤撤生地加紫草，每剂和猪尾膏半盏，日服二剂；至五朝斑色渐淡，两颊渐清，前方减葛根、蝉蜕，用生地、当归；九朝其斑悉退，浆甚充满，腹痛顿止，照方减桃仁、红花并猪尾膏；次日收结甚速，身体反热；十一朝根盘复泛，两颧疤内累累重出二痘，但神情爽朗，不为梼杌，仍用大黄、蝉蜕、赤芍、金银花、荆芥、当归、牛蒡、地丁、山楂；服至十五朝，半浆半靥，模糊收结；嗣以忍冬解毒汤痊愈。  

庚辰臧比玉子三岁，一晚彻夜躁乱，两眼朦眊，次日发出一身蚤斑，按其体肤，头温足冷，神情昏愦，是毒伏藏于内，血受其殃，凝结成瘀，外呈此象。幸在发始，庶可破涤，此瘀一活，不惟毒透，并火亦松，以必胜汤生地换归尾，用大黄五钱，桃仁三钱；服过六剂，斑不见退，痘不见起，更佐猪尾膏盏许，并大桑虫和入剂内以助之；服过十一二剂，斑渐淡渐退，而痘方见点，三朝即齐，痘可数纪，蚤斑悉退无余，神情终不开爽，乳食点滴不进，前方减葛根、蝉蜕；服至八朝，痘将收结，景况依然，大便日去十数次，如药水，终是药力未充，守前方服；及十二朝，痘痂悉退，胃口只是不开，若谓胃气受伤，何以痘能透发以至落痂？若谓痂落无恙，岂有绝谷得生者乎？熟思其故，是证本恶，余邪自来能净，力主前方；直至十六朝，胃气顿开，神情始快，大便即止。以三岁小孩，大黄约用斤许而得收功，以见有病病受如此。  

吾宗涟漪一爱四岁，身热如火，神情昏愦，两颊通红，鼻衄成流，身上隐隐数点，色滞干红，以必胜汤减红花、地龙加元参二剂，后红中泛点，细碎如麻，周身稠密如铺而多游蚕，珠壳亦间乎其间；前方服至三朝，两颊界地未清，却成颗粒，滞色略转，每剂和大桑虫一枚；六朝滞变为红，色犹如绛，唇口肿裂，前方减蝉蜕、葛根，加黄连、石膏；七朝放白珠壳泛顶；九朝游蚕统胀成条，时或咬牙腹痛，热犹火炽；十一二朝，头收敛而痂燥，身浆满而盘晕犹赤，神情尚困而未舒，以一方贯及十六朝，发臭异常；二十朝诸证顿愈，寝食得安而收全功。后左眼赤痛多泪，以拨云散治之得痊。  

张又卓小郎方一岁，一日壮热如烙，遍体如霞，痘不甚密，色滞而平，有蟢窝见于手背，神情愁楚，不时叫哭，是腹痛使然。以消斑快毒汤加大黄，临服和桑虫一枚，日服二剂，手背以胭脂封贴；六朝霞色清，愁眉散，手背松浮泛白；七朝气尊血附，俱放白成浆，热势减半，去大黄、蝉蜕、黄连，加连翘、元参，日服一剂，十二朝回好。  

一钱氏子四岁，痘在五朝，唇裂焮肿，体热如火，头面稠无隙地，身上疏朗，板实矾红，四肢胸胁迭钱者不一而足，躁乱不宁，以凉血攻毒饮加山楂、地丁减犀角，和大桑虫一枚，日服二大剂；更以金汁日服盏余，外用胭脂膏封贴；至八朝松泛如蒸饼；十朝通身浆足；十二朝发臭收结；十四朝身热始和，寝食俱安，方易忍冬解毒汤收功。  

韩尺龙子六岁，乙未仲夏，忽一日身热如炉，头面通红，神情昏愦，见痘稠无余地，仅不细碎，盘若涂朱，内有珠壳几半，以凉血攻毒饮，倍生地、大黄，去红花、紫草，加元参、地丁；四朝加黄连，每剂和大桑虫一枚；五朝神情清爽；七朝珠壳皆透，减蝉蜕、葛根、桑虫；九朝浆足；十朝红晕渐淡，饮食渐进，头面收结；十二朝壮热方和，遂去大黄，减生地及半；十六朝回足。如此血热，不致带火成痂，爬肌抓肉，大黄、生地、荆芥之力不浅也。后以忍冬解毒汤调治，落痂未久，腠理未固，余毒亦未能尽净，见风太早，忽尔昏晕，急以疏风消毒饮而愈。  

吾宗僴如一子，一日身热如火，汗出如油，神情困苦难支，似痘非痘，数点隐隐于头面，色滞干红。痘本是而若非，且热如火，汗如油，非恶痘不尔。以清热透肌汤，未用生地加大黄，二剂后，次日头面细碎如麻，身上见点处若集，隐伏处若无，此气为毒滞而通塞不均也。又二剂，头面颗粒分明，色亦觉润，汗即顿收，遍体涌出，内间鼠迹(艹瓢)沙，难以数纪，囊窠不松，色近于白，此血为毒郁而未着，非血虚白也，不则有一体两局者乎？前剂每服和大桑虫一枚；五朝窠脚渐松，囊顶未起，色转深红，神情得定，热不稍减，前方重以生地，加黄连、石膏；至九朝顶绽，食稀粥碗许；十一朝鼠迹与(艹瓢)沙俱得统胀如泡，而浆俱浓；十四朝盘晕始淡，头面收结；十六朝身得温和，胃气日强，方以忍冬解毒汤调治；至二十朝收功弗药。  

## 卷五百  

痘疹门  

### 医案 4

《救偏琐言》曰：一段氏子三岁，见痘三朝，两颧细如蚕种，背多雁行，更有(艹瓢)沙间乎其间，椒红色，叫喊不已，炽热如焚，以清凉攻毒饮和桑虫一枚，日服二剂；四朝颧即成颗；六朝色即红活；八朝怪象俱统胀放白；十朝浆足，犹愁楚不能进食；一方服及十四朝，眉宇方舒，得进饮食，身体温和，收靥落痂而愈。  

一女年及十四岁，倏尔身热如火，神即昏愦，两眼如畏刀锯，遍体如霞，痘未及见，死期若将至矣。即以大黄、石膏一两，生地七钱，佐以荆芥、赤芍、青皮、葛根、木通、牛蒡，日投三头汁；次日午后见痘，细似泥沙，色似矾朱，通身无一隙地，前方又服四剂；即成点粒，却稠密如铺，方叫腹痛，略知人事，大渴不已，揭衣弃被，前方加黄连、犀角、生地，两半，并大桑虫；服至九朝，始得红润，周身起胀；十一朝贯浆，连成一片如松皮，不能转侧，大便日去四五次，水米不沾；十四朝发臭满室，头将收结，唇黑如煤，身若寒战，热仍如火。一方贯至十六朝，顿思饮食，夜卧得半，热渴稍减。二十朝外，痂成一片，如脱一壳，得脱此难，方易忍冬解毒汤，月余痊愈。约用大黄斤半，生地、石膏二斤余。是痘得治于未见之前，更得首尾一辙，庶得挽回。若令见点，其势便成，牢不可破矣。  

闵中介三公郎，方半周，痘出稠密如铺，色滞干红，颗粒平板，内多蟹爪，身体壮热，脉惕筋抽，时在二朝，以松肌透毒散加大黄七分，和入桑虫钱许一枚，日服二头汁；次日粒数即磊落，四朝红润；八朝松泛；九朝行浆，遂减大黄；十朝安睡，乳食如故，大便如常，收回而愈。  

徐明涵一孙，身热如火，燥炙如烟，两颊通红，头面胸腹，肩背四体，痘密无容针之地，顶陷囊实，干红紫滞，丛簇象燕窝者，在于大股，大便日去三四次，始事者以断无生理而勇退矣。余取其囊厚色老，虽密成颗，可冀者此耳。以大剂必胜汤，用大黄五钱，生地两许，加石膏两半，每服和一大桑虫，日进二剂；服及六朝，头面起胀，眼封鼻塞；八朝胸背松透，色转红活，头面成浆；十朝燕窝统胀如蒸饼，身浆亦足，第热犹火炽，愁楚未舒，自膝至胫，犹紫滞不松；至十四朝，腐烂作臭，浆及足胫，邪毒尽发于外，寝食顿复，方易忍冬解毒汤，成痂落靥；至十八朝收功弗药。用大黄一斤，生地、石膏二十余两。痘后，大便但嫌燥结。  

吴大雍兄二公郎，八岁患痘，颗粒颇朗，有鸟迹其形于肩背，兼多珠壳囊窠，通身平实，干红色滞，烈热如炮，愁容可掬，云胸膈烦闷难堪，以凉血攻毒饮，重以大黄，加石膏、地丁、山楂；四剂后胸膈渐宽，滞色渐活，第红艳若绛，前方加黄连并大桑虫，每服和入一枚；又六剂，头面通身起胀，鼻塞眼封，惟鸟迹与珠壳未松，毒根犹未透也，更倍以大黄、地丁加山甲；至八朝珠壳者圆绽如珠，鸟迹者统胀成条；九日脓浆充满，饮食大进，大便不过三四次，终是燔热不减，红晕焮赤，前方减山甲、蝉蜕、红花，倍以石膏、生地；服及十朝，热渐减，赤晕渐淡，头浆敛而身浆遍，减石膏、大黄；十二朝收痂过半，险变顺矣。是晚彻夜不寐，气粗烦闷，腹胀如鼓，变出意外。若以为伏毒未尽，而囊无不绽，浆无不满；若以为余毒归内，而血收已尽，痂厚而肥。决之于脉，气口洪滑有力，知其饮食停滞，究之果然。以宽中透毒汤减陈皮加莱菔子、大腹皮，外用山楂二两、麦芽一两，煎汤代水，服二头汁，腹即转动，随解而宽；嗣以忍冬解毒汤调治收功。  

同袍锺徽老九岁一公郎，见痘一朝，体不甚热，囊窠不松不实，痘色不润不干，痘颇疏朗，似乎险中之顺，及神情则愁楚异常，云胸膈郁闷，目睛昏定，身无安放，此伏火伏毒之凶象也。以必胜汤去桃仁、生地，连投二剂，次日颧上发起寸许血丝两条，一横一直，如反手丁字，此非寻常血丝路也，贯珠而末能透耳。更以猪尾膏，每服和入盏许，又二剂；至晚渐粗如线，继而更粗如芥，仍以前方和大桑虫，每服一个；五朝方透点于血条，密排二十余颗，游蚕最恶者也，身体大热，红晕如朱，胸膈稍舒，原用生地减红花、葛根、蝉蜕，加黄连、石膏，大便日去五六次，饮食未思。至九朝，诸痘峻顶放白成浆，其游蚕亦统胀成脓，遂撤猪尾膏，寝食得半，热势未减；前方服及十二朝，胃气大开，夜卧甚熟，体渐温和，渐次收结，而且嘻笑自若矣，前方减大黄、石膏、黄连，加金银花、贝母。次日，忽然昏晕，神色俱变，按脉无影，变出意外，然以如是收局，自非隐毒攻心，尤非真元虚脱，须知游蚕既见于头面，而第见血丝，越三日而后见点，此毒伏而又深，故前局乃尔，结局亦自宜有此变。余毒骤涌，一时难以发泄，是冒闷之使然，犹伤寒冒汗之象也。仍以发始前方，连投二大剂，发出如芥如麻血疹一身，即时开爽而安。又以消斑快毒汤二剂，嗣以奏凯和解饮调理痊愈。喜主人明理，始末信任，不则未必不致亏一篑也。  

有冯其姓者，江右一游客也。年逾不惑，一日壮热烦渴，目红腹痛，冲冲欲呕，疑以感寒，烹茱萸汤一碗下咽。俄顷，烦渴倍甚，吐出血水碗许，内有血丝，邀予诊视。其太阳有二三点是痘，颗粒不松，干红色滞。余曰：兄痘矣。此翁愕然曰：痘果未曾，今在客馆奈何？余以无恙慰之。连投消斑化毒汤，用大黄三钱；二剂后涌出一身，细者半，粗者半，红艳如朱，稠密如铺，热更如炮，倍以大黄，又加石膏，并生地俱两许，临服和猪尾膏半茶瓯，日投二剂。次日三朝，痘即疏朗，细碎者不知从何去矣，色亦可观，烦渴减半而热仍炽，有履底者三寸长寸余阔，见于两小股，按之板实而痛，以胭脂封贴，前方配大桑虫，每一服一枚；六朝眼封鼻塞；八朝行浆，履底松抬，前方减蝉蜕、桑虫加牛膝；十二朝忽思粉食，以糯米水圆食之甘，神情爽朗，自上而下，次第收结，履底成脓，减大黄、石膏加金银花、贝母；十四朝两小股腐烂作臭；念余朝全愈。  

一儿三岁，忽身热如炮，肤红若锦，烦躁啼号，次日痘即涌出，稠无隙地，两颊如泥沙，干红滞色，臂上镯痕，痘如累珠缠子，密密环绕；又有钱许大者，一在于肩，一在于胫，颗粒板实，界地连环紫滞，以必胜汤减蝉蜕、地龙加黄连，止服二剂。次日，头面周身即疏朗成颗，色俱明润，痘若改换，惟四处环珠形色如故，证亦未减。以一方服及十二朝，痘得次第应手，证亦逐日平复，以忍冬解毒汤调治收功。  

欧余方三岁一子，痘颇疏朗，却色滞干红，有平有陷，颗粒不松，至巅顶盘集，覆釜其形，是毒参阳位之一证也。以松肌透毒散和大桑虫，虽见起发，不能光壮，早欲用猪尾膏、化毒丹松之，因与一不韵者同事阻。及七日期，滞而更燥，陷而渐板，愁容可掬，不容复缓，前方减羌、防加荆芥、当归，临服和猪尾膏并化毒丹，连投二服，外用胭脂膏搽贴，身即壮热，头面焮肿，通身光壮，却彻夜无眠，以毒火潜伏日久，药与鏖战，以故不宁，药得其胜，气血畅达，故得焕发。不韵者，不谙是理。第见扰乱，归咎于生猪血而致变，料不能起，勇退而去，举家悲号。孰知猪尾膏最能透伏毒之深藏，毒血内瘀，非此不活。更有化毒丹潜消默夺而共济之，毒根自不容藏，次日即安睡。九朝浆行，壮热如燔，前方减白芷、蝉蜕、蜂房加黄连、生地；十一二朝渐渐收痂，猪尾膏遂撤，巅顶燥痒之极，仍不能寐，以荆芥穗、金银花、茵陈、大黄、地丁、甘草煎汤，止浴其顶，拭干，复以胭脂膏贴而痒即止。仍复贯浆，堆结甚厚，余热未和，痘痂亦燥，前方倍加生地，临服调牛黄半分，珠末一分，日进二服；至十五朝日渐回和，口内生疳，以忍冬解毒汤，外用消疳散，又数日痊愈。  

孝廉王乃老一公郎，未及三岁，体弱而兼病后，及见痘，蒙头锁项，攒胸攒背，两颧细碎，满腹斑点，皆紫背浮萍，痘色晦滞，宛似蒙垢，痘犯不治，不一而足，所希冀万一者，惟在初见，毒未有定位耳。以必胜汤，临服和猪尾膏盏许外，复以牛黄半分、珠末一分，总匀在内，日服二剂，次日色即有红意，两颧便成颗粒；四朝胸背觉磊落松绽，惟头与项布而不清，却亦松泛，腹斑渐淡渐退；六朝浮萍悉退，前方减葛根桃仁；八朝渐渐放白，但寝食俱艰，眉宇愁蹙　九朝浆行未能充溢，时或干呕，身热骤炽，声音半哑，以毒火涌泄也，以凉膈攻毒饮；十朝头面夹纸松抬，有脓浆渗漏，身浆几足；十二朝收痂少润，寝食仅半，眉宇未舒；十六朝燥痂复泛，口内生疳，以消疳解毒散，日吹三四次；二十朝外，方得全愈。是痘始以必胜，继以凉膈，佐以猪尾膏、化毒丹，总以攻毒导瘀而保元拓里，腐谈从不沟及，痘得保全而卒无亏本体，见有病病受如此。  

予一孙岁未满周，仲冬一日，忽然发搐，口眼歪斜，周身肉瞤筋惕，两眼仿徨，以清肝透毒散加羌活，临服调入牛黄丸七分灌下，逾时神醒，身即壮热；次日便见痘，头面细密如麻，上自肩至乳，下自脐至足，稠无隙地，但得成颗，中段绝无一点，此两截痘也，日夜叫喊不已，急以必胜汤减桃仁加当归，佐以猪尾膏，日进二头。服四剂后，大便去毒垢甚多，头面便成颗粒，身上渐得粗壮，大便日频，昼夜约去三十余次，继之清水若溺，夜即安睡，遂减大黄；至晚仍复叫喊，痘即奄驻，不得已而复用，晚又安睡。次日，浆势沛然，乳食大进，食之以糯米细圆，甚喜。十朝头面堆结甚厚，但欠肥润，神情大快，第身热未和，不免以大热一退，虚寒继至为虞，大黄不敢复用。停及一日，燥痒难禁，满面搔破，热血成流，又喊不绝口，与食则拒，要其所以然者，以痘犯两截，壅塞固闭之毒，余氛未殄，害仍窃发，不得以轻松者概论也，力主前方，第减葛根、红花、蝉蜕，加石膏、元参、黄连。是方服过十六朝，始得痊愈，胃口甚强，痘后精神颇旺。  

雉城臧以用，顾渚之孙也，幼时出痘，犯攒背，头面稠密如铺，肩背以上红深如绛，以下紫若胭脂，身体燔热，神情昏愦，以必胜汤，用生地两许，减红花加石膏、黄连；自三朝服及七朝，大便日去四五次，通身色转红润，背得松浮，减葛根；至十朝，头面浆足，背得腐烂作臭，余亦成浆，唇黑如煤，热犹火炽，一方服至十四朝而愈。时有同事，日以脾胃为虑，余曲谕之，得不拒有成。  

一邢姓者，六岁一儿，痘及五朝，全不起发，日夜躁乱，如蚓在灰，举家涕泣，以为必毙。痘颇疏朗，按之不松，根窠紫滞，顶陷而黑，至环跳处，攒聚如掌，犯鳞坐形，伏毒深藏，抗拒诸痘。始事者，但知疏肌透发，而不谙其故，毋惑乎畅逢无由，目淹滞而至猖獗也。急以穷源透毒散和猪尾膏，连投二剂；更以大桑虫酒浆调服二枚，外以胭脂膏贴，次日便觉松泛。又二剂，七朝痘即峻顶成浆，神即安爽，但环跳处松而未肿。服及十朝，浆涌连纸松抬如蒸饼。嗣以忍冬解毒汤，十二朝收结成功。  

一徐氏女四岁，痘期两日，甚匀朗稀疏，却陷而不松，紫而干滞，身热如烙，两腰贯珠环繞，而犯此证，是毒伏于肾，贯珠之最恶者也。日期尚浅，余痘尚疏，犹可挽回，恐此翁不明是理，乱之弗任。不期此翁止此一女，豫为痘计，属意已专，以予弗任，大恸哀恳，情甚悲切。以必胜汤加牛膝、黄连、石膏，稍用炒黑麻黄以行之，并和猪尾膏，连服二头汁，腰痛难忍，继之于汗而欲解，解后而痛即止，便云爽快。次日三朝，凡服药后景况，亦复如此；至八朝而痛不作矣。然其所以然者，伏毒之证，犯几朝败者，日期未至，毒虽暴烈，犹未作难，以其尚伏也，故尔得安。时师不谙而多忽，殆至发难时，毒已溃而无及矣。见于机先者，攻之而不容，其伏毒又盛而未肯遽降，药毒鏖战，自不能宁，至于药力战胜而贴然矣，何痛之有？嗣后放白成浆，腰间缠毒，统胀如连壳豇豆，浆亦满围，但炽热未和，饮食未半，前方减蝉蜕、桃仁、葛根、红花、麻黄，服及十二朝，日渐回和，收结痊愈。  

吾宗叔淡五岁一爱，烈热如炉，不及一日而痘即见于地角颔下，细如针头，而色近白，托腮之象未成，托腮之颖已露，正面周身所见，俱不成粒，色多矾红，彻夜躁乱，将来攒簇恶象皆所有者。痘邻于逆，所冀者，惟在初见。以必胜汤减桃仁加石膏、元参，日服三大剂头汁，即用胭脂膏封贴；次日正面与身即成颗粒，却无隙地，是方和大桑虫，每服一个，五朝神情得安；七朝圆绽肥红，地角颔下，隔纸松绽，亦得累累，前方减蝉蜕、干葛；十朝浆甚充满，惟壮热未和，盘晕焮红，饮食不进，大便日解五六次皆毒垢；十一朝，正面堆沙渐次收结，以及周身；十三朝，胃气顿开，痘痂尚燥，红晕未得全收；服至十六朝，诸象回春，始终以一方成之。才以忍冬解毒汤加生地，二十朝痊愈弗药。约用大黄二十余两，石膏二斤。  

一李氏子三岁见痘，两朝色似胭脂，顶陷不松，火热如烙，烦渴不已，至阳球攒簇，宛若荔壳，瑕内求瑜，惟磊落耳。以消斑快毒汤加大黄、石膏、桃仁、地丁、山楂，服及五朝得松；六朝红活，犹然绛色，前方减桃仁、蝉蜕；九朝浆足，红晕未淡，炽热复然，时生地已几十余两，黄连三两余矣。至十二朝，热得稍缓，红晕略淡，寝食亦以之而稍安，前方减石膏；十四朝，先收者疤赤而多浮皮，后结者焦痂而红晕犹附，体肤燥热如初。夫固余毒之先机也，不越二日，神即昏迷，从头至足，于空地及疤内重出一身，似痘非痘，不成颗粒，脚地模糊，色如尘垢，无一隙地，上则抱鼻，而更层累以及人中，下复囊球以及小便，紫肿痛楚非常，仍不能寐。稀粥与之则咽，不与则不思，而痘复始矣。较前局更恶，此名谓梼杌痘。梼杌乃恶兽，其性反复，痘与相类，故以是名。此痘古来有之，第罕见耳。以穷源透毒散减山甲、归尾，加桔梗、牛蒡、生地、黄连、金银花、青橘叶，临服调牛黄化毒丹钱许。四剂后色渐红而犹滞，囊渐壮而犹平；服及五朝，仍眼封鼻塞；七日行浆，通身渐渐堆沙收结，痂成一片；十余日而退及过半，头面黑硬坚牢，反不能落，其鼻耸抱如螺，拂及则痛，人中亦燥裂迸血，其小便龟头于中段肿处，顶出阳球老靥，抓肉爬肌，眉宇不舒，余热不解，前方重加生地两余、黄连二钱，以金银花汤煎药，服及月余而热始和，痂始松，以熟猪油调入官粉，沃其头面而得退，改形换相，非初退时面目矣。嗣后寝食俱安，调理收功。人中与阳球，俱阴阳交会之地，恶毒上下关锁，痘故如此。若不开辟于前，亦乌睹其后局若此也。  

严君弢一小爱，岁未满周，而痘邻于逆，先见于两鬓，攒簇如麻，继而头面通身，遍及无余，色近于白，而窠粒卒不松，体不甚热，而神情卒躁乱，似虚似实之间，然虚者伪而实者真也；兼于脉惕筋抽，不时干呕，两目预肿而预合，种种皆伏毒之象，而况抱鬓其形，伏毒已先昭于前乎？一不韵者，认为气虚，痘反有隐意，势甚猖獗，急以凉血攻毒饮，以当归易生地，减赤芍加山楂、地丁、甘桔，和桑虫一枚，日服二剂，四朝头面有松意，根窠稍有红晕，眼肿减半，闭而复开，生机在此。七朝身体壮热，头面起胀，顶白根红，眼封鼻塞，有行浆之势，大便日去六七次，身尚复然，余证未减，前方减蝉蜕、葛根，原用生地加黄连；服至十二朝，身得松透，寝食得半，下部痘疮板实，皮肉拥肿如炊，前药加牛膝、羌活，更以牛黄化毒丹，日以五分佐之，并大桑虫；至十八朝身浆始沛，并及足胫；二十余朝，上退下结，前证日愈，惟眉宇末舒，眼开有障，口内生疳，头角与小股，起一大毒如拳，以忍冬解毒汤加羚羊角、羌活、赤芍、地丁、胡桃，口内吹以消疳散，至月余痊愈。约大黄四十余剂，桑虫大小约有六十。  

张武老一继爱三岁，一日热如炮炽，次早即见痘，一齐涌出，稠无隙地，通身紫滞，神情躁乱，大渴不止。凡毒火燔灼于放标时者，是痘为火里苗。若不清其源，而但以疏肌透表为发，势必至焦黑而内溃矣。急以消斑快毒汤加大黄、石膏、桃仁，服及六朝，色转红活，颗粒亦松，炽热未减；至八朝，辰刻放白，午刻而浆即肥浓，以见血热之痘，患火不清，一清而转移之象勃然矣，寝食犹未能复，外以牛黄一分，珠末二分，以佐前方；至十二朝，发臭，炽热顿和，寝食俱安，渐收渐结，痂似松皮；嗣后又发血风疮，终不外凉血解毒之剂调治而愈。  

顾元仲六岁时，出痘颇匀朗粗绽，却红艳如绛，燥炙如火，腹内时痛，神情烦躁，彻夜不寐，此火炮于外而内又毒伏也。以清凉攻毒饮减红花加赤芍药；服至五朝痛止，肌润得睡，仍用前方加甘草；至七朝绛色渐淡，顶白而肥；八朝浆即肥浓，大便日解五六次，热亦减半，饮食渐想，前方去大黄、石膏、犀角，加连翘、元参；十朝头面先收，痂燥而白，其根底犹附线红，至晚身复壮热，睡不甚安，是后来余毒之渐也，复用石膏倍加生地，外以牛黄一分、珠末倍之，和于剂内，日进二服；至十六朝俱得平复。后用忍冬解毒汤，调治收功。  

雉城臧氏八岁一孙，身热如炙，口渴烦躁，痘甚稠密而色矾红，三日期矣。始事者，第以升发为透，干而几黯，躁乱愈甚，身无安放。以必胜汤，用大黄三钱，加石膏、黄连，日服二大剂；五朝头面红润，身尚未转；七朝面部放白，行浆通身，干而得润，神情半爽；八朝成浆而迅速黄熟矣。浆近板黄，凡血热之痘，烈火一透，浆无渐次，惟嫌太骤；浆无不满，惟虑板黄。板黄者，火褐倒靥之象也。倍大黄五钱，石膏、生地两余，三剂后，浆色润泽，大便日去五六次，饮食稍思，炽热未减。其外祖王氏至，见此药剂，大以为怪，停及一日，是晚躁乱如初；次日炮热更炽，身战如寒，浆殆变而躁实矣。悉如前方，连投二剂，振战即定；再剂而浆色复润，红晕亦渐收渐淡；服及十四朝，虐焰将熄，寝食渐安，遂弗药听其自回。厥后通身泛疤，环跳处起两痈如拳，痛楚非常，以忍冬解毒汤加羌活、赤芍，服及十余剂而愈。  

小莆黄元澄一郎，禀赋甚薄，时方二岁，出痘于癸酉春，体不见热，彻夜扰乱，叫不绝声，口腻如脂，痘无容针之地，晦色者如蒙垢，干红者似椒皮，颗粒不松。此毒伏于内，体故不热；叫喊扰乱，以气血受锢，神故不安；晦色椒红，表里双关，痘邻于逆者也。法当攻其伏，不使毒横于内，制其毒，使气血发煌于外，庶得挽回于万一。若以禀薄为虑，纵毒肆虐，是不知务者矣。以松肌通圣散加大黄减羌活、白芷；以其燥也，临服和猪尾膏半盏。服及三朝，如水浇石，大便日去六七次，眼即蒙闭，唇口肿硬，亦毒参阳位之一证也，前方佐以大桑虫，每剂一枚；服及六朝，身体顿热，唇黑如煤，痘色变红而却燥，仍以前方加生地、黄连，减蜂房、赤芍；至八朝，滞色悉退，放白而不能肥，烦叫依然，面肿若有退意，是伏毒未能净尽，而气血一时不能充达故也，权宜之际，减大黄、青皮，用参七分、芪一钱而暂充之，和入大桑虫一枚，二剂后，痘即肥泛，面即光荣，眼缝推脂，热却如火。凡热毒之证，乍虚乍乏，与虚寒之证不同，一唤即醒，醒当即止。今热如火，雄烈仍在，以消斑化毒汤减蜂房、赤芍，日投二剂；外以牛黄一分，珠末二分以佐之。服及十朝浆满；十二朝黑嘴松退，神情始安，乳食大进，痘痂终燥，身热未和；服及十六朝发臭，臂与膝生两毒，减生地加当归、金银花、贝母；念朝外俱得平复收功。  

有一朱姓之子三岁，痘在五朝，热如火熨，痘色紫艳，若花内鸡冠，唇裂迸，血亦紫，躁乱如蚓在灰，厥父母涕泣，以为必无幸矣。然犹可冀者，面目焮肿，虽紫能肥。速以必胜汤，重以大黄五钱，生地两许，加石膏亦如其数，减红花、蝉蜕；服及七朝，紫变为红，继即放白成浆，次日便老，更喜烈热渐解，前方去葛根、桃仁、红花，加元参重剂减半，又四剂回好。  

陈止宜长子出痘于幼时，颗粒亦朗，其顶平平，若为火熨者然。其色白如宿腐，盘晕焮赤，心烦壮热，因以涤邪救苦汤去泽泻加紫花地丁、生地黄、丹皮，日服二剂，大便日解二三次。次日三朝，佐以大桑虫，每日二枚。前方服及六朝，顶渐起而根脚渐活。陈之岳翁举其族中一同道至，以顶平而白，认为气虚，拘古法而傍日期，直用保元汤。幸止宜明理，信任弗贰。前方服及十朝，减滑石、红花、桑虫；服至十二朝，亦得次第奏效；十四朝收痂燥硬，身热未和，根底尚附线红，此热毒未尽，将来余毒之象也，倍用生地黄两余，外加石膏，亦如其数，并金银花、元参、贝母；至十六朝，余毒聚于颈项，肿痛非常，强直不能俯仰，周身泛疤，寝食俱废，又加地龙五条。一方服及念四朝，始得脱然全愈。  

王绍宾之孙伟之一子，三岁，痘密如铺，郛壳矾红，其顶黑如煤，俨若火焠者，大都居半，身无安放，然体不甚热，此乃毒伏于内也。余以必胜汤，每服和猪尾膏半盏；服及三朝，更和大桑虫以佐之；七朝顶与郛壳俱转红活，减桃仁、干葛、蝉蜕，加当归；八朝身体壮热，有放白成浆之势，饮食大进，神情开爽，见景象进长，恃为无恐，而药即懈弛。次日，仍复躁乱，燥痒难禁，两颧搔破，痘色变而紫滞，悔之无及，速以胭脂膏贴其破伤之处；前方加黄连，重以大桑虫一枚，和于剂内，连投二服，诸证减半，两颊脓水渗溢，痘色复转，继而成浆结痂，神情寝食俱安。以一方贯之十六朝而得收功。  

有一陈氏子五岁，见痘于隆冬，顶陷且深，时虽严寒，却烦渴躁乱，唇裂迸血，顶虽深陷，囊实根肿，而色干赤，此气血为热毒壅遏，不得申其领载之权，以故陷而不起，非寒凝不透，尤非气虚不峻也。一始事者不谙其理，徒以升发为事，累日不起；至六朝骤然作痒，手舞足蹈，竭定痒之法而莫禁，痘色更晦，频频干呕。此翁计无所施，谢绝去矣。据脓未成而痒沸，证固危笃，犹幸两颧擦而未破，更怜其未得对病之剂而竟弃之，觉为不忍。先以胭脂膏贴其两颧，以必胜汤减桃仁、地龙加黄连钱许、蜜炒麻黄二分，临服和大桑虫二枚，日服三头汁，大便去三四次，俱如胶漆，伏毒一松，头面即胀而痒遂定，上身亦起。又二剂色转红活而渴愈甚，体热更炽，是毒火发见之象也，下身犹热板滞，减麻黄加石膏。酷好橘，非此不乐，每服必五六枚。至十朝头面浆足，下部亦松，减葛根；十二朝头浆敛而身浆遍，饮食得进，神情未开，前方减蝉蜕、桑虫；十六朝诸证脱然，痂落过半，始易忍冬解毒汤调治；未及两日，身复炮热，眉宇复愁，肩发一毒，周身泛疤，复加黄连、赤芍，外又以牛黄化毒丹，日服钱许，至念四朝痊愈。  

朱石公五岁一孙，痘初见点，火热如炉，闷乱喘急，昏晕如迷，遗尿目闭，正面一片矾红，隐隐细如针刺者，目之有点，按之无粒，身上数点而色焦紫，势甚危笃。所冀惟在初见，以清凉攻毒饮，重以大黄减犀角加地丁、桃仁、蝉蜕，二剂后颧即透发成粒，通身俱透点成颗而且圆绽，惟色紫滞，神情半开。又二剂，颧即光泽，身犹未转；外佐以大桑虫，四朝，紫渐变红而未润；服及七朝，头面成浆，周身放白，胃气未开，前方减桃仁、红花、蝉蜕；九朝思食而壮热未减，盘晕焮红，重以生地两许，防其成火褐也；服及十二朝，诸证贴然，渐收渐退，后易忍冬解毒汤而愈。  

陈锡甫七岁一郎，痘见三朝，匀朗粗绽，色甚肥红而少淡，痘象颇佳，身却炽热愁容可掬，彻夜不寐，云胸膈闷而不快。假令伤食而然，痘其不能焕发矣。今红而且深，缘毒火涌盛，气血领载。然有及与不及，所不及者，毒在于内而故有此证。以涤邪救苦汤减红花、泽泻加地丁。四剂后，大便去三四次，胸膈便爽，睡卧亦安，热亦减半。因痘可观，攻不敢过，前方减大黄三剂；至七朝前态复然，痘觉停滞，求其故而未得，忽喉间冲冲欲吐，俄顷咯出浓痰于乃尊之手，痰热如沸，以见攻之未可已也，前方倍以大黄二剂，通身放白成浆，诸邪复退，惟热未和，一方服及十二朝痊愈。是痘因形色而忽其证，至变紫变黑而毙者，不可胜纪矣。  

凌长康一孙二岁，身不见热，蓦然左颧一报痘，脚地扁阔，色赤而干，中心黑陷，按之板实，身有三四点，似痘非痘，俱淡白色，已三日矣。寝食如常，神情如故。所以然者，以痘之所中有浅深，浅者其毒松，其出易，形圆而色润，深则反是矣。机虽萌动，全体尚伏于包孕之地而未发，故若未痘者然。及所报之点，却如此形色，若不杜患于将来，任其自至，有越六七日或八九日，有十余日外涌出如麻，非紫黯即椒红而不可救药矣。有所谓等伴痘者，即此是也。令将银针挑破，胭脂膏贴之，以必胜汤减桃仁、生地；服及五剂，日以大桑虫一枚而身始热，大便连去三次，通身透发，痘得疏朗，夺其势于末成也。窠囊尚不松泛，又四剂，圆绽光泽，标痘根抬顶腐，神情愁楚，以全躯毒涌，未得成熟也，前方减葛根、蝉蜕，服及十二朝收功。  

王洪崖一孙三岁，痘红如绛，热炽如火，彻夜不寐，急以凉膈攻毒饮，用生地黄三钱，大黄钱许，日投二剂；三朝，大解仅二次，剂轻不能驾驭，头面起二点飞浆，老黄如蜡，红艳渐滞，前方用大黄三钱，生地七钱，石膏两许；连投二剂，挑破飞浆，点以胭脂膏，是晚得卧，热亦稍和，重剂减十分之三；五朝又起飞浆十数点，景色复然，仍以重剂服；至七朝放白；八朝成浆，寝食俱安，惟热未减；十朝浆老头面有敛意，红晕未淡；十二朝足小股起一痈如桃，夜复不寐，以胭脂膏敷其四围，剩出其顶。一方至十六朝出浓，诸证平复。口生痘疳，佐以消疳解毒散吹之；方易忍冬解毒汤调治痊愈。  

一施氏女十三岁，痘患血热气滞，窠粒不松，红盘肆溢，遍体如霞。以贫窘不事医药，八朝涌泡，几三分之一，余俱平板；九朝泡俱破伤，其浮皮有如麦壳破伤之色，干赤有如肤剥，火热如炮，痛楚非常，衣衾难动，证在垂毙。厥父母哀号悲切，余怜其坐视以贫而就死地，未免希援于望外。以生地两半，石膏一两，大黄三钱，与众药同煎三钱，临起投下，余佐以荆芥穗、地丁、赤芍、山楂、青皮、木通，投下二剂，连解六七次，破伤处俱有浓水湿润，平板者略觉松浮；又二剂通身毒化成浆，顿思饮食；再剂而热减半，渐渐收结；发痈发斑，以忍冬解毒汤痊愈。  

雉城周彝仲一子五岁，出痘于初夏，大热如火，烦渴不止，两颊通红，隐隐如针砂，身上稠密如铺，干红滞色。二三同道，以危疑而推委。彝仲忧虑而致废寝食。余慰之曰：毒火诚烈可畏，幸得发扬，治之得宜，当无患者。主翁称谢不已。以凉血攻毒饮，加黄连三钱，生地六钱，连投三头汁。次日颧上累累成珠，第燔热更炽，前方加石膏七钱，黄连四钱，每服和大桑虫一枚。时有徐培者至，与余甚合。是方服及八朝，色得红润，前方减干葛、蝉蜕、红花；九朝放白成浆；十朝正面便有敛意，及盘晕未淡，炽热未和，恐防火褐，重以生地、石膏各两半，黄连五钱，以制阳光，不令骤敛毒复归于内耳。血热之证，不虑难收，惟虑热毒未清，干收为患，不得以九回十褐同论也。服及十三朝，面痂已老，身靥将半，胃气渐开，热亦稍和。有一友用白芍钱许，助其收敛，是晚烦扰不寐，未必因此作祟，见血热之不可为收敛计也。次日头面赤肿，身热复炽，烦扰如初，是余毒涌发之象，悉如前方加蝉蜕，日服三头汁。次日十五朝，发出血疹红斑，自头至足，无不遍及，夜即安睡，神复开爽而热未和。是方服至十七朝，方得霍然。以忍冬解毒汤加羚羊、谷精草，以目白红也。念朝外全愈。  

丁巳，先君治一痘，十二岁，皮薄色淡，顶平脚塌，始以透发，继而大剂保元汤加芎归淮地膏，得以成浆。至十朝不思饮食，主翁疑以过补。先君曰：果尔浆必苍老，痂必燥硬，体或烦热，种种反是，焉得云过？以纳谷散，重以参、朮各五钱，胸膈豁然，胃气大开，无物不想，收痂落靥而愈。  

戊午，钱氏一女，年十五，适值经后，痘出甚密，松而囊薄，红淡而干，身体温和，人若失志，睡中时独语二三句，气血两虚，心神不足之证。始以养荣透毒汤，四剂后，痘虽起发，形与色俱不振；四朝即以保元拓里，人参每剂二钱至六钱，黄芪四钱至一两，芎、归、熟地亦俱重剂；服及十朝，浆仅七分；十二朝，寝食得半，痂不甚厚，疤欠光泽；十四晚，彻夜不寐，语言不清而无头绪。父母疑以过补使然。果尔身必炽热，气必雄猛，痂必燥硬，渴而思冷，脉按洪数有力，如是不寐，方是火毒内扰。种种反是，缘以痘本不足，而又值经后，明属心舍空虚，以宁神解毒汤加柏子仁，用参四钱，二剂即愈。  

庚申，一儿四岁，痘在八朝，浆色淡薄而滞，根盘红淡而干，神倦而不容安，似躁而不能逞，身凉指冷，咬牙不已，兼有战意，毙可立待。厥父母呼天号地。始事者，曾以保元轻而无效。余用参三钱，芪四钱，嫩鹿茸膏、淮熟地膏各半盏，熟附五分，佐以芎、归，外山楂三钱以行其滞，连进二头汁；更以大桑虫一枚，服后若时雨之化，薄者厚，淡者浓，滞者润，冷者温，咬牙顿止，神情遂开。嗣后去茸、附，前剂分量减半。十二朝左臂发一痈，以忍冬解毒汤调治收功。甲子以来，是证不概见矣。  

余荆，己酉仲秋，忽壮热如火，次日即见痘，细如芥子，色似胭脂，余是时未谙此道，先君以升麻葛根汤加蝉蜕、山楂、牛蒡而升发之；二剂后，狂烦谵语，先君以犀角地黄汤加荆芥、木通、蝉蜕，以大桑虫一枚，三剂后，热即和，神即静，周身起胀而顶即白，以见曩时毒火之易退听如此。时怀娠七月，惟恐里虚，即以保元汤加芎、归、淮熟地、白芷、僵蚕，日投二剂，每剂用参二钱。其如痘密无缝，气血不继，至八朝头面灰白如锡皮，通身浑如嫩腐皮无二，摇头鼓颔，寒战非常，危在瞬息。先君以参、芪各一两，芎、归各五钱，熟附二钱，肉桂一钱，熟地膏二盏，傍晚投下，战即稍定，沉沉睡去，至夜半大有转机，醒来思食与粥，两碗不餍所欲。次早又一剂，午后通身浆足，身体和暖，不复战矣，前方去桂附，参芪减半。十朝腐烂作臭，脓水淋漓，以败草散收之，约用一斗。饮食大进，神气日爽，以参归化毒汤全愈。论胎前热剂在所大忌，况桂附而重用乎？然痘犯大虚大寒，而不权其当务之急，势必不起，可有身外之胎乎？母安则子安，理盖如此。又当究其所以宜尔者，以其灰也，白也，湿也，皱也，身凉而神萧索也，若是亢极作战而混治焉，其害可胜道哉！  

严贞生一子三岁，出痘于壬戌，八朝清浆，未半而痒沸，禁止不定，面几破碎，眼将露缝，大便艰塞，粪少垢多，日去三四次，囊窠嫩薄，体不燥热，红晕则肆溢如霞，身无安放，所谓气虚血旺者非乎？至频解多垢，总气虚不能化毒，毒不成脓，而故垢从便出也。急以胭脂膏贴其两颧，用淮生地五钱安置其血，人参三钱、黄芪四钱振作其气，僵蚕、白芷、大桑虫为催浆托顶之佐，白芍五分束其游行，山楂四钱、木香三分以行其滞，傍晚投服即睡着。夜半又一剂，次早盘即归附，浆即肥浓，眼缝堆脂，正面堆沙，便亦减半。嗣后收痂，落靥不脱，保元清解，易若破竹收功。  

冯素若一子三岁，其时丁巳，痘出甚密，人静身温，囊壳不老，顶白而不肥，盘红而干淡，六朝眼合不紧，鼻塞而松，起而少胀。夫固已见气血两虚矣。七朝滑泻，日去三四次，淡黄其色，口渴不已，停饮于中宫，水声漉漉，又见土虚不能制水矣。始事者，因燥渴干红，且囊壳无浆，不敢实脾，恐益其燥。不知燥而实者，火烁金也，宜制阳光而金自平；燥而虚者，土不生金也，宜固中央而燥自解。况痘赖气煦血化而成浆，气血之源在于脾胃，今泻而身温，渴而停饮，红而干淡，囊薄而静，种种不足，见乎其间，乌可齐其末而不揣其本也？以实脾固本汤，用参二钱，加黄芪三钱，暨姜枣，连投二剂，转机及半；又二剂，十转其七，浆不甚浓，却亦堪回。嗣以五味异功散加防风、白芍收结而愈。是证今不概见矣。  

一儿三岁，痘在八朝，脓浆满足，盘晕焮赤，忽生振战，衽席皆动，按其身热如炮，此亢阳作战也。以清凉攻毒饮，用石膏五钱，生地八钱，黄连一钱，大黄五分，减红花、地龙、犀角，加姜一小片，以行重寒之剂，连投二头汁，其战即止；又二剂，红晕渐淡；至十二朝，热得和平，收功弗药。  

朱元卿之长子，幼时痘犯血热之证，自放点以至成脓，极其凉血解毒清火。浆甚浓厚，至收靥时，大便忽频，日去二十余度，至次日，难以数纪。乳母与婢辈，苦以秽恶不堪，嫌以寒凉太过而然。乌知热毒下利之理？果因寒凉，身体不宜炽热，唇口不宜焦裂，神情不宜烦躁，痂皮不宜燥硬，今种种其然，脾岂虚寒者乎？以泻黄纳谷散加地丁、金银花、贝母，服至十四朝，左颧顿起一大痈如桃，大便即止，诸证减半；更以牛黄一分，珠末二分，调入化毒丹内，用贝母汤，送服。十六朝，脓自口出，前方减生地加连翘、甘草，十八朝全愈。是证难以笔记，聊附其一，以证其概耳。  

吾郡吴二公祖有孙四岁，痘稠密而气血两虚，五朝以保元汤加芎、归、淮地而得成浆，终不肥浓；八朝发渴，频频思饮，与之盏许即拒，俄顷又干，身热不壮，神情懒倦，便亦不实，以补液汤加芪、朮、姜、枣；服及十朝，渴得渐解，脾气亦实，减诃子、黄芪，加茯苓、白芍；十四朝眼白起红障多泪，以奏凯和解饮减当归、牛蒡，加甘菊、谷精草调治收功。  

沈同袍治一痘证，放点以至起胀，干红晦滞，平者半，陷者半，身凉而神却躁，频频腹痛，欲解不解，此毒火遏郁使然，以松肌活血攻毒；服及五朝，大便连去四五次，火毒一松，身即壮热而神静，色转深红，发渴不已，重以攻毒清火；八朝放白成浆，险变为顺。与一不韵者同事，惟恐虚寒继至，减大黄、石膏，二剂前证复然，更多不寐而渴更甚，仍如前方，十四朝渐安渴解，十六朝调理收功。  

顾韫翁一子四岁出痘，属血热毒盛，放点色似胭脂，浆老盘犹焮赤，结痂燥硬干焦，始终壮热烦渴，初朝即以凉血清火攻毒，进药甚艰，服不及半，至热毒难清，喜得进牛黄化毒散不拒，日服钱许，自七朝服至十六朝，热毒渐减，几一月始得全愈，热渴难解如此。若魏氏论渴云：火非虚不发，一以保元汤加麦门、五味，欲壮水之源以制阳光，理固有之，其可以概施也耶？  

一女七岁，痘未见点，壮热如焚，静则燥炙如烟，一转侧而汗即沾衣，俄顷即燥，动即复然；次日见痘，细密如麻，紫艳与矾红各半，烦渴躁乱，以凉血攻毒饮减山豆根加紫草，服及四剂，颗粒分明而汗即止；五朝头面肥润；七朝通身放白行浆，自上而下，景象颇佳，但烈热如故，绝不思食，神情尚楚；前方服至十朝，胃气略开，夜卧将半，头面收结，痂色干燥，身上将靥，而红晕未收，热终未减；前方减紫草，服及十二朝，通身复汗如蒸，逾时而燥热等证，与夫寝食神情蒙蔽之象顿开矣。方易前方，以忍冬解毒汤调治收功。然变幻之证，难以悉载，能以数项推类以尽其余，庶不为似是者误矣。  

韩人谷一子三岁出痘，十二朝绝不思食，筋抽脉惕，彻夜不寐。始事者，以胃弱心虚，以宿夜曾受惊恐，药以安神开胃而愈甚。邀余往视，痘甚磊落，第热尚如烙，盘晕焮赤，脓囊大半为烈火燔灼而焦，宛若螺靥，神情散乱，而毒已归于内矣。其未变者，犹然圆绽肥黄。余曰：是痘热毒未清，未宜收敛，以故痂如螺靥，黑而又薄，是倒靥而非正收也，奈何？此友毅然曰：君不见其脓之满足耳！脓老自是当回。愉然信为无恙。余遂别，是夜即毙。  

潘氏五岁一爱，痘犯血热，十朝壮热未和，脓成未熟，红晕未淡而即干收，宛如火焠，其两颐平敛，痂燥而薄，面犹赤肿。始事者，亦知其为热毒已清解于前矣。第清而未畅，次日又便利作痒，似乎补泻难施。谢事去矣，势在累卵。但血热尚炽，证必因之，自无两局，以涤除救苦汤减大黄、红花加地丁、生地，外以牛黄一分，珠末二分，即以药调送，两颐以胭脂膏封贴，服二剂而痒定，四剂后平陷俱松，燥黑者转而滋润矣。减青皮加金银花，至十四朝，热和神爽，大便顿止，寝食俱安，遂以忍冬解毒汤调治收功。  

己未，有一陈氏子四岁，痘甚稠密而且一齐涌出，但得分珠顶平脚塌，囊薄色淡，人静身凉，种种犯气血两虚之证。四朝乘气血尚未离散，即以保元汤，人参一钱，黄芪钱半，加芎、归、淮熟地、山楂；六朝顶起而囊不苍，盘红而色终淡，眼欲合而未紧，鼻将塞而犹通，进不勇者防退速，前方倍以参、芪加河车、鹿茸二胶，方得行浆，终不能肥；九朝寒战浆色腐白，前方重以参四钱，芪六钱，更以熟附六分，肉桂四分，浆转肥浓；十朝渐收渐结，寝食渐安，见景象得转，以艰于进药，姑恤停止；十二朝，忽眉宇不开，是晚卧不能安；次日曲池二穴俱发一痈，其色淡白，按之不热，拂之痛甚，以加味内托十宣散，四剂后方红活；三日后不溃亦不退，以参芪仅钱许，故淹滞如前，重以三钱一剂即溃。左肩与右肋，又起一毒，红肿且热，以毒未尽，故复发。此得气血振作，故热而红肿，是已十八日矣。前方减参芪俱半，以胭脂膏涂贴，留出其顶，渐消平复。聊记其一，以见大意。血热之余，已散见于前，不赘。  

有一许氏之室，怀娠四月，身忽大热如火，不一日而见痘，稠无隙地，细碎如麻，躁乱不宁，胸膈迷闷，痘邻于逆。所可取者，色得肥红耳。犹在初见，余欲攻毒导瘀，兼清肌疏透，庶几内毒一松，得分颗粒，未必非挽回之一机也。厥夫惑于不韵者之言，执意不欲。予辞弗药。九朝而毙，而胎卒壅。其所以壅者，岂脾虚血弱之故，烈毒内攻，热血煎熬，脏腑且溃，而胎有不堕乎？况小产者亦多矣，何尝堕而必毙？则知其堕也以毒，而毙亦以毒也欤！  

一友朱良老其阃怀娠六月，出疹于隆冬，躁乱不宁，燔热如火。道中一友，以宽气养血安胎为主，佐以甘桔、牛蒡、蝉蜕、荆芥，疏肌透发，三朝疹非不透，热终如火，烦渴不已，嗽而增喘，彻夜无眠。至五日不惟不寐，并不能就枕，不惟喘急，并不能出声，面如土色，目睛直视，手指厥冷，渴想西瓜，六脉绝无影响，其娠追下，小腹痛楚难禁，身无安放，立刻可毙。举家但愿得母无恙足矣。余殆弗药，惜其未得一对病之剂。觉有不忍，为热肠所迫，以大黄五钱，石膏一两，滑石、生地各七钱，炒黑麻黄三分，佐以赤芍、丹皮、牛蒡、荆芥、地丁、木通、甘桔，以芦笋煎汤代水，二剂后诸证稍缓，遍觅一大西瓜，陆续以济其渴。又二剂，其疹又透，诸证减半，而娠不追下矣。前方减麻黄，仍以二剂，面颜顿转，喘定而得伏枕，热渴亦杀大半，娠即安然。但咳嗽不止，前方去大黄、赤芍、丹皮，减石膏、滑石及半，加元参、花粉、黄芩、金银花，二剂热渴俱平，胃气大开。据垂毙重证，幸而复生。尚须调理，见安和而遂弗药。越数日后，娠复不安，但不追下，饮食减半。复有余热，口内生疳，以消斑快毒汤，减蝉蜕、丹皮、赤芍，加金银花、花粉，佐以消疳散吹之，痊愈。是证所用汤剂，据常格胎前所大忌者，而得既保其母，并安其娠，见有病病受，不第无损于胎，正见所以安之之妙。疹与痘虽异，其所异者，惟气虚痘耳。若烈毒之证，原同一轨，令是证但留其母，犹畏大黄等味，利害并存，尚费踌蹰，竟尔子母俱全，凡志医者，可不深思而潜玩也耶？有怀娠而宜峻补回阳者，若余荆之证可征矣，不赘治验。  

余甲寅生一儿，百日内生肥疥疮，曩时亦惑于人言而不敢治，渐渐通身布满，无容针隙地，日夜啼号，乳食减半。余思痘固当虑，尚在日后，而况未确，疮毒如此猖獗，危在旦夕，孰缓孰急，当务自在。选合掌丸如前法治之，内以忍冬解毒汤减红花加黄蘗、生地、元参，治及半月而愈。后来出痘颇密，而透发甚易，人言不足凭如此。  

严琢庵、吾宗僴如、茅奕启诸人之子，俱百日内生胎毒疮，其疮成晕成圈，中低陷而圈浮突，宛如梅毒，目之可畏。有绕脐者，有在耳畔者，有绕肛门者，余处难以数纪，俱以牛黄八宝丹五分一丸，日进二服；外以化毒丹，调入胭脂内一一贴之，周时一换；更佐以忍冬解毒汤加羌活、元参、黄蘗、桃仁、赤芍，减红花，与丸间服。乳母忌鱼腥面食姜椒。奕启子几百日而愈。僴如子愈而复发，几及两载而痊。惟严琢庵所藏牛黄，金光宝色，川中亦不偶者，内服与外治，两倍于二子，不及两月痊愈。嗣复出痘，皆收功无恙。  

臧顾渚一孙生双胎，先下地者，三朝便生毒疮，细似针沙，赤如红霞，三日后连成一片，一擦而肤剥去，遍体如焚，以痘前疮当任其生，不事医药，十数朝即毙。其次焉者，于十朝后亦发此疮，与前无异。余曰：是疮于母腹中，受积热积毒而发，名为血霞疮，治之不早，有性命之忧，不但不利于痘也。余言及此，追悔无已。云：初生者，昨已毙于疮矣，今治之可无恙乎？余授双仙化毒丹并牛黄八宝丹二方，一治其内，一治其外而愈。厥后出痘，何尝受治疮之累？如此治验，难以笔记，聊存一二以证焉耳。  

吾郡中有爵尊望重年逾五旬者一乡绅，止有一子，两月内生胎毒疮，与前三证宛肖，竟凭老妪婢尼之言，以痘前疮宜发不宜医，反令乳母食鱼鲜鸡笋以发之，其疮日盛。延一不韵者，以是疮似梅毒，与大人梅疮同治，用川椒一两、全蝎五钱与乳母，假道于乳，亦妄冀震拔其毒，服及过半，其疮愈大，圈愈突，陷愈深，隙地复增，血点细疮，无不遍满，炽热如火，肤赤如霞，目红口燥，彻夜烦扰，邀余往视，势猖獗矣。以两月芽儿如是之毒，如是治法，不觉为之怆然。予大戒其乳母忌口，急录牛黄八宝丹方，令速修合，将如治三家之法治之，容或可挽。先以消斑化毒汤减蝉蜕，二剂后，猖獗之势亦得稍缓。嗣复听卜云：爻象无咎，但别有天医。以余方为废纸，老妪辈仍复主张将所余震发之剂罄尽，当忌之物大啖，遂至不救。惜哉！  
