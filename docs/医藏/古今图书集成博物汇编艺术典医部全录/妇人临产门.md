古今图书集成医部全录卷三百八十八

妇人临产门

　　　　黄帝素问

　　　　　腹中论

　　帝曰：何以知怀子之且生也？岐伯曰：身有病而无邪脉也。　　【注　夫气主生物，血主成物。怀子者，血气之相和也。且生者，谓血气之所以成胎者，虚系于腹中而无经脉之牵带，故至十月之期，可虚脱而出。当知月事怀妊之血，在气分而不在经脉也。身有病者，月事不来也。无邪脉者，血气和平也。】
　　　　脉经 【晋　王叔和】

　　　　　离经脉

　　怀妊离经，其脉浮，设腹痛引腰脊，为今欲生也。但离经者不病也。又法，妇人欲生，其脉离经，夜半觉，日中则生也。
　　　　千金方 【唐　孙思邈】

　　　　　产难论

　　产妇虽是秽恶，然将痛之时，及未产已产，并不得令死丧污秽家人来视之则生难，若已产者则伤儿也。凡欲产时，特忌多人瞻视，惟得二三人在旁，待产讫，乃可告语诸人也。若人众看视，无不难产。　　凡产妇，第一不得匆匆忙怕，旁人极须稳审，皆不得预缓预急及忧悒，忧悒则难产。若腹痛，眼中火生，此儿回转未即生也。儿出讫，一切人及母，皆忌问是男是女，勿令母看视秽污。
　　　　妇人良方 【宋　陈自明】

　　　　　将护孕妇论

　　凡妊娠至临月，当安神定虑，时常步履，不可多睡饱食，过饮酒醴、杂药。宜先贴产图，依位密铺床帐，预请老练稳婆，备办汤药器物。欲产时，不可多人喧哄怆惶，但用老妇二人扶行，及凭物站立。若见浆水，腰腹痛甚，是胎离其经，令产母仰卧，令儿转身，头向产门，用药催生坐草。若心烦，用水调服白蜜一匙。觉饥，吃糜粥少许。勿令饥渴，恐乏其力。不可强服催药早于坐草，慎之。
　　　　　月空方位例

　　正月、三月、五月、七月、九月、十一月在丙壬。　　二月、四月、六月、八月、十月、十二月在甲庚。
　　　　　逐月安产藏衣忌向方位

　　凡安产藏衣方位，并于卧阁内分布。《太平圣惠方》云，凡妊妇初入月，便写产图一本，以朱书某月某日，空贴在某位。如正月在丙壬，可于壬位安产妇床帐；丙位藏衣之类，贴产房北壁。若值闰月，只看节气用之。又云：每月产图，有雷公、招摇、运鬼力士、天狗、轩辕、大时、咸池、丰隆、吴时、白虎、大夫、天侯、狂虎，凡此十三神，并从月建易其位。所谓月空者，按《内经》云：月廓空无写。王冰注云：论月轮中空日也。即非十三神之数。今《太平圣惠方》以六阳月在丙壬，以六阴月在甲庚，正如《外台》所言：正月在丙壬，至十二月在甲庚之类，其理一也。但《外台》言之详，《圣惠》言之简，今人多从其简。或云：凡逐月安产藏衣，并向月德、月空方位，所有十三神煞，并从节气更换。若交次月节，便作次月用书产图者非也。假如正月十四日立春，若妊妇十三旦乳卧，岂可作去年十二月用？必依月分用之乃是。若依节气使换，则天德、月德所在差矣。然月空与任谓之中天空颇相类。议者以为天空者，非十三神之数。盖课中有天乙，贵人其位无可与对者，故此空是谓天空。值此神百事不宜，止宜安产妇床帐藏衣之类耳。《集圣历》云：天德正月在丁，二月在坤，三月在壬，四月在辛，五月在干，六月在甲，七月在癸，八月在艮，九月在丙，十月在乙，十一月在巽，十二月在天。　　又《堪舆历》有游年、白虎、杀神在太岁后一辰。如太岁卯，则白虎在寅，余仿此推之。若产及藏衣犯之，则子母皆不利。　　 【王子亨云：《难产逆生论》称犯一切神杀固有是理。然亦有自然难产，儿自逆生者，及产肠俱下者，产已则复如故。此非疾病所致。气血所主，天下之理，盖有不可穷诘者，亦宜知之。】　　　　　　　安产藏衣十三神吉凶方位　　见图
　　藏衣 　安产 　  运鬼力士　雷公　招摇　轩辕　　吉方　 吉方　   大时　咸池　丰隆　吴时　天狗　　　　　　　　　狂虎　天侯　大夫　白虎
　　正月　壬丙艮寅寅卯辰辰辰午申酉戌　　二月　坤 【甲庚】 干亥卯子丑未巳酉巳戌亥　　三月　丙壬坤申辰酉戌戌午子寅亥子　　四月　甲庚巽巳巳午未丑未酉亥子丑　　五月　丙壬艮寅午卯辰辰申子申丑寅　　六月　庚甲干亥未子丑未酉卯巳寅卯　　七月　丙壬坤申申 【子酉】 戌戌戌子寅卯辰　　八月　 【庚艮】 甲巽巳酉 【酉午】 戌丑亥卯亥辰巳　　九月　丙壬艮寅戌卯辰辰子午申巳午　　十月　庚甲干亥亥子丑未丑卯巳午未　　十一月　 【壬巽】 丙坤申子酉戌戌寅午寅未申　　十二月　庚甲巽巳丑午未丑卯酉亥申酉
　　　　　推妇人行年法

　　生气方　产妇宜向之坐卧，及产帐向之开门，大吉。　　反支月　遇此月即铺灰，上用牛皮或马驴皮讫，铺草，勿令恶血污地，吉。　　祸害月　不得于其上产，又不得向之二便，避之大吉。　　绝命方　不得于其上产，又不得向之大小便，避之大吉。　　悬尸日　遇此日产不得攀绳，宜悬马辔攀之，大吉。　　闭肚方　临月至满月并不得向之大小便及弃不净之水，谨之吉。　　八肛方　产帐不得向之开门，忌之大吉。
　　生气方 反支月 祸害方 绝命方 悬尸日 闭肚方 八疘方 产母 卦宜 宜唤
　　十三岁行年在庚申坤 【正、七月】 　离巽 【辰戌日】 　在正西偏北辛　在正东偏北申　黄色衣西南首　西南方黄衣师看产　　十四岁行年在巳未离 【二、八月】 　坤兑 【卯酉日】 　在正北偏西壬　在正北偏东癸　赤色衣正南首　正南方赤衣师看产　　十五岁行年在戊午坎 【三、九月】 　干艮 【丑未日】 　在正东偏北甲　在正北偏西壬　黑色衣正北首　正北方黑衣师看产　　十六岁行年在丁巳震 【四、十月】 　艮干 【丑未日】 　在正东偏北甲　在正西偏北辛　青色衣正东首　正东方青衣师看产　　十七岁行年在丙辰艮 【五、十一月】 　震艮 【子午日】 　在正东偏南己　在正南偏南庚　黄色衣东北者　东北方黄衣师看产　　十八岁行年在乙卯干 【六、十二月】 　坎震 【巳亥日】 　在正南偏东丙　在正南偏西丁　白色衣西北首　西北方白衣师看产　　十九岁行年在甲寅兑 【正、七月】 　巽离 【辰戌日】 　在正南偏西丁　在正南偏东丙　白色衣正西首　正西方白衣师看产　　二十岁行年在癸丑巽 【二、八月】 　兑坤 【卯酉日】 　在正西偏南庚　在正东偏南乙　青色衣东南首　东南方青衣师看产　　二十一岁行年在壬子坤 【三、九月】 　离巽 【寅申日】 　在正西偏北辛　在正东偏北甲　黄色衣西南首　西南方黄衣师看产　　二十二岁行年在辛亥离 【四、十月】 　坤兑 【丑未日】 　在正北偏西壬　在正北偏东癸　赤色衣正南首　正南方赤衣师看产　　二十三岁行年在庚戌坎 【五、十一月】 　干艮 【子午日】 　在正北偏东癸　在正北偏西壬　黑色衣正北首　正北方黑衣师看产　　二十四岁行年在己酉震 【六、十二月】 　艮干 【巳亥日】 　在正东偏北甲　在正西偏北辛　青色衣正东首　正东方青衣师看产　　二十五岁行年在戊申艮 【正、七月】 　震坎 【辰戌日】 　在正东偏南乙　在正西偏南庚　黄色衣东北首　东北方黄衣师看产　　二十六岁行年在丁未干 【二、八月】 　坎震 【卯酉日】 　在正南偏东丙　在正南偏西丁　白色衣西北首　西北方白衣师看产　　二十七岁行年在丙午兑 【三、九月】 　巽离 【寅申日】 　在正南偏西丁　在正南偏东丙　白色衣正西首　正西方白衣师看产　　二十八岁行年在乙已巽 【四、十月】 　兑坤 【丑未日】 　在正西偏南庚　在正东偏北乙　青色衣东南首　东南方青衣师看产　　二十九岁行年在甲辰坤 【五、十一月】 　离巽 【子午日】 　在正西偏北辛　在正东偏南甲　黄色衣西南首　西南方黄衣师看产　　三十岁行年在癸卯离 【六、十二月】 　坤兑 【巳亥日】 　在正北偏西壬　在正北偏东癸　赤色衣正南首　正南方赤衣师看产　　三十一岁行年在壬寅坎 【正、七月】 　干艮 【辰戌日】 　在正北偏东癸　在正北偏西壬　黑色衣正北首　正北方黑衣师看产　　三十二岁行年在辛丑震 【二、八月】 　艮干 【卯酉日】 　在正东偏北甲　在正西偏北辛　青色衣正东首　正东方青衣师看产　　三十三岁行年在庚子艮 【三、九月】 　震坎 【寅申日】 　在正东偏南乙　在正西偏南庚　黄色衣东北首　东北方黄衣师看产　　三十四岁行年在己亥干 【四、十月】 　坎震 【丑未日】 　在正南偏东丙　在正南偏西丁　白色衣西北首　西北方白衣师看产　　三十五岁行年在戊戌兑 【五、十一月】 　巽离 【子午日】 　在正南偏西丁　在正南偏东丙　白色衣正西首　正西方白衣师看产　　三十六岁行年在丁酉巽 【六、十二月】 　兑坤 【巳亥日】 　在正西偏南庚　在正东偏南乙　青色衣东南首　东南方青衣师看产　　三十七岁行年在丙申坤 【正、七月】 　离巽 【辰戌日】 　在正西偏北辛　在正东偏东甲　黄色衣西南首　西南方黄衣师看产　　三十八岁行年在乙未离 【二、八月】 　坤兑 【卯酉日】 　在正北偏西壬　在正北偏东癸　赤色衣正南首　正南方赤衣师看产　　三十九岁行年在甲午坎 【三、九月】 　干艮 【寅丑日】 　在西北偏东癸　在正北偏西壬　黑色衣正北首　正北方黑衣师看产　　四十岁行年在癸巳震 【四、十月】 　艮干 【丑未日】 　在正东偏北甲　在正西偏北辛　青色衣正东首　正东方青衣师看产　　四十一岁行年在壬辰艮 【五、十一月】 　震坎 【子午日】 　在正东偏南乙　在正西偏南庚　黄色衣东北首　东北方黄衣师看产　　四十二岁行年在辛卯干 【六、十二月】 　坎震 【巳亥日】 　在正南偏东丙　在正南偏西丁　白色衣西北首　西北方白衣师看产　　四十三岁行年在庚寅兑 【正、七月】 　巽离 【辰戌日】 　在正南偏西丁　在正南偏东丙　白色衣正西首　正西方白衣师看产　　四十四岁行年在己丑巽 【二、八月】 　兑坤 【卯酉日】 　在正西偏南庚　在正东偏南乙　青色衣东南首　东南方青衣师看产　　四十五岁行年在戊子坤 【三、九月】 　离巽 【寅申日】 　在正西偏北辛　在正东偏北甲　黄色衣西南首　西南方黄衣师看产　　四十六岁行年在丁亥离 【四、十月】 　坤兑 【丑未日】 　在正北偏西壬　在正北偏东癸　赤色衣正南首　正南方赤衣师看产　　四十七岁行年在丙戌坎 【五、十一月】 　干艮 【子午日】 　在正北偏东癸　在正北偏西壬　黑色衣正北首　正北方黑衣师看产　　四十八岁行年在乙酉震 【六、十二月】 　艮干 【巳亥日】 　在正东偏北甲　在正西偏北辛　青色衣正东首　正东方青衣师看产　　四十九岁行年在甲申艮 【正、七月】 　震坎 【辰戌日】 　在正东偏南乙　在正西偏南庚　黄色衣东北首　东北方黄衣师看产　坐产时更用后法
　　　　　体元子借地法

　　东借十步　西借十步　南借十步　北借十步　上借十步　下借十步　　壁方之中四十余步，安产借地，或有秽污，或有东海神王，或有西海神王，或有南海神王，或有北海神王，或有日游将军、白虎夫人，远去十丈；轩辕、招摇举高十丈；天符地轴入地十丈。令地空闲，产妇某氏安居无所妨碍，无所畏忌，诸神拥护，百邪速去。急急如律令，敕。　　 【前项借地法，于入月一日朱书一本，贴产妇房内墙壁上，更不湏避忌神杀也。】
　　　　　禁草法

　　铺草及毡褥讫，即咒曰：铁铁汤汤，非公所当。是王一言得之铜，一言得之铁，母子相生，俱蔑铁。急急如律令。
　　　　　禁水法

　　欲产时贮水，咒曰：南无三宝水。水在井中为井水，水在河中为河水，水在器中为净水，水在法中为真水。自知非真，莫当真水。　　以净持浊，以正治邪。日游、月杀，五士、将军，青龙、白虎，朱雀、元武，招摇、天狗，轩辕、女妓，天吞、地吞，悬月、闭肚，六甲禁讳，十二神王，土符伏神，各安所在，不得动静，不得忌干。若有动静，若有忌干，施以神咒，当摄汝形。阿佉尼阿昆罗莫多梨娑地梨娑诃。
　　　　　治产难横生逆产胞衣不下灵符
　　见图
　　灵符宜以水飞朱砂书之，贴于房内北壁上，至坐蓐之时，将符以针札就盏内化之，温水调服。　　 【按前所著方论图向符诀一帙，自夫人泛视之，以为迂远，然艰于得子者恒相质问，则惟此书为要，屡试有明验也。余每观其护孕之方极为曲当，易产之药悉有根据，至于图向之趋避吉凶所关、符诀之元微神妙显用，其诚有得于诸先哲者乎？不然王太仆诸公深于奥理者也，岂谬论耶？则是书也，诚当珍藏考究者，使舍此而施治于妊妇鲜有不误矣。观者勿以为迂远云。】
　　　　　产难论

　　妇人以血为主，惟气顺则血和，胎安则产顺。今富贵之家，过于安逸，以致气滞而胎不转动，或为交合使精血聚于胞中，皆致产难。若腹或痛或止，名曰弄胎，稳婆不悟，入手试水，致胞破浆干，儿难转身，亦难生矣。凡产值候痛极，儿逼产门，方可坐草。时当盛暑，倘或血运血溢，当饮清水解之。冬末春初。产室用火和暖下部，衣服尤当温厚，方免胎寒血结。若临月洗头濯足，亦致产难。　　 【注　若胎胞破早，血水先干，或难产劳伤气血者，煎八珍汤或十全大补汤加益母草，不时与服，以协济之。或以黄芪数斤，芎、归四五斤许，大釜水煎，药气氤氲满室，使产妇口鼻俱受其气。脐带以油纸捻烧断，补接其阳气。稳婆须择老练者，当先施惠，预说与知。倘有生息不顺，只说是未产；或是双胎，只说胎衣未下。恐惊则气散，愈难生息。】
　　　　　郭稽中产难论

　　产难者，因儿转身，将儿枕血块破碎，与胞中败血壅滞，儿身不能便利，是以难产，急服胜金散，消散其血，使儿自易生。陈无择云：多因儿未转顺，坐草太早，或努力太过，以致胞衣破而血水干，产路濇而儿难下，宜先服催生如神散以固其血。设或逆生横产，当依法针刺之。
　　　　　杨子建十产论

　　凡生产先知此十证，庶免子母之命折于无辜也。世之收生者，少有精良妙手，多致倾命，余因伤痛而备言之。　　一曰正产。妇人怀胎十月，阴阳气足，忽腰腹作阵疼痛，相次胎气顿陷，至于脐腹痛极，乃至腰间重痛，谷道挺迸，继之浆破血出，儿子遂生，名曰正产。　　二曰伤产。盖一人之生，阴注阳定，各有时日，不可改移。今有未产一月已前，忽然脐腹疼痛，有如欲产，仍却无事，是名试月，非正产也。但一切产母，未有正产之候，即不可令人抱腰，产母亦不可妄乱用力。盖欲产之妇，脐腹疼痛，儿身未顺，收生之妇，却教产母虚乱用力，儿身才方转动，却被产母用力一逼，使儿错路，忽横忽倒，不能正生，皆缘产母用力未当之所致也。凡产母用力，须待儿子顺身，临逼门户，方始用力一送，令儿下生，此方是产母之用力当也。若未有正产之候，而用力太早，并妄服药饵，或有所伤动，令儿下生。譬如揠苗而助长，无益而有害矣。此名伤产。　　三曰催产。言妇人欲产，浆破血下，脐腹作阵疼痛极甚，腰重谷道挺迸，头至产门已见，是正产之候，但儿却未生，即可服药以催之。或有经及数日，产母困苦，已分明见得是正产之候，但儿子难生，亦可服药，以助产母之正气，令儿速得下生。此名催产。　　四曰冻产。冬月天冷，产母经血得冷则凝，以致儿子不能生下，此害最深。若冬月产者，下部不可脱去绵衣，并不可坐卧寒处，当满房着火，常有暖气，令产母背身向火，令脐下腿膝间常暖，血得热则流散，使儿易生。此名冻产。　　五曰热产。盛夏之月，产妇要温凉得所，不可恣意取凉，伤损胎气；亦不可人多，热气逼袭产母，使产母血沸，而有发热头痛面赤昏运如醉，乃至不知人事。此名热产。若夏月风凉阴雨，亦不可任意取凉，恐生大病。　　六曰横产。儿先露手或先露臂，此由产母未当用力而用之过也。儿身未顺，用力一逼，遂至身横不能生下，当令产母安然仰卧，后令看生之人，先推其手，令入直上，头顺产门，渐渐逼身，以中指摩其肩，不令脐带羁、扳，推上而正之，或以指攀其耳而正之。须是产母仰卧，然后推儿直上，徐徐正之。候其身正，煎催生药一盏，吃了方可用力令儿下生。此名横产。　　七曰倒产。产母胎气不足，关键不牢，用力太早，致令儿子不能回转，便直下先露其足，当令产母仰卧，令看生之人，推其足入，不可令产母用分毫力，亦不可惊恐，使儿自顺。　　八曰偏产。儿身未正，产母用力一逼，致令儿头偏拄左腿，或偏拄右腿，故头虽露，偏拄一畔不能生下。当令产母仰卧，次令看生之人，轻轻推儿近上，以手正其头，令儿头顶端正，然后令产母用力一送，即便生下。若是小儿头后骨偏拄谷道，只露其额，当令看生之人，以绵衣炙温裹手，于谷道外方轻轻推儿头令正，便令产母用力送儿生也。此名偏产。　　九曰碍产。儿身已顺而露正顶，不能生下，盖因儿身回转，肚带攀其肩，以此露正顶而不能生。当令产母仰卧，令看生之人，轻推儿近上，徐徐引手，以中指按儿肩下，拨其肚带，仍须候儿身正顺，方令产母用力一送，使儿生下。此名碍产。　　十曰坐产。儿将欲生，其母疲倦，久坐倚褥，抵其生路，急于高处系一手巾，令产母以手攀之，轻轻屈足坐身，令儿生下，非坐在物上也。此名坐产。　　十一曰盘肠产。每产则母大肠先出，然后儿生，其肠不收，以酢半盏，新汲水半盏调停，噀产母面，每噀一缩，三噀收尽，此良法也。　　 【注　按前证古法以箆麻子仁四十九粒，研涂产母头顶，肠收上，急洗去。其肠若干，以磨刀水少许，火上微温湿润之，内用磁石煎汤饮之，即收上。磁石须阴阳家用有验者。若以水噀母面，恐惊则气散。】
　　　　　交骨不开产门不闭

　　窃谓交骨不开，产门不闭，皆由元气素弱，胎前失于调摄，以致气血不能运达而然也。交骨不开，阴气虚也，用加味芎归汤补中益气汤。产门不闭，气血虚也，用十全大补汤。
　　　　　产难子死腹中

　　产难子死腹中，多因惊动太早，或触犯禁忌，其血先下，胎干涸而然也。须验产母，舌若青黑，其胎死矣，当下之。故产室坐卧，须顺四时方向，并遵五行避忌则吉。　　 【注　夫子死腹中者，多因惊动太早，或触犯禁忌，或抱腰太重，或频探试水，胞衣先破，血水先尽，而胎干涸故耳。其候产母唇舌皆黑者，子母俱死。若舌青或胀闷甚者，其子已死矣。先以平胃散一两，酒水各半煎，却投(石卜)硝半两，即热皮硝，服。或用硝一两，以童便调下亦妙。】
　　　　　热病胎死腹中

　　热病以致胎死不能出者，但服黑神散，其胎自下矣。　　 【注　按陈无择先生云：前证当视产母，若面赤舌青，知其子死；面青舌赤，知其母死子生；唇青吐沫，母子俱死；若双胎，或一死一活。用黑神散，窃谓前证宜补助产母，使其胎自下，黑神散恐其太热，不宜轻用。果一胎已死者，用平胃散、(石卜)硝、水银下之，最为稳当，庶不并伤生者。又郭氏曰：因母患热病至六七日以后，脏腑热极熏煮其胎，是以致死。缘儿死身冷，不能自出，但服黑神散暖其胎，须臾温暖，即自出矣。】
　　　　　胞衣不出

　　郭稽中曰：胎衣不下者，因气力疲惫，不能努出，或血入衣中，胀大而不能下，以致心胸胀痛喘急，速服夺命丹，血散胀消，其衣自下。牛膝散亦效。　　【注　若肠出而气虚不能入，用补中益气汤，或箆麻子仁一两，研涂母头顶心，即上。若胎衣不下，用箆麻子仁涂右脚心，胎衣下急洗之，缓则胎衣仍入；益母丸亦效。若胎衣未下，欲断脐带，须先以少物系坠，然后断之，否则胞上抢心而死。其恶露流衣中者，腹中胀痛，用夺命丹或失笑散以消瘀血，缓则不救。其元气不能送者，腹中不胀痛，用保生无忧散以补固元气，箆麻子肉涂母右脚心，衣下即洗去，缓则肠亦出。如肠不上，仍用此膏涂脑顶，则肠自入。】　　【按郭氏云：亦有胎初下后，产妇力羸，不能更用气力，产胞经停，遇风冷乘之，血道闭濇，故胎衣不下，取黑豆一合，炒令熟，入酢一大盏，煎三五沸去滓，分三服，温服。】
　　　　　产难脉诀

　　欲产之妇脉杂经。
　　 【注　《难经》：一呼三至曰离经，此是阳加于阴一倍也。一呼一至亦曰离经，此是阴加于阳四倍也。注云：经者常也，胃脉离其经常之度也。平人一呼脉再至，一吸脉再至，曰平和之脉。故一呼脉行三寸，一吸脉行三寸，呼吸定息脉行六寸，一日一夜一万三千五百息，脉行八百一十丈，乃为一周，复从始之经再行。今一呼脉三至，一吸脉三至，呼吸定息脉行九寸，一日一夜脉行通计一千二百一十五丈，过于平脉之数，不在所起之经再起，故曰离经。若一呼一至，脉行寸半，一吸一至，脉行寸半，呼吸定息，脉行三寸，一日一夜通计脉行得四百单五丈，乃谓一周，是不及平脉之数，周而复始，亦不在所起之经再起，亦曰离经也。】　　沉细而滑也同名。
　　 【注　临产之妇，脉见沉细而滑者，乃肾脏本脉之形。然肾系胞胎，见此脉者，亦与离经之脉同名也。】　　夜半觉痛应分诞，来日日午定知生。　　 【注　若妊妇夜半时觉腹痛，定知来日午时当分娩也。《圣惠方》云：夜半子时觉腹痛，来日午时必定生产，谓子午相半，正半日数也。】　　身重体热寒又频，舌下之脉黑复青。反舌上冷子当死，腹中须遣母归冥。　　 【注　凡妊妇身有沉重者，胃气绝也。又体热寒栗头运者，正气衰阴气盛也。若舌卷下脉青黑色，及舌反卷上冰冷不温者，子母俱死之候。】　　面赤舌青细寻看，母活子死定应难。　　 【注　凡妊妇面色赤，是荣气流通，母活之候。舌上青色，是妊脉络绝，胎死之候。】　　唇口俱青沫又出，子母俱死总高(扌弃)。　　 【注　若妊妇唇口俱青色者，荣卫气绝也。又口中吐出痰沫者，脾胃之气俱绝，此是子母俱死之候。】　　面青舌青沫出频，母死子活是知真。不信若能看应验，寻之贤哲不虚陈。　　 【注　凡妊妇面与舌皆青色，又吐痰沫者，是产妇荣卫俱绝，胎气冲上之候。此是子活母死之候，产下子，母必死也。按前论与《脉诀刊误》所言不同，观者审之。】
　　　　济生方 【宋　严用和】

　　　　　滑胎论

　　怀妊十月，形体成就，入月合进瘦胎易产之药。今世多用枳壳散，非为不是，若胎气肥实，可以服之。况枳壳、大腹皮能瘦胎，胎气本怯，岂宜又瘦之也？不若进救生散，安胎益气，令子紧小无病易产，多少稳当。
　　　　　横生倒产

　　凡横生倒产，皆因平日不能忌口，恣情多食，五脏气滞，六腑不和，胎气既肥，或用力太早，胎受惊触，急用瘦胎金液圆，其儿身自顺生矣。
　　　　　欲产运闷

　　欲产忽然气血运闷，不省人事，盖因用力太过，脉理衰微，精神困倦，心胸痞闷，眼运口噤，面青发直，命在须臾，急用来苏散。
　　　　　胞肥难产

　　胞肥难产者何？身居富贵，口厌甘肥，聚乐不常，食物无度，既饱便卧，致令胞胎肥厚，根蒂坚固，行动气急，盖缘不曾预服瘦胎之药，致于临产，必是难生。入月可服无忧散，则易生矣。
　　　　　坐草

　　坐草蓦然气痿，目翻口噤者何？盖因恣意喜怒，遂致卫竭荣枯，胎转难动，坐草时用性过多，腹痛又不能熟忍，目翻口噤，面黑唇青，沫出口中，子母俱殒。若两脸微红，子死母活，用霹雳夺命丹急救之。
　　　　河间六书 【金　刘完素】

　　　　　总论

　　子死腹中及血暴下，胞干而不能产者，宜服半夏汤。胎死不下，宜三一承气汤。盖风热燥濇紧敛，则产户不得自然开通，其证逆，脉弦数而濇，面赤或青，或变五色，腹满急痛喘闷，胎已不动者是也。手足温而脉滑者，只为难产，但宜滑胎催生，慎不可下也。　　胎死不下者，前三一承气汤一服，调下益元散五钱，须臾，更频用油浆调益元散温服。前后俱下而胎下，可活产母也。夫难产或死胎不下，皆由风热燥濇紧敛结滞而不能舒缓，故产户不得自然开通，此药力至则结滞频开而产矣。后慎不可温补而反生燥热也。
　　　　儒门事亲 【元　张从政】

　　　　　难产

　　凡妇人难产者，皆因燥濇紧敛，故产户不得开通，宜先于降诞之月，自入月之日，用长流水调益元散，日三服，产必易。产后亦无一切虚热气血不和之疾。如未入月，则不宜服之，以滑石滑胎故也。
　　　　丹溪心法 【元　朱震亨】

　　　　　治法

　　难产，气血虚故也。此盖九月十月之际不谨守者有之。亦有气血凝滞而不能转运者。临月时，用野天麻熬膏，白汤调。下油蜜小便和极匀。
　　　　　切脉法

　　凡妊妇脉细匀，易产。大浮缓，火气散，难产。
　　　　　验死胎法

　　胎死腹中，则产母面青，指甲青，唇舌青，口臭。如两脸微红，则母活子死。
　　　　格致余论 【元　朱震亨】

　　　　　难产论

　　世之难产者，往往见于郁闷安佚之人，富贵奉养之家，若贫贱辛苦者无有也。方书止有瘦胎饮一论，而其方为湖阳公主作也，实非极至之言。何者？每见有用此方者，其难自若。余族妹苦于难产，后遇胎孕则触而去之，余甚悯焉。视其形肥而勤于针指，构思旬日，忽自悟曰：此正与湖阳公主相反。彼奉养之人，其气必实，耗其气，使和平，故易产。今形肥知其气虚，久坐知其不运，而其气愈弱，其胞胎因母气弱不能自运耳。当补其母之气，则身健而易产。今其有孕至五六个月，遂于大全方紫苏饮加补气药与十数贴，因得男而甚快。后遂以此方随母之形色性禀，参以时令加减与之，无不应者。因名其方曰大达生散。
　　　　医学纲目 【明　楼英】

　　　　　论杨子建伤产法

　　杨子建十产论中，有伤产一法，最为切要，慎勿轻忽也。凡十月未足，腹痛或作或止，或痛不甚者，名曰弄痛，非正产之候；或腹虽痛甚而腰不甚者，非正产之候；胎高未陷下者，非正产之候；谷道未挺迸者，非正产之候；水浆未破血未出者，非正产之候；浆血虽出而腹不痛者，非正产之候。凡未有正产候，且令扶行熟忍；如行不得，或凭物坐之，或安卧之，或服安胎药一二服即止。慎勿妄服催生药饵，怆惶致令产妇忧恐而挫其志。务要产妇宽心存养调停，亦令坐婆先说解谕之。如觉心中烦闷，可依方取白蜜一匙，新汲水调下。切勿妄乱用力，先困其母。直待子逼门户，腰重痛极，眼中如火，谷道挺迸时，是正产候，方可用力，并服催生药也。余男妇于未产一月已前，腰腹俱痛，全似将产，其痛至甚，但遇巳牌稍止，如此者将十余日，计无所出，因阅此条，遂与安胎药加参、朮数服，间与肉味养之，由是平复不痛。又二十余日，始产一男。是时若妄动，乱用力，并服催生等药，立见危亡矣。
　　　　　论杨子建横产偏产碍产倒产四法
　　杨子建十产论中，有横产、偏产、碍产、倒产四法。若看生之人，非精良妙手，不可依用此法，恐恣其愚以伤人命。按倒产者，今世往往随其倒足生下，并无后患，子母双全，不必依推足上之法亦可。又碍产往往肚带有缠在儿顶上，而儿头自出在产门外，看生之人，以手拨其肚带，从儿头顶过而下之者；又有肚带缠在顶上一匝，而儿与胞衣自然同下者，皆无妨，不必以此碍产法入产门拨下也。
　　　　医学正传 【明　虞抟】

　　　　　难产谕

　　《内经》曰：一息不运则机缄穷，一毫不续则穹壤判。所谓气血周流，循环无端，少有不续则身危矣。若夫妊娠之妇，子在腹中，母子一气流通，全赖浆水滋养。十月数足，血气完全，形神俱备，忽如梦觉，自能用手坼胞，求路而出。既出胞外，母子分体，呼吸殊息，其可久羁于内，而使其气化不运不续哉？夫胎元壮健者，胞既坼即随浆而下，故易产也。其困弱者转头迟慢，胞浆既干，污血来塞，道路凝滞，是以横生逆产，子死腹中，而产母之命，死在须臾，可不畏乎？凡见将生之际，胞浆既下，逾时尚未分娩，便当仿徨设计，用药逐去恶血，使子路通畅而无难产之患，岂可袖手以待毙哉？是故催生之药，即芎、归、益母草、冬葵子之类，皆使之逐去污血者也。若腰腹未甚痛，浆水少，淋沥而下，名为试浆，非胞内真浆也，且宜宽心守待，切不可轻易便令稳婆接取。产母用力逼胎太早，多致横逆不顺，切须谨慎。其或先手足不顺者，额偏露者，但当以手轻轻拨正，以待其自下可也。　　难产之妇，皆是产前恣欲所致。非独难产，产后诸疾，皆由是而生。　　或问丹溪所谓难产之妇，皆是八九个月内不能谨，其故何欤？曰：情欲一动，气血随耗，盖胎孕全仗气血培养，气血既亏，胎孕羸弱，浆破之后，不能翻身随浆而下，所以难产。
　　　　医学入门 【明　李梴】

　　　　　总论

　　十月气足，胎元壮健，忽然腹痛，或只腰痛，须臾产下，何俟于催？此易生天然之妙。宜服单益母膏，免产后之患。中间有体弱性急者，腹痛或作或止，名弄痛；浆水淋沥来少，名试水。虽脐腹俱痛，发动露顶，而腰不痛者，切莫仓皇，切禁洗母动手于腹上揣摩，直待日子已到，腹痛阵密，破水已后，并腰痛眼中如火，方可坐草。须待儿头言顺，且正逼近产门，方可用力一送。如坐草太早，用力太过，产母困倦，及至迟滞，乃用催生之药。　　凡难产，皆孕后纵欲及骄恣，全不运动，又食生冷鞕物凝滞；或矮石女子交骨不开；或腹大甚胎水未尽；或临产闲杂之人惊恐产妇则精怯，精怯则上焦闭，闭则气还下焦，胀而不行，紫苏饮最妙。气实者，瘦胎枳甘散；气弱者，达生散。　　如腹痛浆水未破，止宜用古芎归汤以活其血。或浆水已破而少痛，或痛而不密，宜安胎饮或达生散以固胎元。切不可轻用峻药，徒渗水道，反伤胎气而产愈难。产母亦听其眠食自如，但不可过睡过饱耳。　　破水多则血干濇，必用古黑神散。血虚者古芎归汤下，名芎归黑神散；气弱者四君子汤下，名四君黑神散。横逆侧产，每加麝一厘。此时如舟坐砂上，须涌水而后可通。服此药后，外用葱二斤捣烂，铺于小腹上，用急水滩头砂一斗炒热，将布袱于葱上，轻轻略揉。有露顶顺正，而生犹迟滞者，恐外感风冷寒暑所阻，故夏月热产则气散血沸，宜五苓散加葵子。或三退六一散；冬月冻产则血凝滞，宜催生五积散。　　有水道干濇不能下，及服黑神濇药又多者，用清油、白蜜等分，猪肝煮汁调服；或六一散七钱加葵子五钱为末，每二钱热服。　　有难产日久水干，及触犯恶气，心烦躁闷者，兔脑丸。腰痛心烦者，用人参、乳香各二钱，辰砂五分为末，鸡子清调，姜汁化开冷服。　　横产，宜服芎归黑神散，固血生血。须待儿身正直且顺临门，服阿胶、滑石、葵子为末，温酒入蜜搅匀服之，然后方用力送下。　　逆产，宜安然仰卧，洗母徐推足入内，服芎归黑神散，固血活血，候儿自顺。若经久不生，却令洗母轻缓用手推足，令就一边直上，令儿头一边渐渐顺下，多服芎归等药，直待儿身转，门路正当，然后用三退散调服，方可用力送下。坐产，当服固血药。　　盘肠者，小肠先出，急用热水浸软旧布盖住其肠，不可包托，外用酢半盏，新汲水七分调停，噀产母面，收尽为度。又以如圣膏贴产母头顶中心，肠上即拭去，内兼服芎、归、参、芪大补之药，如升麻、防风以提之，未有不收者。　　碍产，须服固血药。
　　侧产，宜多服芎归黑神散。
　　当产误用热生峻药，伤母气血，急用安胎，过日而产。有种一日、二日至四日、五日而产者，尽皆仓皇用力太早之故。或因子欲生时。儿枕先破，败血裹住，宜盐豉一两，以青布包了烧存性，入麝香一钱为末，用秤锤烧红，淬酒调服一盏。仓卒只以新汲水磨京墨服之，黑水裹儿身出。或芎、归、益母草、葵心，皆能逐瘀以开产路。　　有矮石女子，交骨不开难产者，龟壳散或古芎归汤。通治产难，用无忧散、来苏散、兔脑丸。　　胎死腹中，外证指甲青黑，胀闷不食，口中极臭，用平胃散加(石卜)硝五钱，水酒煎服，其胎化成血水而下。便闭脉实者，大黄备急丸；或单鹿角为末，葱豉煎汤调服。昏沉脉微者，养正丹，浓煎乳香汤，下一百二十丸。血干或有寒者，四物汤下古桂香丸。气弱者，催生五积散加麝一厘。　　双胎一死一生者，用蟹爪一盏，甘草二两，东流水十盏，煎至三盏，去滓，入阿胶三两，分二三次顿服，能令生者安，死者出。　　通下死胎，用霹雳丹、夺命丸，外用如圣膏贴足心，仍服催生药，及通关散吹鼻即下。
　　　　　脉法

　　临产六至，脉号离经。或沉细滑，若无即生。浮大难产，寒热又频。此是凶候，急于色征。面颊唇舌，忌黑与青。面赤母活，子命必倾。若胎在腹，子母归冥。　　 【一呼六至，或一呼一至，曰离经。经，常也。人一日一夜，脉行周而复始，从初之经再起。今因胎坠，胃脉已离常络之处，不从所起之经再起，故曰离经。脉沉细而滑，乃肾脏本脉已形，或脉沉如无者，即产，浮大者难产。若身重体热，寒热频作，此凶证也，急看面舌气色，逐胎救母。盖面乃心之华，舌乃心之苗。青则肝虚不能藏血，破浆早而胎胞干濇不能动转，黑则肾水克火，是以子母俱死。惟面赤舌青者，乃心血流通母活子死。若死胎不出，母命亦危。】
　　　　古今医鉴 【明、龚信】

　　　　　催生符式

　　生九天大力魔军速降威灵摄天生，急急如律令敕。　　 【右用朱砂研细，以新汲水浓调匀，将新笔蘸朱砂，于侵晨未食时至诚念：九天大力魔军速降威灵摄天生，急急如律令敕。至生字急写生字，却于生字下面一画下左绕，匝心想胎元，被笔推转令急急如律令敕气一笔推下，湏是随笔。一句念令笔咒俱尽，候干剪下折作一丸，用黄腊丸之，朱砂为衣，浓煎木香汤送下；待痛频时，服乳香汤亦可。】
　　　　证治要诀 【明　戴思恭】

　　　　　将产调治法

　　将产当顺气瘦胎，使临期易产，宜瘦胎饮加砂仁少许。
　　　　薛氏医案 【明　薛己】

　　　　　入月预备药物

　　入月所宜预备佛手、保气、枳壳、榆皮、黑神、大圣、花蕊石七散，神寝、保生、理中三丸，催生、黑虎二丹，及催生神符；又葵子、生地黄、羌活、竹茹、乌梅、雌雄石燕、甘草、海马衔铁、大枣、陈皮、姜、钱黑豆、白蜜，无灰酒、童便、酸酢、白米汤，瓶锅铫断脐线剪之类。内花蕊石散，为血入胞衣胀大不能下，或恶露上攻不能苏醒。佛手散治血虚危证。加味芎归汤治交骨不开。箆麻子治胎衣不能上下。失笑散治恶露腹痛不省人事。蜡油调滑石涂入产门为滑胎之药。清魂散治血运等证。平胃散、(石卜)硝、水银为腐化死胎之剂。八珍汤补血气虚损。已上诸方，皆为紧要之药，必不可缺。其断脐带先用线近脐扎紧，帛裹咬断。如天气风寒，或难产母子劳伤元气者，先扎脐带，以油纸捻烧断，此为回生起死之要法也。故治者当审其宜，不可概信而用之。
　　　　　临盆法

　　妊娠欲产之时，但觉腹内转动，即当正身仰卧，待儿转身向下时作痛，试捏产母手中指，中节或本节跳动，方与临盆即产矣。
　　　　证治准绳 【明　王肯堂】

　　　　　催生法

　　滑以流通濇滞，苦以驱逐闭塞，香以开窍逐血。气滞者行气，胞浆先被疲困者固血。
　　　　　下死胎法

　　寒者热以行之，热者凉以行之，燥者滑以润之，危急者毒以下之。
　　　　　脉法辨讹

　　欲产之妇脉离经，沉细而滑也同名。夜半觉痛应分诞，来日日午定知生。此四句往往误解。按《脉经》曰：离经，其脉浮，腹痛引腰脊，为欲生也。但离经者不产也。又云：其脉离经夜半觉，日中则生也。经者常也，谓离其常处为离经，假如孕妇昨日见左沉实为男之脉，今日或脉浮，是离其寻常之脉，而异于昨日，又且腹痛，知是将诞也。通真子引《难经》一呼三至曰离经为解，李晞范又引《难经》一呼一至曰离经，以解沉细而滑，皆非也。《难经》言损至二至虽同名离经，其脉与理则不同。且《脉经》明言离经其脉浮也，不曾引援《难经》之文。合《脉诀》因其言脉浮，又添沉细而滑，同名离经，盖以前所诊男女脉，或云浮大为女，若只脉浮为离经，若平常见浮大为女之脉，安辨离经？故又增沉细而滑，以见离为浮大之常经，为常滑也。《圣惠方》云：夜半子时觉腹痛，来日午时必定生产。谓子午相冲，正半日时数也。通真子曰：夜半痛，日午生。此言恐未为的。又曰：腹痛而腰不痛，未产也。若腹痛连腰痛甚者，即产。所以然者，肾系于腰，胞系于肾故也。诊其尺脉转急，如切绳转珠者，即产也。生产有难易，痛来有紧慢，安可定以半日？当以活法。
　　　　妇人秘科 【明　万全】

　　　　　催生法

　　凡临产一二日间艰难者，只以加减五苓散主之。如过二三日，人事强实，饮食能进者，此胞浆干濇也，加味四物汤调益元散主之。如过二三日，人事困顿饮食少者，此中气不足，不能运动其胎也，加味四君子汤主之。如三四五日不产，或胎死腹中者，夺命丹主之。
　　　　　救逆产

　　凡儿逆生，切不可使针刺足心及盐涂之法，儿痛上奔，母命难存。
　　　　　救碍产

　　凡碍产宜令产母仰卧，稳婆用灯审视，看脐带绊着儿之何处，仔细以手法轻轻取脱，不可造次。
　　　　　盘肠产

　　当产之时，母肠先出，盘露于外，子随后生，生后而肠不即收，盖由平日气虚，不能敛束。血热易于流动，下元不固，关键不牢故也。欲免此苦者，宜于此后无孕时，多服地黄丸加五味子一两、桂一两，以固下元之关键；及有孕时，多服胡连丸加人参一两以补气；又服三补丸以凉血。如滑胎瘦胎之药，不可轻服。于入月之时，再服八物汤加诃子、瞿麦、蜜炙粟壳，服十余剂，庶可免矣。
　　　　景岳全书 【明　张介宾】

　　　　　催生法

　　临盆将产，腹痛已甚，凡催生之药，无如脱花煎，少用肉桂五七分为最稳最妙。若气虚无力者，加人参二三钱。虚甚者，任意加用之。　　凡妊娠胎元完足，弥月而产，熟落有期，非可催也，所谓催生者，亦不过助其血气而利导之耳。直待临期，乃可用脱花煎或滑胎煎，随证加减主之。或经日久，产母困倦难生，俱宜服滑胎煎以助其气血，令儿速生。其有气虚无力，艰于传送者，必用独参汤，随多随少，接济其力，皆为催生要法。若期未至而妄用行气导血等剂，以为催生，亦犹摘方苞之萼，揠宋人之苗耳。
　　　　　将产占卜问神

　　妊娠将产，不可占卜问神，如巫觋之徒，哄吓谋利，妄言凶险，祷神祈保，产妇闻之，致坐疑惧。夫忧虑则气结滞而不顺，多至难产，所宜戒也。
　　　　　妊娠调补气血

　　胎前清气，产后补血，此亦不可拘泥。若脾胃不健，气血不充，必当预为调补，不然，临产必多患难。
　　　　　论滑胎

　　妊娠滑胎之法，惟欲其生产之期，易而且速。而难易之由，则在血之盈虚，不在药之滑利。盖血多则润而产必易，血亏则濇而产必难。故于未产之前，但宜以培养气血为主，而预为之地。如四物汤、滑胎煎、五福饮、小营煎、八珍汤之类。即皆滑胎之要药。若不知此而过用滑利等物；或产期未近无火无滞，而妄用清火行气沉降苦寒等药，必能暗残营气，走泄真阴，多致血亏气陷，反为临期大害。若果肥盛气实者，则紫苏饮、保生无忧散、滑胎枳壳散之类，皆可择用。古今图书集成医部全录卷三百八十九

妇人临产门

　　　　方

　　一蜕散 【丹溪】 　治产难。
　　蛇蜕全者，一条　蚕蜕纸方圆，一尺　　右烧存性为末，温酒调下。

　　三蜕散 【《入门》】 　一名催生散，一名蛇蜕散。治难产及横逆产，或子死腹中。　　蛇蜕一条　蝉蜕十四枚，俱全者　男头发鸡子大　　右俱烧存性为末，作二服，温酒调下。一方用胎发。一方仍以小针刺儿足心三七下，擦盐少许即生。
　　三蜕六一散 【丹溪】 　一名滑胎散，催生神效。　　益元散一两　男子头发鸡子大，香油熬化　蛇蜕全者，一条　蝉蜕全者，五枚　穿山甲一片　　右各烧存性为末，用虀水煎二沸，入发灰调服立下。
　　龙蜕散 【《得效方》】 　催生秘传。　　蝉蜕一头　天蛇蜕一条，并烧存性　滑石　冬葵子微炒，各一两　　右为末，每一钱，顺流水微温调服，不可使热汤。
　　黑龙丹 【丹溪】 　治产难及死胎不下，胎衣不下，产后儿枕痛，血迷血运，一切危急垂死者，灌药得下无不活，神验不可言。　　五灵脂　当归　川芎　良姜　熟地黄各一两　　右銼，盛砂盒，纸筋盐泥固济，炭十斤煅，候冷取出，却入百草霜三钱。硫黄、乳香各一钱半，花蕊石煅、琥珀各一钱，研细末酢面糊和丸弹子大，每一丸入姜汁、童便，温酒中细研服之。
　　催生散 【《正传》】 治产难。
　　白芷炒黑　百草霜　滑石各等分
　　右为末，芎归汤煎水调下二三钱。

　　霹灵丹 【《入门》】 　一名霹雳夺命丹。治临产蓦然气痿，目翻口噤，面黑层青，口中沫出，子母俱殒，两脸微红，子死母活，急用此救之。　　蛇蜕一条　蚕蜕纸并烧存性，二钱　乳香五分　男子头发烧灰　路上左脚草鞋烧存性，各一钱　黑铅二钱半　水银七分半，二物入铫中火上熔化结砂子研细　　右为末，以豮猪心血和丸梧子大，金箔为衣，每取二三丸，倒流水送下；如不下，化开灌之。
　　如神丹 【《正传》】 　治难产不下。　　巴豆三枚　萞麻子七粒，并去壳　麝香少许　　右三味，捏作饼子贴脐中，分产即以温汤洗去。歌曰：巴三萞七脱衣裳，细研如泥入麝香。捏作弹丸脐下贴，须臾子母便分张。
　　如圣膏 【《入门》】 　治难产及死胎不下，十分危急者。　　巴豆十六枚，去壳　萞麻子四十九粒，去壳　麝香二钱　　右同捣如泥，摊绢帛上贴脐上一时，产下即洗去。
　　下死胎方 【《良方》】 　一名千金神速汤。双胎一死一生，用此则死者出，生者安。　　蟹介一升　大甘草五钱，半生半炒
　　右，东流水十盏，煎至三盏，去滓，入阿胶一两，半生半炒，令消化，分二三次顿服。药灶宜东向，用苇为薪。
　　香桂散 【《正传》】 　下死胎。　　桂心三钱　麝香半钱
　　右为末作一贴，温酒调下，须臾即下。一方当门子一枚，桂枝末二钱。
　　桂香丸 【《入门》】 　下死胎。　　肉桂一两　麝香一钱
　　右为末，饭丸菉豆大，白汤下十五丸。
　　夺命丹 【丹溪】 　治产后血入胞衣，胀满冲心，日久不下，危急者。　　附子炮，五钱　牡丹皮　干漆炒，各一两　　右为末，以醋一升，入大黄末一两，熬成膏，和丸梧子大，酒下五十丸。
　　牛膝汤 【《局方》】 　治产后胞衣不下，腹满即杀人，服此即烂下。　　滑石末二钱　冬葵子二钱　木通　当归　牛膝　瞿麦各一钱半　　右銼，作一贴，水煎服。

　　三蜕饮 【《正传》，下同】 　治胞衣不下，神效。　　蛇蜕一条，全者　蚕蜕纸一方　蝉蜕四十九个　　右并烧存性为末，顺流水调下，立出。
　　夺命丸　治妇人小产下血多，子死腹中，其人憎寒，手指唇口爪甲青白，面色黄黑，胎上抢心，则闷绝欲死，冷汗自出，喘满不食；或食毒物，或误服草药，伤动胎气，下血不止，胎尚未损服之可安，已死服之可下。若胎腐烂腹中，危甚者立可取出。此方的系异人传授，至妙。　　桂枝　赤茯苓　丹皮　赤芍药　桃仁各等分　　右为末，蜜丸芡实大，空心服三丸，或丸如弹子大，淡酢汤化下一丸。此即仲景桂枝茯苓丸，但用淡酢汤下不同耳。
　　催生神妙佛手散　一名立效散。治妇人妊娠五七月，因事筑磕着胎，或子死腹中，恶露下，疼痛不已，口噤欲绝，用此药探之，若不损则痛止，子母俱安；若胎损立便逐下，本出徐文仲神验胎动方云：治血上冲心腹满闷者，如汤沃雪。又治产前产后，体热败血腹痛。　　当归六两　川芎四两，或等分亦可
　　右为粗末，每服三钱，水一大盏，煎令泣泣欲干，投酒一大盏，止煎一沸去滓，温服，口噤灌之。如人行五里，再服，不过三四服便生。
　　死胎不下方　用之极验。
　　紫金藤　葵根各七钱　桂二两　土牛膝三两　土当归四钱　麝香三分　　右为末，米糊丸梧子大，朱砂为衣，每服五十丸，乳香汤下。
　　如意丹　治妇人难产。
　　母丁香三十六粒　滴乳香三钱六分
　　右为末，同兔脑和杵千下，丸作三十六丸，每服一丸，好酒化下，立验。
　　蟹爪散　下胎极效。姙娠有病，欲去胎者宜此。　　蟹爪二合　桂心　瞿麦各一两　牛膝二两　　右为末，空水温酒服一钱。

　　飞生丸　治难产。
　　飞生一枚　槐子　故弩箭羽各十四枚　　右合捣，丸梧子大，酒服二丸。

　　达生散 【《入门》，下同】 　孕妇临月，服至二十余贴，易产无病。　　大腹皮酒洗，二钱　甘草炙，一钱半　白芍药　白朮　当归各一钱　人参　陈皮　紫苏叶　枳壳　砂仁研末，各五分　　右銼，作一贴，入青葱五叶，水煎服。或煎水吞下益母丸，尤佳。
　　瘦胎枳甘散　一名滑胎枳壳散，一名枳壳六一散。孕妇八九月内，阴气壅塞，宜常服之，滑胎易产。　　枳壳五两　甘草一两
　　右为末，每二钱，白汤煎服；或加香附一两，尤妙。若胎气素弱者，恐致胎寒。腹痛胎弱多惊。当佐以归、地、木香为丸用之，则阴阳调和，有益胎孕。
　　缩胎丸 【丹溪】 　孕妇八九个月用之，缩胎易产。　　黄芩夏一两，春秋七钱，冬五钱，炒　白朮二两　赤茯苓七钱半　陈皮三两　　右为末，粥丸梧子大，白汤下五七十丸。
　　束胎丸河间　缩胎易产。
　　白朮　枳壳各等分
　　右为末，以水浸蒸饼和丸梧子大，每食前服五十丸，白汤下。
　　神寝丸 【《得效方》】 　一名寤生丸，能瘦胎易产。　　枳壳二两　乳香一两
　　右为末，以炼蜜丸梧子大，酒下二十丸。
　　滑胎煎　胎气临月，宜常服数剂，以便易生。亦治胞衣不出。　　当归三五钱　熟地三钱　杜仲　山药各二钱　川芎　枳壳各七分　　水二锺，煎八分，食前温服。如气弱体虚者，加人参、白朮，随宜用之。　　又方　滑胎易产。
　　阿胶八两　滑石三两　车前子一升
　　右三味为末，饮服方寸匕，日再服。至生月乃服此药，大利九窍，不可先服。
　　催生如圣散 【丹溪】 　治难产及漏血胎干者立效。　　黄蜀葵子小半合
　　右研烂，以酒滤去滓，温服神效。如漏血胎干，难产痛极者，并进三服，良久腹中气宽，胎滑即产。须见正产候，方可服之。歌曰：黄葵子炒七十粒，细研酒调济君急。若遇临危难产时，免得全家俱哭泣。　　又方 【《准绳》，下同】 　治横倒生者。　　明阿胶炒　滑石末各一两　葵子二两　　右，水一盏半，煎至一盏，去滓，分二服。
　　催生柞木饮子　治难产或横或倒，死胎烂胀腹中，此方屡用神效。　　大柞木枝一大握，长一尺，水洗净，寸銼生用　甘草大者五寸，銼作五段　　右用新汲水三升半，同入新磁瓶内，以纸三重封紧，文武火煎至一升半，令香，候产妇腰重痛欲坐草时，温服一小盏，便觉心下开豁即生。腰未重痛勿服。如觉渴，再饮一盏，至三四盏，觉下重便生。此方最验。
　　乳珠丹　一名开骨膏。催生神效；又治子死腹中。　　通明乳香细研
　　右以猪心血为丸梧子大，朱砂为衣，日干，面东服，每服一粒，催生冷酒化下；良久未下，再服一粒。若大段难产以莲叶心蒂七个，水二盏，煎至一盏，放温，化下一粒，良久未下再服，其验如神。如胎下，胞衣不下，服此便下。合药时，要五月五日午时妙；或七月七日三月三日，及初上辰日，及岁除夜亦可。一方滴水丸。　　又方　治同上。
　　乳香　朱砂各等分
　　右为细末，麝香酒调下。

　　催生丹 【《良方》】 　治产妇生理不顺，产育艰难，或横或逆。　　十二月兔脑髓去皮膜研如泥　母丁香一钱，研　乳香二钱半，另研　麝香另研，一字　　右三味拌匀，以兔脑髓和丸鸡头实大，阴干油纸裹，每服一丸，温汤下即产。儿握药出，男左女右。须腊月合妙。一方每服一分半。
　　如意散 【《准绳》，下同】 　临产腰痛方可服之。　　人参为末　乳香各一钱　朱砂二钱
　　右同研，临产急用鸡子清一个调药末，再用生姜自然汁调开冷服。横产倒产，即时端顺，子母无恙。
　　胜金散　治人弱产难，或因儿转身，将儿枕血块破碎，与胞中败血壅滞，儿身不能便利，是以难产。急服此散消散其血，使儿易生。　　麝香一钱，研　盐豉一两，以青布裹了烧红急研细　　右取秤锤烧赤焠酒中，以酒调服一钱。
　　行气催生汤　治妊娠欲产，痛阵尚疏，难产经三两日不生，胎死腹中，或产母气乏委顿，产道干濇，才觉痛密破水后，便可服。　　苍朮二两，米泔浸炒　厚枳壳去穰麸炒　桔梗　陈皮去白　芍药　白芷　川芎　归尾各一两　半夏洗　桂去粗皮不见火　粉草　麻黄去节　军姜去皮　厚朴去粗皮銼姜汁炒　白茯苓　南木香不见火　杏仁去皮尖另研，各五钱　　右为末，每服二钱，顺流水温暖调下。若热闷，白蜜汤下。或剉散，入真米酢一合煎。方内用芍药、肉桂能开通子宫，其余药皆助气之盛，关窍自通。麻黄内通阳气，阳气盛则血行，血行即产矣。外却寒邪，去积聚，皆得其宜，寒月用之甚确，隆暑不宜轻服，但以五苓散，用葵子灯心煎汤调下，却暑清魂，滑胎易产。胞浆先破，则胎干难产，用白蜜清汕浸以热酒，令得所顿服，胎气既润，即分娩矣。　　又方　治难产。
　　缩砂仁　香附酢炒　枳壳　甘草　滑石　　右为末，白汤调服。

　　如圣散　专治孕妇难产。
　　紫苏叶　当归各等分
　　右(口父)咀，每服三五钱，用长流水煎服。如无长流水，以水顺搅动煎服，即下。
　　益元散　治难产。
　　滑石六两　甘草一钱
　　右用紫苏煎汤调下，即产。

　　无忧散　一名保产无忧散，一名保生无忧散。治胎肥气逆，临蓐难产。　　当归去芦酒浸　川芎　木香不见火　白芍药　枳壳去白盐炒　甘草炙，各一钱半　乳香另研　血余烧存性另研，各半钱　　右作一服，水二锺，煎至一锺，入乳香、血余和匀，不拘时服。
　　催生如圣散 【《良方》】 　一名神应黑散，一名催生如神散。治逆产横生瘦胎，凡坐草日久，浆水多下，则其血必干，子道艰濇。如急水滩须涌水而后可通。服此药再固其血，则如鱼得水，决自转生。　　百草霜　香白芷不见火为末，各等分　　右二味研末调匀，每服二钱，于临产时以童便并少米酢打为膏，沸汤调下；或用酒、童便各半盏同煎，才沸即热服，不过再服即产。一方清酒、童便各半盏，入麝香少许，同煎上药。一方服此药后，外用葱二斤研烂，铺于小腹上，取急水滩头沙一斗炒热，布裹于葱上，轻轻略揉即产。
　　半夏汤 【《准绳》，下同】 　治胎干而不能产。　　半夏曲一两半　大黄五钱　肉桂七钱半　桃仁三十枚，微妙　　右为细末，先服四物汤一二服，次服半夏汤，姜三片，水煎。
　　七圣散　临产腰痛方服。
　　延胡索　没药　白矾　白芷　姜黄　当归　桂心各等分　　右为末，临产阵疼时，烧铧刃铁即犁头　令通赤，淬酒调下三钱，服一二杯立产。
　　胜金散　治难产，逐败血即自生。若横逆则转正，子死腹中则胎软膨宽即产。　　王不留行　酸浆草死胎倍用　白蒺藜去刺净　茺蔚子　五露脂生，各等分　　右为散，每服三钱，取吉方水一盏半，入白花刘寄奴子一撮同煎，温服，大效。
　　万金不传遇仙丹　治难产。
　　蓖麻子十四粒，去壳　朱砂研　雄黄研，各钱半　蛇蜕一尺，烧存性　　右为末，浆水饭和丸如弹子大，临产时，先用椒汤淋渫脐下，次安药一丸于脐中，用蜡纸数重复上，阔帛束之，头生下，急取去药。一丸可用三次。一方用萞麻子三粒、巴豆四粒去壳，入麝香研细，贴脐中。歌曰：三麻四粒脱衣裳，切碎将来入麝香。若有妇人遭产难，贴在脐中两分张。
　　加味芎归汤　一名龟壳散。主交骨不开，不能生产，及产难日久垂死者。　　川芎　当归各一两　自死龟板一枚，酥炙　妇人头发生男女多者一握，烧存性　　右为散，每服五钱，水煎服，约人行五里即生。如胎死亦下。灼过龟板方可。
　　乌金散　治难产热病，胎死腹中，或因颠仆，或从高坠下，或房室惊搐，或临产惊动太早，触犯禁忌，或产时未到，经血先下，恶露已尽，致胎干子死身冷，不能自出，但视产妇面赤舌青，是其候也。面青舌赤，母死子活。唇青吐沫，子母俱毙。又有双胎或一死一活，其候难知，临时观变可也。　　熟地黄洗切焙干，酒炒　真蒲黄　大当归　交趾桂　杨芍药　军姜去皮　粉草各一两　小黑豆四两　百草霜五钱　　右为末，每服二钱，米酢半合许，沸汤六七分，温服。如疑贰之际，且进佛手散，酒水合煎二三服探之。若未死，子母俱安；若胎已死，立便逐下。的知其胎死，进此药后，更进香桂散，须臾，如手推下。常用催生，更加好滑石末半两，葵子五十粒，捶碎黄柞叶七八片，葱白二寸，顺流水煎汤调下。盖滑石能利小便，柞叶行气逐血，葱白内通阳气，气盛血行即产矣。
　　下死胎方　治妊娠三五个月，胎死在腹内不出。　　大腹子　赤芍　榆白皮各三两　当归一两，炒　滑石末七钱半　瞿麦　葵子炒　茯苓　粉草　子芩各半两　　右为粗末，每服四钱，水一盏，煎至七分，去滓，不拘时温服。　　又方　治子死腹中，或半生不下，或半着脊骨，在草不产，血气上荡母心，面无颜色，气欲绝。　　猪脂一斤　白蜜一升　湻酒二升
　　右三味合煎。取二升，分温二服，不能饮，随所能服之。
　　一字神散　治子死胎不下，胞破不生。此方屡效，救人无量。　　鬼臼黄色者，不拘多少，去毛研为末，极细如粉不用罗，以手指捻之　　右每服三钱，用无灰酒一盏，同煎至八分，通口服，立效如神。　　又方　治生产不顺，胎死腹中，胞衣不下，临产危急妙。　　蛇蜕一条全者，香油灯上烧研　麝香少许　　右为末，童便酒各半盏调，一服即生效。
　　兔脑丸 【《入门》】 　治产难，日久血干，用此滑之。　　腊月兔脑髓　雄鼠内肾各一部　母丁香　益母草各一钱　乳香二钱半　麝香二分半　　右为末，兔脑和丸芡实大，朱砂为衣，油纸裹阴干，每一丸，酢汤下即产。男左手女右手拳药出。
　　小营煎 【《景岳全书》，下同】 　治胞衣不出，临月服之易生。　　当归　白芍药炒　山药　枸杞子各二钱　炙甘草一钱　熟地二三钱　　水二锺，煎七分，食远温服。

　　脱花煎　凡临盆将产者，宜先服此药催生最佳。并治难产经日，或死胎不下，俱妙。　　当归七八钱或一两　肉桂一二三钱　川芎　牛膝各二钱　车前子钱半　红花一钱，催生，不用亦可　　水二锺，煎八分热服。或服后饮酒数杯亦妙。若胎死腹中，或坚滞不下者，加(石卜)硝三五钱即下。
　　　　单方

　　难产，日久浆水下多，胞干儿不得下：香油、白蜜各一碗，火上煎微沸，调滑石末一两，搅服之；外以油蜜涂母脐腹上，即验。【《医鉴》】
　　死胎着脊不下，气欲死：猪脂、自蜜各十升，醇酒二升，合煎取二升，分温两服即下。【《良方》】
　　死胎不下：用黄牯牛粪热涂母腹上，即出。 【《正传》】
　　胞衣不下：用童尿一升，生姜、葱白各三钱，煎数沸，热服之。 【《本草》】　　又方：以葱白浓煎汤熏洗下部即下。 【俗方】
　　妊娠热病，胎死腹中：用鹿角屑一两，水一盏，葱白五茎，豆豉半合，同煎至六分，去滓，分温二服。【《准绳》】
　　妇人横逆难产，子死腹中：先用黑豆一大合炒熟，水与童便合煎服，神效。
　　逆生，儿脚先出。取其父名，书儿足下，即顺生。
　　横生：用兔丝子为末，酒调服一钱匕，米饮调亦得。又方，如车前子等分。
　　难产：用香油、白蜜、小便和匀各半盏，调益母草末服即下。 【《本草》，下同】
　　难产五六日，不得分娩，疲困虚乏：用光明水胶二两，微火焙，好酒一斤半，煎滚入胶候烊，再入新鸡子一枚，盐一钱匕，搅匀放温，令产母坐椅上，伸腰大口，作二次服，觉小腹重即生。　　又方：取本夫裩带五寸烧存性，酒调服下。
　　难产及胞衣不下：鸡子三枚，破入酢搅服，立产。
　　催生落胞，并产后恶血不下：兔头骨和毛髓烧为灰作末，酒下一钱，妙。
　　难产催生：猫头骨、兔头骨各一个，火煅研为末，每二钱，芎归汤煎水调下即产。狸头骨尤妙。【《正传》】　　又方：清油、白蜜等分，以猪肝煮水调服，即效。 【《入门》】　　又方：柑橘瓤阴干，烧存性研末，温酒服二钱。 【《集效方》】　　又方：蚕布袋一张，蛇蜕一条，入新瓦中，以盐泥固煅为末，以榆白皮汤调服。 【《集成方》】　　又方：真珠末一两，酒服，立出。 【《千金》，下同】
　　胞衣不下：真珠一两研末，苦酒服。
　　子死腹中：真珠末二两，酒服，立出。 【《外台》】
　　难产催生：用龟甲烧末，酒服方寸匕。 【《本草》】　　又方：桂末加麝香少许酒下，比之水银等药不损人。 【何氏方】
　　临产之初，先脱产妇寻常所穿衣，以笼灶头及灶口则易产，勿令产母知。《 【得效》，下同】　　又方：取赤马皮铺之，令产母坐其上，则催生易产。　　又方：取鼺皮毛即飞生也，产母手持之即产。　　又方：海马，两手各把一枚，即验。 【《本草》】
　　横生逆产，胞衣不下：用蛇蜕炒焦为末，向东，酒服一刀圭即顺。　　又方：用盐泥将蛇蜕固煅研二钱，榆白汤服。 【《博救方》】
　　妇人难产：蛇蜕泡水浴产门，自易。 【《宝鉴》】
　　胞衣不下：取本妇手足爪甲烧灰酒服，即令有力妇人抱起，将竹筒于胸前赶下。 【《圣惠》】
　　产难：鱼胶五寸烧存性为末，温酒服。　　又方：麝香一钱，水研服立下。 【《本草》】　　又方：鳖甲烧存性研末，酒服方寸匕，立出。 【《梅师方》】　　又方；蜂蜜、真麻油各半碗，煎减半服。立下。 【《海上方》】　　又方：路旁破草鞋鼻子烧灰，酒服。 【《集元方》】
　　胎死不下：(石卜)硝细末半两，童便调服，即效。焰硝方可。难产孕妇临产两手各把石燕一枚，立验。【《本草》，下同】
　　产前产后百病，杂产及死胎胎衣不下：捣茺蔚汁一小盏，和酒一合，温服。
　　妇人胎衣不下：取宅中柱下土研末，鸡子清和服之。
　　妇人难产：取土蜂儿窠水泡汤饮之。取时逢单是男，逢双是女。 【《妇人良方》】
　　死胎在腹，及胎衣不下，取蚁封土炒三升，囊盛拓心下，自出。 【藏器】
　　妇人难产：取猪槽上垢土一合，和面半升，乌豆二十粒，煮汁服之。 【《本草》，下同】
　　妇人将产：井华水服半升，不作运。 【《千金》】
　　妇人盘肠生产，肠干不上者：以磨刀水润肠，煎好磁石汤一杯，温服，自然收上。 【扁鹊方】
　　妇人难产，墨一寸末之，水服立瘥。 【《肘后方》】
　　盘肠生产，产时子肠先出，产后不收者，名盘肠产，以半夏末频搐鼻中则上也。 【《妇人良方》】
　　横生逆产：用夫阴毛二七茎，烧研，猪膏和丸大豆大吞之。 【《千金》】
　　妇人难产。牛屎中大豆一粒，劈作两片，一书父，一书子，仍合住，水吞之，立产。 【《产宝》】　　又方：钟馗左脚烧灰，水服。 【《简便方》】　　又方，用箭簳三寸，弓弦三寸烧灰，酒服。 【《小品方》】
　　胎动上逼心痛：用弩弦系带之，立下。 【《集要》】
　　胎滑易产：弓弩弦烧未，酒服二钱。 【《续十全方》】
　　胞衣不出：水煮弓弩弦饮汁五合，或烧灰酒服。 【《千金》】
　　妊娠胎死不出，及胞衣不下，产后诸疾狼狈者：刺羊血，热饮一小盏极效。 【《圣惠方》】
　　横生逆产，及子死腹中，母气欲绝：伏龙肝末三钱，水调下。 【《博效方》】　　又方：用灶中心对锅底土研细，每服一钱，酒调下，仍搽母脐中。 【《本草》】　　又方：真丹涂儿足下。
　　又方：用杂草烧镬锈、白芷等分为末，每服三钱，童尿米酢各半和服，见效。 【《救急方》】
　　妇人难产及胞衣不下，或用铁杵、或铁秤锤、或铁斧烧赤，淬酒服之，自下。 【《本草》，下同】　　又方：或取铁铳烧红淋酒入内空中流出，乘热饮之，即产。　　又方：取大刀环烧赤，淬酒一杯服之。
　　横生逆产：取布针二七枚烧赤，淬酒七遍服之。　　又方：盐摩产妇腹，并涂儿足底，急爪搔之。 【《千金》】　　又方：芒硝末二钱，童子小便，温服，无不效者。 【《信效方》】
　　妇人难产，临时取马衔持之。并煮汁服一盞。 【《开宝》】　　又方：终日不生，云母粉半两，温酒调服，入口即产。不顺者即顺，万不失一。陆氏云：此是何德阳方也，已救三五十人。【《积德堂方》】
　　横生倒产：人参末、乳香末各一钱，丹砂末五分研匀，鸡子白一枚，入生姜自然汁三匙，和匀冷服，即母子俱安，神效。【《本草》】
　　倒产子死不出，及胎干不能产：当归末酒服方寸匕，或紫苏汤调服方可。 【《子母秘录》】
　　产难胎死，横生倒生：用当归三两，芎穷一两为末，先以大黑豆炒焦，入流水一盏，童便一盏，煎至一盏，分为二服，未效再服。【《本草》，下同】　　又方：用弹丸土热酒服一钱。 【《本草纲目》】
　　产难催生：凤仙子二钱，研末水服，勿近牙，外以萞麻子，随年数捣，涂足心下。 【《集简方》】　　又方：益母草捣汁七大合，煎减半顿服立产。无新者，以干者一大握，水七合煎服。 【《独行方》，下同】
　　难产，胎在腹中，并胞衣不下及胎死者：蒺藜子、贝母各四两为末，米汤服三钱。少顷不下再服。【《梅师方》】
　　妇人逆产：以手中指取釜下墨，交画儿足下，即顺。 【《千金》】
　　产妇催生：蒲黄、地龙洗焙、陈橘皮等分为末，另收，临时各抄一钱，新汲水调服，立产，此常用甚妙。【唐慎微方】
　　胞衣不下：蒲黄二钱井水调服之。 【《集验方》】
　　妇人产难、双头莲一名催生草，左手把之即生。
　　胎死腹中：清麻油、蜜等分入汤顿服。 【《普济方》】
　　漏胎难产，因血干涩也：用清麻油半两，好蜜一两，同煎数十沸，温服，胎滑即下。他药无益，以此助血为效。【《胎产须知》】
　　催生去胎：芫花根剥皮，以绵裹，点麝香，套入阴穴三寸，即下。 【《摄生妙用方》】　　又方：马钱子研膏，纳入牝户三四寸。 【《集简方》】
　　临月滑胎：牵牛子一两，赤土少许研末，觉胎转痛时，白榆皮煎汤下一钱。
　　胞衣不下：(艹舌)蒌实一个，取子研末，以酒与童子小便各半钱，煎七分温服；无实用根亦可。【《妇人良方》】
　　妇人难产：白芷五钱，水煎服之。 【《经验方》】
　　催生令易产：用大麻根以水浓煎取汁，顿服立产；胞衣不下亦妙。　　又方：取麦糵一两，水煎服即下。
　　又方：人溺一升，入葱姜各一分，煎二三沸，热饮之便下。 【《日华》】
　　横生倒产：葵花为末，酒服方寸匕。 【《千金》】
　　胎脏干濇难产：用黄葵花焙研末，热汤调服二钱。
　　临产催生：以黄蜀葵子四十九粒研烂，温酒服之，良久即产。　　又方：用子焙三钱，井华水服；无子用根煎汁服。
　　胎死不下：黄葵花焙研末，红花酒下二钱。
　　产难：用腊月兔血，以蒸饼染之，纸裹阴干为末，每服二钱，乳香汤下。 【《指迷方》】
　　催生：用腊月兔脑髓一个，摊纸上夹匀阴干，剪作符字，于面上书生字一个，候母痛极时，用钗股夹定，灯上烧灰，煎丁香酒调下。【《博济方》】　　又方：腊月取兔脑髓一个涂纸上，阴干，入通明乳香末二两，同研令匀，于腊日前夜，安桌子上，露星月下，设茶果斋戒焚香，望北拜。告曰：奉道弟子某，修合救世上难生妇人药，愿降威灵佑助此药，连令生产！祷毕，以纸包药露一夜，天未明时。以猪肉捣和，丸芡子大，纸袋盛，悬透风处，每服一丸，温酢汤下。良久未下，更用冷酒下一丸，即瘥。乃神仙方也。【《经验方》】
　　易产：取鼠烧末，井华水服方寸匕，日三。
　　妇人难产，三日不出：车轴脂吞大豆许二丸。
　　妇人逆产：车缸膏画儿脚底即正。 【《开宝》】
　　滑胎易产：车前子为末，酒服方寸匕。不饮酒者，水调服。 【《妇人良方》】
　　横产不出：车前子为末，酒服三钱。 【《子母秘录》】
　　横生难产：重阳日取高梁根名五爪龙，阴干，烧存性，研末，酒服二钱即下。 【《本草》】　　又方：临时细嚼滇南马槟榔数枚，井华水送下，须臾立产。再以四枚去壳，两手各握二枚，恶水自下也。欲断产者，常嚼二枚，水下，久则子宫冷，自不孕矣。
　　芸薹菜子治产难，歌云：黄金花结粟米实，细研酒下十五粒。灵丹功效妙如神，难产之时能救急。　　又方：用乳香以五月五日午时，令一人在壁内捧乳钵，一童子在壁外，以笔管自壁缝中逐粒递过，入钵内研细，水丸芡子大，每服一丸，无灰酒下。【《经验方》】　　又方：用明乳香一豆大为末，新汲水一盏，入酢少许，令产妇两手捉石燕，念虑药三遍，乃饮之，略行数步，即下。【《圣惠》】
　　难产催生：莲花一叶，书人字吞之，即易产。 【《肘后方》】
　　临产催生：羚羊角一枚，刮尖末，酒服方寸匕。 【《产宝》】
　　临月易产，榆皮焙为末，临月日三服方寸匕，令产极易。 【《本草别说》】
　　妇人难产，用赤小豆生吞七枚佳。
　　又方：治难产，累日气乏不能生，兼恶露出尽，胞干，终不产者。用赤小豆一升，以水九升，煮取汁，入灸过黄阿胶一两，同煎少时，一服五合，不过三四服即生。　　又方：取槐树东引枝，令孕妇手抱之，即易生。 【《子母秘录》】
　　妇人难产：皂角子二枚吞之。 【《千金方》】　　又方：桃仁一个劈开，一片书可字，一片书出字，吞之即生。 【《妇人良方》】
　　催生下胎，不拘生胎死胎：萞麻二个，巴豆一个，麝香一分，研贴脐中并足心。 【《集简方》，下同】
　　子死腹中不出：朱砂一两、水煮数沸为末，酒服立出。 【《博救方》】
　　子死腹中：鸡子黄一枚，姜汁一合，和服，当下。 【《本草》】
　　子死腹中：以夫尿二升，煮沸饮之。 【《千金》】
　　子死腹中：雌鸡粪二十一枚，水二升五合煮之，下米作粥食。 【《产宝》】
　　子死腹中：雄鼠粪二七枚，水三升，煮一升，取汁作粥食，胎即下。
　　胎死腹中，或母病欲下胎：榆白皮煮汁服一二升。 【《子母秘录》】
　　子死腹中，或产经数日不下：瞿麦煮浓汁服之。 【《千金》】
　　胎衣不下，恶血冲心：用五灵脂半生半炒，研末，每一服二钱，温酒下。 【《产宝方》】
　　胎死腹中：新汲水磨金墨服之。 【《普济方》】
　　姙娠胎死：螌蝥一枚，烧研，水服，即下。 【《广利方》】
　　热病胎死：红花酒煮汁饮二三盏。 【《熊氏补遗》】
　　子死腹中及胎衣不下：水牛屎涂腹上，良。 【《产宝》】　　又方：乌鸡一只去毛，以水三升，煮二升，去鸡用帛蘸汁摩脐下，自出。 【《妇人良方》，下同】
　　生胎欲去：牛膝一握捣，以无灰酒一盏煎七分，空心服；仍以独根土牛膝涂麝香，插入牝户中。
　　胎死腹中不出，其母气已绝：取水银二两吞之，立出。 【《本草》】
　　子死腹中及胞衣不下：用三家鸡卵各一枚，三家盐各二撮，三家水各一升，同煮，令妇东同欲之，仍探口令呕，即下。【《千金方》】
　　子死腹中及胎衣不下：取本妇鞋底炙热，慰腹上下二七次，即下。 【《集元方》】
　　下胎：生附子为末，醇酒和涂右足心，胎下去之。
　　胎衣不下：乱头发撩结口中。 【《真人方》】　　又方：好墨温酒服二钱。 【《肘后方》】　　又方：荷叶炒香为末。每服方寸匕，沸汤或童便调下，或烧灰或煎汁皆可。　　又方：生地黄汁一升，苦酒三合，相和暖服。 【《必效方》】　　又方：鹿角屑三分为末，姜汤调下。 【《产乳》】
　　胞衣不下，腹满则杀人：猪脂一两，水一盏，煎五七沸，服之当下。 【《圣惠》】　　又方：取洗儿汤一盏，服之即下，勿令知之。 【《本草》，下同】　　又方：用灶下土一寸，酢调纳脐中，续服甘草汤三四合。 【《产宝》】　　又方：用赤小豆男七枚，女二七枚，东流水吞服之。 【《救急方》】
　　胞衣不下，及产后卒有别病欲狼狈：以水入酢少许，噀面，神效。 【《本草》】　　又方：用胡麻生捣笮取油，饮之即下。 【《正传》，下同】　　又方：大豆半升，醇酒三升，煮一升半，分三服。 【《产宝》】　　又方：蝼蛄一枚，水煮二十沸，灌入喉即出。 【《延年方》，下同】　　又方：牛膝八两，葵子一合，水九升，煎三升，分三服。　　又方：取井底泥鸡子大，井华水服，即下。 【《集元方》】　　又方：以鸡子一枚取清吞之。
　　又方：以本妇裩覆井上，或以所著衣笼灶上，俱勿令产母知之，立下。 【《千金方》】
　　下鬼胎：取神曲末二钱，和水服或浓煎取汁服。
　　　　针灸

　　《千金方》曰：难产针两肩井，入一寸泻之，须臾即分娩。催生难产及死胎，刺太冲八分，百息、合谷并补之。　　三阴交五分泻，立时分解。又灸足小指节三壮。　　产子上冲逼心，针巨阙。令正坐，用抱头抱腰，微偃针入六分，留七呼，得气即泻，立苏。如子掏母心，生下手心有针痕。子顶母心，人中有痕，向后枕骨有痕，是其验也。神效。或合谷三分，留三呼补之；三阴交五分，泻十吸。　　横产难产，右脚小指尖头灸三壮，立产。　　又法：独阴同上法，取灸七壮，禁刺；合谷补之；三阴交泻之。　　小腹大，字难，嗌干嗜饮，侠脐疝，刺中封入四分，灸三壮，穴在踝前一寸半，伸足取之。　　字难，若胞衣不出，泄风，从头至足，刺昆仑入五分，炙三壮，穴在足外踝后跟骨上。　　乳难，子上抢心，若胞不出，众气尽乱，腹中绞痛，不得反息，正仰卧，屈一膝，伸一膝，并气冲针上入三寸，气至泻之，穴在归来下二寸动脉应手。　　乳难，子上冲心，阴疝，刺冲门入七分，灸五壮，穴在府舍下，上去大横五寸。　　《医学入门》曰：通经催生，俱泻合谷、三里、至阴三穴；虚者补合谷，泻至阴。　　死胎不下，泻三阴交。
　　胞衣不下，泻照海、内关。
　　难产及胞衣不下，于右脚小指头上即至阴穴灸之，炷如小麦大，三五壮立下。　　《古今医统》曰：产妇用力努出肛门，灸百会穴自愈。
　　　　医案

　　《史记》仓公传曰：灾川王美人怀子而不乳，来召臣意，臣意往，饮以茛(艹砀)药一撮，以酒饮之，旋乳。臣意复诊其脉而脉躁，躁者有余病，即饮以消石一剂出血，血如豆比五六枚。
　　《彝坚志》云：政和中蔡鲁公之孙妇有孕，及期而病，国医皆以为阳证伤寒，惧胎堕，不敢投以凉剂。张锐至，视之曰：儿虚胎十月，将产矣，何药之能败？即以常法与药，且使倍服之，半日而儿生，病亦失去。明日，其妇大泄而喉闭不入食，众医复指其疵，且曰：二疾如冰炭，又产蓐甫近，虽司命无如之何矣！张曰：无庸忧也。将使即日愈。乃取药数十粒使吞之，咽喉即通，下泄亦止。及满月，鲁公酌酒为寿曰：君术通神，吾不敢知，敢问一药而愈二疾，何也？张曰：此于经无所载，特以意处之。向者所用药，乃附子理中丸，裹以紫雪尔。方喉闭不通，非至寒药不为用，既以下咽，则消释无余，其得至腹中者，附子力也，故一服而两疾愈。公大加叹异。
　　《儒门事亲》曰：武安胡产祥之妻，临难月痛喘以凉膈散二两，四物汤二两，(石卜)硝一两，分作二服煎，令冷服之。一服病减大半，次服病痊矣。产之后第六日，血迷，又用凉膈散二两，四物汤三两，(石卜)硝一两，都作一服，大下紫黑水。其人至今肥健。戴人常曰：孕妇有病，当十月九月内，(石卜)硝无碍，八月者当忌之，七月却无妨，谓阳月也。十月者，已成形矣。
　　一孕妇年二十余，临产，召稳媪三人，其二媪极拽妇之臂，其一媪头抵妇之腹，更以两手扳其腰，极力为之，胎死于腹，良久乃下，儿亦如血，乃稳媪杀之也。岂知瓜熟自落，何必如此乎？其妇因兹经脉断闭，腹如刀剜，大渴不止，小溲闭绝。主病者禁水不与饮，口舌枯燥，牙齿黧黑，臭不可闻，食饮不下，皆愦欲死。戴人先以冰雪水恣意饮之，约二升许，痛缓渴止，次以舟车丸、通经散，前后五六服，下数十行，食大进；仍以桂苓甘露散、六一散、柴胡饮子等调之，半月获安。
　　一妇人临产，召村妪数人侍焉。先产一臂出，妪不识轻重，拽之，臂为之断，子死于腹，其母面青身冷，汗漐漐不绝，时微喘呜呼，病家甘于死。忽有人曰：张戴人有奇见，试问之！戴人曰：命在须臾，针药无及。急取秤钩续以壮绳，以膏涂其钩，令其母分两足向外偃坐，左右各一人脚上立足，次以钩钩其死胎，命一壮力妇倒身拽出死胎，下败血五七升，其母昏困不省，待少顷，以冰水灌之，渐咽二口，大醒，食进；次日，以四物汤调血，数日方愈。戴人常曰：产后无他事，因侍妪非其人，转为害耳。
　　《医学纲目》曰：陈良甫治一妇人有孕七个月，远归，忽然胎上冲心而痛，坐卧不安，两医治之无效，遂说胎已死矣，用萞麻子研烂，加麝香调贴脐上以下之，命在垂亡。召陈诊视，两尺脉绝，他脉平和，陈问二医作何证治之？答曰：死胎也。陈曰：何以知之？曰：两尺脉沉绝，以此知之。陈曰：此说出何经？二医无答。陈曰：此子悬也。若是胎死，却有辨处：面赤舌青，子死母活；面青舌赤唾沫，母死子活；唇口俱青，母子俱死。今面不赤。口不青，其子未死，是胎上逼心，宜以紫苏饮子治之。至十服而胎遂下矣。
　　《薛己医案》曰：一妊妇腹胀，小便不利，吐逆，诸医杂进温胃宽气等药服之，反吐，转加胀满凑心。验之，胎死已久，服下死胎药不能通，因得鲤鱼汤。其论曰：妊妇通身肿满，或心胸急胀，名曰胎水。遂去妊妇胸前看之，胸肚不分，急以鲤鱼汤三五服，大小便皆下恶水，肿消胀去，方得分娩死胎。此证盖因怀妊腹大，不自知觉，人人皆谓妊娠孕如此，终不知胎水之患也。
　　一妊妇五月，服剪红丸而胎堕，及腹胀痛，乃服破血之剂，痛益甚，手不敢近。余曰：此峻药重伤脾胃也。用八珍倍加参、芪、半夏、乳香、没药二剂而痛止，数剂而安。
　　荆妇孟冬分娩艰难，劳伤元气，产子已死，用油纸捻烧断脐带，借其气以暖之，俄顷忽作声。此儿后无伤食作泻之证，可见前法之功不诬。世用刀器断脐带，子母致危者，竟不知其由矣。且稳婆又喜平日常施小惠，得其用心，兼以安慰母怀，故无虞耳。一稳婆云：我止有一女，正分娩时，适当巡街侍御行牌取我视其室分娩，女因惊骇未产而死。后见侍御，更以威颜分付，迨视产母，胎虽顺而头偏在一边，以致难产。因畏其威，不敢施手，由是其子母俱不能救。
　　地官李孟卿娶三十五岁女为继室，妊娠虑其鸡产，索加味归芎汤四剂备用。果产门不开，止服一剂，顿然分娩。
　　上舍费怀德之室，产门不开，两日未生，服前药十剂，即时而产。怀德传服此方，用者无有不验。
　　一妇人分娩最难，至四十妊娠下血甚多，产门不开，与前汤一剂，又以无忧散斤许煎熟，时时饮之，以助其血而产。
　　一稳婆之女，勤苦负重，妊娠，腹中阴冷重坠，口中甚秽，余意其胎已死，令视其舌青黑，与(石卜)硝半两许服之，化下秽水而安。
　　一妇人胎死，服(石卜)硝下秽水，肢体倦怠，气息奄奄，用四君子为主，佐以四物、姜、桂调补而愈。
　　一妇人胞衣不出，胸腹胀痛，手不敢近，用滚酒下失笑散一剂，恶露胎衣并下。
　　一产妇胎衣不出，腹作痛，手按痛稍缓，此气虚而不能送出也，用无忧散而下。前证常询诸稳婆云：宜服益母草丸；或就以产妇头发入口作呕，胎衣自出。其胎衣不出必死。授与前法甚效。
　　《证治准绳》曰：经历哈散侍人，病喘不得卧，众作肺气受风邪治之。吕沧洲诊之，气口盛于人迎一倍，厥阴弦动而疾，两尺俱短而离经，因告之曰：病盖得之毒药动血，以致胎死不下，奔迫而上冲，非风寒作喘也。乃用催生汤加芎、归煮二三升服之。夜半，果下一死胎，喘即止。哈散密嘱曰：病妾诚有怀，以室人见嫉，故药去之，众所不知也，众惭而去。
　　一妇产七日而子不下，百治不效。庞安常视之，令其家人以汤温其腰腹，自为上下拊摩，孕者觉肠胃微痛，呻吟，间生一男，其家惊喜而不知所以。庞曰：儿已出胞，但一手误执母肠不能脱，非符药所能为，吾隔腹扪儿手所在，针其虎口，痛即缩手，所以遽生，无他术也。取儿视之，右手虎口，针痕存焉。
　　一妇产累日不下，服催生药不效。庞安常曰：此必坐草太早，心下怀惧，气结而不行，非不顺也。《素问》云：恐则气下。盖恐则精神怯，怯则上焦闭，闭则气逆，逆则下焦胀，气乃不行矣。以紫苏饮一服便产。又治妇人子悬证。
　　一妇难产七日而不乳，且食甚少。滑伯仁视之，以凉粥一盂，捣枫叶煎汤调啖之，旋乳。或诘其理，滑曰：此妇食甚少，未有无谷气而生者。夫枫叶先生先落，后生后落，故以作汤饮之。
　　一妇难产三日不下，服破血行经之药俱罔效，吴茭山因制一方，以车前子为君，冬葵子为臣，白芷、枳壳为佐使，已服午产，众医异之。吴曰：本草谓催生以此为君。毛诗注云：采芣苡，以防产难是也。
　　一府判女，产不利，已敛，刘复真令取红花浓煎，扶女于凳上，以绵帛蘸汤盫之，连以浇帛上，以器盛水，又暖又淋，久而苏醒，遂生男子。盖遇严冬血冷，凝滞不行，温即产，见亦神矣哉！
　　一医宿客店，值店妇产数日不下，下体已冷，无药甚窘，以椒、橙、茱萸等煎汤，可下手，则和脐腹入门处，皆淋洗之，气温血行，遂产。
　　一妇将临月，忽然两目失明，不见灯火，头痛眩运，项腮肿满，不能转颈，诸治不瘥，反加危困。偶得消风散服之，病减七八，获安分娩；其眼吊起，人物不辨，乃以四物汤加荆芥、防风，更服眼科天门冬饮子，乙方间服，目渐稍明。大忌酒、面、煎炙、鸡、羊、鹅、鸭、豆腐、辛辣热物并房劳。此证因怀妊多居火间，衣着太暖，伏热在内，或酒面炙煿太过，以致胎热也。
　　一妇有胎四月堕下，逾旬腹肿发热，气喘脉洪盛，面赤口鼻舌青黑，陈斗嵓诊之曰：脉洪盛者胎未堕也，面赤心火盛而血干也。舌青口鼻黑，肝既绝而胎死矣。内外皆曰，胎堕久矣。复诊色脉如前，以蛇蜕煎汤，下平胃散，加芒硝、归尾一倍服之，须臾腹鸣如雷，腰腹阵痛，下一死胎，病亦寻愈。
　　《广嗣纪要》曰：师在郧阳，值郧县知县一婢临月，患口眼喎斜，腰背反张，手足挛曲，不省人事，请师治之，用黄连解毒汤加朱砂末，斡开口灌之，少定，其夜生一男；产后，病尤昏迷不省，以七珍汤与之即安。
