---
title: 黄帝素问4
index: true
icon: editor
order: 9
category:
  - 医藏
  - 古今图书集成博物汇编艺术典医部全录
  - 黄帝素问
tag:
  - 陈梦雷
  - 清
---

## 卷十九  

### 咳论篇第三十八  

【`马莳曰：内论五脏六腑之咳，各有形状治法，故名篇。`】  

黄帝问曰：肺之令人欬，何也？岐伯对曰：五脏六腑，皆令人咳，非独肺也。帝曰：愿闻其状。岐伯曰：皮毛者，肺之合也。皮毛先受邪气，邪气以从其合也。其寒饮食入胃，从肺脉上至于肺则肺寒，肺寒则外内合邪，因而客之则为肺咳。五脏各以其时受病，非其时各传以与之。人与天地相参，故五脏各以治时，感于寒则受病，微则为咳，甚则为泄，为痛。乘秋则肺先受邪，乘春则肝先受邪，乘夏则心先受之，乘至阴则脾先受之，乘冬则肾先受之。　　【`王冰曰：邪谓寒气，肺脉起于中焦，下络大肠，还循胃口，上鬲属肺，故云从肺脉上至于肺也。时，谓王月也，非王月则不受邪，故各传以与之。寒气微则外应皮毛，内通肺，故咳。寒气甚则入于内，内裂则痛，入于肠胃则泄痢。然必当用事之时，故先受邪气。`】  

【`马莳曰：此言五脏六腑，皆能成咳，然必肺先受邪，而传之于各经也。言皮毛为肺之合，皮毛先受风寒邪气，而邪气遂入于所合，则肺当受此风邪也。但风邪虽受于其后，而肺寒则必病于其先，其始因用寒冷饮食，以入于胃，从肺脉上至于肺，则肺寒矣。肺寒则内寒，因外受风邪则外寒，外内皆寒，所以肺脏遂成其咳，而传之各脏腑也。大凡五脏各以其所主之时受病，非所主之时，则由别经传以与之，正以人身与天地相参耳。故五脏各以五时感于寒则受病，感之微者则为咳，感之甚者则为泄，为痛。即如肺主于秋，故肺先受邪；肝主于春，故肝先受邪；心主于夏，故心先受邪；脾主于至阴，故脾先受邪；肾主于冬，故肾先受邪，皆因五时而受邪也。惟咳则肺先受邪为咳，而传之别脏，斯五脏六俯，皆得以成咳也，岂特肺而已哉？`】  

【`张志聪曰：肺主气而位居尊高，受百脉之朝会，是咳虽肺证，而五脏六腑之邪，皆能上归于肺而为咳。肺为阴，主秋金清肃之气，是以形寒饮冷则伤肺。皮毛者肺之合，天之寒邪，始伤皮毛，皮毛受邪，则邪气从其合而内伤肺矣。手太阴之脉，起于中焦，还循胃口，寒饮入胃，则冷饮之邪，从肺脉而上至于肺，外内之邪合并，因而客之，则为肺咳矣。此论咳属肺脏之本病也。至于五脏之邪，上归于肺，而亦为咳也。乘春则肝先受邪，乘夏则心先受邪，乘秋则肺先受邪，是五脏各以所主之时而受病。如非其秋时，则五脏之邪，各传与肺而为之咳也。夫人与天地参也，五脏之气，与四时五行之气相合，故五脏各以所主治之时，而感于寒则受病，微则上乘于肺而为咳，甚则上行极而下为泄痛矣。先受之者，谓次即传及于肺而为咳也。欬乃肺之本病，故言肺先受邪。`】  

帝曰：何以异之？岐伯曰：肺咳之状，咳而喘息有音，甚则唾血。心咳之状，咳则心痛，喉中介介如梗状，甚则咽肿喉痹。肝咳之状，咳则两胁下痛，甚则不可以转，转则两胠下满。脾咳之状，咳则右胁下痛，阴阴引肩背，甚则不可以动，动则咳剧。肾咳之状，咳则腰背相引而痛，甚则咳涎。　　【`马莳曰：肺主气，受邪则发而为喘息有音，金必有声也，甚则血随唾出，肺气受伤也，肺咳之状如此。又手少隐心经之脉，起于心中，出属心系，其支别者，从心系上侠咽喉，手厥阴心主之脉，起于胸中，出属心包络，故心受邪，则咳必心痛，喉中介介如有梗状，甚则咽肿喉痹，心咳之状如此。又足厥阴肝经之脉，上贯鬲，布胁肋，故肝受邪则两胁下痛，痛甚则胁不可转，转则两胠下胀满，肝咳之状如此。又足太阴脾经之咳，必右胠下痛，以脾居于右也，其痛阴阴然引于肩背，盖脾气连肺故也，如痛甚则不可动，动则咳剧，脾咳之状如此。又足少阴肾经之脉，贯脊属肾络膀胱，其直者入肺中循喉咙，又腰者肾之腑，故肾受邪则咳必腰背相引而痛，甚则咳涎，以肾主涎也，肾咳之状如此。李东垣治肺咳用麻黄汤，心咳用桔梗汤，肝咳用小柴胡汤，脾咳用升麻汤，肾咳用麻黄附子细辛汤，虽未必尽中病情，姑备此以俟采择。`】  

【`张志聪曰：喉乃肺窍，心火刑金，故喉中介然如梗，不可转，不可俯仰也。肝邪乘肺则咳，逆于经而不可转，转则胠下满，脾居右故咳则右胁下痛。脾气通肺，肺俞在肩背，故阴阴引之。不可以动，不能动摇也。肾脉贯鬲，入肺故咳，则肺俞相引而痛也。`】  

帝曰：六腑之欬奈何？安所受病？岐伯曰：五脏之久咳，乃移于六腑。脾咳不已，则胃受之，胃咳之状，咳而呕，呕甚则长虫出。肝咳不已，则胆受之，胆咳之状，咳呕胆汁。肺咳不已，则大肠受之，大肠咳状，咳而遗失。心咳不已，则小肠受之，小肠咳状，咳而失气，气与咳俱失。肾咳不已，则膀胱受之，膀胱咳状，咳而遗溺，久咳不已，则三焦受之，三焦咳状，咳而腹满，不欲食饮。此皆聚于胃，关于肺，使人多涕唾而面浮肿气逆也。　　【`王冰曰：三焦者，谓上焦中焦也。上焦者，出于胃上口，并咽以上贯鬲，布胸中走腋。中焦者，亦至于胃口出上焦之后，此所受气者，泌糟粕，蒸津液，化其精微，上注于肺脉，乃化而为血，故言皆聚于胃，关于肺也。两焦受病，则邪气熏肺，而肺气满，故使人多涕唾而面浮肿气逆也。腹满不欲食者，胃寒故也。胃脉者，从缺盆下乳内廉下，循腹至气街，其支者，复从胃下口，循腹里至气街中而合，今胃受邪，故腹满不欲食饮也。何以明其不谓下焦？然下焦者，别于回肠，注于膀胱，故水谷者，常并居于胃中，盛糟粕而俱下于大肠，泌别汁，循下焦而渗入膀胱，寻此行化，乃与胃口悬远，故不谓此也。`】  

【`马莳曰：此言六腑咳状，由五脏所移，而久咳则三焦受之，然合五脏六腑之咳，而未有不聚于胃，关于肺者也。咳必以肺受邪，而后传之于五脏，故五脏咳甚，而后各传于六腑。脾之脉属脾络胃，胃之脉属胃络脾，相为表里，故脾咳不已则胃受之，胃脉循喉咙，入缺盆下鬲属胃，故咳则必呕，呕甚则长虫出，胃咳之状如此。又肝之脉属肝络胆，胆之脉属胆络肝，相为表里，故肝咳不已则胆受之，胆脉从缺盆以下胃中贯鬲，故咳则呕出胆汁，其味苦也，胆咳之状如此。又肺之脉属肺络大肠，大肠之脉，属大肠络肺，相为表里，故肺咳不已则大肠受之，大肠之脉，入缺盆络肺下鬲，为传导之腑，故咳则遗失秽物也，大肠咳状如此。又心之脉属心络小肠，小肠之脉层小肠络心，相为表里，故心咳不已，则小肠受之，小肠之下，即大肠也，今咳则下失其气，其气与咳而俱失也，小肠咳状如此。又肾之脉属肾络膀胱，胱膀之脉属膀胱络肾，相为表里，故肾咳不已，则膀胱受之，膀胱为津液之腑，故遗溺也，膀胱咳状如此。又六腑之咳不已，则三焦受之，此三焦者，非手少阳之三焦，乃上中下之三焦也，上焦在于膻中，中焦在于中脘，下焦在于脐下阴交，皆在于腹，故欲则腹满不欲食饮也，三焦咳状如此。夫五脏六腑之咳如此，然皆聚之于胃，以胃为五脏六腑之主也。关之于肺，以肺先受邪而后传之于别脏别腑也。使人多涕唾而面浮肿，皆以气逆于上故耳。此乃脏腑咳疾之总证也。按李东垣治胃咳用乌梅丸；胆咳用黄芩加半夏生姜汤；大肠咳用赤石脂禹余粮汤桃仁汤，不止用猪苓汤分水；小肠咳用芍药甘草汤；膀胱咳用茯苓甘草汤；三焦咳用钱氏异功散。虽未必尽中病情，姑备此以俟采择。`】  

【`张志聪曰：五脏之气，与天地四时五行之气相参合，故各以时受病。而六腑之病，又从脏气而转移，脾与胃合，脾病移于胃，则胃气反逆故呕，呕甚则谷气消，谷消则虫上下作，故甚则长虫出。长虫，蛔虫也。胆汁，苦汁也。邪在胆则逆在胃，胆液泄则口苦，胃气逆则呕苦，故曰呕胆汁也。大肠者肺之俯，为传道之官，是以上逆则咳，下逆则遗失。失当作矢。失气，后气也。夫厥气上逆则咳，下逆则为失，为遗气，与咳俱失者，厥逆从上下散也。肾合膀胱，膀胱者津液之府，水道出焉，故咳而遗溺。三焦者，中渎之腑也，水道出焉，属膀胱，是孤腑也。是六腑之所与合者，是以肾咳不已，膀胱受之，久咳不已，三焦受之，是肾为两脏而合于六腑者也。三焦为中渎之府，故腹满，咳则上焦不能主纳，故不欲食饮也。然膀胱三焦之咳，皆邪聚于胃而上关于肺故也。夫三焦为决渎之腑，膀胱者津液之所藏，关门不利，则聚水而从其类矣。水聚于胃，则上关于肺而为咳，咳则肺举，肺举则液上溢，故使人涕唾，水气上乘，故面浮肿而气逆也。`】  

帝曰：治之奈何？岐伯曰：治脏者治其俞，治腑者治其合，浮肿者治其经。帝曰：善。　　【`王冰曰：诸脏俞者，皆脉之所起第三穴；诸腑合者，皆脉之所起第六穴也。经者，脏脉之所起第四穴，腑脉之所起第五穴。《甲乙经》曰：脉之所注为俞，所行为经，所入为合。此之谓也。`】  

【`马莳曰：此言治欬之法。五脏必治其俞穴，六腑必治其合穴，浮肿必治其脏腑之经穴也。五脏俞穴者，肺俞太渊，脾俞太白，心俞神门，肾俞太溪，肝俞太冲是也。六腑合者，大肠合曲池，胃合三里，小肠合小海，膀胱合委中，三焦合天井，胆合阳陵泉是也。若脏腑之咳，而面皆浮肿，则随脏腑之经穴，而各分治之。肺之经穴经渠，大肠之经穴阳溪，胃之经穴解溪，脾之经穴商丘，心之经穴灵道，小肠之经穴阳谷，膀胱之经穴昆仑，肾之经穴复溜，心包络之经穴间使，三焦之经穴支沟，胆之经穴阳辅，肝之经穴中封是也。`】  

【`张志聪曰：咳在五脏，当治其俞。五脏之俞。皆在于背。欲知背俞，先度其两乳间，以草度其背，是谓五脏之俞，灸刺之度也。合治内腑，故咳在六腑者，取之于合。浮肿者，取肺胃之经脉以治之。`】  

### 举痛论篇第三十九  

【`马莳曰：首节悉举诸痛以为问，故名篇。`】  

黄帝问曰：余闻善言天者，必有验于人；善言古者，必有合于今；善言人者，必有厌于己。如此则道不惑而要数极，所谓明也。今余问于夫子，令言而可知，视而可见，扪而可得，令验于己而发蒙解惑，可得而闻乎？岐伯再拜稽首对曰：何道之问也？　　【`王冰曰：善言天者，言天四时之气，温凉寒暑，生长收藏，在人形气，五脏参应，可验而指示善恶，故曰必有验于人。善言古者，谓上古圣人，与今人养生损益之道理，可合而与论成败，故曰必有合于今。善言人者，谓形骸骨节，更相支拄，筋脉束络，皮肉包裹，而五脏六腑，次居其中，假七神五脏而运用之，气绝神去，则之于死，是以知彼浮形，不能坚久，静虑于己，亦与彼同，故曰必有厌于己也。夫如此是知道要数之极，悉无疑惑，深明至理而然。发蒙解惑，言令一一条理，而目视手循验之可得也。`】  

【`张志聪曰：本经云，气伤痛，盖痛在有形之形身，而伤于无形之气分，是病皆生于寒热七情，而证见于脏腑经脉，举痛而论，百病皆然，能会通此道，庶明而不惑。是以帝言知天道者，苟能验于人，知往古者，苟能合于今，善言人者，必有足于己，如此则道不惑而知要数之极，此所谓明道者也。此帝欲知望色按脉问病三者之应验，而开发于未明。`】  

帝曰：愿闻人之五脏卒痛，何气使然？岐伯对曰：经脉流行不止，环周不休。寒气入经而稽迟，泣而不行，客于脉外则血少，客于脉中则气不通，故卒然而痛。帝曰：其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引而痛者，或腹痛引阴股者，或痛宿昔而成积者，或卒然痛死不知人，有少间复生者，或痛而呕者，或腹痛而后泄者，或痛而闭不通者。凡此诸痛，各不同形，别之奈何？岐伯曰：寒气客于脉外则脉寒，脉寒则缩蜷，缩蜷则脉绌急，绌急则外引小络，故卒然而痛，得炅则痛立止，因重中于寒则痛久矣。寒气客于经脉之中，与炅气相薄则脉满，满则痛而不可按也。寒气稽留，炅气从上，则脉充大而血气乱，故痛甚不可按也。寒气客于肠胃之间，膜原之下，血不得散，小络急引故痛，按之则血气散，故按之痛止。寒气客于侠脊之脉，则深按之不能及，故按之无益也。寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。寒气客于背俞之脉则脉泣，脉泣则血虚，血虚则痛。其俞注于心，故相引而痛。按之则热气至，热气至则痛止矣。寒气客于厥阴之脉，厥阴之脉者，络阴器系于肝，寒气客于脉中，则血泣脉急，故胁肋与少腹相引痛矣。厥气客于阴股，寒气上及少腹，血泣在下相引，故腹痛引阴股。寒气客于小肠膜原之间，络血之中，血泣不得注于大经，血气稽留不得行，故宿昔而成积矣。寒气客于五脏，厥逆上泄，阴气竭，阳气未入，故卒然痛死不知人，气复反则生矣。寒气客于肠胃，厥逆上出，故痛而呕也。寒气客于小肠，小肠不得成聚，故后泄腹痛矣。热气留于小肠，肠中痛，瘅热焦渴，则坚干不得出，故痛而闭不通矣。【`卒，音猝。泣，音濇。绌，丁骨切。炅，音炯。重，平声。中，去声。干，音干。`】  

【`王冰曰：此帝欲明异候之所起也。脉左右环，故得寒则缩蜷而绌急，缩蜷绌急，则卫气不得通流，故外引于小络脉也。卫气不入，寒内薄之，脉急不纵，故痛生。得热则卫气复行，寒气退辟，故痛止。重寒难释，故痛久不消。脉既满大，血气复乱，按之则邪气攻内，故不可按也。膜，谓鬲间之膜。原，谓鬲肓之原。血不得散，谓鬲膜之中小络脉内血也。络满则急，故牵引而痛生也。手按之则寒气散，小络缓，故痛止。侠脊之脉者，当中督脉也，次两旁足太阳脉也。督脉者循脊裹。太阳者贯膂筋，故深按之不能及也。若按当中，则膂节曲，按两旁则膂筋蹙，合曲与蹙合，皆卫气不得行过，寒气益聚而内蓄，故按之无益。冲脉，奇经脉也。关元，穴名，在脐下三寸。言起自此穴，即随腹而上，非生出于此也。其本生出，乃起于肾下也。直上者，谓上行会于咽喉也。气因之，谓冲脉不通，足少阴气因之上满冲脉，与少阴并行，故喘动应于手也。背俞，谓心俞足太阳脉也。夫俞者，皆内通于脏，故曰其俞注于心，相引而痛也。按之则温气入，温气入则心气外发，故痛止。厥阴，肝之脉，络阴器系于肝，脉急故引胁与少腹痛也。厥气客阴股，寒气上少腹，亦厥阴肝脉之气也，以其脉循阴股，入毛中，环阴器，上抵少腹，故曰厥气客阴股，寒气上及于少腹也。血泣不得注于大经，言血为寒气之所凝结，而乃成积气。复反则生者，言脏气被寒壅遏而不行，气复得通则已也。肠胃客寒留止，则阳气不得下流而反上行，寒不去则痛生，阳上行则呕逆，故痛而呕也。小肠为受盛之腑，中满则寒邪不居，故不得结聚，而传下入于回肠，回肠，广肠也，为传导之腑，物不得停，故后泄而通，热渗津液，故便坚也。`】  

【`马莳曰：此言诸痛之异，皆由于寒，惟痛而便闭不通者，则以热气留于小肠散也。人之卒然而痛者，盖以经脉流行不止，环周不休，寒气入于经脉，而脉气稽迟，濇滞不行，或客于经脉之外，则血原少而愈濇，或客于经脉之中，则脉遂濇而不通，皆能卒然而痛也。有等痛能卒然而止者，盖以寒气客于经脉之外，则经脉亦寒，遂致缩蜷绌急，卫气不得流通，外则牵引小络之脉，故卒然而痛。偶得炅气，或火或汤之类，则卫气行于外，故卒然而痛又止也。炅者，热气也。有等痛甚不休者，盖以寒气客于经脉之外，既中于前，而又中于后，则重中于寒，故痛之愈久也。有等痛甚不可按者，盖以寒气客于经脉之中，内有内热之气外出，寒气与热气相薄，则经脉自满，惟其满则脉充大时，血与气乱，故痛甚而不可按也。有等按之而痛止者，盖以寒气客于肠胃之间，膜原之下，内有血因寒而不散，内有小络因寒而急引，故痛，按之则血气自散，小络自缓，故按之而痛止也。但按后复痛，当有去寒之法耳。有等按之无益，而痛自若者，盖以寒气客于侠脊之脉，则中为督脉，而两旁为足太阳膀胱经之脉，侠脊而行者也，寒气入于风门，则日深一日，虽按之亦不能及，故按之无益也。有等痛至发喘，应手而动者，盖以寒气客于冲脉，冲脉起于关元，随腹直上，即侠脐上行至胸中而散也，寒气客之则冲脉不通，气不能上，故发喘而动，则应手而痛也。有等心与背相引而痛者，盖以寒气客于背俞之脉，属足太阳膀胱经，凡五脏六腑之俞穴，皆属于此经也。寒客之则脉自清，其血虚，虚则痛，其俞内通于心，正以阳病行于阴也，故背与心相引而痛，但按之则腹中之热气至，热气至则痛亦止矣。有等胁肋与少腹相引而痛者，盖以寒气客于足厥阴肝经之脉，则血濇脉急，故胁肋与少腹相引而痛矣。有等腹痛引阴股者，盖肝脉循阴股而上，寒气客之，上抵少腹，则血濇不行，上下相引，故腹痛引阴股也。有等痛之宿昔而成积者，盖以寒气客于小肠膜原之间，络血之中，其血凝泣，不得外注于大经之脉，血气稽留而不行，故痛至宿昔而成积聚也。有等卒然痛死不知人，少间即复生者，盖以寒气客于五脏，五脏之气厥逆而上泄，不附诸脏，则阴经之气竭，卫气不得入，故寒气壅滞，卒然痛死不能知人，待脏气复反，卫气既入则生矣。有等痛而呕者，盖以寒气客于肠胃，肠胃之气，厥逆而上出，故痛而作呕也。有等腹痛而后泄者，盖以寒气客于小肠，小肠为受盛之腑，寒邪客之，则不得结聚而传入于大肠，所以后泄而痛也。有等痛而便闭不通者，盖以热气留于小肠，肠中作痛，瘅热焦渴，则且坚而干不得出，故痛而便闭不通也。由此观之，则诸痛皆寒，而惟便闭不通为有热者，此皆言而可知者也。`】  

【`张志聪曰：经气流转，如环无端，寒气客之，则凝泣而不行矣。客于脉外，则脉缩蜷而血少，客于脉中，则脉满而气不通，故卒然而痛也。绌，犹屈也。寒则血凝泣，故脉缩蜷，缩蜷则绌急而外引小络，夫经脉为里，浮而外者为络，外内引急，故卒然而痛也。炅气，太阳之气也。脉寒而得阳热之气，则缩绌即舒，故其痛立止。若复感于寒，则阳气受伤，故痛久而不止。荣血行于脉中，阳气行于脉外，寒邪在脉，与阳气相搏，则血气淖泽而脉满矣，脉满故痛而不可按也。寒气稽留于脉中，阳气惟升而从上，血气不能相将，而循行则乱矣。膜原者，连于肠胃之脂膜，亦气分之腠理。《金匮要略》云：腠者是三焦通会元真之处，理者皮肤脏腑之文理也。盖在外则为皮肤肌肉之腠理，在内则为横连脏腑之膜原，皆三焦通会元气之处。如寒气客于肠胃膜原之间，则内引小络，故痛也。夫痛者阴也，气为阳，经络为阴，是以本篇论痛，皆邪伤于经脉，如邪客于脉外之气分，而迫于经络为痛者，或得炅或按之则痛止，盖寒邪得气而易散也。如邪入于经络而为痛者，甚则不可按、或虽按之无益，盖阴分之邪难散也。此邪在膜原之气分，牵引小络而痛，故按之即止。侠脊之脉，伏冲之脉也。伏冲之脉，上循背里，邪客之则深，按之不能及，故按之无益也。则深者谓邪客于侠脊之冲脉则深，在于腹之冲脉则浮于外而浅矣。夫冲脉之循于背者，注于经，其浮而外循于腹者，至胸中而散于脉外之气分，故脉不通，则气因之而喘动应手，谓脉逆于胸之下，而气因病于胸之上。喘动应手者，人迎气口喘急应手也。至若太阳为炅热之气，虽寒客于经俞，得气至则痛止矣。背俞之脉者，足太阳之脉也。太阳之脉循于背，而五脏六腑之俞，皆在太阳之经，故曰背俞之脉。脏腑之血气，皆注于俞，故寒客之，则脉濇而血虚，血虚则痛矣。夫心主血脉，五脏六腑之俞皆注于心，故相引心而痛。心为阳中之太阳，盖与太阳之气标本相合，是以按之则热气至而痛止矣。肝主血，故寒气客于厥阴之脉，则血濇脉急。肝脉布胁肋，循阴气，故胁肋与少腹相引而痛。腹痛引阴股者，以寒气在上，厥气在下，上下相引而为痛也。厥阴之脉，上抵少腹，下循阴股，故腹痛引阴股，盖言经气上下相通，故邪正相引而为痛。夫膜原之间，亦有血络，寒气客于膜原之血络，不得入于大经而成积也。百病始生篇曰：邪在络之时，痛于肌肉，其痛之时息，大经乃代，留而不去，传舍于肠胃之外，膜原之间，留着于脉，稽留而不去，息而成积。盖言邪在于外内之络脉者，必转入于大经，而后乃代谢，如血气稽留于络脉，则宿昔而成积矣。宿昔，稽留久也。息，止也。大经，脏腑之大络也。寒气客于五脏，脏阴之气，厥逆于上，而从上泄，则阴气内竭矣。阳热之气，又未入于内，则里气虚伤，故卒然痛死不知人，得阴阳之气，复反于内则生矣。寒气客于肠胃之间，从胃上出，故痛而呕。愚按在脏之邪，溜腑而解，在肠胃之邪，从下泄而解，今脏腑之邪，皆从上逆而出者，病气而不入经也，故痛而呕。寒气客于小肠之间，转入于肠内，故不成积聚，而为后泄腹痛也。夫小肠之邪，不得后泄而为热闭也。热气者，寒气稽留而化热也。小肠为赤肠，乃心脏之腑，故感火气而化热。瘅，消瘅也。小肠主液，肠中热则液消而为瘅热矣。焦者火之气，感火热之气而为焦渴也。液消热燥，则受盛之物，坚干而不得出，故痛闭不通矣。`】  

【`杨元如曰：此篇论寒气，而末结热气一条者，谓寒邪稽留不去，得阳热之气而能化热者也。`】  

帝曰：所谓言而可知者也，视而可见，奈何？岐伯曰：五脏六腑，尽有部，视其五色，黄赤为热，白为寒，青黑为痛，此所谓视而可见者也。　　【`王冰曰：部谓面上之分部。中热则色黄赤。阳气少，血不上荣于色故白。血凝泣则变恶，故色青黑则痛。`】  

【`马莳曰：此言视之而可见者，惟辨其面部之色而已。盖五脏六腑，虽在于内，而面上分部，皆尽有之。视其五色，黄赤为热，非内热则外不黄赤也。白为寒，非内寒则外不白也。青黑为痛，非内痛则外不青黑也。此所谓视之而可见者如此。`】  

【`张志聪曰：言而可知者，言其病而知其处也。视而可见者，观其色而见其病也。五脏六腑之气色，皆见于面，而各有所主之部位。观其五色而可见其病矣。中有热则色见黄赤，寒则血凝泣，故面白脱色也。青黑乃阴寒凝滞之色，故为痛。`】  

帝曰：扪而可得奈何？岐伯曰：视其主病之脉，坚而血及陷下者，皆可扪而得也。　　【`马莳曰：此言扪之而可得者，唯按其主病之脉，坚而不散，及血结脉陷而已。盖脏腑各有主病，必有其脉，而分肉之部，其血必结，其脉必陷，故可扪之而知病也。`】  

【`张志聪曰：扪而可得，谓按其脉而得其病也。主病之脉者，脏腑所主之病脉也。坚而血者，邪气实也。，陷下者，正气虚也。言邪正虚实，皆可扪而得之。`】  

帝曰：善。余知百病生于气也，怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结，九气不同，何病之生？岐伯曰：怒则气逆，甚则呕血及飧泄，故气上矣。喜则气和志达，荣卫通利，故气缓矣。悲则心系急，肺布叶举，而上焦不通，荣卫不散，热气在中，故气消矣。恐则精却，却则上焦闭，闭则气还，还则下焦胀，故气不行矣。寒则腠理闭，气不行，故气收矣。炅则腠理开，荣卫通，汗大泄，故气泄矣。惊则心无所倚，神无所归，虑无所定，故气乱矣。劳则喘息汗出，外内皆越，故气耗矣。思则心有所存，神有所归，正气留而不行，故气结矣。　　【`王冰曰：百病生于气，言虚实逆顺缓急，皆能为病也。怒则阳气逆上而肝气乘脾，故甚则呕血及飧泄作。何以明其然？怒则面赤，甚则色苍。《灵枢经》曰：怒而不止则伤志，明怒则气逆上而不下也。喜盛则气脉和调，故志达畅。荣卫通利，故气徐缓。悲则损于心，心系急则动于肺，肺气系诸经逆，故肺布而叶举，恐则阳精却上而不下流，故却则上焦闭也。上焦既闭，气不行流，下焦阴气，亦还回不散，而聚为胀也。然上焦固禁，下焦气还，各守一处，故气不行也。腠，谓津液渗泄之所。理，谓文理缝会之中。气，谓卫气。身寒则卫气沉，故皮肤文理及渗泄之处，皆闭密而气不流，卫气收敛于中而不发散也。阳则舒，阴则惨，故热则肤腠开发，荣卫大通，津泄外渗而汗大泄也。奔气越故不调理而乱，疲力役则气奔速，故喘息。气奔速则阳外泄，故汗出。然喘且汗出，内外皆逾越于常纪，故气耗损也。思则系心不散，故气亦停留。`】  

【`马莳曰：此因帝以九气为问，而伯明言之也。怒则气上行者，正以肝主于怒，怒则厥气上逆，故甚则呕血也。肝木乘脾，则脾为木侮，故下为飧泄，所谓暴注下迫者也。喜则气缓者，正以喜属于心，喜则气已和，志已达，荣行经脉之内，卫行分肉之间，自然通利而无间，大气自觉舒缓也。悲则气消者，正以精气并于肺则悲，悲则心系必急。《灵枢》口问篇云：悲哀愁忧则心动。肺与心皆在鬲上，唯心系急，故肺随系急而上布，其肺叶皆举，所以上焦不通，荣气在内，不能行之经脉之中，卫气不得出以行于诸阳之表，荣卫不散而热气相蒸于其中，故上焦之大气，自为之渐消也。恐则气下者，正以精气并于肾则恐，肾脉自足心涌泉出内踝，上股内后廉，贯脊属肾络膀胱，其直行者，从肾贯肝鬲，入肺中，循喉咙，侠舌本，其支者，从肺出络心，注胸中，今恐则精气却而不能上行，上焦自闭，闭则气复还于下，下焦遂胀，故气不能上行而仍在于下也。寒则气收者，盖以身寒则腠理闭，卫气不得行于外，故脏腑之气，收敛于内也。炅则气泄者，以热则腠理开，荣卫通，汗大泄，故气泄于外也。惊则气乱者，正以心之志为神，惊则心无所倚着，神无所归宿，卢无所定一，故气因之而乱也。劳则气耗者，正以人有劳役，则气动而喘息，其汗必出于外。夫喘则内气越，汗出则外气越，故气以之而耗散也。思则气结者，正以心之官则思，思则心有所存，神有所归，其气留蓄而不行，故气结也。`】  

【`张志聪曰：夫寒暑运行，天之阴阳也，喜怒七情，人之阴阳也。是以举痛而论阴阳寒热，知百病之皆生于气焉。然寒热七情，皆伤人气，而气有上下消耗之不同，是何病之所生也？怒为肝志，肝主藏血，怒则肝气上逆，故甚则呕血。木气乘脾，故为飧泄。脾位中州，肝脏居下，故呕血飧泄，皆为气上也。喜乃阳和之气，故志意和达，荣卫疏通，其气舒徐而和缓矣。心气并于肺则悲，心悲气并则心系急，心系上连于肺，心系急则肺布叶举矣。肺主气而位居上焦，主行荣卫阴阳者也。肺脏布大而肺叶上举，则上焦之气不通，而荣卫不能行散矣。气郁于中，则热中气不运行，故潜消也。气者，水中之生阳也。肾为水脏，主藏精而为生气之原，恐伤肾，是以精气退却而不能上升。膻中为气之海，上出于肺，以司呼吸，然其原出于下焦，故精气却则上焦闭，闭则生升之气，还归于下，而下焦胀矣。上下之气不相交通，故气不行矣。腠理者，肌肉之文理，乃三焦通会元真之处，寒气客之，则腠理闭而气不通，故气收于内矣。卫行脉外之腠理，汗乃荣血之阴液。夫气为阴之固，阴为阳之守，炅则腠理开，汗大泄，则阳气从而外泄矣。惊则心气散而无所倚，神志越而无所归，思虑惑而无所定，故气乱矣。劳则肾气伤而喘息于内，阳气张而汗出于外，外内皆越，故气耗散矣。所以任物谓之心，心之所之谓之志，因志而存变谓之思，故思则心神内藏，正气留中而不行，故气结矣。`】  

### 腹中论篇第四十  

【`马莳曰：篇内所论者，皆腹中之病，故名篇。`】  

【`张志聪曰：此篇论外不涉于形身，内不关乎脏腑，在于宫城空郭之中，或气或血，或风或热，以至于女子之妊娠，皆在于空腹之中，故篇名腹中论。`】  

黄帝问曰：有病心腹满，旦食则不能暮食，此为何病？岐伯对曰：名为鼓胀。帝曰：治之奈何？岐伯曰：治之以鸡矢醴，一剂知，二剂已。帝曰：其时有复发者何也？岐伯曰：此欺食不节，故时有病也。虽然，其病且巳时，故当病气聚于腹也。　　【`王冰曰：心腹胀满，不能再食，形如鼓革，故名鼓胀。饮食不节则伤胃，胃脉者循腹里而下行，故饮食不节，时有复病者，病气聚于腹中也。`】  

【`马莳曰：此论鼓胀之病也。帝问病有心腹胀满，旦食而不能暮食，盖以胀则不能再食耳。伯言名之为鼓胀也。治之者以鸡屎为醴饮之。服一剂则觉病有退意，服二剂则病自已矣。方用鸡屎干者八合，炒香，以无灰好酒三碗入之，共煎至干一半许，用布滤出其汁，五更热饮则腹鸣，辰巳时行后二三次皆黑水也。次日觉足面渐有绉纹，又饮一次，则渐绉至膝上而病愈矣。但鸡屎用雄鸡者气全，又山间蓄之者更效，要知山间多吞毒虫，而有以毒攻毒之意。其愈后有腹胀者，特以饮食不节故耳。正以病将愈时，而饮食复伤，则邪气复聚于腹，所以为之再胀也。慎哉！`】  

【`张志聪曰：心腹满者，谓胸膈间乃心主之宫城，腹中乃脏腑之郛郭也。鼓胀者，如鼓革之空胀也。此因脾土气虚，不能磨谷，故旦食而不能暮食，以致虚胀如鼓也。鸡矢，取鸡屎上之白色者，鸡之精也。鸡属阳明秋金，在卦配巽风木，此乃脾土艰于运化，以致胀满不食。风木制化土气，阳明燥合太阴，醴乃熟谷之液，酿以稻米，炊之稻薪，主补益中土，而先行于荣卫者也。故一剂则腹中温和，二剂其病则已。饮食不节，则复伤其脾，故时有复发也。或虽非饮食不节，值其病且已之时，而即受其饮食，故当病气聚于腹，此深戒其慎节于饮食也。`】  

帝曰：有病胸胁支满者，妨于食，病至则先闻腥臊臭，出清掖，先唾血，四肢清，目眩，时时前后血，病名为何？何以得之？岐伯曰：病名曰血枯，此得之年少时，有所大脱血，若醉入房中，气竭肝伤，故月事衰少不来也。帝曰：治之奈何？复以何术？岐伯曰：以四乌鲗骨，一藘茹，二物并合之，丸以雀卵，大如小豆，以五丸为后饭，饮以鲍鱼汁，利肠中及伤肝也。【`鲗，贼同。藘，闾同。`】  

【`王冰曰：清涕从窈漏中漫液而下，水出清冷也。前后血，谓前阴后阴出血也。出血多者，谓之脱血漏下。鼻衂呕吐出血皆同焉。夫醉则血脉盛，血脉盛则内热，因而入房，髓液皆下，故肾中气竭也。肝藏血以养人，脱血故肝伤也。然于丈夫则精液衰乏，女子则月事衰少而不来。饭后药先，谓之后饭。`】  

【`马莳曰：此论血枯之病也。帝问病有胸胁支肋俱满者，妨害于食，方病将至之时，则先闻腥臊臭，先出清液，先唾血，先四肢冷，先目瞑眩，及其病至，则时时前后皆出血，此为何病？伯言此名为血枯也，是得之年少之时，曾大脱血，凡鼻衂、便血、吐血者是也。其人不知所慎，醉以入房，致使醉则损伤其中气而竭绝，入房则劳其肝气而受伤。盖司闭藏者肾也，司疏泄皆肝也，故入房不惟伤肾，而且伤肝也。在丈夫则精液衰乏，女子则月事衰少不来也。但本节则主女子而言耳，驯至其后，则肾肝肺三经日以益衰，所以先有将病诸证，而时时前后下血也。治之者，惟用乌鲗骨四，藘茹一，二物并合之，以雀卵为丸，大如小豆，每用五丸，先服其药，而饭则后之，且又饮以鲍鱼之汁，利其肠中，及肝气必受伤必有积血，所以用此物也。`】  

【`张志聪曰：上节论腹中气虚，其病在脾，此论腹中血脱，所伤在肝也。夫血乃中焦水谷之汁，专精者行于经隧，为经脉之血，其流溢于中者，注于肾脏而为精，复奉心化赤而为血，从胞中而注于冲脉，循腹上行至胸中而散，充肤热肉，淡渗于皮肤而生毫毛，卧则归藏于肝，寤则随卫气而复行于皮肤之气分，男子络唇口而生髭须，女子以时下为月事，此流溢于中布散于外之血也。是以此血虚脱，则肝气大伤，有病胸胁支满者，肝虚而胀满也。食气入胃，散精于肝，肝气伤，故妨于食也。肝臭臊，肺臭腥，不能淡渗皮毛，则肺虚，无所归藏于肝则肝虚，肝腑两虚，是以病至则先闻腥臊臭也。肺气虚，出清液，肝脏虚，先唾血也。不能充肤热肉，则四肢冷，肝开窍于目，故目眩也。肝主疏泄，时时前后血者，肝无所藏而虚泄矣。有所大脱血则伤肝，肝伤，在女子则月事衰少不来矣。醉以入房，在男子则伤精，精伤则无从而化赤矣。气生于精血，精血虚脱则气竭矣。乌鲗骨，乌贼鱼之骨也。盖乌者肾之色，骨乃肾所生，主补益肾脏之精血者也。藘茹，一名茜草，又名地血，汁可染绛，其色紫赤，廷蔓空通，乃生血通经之草也。夫鱼乃水中动物，属阴中之阳，血中之气，故用乌鲗骨四者，以布散于四肢也。血乃中焦所生，用藘茹一者，主生聚于中焦也。夫飞者主气，潜者主血。卵白主气，卵黄主血。雀乃羽虫，潜入大水为蛤，故丸以雀卵者，因气竭肝虚，补血而补气也。豆乃肾之谷，五者土之数，气血皆中焦所生，故宜饭后而服五豆许也。鲍鱼味咸气臭，主利下行，故饮鲍鱼汁以利肠中，而后补肝之伤也。按诗茹藘在阪，茹藘即茜也，可以染绛。又李时珍云，牵别为茹，连复为藘，故名茹藘。今诸本皆曰藘茹，亦相承于误耳。`】  

帝曰：病有少腹盛，上下左右皆有根，此为何病？可治否？岐伯曰：病名曰伏梁。帝曰：伏梁何因而得之？岐伯曰：裹大脓血，居肠胃之外不可治，治之每切按之致死。帝曰：何以然？岐伯曰：此下则因阴，必下脓血，上则迫胃脘，生鬲侠胃脘内痈，此久病也，难治。居齐上为逆，居齐下为从。勿动亟夺，论在刺法中。【`齐，脐同。下俱同。亟，音气。`】  

【`王冰曰：伏梁，心之积也，正当冲脉带脉之部分也。病当二脉之分，则少腹盛，上下左右皆有根也。以其上下坚盛，如有潜梁，故病名伏梁，不可治也。以裹大脓血居肠胃之外，按之痛闷不堪，故每切按之致死也。以冲脉下行者络阴，上行者循腹故也。上则迫近于胃脘，下则因薄于阴器也。若因薄于阴，则便下脓血，若迫近于胃，则病气上出于鬲，复侠胃脘内长痈也。何以然哉？以本有大脓血在肠胃之外故也。若裹大脓血居齐上，则渐伤心脏，故为逆，居齐下，则去心稍远，犹得渐攻，故为从。勿动亟夺，言不可移动，但数数去之则可矣。`】  

【`马莳曰：此论伏梁之证，而有亟夺之法也。帝问有病少腹盛满，在上在下，在左在右，皆有根相连，此为何病及可治否？伯言病名曰伏梁，盖此伏梁者，裹大脓血居于肠胃之外，不可轻易以治之，若治之而每每切按，则痛闷几死。何也？少腹之中，正冲带二脉之部分，带脉起于季胁，回身一周，横络于齐下，冲脉与足少阴肾经之脉，起于肾下，出于气冲，循阴股，其上行者出齐下关元，侠齐直上，循腹各行，会于咽喉。故病当其分，则少腹盛，上下左右皆有根，且其下与足之三阴而相因，必有时亦下有余之脓血。三阴气升，故上则迫近于胃脘，且生膈侠胃脘内之痈。盖肠胃之外既有脓血，而胃脘之中亦有脓血也，此岂朝夕所致哉？乃日久所积也。最为难治。使此积日升迫胃，而居于齐上则为逆，若仍如初时，而居于齐下则为顺，然所以治之者无他法，断不可轻动之也。如上文切按之谓，必数数泻以夺之，则可以渐减，而不使之上迫耳。`】  

【`张志聪曰：盛，满也。少腹，齐下也。上下左右皆有根，此病在血分，有脉络之连络于上下四旁也。伏梁，如梁之横伏于内也。上二节论气血之虚胀，下论伏梁胃脘痈，乃气血之实胀也。裹大如囊，裹物之大也。居肠胃外，在空郭之间也。不可治者，不可治以按摩也，如急切欲其解散而按摩之，必致痛而欲死。盖有形之邪，则不易散也。此下谓少腹阴前后二阴也。冲脉起于胞中，并足阳明，侠齐左右，循腹上行，此因阴中必下脓血，循经而上，则迫及胃脘，生鬲侠胃脘内痈，以致留积脓血于肠胃之外，而如囊裹之大也。久病者，谓痈生于鬲胃之间，病者不觉，故痈脓渐积于腹中而成裹大也。齐上乃腹中之气分，故为逆。齐下乃胞中之血分，易于行泄，故为从。勿动者，不可按摩引动也，亟当迎而夺之。其刺取之法用圆利针，微大其末，反小其身，令可深纳以取痈痹，此论在《针经》之刺法中。张兆璜曰：胃脘正当鬲间，曰鬲侠胃脘内痈者，谓痈生于鬲胃之间，乃在胃外之膜原而非胃上也。　朱圣公曰：此系热中之病，故在阴则下脓血，上则迫生胃痈。`】  

帝曰：人有身体髀股胻皆肿，环齐而痛，是为何病？岐伯曰：病名伏梁，此风根也。其气溢于大肠，而着于肓，肓之原在齐下，故环齐而痛也。不可动之，动之为水溺濇之病。　　【`王冰曰：肓之原，即冲脉也。齐下谓脖胦，在齐下同身寸之二寸半。`】  

【`马莳曰：此亦论伏梁之证，而戒其不可以轻动也。冲脉与足少阴之络，起于肾下，出于气街，循阴股内廉，斜入腘中，循胻骨内廉，并足少阴经，下入内踝之后，入足下，其上行者，出齐下三寸关元之分，侠齐直上，循腹各行，会于咽喉，故身体髀股胻皆肿，繞齐而痛也。病虽名曰伏梁，亦有风入，此以为诸证之根。且冲脉与大肠相附，故其病气溢于大肠而着于肓。肓之原出于脖胦，正在齐下，故环齐而痛者此耳。大凡得此疾者，慎不可轻易动之。若动之当为水溺难濇之病，正以冲脉起于肾下，出于气街，其上行者起于胞中，上出齐下关元之分，故不可动之者如此。何也？盖用毒药以大下之，则病本在下，又复重下，将使气壅于下，而不复得疏也。由此观之，则日逐升散之法为可施矣。`】  

【`张志聪曰：此论邪留气分而为伏梁也。气行于肌腠之间，是以身体股胻皆肿。风为阳邪，伤人阳气，此风邪伤气，而留于齐腹之间，故曰此风根也。大肠谓大肠之外，空郭之间，风邪之气充溢于大肠之外，而留着于膏肓，膏肓即膜原之属，正在齐下，故绕齐而痛也。不可动者，不可妄攻以动之也。盖风邪之根留于齐下，动之则风气淫侠而鼓动其水，水溢于上，则小便为之不利矣。`】  

帝曰：夫子数言热中消中，不可服高梁、芳草、石药。石药发癫，芳草发狂。夫热中消中者，皆富贵人也。今禁膏粱，是不合其心；禁芳草石药，是病不愈。愿闻其说。岐伯曰：夫芳草之气美，石药石药　原本作「药石」，据《素问?腹中论篇》改。之气悍，二者其气急疾坚劲，故非缓心和人，不可以服此二者。帝曰：不可以服此二者，何以然？岐伯曰：夫热气慓悍，药气亦然，二者相遇，恐内伤脾。脾者土也而恶木，服此药者，至甲乙日更论。【`数，音朔。高、膏同。恶，去声。`】  

【`王冰曰：多饮数溲，谓之热中。多食数溲，谓之消中。多喜曰癫，多怒曰狂。热中消中者，脾气之上溢甘肥之所致，故禁食高粱芳美之草也。通评虚实论曰：凡治消瘅甘肥贵人，则膏粱之疾也。奇病论曰：夫五味入于口，藏于胃，脾为之行其精气，津液在脾，故令人口甘，此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴，此之谓也。夫富贵人者，骄恣纵欲，人无能禁之，禁之则逆其志，顺之则加其病也。脾气溢而生病，气美则重盛于脾，消热之气躁疾，气悍则又滋其热，若人性和心缓，气候舒匀，不与物争，释然宽泰，则神不躁迫，无惧内伤，故非缓心和人，不可以服此二者。热气慓盛则木气内余，故心非和缓，则躁怒数起，躁怒数起，则热气因木以伤脾，故至甲乙日更论脾病之增减也。`】  

【`马莳曰：此详论热中消中，不可服膏粱、芳草、石药也。多饮数溲，谓之热中。多食数溲，谓之消中。犯此二疾者，不可服膏粱之味与芳草石药，正以多喜曰癫，多怒曰狂，彼石药发癫，芳草发狂故耳。然而热中消中，乃富贵人之疾，今禁膏粱则不合其心，禁芳草石药则病又不愈，此帝之所以疑也。伯言芳草气美，石药气悍，皆急疾坚劲，非性缓心和者，不可以轻服。何也？正以热消二证，热气在内者慓悍，而药气急疾坚劲，苟轻服之，则二者相遇，恐伤脾气。至甲乙日诊之，则脾气之伤否见矣。盖脾者上也，土恶木克，凡服此药者，遇甲乙日，则木必胜土，药之为害，不容掩也。`】  

【`张志聪曰：热中谓脓血风邪，留中而为热也。消中谓气虚血脱，而为消中之虚满也。高粱，厚味也。芳草，芳香之草。石药，金石之药也。芳草之气，升散为阳，故令人发狂。金石之药，沉重为阴，故令人发癫也。富贵之人，形乐而志苦，华食而纵淫。夫四体不劳则血气留滞，心志烦苦则中气内伤，膏粱华食则脾胃有亏，放纵淫欲则精血耗竭，是以热中消中，多生于富贵之人。如不丰美其食，是不合其心，留中之病，宜于上下分消，若禁芳草石药，故病不能愈。芳草者，其气急，疾于馨散。石药者，其性坚，劲于下沉。故非中心和缓之人服之，则中气易于虚散。何也？腹中之气，脾所主也，和柔敦化，土之德也。热中消中，有虚有实，皆为热气留中，若更服芳香悍热之药，二者相遇，则内伤中和之脾土矣。肺病者加于甲乙，至甲乙日恐有胜克之变，故至期更当别论也。`】  

帝曰：善。有病膺肿、颈痛、胸满、腹胀，此为何病？何以得之？岐伯曰：名厥逆。帝曰：治之奈何？岐伯曰：灸之则喑，石之则狂，须其气并，乃可治也。帝曰：何以然？岐伯曰：阳气重上，有余于上，灸之则阳气入阴，入则喑；石之则阳气虚，虚则狂。须其气并而治之，可使全也【`重，平声。`】  

【`王冰曰：石谓以石针开破之。灸之则火气助阳，阳盛则入阴，阳入阴故喑。石之则阳气出，阳气出则内不足，故狂。待自并合，则两气俱全，故可治。若不尔而灸石之，则偏致胜负，故不得全而喑狂也。`】  

【`马莳曰：此论厥逆之证，必待其阴阳气并而后可治之也。膺颈胸腹，皆在上中二焦，今膺肿、颈痛、胸满、腹胀，则下气逆上，病名曰厥逆。斯时也，阳气重上，而在上为有余，灸之则阳气随火而入阴分，火与阳俱入，阴不能支，故为喑。石之则阳气在上，而又乘针出，则阳气益虚，虚则狂，必须其阳气从上而降，阴气从下而升，阴阳相并，然后治之，或灸或针，可使全也。所谓阳气者，卫气也。阴气者，荣气也。按此则内伤之证，非由于外感者欤？`】  

【`张志聪曰：以下三节，复申明腹中之气与血焉。腹气者，脾气也，内主于腹，外主于肌，与手足三阴三阳之气不同也。腹中之血者，起于胞中，散于脉外，与十二经脉之血不同也。是以腹中之气血虚脱，则为消中之虚胀，腹中之血裹气伤，皆为有余之伏梁。今复论腹中之气，反厥逆于上，则为膺颈胸腹之肿痛满胀。下节论腹中之血气和平，则为怀子之且生。末节论三阳之气，反下入于阴，则为腹中之(月真)胀。当知血气流行，而又各有所主之部署也。夫诸阳之气上升，而腹气又厥逆于上，是阳气重上，而有余于上矣。夫阳气陷下则灸之，今阳盛于上而反灸之，则阳热之气，反入于经脉之阴，则为喑。若以石砭之，则阳气外泄而虚，虚则狂矣。气并者，血气合并也。须其厥逆之气，与血相井，而后治之，可使全也。`】  

【`倪冲之曰：胸腹胀满者，因中气厥逆于上而虚胀也。张兆璜曰：脾气主于腹中，行于肌肉，乃五脏元真之气也。冲脉之血，亦从胸中而散于肌腠皮肤之间，故与脾气合并。须其气并者，使气归于肌腠，而与血交并。如石之则泄于皮肤之外，灸之则逆于经脉之中。`】  

帝曰：善。何以知怀子之且生也？岐伯曰：身有病而无邪脉也。　　【`马莳曰：此言怀子之将生者，身虽有病而脉则无病也。身有病者，经闭也。无邪脉者，尺中之脉和匀也。大凡妇人怀妊一月，则阴阳之精尚未变化，二月则精气正变，其气熏蒸，冲胃而为恶阻，至三四月则恶阻少止，脉甚滑疾。盖男女正成形质，其气未定也。至五六月已后，则形质已定，男女既分，及八九十月，其脉平和，如无娠然。非医工深明脉理，病家肯明言者，难以诊而知也。身虽有经闭之病，而实无经闭之脉，彼经闭之脉，尺中来而断绝，或按之全无者是也。此则脉体乎和匀静，乃无病之脉，盖至于八九十月而然，正怀子将生之候耳。`】  

【`张志聪曰：此论腹中之血气和平，而有生成之造化也。夫气主生物，血主成物。怀子者，血气之相和也。且生者，谓血气之所以成胎者，虚系于腹中，而无经脉之牵带，故至十月之期，可虚脱而出。当知月事怀妊之血，在气分而不在经脉也。身有病者，月事不来也。无邪脉者，血气和平也。　杨元如曰：至哉坤元，万物资生。腹中之气，坤土之气也。是以白朮补脾，为养胎之圣药。冲任之血，原于肾脏之精，阳主施化，阴主成形，是以归芎熟地，乃胎产之神方。`】  

帝曰：病热而有所痛者，何也？岐伯曰：病热者，阳脉也。以三阳之动也。人迎一盛少阳，二盛太阳，盛阳明，入阴也。夫阳入于阴，故病在头与腹，乃(月真)胀而头痛也。帝曰：善。　　【`马莳曰：此言病热而有所痛者，正以外感之疾，阳毕入阴，故外头痛而内腹胀也。盖凡病热者，属于阳脉，乃三阳经之脉动也，故左手寸部，名曰人迎，正三阳经之脉动，所以候外感也。六节脏象论。《灵枢》终始、禁服、五色、四时气等篇皆云：人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。三阳既毕，则入之三阴经分矣。阳入于阴，故头主阳，腹主阴，在阴当腹(月真)胀，而在阳当头痛也。热病之有所痛者，其义如此。`】  

【`张志聪曰：此言三阳之气，主于形身之表，如下入于阴中，则为腹胀矣。夫病热者，阳脉盛也。阳脉盛者，三阳之气动之也。是以人迎之脉，一盛盛在少阳之气，二盛盛在太阳之气，三盛盛在阳明之气，三阳俱盛，当主病热，头痛。腹为阴，阴中之至阴，脾也。如阳入于阴，又当病在头与腹，乃(月真)胀而头痛也。盖言表里阴阳之气，各有所主之部署，如阴气厥逆于上，则为膺颈肿痛，阳气下入于阴中，则为腹中(月真)胀也。　莫仲超曰：伯言病热者，阳脉也。以三阳之动也，谓阳脉之盛，乃三阳之气动之。兼申明阳入于阴，乃是三阳之气，而非三阳之经脉也。《伤寒论》曰：脏腑相连，邪高痛下。此言经病于表阳之上，而下连于里阴，经脉上下相连，故病在上而痛在下也。当知病在经脉，而随经下入于里阴者，则痛而不胀，此病在气分，而阳气下入于腹中，故胀而不痛也。`】  

## 卷二十  

### 刺腰痛篇第四十一  

【`马莳曰：言刺腰痛，故名。后人不知诸经皆能为腰痛，止曰肾虚者浅矣。`】  

足太阳脉，令人腰痛，引项脊尻背如重状，刺其郄中太阳正经出血。春无见血。 【`尻，熬枯切。`】  

【`马莳曰：此言膀胱经之腰痛也。足太阳脉别下项，循肩膊内，侠脊抵腰中，别下贯臀，故令人腰痛，引项脊尻背如重状。刺之者，亦惟即委中以刺之，在腘中央约文中，针五分，留七呼，灸三壮。及太阳正经出血，乃昆仑穴也，在足外踝后跟骨上陷中，细脉应手，针三分，灸三壮。但春时木旺则水衰，故春无见血，余时则不拘也。`】  

【`张志聪曰：按此篇承上章而复言病在形身之外，经络之间，令人腰痛者，有刺取之法也。夫身半之中，在内为腹，在外为腰，腹中之血气，不循经而灌于膜原郛郭之间，是以为病则胸满腹胀，为治所不宜灸砭。至于阴阳经脉，皆从腰而循转，是以为病则痛于有形，为治皆所当刺取，此形身外内之各有别也。所谓经脉者，足之三阴三阳，及奇经之八脉，皆循腰而上，惟足太阴之脉，从膝股内廉，入腹属脾，以主腹中，故不论于外也。夫足太阳之脉，从巅别下项，侠脊抵腰中，经脉阻滞于其间则腰痛，上下不能疏通，故引项脊尻背如重状也。刺郄中正经出血者，泻而疏之也。春无见血者，正月太阳寅，故不宜出血，以泄太阳方盛之气。按此篇记经脉为病，而痛于腰之实证，与内伤肝肾，外病筋骨之虚痛者不同。　张兆璜曰：腰以上为天，腰以下为地，而带脉横束于其间。若天地交，经脉调，则无病；若经气阻滞则痛，故诸脉皆令人腰痛也。`】  

少阳令人腰痛，如以缄刺其皮中，循循然不可以俯仰，不可以顾，刺少阳成骨之端出血。成骨在膝外廉之骨独起者。夏无见血。　　【`马莳曰：此言胆经之腰痛，足少阳之脉，绕毛际横入髀厌中，故令腰痛，如以针刺其皮中，循循然不可俯仰。又足少阳之脉，起于目锐眦，上抵头角，下耳后，循颈，行手少阳之前，至肩上，交出手少阳之后，其支别者，别锐眦下人迎，合手少阳于(出页)，下加颊车，下颐合缺盆，故不可以顾。刺之者，亦惟刺其成骨之端出血，在膝外近下胻骨上端两起骨之间，陷中容指。然少阳合肝，肝王于春，夏时火王，则木衰于夏，故无见血，余时则不拘也。`】  

【`张志聪曰：少阳之气主夏，而夏气在皮肤，故皮中如针刺。循循，渐次也。少阳主枢，循循不可以俯仰者，经脉病而枢折也。足少阳之脉，从目锐眦，循颈至肩，故不可以回顾。膝外廉阳陵泉之下，有独起之骨为成骨，盖足少阳主骨，至此筋骨交会之处为成骨也。少阳为心之表，主夏之三气，故夏无见血。莫仲超曰：太阳之气生于水中，故主正月寅而始盛。少阳为君火之相，故为心之所表。夫少阳主初生之气者，少阳先天之所生也。少阳为心之表者，少阳之上，相火主之也。太阳正月寅者，太阳从水中之所生也。太阳主夏火之气者，太阳之后天也。阴阳之道，推散无穷，学者当详究其妙。`】  

阳明令人腰痛，不可以顾，顾如有见者，善悲，刺阳明于胻前三痏上下和之出血。秋无见血。　　【`马莳曰：此言胃经腰痛也。足阳明脉起于鼻交頞中，下循鼻外，入上齿中，还出侠口环唇，下交承浆，却循颐后下廉，出大迎，其支别者，从大迎前下人迎，循喉咙入缺盆，又其支别者，起胃下口，循腹里至气冲，而合以下髀，故令人腰痛不可顾，顾如有见。阳虚，故悲也。刺之者，亦惟于腑前三里，刺三痏上下和之出血，在膝下三寸胻骨外廉两筋间，刺一寸，留七呼，灸三壮。但阳明合脾主长夏，秋时金王则土衰，故秋无见血，余时则不拘也。`】  

【`张志聪曰：顾，回视也。足阳明之脉，循喉咙，入缺盆，经脉强急于前，故不可回顾于后。夫血脉荣卫，阳明之所生也，血脉和则精神乃居。故神者，水谷之精气也。阳明脉病，则神气乃虚，精神虚乱，卒然见非常物。神不足则悲也。胻前三痏者，足之三里及上廉，下廉也。阳明居中土，故当上下以和之。阳明主秋令，故秋无见血。杨元如曰：少阳太阳之气，生于下焦水中，而合于上焦，君相之火，故有先后天之分。阳明之气，生于中焦水谷，而居中土，故独主于秋令也。`】  

足少阴令人腰痛，痛引脊内廉，刺少阴于内踝上二。春无见血，出血太多，不可复也。　　【`马莳曰：上文言足三阳之腰痛者尽矣，而已下二节，则言足少阴厥阴。但足太阴之腰痛，据缪刺论则本篇末节所言者是也。此一节言肾经之腰痛。足少阴脉上股内后廉贯脊属肾，故令人腰痛，痛引脊之内廉也。刺之者，亦惟于内踝上复溜穴刺之二痏，在足内踝上二寸筋骨陷中，针三分，灸五壮。但春时木王则水衰，故春无见血，与足太阳同。若出血太多，则腰痛如故，肾气不可复也。`】  

【`张志聪曰：内踝上二痏，取左右之太溪也。夫血乃精水之所生，肾主闭藏，以奉春生之气，春时出血，则泄其所藏，是以多则不可复矣。`】  

厥阴之脉，令人腰痛，腰中如张弓弩弦，刺厥阴之脉，在腨踵鱼腹之外，循之累累然，乃刺之。其病令人善言，默默然不慧，刺之三痏。【`腨，音善。`】  

【`马莳曰：此言肝经之腰痛也。足厥阴脉自阴股环阴器，抵少腹，其支别者，与太阴少阳结于腰髁下侠脊第三第四骨空中，其穴即中髎下髎，故腰痛则中如张弓弩之弦也。如张弦者，言筋急之甚耳。刺之者，亦惟在腨之下，踵之上，鱼腹之外。盖腨形本如鱼腹，故鱼腹即腨也。循其分肉，有血络累累然，乃刺之。此正当蠡沟穴，即内踝骨前上五寸，属肝之络穴，针二分，留三呼，灸七壮。且厥阴之脉，循喉咙之后，上入颃颡，故病则善言。然风盛则昏冒，故默默然不爽慧也。曰善者，犹善欠善呻之谓。刺之者，止三痏而已。`】  

【`张志聪曰：足厥阴之脉，抵少腹，布胁肋，故腰痛如张弓弦。盖软弱端长，肝之平脉也，肝脉病故强急如弓弩弦。腨，腿肚也。踵，足跟也。鱼腹，谓腨之形如鱼腹也。视腨肿之间，鱼腹之外，循之有脉累累然者，乃刺之。肝主语，故其病令人善言。默默，安静貌，谓虽善言而不狂妄也。不慧，语言之不明爽也。其病若此者，于腨踵之外，刺之三痏。三痏者，取经外穴也。按腰中如弓弦者，所病在经也。善言不慧者，病厥阴之气而有是证也。三阴三阳之主腰痛，有单病在经者，有病经而及于气者，故以此节分而论之。`】  

解脉令人腰痛，痛引肩，目(目巟)(目巟)然，时遗溲，刺解脉在膝筋肉分间郄外廉之横脉出血，血变而止。解脉令人腰痛如引带，常如折腰状，善恐，刺解脉在郄中，结络如黍米，刺之，血射以黑，见赤血而已。　　【`马莳曰：此两言解脉腰痛之状，而刺之亦异其法也。解脉者，膀胱经之脉也。足太阳之脉，起于目内眦，上额交巅上，循肩膊，侠脊抵腰中，入循膂络肾属膀胱，下入腘中，又其支别者，从膊内别下贯胛，循髀外后廉，而下合于腘中两脉，如绳之解散，故名解脉。解者，散行意也，言不合而别行也。故解脉令人腰痛，痛必引肩，目(目巟)(目巟)然不明，时遗溲，皆膀胱之证候也。刺解脉者，在膝后筋肉相分之间，正郄中外廉之横脉，有血络横见，迢然紫黑而盛满者，乃刺之当见黑血，必候其血色变赤，乃止针也。不唯是也，又足太阳之别脉，自肩而别下循背脊至腰，而横入髀外后廉，下合腘中，故解脉令人腰痛，又如引带，如折腰之状，又且善恐。膀胱与肾为表里，肾虚则多恐也。刺解脉者，在郄中结络如黍米处刺之，其血射必黑，刺之见赤血而止针。上文言郄之外廉横脉，而此曰郄中，此其有不同耳。郄中即委中穴，膝后曲处，腘中央约文中，刺五分，留七呼，灸三壮。按此节虽言解脉，其实是膀胱经腰痛也。`】  

【`张志聪曰：解脉者，散行横解之络脉也。盖经脉为里，浮而横者为络，络脉横散于皮肤之间，故名曰解脉，诸络脉者，主皮之部，皮主太阳之气分，故痛引肩，目目?巟目?巟然不明，时遗溲，而宜取太阳之郄也。《针经》云：支而横者为络，络之别者为孙，盛而血者疾诛之。故宜泻出其血，黑变赤而止。若横络盛加于大经，是以不通，则令人腰痛如引带。腰似折者，太阳之气病也。横盛于中则上虚下实，下实则气并于阴，故善恐也。有结络如黍米，视而泻之，此所谓解结也。`】  

同阴之脉，令人腰痛，痛如小锤居其中，怫然肿，刺同阴之脉，在外踝上绝骨之端为三痏。【`《太素》小锤作小针。佛，音弗。`】  

【`王冰曰：同阴之脉，足少阳之别络也，并少阳经上行，去足外踝上同身寸之五分，乃别走厥阴，并经下络足跗，故曰同阴脉。怫，怒也，言肿如嗔怒也。`】  

【`马莳曰：此言同阴脉之腰痛也。同阴之脉者，谓胆经之脉，同于足厥阴肝经也。足少阳之别，循髀阳，出膝外廉下辅骨，抵绝骨下出外踝，循足跗上小指次指，又其支者，别跗上入大指岐骨间，故曰同阴之脉也。其腰痛如小针居其中，而怫然发肿，当取外踝上绝骨之端曰阳辅穴者，刺之为三病，在足外踝上四寸绝骨端三分，刺五分，留七呼，灸三壮。`】  

【`张志聪曰：此论阳蹺之脉而令人腰痛也。蹺脉有阴阳，男子数其阳，女子数其阴。当数者为经，不当数者为络。是男女阴阳经络交并，故为同阴之脉。其脉行健，故名曰蹺。有阻于中，则不上行，故痛如小锤居其中。即里急阴疝之证也。阳蹺者，足太阳之别脉，起于跟中，出于外踝下足太阳申脉穴，当踝后绕跟，以仆参为本，上外踝三寸，以附阳为郄，直上循股外廉，故宜取外踝绝骨之处。`】  

阳维之脉，令人腰痛，痛上怫然肿，刺阳维之脉，脉与太阳合腨下间，去地一尺所。　　【`王冰曰：阳维起于阳，则太阳之所生奇经八脉，此其一也。乃太阳所主，与正经并行，而上至腨下，复与太阳合而上也。腨下去地，正同身寸之一尺，是则承光脉在锐腨肠下肉分间陷者中，刺可入同身寸之七分，若灸者，可灸五壮。以其取腨肠下肉分间，故云合腨下间。`】  

【`马莳曰：此言阳维脉之腰痛也。阳维起于诸阳之会，起于金门，则足太阳者，乃其脉气之所发也，故令人腰痛，痛之上如怫然而肿。刺之者，亦以其脉与太阳相合也。`】  

【`张志聪曰：阳维总维一身之阳，阳气盛，故痛上怫然肿。阳维起于诸阳之会，其脉发于足太阳金门穴，在足外踝下一寸五分，上外踝七寸，会足少阳于阳交，为阳维之郄，故当与太阳合腨下间而取之，盖取阳维之郄也。郄上踝七寸，是离地一尺所矣。`】  

衡络之脉，令人腰痛不可以俯仰，仰则恐仆，得之举重伤腰，衡络绝，恶血归之。刺之在郄阳筋之间，上郄数寸衡居，为二痏，出血。【`衡，横同。`】  

【`马莳曰：此言衡络脉之腰痛也。太阳之外络，自腰中横入髀外后廉，而下合于腘中，今举重伤腰，则横络之脉阻绝，恶血乃归，故腰痛不可以俯仰，仰则恐仆也。刺之者，在郄中外筋之间，上郄数寸横居之穴曰委阳殷门者为二痏出血。委阳在承扶下六寸六分，针七分，留五呼，灸三壮。殷门在浮郄下六寸，针七分。其六寸与六寸六分。不甚相远，故总曰数寸。`】  

【`张志聪曰：带脉横络于腰间，故曰横络之脉。夫足之三阳，循腰而下，足之三阴，及奇经之脉，皆循腰而上，病则上下不通，阴阳间阻，而为腰痛之证。惟带脉横束于其间，无上下之相贯，故必因举重伤腰，以致横络之脉绝伤，而恶血归之，令人腰痛不可以俯仰也。郄阳，谓足太阳之浮郄，在臀下腿筋之间，上郄数寸，是在腰尻之下矣。横取二痏者，盖随带脉之横形而取之。按《灵枢经》曰：足少阳之正主腘中，别走太阳而合上至肾，当十四椎出属带脉，是带脉之下，连于足少阴太阳，故当从浮郄而上循太阳之络以取之。`】  

会阴之脉，令人腰痛，痛上漯漯然汗出，汗干令人欲饮，饮已欲走，刺直阳之脉上三痏，在蹺上郄下五寸横居，视其盛者出血。　　【`王冰曰：会阴之脉，足太阳之中经也。其脉循腰下会于后阴，故曰会阴之脉。其经自腰下行至足，今阳气大盛，故痛上漯然汗出。汗液既出，则肾燥阴虚，故汗干令人欲饮水以救肾也。水入腹已，肾气复生，阴气流行，太阳又盛，故饮水已反欲走也。直阳之脉，则太阳之脉，侠脊下行，贯臀下，至腘中，下循腨过外踝之后，条直而行者，故曰直阳之脉也，蹺为阳蹺所生申脉穴，在外踝下也。郄下，则腘下也。言此刺处在腘下，同身寸之五寸，上承郄中之穴，下当申脉之位，是谓承筋穴，即腨中央如外陷者中也，太阳脉气所发，禁不可刺，可灸三壮。今云刺者，谓刺其血络之盛满者也。两腨皆有太阳经气下行，当视两腨中央有血络盛满者，乃刺出之，故曰视其盛者出血。`】  

【`马莳曰：此言会阴脉之腰痛也。会阴者，本任脉经之穴名。督脉由会阴而行于背，则会阴之脉，自腰下会于后阴，其脉受邪，亦能使人腰痛也。`】  

【`张志聪曰：任脉起于至阴，与督脉交会，分而上行，故名曰会阴。任脉统任一身之阴，汗乃阴液，故漯漯然汗出也。汗干则液竭，故令人欲饮。走者，阳象也。任与督脉上下相交，饮已欲走者，阴液周而交于阳也。直阳之脉，督脉也。督脉总督一身之阳，贯脊直上，故曰直阳。其原起于肾，下胞中，循阴器，绕臀至少阴，与太阳中络者合，故取蹺上郄下者，循足太阳之络以泻之也。按会阴节后，当有刺条，刺直阳前，宜有腰痛，或简脱欤？抑督与任交，病在阴而取之阳也？`】  

飞阳之脉，令人腰痛，痛上怫怫然，甚则悲以恐，刺飞阳之脉，在内踝上五寸少阴之前，与阴维之会。　　【`王冰曰：飞阳之脉，是阴维之脉也，去内踝上同身寸之五寸腨分中，并少阴经而上也。少阴之脉前，则阴维脉所行也。足少阴之脉，其支别者，从肺出络心，注胸中，故甚则悲以恐也。恐者生于肾，悲者生于心。刺飞阳之脉，在内踝后上，同身寸之五寸，复溜穴，少阴脉所行，刺可入同身寸之三分，内踝之后筑宾穴，阴维之郄，刺可入同身寸之三分。若灸者，可灸五壮。少阴之前，阴维之会，以三脉会在此穴位分也，刺可入同身寸之一二分，若灸者可灸五壮。`】  

【`马莳曰：飞阳为足太阳之络，别走少阴，令人腰痛，痛上怫怫然肿，如有怒而然。惟其别走少阴，少阴之脉支别者，从肺出络心，注胸中，故甚则悲以恐也。恐者生于肾，悲者生于心，刺之者亦惟刺内踝上五寸之筑宾穴，系足少阴肾经也。在少阴之前，与阴维交合，正所以治飞阳之腰痛耳。在内踝上五寸腨分中，阴维之别，针四分，留五呼，灸三壮。`】  

【`张志聪曰：足太阳之别名曰飞阳，去踝七寸，别走少阴。阴维之脉，起于足少阴筑宾穴，为阴维之郄，故名飞阳者，谓阴维之原，从太阳之脉，走少阴而起者也。肾病者意不乐，气并于肾则恐也。`】  

昌阳之脉，令人腰痛，痛引膺，目(目巟)(目巟)然，甚则反折，舌卷不能言，刺内筋为二痏，在内踝上大筋前，太阴后上踝二寸所。　　【`王冰曰：昌阳，阴蹺脉也，为足少阴之别，起于然骨之后，上内踝之上，直上循阴股入阴，而循腹上入胸里，入缺盆，上出人迎之前，入頄内廉，属目内眦，合于太阳阳蹺而上行，故腰痛之状如此。内筋，谓大筋之前分肉也。太阴后大筋前，即阴蹺之郄交信穴也。在内踝上同身寸之二寸，少阴前太阴后筋骨之间陷者之中，刺可入同身寸之四分，留五呼，若灸者可灸三壮。`】  

【`马莳曰：此言昌阳脉之腰痛也。昌阳，系足少阴肾经穴名，又名复溜。故昌阳之脉，令人腰痛，其痛引膺，足少阴脉所行也。目(目巟)(目巟)然不明，阴蹺脉所行也。甚则反折，腰不能伸也。舌卷不能言，以脉循喉咙也。刺之者亦惟以复溜在内筋中为二痏。复溜在足内踝上二寸筋骨陷中，针三分，留七呼，灸五壮，肾虚补之。`】  

散脉令人腰痛而热，热甚生烦，腰下如有横木居其中，甚则遗溲，刺散脉在膝前骨肉分间络外廉束脉，为三痏。　　【`王冰曰：散脉，足太阴之别也，散行而上，故以名焉。其脉循股内入腹中，与少阴少阳结于腰髁下骨空中，故病则腰下如有横木居其中，甚乃遗溲也。散脉在膝前内侧骨肉分，谓膝内辅骨之下，下廉腨肉之两间络外廉，则太阴之络色青而见者也。辅骨之下，后有大筋，撷束膝胻之骨，令其连属，取此筋骨系束之处脉，以去其病，是曰地机，三刺而已，故曰束脉为之三痏也。`】  

【`马莳曰：此言散脉之腰痛也。束脉在膝下五寸，膝内侧辅骨下陷中，伸足取之，足太阴郄别走上一寸有空，针五分，灸三壮。愚于此节散脉有疑，何王注便以为足太阴之地机？遍考他处，又无散脉之说，但按地机穴亦治腰痛，不可俯仰，故且从王注耳。高明者正之！`】  

【`张志聪曰：冲脉者起于胞中，上循背里，为经络之海，其浮而外者，循腹右上行至胸中，而散灌于皮肤，渗于脉外，故名散脉也。冲脉为十二经脉之原，心主血脉，故痛而热，热甚生烦。其循于腹者，出于气街，侠齐下两旁各五分，至横骨一寸，经脉阻滞于其间，故腰下如有横木居其中。起于胞中，故甚则遗溺。其俞上在于大杼，下出于巨虚之上下廉，故取膝前外廉者，取冲脉之下俞也。以上论奇经之八脉，皆循腰而上，故并主腰痛。`】  

肉里之脉，令人腰痛不可以咳，咳则筋缩急，刺肉里之脉为二痏，在太阳之外，少阳绝骨之后。　　【`王冰曰：肉里之脉，少阳所生，则阳维之脉气所发也。刺肉里之脉，在太阳之外，少阳绝骨之后也。分肉穴在足外踝直上，绝骨之端如后，同身寸之二分，筋肉分间，阳维脉气所发，刺可入同身寸之五分，留五呼，若灸者可灸三壮。`】  

【`马莳曰：此言肉里脉之腰痛也。足少阳胆经，有阳辅穴，又名分肉。肉里之脉，令人腰痛，痛则不可以咳，咳则筋缩急，盖足少阳主筋故也。刺之者，亦惟取分肉之脉为二痏，其穴在足太阳膀胱经之外，本经绝骨穴之后，去足外踝四寸，乃其正穴也。`】  

【`张志聪曰：肉者分肉，里者肌肉之文理也。经云：肉之大会为谷，肉之小会为溪。分肉之间，溪谷之会，以行荣卫，以会大气，其小痹淫溢，循脉往来，微针所及，与法相同。盖谓溪谷分肉之间，亦有穴会循脉往来，邪气淫溢，用微针取之，与取络脉之法相同。夫分肉起于筋骨，属于气分，咳则动气，故不可以咳，咳则筋缩急也。为二痏者，取左右二足穴也。足少阳阳辅穴，又名分肉穴，在太阳膀胱经之外，少阳绝骨穴之后，去足外踝四寸，乃其脉也。夫肌肉之文理，属骨而生，从筋而起，足少阳属骨主筋，　故取少阳之分肉穴也。按分肉之间，溪谷之会，小痹淫溢，循脉往来，能令人腰痛也。孙络之脉别经者，其血盛而当泻者，亦令人腰痛。是以首论横解之络脉为痛，末论肉里之间，循脉而为腰痛也。`】  

腰痛侠脊而痛至头，几几然，目(目巟)(目巟)，欲僵仆，刺足太阳郄中出血。【`几，音除。`】  

【`马莳曰：此言腰痛之证，有关于足太阳者，当即其本经而刺之也。足太阳膀胱经之脉，起于目内眦，上额交巅，其直者从巅入络脑，还出别下项，循肩膊内，侠脊抵腰中，故腰痛之疾，有侠脊而痛者至头。几几然，伸颈之貌也。目(目巟)(目巟)然者，以其起于内眦睛明穴，故目中似有不明也。气并于上，故病在上。刺之者亦惟取下委中也。刺之出血，则气降而疾愈矣。`】  

【`张志聪曰：五脏六腑之俞，皆在太阳之经，而足太阳之脉，侠脊抵腰，上至于头目，是以腰痛侠脊而上及于头目者，邪入于经俞也。几几，短羽之鸟背强欲舒之象。阳盛者不能俯，故欲僵仆也。夫邪之伤于人也，先客于皮肤，传入于孙络，孙络满则传入于络脉，留而不去，传舍于经脉，留而不去，传入于经俞。邪中于人，虽有浅深，然皆在于形身上下之间，故并主腰痛。是以论肉里之肤腠，解脉之横络，足之三阴三阳，及奇经之经脉，以至于太阳侠脊之经俞，为痛之见证各有不同，而取刺亦各有法也。`】  

腰痛上寒，刺足太阳阳明；上热，刺足厥阴；不可以俯仰，刺足少阳；中热而喘，刺足少阴，刺郄中出血。　　【`王冰曰：此法元妙，《中诰》不同，莫可窥测，当用知其应，不尔，皆应先去血络，乃调之也。`】  

【`马莳曰：此言腰痛而可顾者有此四证，当分经以治之也。即下节观之，则此节乃腰痛而可顾者也。故言腰痛而可顾者，其腰痛之上寒，则刺足太阳膀胱经足阳明胃经之穴，而使之热焉可也。其所痛之上热，则刺足厥阴肝经之穴，而使之寒焉可也。其痛不可以俯仰，则刺足少阳胆经之穴可也。其痛时中热而喘，则刺足少阴肾经之穴与足太阳膀胱经之郄中出血可也。`】  

【`张志聪曰：此论阴阳之气不和，而令人腰痛也。痛上寒者，腰以上寒也。痛上热者，腰以上热也。夫阴阳二气，皆出于下焦，阳气不能上升，则腰痛而上寒，阴气不能上升，则腰痛而上热，盖气阻于阴阳上下之间，故腰痛也。太阳，巨阳也，为诸阳主气。阳明间于二阳之间，为阳盛之经。故上寒者，当取此二经以疏三阳之气。少阳主枢，故不可俯仰者，　当取足少阳也。　厥阴主一阴初生之气，故上热者，取足厥阴。少阴之气，中合于阳明，上合于肺脏，阴气逆于下，故中热而喘也。经穴之空隙为郄，阴郄者，足少阴之筑宾穴也。`】  

腰痛上寒不可顾，刺足阳明；上热，刺足太阴；中热而喘，刺足少阴。　　【`王冰曰：上寒，阴市主之。阴市在膝上同身寸之三寸，伏兔下陷者中，拜而取之，足阳朋脉气所发，刺可入同身寸之三分，留七呼，若灸者可灸三壮。不可顾，三里主之。三里在膝下同身寸之三寸，胻外廉两筋肉分间，足阳明脉之所入也，刺可入同身寸之一寸，留七呼，若灸者可灸三壮。上热，地机主之。地机在膝下同身寸之五寸，足太阴之郄也，刺可入同身寸之三分，若灸者可灸三壮。中热而喘，涌泉、太锺悉主之。涌泉在足心陷者中，屈足蜷指宛宛中，足少阴脉之所出，刺可入同身寸之三分，留三呼，若灸者可灸三壮。太锺在足跟后街中动脉，足少阴之络，刺可入同身寸之二分，留七呼，若灸者可灸三壮。马莳曰：此言腰痛不可顾者，有此三证，亦当分经以治之也。又言腰痛不可顾者，其腰痛之上寒，则刺足阳明胃经之穴，禁灸。其所痛之上热，则刺足太阴脾经之穴。其痛时中热而喘，则刺足少阴肾经之穴。`】  

大便难，刺足少阴。  

【`王冰曰：大便难，涌泉主之。`】  

【`马莳曰：此言腰痛而大便难者，当刺足少阴肾经之穴也。`】  

少腹满，刺足厥阴。  

【`王冰曰：少腹满，太冲主之。太冲在足大指本节后内间，同身寸之二寸陷者中，脉动应手，足厥阴脉之所注也，刺可入同身寸之三分，留十呼，若灸者可灸三壮。`】  

【`马莳曰：此言腰痛而少腹满者，当刺足厥阴肝经之穴也。`】  

如折，不可以俯仰，不可举，刺足太阳。　　【`王冰曰：如折，束骨主之。不可以俯仰，京骨、昆仑悉主之。不可举，申脉、仆参悉主之。束骨在足小指外侧本节后赤白肉际陷者中，足太阳脉之所注也，刺可入同身寸之三分，留三呼，若灸者可灸三壮。　京骨在足外侧大骨下赤白肉际陷者中，按而得之，足太阳脉之所过也，刺可入同身寸之三分，留七呼，若灸者可灸三壮。昆仑在足外踝后跟骨上陷者中，细脉动应手，足太阳脉之所行也，刺可入同身寸之五分，留十呼，若灸者可灸三壮。申脉在外踝下同身寸之五分，容爪甲，阳蹺之所生也，刺可入同身寸之六分，留十呼，若灸者可灸三壮。仆参在跟骨下陷者中，足太阳阳蹺二脉之会，刺可入同身寸之三分，留七呼，若灸者可灸三壮。`】  

【`马莳曰：此言腰痛而有此三证者，当刺足太阳膀胱经之穴也。`】  

引脊内廉，刺足少阴。  

【`王冰曰：引脊内廉，复溜主之，取同飞阳。`】  

【`马莳曰：此言腰痛引脊内廉者，当刺足少阴肾经之穴也。`】  

腰痛引少腹控(月少)，不可以仰，刺腰尻交者，两踝胂上，以月生死为痏数，发针立已。左取右，右取左。【`胂，音申。`】  

【`王冰曰：腰痛引少腹控(月少)不可以仰，此邪客于足太阴之络也。控，通引也。(月少)，谓季胁下之空软处也。腰尻交者，谓踝下尻骨两旁四骨空，左右八穴，俗呼此骨为八胶骨也。此腰痛取腰踝下第四髎，即下髎穴也。足太阴厥阴少阳三脉，左右交结于中，故曰腰尻交者也。两踝胂，谓两踝骨下坚起肉也。胂上，非胂之上巅，谓正当胂肉也。踝骨，即腰脊两旁起骨也。侠脊两旁腰踝之下，各有胂肉陇起，而斜趣于踝骨之后，内承其踝，故曰两踝胂也。下承踝胂肉，左右两胂，各有四骨空，故曰上髎、次髎、中髎、下髎。上髎当踝骨下陷者中，余三髎少斜下，按之陷中是也。四空悉主腰痛，惟下髎所主文与经同，即太阴厥阴少阳所结者也，刺可入同身寸之二寸，留十呼，若灸者可灸三壮。以月生死为痏数者，月初向圆为月生，月半向空为月死，死月刺少，生月刺多。缪刺论曰：月生一日一痏，二日二痏，渐多之；十五日十五痏，十六日十四痏，渐少之。其痏数多少，如此即知也。痛在左针取右，痛在右针取左，所以然者，以其脉左右交结于尻骨中也。`】  

【`马莳曰：按此节备见缪刺论，彼云邪客于足太阴之络，令人腰痛，则知此系脾经腰痛也。足太阴之络，从髀合阳明，上贯尻骨，与厥阴少阳结于下髎而循尻骨入腹，上络嗌贯舌中，故腰痛则引小腹而皆痛，按其(月少)则络脉拘急，不可以仰伸而喘息也。刺之者，亦惟在腰尻之交，两踝胂之上，即八髎中之第四髎下髎穴也。以月死生为痏数者，望日已前为月生，渐次加多，望日似后为月死，渐次加少。左痛则取右，右痛则取左，正所谓缪刺也。`】  

【`张志聪曰：此复结足太阴之络而为腰痛也。按此篇承上章之论腹中，而并记刺形身之腰痛。足之三阴三阳，皆循腰而上下，而足太阴之脉，从股内廉入腹属脾，以主腹中，是以首节止论少阴厥阴，而不及于足太阴也。然太阴之支财，从髀贯尻，亦令人腰痛，故复记于篇末，以使后学知形身外内之经络，各有别也。以月生死为痏敷者，盖月生则人之血气渐盛，月亏则人之血气渐衰，用针者，随气盛衰以为痏敷，盖针过其日数则脱气，不及日数则气不泻，故以月之生死为期。`】  

【`张兆璜曰：月晦始苏曰朔。每月朔日，是月始生之一日也。脉之大络，左注右，右注左，此邪客于大络，故当以左右两间取之。若在横解之浮络，是又当总取郄外廉之横脉矣。`】  

### 风论篇第四十二  

【`马莳曰：内论五脏六腑之风，故名。后世论风，当祖此篇。奈以中风伤风及疠风偏枯，各立为一门，致使后人视中风为重，伤风为轻，不知此篇曰中曰伤，无以异也。`】  

黄帝问曰：风之伤人也，或为寒热，或为热中，或为寒中，或为疠风，或为偏枯，或为风也，其病各异，其名不同，或内至五脏六腑，不知其解，愿闻其说。【`疠，音赖。`】  

【`马莳曰：此帝悉举风病诸名为问也。`】  

【`张志聪曰：风乃阳动之邪，而人之表里阴阳，血气脏腑，又有虚有实，故其为气也，善行而数变，因其善行数变，是以或为寒热或为偏枯，或外在于形身，或内至于脏腑，其病各异，其名不同。`】  

岐伯对曰：风气藏于皮肤之间，内不得通，外不得泄。风者善行而数变，腠理开则洒然寒，闭则热而闷。其寒也则衰食饮，其热也则消肌肉，故使人佚栗而不能食，名曰寒热。【`数，音朔。`】  

【`王冰曰：腠理开疏，则邪风入，风气入已，元府闭封，故内不得通，外不得泄也。腠理开则风飘扬，故寒。腠理闭则风混乱，故闷。寒风入胃，故食饮衰。热气内藏，故消肌肉。寒热相合，故怢栗而不能食，名曰寒热也。`】  

【`马莳曰：此即风证之有寒热，自皮肤而入者也。`】  

【`张志聪曰：此论风邪客于肤腠而为寒热也。皮肤肌腠之间，乃三焦通会元真之卢，风邪客之，则气不内通，邪不外泄。风动之邪，善行而数变，动而腠理开，则元气弛而洒然寒。变而腠理闭，则邪热留而胸膈闷。其为寒也，则三焦虚而食饮衰。其为热也，则邪热盛而肌肉铄。怢栗，振寒貌。盖言邪之所凑，其正必虚，正气为邪所伤，故使人怢栗而不能食也，名曰寒热。`】  

风气与阳明入胃，循脉而上至目内眦。其人肥，则风气不得外泄，则为热中而目黄；人瘦，则外泄而寒，则为寒中而泣出。　　【`马莳曰：此言风证有热中寒中二证，皆自阳明而入者也。阳明者，即足阳明胃经脉也。胃脉起于鼻交頞中，下循鼻外，入上齿中，还出侠口环唇，下交承浆，却循颐后下廉，循喉咙，入缺盆，下鬲属胃，故风气与阳明经入胃，循脉而上至目内眦也。其人肥者，则腠理密，故风气不得外泄，所以风气内热，则为热中而目黄。其人瘦者，则腠理开疏，风气乃得外泄而寒，所以内无风气，则内无所蒸，乃为寒中而泣出。夫热中寒中，以人有肥瘦不同，而目有为黄为泣之可验者如此。`】  

【`张志聪曰：此论风邪客于脉中而为寒热也。夫血脉生于阳明胃腑，如风伤阳明，邪正之气，并入于胃，则循脉而上至于目，盖诸脉皆系于目也。其人肥厚，服热留于脉中而目黄；其人瘦薄，则血脉之神气外泄而为寒，脉中寒则精神去而涕泣出。`】  

风气与太阳俱入，行诸脉俞，散于分肉之间，与卫气相干，其道不利，故使肌肉愤(月真)而有疡，卫气有所凝而不行，故其肉有不仁也。　　【`王冰曰：分肉之间，卫气行处，风与卫气相薄，俱行于分肉之间，故气道濇而不利也。气道不利，风气内攻，卫气相持，故肉愤(月真)而疮出也。若卫气被风吹之，不得流转所在，偏并凝而不行，则肉有不仁之处也。`】  

【`马莳曰：此言风证之肉有不仁，自太阳而入者也。十一经以足太阳为巨阳，凡五脏六腑之俞穴，皆在于背而属之于太阳经也。风气与太阳俱入，必自风门而感者，行诸脉俞散于分肉之间，彼卫气天明目开，则出自睛明穴，亦行诸脉俞而散之分肉之间。今风气欲入，而卫气欲出，彼此相犯，则所行之道路不利，故风寒凝聚于肌肉，而肌肉愤(月真)疮疡徧体，卫气亦有所凝而不能行，故其肉有不仁，虽冷热痛痒而皆不知也。盖果核中有仁，惟肉无所知，则若有不能如仁有生意矣，遂以不仁名之也。`】  

【`张志聪曰：此论风邪伤卫，而为肿疡不仁也。足太阳之脉，从巅入络脑，还出别下项，循背膂而络脏腑之脉俞，卫气一日一夜，大会于项之风府，亦循背膂而日下一节，是以风客太阳，与太阳之气俱入于项背之间，行诸脉俞，散于分肉，转于卫气，以致卫气所行之道不利，故使肌肉愤然高起而有疮疡，街气凝滞于项背之间，不能循行于周身之肤腠，故其肌肉麻痹而不知痛痒也。`】  

【`张兆璜曰：风伤阳明之气，入胃而循于脉中，风行太阳之脉俞，复散于肌肉，而转于卫气，是太阳之气主表，阳明主肌而主脉也。`】  

疠者有荣气热胕，其气不清，故使其鼻柱坏而色败，皮肤疡溃，风寒客于脉而不去，名曰疠风，或名曰寒热。　　【`王冰曰：此则风入于经脉之中也。荣行脉中，故风入脉中，内攻于血，与荣气合，合热而血胕坏也。其气不清，言溃乱也。然血脉溃乱，荣复侠风，阳脉尽上于头，鼻为呼吸之所，故鼻柱坏而色恶，皮肤破而溃烂也。始则名为寒热，热成乃名曰疠风。`】  

【`马莳曰：此言风证之有疠者，自荣气受伤而然也。荣气者，阴气者，荣气行于经脉之中，今风气感之，则荣气热腐，其气不清。惟鼻为呼吸之所，外焉五气入于鼻，内焉腐气出于鼻，致使鼻柱变坏而色败恶，皮肤成疮疡而溃烂。其风寒客于脉而终不能去，名曰疠风。然亦有时而发寒热，故或者亦以寒热名之也。`】  

【`张志聪曰：此论风伤荣气而为疠疡也。胕，肉也。夫荣卫皆精阳之气，浮气之不循于经者为卫，精气之荣于经者为荣，有荣气热胕者，言有因风伤荣气，搏而为热，热出于胕肉之间，则肌脉外内之气不清矣。鼻者肺之窍，脏真高于肺，主行荣卫阴阳，风邪与荣热搏于皮肤之外，则荣卫之气不清，故使其鼻柱陷坏，面色败恶，而皮肤溃烂也。如风寒之邪客于脉中而不去者，亦名曰疠也。风寒，寒风也。风寒之邪，客于脉中而不去，则荣气受伤，亦名曰疠风。夫荣之生病也，寒热少气，故或名曰寒热，盖亦或为寒中热中之病。此论风伤荣气，皆名曰疠。如荣热搏于脉外者，为败坏之疠疡；风寒留于脉中者，为寒热之疠风。故曰，疠者有荣气热胕，言有一种疠者，因荣气之热，外出于胕肉之间，荣卫邪正之气相搏，阴阳清浊之气不清，以致鼻柱败坏，皮肤疠疡，此毒疠之甚者也。有因风寒客于脉中，久而不去，或为紫云白癜之疠风，故为寒中热中之荣病，此为疠之轻者也。`】  

【`张兆璜曰：寒伤荣，故风寒客于脉中而不去。风乃阳热鼓动之邪，故与荣气为热，而复出于胕肉之外。`】  

【`张应略曰：前二节论风伤气血，后二节论风伤荣卫。荣与血气与卫，各有分别，故为病不同。`】  

以春甲乙，伤于风者为肝风。以夏丙丁，伤于风者为心风。以季夏戊己，伤于邪者为脾风。以秋庚辛，于邪者为肺风。以冬壬癸，中于邪者为肾风。　　【`马莳曰：肝主于春，心主于夏，脾主于季夏，肺主于秋，肾主于冬。然五脏之正气虚，则邪气反胜者感之。故春之甲乙日，肝伤于风，而为肝风。夏之丙丁日，心伤于风，而为心风。季夏之戊己日，脾伤于风，而为脾风。秋之庚辛日，肺伤于风，而为肺风。冬之壬癸日，肾伤于风，而为肾风。此五脏之风所由成也。`】  

【`张志聪曰：此论风伤五脏之气，而为五脏之风也。夫天之十干，化生地之五行，地之五行，以生人之五脏。是以人之脏气，合天地四时五行，十干之气化而各以时受病也。风者，虚乡不正之邪风。故曰风。曰邪、曰伤、曰中，盖言不正之风，或伤之轻，或中之重也。`】  

风中五脏六腑之俞，亦为脏腑之风，各人其门户，所中则为偏风。　　【`王冰曰：随俞左右而偏中之，则为偏风。`】  

【`马莳曰：此言风证之有偏风者，自风各入脏腑而然也。风中五脏六腑之俞穴，各入其门户，则或左或右，或上或下，偏于一所，是之谓偏风也。此正所以答首节偏枯之问耳。`】  

【`张志聪曰：此论风中五脏六腑之俞，而亦为脏腑之风也。夫五脏之气，外合于四时，故各以时受病者，病五脏之气也。如风中于经俞，则内连脏腑，故亦为脏腑之风，病五脏之经也。以上答帝问脏腑之风有二因也。愚按此二因与《金匮》之所谓：邪入于腑，即不识人，邪入于脏，舌即难言口吐涎之因证不同。《金匮》之所谓中脏中腑者，邪直中于脏腑，而伤脏腑之元神。本篇之论，一因随时而伤脏气，一因经络受邪而内连于脏腑，是以五脏之风状止见色证，而不致如伤脏神之危险者也。复论风邪偏客于形身而为偏风也。门户者，血气之门户也。夫上节之所谓风伤血气者，乃通体之皮肤脉络也。如各入其门户，而中其血气者，则为偏枯，谓偏入于形身之半也。`】  

风气循风府而上，则为脑风；风入系头，则为目风，眼寒，饮酒中风，则为漏风；入房汗出中风，则为内风；新沐中风，则为首风；久风入中，则为肠风飧泄；外在腠理，则为泄风。故风者百病之长也，至其变化，乃为他病也，无常方，然致有风气也。　　【`王冰曰：饮洒则热郁腠疏中风汗出，多如液漏，故曰漏风，风在肠中，上熏于胃，故食不化而下出焉。飧泄者，食不化而出也，故曰肠风。风居腠理则元府开通，风薄汗泄，故云泄风。百病之长，先百病而有也。`】  

【`马莳曰：此言风之所感有不同，故病之所成者，或为脑风，为目风，为漏风，为内风，为首风，为阳风，为泄风也。风府者，督脉经穴也，在项后入发际一寸大筋内宛宛中。风气循风府而上，乃脑户穴也，亦督脉经穴，故风入脑而为脑风，目在于前，而其系则在于头之脑，风入系头则传入于目，而为目风，其眼当畏寒也。饮酒中风，则风不得入而在腠理，每遇饮酒则汗出，是之谓漏风也。入房汗出而中风，则内耗其精，外开腠理，因内而风袭之，是之谓内风也。沐首中风，则首为风痛，而遇风则发，是之谓首风也。风久入于其中，则为肠风，其食有时不化而出也。风初薄时，外在腠理，内热相拒，不得入内，汗则常泄，是之谓泄风也。故风者本为百病之长，至其变化，则不止于风，而变为他病，如方回之无定所也。此皆为风气所致，养生者其慎之。`】  

【`张志聪曰：风府在项后中行，乃督脉肠维之会，上循于脑户，故风气客于风府，循脉而上，则为脑风。足太阳有通顶入于脑者，正属目本，名曰眼系，风入于头，干太阳之目系，则为目风。足太阳寒水主气，故为眼寒也。酒者，熟谷之液，其性慓悍，其气先行于皮肤，故饮酒中风，则腠理开而为汗泄之漏风也。夫内为阴，外为阳；精为阴，气为阳；阳为阴之卫，阴为阳之守。入房则阴精内竭，汗出则阳气外弛，是以中风则风气直入于内，而为内风矣。以水灌首曰沐，新沐则首之毛腠开，中风则风入于首之皮肤而为首风矣。入中则为肠风飧泄，在外则为泄风，盖脾胃之气，外主肌腠，内主腹中，风邪久在肌腠，而入于中，则脾胃之气受伤，而为肠风飧泄，盖大肠小肠，皆属于胃也。若久在外之腠理，则阳气外弛而为泄风。泄风者，腠理开而汗外泄也。以上论风气之善行数变，所中不一其处，而见证各有不同。夫风乃东方之生气，为四时之首，能生长万物，亦能害万物，如水能浮舟，亦能覆舟，故为百病之长。至其变化无常，故为病不一。如春时之非东风，夏时之非南风，或从虚乡来之刚风谋风之类，皆其变化而为他病也。方，处也，言风邪之客于人，无有常处，如风气客于皮肤之间则为寒热，客于脉中则为寒中热中，客于脏腑则为脏腑之风，循于风府则为脑风，风入系头则为目风，无有常处而致有风气也。故风者三句，言风气之变化，下二句，论风客于人而无有常方。`】  

帝曰：五脏风之形状不同者何？愿闻其诊及其病能。岐伯曰：肺风之状，多汗恶风，色皏然白，时咳短气，昼日则差，暮则甚，诊在眉上，其色白。心风之状，多汗恶风，焦绝善怒吓，赤色，病甚则言不可快，诊在口，其色赤。肝风之状，多汗恶风，善悲，色微苍，嗌干，善怒，时憎女子，诊在目下，其色青。脾风之状，多汗恶风，身体怠堕，四肢不欲动，色薄微黄，不嗜食，诊在鼻上，其色黄。肾风之状，多汗恶风，面痝然浮肿，脊痛不能正立，其色炲，隐曲不利，诊在肌上，其色黑。【`能、耐同。皏，音骈。差、瘥同。嗌，音益。堕，惰同。炲，音台。`】  

【`王冰曰：诊谓可言之证，能谓内作病形。凡内多风气则热有余，热则腠理开，故多汗也。风薄于内，故恶风焉。肺色白，在变动为咳，主藏气，风内迫之，故色皏然白，时效短气也。昼则阳气在表，故差；暮则阳气入里，风内应之，故甚也。眉上，谓两眉间之上阙庭之部，所以外司肺候，故诊在焉。白，肺色也。焦绝，谓唇焦而文理断绝，盖热则皮剥也。风薄于心则神乱，故善怒而吓人也。心脉支别者，从心系上侠咽喉而主舌，故病甚则言不可快也。口唇色赤，故诊在焉。赤者，心色也。肝病则心脏无养，心气虚故善悲。肝合木，木色苍，故色微苍也。肝脉者，循股阴，抵少腹，侠胃属肝络胆，上贯鬲，循喉咙之后，入顽颡，故嗌干善怒而时憎女子，诊在目下。青，肝色也。脾病故身体怠堕，四肢不欲动而不嗜食。脾气合土，主中央，鼻于面部，亦居中，故诊在焉。黄，脾色也。痝然，言肿起也。肾者，阴也，目下，亦阴也，故肾脏受风，则面痝然而浮肿。肾脉贯脊，故脊痛不能正立也。隐曲者，谓隐蔽委曲之处也。肾藏精，外应交接，今脏被风薄，精气内微，故隐蔽委曲之事，不利所为也。精气不注皮，故肌皮上黑。黑，肾色也。`】  

【`马莳曰：此举五脏之风状也。凡内多风气则热有余，热则腠理开，故多汗。风薄于内，故恶风。凡五脏之感风，无不多汗而恶风也。心受邪，正在中，故上中下三焦之气，升降颇难而似有阻绝。且心不受邪，今则神乱火盛，善怒吓人，其色当赤也。肝风时憎女子者，以女子之性易与之忤，而彼正值肝病，其憎益甚也。`】  

【`张志聪曰：病能者，谓脏气受邪，能为形身作病也。风为阳邪，开发腠理，故多汗。风气伤阳，邪正不合，故恶风也。皏然，浅白貌。肺属金，其色白。肺主气，在变动为咳，风邪迫之，故时咳短气也。昼则阳气盛而能胜邪，故差；暮则气衰，故病甚也。所谓皏然白者，谓肺气受风，而脏气之见于色也。所谓诊在眉上，其色白者，谓五脏之病色见于面也。《灵枢》五色篇曰：五色各有脏部，有外部，有内部也。色从外部走内部者，其病从外走内。其色从内走外部者，其病从内走外。病生于内者，先治其阴，后治其阳，反者益甚。其病生于阳者，先治其外，后治其内，反者益甚。故先言五色，而复言五色之见于面部者，谓病之从内而外也。圣人设教浑然，虽不言治，而治法已在其中矣。心为火脏，风淫则火盛，故唇舌焦而津液绝也。风化木，木火交炽，故善为怒吓。心主舌，病甚则舌本强而言不可快。心和则舌能知五味，故诊验在口，口者，兼唇舌而言也。肝开窍于目而主泣，故善悲。本经曰：心悲名曰志悲。志与心精共凑于目，是以悲则泣出，盖言先悲而后泣出也。足厥阴之脉，循喉咙之后，上入颃颡，今风木合邪，则火热盛而嗌干，肝气病，故善怒也。怒胜思，故时憎女子。目者，肝之官也，故诊在目下。脾主肌肉四肢，身体怠堕，四肢不欲动，脾气病也。足太阴之脉，属脾络胃，上鬲侠咽，连舌本。经络篇云：是主脾所生病者，食不下。土位中央，故所诊在鼻。风邪干肾，则气上升，故面痝然浮肿，风行则水涣也。肾主骨，故脊痛不能正立。炲，烟煤黑色也。肾主藏精，少阴与阳明会于宗筋，风伤肾气，故隐曲不利，水气上升，故黑在肌上，水乘土也。应略曰：诊在眉间目上者，肺肝之本部也。心诊在口，脾诊在鼻者，母病而传见于子位也。肾病而见肌色黑者，乘其所不胜也。是以本篇五脏之诊，与《灵枢经》之五阅五色篇之法少有不同，盖言五脏之色，有见于面部之本位，而又有乘传之变者也。　张兆璜曰：五脏四时之风，始于脏气，而后病于形身，自内而外也。夫邪干脏则死，此病在脏气而不伤于脏真也。如风中五脏六腑之俞，乃经络受邪，亦内干脏腑。然身之中于风也，不必动脏，故邪入于阴经则溜于腑。是以后止言胃风者，乃经络之邪，总归于胃，阳明为万物之所归也。`】  

胃风之状，颈多汗，恶风，食饮不下，鬲塞不通，腹善满，失衣则(月真)胀，食寒则泄，诊形瘦而腹大。　　【`王冰曰：胃之脉支别者，下鬲属胃络脾，故颈多汗，食饮不下，鬲寒不通，腹善满也。然失衣则外寒而中热，故腹(月真)胀，食寒则寒物薄胃而阳不内消，故泄利，胃合脾而主肉，胃气不足，则肉不长，故瘦也。胃中风气稸聚，故腹大也。`】  

【`马莳曰：此言胃风之状也。首节帝冈五脏六俯之风，故此节以胃风为对，然止言胃风而未及他腑者，意胃为六腑之长也。第四节中有肠风，亦六腑中有二矣。`】  

【`张志聪曰：颈有风池、风府，乃经脉之要会，故颈多汗。胃腑受邪，故食饮不下，鬲塞不通，腹善满也。胃气不足，则身以前皆寒，腹胀满，是以形寒则(月真)胀。饮冷则泄者，胃气虚伤也。胃者肉其应，腹者胃之郛，故主形瘦而腹大。`】  

首风之状，头面多汗，恶风，当先风一日则病甚，头痛不可以出内，至其风日，则病少愈。漏风之状，或多汗，常不可单衣，食则汗出，甚则身汗，喘息，恶风，衣常濡，口干，善渴，不能劳事。泄风之状，多汗，汗出泄衣上，口中干，上渍其风，不能劳事，身体尽痛，则寒。帝曰：善。　　【`王冰曰：头者诸阳之会，风客之则皮腠疏，故头面多汗也。夫人阳气外合于风，故先当风一日则病甚，以先风甚，故亦先衰，是以至其风日，则病少愈。不可以出屋之内者，以头痛甚而不喜外风故也。漏风则脾胃风热，故不可单衣。腠理开疏，故食则汗出。甚则风薄于肺，故身汗，喘息，恶风，衣常濡，口干，善渴也。形劳则喘息，故不能劳事。上渍，谓皮上湿如水渍也，以多汗出故尔。汗多则津液涸，故口中干。形劳则汗出甚，故不能劳事，身体尽痛，以其汗多，汗多则亡阳，故寒也。`】  

【`马莳曰：此申言第八节首风漏风泄风之状也。`】  

【`张志聪曰：头乃诸阳之会，因沐中风，则头首之皮腠疏而阳气弛，故多汗恶风也。风者天之阳气，人之阳气，以应天之风气，诸阳之气，上出于头，故先一日则病甚，头痛不可以出户内，盖风将发而气先病也。至其风发之日，气随风散，故其病少愈。饮酒者，胃气先行皮肤，先充络脉，或因胃气热而腠理疏，或络脉满而阴液泄，故常多汗也。酒性悍热，与风气相搏，故虽单衣而亦不可以常服。酒入于胃，热聚于脾，脾胃内热，故食则汗出，甚则上薄于肺，而身汗，喘息，恶风，身常湿也。津液内竭，故口干善渴。阳气外张，故不能烦劳于事。泄风之病，风久在腠理而伤气，故多汗，汗泄衣上，渐渍渗泄，元府不闭也。津液外泄，故口中干燥。上渍其风者，谓身半以上，风湿相搏，则阳气受伤，故不能烦劳其事。若妄作劳，则身体尽痛而发寒矣。按偏风而下，止论首风漏风泄风之状，盖此三者，皆在皮肤之分，风气相搏而善行数变，故曰肺风之状，肾风之状，胃风之状，言风气变动之病状也。如入于经脉，正经络则为半身不遂，循经入脑则为脑风，循系入头则为目风眼寒，不复再有变证，故不复论也。`】  

### 痹论篇第四十三  

【`马莳曰：后世医书止有痛风一门，并无痹门，盖不考《内经》痹为何病，致使痹证不明于后世，惜哉！此篇当与《灵枢》周痹篇参看。`】  

黄帝问曰：痹之安生？岐伯对曰：风寒湿三气杂至，合而为痹也。其风气胜者为行痹，寒气胜者为痛痹，湿气胜者为着痹也。【`痹，必至反。`】  

【`马莳曰：此言三气成痹，而痹之证有不同也。痹者，卑也。有病则有日降日深之义，又有不得自如之义，故名曰痹，即下文行痛着三证也。夫风寒湿之三邪气错杂而至，则合之于体而痹生，合之于经而痹分，故曰合而为痹也。其风气胜者，则风以阳经而受之，故当为行痹之证，如虫行于头面四体也。其寒气胜者，则寒以阴经受之，故当为痛痹之证，寒气伤血而伤处作痛也。其湿气胜者，则湿以皮肉筋脉而受之，故当为着痹之证，当沉着不去，而举之不痛也。`】  

【`张志聪曰：痹者闭也，邪闭而为痛也。言风寒湿三气错杂而至，相合而为痹。风者善行而数变，故其痛流行而无定处，寒为阴邪，痛者阴也，是以寒气胜者为痛痹。湿流关节，故为留着之痹。按《灵枢经》有风痹，《伤寒论》有湿痹，是感一气而为痹也。本篇论风寒湿三气杂至，合而为痹，是三邪合而为痹也。《灵枢》周痹篇曰：风寒湿气，客于外分肉之间，迫切而为沫，沫得寒则聚，聚则排分肉而分裂也。分裂则痛，痛则神归之，神归之则热，热则痛解，痛解则厥，厥则他痹发，发则如是。是寒痹先发而他痹后发也。本篇论风气胜者为行痹，湿气胜者为着痹，是三气杂合而以一气胜者为主病也。经论不同，因证各别也。`】  

帝曰：其有五者何也？岐伯曰：以冬遇此者为骨痹，以春遇比者为筋痹，以夏遇此者为脉痹，以至阴遇此者为肌痹，以秋遇此者为皮痹。　　【`马莳曰：此言五痹之证，因五时而成者也。帝问风寒湿三气异胜则三痹生，其有五痹者，则止有三气，将以何气之胜而名之为五痹耶？伯言五痹之生，不外于风寒湿之三气也。特以时有五者，而遇此三气则异病耳，非复有五气以入五脏也。故冬遇此三者则为骨痹，盖肾主冬，亦主骨，肾气衰则三气入骨，故名之曰骨痹。肝主春，亦主筋，肝气衰则三气入筋，故名之曰筋痹。心主夏，亦主脉，心气衰则三气入脉，故名之曰脉痹。脾主至阴，至阴者六月也，亦主肌肉，脾气衰则三气入肌，故名之曰肌痹。肺主秋，亦主皮，肺气衰则三气入皮，故名之曰皮痹。然犹在皮脉肌筋骨，而未入于脏腑，但痹有在脏在腑者，故帝复于下文而再问之。`】  

【`张志聪曰：五者，五痹也。上节论天之三邪，此下论人之五气。皮肉脉筋骨，五脏之外合也，五脏之气，合于四时五行，故各以其时受病，同气相感也。`】  

帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。故骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时，重感于风寒湿之气也。　　【`马莳曰：此言痹之入五脏者，以五痹不去，三气重感而入之于五脏也。帝问五痹在体，五脏在内，至有内舍于五脏者，何气使之然也？舍者，藏也。伯言五脏皆有合，即如肾之合在骨，肝之合在筋，心之合在脉，脾之合在肌，肺之合在皮，五痹病久而不去，则内舍于其合矣。故骨痹不已，而又重感于三气，则内舍于肾。筋痹不已，而又重感于三气，则内舍于肝。脉痹不已，而又重感于三气，则内舍于心。肌痹不已，而又重感于三气，则内舍于脾。皮痹不已，而又重感于三气，则内舍于肺。所谓五脏之痹者，各以其所主之时，重感于风寒湿之三气，故使之人于五脏也。`】  

【`张志聪曰：邪之中人，始伤皮肉筋骨，久而不去，则内舍于所合之脏，而为脏腑之痹矣。所谓五脏之痹者，各以五脏所合之时，重感于风寒湿之气也。盖皮肉脉筋骨，内合于五脏，五脏之气，外合于四时，始病在外之有形，复伤在内之五气，外内形气相合，而邪舍于内矣。所谓舍者有如馆舍，邪客留于其间者也。邪薄于五脏之间，干脏气而不伤其脏真，故曰舍曰客，而止见其烦满喘逆诸证，如入脏则死矣。`】  

凡痹之客五脏者：肺痹者，烦满喘而呕；心痹者，脉不通，烦则心下鼓，暴上气而喘，嗌干善噫，厥气上则恐；肝痹者，夜卧则惊，多饮数小便，上为引如怀；肾痹者，善胀，尻以代踵，脊以代头；脾痹者，四肢解堕，发咳呕汁，上为大塞。【`尻，枯熬切。解、懈同。堕、惰同。`】  

【`马莳曰：此承上文而遂言五脏之痹各有其证也。夫以五痹重感乎三气，固五脏各成其痹矣。试以肺痹言之：肺脉起于中焦，下络大肠，还循胃口，上鬲属肺，又主息，故其为痹，则烦满喘息而呕也。又以心痹言之：心合脉，今受邪则脉不通，邪气内扰，故为烦。手少阴心脉，起于心中，出属心系，下鬲络小肠，其支别者，从心系上侠咽喉，其直者复从心系却上肺，手厥阴心包络之脉，起于胸中，出属心包下鬲，故烦则心下鼓战，暴时上气而为喘，又嗌喉干燥也。心主为噫，以其鼓满，故噫之以出气也。逆气上乘于心，神气不足，神弱则惧凌，故为恐也。又以肝痹言之：肝主惊骇，故夜卧多惊。肝脉循股阴入毛中，环阴器，抵少腹，侠胃属肝络胆，上贯鬲布胁肋，循喉咙之后，上入颃颡，故多饮水而数小便，上引少腹而痛，如怀妊之状也。又以肾痹言之：盖肾者胃之关也，关门不利，则胃气不转，故善胀。尻，腰尻骨也。踵，足跟也。肾脉起于足小指之下，斜趋足心，出于然骨之下，循内踝之后，别入跟中，以上腨内，出腘内廉上股内后廉，贯脊属肾络膀胱；其直行者，从肾上贯肝鬲，入肺中。气不足而受邪，故踵本在足，而尻则伏地而不伸，其尻反以代踵也。脊本在中，而头则俯伏而不上，其脊反以代头也。又以脾痹言之：土主四季，外主四肢，故四肢懈堕。又以其脉起于足，循腨胻上膝股，然脾脉入腹，属脾络胃，上鬲侠咽，故发咳嗽，呕出清汁也。脾气养肺，胃复连咽，故上为大塞也。`】  

【`张志聪曰：此论五脏之气，受邪而形诸于病也。肺主气而司呼吸，其脉起于中焦，还循胃口，上鬲属肺，故痹则烦喘而呕。心主脉，故痹闭而令脉不通，邪薄心下，鼓动而上干心脏则烦，故烦财心下鼓也。肺者心之盖，而心脉上通于肺，故逆气暴上则喘而嗌干。心主噫，心气上逆而出则善噫也。夫水火之气，上下时交，心气厥逆于上，则不能下交于肾，肾气虚，故悲也。肝藏魂，卧则神魂不安，故发惊骇。肝气痹闭则木火郁热、故在上则多饮，在下则便数，上引于中，而有如怀妊之状也。肾者胃之关，关门不利，则胃气不转，故善胀也。脊椎尽处为尻，肾主骨，骨痿而不能行，故尻以代踵。阴病者不能仰，故脊以代头。脾气不能行于四肢，故四肢懈堕。脾脉上鬲侠咽，气痹不行，故发咳也。入胃之饮，上输于脾肺，脾气不能转输，故呕汁。肺气不能通调，故上为大塞。`】  

肠痹者，数饮而出不得，中气喘争，时发飧泄。胞痹者，少腹膀胱按之内痛，若沃以汤，濇于小便，上为清涕。【`数，音朔。`】  

【`马莳曰：此言肠痹胞痹六腑痹中之二，亦各有其证也。夫五脏各有其痹，而六腑亦有其痹也。试以肠痹言之：大肠之脉，入缺盆络肺下鬲，属大肠。小肠之脉，入缺盆络心，循咽下鬲，抵胃属小肠，今小肠有邪，则脉不下鬲，胃气蓄热，小肠燥滞，故数饮水而不得下出也。其小肠与胃，邪气奔喘，故中气喘争也。有时小肠邪盛，热飧从上而降下，则大肠火迫，飧即泄出，此乃肠痹之证也。又以胞痹言之：膀胱在少腹之内，胞在膀胱之内，胞受风寒湿气而为痹，则少腹膀胱，按之内痛，若沃以汤，濇于小便也。膀胱之脉，上额交巅上，入络脑，故邪气上蒸于脑而为清涕也，此乃胞痹之证也。言胞痹者，大约是膀胱为病耳。`】  

【`张志聪曰：肠痹者，兼大小肠而言，小肠为心之腑，而主小便，邪痹于小肠，则火热郁于上而为数饮，下为小便不得出也。大肠为肺之腑，而主大便，邪痹于大肠，故上则为中气喘争，而下为飧泄也。胞者，膀胱之室，内居少腹邪闭在胞，故少腹膀胱，按之内痛，水闭不行，则蓄而为热，故若沃以汤，且濇于小便也。膀胱之脉，从巅入脑，脑渗则为涕。上为清涕者，太阳之气，痹闭于下，不能循经而上升也。愚按六腑之痹，止言其三，盖荣气者，胃腑之精气也；卫气者，阳明之悍气也。荣卫相将，出入于外内三焦之气，游行于上下甲胆之气，先脏腑而升。夫痹者闭也。正气运行，邪不能留，三腑之不病痹者，意在斯欤？`】  

阴气者，静则神藏，躁则消亡。饮食自倍，肠胃乃伤。　　【`王冰曰：阴谓五神脏也，所以说神藏与消亡者，言人安静，不涉邪气，则神气宁以内藏，人躁动，触冒邪气，则神被害而离散，脏无所守，故曰消亡。此言五脏受邪之为痹也。脏以躁动致伤，腑以饮食见损，皆谓过用则受其邪，此六腑受邪之为痹也。`】  

【`马莳曰：此言脏腑所以成痹者，以其内伤为本，而后外邪得以乘之也。阴气者荣气也，阴气精专随宗气以行于经脉之中，惟其静，则五脏之神，自藏而不消亡，若躁则五脏之神，消亡而不能藏矣。所以有五痹者，必重感于邪，而成五脏之痹也。至于六腑之所以成痹者，何哉？饮食固所以养人，而倍用适反以害人，故饮食自倍，肠胃乃伤也。肠胃既伤，则邪得以乘俞，入之而为痹矣。按生气通天论云：阳气者精则养神，柔则养筋。论卫气也。此节论荣气也，此乃论荣卫至精至妙之义耳。`】  

【`张志聪曰：此言脏气不藏，而邪痹于脏也。阴气者，脏气也。神者，五脏所藏之神也。五脏为阴，阴者主静，故静则神气藏而邪不能侵，躁则神气消亡而痹聚于脏矣。若居处失宜，则风寒湿气中其俞矣。然当节其饮食，勿使邪气内入，如食饮应之，邪即循俞而入，各舍其腑矣。`】  

淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。诸痹不已，亦益内也。其风气胜者，其人易已也。　　【`王冰曰：淫气谓气之妄行者，各随脏之所主而入为痹也。益内者，从外不去，则益深至于身内也。`】  

【`马莳曰：此言因诸证而可验五脏之痹，其间有难愈易愈之分焉。夫五脏之痹，其证备见以前矣。然又有他证可验，而知其痹之在五脏者，难于去也。是故邪气浸淫，喘息靡宁，正以肺主气，惟邪聚在肺，故喘息若是。邪气浸淫，忧思不已，正以心主思，惟痹聚在心，故忧思若是。邪气浸淫，膀胱遗溺，正以肾与膀胱为表里，惟痹聚在肾，故遣溺若是。邪气浸淫，阴血乏竭，正以肝主血，惟痹聚在肝，故乏竭若是，邪气浸淫，肌气阻绝，正以脾主肌，惟痹聚在脾，故肌绝若是。凡此诸痹不已，亦以日深一日而不能愈也。故风寒湿三气皆能为病，唯风气胜者，则较之寒湿二气，其病易已，盖风胜为行痹，而寒湿则为着痹痛痹，其势似难愈耳。`】  

【`张志聪曰：此申明阴气躁亡，而痹聚于脏也。淫气者，阴气淫佚，不静藏也。淫气而致于喘息，则肺气不藏，而痹聚在肺矣。淫气而致于忧思，则心气不藏，而痹聚在心矣。淫气而致于遣溺，则肾气不藏，而痹聚在肾矣。淫气而致于阴血乏竭，则肝气不藏，而痹聚在肝矣。淫气而致于肌肉焦绝，则脾气不藏，而痹聚在脾矣。是以在脏腑经俞，诸痹留而不已，亦进益于内，而为脏腑之痹矣。夫寒湿者，天之阴邪，伤人经俞筋骨。风者天之阳邪，伤人皮肤气分，是以三邪中于脏腑之俞，而风气胜者，其性善行，可从皮腠而散，故其人易已也。愚按下文云，六腑亦各有俞，盖言五脏六腑俱各有俞，如风寒湿气中于五脏之俞，而脏气淫躁，则邪循俞内入，而各聚于脏矣。中于六腑之俞，而饮食自倍，肠胃乃伤，邪亦循俞而入，各舍其腑矣。上节所谓各以其时，重感于风寒湿之气，而为五脏之痹者，合五脏之气而舍于内也。此节论邪中脏腑之俞，循俞而亦进益于内，先言阴气消亡，痹聚于脏，故后止言六腑亦各有俞云。`】  

帝曰：痹其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。　　【`王冰曰：入脏者，以神去也；筋骨疼久，以其定也；皮肤易已，以浮浅也。由斯深浅，故有是不同。`】  

【`马莳曰：此言痹有死生病久之异，皆各有其由也。痹有死者，正以邪气入于内脏，故脏气已绝，所以死也。有疼久者，正以邪气留连筋骨之间，外不出而内不得入，所以疾久未已也。有易已者，正以邪气留于皮肤之间，浅而易散，所以易已也。`】  

【`张志聪曰：比言五脏之痹，循俞而入脏者死也。夫风寒湿气中其俞，其脏气实则邪不动脏，若神气消亡，则痹聚在脏而死矣。按邪从皮肉脉筋骨，而内合五脏者，此邪干脏气，而不伤于脏真，故痹客于脏，则为烦满、喘呕、脉不通、心下鼓、嗌干、善噫诸证。其留连筋骨间，而不内舍于其合者，疼久。其留皮肤间者，随气而易散。若中其俞，则内通五脏，兼之阴气不藏，则邪直入于脏而为死证矣。`】  

帝曰：其客于六腑者何也？岐伯曰：此亦其食饮居处，为其病本也。六腑亦各有俞，风寒湿气，中其俞而食饮应之，循俞而入，各舍其腑也。　　【`王冰曰：四方虽土地温凉高下不同，物性刚柔，食居有异，但动过其分，则六腑致伤。阴阳应象大论曰：水谷之寒热，感则害六腑。六腑俞，亦谓背俞也。胆俞在十椎之旁，胃俞在十二椎之旁，三焦俞在十三椎之旁，大肠俞在十六椎之旁，小肠俞在十八椎之旁，膀胱俞在十九椎之旁，随形分长短而取之如是，各去脊同身寸之一寸五分，并足太阳脉气之所发也。`】  

【`马莳曰：此言六腑之成痹者，先以内伤为之本，而后外邪得以乘之也。第三节帝问内舍五脏六腑，固合脏腑而并问之矣，第四节虽主肠痹胞痹，而六腑之痹不尽于此，故此节帝以六腑之痹为问。伯言六腑成痹，亦以其饮食失节，居处失宜，为之病根也。上文所谓饮食自倍，肠胃乃伤者，正以此耳。盖内无所伤，则外邪无自而乘之也。故六腑之分肉，皆各有俞穴，风寒湿之三气，外中其俞，而内之饮食失节应之，则邪气循俞而入，各舍于六腑之中，此痹之所以成也。按三百六十五穴，皆可以言俞，今曰俞者，凡六腑之穴，皆可以入邪，而王注止以足太阳经在背之六俞穴为解，则又理之不然者也。若止以井荥俞原经合之俞穴解之，犹未尽通，况背中之六俞乎。`】  

【`张志聪曰：此言六腑之痹，乃循俞而内入者也。夫居处失常，则邪气外客，饮食不节，则肠胃内伤，故食饮居处，为六腑之病本。食饮入胃大小肠，济泌糟粕，膀胱决渎水，浊蒸化精液。荣养经俞，如居处失常，而又食饮应之于内，则经脉虚伤，邪循俞而入，舍其腑矣。　张兆璜曰：邪中五脏之俞，而阴气淫躁应之，邪中六腑之俞，而食饮应之，故曰六腑亦各有俞，而食饮应之。再按《灵枢》口问篇曰，夫百病之始生也，皆生于风雨寒暑，阴阳喜怒，饮食居处，大惊卒恐。夫风寒雨湿合而为痹矣。居处失常，则邪中脏腑之俞矣。喜怒病脏，惊恐伤阴，则阴气消亡矣。饮食自倍，则肠胃乃伤矣。是以上古之人，食饮有节，起居有常，不妄作劳，和于阴阳，故能形与神居，度百岁乃去。`】  

帝曰：以针治之奈何？岐伯曰：五脏有俞，六腑有合，循脉之分，各有所发，各随其过，则病瘳也。　　【`王冰曰：五脏有俞：肝之俞曰太冲，心之俞曰太陵，脾之俞曰太白，肺之俞曰太渊，肾之俞曰太溪，皆经脉之所注也。太冲在足大指间本节后二寸陷者中，动脉应手，刺可入同身寸之三分，留十呼，若灸者，可灸三壮。太陵在手掌后骨两筋间陷者中，刺可入同身寸之六分，留七呼，若灸者，可灸三壮。太白在足内侧核骨下陷者中，刺可入同身寸之三分，留七呼，若灸者，可灸三壮。太渊在手掌后陷者中，刺可入同身寸之二分，留二呼，若灸者，可灸三壮。太溪在足内踝后跟骨上动脉陷者中，刺可入同身寸之三分，留七呼，若灸者，可灸三壮。六腑有合：胃合入于三里，胆合入于阳陵泉，大肠合入于曲池，小肠合入于小海，三焦合入于委阳，膀胱合入于委中。三里在膝下三寸胻外廉两筋间，刺可入同身寸之一寸，留七呼，若灸者，可灸三壮。阳陵泉在膝下一寸胻外廉陷者中，刺可入同身寸之六分，留十呼，若灸者，可灸三壮。小海在肘内大骨外去肘端五分陷者中，屈肘乃得之，刺可入同身寸之二分，留七呼，若灸者，可灸五壮。曲池在肘外辅屈肘曲骨之中，刺可入同身寸之五分，留七呼，若灸者，可灸三壮。委阳在足腘中外廉两筋间，刺可入同身寸之七分，留五呼，若灸者，可灸三壮，屈伸而取之。委中在腘中央约文中动脉，刺可入同身寸之五分，留七呼，若灸者，可灸三壮。`】  

【`马莳曰：此言治痹者，五脏取其俞，六腑取其合，各分刺之而病愈也。夫五脏有俞，六腑有合，循脏腑经脉所行之分，各有所发病之经，乃随其病之所在而刺之，则或俞或合，其病无有不瘳也。`】  

【`张志聪曰：此论治脏腑之痹而各有法也。夫荣俞治经，故痹在脏者，当取之于俞，合治内腑，故痹在腑者，取之于合也。又当循形身经脉之分，皮肉脉筋骨各有所发，各随其有过之处而取之，则其病自瘳矣。`】  

帝曰：荣卫之气，亦令人痹乎？岐伯曰：荣者，水谷之精气也，和调于五脏，洒陈于六腑，乃能入于脉也，故循脉上下，贯五脏，络六腑也。卫者，水谷之悍气也，其气慓疾滑利，不能入于脉也，故循皮肤之中，分肉之间，熏于肓膜，散于胸腹。逆其气则病，从其气则愈，不与风寒湿气合，故不为痹。　　【`王冰曰：《正理论》云：谷入于胃，脉道乃行，水入于经，其血乃成。又《灵枢经》曰：荣气之道，内谷为实。盖谷入于胃，气传与肺，精专者上行经隧，由此故水谷精气，合荣气运行而入于脉也。贯五脏，络六腑者，荣行脉内，故无所不至也。悍气，谓浮盛之气也，以其浮盛之气，故慓疾滑利，不能入于脉中也。皮肤之中，分肉之间，谓脉外也。肓膜，谓五脏之间鬲中膜也，以其浮盛，故能布于胸腹之中，空虚之处，熏其盲膜，令气宣通也。`】  

【`马莳曰：此言荣卫二气，不与风寒湿三气相合，故不为痹也。荣者，阴气也，由水谷入胃而成，此精微之气，故谓之水谷之精气也。《灵枢》荣卫生会等篇曰：宗气积于上焦，荣气出于中焦，卫气出于下焦。是言宗气者，大气也，大气积于膻中，其中焦之气，阳中有阴者，随上焦之气，以降于下焦而生此阴气，故谓之清者为荣，又谓之荣气出于中焦者是也。然阴性精专，必随宗气以行于经隧之中，由手太阴肺行手阳明大肠，足阳明胃，足太阴脾，手少阴心，手太阳小肠，足太阳膀胱，足少阴肾，手厥阴心包络，手少阳三焦，足少阳胆，足厥阴肝。行于昼二十五度，行于夜二十五度，共五十度周于身，始于手太阴，而复会于手太阴，所谓太阴主内者此也。此篇曰，和调于五脏，言其行于手足六阴经也。洒陈于六腑，言其行于手足六阳经也。乃能入于脉者，言其随宗气以行于经脉之中也。又总之曰，故循脉上下，贯五脏，络六腑也。脏气者，阳气也，亦由水谷入胃而成，此精微之气，故谓之水谷之悍气也。其下焦之气，阴中有阳者，随中焦之气，以升于上焦，而生此阳气，故谓之浊者为卫，又谓之卫气出于下焦者是也。然阳气慓悍，不随宗气而行，而自行于各经皮肤分肉之间。平旦阴尽，阳气出于目，目张则气上行于头，由足太阳行手太阳、足少阳、手少阳、足阳明、手阳明，昼行阳经二十五度，日入则行足少阴、手少阴、手太阴、足厥阴、足太阴，夜行于阴二十五度，亦一昼一夜而共为五十度周于身，所谓太阳主外者此也。故曰，其气慓悍滑利，不能入于脉也。故循皮肤之中，分肉之间，熏于肓膜，散于胸腹也。夫荣卫之所行者如此，必逆荣卫之气则病，而顺荣卫之气则愈，则此荣卫乃气也，非筋骨肌皮脉与五脏六腑之有形者也。不与风寒湿三气相合，故荣卫在人不为痹也。`】  

【`张志聪曰：谷入于胃，乃传之肺，流溢于中，布散于外，专精者行于经隧，常荣无已，是水谷之精气，从肺气而先和调于脏腑，五脏六腑皆以受气，而乃能入于脉也。入于脉，故循脉上下，复贯五脏，络六腑。盖言五脏六腑，受谷精之气，荣行于经脉，经荣之气，复贯络于脏腑，互相资生而资养者也。卫者，水谷之悍气，其气慓疾滑利，不能入于脉，不入于脉，故在外则循于皮肤分肉之间，在内则行于络脏络腑之膜原。络小肠之脂膜谓之肓。是以在中焦则熏蒸于盲膜，行于胸鬲之上，则散于心肺之膜理，行于腹中，散于肠胃肝肾之膜原，是外内上下，皮肉脏腑，皆以受气。一日一夜五十而周于身，荣行脉中，卫行脉外，营周不休，五十而复大会，阴阳相贯，如环无端，旋转而不休息者也。故逆其气则病，从其气则愈，不与风寒湿邪合，而留连于皮肤脉络之间，故不为痹也。盖言痹在皮者，肺气之所主也，痹在肌者，脾气之所主也，痹在脉者，心气之所主也，荣卫之气，虽在皮肤脉络之间，行而不留，故不与邪合。`】  

帝曰：善。痹或痛，或不痛，或不仁，或寒，或热，或燥，或湿，其故何也？岐伯曰：痛者寒气多也，有寒故痛也。其不痛不仁者，病久入深，荣卫之行濇，经络时疏，故不通。皮肤不营，故为不仁。其寒者，阳气少，阴气多，与病相益，故寒也。其热者，阳气多，阴气少，病气胜，阳遭阴，故为痹热。其多汗而濡者，此其逢湿甚也。阳气少，阴气盛，两气相感，故汗出而濡也。【`不通，当作不痛。`】  

【`王冰曰：风寒湿气，客于肉分之间，迫切而为沫，得寒则聚，聚则持分肉，肉裂则痛，故有寒则痛也。与病相益，言病本生于风寒湿气，故阴气益之也。阳遭阴为痹热，言遇于阴气，阴气不胜故为热。两气相感，言中表相应则相感也。`】  

【`马莳曰：此言痹证有痛、有不痛、有不仁、有寒、有热、有燥、有湿者，皆各有其故也。盖痹之所以痛者，以其寒气多也，有寒故痛也。故曰，其寒气胜者，为痛痹也。又痹之所以不痛者，以病久则邪气日深，荣卫之行濇，经络之脉有时而疏，故亦不为痛也。又痹之所以不仁者，以其皮肤之中，少气血以为之营运，故皮顽不动而为不仁也。又痹之所以体寒者，以卫气少，荣气多，惟荣气多则与病气相益，故寒冷也。又痹之所以体热者，以卫气多，荣气少，故邪气胜则风气为阳，阳与荣气相遭，而阴气不能胜之，故为痹热也。又痹之所以湿者，以其遇湿甚也。卫气少，荣气盛，两阴相感，故汗出而湿也。又痹之所以燥者，虽未之言、而即湿者以反观之，则卫气多，荣气少，遇热太甚，两阳相感，则可以知其为燥矣。`】  

【`张志聪曰：不仁，不知痛痒也。燥者，谓无汗。湿者，多汗而濡湿也。寒气胜者为痛痹，故痛者，寒气多也。《下经》曰：病痛者，寒也。人有阴寒，故痛也。上寒字，言天之寒邪，下寒字，言人之寒气。盖天有阴阳，人有阴阳，如感天之阴寒，而吾身之阳盛，则寒可化为热。如热寒相搏，则凝聚而为痛痹矣。病久入深者，久而不去，将内舍于其合也。邪病久，则荣卫之道伤而行濇，邪入深，则不痹闭于形身，而经络时疏，故不痛也。荣卫行濇，则不能荣养于皮肤，故为不仁。夫寒热者，由人身之阴阳气化也。人之阳气少而阴气多，则与病相益其阴寒矣。邪正惟阴，故为寒也。若阳气多而阴气少，邪得人之阳盛而病气胜矣。人之阳气盛，而遇天之阴邪，则邪随气化而为痹热矣。湿者，天之阴邪也，感天地之阴寒，而吾身阴气又盛，两气相感，故汗出而濡也。`】  

【`张兆璜曰：与病相益者，言人之阴气多，而益其病气之阴寒也。病气胜者，言人之阳气多，而益其病气之热胜也。此论天有阴阳之邪，而人有寒热之气化也。又阳热盛者多汗出，濡湿之汗，又属阴寒，医者审之。`】  

帝曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒。故具此五者则不痛也。凡痹之类，逢寒则虫，逢热则纵。帝曰：善。　　【`王冰曰：虫谓皮中如虫行，纵谓纵缓不相就。`】  

【`马莳曰：此言痹在五者不为痛，除寒气胜者而言之也。帝意痹之为病，皆当痛也，而今曰，以寒气胜者为痛痹，其风湿所感者不为痛，何也？伯言风湿所感者，虽不为痛，亦不能尽脱然无累也。在于骨则重，在于脉则血凝而不流，在于筋则不伸，在于肉则不仁，在于皮则体寒，故具此五者则不痛耳。且凡痹病之类，逢天寒则其体急诸证皆当急，逢天热则其体纵诸证皆当缓，此其大略也。`】  

【`张志聪曰：经云气伤痛，此论邪痹骨肉经脉之有形，而不伤其气者，则不痛也。夫骨有骨气，脉有脉气，筋有筋气，肌有肌气，皮有皮气，皆五脏之气，而外合于形身。如病形而不伤其气，则止见骨痹之身重，脉痹之血凝不行，筋痹之屈而不伸，肉痹之肌肉不仁，皮痹之皮毛寒冷，故具此五者之形证而不痛也。凡此五痹之类，如逢吾身之阴寒，则如虫行皮肤之中，逢吾身之阳热，则筋骨并皆放纵，又非若病气之有寒则痛，阳气多则为痹热也。此言形气之病，各有分别焉。`】  

## 卷二十一  

### 痿论篇第四十四  

【`马莳曰：内详五脏之痿，必始于肺，其本脏自有所合，其成痿各有其由，其验之有色有证，其治之有法有穴，故名篇。`】  

黄帝问曰：五脏使人痿，何也？岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚弱急薄，着则生痿躃也。心气热则下脉厥而上，上则下脉虚，虚则生脉痿，枢折挈，胫纵，而不任地也。肝气热则胆泄口苦，筋膜干，筋膜干则筋急而挛，发为筋痿。脾气热则胃干而渴，肌肉不仁，发为肉痿。肾气热则腰脊不举，骨枯而髓减，发为骨痿。【`躃，音碧。`】  

【`王冰曰：痿谓痿弱无力以运动。膜者，人皮下肉上筋膜也。脾主肌肉，肾主骨髓，所主不同，痿生亦各归其所主。躄谓挛躄，足不得伸以行也。肺热则肾受热气故尔。心热盛则火独光，火独光则内炎上。肾之脉常下行，今火盛而上炎用事，故肾脉亦随火炎烁而逆上行也。阴气厥逆，火复内燔，阴上隔阳，下不守位，心气通脉，故生脉痿。肾气主足，故膝腕枢纽如折去而不相提挈，胫筋纵缓而不能任用于地也。胆约肝叶而汁味至苦，故肝热则胆液渗泄，胆病则口苦。今胆渗泄，故口苦也。肝主筋膜，故热则筋膜干而挛急，发为筋痿也。脾与胃以膜相连，脾气热则胃液渗泄，故干而且渴。脾主肌肉，今热薄于内，故肌肉不仁而发为肉痿也。腰为肾腑，又肾脉上股内贯脊属肾，故肾气热则腰脊不举也。肾主骨髓，故热则骨枯而髓减，发为骨痿。`】  

【`马莳曰：此言五脏各有所合，故五脏热则其所合者，有皮毛焦而为痿躄，有脉痿，有筋痿，有肉痿，有骨痿也。正以五脏皆有合，肺主身之皮毛，心主身之血脉，肝主身之筋膜，脾主身之肌肉，肾主身之骨髓，然五脏之痿皆始于肺，而后四脏之痿所由成。试以肺痿言之：肺痿者，皮毛痿也，肺本属金，肺气热为火来乘金，故肺叶皆焦，凡皮毛皆虚弱急薄矣。夫肺为母，肾为子，肾受热气，着而不去，则足挛而不得伸，致成痿躄之证矣。又以心痿言之：心痿者，脉痿也，正以心气热则火独炎上，凡在下之脉，皆厥逆而上，上则下脉虚，下脉虚则生脉痿，脉痿者，膝腕为枢，如折脱而不相提挈，足胫纵缓而不能任于地也。又以肝痿言之：肝痿者，筋痿也，正以肝气热，则胆在肝之短叶间者，其汁泄而口苦，筋膜为火蒸而干燥，筋膜干燥则拘急而挛，故发而为筋痿也。又以脾痿言之：脾痿者，肉痿也，脾与胃以膜相连，脾气热故胃干而渴，脾主肌肉，今热薄于内，则肌肉不仁，不仁者不知痛痒，故发而为肉痿也。又以肾痿言之：肾痿者，骨痿也，腰为肾府，肾气热故腰脊不举，肾主骨，则骨枯而髓减，发而为骨痿也。夫凡曰痿者，皆有痿躄之义，而唯肺痿名曰痿躄，其余脉筋肉骨，皆成此痿，亦不免于痿躄，则知痿躄为病之同肺气为病之本矣。下文首节，乃详言之。`】  

【`张志聪曰：痿者，四肢无力委弱，举动不能，若委弃不用之状。夫五脏各有所合，痹从外而合病于内，外所因也。痿从内而合病于外，内所因也。夫形身之所以能举止动静着，由脏气之呴养于筋脉骨肉也。是以脏病于内，则形痿于外矣。肺属金，肺热则金燥而叶焦矣。肺主皮毛，肺热，叶焦则皮毛虚薄矣。夫食饮入胃，其精液乃传之肺，肺朝百脉，输精于皮毛，毛脉合精行气于脏腑，是五脏所生之精神气血，所主之皮肉筋骨，皆由肺脏输布之精液以资养，皮肤薄着，则精液不能转输，是以五脏皆热而生痿躄矣。《灵枢经》云：皮肤薄着，毛腠夭焦。著者皮毛燥着而无生转之气，故曰，着则生痿躄也。心为火脏，心气热则气惟上炎，心主脉，故脉气亦厥而上矣。上则身半以下之脉虚，而成脉痿也。夫经脉者，所以行气血而营阴阳，濡筋骨以利关节，故经脉虚则枢折于下矣。枢折即骨繇而不安于地，骨繇者，节缓而不收，故筋骨县挈不收，足胫缓纵而不能任地也。胆者中精之腑，其应在筋，是周身之筋膜，由胆脏之精汁以荣养，胆附于肝，肝气热则胆痿泄而口苦矣。胆汁泄，则筋膜无以荣养而干燥矣。筋膜干，则挛急而发为筋痿也。阳明燥金主气，从中见太阴之湿化，是以脾气热则胃干而渴矣。脾胃之气，并主肌肉，阳明津液不生，太阴之气不至，故肌肉不仁而发为肉痿也。肾主藏精，肾气热则精液燥竭矣。腰者肾之腑，故腰脊不能伸举，肾生骨髓，在体为骨，肾气热而精液竭，则髓减骨枯，而发为骨痿也。`】  

帝曰：何以得之？岐伯曰：肺者，脏之长也，为心之盖也。有所失亡，所求不得，则发肺鸣，鸣则肺热叶焦。故曰，五脏因肺热叶焦，发为痿躃，此之谓也。悲哀太甚则胞络绝，胞络绝则阳气内动，发则心下崩，数溲血也。故本病曰：大经空虚，发为肌痹，传为脉痿。思想无穷，所愿不得，意淫于外，入房太甚，宗筋弛纵，发为筋痿及为白淫。故《下经》曰，筋痿者生于肝，使内也。有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰，肉痿者得之湿地也。有所远行劳倦，逢大热而渴，渴则阳气内伐，内伐则热舍于肾。肾者水脏也，今水不胜火，则骨枯而髓虚，故足不任身，发为骨痿。故《下经》曰，骨痿者，生于大热也。【`长，上声。音尖。`】  

【`王冰曰：肺位高而布叶于胸中，故为五脏之长，心之盖也。有所失亡，所求不得，则志苦不畅而气郁，肺脏气郁不利，故喘息有声而肺热叶焦也。肺者所以行荣卫，治阴阳，故引曰，五脏因肺热而发为痿躃也，悲则心系急，肺布叶举，而上焦不通，荣卫不散，热气在中，故胞络绝而阳气内鼓动，发则心下崩，数溲血也。心下崩，谓心胞内崩而下血也。本病，古经论篇名。大经，谓大经脉也。以心崩溲血，故大经空虚，脉空则热内薄，卫气盛，荣气微，故发为肌痹也。先见肌痹，后渐脉痿，故曰传为脉痿也。思想所愿，为祈欲也。施泻劳损，故为筋痿及白淫也。白淫，谓白物淫衍如精之状，男子因溲而下，女子阴器中绵绵而下也。《下经》，上古之经名。使内，谓劳役阴力，费竭精气也。业惟近湿，居处泽下，皆以水为事也。平居久而易忽，感之者尤甚矣。内属于脾，脾气恶湿，湿着于内则卫气不荣，故肉为痿也。肉痿得之湿地者，阴阳应象大论曰：地之湿气，感则害皮肉筋脉，此之谓害肉也。阳气内伐，谓伐腹中之阴气也。水不胜火，以热舍于肾中也。肾性恶燥，热反居下，热薄骨干，故骨痿无力也。`】  

【`马莳曰：此承上文而言肺痿为诸痿之由，又详诸痿之所以成也。上文所重在合，故揭皮脉肉筋骨为五脏之痿，此节所重在诸痿之由，故较上节为更详也。言肺痿之所以得者，以肺为五脏之长，为心之盖，其病始于有所失亡，所求不得，则郁火炎极，发为肺鸣，金得火而有声也，时则肺热叶焦，发为痿躃。然五脏之痿，皆成痿躃，实由于肺热叶焦而始。古语有之，特以皮毛之痿为肺经本脏之痿耳。又脉痿之所以得者，奇病论云：胞脉者系于肾。评热论云：胞脉者属心，而络于胞中。盖妇人有胞络宫乃受胎之所，惟胞络系于肾而属于心，故悲哀太甚，则心系必急，胞之络脉阻绝，卫气不得外出。而动干其内，所以心主血脉者，从下崩溃，数溲其血。故本病篇云：血脱过多，大经空虚，发为肌痹，传为脉痿者此也。又筋痿之所以得者，肝主身之筋膜，思想既已无穷，所愿又不得遂，其意久淫于外，或至入房太甚，宗筋弛纵，发为筋痿及为白淫，故《下经》曰，筋痿者生于肝，使内也。盖肝主筋，其使内之际，肾主闭藏，肝主疏泄，二脏相须为用，故筋弛而成筋痿者如此。又肉痿之所以得者，此人有渐于湿，业惟事水，湿有所留，其居处又湿，肌肉濡渍，痹而不仁，发为肉痿，彼《下经》言肉痿得之湿地者，此也。又骨痿之所以得者，有所远行劳倦，时逢大热而发为渴，渴则卫气内伐其阴气，阴气被伐，热舍于肾，肾为水脏，不胜其火，则骨枯髓虚，故足不任身，发为骨痿，彼《下经》言骨痿生于大热者，此也。`】  

【`张志聪曰：此申明五脏之热而成痿者，由肺热叶焦之所致也。脏真高于肺，朝百脉而行气于脏腑，故为脏之长。肺属干金而主天，居心主之上，而为心之华盖。有所失亡，所求不得，则心志靡宁而火气炎上，肺乃心之盖，金受火刑，即发喘呜，而肺热叶焦矣。肺热叶焦则津液无从输布，而五脏皆热矣。故曰，五脏因肺热叶焦而成痿躄者，此之谓也。躄者，足痿而不能任地，故曰，谓《下经》本病篇有此语也。复论心肝脾肾，各有所因而自成痿躄也。胞络者胞之大络，即冲脉也。冲脉起于胞中，为十二经脉之海，心主血脉，是以胞络绝则心气虚而内动矣。阳气，心气也，心为阳中之太阳，故曰阳气。夫水之精为志，火之精为神，悲哀太甚，则神志俱伤，而上下之气不交矣。是以胞络绝而阳气内动，心气动则心下崩而数溲血矣。本病，即本经第七十三篇之本病论。大经，胞之大络也。胞乃血室中焦之汁，奉心化赤，流溢于中，从冲脉而上循背里者，贯于脉中，循腹右上行者，至胸中而散于脉外，充肤热肉，生毫毛，是胞络之血，半行于脉中，半行于皮腠，脉外之血少则为肌痹，脉内之血少则为脉痿，是溲崩之血，从大经而下，先伤皮肤气分之血，而复及于经脉之中，故曰，大经空虚，发为肌痹，传为脉痿。按皮肤之血，卧则归肝。五脏生成篇曰：人卧，血归于肝。正此血也。故卧出而风吹之，血凝于肤者为痹。再按男子络唇口而生髭须，女子月事以时下者，肝经冲脉之血也，是以崩溲或大吐衂而不致于死。若心主脉中之血，一息不运则机缄穷，一毫不续则穹壤判矣。至若肝气自伤而发为筋痿，则何如也？肝者将军之官，谋虑出焉。思想无穷，所愿不得，则肝气伤矣。前阴者，宗筋之所聚，足厥阴之脉，循阴股入毛中，过阴器，意淫于外，则欲火内动，入房太甚，则宗筋纵弛，是以发为阴痿及为白淫。白淫者，欲火盛而淫精自出也。《下经》即以下七十三篇之本病论，今遗亡矣。言本篇所论筋痿者，又生于所愿不遂而伤肝，兼之使内入房之太甚也。有渐于湿者，清湿地气之中于下也。以水为事者，好饮水浆湿浊之留于中也。若有湿浊之所留，而居处又兼卑下，外内皆湿，以致肌肉濡渍，痹而不仁，发为肉痿也。远行劳倦则伤肾，逢大热则暑暍伤阴，渴则阴液内竭，是以阳热之气，内伐其阴，而热舍于肾矣。肾者水脏，水盛则能制火，今阳盛阴消，水不胜火，以致骨枯髓虚，足不任用于身，而发为骨痿也。`】  

帝曰：何以别之？岐伯曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。【`蠕，软平声。`】  

【`王冰曰：各求脏色及所主养而命之，则其应也。`】  

【`马莳曰：此言别五脏之痿，当验五色五合之证。`】  

【`张志聪曰：痿病之因，皆缘五脏热而精液竭，不能荣养于筋脉骨肉，是以有因肺热叶焦，致五脏热而成痿者，有因悲思内伤，劳倦外熬，致精血竭而脏气热者，皆当诊之于形色也。爪者筋之虑，齿者骨之余。`】  

帝曰：如夫子言可矣。论言治痿者，独取阳明何也？岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋。阴阳总宗筋之会，会于气街而阳明为之长，皆属于带脉而络于督脉，故阳明虚则宗筋纵，带脉不引，故足痿不用也。　　【`王冰曰：宗筋，谓阴毛中横骨上下之竖筋也，上络胸腹，下贯髋尻，又经于背腹上头项，故云宗筋主束骨而利机关也。然腰者身之大关节，所以司屈伸，故曰机关。横骨上下脐两旁竖筋，正宗筋也。冲脉循腹侠脐旁，各同身寸之五分而上，阳明脉亦侠脐旁各同身寸之一寸五分而上，宗筋脉于中，故云与阳明合于宗筋也。以为十二经海，故主渗灌溪谷。宗筋脉会会于横骨之中，从上而下，故云阴阳总宗筋之会也。宗筋侠脐下合于横骨，阳明辅其外，冲脉居其中，故云会之气街而阳明为之长也。气街则阴毛两脉动处带脉者，起于季胁，回身一周，而络于督脉。督脉者，起于关元，上下循腹，故云皆属于带脉而络于督脉也。督脉任脉冲脉，三脉者同起而异行，故经文或参差而引之，阳明虚则宗筋纵缓，带脉不引，而足痿弱不可用也。引谓牵引。`】  

【`马莳曰：此言治痿独取阳明者，以阳明虚则宗筋不能引带脉而为痿也。帝意五脏之痿，似当分经以治之，然论言治痿独取足阳明胃经者，何也？伯言宗筋在人，乃足之强弱所系，但阳明实则宗筋润，阳明虚则宗筋纵，所以独有取于足阳明也。盖阳明为五脏六腑之海，主润宗筋，宗筋主束骨而利机关者，所系之重如此。彼冲脉乃奇经之一，为经脉之海，主渗灌溪谷，与阳明合于宗筋。凡阳经阴经，总与宗筋而相会，会于阳明经之气冲穴，所以阳明为之长也。带脉亦奇经之一，起于季胁，回身一周。此宗筋者，与带脉而相属，与督脉而为络，正以奇经八脉，任冲督三脉，皆起于会阴之穴，而带脉亦相连属也。故阳明虚则宗筋纵弛而不能牵引带脉，故足痿而不能举。然则足痿而不能举者，由于阳明之虚，则治痿独取阳明者，宜也。`】  

【`张志聪曰：论言，即本病论中之言也。帝以伯言痿病之因于脏热，当从五脏所合之皮肉筋骨以治之，如夫子言可矣。然论言治痿，何独取于阳明？盖阳明为水谷血气之海，五脏六腑皆受气于阳明，故为脏腑之海。宗筋者，前阴也。前阴者，宗筋之所聚，太阴阳明之所合。诸筋皆属于节主束骨，而利机关。宗筋为诸经之会，阳明所生之血气为之润养，故诸痿独取于阳明。溪谷者，大小分肉腠理也。冲脉起于胞中，上循背里为经络之海，其浮而外者，渗灌于溪谷之间，与阳明合于宗筋，是以宦者去其宗筋，则伤冲任，血泻不复而须不生也。少阴太阴阳明冲任督脉，总会于宗筋，循腹上行而复会于气街。气街者，腹气之街，在冲脉于脐左右之动脉间，乃阳明之所主，故阳明为之主长。带脉起于季胁，围身一周，如束带然。三阴三阳十二经脉，与奇经之任督冲维经循于上下，皆属带脉之所约束。督脉起于会阴，分三岐为任冲而上行腹背，是以冲任少阴阳明，与督脉皆为连络。夫阳明为水谷之海，主润宗筋，阳明虚则宗筋纵，宗筋纵弛不能束骨而利机关，则成痿躄矣。故诸痿独取于阳明。阴阳经脉，皆属带脉之所约束，如带脉不能延引，则在下之筋脉纵弛，而足痿不用矣。`】  

帝曰：治之奈何？岐伯曰：各补其荥而通其俞，调其虚实，和其逆顺，筋脉骨肉，各以其时受月，则病已矣。帝曰：善。　　【`王冰曰：时受月者，受气时月也。如肝王甲乙，心王丙丁，脾王戊己，肺王庚辛，肾王壬癸，皆王气法也。时受月，则正谓五常受气月也。`】  

【`马莳曰：此言治痿之有法也。盖筋脉骨肉，各以其时而有受病之月，如肝受病于春为筋痿，心受病于夏为脉痿，脾受病于至阴为肉痿，肺受病于秋为皮痿，肾受病于冬为骨痿。今曰独取阳明，又必兼取所受病之经，假如治筋痿者，合胃与肝而洽之，补阳明之荥穴内庭，肝之荥穴行间，胃之俞穴陷谷，肝之俞穴太冲，调其虚实，虚则补之，实则泻之，和其逆顺，补则逆取，泻则顺取，则病已矣。他如心之荥穴少府、俞穴神门，脾之荥穴大都、俞穴太白，肺之荥穴鱼际、俞穴太渊，肾之荣穴然谷、俞穴太溪，是皆与胃而兼取者也。`】  

【`张志聪曰：伯言治痿之法，虽取阳明，而当兼取其五脏之荥俞也。各补其荥者，补五脏之真气也。通其俞者，通利五脏之热也。调其虚实者，气虚则补之，热盛则泻之也。和其顺逆者，和其气之往来也。筋脉骨肉。内合五脏，五脏之气，外应四时，各以其四时受气之月，随其浅深而取之，其病已矣。按诊要经终篇曰：正月二月，人气在肝；三月四月，人气在脾；五月六月，人气在头；七月八月，人气在肺；九月十月，人气在心；十一月十二月，人气在肾。故春刺散俞，夏刺络俞，秋刺皮肤，冬刺俞窍，春夏秋冬，各有所刺。谓各随其五脏受气之时月，察其浅深而取之，如皮痿者治皮，而骨痿者刺骨也。`】  

### 厥论篇第四十五  

【`马莳曰：详论寒厥热厥之分，及手足十二经之各有其厥，故名篇。`】  

黄帝问曰：厥之寒热者何也？岐伯对曰：阳气衰于下则为寒厥，阴气衰于下则为热厥。　　【`马莳曰：此言厥病之分寒热者，以足之阴阳六经，其气有偏胜也。盖足有三阳经，足太阳膀胱经，足少阳胆经，足阳明胃经也。足有三阴经，足太阴脾经，足少阴肾经，足厥阴肝经也。三阳经气衰于下，则阳气少阴气盛，而厥之所以为寒。三阴经气衰于下，则阴气衰阳气盛，而厥之所以为热。下者，足也。`】  

【`张志聪曰：厥，逆也。气逆则乱，故忽为眩仆，卒不知人，比名为厥，与中风不同。有寒热者，有阴有阳也。阴阳二气，皆从下而上，是以寒厥热厥之因，由阴阳之气衰于下也。`】  

帝曰：热厥之为热也，必起于足下者何也？岐伯曰：阳气起于足五指之表，阴脉者集于足下而聚于足心，故阳气胜则足下热也。　　【`王冰曰：足太阳脉出于足小指之端外侧，足少阳脉出于足小指次指之端，足阳明脉出于足中指及大指之端，并循足阳而上，肝脾肾脉集于足下，聚于足心，阴弱故足下热也。`】  

【`马莳曰：此言热厥之热在阴分者，以其阳胜阴也。帝问热厥之热，宜在阳分，而反足下热者，何也？正以阳脉起于足五指之表，并循五指之表而上行，彼肝脾肾之阴脉，皆聚于足心，其所行者皆阴分也。惟阳经气胜则阴经气衰，阴不能胜其阳，所以热厥之热，必起于足下也。`】  

【`张志聪曰：阳气胜则阴气虚，而阳往乘之，故热厥起于足下也。`】  

【`张兆璜曰：足心，足少阴经脉之所出。阴阳类论曰：三阳为表，三阴为里。盖太阳为诸阳主气，少阴为诸阴主气也。`】  

帝曰：寒厥之为寒也，必从五指而上于膝者，何也？岐伯曰：阴气起于五指之里，集于膝下，而聚于膝上，故阴气胜则从五指至膝上寒。其寒也，不从外，皆从内也。　　【`王冰曰：足太阴脉起于足大指之端内侧，足厥阴脉起于足大指之端三毛中，足少阴脉起于足小指之下，斜趋足心，并循足阴而上循股阴入腹，故云，集于膝下而聚于膝之上也。`】  

【`马莳曰：此言寒厥之厥上于膝，以其阴胜阳也。帝问寒厥之寒，宜在足下，反从五指而上于膝者，何也？正以阴脉起于五指之里，并循五指之里，而上行膝上膝下之里也。惟阴经气胜则阳经气衰，阳不能胜其阴，所以寒厥之寒，从五指至膝上寒，但内属阴分，故其寒也，不从外之所入，而实由于内之所出也。`】  

【`张志聪曰：集于膝下者，三阴交于踝上也。聚于膝上者，三阴经脉皆循内股而上。故其寒也，不从外皆从内也。`】  

【`张兆璜曰：阴阳二气皆起于足，是以伤寒病足经而不病手经也。`】  

【`张应略曰：阴阳六气，止合六经，足之六经，复上合于手者也。`】  

帝曰：寒厥何失而然也？岐伯曰：前阴者，宗筋之所聚，太阴阳明之所合也。春夏则阳气多而阴气少，秋冬则阴气胜而阳气衰。此人者质壮，以秋冬夺于所用，下气上争不能复，精气溢下，邪气因从之而上也。气因于中，阳气衰不能渗营其经络，阳气日损，阴气独在，故手足为之寒也。【`因。当作困。`】  

【`王冰曰：宗筋侠齐下，合于阴器，故云前阴者，宗筋之所聚也。太阴者脾脉，阳明者胃脉，脾胃之脉，皆辅近宗筋，故云太阴阳明之所合。夺于所用谓多欲而夺其精气也。`】  

【`马莳曰：此言寒厥之由，以肾经纵欲而然也。前阴者，外肾也，本宗筋之所聚，而太阴阳明之脉，各入于腹，皆与宗筋而相合者也。大凡人处春夏之时，则三阳经之气多，而三阴经之气少；处秋冬之时，则三阴经之气多，而三阳经之气少，此寒厥之人，必恃其质壮，而秋冬多欲，以夺于肾经之用事，是在下之肾气，乃因强力而遂与上焦之气相争，不能复如其旧，其精气为之溢下，故寒邪之气，因从相争之气而齐上也。盖由肾气既困于中，秋冬三阳本衰，而至此益衰，不能渗营其经络，故阳气日损，阴气独在，今寒邪入之，则手足皆为之寒也。`】  

【`张志聪曰：此下二节论寒厥热厥之因，寒厥因失其所藏之阳，故曰失也。宗筋根起于胞中，而内连于肾脏，阴阳二气生于胃腑，输于太阴，藏于肾脏，太阴阳明合聚于宗筋者，乃中焦之太阴阳明，与下焦之少阴太阳，中下相合，而会合于前阴之间也。盖寒厥之因，因虚其所藏之阳而致之也。夫秋冬之时，阳气收藏，阴气外盛，此寒厥人者，因恃其质壮，过于作劳，则下气上争，不复藏于下矣，阳气上出，则阴脏之精气，亦溢于下矣。所谓烦劳则张精绝也。邪气者，谓阴脏水寒之邪，夫阳气藏于阴脏，精阳外出，则阴寒之邪，因从之而上矣。夫气因于中焦，水谷之所生，然借下焦之气，为阳明釜底之燃，如秋冬之时，过于作劳，夺其阳气，争扰于上，阴寒之邪，又因而从之，则中焦所生之阳亦衰，不能渗营于经络矣。中下之气，不能互相资生，阳气日损，阴气独在，故手足为之寒也。`】  

【`张兆璜曰：渗者渗于脉外，营者营于脉中。营气宗气，皆精阳之气，营行于脉中，诸阳之气，淡渗于脉外，非独卫气之行于脉外也。又曰，论寒厥曰，太阴阳明之所合，论热厥曰，脾主为胃，行其津液，是阴阳二气，本于先天之下焦，而生于焦也。`】  

帝曰：热厥何如而然也？岐伯曰：酒入于胃，则络脉满而经脉虚。脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营于四肢也。此人必数醉，若饱以入房，气聚于脾，中不得散，酒气与谷气相薄，热盛于中，故热遍于身，内热而溺赤也。夫酒气盛而慓悍，肾气日衰，阳气独胜，故手足为之热也。【`为，去声。数，音朔。`】  

【`王冰曰：前阴为太阴阳明之所合，故胃不和则精气竭也。内精不足，故四肢无气以营之。醉饱入内亡精气，中虚热入，由是肾衰，阳盛阴虚，故热生于手足也。`】  

【`马莳曰：此言热厥之由，以肾经纵欲，胃经纵酒而然也。盖凡酒入于胃，则络脉满而经脉虚，以络脉横行，经脉直行，酒性慓悍而溢，故络脉满。惟络脉既满，则经脉必虚。彼脾主为胃行其津液者也，今肾属足少阴者以欲而虚，胃属足阳明者以酒而盛，阴气虚则阳气入，阳气入则胃气下陷而不和，胃不和则脾气亦衰，谷气不得化为精微之气，而运之以行于四肢矣。何也？此热厥之人，每为醉饱以入房，下气上争，聚于脾中，脾胃既受谷气，又受酒气，热盛于中，故热遍于身，自内形外也，其内热以溺赤为验。夫酒气本盛而慓悍，惟肾阴既衰，胃阳独胜，手足皆为之热者，宜也。`】  

【`张志聪曰：此言热厥之因，因伤其中焦所生之阴气也。《灵枢经》云：饮酒者，卫气先行皮肤，先充络脉。矢卫气者，水谷之悍气也。酒亦水谷悍热之液，故从卫气先行于皮肤，从皮肤而充于络脉，是不从脾气而行于经脉，故络脉满而经脉虚也。夫饮入于胃，其津液上输于脾，脾气散精于肺，通调于经脉，四布于皮毛，是从经脉而行于络脉，从络脉而散于皮肤，自内而外也。酒入于胃，先行于皮肤，先充于络脉，是从皮肤而入于络脉，反从外而内矣。不从脾气通调于经脉，则阴气虚矣。悍热之气，反从外而内，则阳气入矣。阳明乃燥热之腑，借太阴中见之阴化，阴气虚而阳热之气内入，则胃气不和矣。胃不和则所生之精气竭，精气竭则不能营于四肢而为热厥矣。夫饮酒数醉，则悍热之气，反从外而内，而酒气聚于脾中矣。若饱以入房，则谷食留于胃中，脾脏不能转输其精液，而谷气聚于脾中矣。气聚于中而不得散，酒气与谷气交相侵薄，则热盛于中矣。中土之热，灌于四旁，故热遍于身也。入胃之饮食，不能游溢精气，下输膀胱，故内热而溺赤也。夫肾为水脏，受水谷之精而藏之，酒气热盛而慓悍，则肾脏之精气日衰，阴气衰于下，而阳气独胜于中，故手足为之热也。　张兆璜曰：寒厥因失其所藏之阳，而致中气日损，热厥因伤其所生之阴，而致肾气日衰，当知中下二焦，互相资生者也。`】  

帝曰：厥或令人腹满，或令人暴不知人，或至半日，远至一日，乃知人者，何也？岐伯曰：阴气盛于上则下虚，下虚则腹胀满；阳气盛于上，则下气重上而邪气逆，逆则阳气乱，阳气乱则不知人也。【`重，平声。`】  

【`王冰曰：不知人，谓闷甚不知识人也。或谓尸厥，阴谓足太阴气也。`】  

【`马莳曰：此言厥有腹满者，以阴气行于上，其不知人者，以阳气盛于上，而阴气又行于上也。阴气者，据上文观之，则是足少阴也。足少阴夺于所用，醉以入房，下气上争，而行之于上则下虚，故气在腹而不在足，所以腹中胀满也。阳气者，由上文观之，则是足阳明也。足阳明酒气盛于上，足少阴肾气又上，彼邪气从之而上，则邪气与阳气为逆，逆则阳气乱，阳气乱则昏晕而不知人也。夫曰：阴气盛于上则腹胀满者，乃上文之寒厥，阳气盛于上则不知人者，乃上文之热厥耳。`】  

【`张志聪曰：暴不知人，卒然昏愦或倾仆也。半日气周之半，一日气行之周。阴气盛于上，谓中焦之阳气日损，阴气独盛于上也。阴盛于上，则下焦之阳气亦虚，阳虚于下，是以腹胀满也。下气谓下焦之元阳。邪气，肾脏水寒之邪也。阳气盛于上，谓阴气虚而阳气独胜也。阳盛于上则下气重上，下气上乘则寒邪随之而上逆，逆则阳气乱于上，而卒不知人。《灵枢经》曰：清浊之气，乱于头则为厥逆眩仆，此论阴阳二气之并逆也。　张兆璜曰：前论下气上争，则中焦之阳气日损，阴气虚中，则下焦之肾气日衰，此复论阴气盛于上，则下气亦虚，阳气盛于上，则下气重上，又一辙也。`】  

帝曰：善。愿闻六经脉之厥状病能也。岐伯曰：巨阳之厥，则肿首头重，足不能行，发为眴仆。阳明之厥，则癫疾欲走呼，腹满不得卧，面赤而热，妄见而妄言。少阳之厥，则暴聋颊肿而热，胁痛，胻不可以运。太阴之厥，则腹满(月真)胀，后不利，不欲食，食则呕，不得卧。少阴之厥，则口干溺赤，腹满心痛。厥阴之厥，则少腹肿痛，腹胀，泾溲不利，好卧屈膝，阴缩肿，胻内热。盛则泻之，虚则补之，不盛不虚，以经取之。【`能，音耐。`】  

【`王冰曰：不盛不虚，谓邪气未盛，真气未衰，如是则以穴俞经法，留呼多少而取之。`】  

【`马莳曰：此言足六经之厥状病能也。巨阳之厥，首肿头重者，以其脉上额交巅，从巅络脑也。其足不能行者，以其脉之支者，过髀枢贯腨内，出外踝也。发为眴仆者，眴眩而仆倒，乃上重下轻之证也。又足阳明胃经之厥，胃本多气多血，故邪盛则为癫疾而欲走且呼也。腹满者，胃脉下鬲属胃络脾也。不得卧者，胃不和则卧不安也。面赤而热者，其脉循颐下交承浆也。又足少阳胆经之厥，猝暴而聋者，以其脉下耳后，其支者从耳后入耳中，出走耳前也。颊肿者，以其脉之下大迎加颊车下颈也。胁痛者，以其脉下腋循胸过季胁下合髀厌中也。胻不可以运者，以其脉直下抵绝骨之端，下出外踝之前也。又足太阴脾经之厥，腹满(月真)胀者，以其脉入腹属脾络胃也。后不利者，以其脉之入腹属脾络胃，而厥逆则不利也。不欲食，食则呕者，以其脉之上鬲侠咽连舌本散舌下也。不得卧者，胃不和则卧不安，脾与胃同也。又足少阴肾经之厥，溺赤者，以其脉贯脊属肾络膀胱也。口干者，以其脉之循喉咙侠舌本也。腹满心痛者，以其脉络心注胸中也。又足厥阴肝经之厥，少腹肿痛者，以其脉之下环阴器，入少腹也。大腹胀者，以其脉之侠胃属肝络胆上贯鬲也。泾溲不利及下阴缩肿者，以其脉入毛中下环阴器也。好卧屈膝者，以胆脉出膝外廉下，循辅骨抵绝骨，足软欲卧而膝屈也。胻内热者，肝脉行于内胻也。凡此六经之厥，其治法盛则泻之，虚则补之，不盛不虚，以经取之。按《灵枢经》脉、终始等篇皆言；人迎一盛，病在足少阳，则人迎大于气口一倍也，乃足少阳胆经为盛，足厥阴肝经为虚，即补胆而泻肝。气口一盛，病在足厥阴，则气口大于人迎一倍也，乃足厥阴肝经为盛，足少阳胆经为虚，即补肝而泻胆。此所谓盛则泻之，虚则补之。若不盛不虚，则在胆取胆而不取之肝，在肝取肝而不取之胆，所谓自取其经也。即名之曰经治，又曰经刺，余经皆然。《难经》七十九难，以实则泻子，是肝胆病泻心，虚则补母，是肝胆病补肾，此说似通，但求之经旨则不合耳。`】  

【`张志聪曰：上节论阴阳二气之厥，故帝复问其经脉之厥状焉。病能者，能为奇恒之病也。夫奇恒之病，不应四时，多主厥逆，是以六经之厥，能为诸脉作病者，皆属奇恒。因于论厥，故列于厥论篇中。原属厥逆奇恒之病，故先提曰病能，而列于病能篇之前也。巨阳，太阳也。足太阳之厥，厥逆于上则为首肿头痛，厥逆于下则为足不能行，此皆经脉所过而为病也。神气昏乱则为眴仆。太阳为诸阳主气也，此病在经而转及于气分，故曰发癫狂走呼，妄言妄见，阳明之脉病也。经气厥逆，故腹满，胃不和，不得卧也。阳明乃燥热之经，其经气上出于面，故面赤而热。足少阳之脉，逆则暴聋，颊肿，胁痛，足胻不可以运行也。足太阴之脉，入腹属脾络胃，故厥则腹满(月真)胀。食饮入胃，脾为转输，逆气在脾，故后便不利。脾不转运，则胃亦不和，是以食则呕而不得卧也。足少阴之经脉厥逆，而阴液不能上资，是以口干心痛。肺金不能通调于下，故溺赤。水火阴阳之气，上下不交，故腹满也。足厥阴之厥，泾溲不利，阴缩而肿，亦经脉所行也。肝主筋，膝者筋之会，经脉厥逆不能濡养筋骨，故好卧而屈膝。厥阴木火主气荣俞，厥逆故胻内肿热也。阴阳二气，皆起于足，故止论足之六经焉。夫厥在经脉，故当随经以治之。如经气盛者，用针泻而疏之。经气虚者，以针补之。不盛不虚，即于本经以和调之，名曰经刺。`】  

太阴厥逆，胻急挛，心痛引腹，治主病者。少阴厥逆，虚满呕变，下泄清，治主病者。厥阴厥逆，挛腰痛虚满，前闭，谵言，治主病者。三阴俱逆，不得前后，使人手足寒，三日死。太阳厥逆，僵仆，呕血，善衂，治主病者。少阳厥逆，机关不利，机关不利者，腰不可以行，项不可以顾，发肠痈不可治，惊者死。阳明厥逆，喘咳身热，善惊，衂呕血。　　【`马莳曰：此申足六经厥逆之证。其三阴各厥者，各治本经。三阴俱厥者易死，太阴阳明厥者可治，惟少阳厥者，发之为痈而惊，则不可治也。足太阴厥逆，其胻急且挛者，以其脉循胻骨后上膝股内前廉入腹也。心痛引腹者，以其脉之从胃别上鬲注心中也。此则太阴本经之病，而取本经以治之也。又足少阴厥逆，虚满呕变者，以其脉之上贯肝鬲入肺中循喉咙也。下泄清者，以其脉之开窍于二便也。此亦治本经之主病者耳。又足厥阴厥逆，拘挛腰痛，虚而腹满，前阴自闭，谵言不次者，以其脉之循股阴，入毛中，环阴器，抵少腹，挟胃上贯鬲，布胁肋，循喉咙，络舌本也。此亦治本经之主病耳。凡此三阴俱厥，前后不通，手足皆寒，至三日死，以其三阴之气绝也。又足太阳之厥逆，僵仆者，以其脉之自项下挟脊抵腰中也。呕血善衂者，《灵枢》经脉篇亦谓其病则鼽衂也。此则本经之证而治其本经耳。又足少阳之厥逆，机关不利，腰不可以行，项不可以顾者，以其脉之循颈下，绕毛际，横入髀厌中也。但此足少阳脉贯鬲络肝属胆，循胁里，出气街，若发肠痈，则经气绝，故不可治。肝之病发为惊骇，而胆与之为表里，故惊则死矣。又足阳明之厥逆，喘咳身热，善惊衂呕血者，以阳明多气多血，其脉之循喉咙，入缺盆，下鬲属胃络脾也。`】  

【`张志璁曰：夫手足三阴三阳之气，五脏六腑之所生也。脏腑之气逆于内，则阴阳之气厥于外矣，故复论手足十二经气之厥逆焉。中土之气，主溉四旁，足太阴气厥，故胻为急挛。食气入胃，浊气归心，脾气逆而不能转输其精气，是以心气虚而痛引于腹也。此是主脾所生之病，故当治主病之脾气焉。按首言阳气起于足五指之表，阴气起于足五指之里，是以先论足六经脉之厥状，次言阴阳二气由中焦水谷之所生，脾主为胃行其津液，是太阴为之行气于三阴，阳明为之行气于三阳，五脏六腑皆受气于阳明，故复论手足三阴三阳之气厥也。少阴之气，上与阳明相合而主化水谷，少阴气厥，以致中焦虚满而变为呕逆，上下水火之气不交，故下泄清冷也。按呕变当作变呕，　《灵枢经》云：苦走骨，多食之，令人变呕。言苦寒之味，过伤少阴，转致中胃虚寒，而变为呕逆，与此节大义相同。且有声无物曰呕，故不当作呕出变异之物解。挛者，肝主筋也。腰者，肝之表也。虚满者，食气不能散精于肝也。前闭者，肝主疏泄也。肝主语，谵语者，肝气郁也。三阴俱逆，是阴与阳别矣。不得前后者，阴关于下也。诸阳之气，皆生于阴，三阴俱逆则生气绝灭，是以手足寒而三日死矣。此厥在气分，故主三日死，谓三阴之气厥绝也。若厥在经脉，则为厥状病能，而不至于死矣。若太阳则主诸阳之气，阳气厥逆，故僵仆也。阳气上逆则呕血，阳热在上则衂血，此太阳之气厥逆于上，以致迫血妄行也。少阳主枢，是以少阳气厥，而机关为之不利。颈项者，乃三阳阳维之会；腰脊者，身之大关节也。故机关不利者，腰不可以转行，项不可以回顾。夫少阳相火主气，火逆于内，故发为肠痈。不可治者，谓病在气分，而痈肿在内，非针刺之可能治也。若发惊者，其毒气干脏故死。阳明气厥则喘，上逆则咳也。阳明之气主肌肉，故厥则身热。经云：二阳发病，主惊骇衂血呕血者。阳明乃悍热之气，厥气上逆则迫血妄行，此病在气而及干经血，故皆曰善。`】  

手太阴厥逆，虚满而咳，善呕沫，治主病者。手心主少阴厥逆，心痛引喉，身热，死不可治。手太阳厥逆，耳聋泣出，项不可以顾，腰不可以俯仰，治主病者。手阳明少阳厥逆，发喉痹，嗌肿痓，治主病者。【`痓，音炽。`】  

【`马莳曰：此言手六经之厥逆，惟心经则死，余则不言生死也。手太阴肺经之厥逆，虚满而咳，善呕沫者，以其脉之还循胃口上鬲属肺也。又手心主包络经，手少阴心经之厥逆，心痛引喉，身热者，以心主之脉，起于胸中，出属心包，手少阴脉其支别者，从心系上侠咽喉也。《灵枢》邪客篇言：心者五脏六腑之大主也，精神之所舍也，其脏坚固，邪弗能客也，客之则心伤，心伤则神去，神去则死矣。此所以死不可治。又手太阳小肠经之厥逆，耳聋泣出，项不可以顾者，以其脉之从缺盆，循颈上颊，至目锐眦，入耳中出项，又从颊上(出页)抵鼻，至目内眦也。腰不可以俯仰者，经脉不合，恐是足少阳之证也。此亦治其主病者耳。又手阳明大肠经手少阳三焦经之厥逆，发喉痹及嗌肿。痓者，以大肠之脉，从缺盆上颈，手少阳之脉，从腹中出缺盆上项也。此亦治其主病者耳。`】  

【`张志聪曰：手太阴厥逆，肺气逆也。肺主气，故虚满而咳，不能通布水津，故善呕沫，此是主肺所生之病，故当治主病之肺气焉。夫阴阳之气，皆出于足，此论脏腑之气，故并及于手焉。手心主者，手厥阴胞络之气也。手少阴者，心脏之气也。胞络为君主之相火，二火并逆，将自焚矣，故为死不可治。手太阳所生病者耳聋，小肠主液，故逆则泣出也。夫心主血脉，小肠主液而为心之表，小肠气逆，则津液不能荣养于经脉，是以项不可以顾，腰不可以俯仰，盖腰项之间，乃络脉经俞之大会也。手阳明者，肺之腑也。手少阳者，手厥阴三焦也。阳明主嗌，肺主喉，兼三焦之火气并逆，是以发喉痹而嗌肿也。阳明乃燥热之经，三焦属龙雷之火，火热并逆，故发痓也。　张兆璜问曰：手之六经，独心主少阴与阳明少阳合论者，何也？曰：天之六气，化生地之五行，地之五行，以生人之五脏，五脏配合五腑，是止五脏、五腑以应五方、五行、五色、五味、五音、五数也。所谓六脏六腑者，心主与三焦为表里，俱有名而无形，合为六脏六腑，复应天之六气，是以论手心主而兼于少阴，论手阳明而合少阳也。曰：手厥阴为心脏之胞络，固可合并而论，手阳明与少阳并论者，其义何居？曰：三焦者，中渎之腑也。中上二焦，并出于胃口，下焦别手阳明之回肠而出，故论手阳明而兼于少阳也。`】  

### 病能论篇第四十六  

【`马莳曰：能音耐，言病之形状耐受，故此以病能名篇。`】  

【`张志聪曰：按以下四篇，论奇恒之为病，篇名病能者，言奇病之不因于四时六气，而能为脏腑经脉作病也。疏五过论曰：《上经》、《下经》，揆度阴阳，奇恒五中，决以明堂，审于终始，可以横行。方盛衰论曰：诊有大方，坐起有常，出入有行，以转神明，必清必静，上观下观，司八正邪，别五中部，按脉动静，循尺滑濇寒温之意，视其大小合之病能，逆从以得，复知病名，诊可十全。盖言本经之《上经》论气之通于天，《下经》言病之变化，临病之士，审证辨脉，察色观形，分时候气，别正甄邪，再当比类奇恒，合之病能，诊可十全，方为得道。是以本卷一十五篇，目热病论至厥论，论疾病之变化，而以奇恒四篇续于其后，谓疾病变化之外，而又有奇恒之病，诊恒病之脉证，又当合参于病能，庶无五过四失之误。`】  

黄帝问曰：人病胃脘痈者，诊当何如？岐伯对曰：诊此者当候胃脉，其脉当沉细，沉细者气逆，逆者人迎甚盛，甚盛则热。人迎者，胃脉也，逆而盛，则热聚于胃口而不行，故胃脘为痈也。　　【`王冰曰：胃者水谷之海，其血盛气壮，今反脉沉细者，是逆常平也。沉细为寒，寒气格阳，故人迎脉盛。人迎者，阳明之脉，故盛则热也。人迎谓结喉旁脉应手者，胃脉循喉咙而入缺盆，故云人迎者胃脉也。血气壮盛，而热内薄之。两气合热，故结为痈。`】  

【`马莳曰：此言诊胃脘有痈之脉，胃脉则沉细，而人迎则甚盛也。盖胃为水谷之海，其经多气多血，脉见右关，本宜洪盛，而今反沉细，则是胃气已逆，故沉细如此。人迎者，胃经穴名，其脉见于左寸。今右关沉细而人迎甚盛，则是热聚胃口而不行耳。按《灵枢》经脉篇谓人迎大三倍于寸口，则胃经为实，即此二脉以验之，而知胃脘之有痈矣。`】  

【`张志聪曰：首论胃脘痈者，言荣卫血气由阳明之所生，血气壅逆则为痈肿之病，与外感四时六淫，内伤五志七情之不同也。胃脉者，手太阴之右关脉也。人迎者，结喉两旁之动脉也。盖胃气逆则不能至于手太阴，而胃脉沉细矣。气逆于胃，则人迎甚盛，人迎甚盛，则热聚于胃矣。人迎者，胃之动脉也，故胃气逆则人迎脉盛，热聚于胃口而不行，则留滞而为痈矣。`】  

帝曰：善。人有卧而有所不安者，何也？岐伯曰：脏有所伤，及精有所之寄则安，故人不能悬其病也。　　【`王冰曰：五脏有所伤损，及水谷精气有所之寄扶其下，则卧安，以伤及于脏，故人不能悬其病处于空中也。`】  

【`马莳曰：此言人有卧而不安者，以脏气伤而精气耗也。盖五脏为阴，各藏其精，脏有所伤，及精有所之，则脏伤而精耗者，卧不安也。必精有所寄，各在本脏而无失，斯安矣。寄者，藏也，如肝藏魂，肺藏魄之类。故凡人有卧不安者，血不归肝，荣气以躁而消亡，卫气不能入于阴，此人之所以不能悬绝其病也。`】  

【`张志聪曰：此言胃不和而卧不安也。夫五脏所以藏精者也。精者，胃腑水谷之所生，而分走于五脏，如脏有所伤，及精有所往而不受，则为卧不安矣。盖五味入胃，津液各走其道，是胃腑所生之精，能分寄于五脏则安，逆留于胃，即为卧不安之病。上节论胃中气逆则为脘痈，此言胃腑精逆则卧有所不安，是奇恒之道。如璇玑玉衡，神转不回。如回而不转，则失其相生之机，如有所留阻，则为痈逆之病，故人不能少空悬其病也。`】  

帝曰：人之不得偃卧者，何也？岐伯曰：肺者，脏之盖也，肺气盛则脉大，脉大则不得偃卧，论在奇恒阴阳中。　　【`王冰曰：肺居高布叶，四脏下之，故言肺者，脏之盖也。若气盛满，偃卧则气促喘奔，故不得偃卧也。`】  

【`马莳曰：此言人之不得偃卧者，以其肺之邪气盛也。`】  

【`张志聪曰：此言肺气逆而为病也。脏真高于肺，为五脏之华盖，朝百脉而输精于脏腑，肺气逆则气盛而脉大，脉大则不得偃卧矣。偃，仰也。奇恒阴阳，谓玉机诸论篇中，言行奇恒之法，以太阴始也。`】  

帝曰：有病厥者，诊右脉沉而紧，左脉浮而迟，不然，病主安在？岐伯曰：冬诊之右脉，固当沉紧，此应四时。左脉浮而迟，此逆四时。在左当主病在肾，颇关在肺，当腰痛也。帝曰：何以言之？岐伯曰：少阴脉贯肾络肺，今得肺脉，肾为之病，故肾为腰痛之病也。　　【`王冰曰：不然，言不沉也。`】  

【`马莳曰：此言肾有浮迟之脉，当知其有腰痛之病也。据本节大义，所谓右脉沉而紧，左脉浮而迟者，此脉当见于两尺也。春夏脉浮，秋冬脉沉，此四时之脉也。今冬时诊之，右尺之脉沉而带紧，与冬时相应，所谓应四时也。左尺之脉逞而兼浮，与冬时相反，所谓逆四时也。迟为肾脉，浮为肺脉，左尺浮而迟，当主病在肾，特脉颇关在肺，故肾当腰痛而脉经则无疾也。何也？足少阴肾经之脉，贯肾络肺。今得肺脉者，岂肺脉来见于此哉？以左肾不足，而脉不能沉，故得肺脉耳，其实非肺病也，当知其为腰痛之病耳。`】  

【`张志聪曰：此论肾气逆而为病也。夫左脉主血当沉，右脉主气当浮，故冬诊之，左右脉皆当沉紧，今左脉反浮而迟，是逆四时之气矣。肾主冬气，而又反浮在左，故当主病在肾，颇关涉于肺，当为腰痛之病。盖行奇恒之法，以太阴始，五脏相通，移皆有次，是水谷所生之精气，先至于手太阴，肺金相生而顺传于肾，肾当复传之于肝，今反见浮迟之肺脉，是肾脏有病，而气反还逆之于母脏，故当主肾病之腰痛，而颇关涉之于肺也。`】  

帝曰：善。有病颈痈者，或石治之，或针灸治之而皆已，其真安在？岐伯曰：此同名异等者也。夫痈气之息者，宜以针开除去之。夫气盛血聚者，宜石而泻之。此所谓同病异治也。　　【`王冰曰：帝言所攻则异，所愈则同，欲闻真法何所在？伯言虽同曰颈痈，然其皮中别异不一等也。息，瘜也，死肉也。石，砭石也，可以破大痈出脓，今以(金非)针代之。`】  

【`马莳曰：此言有病颈痈者，当同病异治也。颈中有痈者，或以石为针治之，或以小针治之，或以艾灸之，而病皆愈者，岂无真要之法哉？盖病名虽同，而实有微甚之异耳。所谓以小针开除而去病者，正以痈间有气顿息，未至甚也。所谓以石为针而泻之者，正以气盛血聚故也。唯共同名异等，此所以同病异治也。`】  

【`张志聪曰：经曰肾移寒于肝，痈肿少气，此言五脏相通，虽顺传有次，然不得相生之正气，而反受母脏之寒邪，则为痈肿之病矣。同名异等，言痈虽同名，而为病之因各有其类。《灵枢》痈疽篇曰：血脉之道，因息乃行，寒邪客于经络之中则血泣，血泣则不通，故痈肿。盖言邪客于脉络之中而为痈肿者，宜用针开除以去之。夫肾脉上贯肝膈，肾与肝脉皆循喉咙入颃颡，故痈肿在颈，此病因于肾也。肝脏之血，行于皮肤气分，如肾脏之寒邪，顺传于肝，肝气盛而血聚于皮肤之间而为痈肿者，宜石而泻之。盖石者，砭其皮肤出血；针者，刺入经穴之中。故病在脉络者宜针，病在皮肤者宜石，是以同病异治而皆已也。`】  

【`张兆璜曰：陷下者又宜灸，始言针灸，而后止言针石者，盖此篇论五脏之相传，而肾脏之气，已传于肝，故止宜针宜石。设或有回陷于肾者，又当灸之。此虽不明言，盖欲人意会，读者宜潜心参究，不可轻忽一字。`】  

帝曰：有病怒狂者，此病安生？岐伯曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：何以知之？岐伯曰：阳明者常动，巨阳少阳不动，不动而动大疾，此其候也。帝曰：治之奈何？岐伯曰：夺其食即已。夫食入于阴，长气于阳，故夺其食即已。使之服以生铁洛为饮。夫生铁洛者，下气疾也。【`长，上声。洛、落同。`】  

【`王冰曰：暴折而难决，言阳气被折郁不散也。此人多怒，亦曾因暴折而心不疏畅故尔。如是者皆阳逆躁急所生，故病名阳厥。阳明常动者，言颈项之脉皆动不止也。阳明之动，动于结喉旁，是谓人迎气舍之分位也。若少阳之动，动于曲颊下，是谓天窻、天牖之分位也。若巨阳之动，动于项两旁大筋前陷者中，是谓天柱、天容之分位也。不应常动而反动甚者，动当病也。食少则气衰，故节去其食而病自止。铁洛味辛微温平，主治下气，方俗或呼为铁浆，非是生铁液也。`】  

【`马莳曰：此言病怒狂者之病，有诊法洽法也。人有病狂者，以其阳气之逆也。阳气者，足三阳经，即下阳明、巨阳、少阳之气也。此人者，因猝暴之顷有所挫折，而事有难决，志不得伸，故三阳之气厥逆上行，而善怒而狂，病名曰阳气之厥逆。然所以知此疾者，必诊之三阳经之动脉耳。足阳明经常动者，《灵枢》动输篇言足阳明独动不休，故凡冲阳、地仓、大迎、下关、人迎、气冲之类，皆有动脉不止，而冲阳为尤甚。彼足太阳膀胱经足少阳胆经，则不动者也。虽膀胱经有天窻、委中、昆仑，胆经有天容、悬钟、听会，而皆不及胃经之尤动也。夫二经不动，而今至于动之甚速，此其病之怒狂，故诸阳之脉有如此耳。至于所以治之者，亦惟夺其饮食，饮以生铁洛焉可也。盖食化于太阴脾经，而气乃长于阳明胃经，故胃本多气多血，而又加多食，则阳愈盛而狂愈甚，所以必减其食也。生铁洛者属金，金能克木，则肝气可下而怒不至甚，以其性之能下气疾，故可为饮以服之也。`】  

【`张志聪曰：经云，肝移寒于心狂膈中，又肝病者善怒，此肝虽顺传于心，而不得相生之正气，反受肝之寒邪，寒凌心火，故为怒狂。折，屈逆也。决，流行也。本经曰，所谓少气善怒者，阳气不治，阳气不治则阳气不得出，肝气当治而未得，故善怒。善怒者，名曰煎厥。此言肝气上逆，则阳气暴折而不得出，阳气难于流行，则肝气亦未得而治，故善怒也。夫心为阳中之太阳。巨阳者，心之标阳也。少阳者，肝之表气也。夫阳明乃胃之悍气，故独动而不休。巨阳少阳，不动者也，今不动之气反动而大疾，故使人怒狂也。食气入胃，散精于肝，浊气归心，淫精于脉，毛脉合精，行气于腑，是食入于阴而长气于阳也。此言巨阳少阳受气于心肝二脏之阴，肝心之气上逆，以致巨阳少阳之动大疾，故夺其食则阴气衰而阳动息矣。夫所谓怒狂者，肝邪上乘于心，铁乃乌金，能伐肝木，故下肝气之疾速也。`】  

帝曰：善。有病身热解堕，汗出如浴，恶风少气，此为何病？岐伯曰：病名曰酒风。帝曰：治之奈何？岐伯曰：以泽泻、朮各十分，麋衔五分，合以三指撮，为后饭。【`解、懈同。堕、惰同。恶，去声。`】  

【`王冰曰：酒风，饮酒中风者也。夫极饮者，阳气盛而腠理疏，元府开发，阳盛则筋痿弱，故身体解惰也。腠理疏则风内攻元府，发则气外泄，故汗出如浴也。风气外薄，肤腠理开，汗多内虚，瘅热熏肺，故恶风少气也。因酒而病，故曰酒风。朮味苦温平，主治大风，止汗。麋衔味苦寒平，主治风湿筋痿。泽泻味甘寒平，主治风湿益气。由此功用，方故先之。饭后药先，谓之后饭。`】  

【`马莳曰：此言酒风之证也。风论曰：饮酒中风则为漏风，漏风之状，或多汗，常不可单衣，食则汗出，甚则身汗喘息，恶风，衣常濡口干善渴，不能劳事。故凡极饮者，阳气盛而腠理疏，元府开，惟阳盛则热盛筋萎，故身热懈惰也。腠理开则风内入，元府开则气外泄，所以多汗如浴也。风气外薄腠理，汗多内虚，热熏于肺，肺气亦虚，故恶风少气也。治之者，用泽泻、朮各十分、麋衔五分，合以三指撮煎服。其药后饭而服，谓之后饭也。王注以为先用药者，不知此证在表，先服药则入里，故后饭者，药在饭后也。`】  

【`张志聪曰：此言脾气逆而为病也。夫饮酒数醉，气聚于脾中，热盛于中，故热遍于身，而四肢懈惰也。热盛则生风，风热相搏，是以汗出如浴，而恶风少气也。酒气聚于脾，则不能上输于肺，而下输膀胱矣。　《易》曰：山泽通气。泽泻服之能行水上，如泽气之上升为云，而复下泻为雨也。朮乃山之精，得山土之气，能通散脾气于四旁。麇衔草有风不偃，无风独摇，能去风除湿者也。合三指撮者，三乃木之生数，取制化土气之义。后饭者，复以谷气助脾也。夫奇恒之病，行所不胜曰逆，逆则死。今论胃腑所生之精气，以太阴始而顺传于肾，肾传之肝，肝传之心，心传之脾，是五脏相通，移皆有次，而又有不得偃卧腰痛颈痈诸病，是四时六淫七情五志之外，而有奇恒之逆传，奇恒之中，而又有顺传之奇病，故人不能虚悬其病也。按本经八十一篇，内论疾病者，止二十有奇，而论奇恒者有十篇，当知人之生病也，多起于厥逆。`】  

所谓深之细者，其中手如针也，摩之切之。聚者坚也，博者大也。《上经》者，言气之通天也；《下经》者，言病之变化也；《金匮》者，决死生也；《揆度》者，切度之也；《奇恒》者，言奇病也。所谓奇者，使奇病不得以四时死也。恒者，得以四时死也。所谓揆者，方切求之也，言切求其脉理也。度者，得其病处，以四时度之也。【`度，俱音铎。`】  

【`马莳曰：此历举古经篇名而释其义也。首四句，似以针法为解。《上经》、《下经》、《金匮》、《揆度》、《奇恒》俱古经篇名，今皆失之。《上经》者，必以卫气为论，如生气通天论之义，故曰言气之通天也。《下经》者，言病之变化。《金匮》疑是藏之金匮，如金匮真言论之类，然其义则决死生也。《揆度》以度病为言，奇病不得以四时而死，如奇病论、大奇论之类。恒病得以四时而死，如脏气法时论合于四时而死之类。揆以切求其脉理，度以得其病处，遂以四时度之，此皆古经篇之义也。`】  

【`张志聪曰：此论切求奇恒之脉法也。夫胃腑五脏之病能者，其气逆者，其脉沉细，故所谓沉之而细者，其应手如针之细而沉也。再按而摩之，切而求之。如胃精之聚于胃，脾气之聚于脾者，其脉坚牢而不鼓也；又如肺气之盛，肾气之上搏于肝，肝气之上搏于心者，其脉应指而大也。《上经》者，谓上古天真、生气通天至六节脏象、脏气法时诸篇，论人之脏腑阴阳，地之九州九野，其气皆通于天气。《下经》者，谓通评虚实以下至于脉解诸篇，论疾病之变化。《金匮》者，如金匮真言、脉要精微、平人气象诸篇，论脉理之要妙，以决死生之分，藏之金匮，非其人勿教，非其真勿授，故曰金匮者，所以决死生也。《揆度》者，切度奇恒之脉病。《奇恒》者，言奇病之异于恒常也。所谓奇者，病五脏之厥逆，不得以四时之气应之。所谓恒者，奇恒之势，乃六十首，亦得以四时之气而为死生之期。揆度奇恒，所指不同，故当切求其脉理，而复度其病处，如本篇论五脏之病能，当摩之切之，以脉求之，如太阳之腰椎肿，少阳之心胁痛，阳明之振寒，大阴之病胀，又当得其病处而以四时度之。`】  

## 卷二十二  

### 奇病论篇第四十七  

【`马莳曰：内论诸病皆异，故名篇。`】  

【`张志聪曰：此论奇恒之腑，而为奇恒之病也。五脏别论曰：脑、髓、骨、脉、胆、女子胞，此六者名为奇恒之腑。是以本篇所论，有犯大寒内至骨髓，上逆于脑之脑髓骨病，脉解篇之脉病，口苦之胆病，九月而喑，及母腹中受惊之女子胞病，皆奇恒之腑而为病也。`】  

黄帝问曰：人有重身九月而喑，此为何也？岐伯对曰：胞之络脉绝也。帝曰：何以言之？岐伯曰：胞络者系于肾，少阴之脉贯肾系舌本，故不能言。帝曰：治之奈何？岐伯曰：无治也，当十月复。刺法曰：无损不足，益有余，以成其疹，然后调之。所谓无损不足者，身羸瘦无用镵石也。无益其有余者，腹中有形而泄之，泄之则精出而病独擅中，故曰疹成也。【`重，平声。瘖，音音。`】  

【`王冰曰：重身，谓身中有身，则怀妊者也。喑，谓不得言语也。妊娠九月，足少阴脉，养胎约气，断则喑不能言也。绝谓脉断，绝而不通流，则不能言，非天真之气断绝也。少阴，肾脉也。气不荣养，故舌不能言。十月胎去，胞络复通，肾脉上荣，故复旧而言也。疹谓久病。反法而治，则胎死不去，遂成久痼之疹病。妊娠九月，筋骨瘦劳，力少身重，又拒于谷，故身形羸瘦，不可以镵石伤也。胎约胞络，肾气不通，因而泄之，肾精随出，精液内竭，胎则不全，胎死腹中，着而不去，由此独擅，故疹成焉。`】  

【`马莳曰：此言重身而喑者，当产后愈，不必强施以攻补之法也。重身九月而喑者，医书谓人之受孕者，一月肝经养胎，二月胆经养胎，三月心经养胎，四月小肠经养胎，五月脾经养胎，六月胃经养胎，七月肺经养胎，八月大肠经养胎，九月肾经养胎，十月膀胱经养胎，先阴经而后阳经，始于木而终于水，以五行之相生为次也。然以理推之，则手足十二经之经脉，昼夜流行无间，无日无时而不共养胎气也，必无分经养胎之理，今日九月而喑，盖时至九月，则妊胎已久，儿体日长，胞络宫之络脉，系于肾经者，阻绝而不通，故间有为之喑者，非人人然也。此乃阻绝之绝，非断绝之谓，何也？肾经之脉，下贯于肾，而上系舌本，故脉道阻绝者，不能言也，此所以不必强为施治，当至十月分娩之后，而自能复言矣。刺法篇有云：无损不足，无益有余，以成痼病，必俟十月之后，然后调理之耳。所谓无损不足者，即如身体羸瘦，无用镵石以针之之谓也。所谓无益有余者，即如腹中有形，而又用针以治之，则反以泄之也。泄之则肾之精气反出，而胎亦随损，胎死腹中，着而不下，是乃病独擅中，故曰疹之已成也。吾故曰无治也，当十月复。愚意古人用针，故曰无治，若今人用药，则当用药治之，但当以补心肾为宜耳。按大奇论以胞精不足者，善言为死，不言为生，此可以验九月而喑，非胞精之不足，故十月而复也。`】  

【`张志聪曰：胞之络脉，胞络之脉也。盖妊至九月，胞长已足，设有碍于胞络，即使阻绝而不通声音之道，在心主言，在肺主声，然由肾间之动气，上出于舌，而后能发其音声，故曰，舌者音声之机也。胞之络脉系于肾，足少阴之脉贯肾系舌本，胞之络脉阻绝，则少阴之脉亦不通，是以舌不能发机而为喑矣。至十月胎出，则胞络通而音声复矣。刺法谓《针经》内之法也。疹病也，言毋损其不足，益其有余，使成其病而后复调治之。《针经》曰：形气不足，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。是以身羸瘦者，不可妄用针石，此盖重在有余而兼引其不足也。泄谓用缄泻之，《针经》曰：刺之害中而不去则精泄，精泄则病益甚而恇，按腹中胞积，皆为有形，在女子胞则曰无益其有余，在息积曰不可灸刺，在伏梁曰不可动之，是腹中有形者，皆不可刺泄，刺虽中病，而有形之物不去，则反泄其精气，正气出而邪病反独擅于其中，故为疹成也。　朱圣公曰：女子胞、腹中积，皆为有余。`】  

帝曰：病胁下满气逆，二三岁不已，是为何病？岐伯曰：病名曰息积。此不妨于食，不可灸刺。积为导引服药，药不能独治也。　　【`王冰曰：腹中无形，胁下逆满，频岁不愈，息且形之，气逆息难，故名息积也。气不在胃，故不妨于食也。灸之则火热内烁，气化为风，刺之则必泻其经，转成虚败，故不可灸刺，是可积为导引，使气流行久，以药攻内消瘀稸则可矣。若独凭其药，而不积为导引，则药亦不能独治之也。`】  

【`马莳曰：此言息积之病，当兼导引服药以治之。`】  

【`张志聪曰：此肺积之为病也。肺主气而司呼吸定息，故肺之积曰息奔，在本经曰息积。积者渐积而成，是以二三岁不已。夫肝肺之积，皆主胁下满，积在肝则妨于食，此积在肺，故不妨于食也。此病腹中有形，不可灸刺。凡积当日用导引之功，调和之药，二者并行，斯病可愈，若止用药而不导引，则药不能以独治也。`】  

帝曰：人有身体髀股胻皆肿，环齐而痛，是为何病？岐伯曰：病名曰伏梁，此风根也。其气溢于大肠而着于肓，肓之原在齐下，故环齐而痛也，不可动之，动之为水溺濇之病也。【`肓，音荒。`】  

【`王冰曰：以冲脉病，故名曰伏梁。然冲脉者，与足少阴之络，起于肾下，出于气街，循阴股内廉，斜入腘中，循胻骨内廉，并足少阴经下入内踝之后入足下，其上行者，出齐下同身寸之三寸关元之分，侠齐直上循腹各行会于咽喉，故身体髀皆肿，绕齐而痛，名曰伏梁。动之为水溺濇之病者，以冲脉起于肾下，出于气街，其上行者起于胞中，上出齐下关元之分，故动之则为水而溺濇也。动谓齐其毒药而击动之，使其大下也。`】  

【`马莳曰：此节大义与腹中论第四十以为奇病，故重出于此，其释义具彼。`】  

【`张志聪曰：此其气积于大肠之外而为伏梁也。大肠为肺之腑，气逆不通，是以身体髀股胻皆肿，此根因于风邪伤气，留溢于大肠之间而着于肓，肓者即肠外之膏膜，其原出于脖胦，正在齐下，故环齐而痛也。不可动者，不可妄攻以动之，盖风气留溢于齐下，与水脏水腑相连，动之则风行水涣而为水病矣。水逆于上，则小便为之不利矣。`】  

【`张兆璜曰：奇恒之病，多因于积聚厥逆，前论腹中，此论奇恒也。`】  

帝曰：人有尺脉数甚，筋急而见，此为何病？岐伯曰：此所谓疹筋。是人腹必急，白色黑色，见则病甚。【`数，音朔。`】  

【`王冰曰：筋急，谓掌后尺中两筋急也。脉要精微论曰：尺外以候肾，尺里以候腹中。今尺脉数急，脉数为热，热当筋缓，反尺中筋急而见腹中筋当急，何也？腹急谓侠齐肾筋俱急，盖尺里候腹中，故见尺中筋急，则必腹中拘急矣。色见，谓见于面部也。夫相五色者，白为寒，黑为寒，故二色见，病弥甚也。`】  

【`马莳曰：此言尺数筋急者，不必据其肾之热，而当据其腹之寒也。尺脉数甚，则肾经有热，热宜筋缓，而今掌后尺中，反见筋急者，何也？此所谓病在手筋也。尺脉虽数，而筋则肝经主之，于肾无与，尺中筋急，其人腹中当有筋急，所谓尺里以候腹中也。腹中有寒，故急，不可以其肾之热，而疑其筋之不宜急矣。且其人白黑二色见于面部，则白黑为寒，其病为尤甚也。`】  

【`张志聪曰：此论诸筋之为病也。夫奇恒之势，诊有十度，度脉，度脏，度肉、度筋、度俞、度阴阳气。如心脉满大，肝脉小急，脉来悬钩，脉至如喘之类，皆所以度脉也。如肝满、肾满、肺满则为肿，肝气予不足，木叶落而死，肾气予不足，去枣华而死，皆所以度脏也。如肌气予不足，肤胀身肿，大肉陷下，皆所以度肉也。诊筋之病，所以度筋也。如十二俞之予不足水凝而死，所以度俞也。如正月太阳，三月厥阴，五月阳明，十月少阴，所以度阴阳气也。皆为病之异于恒常者也。夫内有阴阳，外有阴阳，在外者皮肤为阳，筋骨为阴，是以筋病急而尺脉数也。夫诸筋之会聚于宗筋冲脉者，主渗灌溪谷，与阳明合于宗筋，是以筋病而腹必急也。夫十二经之筋病，惟手太阴甚，则成息贲胁急吐血，足少阴筋病甚者，死不治，是以白色黑色见者，则病甚也。`】  

帝曰：人有病头痛以数岁不已，此安得之？名为何病？岐伯曰：当有所犯大寒，内至骨髓，髓者以脑为主，脑逆故令头痛齿亦痛，病名曰厥逆。帝曰：善。　　【`王冰曰：头痛之疾，不当逾月，数年不愈，故帝怪而问之。夫脑为髓主，齿是骨余，脑逆反寒，骨亦寒入，故令头痛齿亦痛。`】  

【`马莳曰：此言岁久头痛者，以其寒入于脑，气有所逆而然也。人有头痛数岁不已者，其人曾犯于大寒，大寒至于骨髓，脑者为髓之海，故髓以脑为主。今大寒入体，而气逆上行，故令头痛，齿为骨余，亦兼齿痛也。此病气逆而然，故亦名之曰厥逆耳。`】  

【`张志聪曰：此论脑骨髓之为病也。夫在地为水，在天为寒，寒生水，水生咸，咸生肾，肾生骨髓，故所犯大寒之气，而内至骨髓也。诸髓皆属于脑，故以脑为主体，邪上逆则入于脑，是以头痛数岁不已。齿乃骨之余，故齿亦痛也。此下受之寒，上逆于巅顶，故名曰厥逆。`】  

帝曰：有病口甘者，病名为何？何以得之？岐伯曰：此五气之溢也，名曰脾瘅。夫五味入口，藏于胃，脾为之行其精气，津液在脾，故令人口甘也。此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。治之以兰，除陈气也。　　【`为，去声。瘅，得烂反。数，音朔，下同。`】  

【`王冰曰：瘅，谓熟也。脾热则四脏同禀，故五气上溢也。生因脾热，故曰脾瘅。脾热内渗，津液在脾，胃谷化余，精气随溢，口通脾气，故口甘。津液在脾，是脾之湿，食肥则腠理密，阳气不得外泄，故肥令人内热。甘者性气和缓而发散逆，故甘令人中满。然内热则阳气炎上，炎上则欲饮而嗌干，中满则陈气有余，有余则脾气上溢，故曰其气上溢，转为消渴也。兰草味辛热平，利水道，辟不祥，除陈久甘肥不化之气者，以辛能发散故也。`】  

【`马莳曰：此言有脾瘅之疾者，当转为消渴也。五气者，五脏之气也。肝主酸，心主苦，脾主甘，肺主辛，肾主咸。人有病口甘者，乃脾气之溢也，名曰脾瘅。脾瘅者，脾气之热也。正以五味入口藏于胃，脾为胃行其精气津液，今津液在脾，脾热则口甘，此病必发之于多食肥美也。盖肥者阳气有余，令人内热；甘者性缓不散，令人中满。多食肥美，故其气至溢，口为之甘。口甘日久，则热气燥甚，转为消渴之证。治之者以兰草除其陈郁之气，则辛能发散病愈矣。`】  

【`张志聪曰：五气者，土气也。土位中央，在数为五，在味为甘，在味为香，在脏为脾，在窍为口，多食甘美，则臭味留于脾中，脾气溢而证见于外窍也。脾主为胃行其津液者也，五味入口，津液各走其道，苦先入心，酸先入肝，甘先入脾，辛先入肺，咸先入肾。此人必数食甘美而多肥，美者香美，肥者厚味也。厚味令人内热，甘者主于留中津液，不能输布于五脏，而独留在脾，脾气上溢，发为口甘，内热不清，转为消渴。治之以兰者，盖味有所积，以臭行之，从其类而治之也。`】  

帝曰：有病口苦，取阳陵泉。口苦者病名为何？何以得之？岐伯曰：病名曰胆瘅。夫肝者中之将也，取决于胆，咽为之使。此人者数谋虑不决，故胆虚，气上溢，而口为之苦。治之以胆募俞，治在阴阳十二官相使中。【`咽，音烟。使，去声。`】  

【`王冰曰：胆汁味苦，故口苦。灵兰秘典论曰：肝者将军之官，谋虑出焉。胆者中正之官，决断出焉。肝与胆合，气性相通，故诸谋虑取决于胆，咽胆相应，故咽为使焉。胸腹曰募，背脊曰俞。胆募在乳下二肋外期门下，同身寸之五分，俞在脊第十椎下两旁，相去各同身寸之一寸半，针三分，灸五壮。其治法具于阴阳十二官相使篇，今经已亡。`】  

【`马莳曰：此言有胆瘅之疾也。病有口苦，取足少阳胆经之阳陵泉以治之者，何也？此病乃胆气之热也。夫谋虑在肝，决断在胆，故肝为中之将，而取决于胆也。肝脉上循喉咙，其支者从目系下环唇内，故咽为之使。此人数谋虑而不决断，故胆气以烦劳而致虚，胆气上溢，口为之苦，治之者，不但在阳陵泉也。凡五脏之募穴在腹，今曰胆之募者，即肝之募也，名曰期门。任脉经有巨阙穴在鸠尾下一寸，其期门开巨阙旁四寸五分，直乳二肋端，不容旁一寸半，又曰乳直下一寸半，针四分，灸五壮。`】  

【`张志聪曰：胆病者口苦。阳陵泉，胆之合穴也。按《灵枢经》曰：其寒热者取阳陵泉。夫寒热实证也，此系胆虚气溢，当取募俞，不当取其合穴，故口苦之不愈也。肝脉挟胃贯鬲，循喉咙，入颃颡，环唇内，故咽为肝之外使，是以肝病而证亦见于口也。谋虑不决，则肝气郁而胆气虚矣。胆之虚气上溢，而口为之苦矣。上节论脾气实，此论胆气虚，虚实之气，皆能为热而成瘅。`】  

帝曰：有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉微细如发者，此不足也。其病安在？名为何病？岐伯曰：病在太阴，其盛在胃，颇在肺，病名曰厥，死不治。此所谓得五有余，二不足也。帝曰：何谓五有余，二不足？岐伯曰：所谓五有余者，五病气之有余也；二不足者，亦病气之不足也。今外得五有余，内得二不足，此其身不表不里，亦正死明矣。　　【`王冰曰：阳气太盛于外，阴气不足，故有余也。癃，小便不得也。溲，小便也。颈膺如格，言颈与胸膺，如相格拒，不顺应也。人迎躁盛，谓结喉两旁脉动盛满，急数非常。躁，速也。胃脉也。太阴脉细缕如发者，谓手大指后同身寸之一寸骨高脉动处，脉则肺脉也，此正手太阴脉气之所流，可以候五脏也。病癃数溲，身热如炭，颈膺如格，息气逆者，皆手太阴脉当洪大而数，今太阴脉反微细如发者，是病与脉相反也，何以致之？肺气逆陵于胃而为是上使人迎躁盛也。故曰病在太阴，其盛在胃也。以喘息气逆，故云颇亦在肺也。病因气逆，证不相应，故病名曰厥，死不治也。外五有余者，一身热如炭，二颈膺如格，三人迎躁盛，四喘息，五气逆也。内二不足者，一病癃，一日数十溲，二太阴脉微细如发。夫如是者，谓其病在表，则内有二不足；谓其病在里，则外得五有余。表里既不可凭，补泻固难为法，故曰，此其身不表不里，亦正死明矣。`】  

【`马莳曰：此言表里俱病者，而决其为死也。病有癃者，谓膀胱不利为癃，一日虽数十溲，而小便不得出，此不足也。身热如炭，热如火也。颈膺如格，谓膺之旁为胸，其颈与膺如相格拒，而不得通畅也。左手寸口人迎之脉，三倍而躁，其息为喘，其气甚逆，此有余也。右手气口太阴之脉，微细如发，此不足也。病在何经？名为何病？此病在太阴经之不足，观气口微细之脉可知也；其气盛在于胃，观人迎躁盛之脉可知也。六节脏象论、《灵枢》终始、禁服等篇，皆以人迎三盛为病在阳明，所以谓之其盛在胃也。至于喘息气逆，颇关在肺，然肺虚也，非盛也，特邪气耳。病名曰厥，当至死不治。盖人迎盛于气口者为格，以阳气上逆，而阴气不得运于外也。曰身热如炭，曰颈膺如格，曰人迎躁盛，曰喘息，曰气逆，此得五有余也。曰病癃一日数十溲，曰太阴脉微细如发，此二不足也。所谓得五有余者，病气有余也。有谓得二不足者，正气不足也。即五有余而欲泻之，则其里甚虚，而不能以当夫泻；即二不足而欲补之，则其表甚盛，而不可以施夫补。此其不表不里，正以必死而无疑也。`】  

【`张志聪曰：此论阴阳二气，生于太阴阳明，阴阳不和而为死证也。夫水谷入胃，脾主行其津液，太阴为之行气于三阴，阳明为之行气于三阳，太阴不足则阳明甚盛，太过不及则阴阳不和，阴阳不和则表里之气皆绝矣。夫入胃之饮，上输于脾，脾气散精，上归于肺，通调水道，下输膀胱，今太阴病而不能转输于上，颇在肺，而不能通调于下，则病癃矣。夫地气升而为云，天气降而为雨，今地气不能上升而惟下泄，是以一日数十溲，此太阴之不足也。阳明者表也。身热如炭，阳明盛也。阳明脉侠喉，其俞在膺中，颈膺如格，胃气强也。阳明盛强则人迎躁急，颇关在肺，故喘息气逆，此阳明之有余也。阳明盛强，则与脾阴相绝，太阴不得受水谷之精，是以脉微如发，此太阴之不足也。夫阳明乃燥热之经，从中见太阴之湿化，太阴不足，则胃气热而人迎躁盛矣。胃气上逆，颇关在肺，而为喘息气逆矣。胃气盛强，不能游溢精气，而太阴不足矣。太阴不足，则五脏六腑皆无所受气，而为厥逆之死证也。五有余者，谓身热如炭、颈膺如格、人迎躁盛、喘息而气逆，此五病气之有余也。二不足者，病癃一日数十溲、太阴脉微细如发，亦病气之不足也。阳明者表也，外得五有余，不能行气于表之三阳矣。太阴主里，内得二不足，不能行气于里之三阴矣。此其身之表里阴阳，皆为断绝，亦正死也明矣。`】  

帝曰：人生而有病巅疾者，病名曰何？安所得之？岐伯曰：病名为胎病。此得之在母腹中，时其母有所大惊，气上而不下，精气并居，故令子发为巅疾也。　　【`王冰曰：夫百病者，皆生于风雨寒湿，阴阳喜怒也。然始生有形，未犯邪气，已有巅疾，岂邪气素伤耶？巅，头首也。精气，谓阳之精气也。`】  

【`马莳曰：此言人之初生，而有发项巅之疾者，乃胎中之有病也。项巅之病，凡病在顶巅者，皆是也，非止头痛而已。帝问初生之子，未犯邪气，遽有此疾，必有其由，伯言此病乃得之于胎中者耳。方其在腹之时，其母曾有大惊，气上而不下，精气并居于上，故令子发为巅疾者如此。`】  

【`张志聪曰：此女子胞之为病也。有所大惊，则气暴上而不下。夫精以养胎，而精风并居者也，母受惊而气上，则子之精气亦逆，故令子发为巅疾也，愚谓巅当作癫，按婴儿癫癎，多因母腹中受惊所致。然癫疾者，逆气之所生也，故因气上逆而发为癫疾。　张兆璜曰：胎中受病，非止惊癎，妊娠女子饮食起居，大宜谨慎，则生子聪俊，无病长年。`】  

帝曰：有病痝然如有水状，切其脉大紧，身无痛者，形不瘦，不能食，食少，名为何病？岐伯曰：病生在肾，名为肾风。肾风而不能食，善惊，惊已心气痿者死。帝曰：善。　　【`王冰曰：痝然，谓面目浮起而色杂。大紧，谓如弓弦也。大即为气，紧即为寒，寒气内薄而反无痛，与众别异常，何也？脉如弓弦，大而且紧，劳气内稸，寒复内争，劳气薄寒，故化为风。风胜于肾，故曰肾风。不能食善惊，惊已心气痿者，此肾水受风，心火痿弱，水火俱困，故必死。`】  

【`马莳曰：此言肾风之证，而至于心痿则死也。肾属水，故肾虚则水稸。肾不宜感风，故风在则体浮起，形之为外证者，痝然而壅，如有水状，其身又无痛，虑其形又不至瘦。形之为脉体者，风热则脉大，风与水搏则脉紧。形之为内证者，胀满则薄脾而不能食，虽食亦少。又肾者胃之关，关门不利，故聚水而成其病，则欲其能食也难矣。此病乃生于肾，名为肾风。肾风而不能食，最善惊，以水盛则心火衰，故神丧而必多惊耳。若惊后而心经痿弱无气者，则心本不受邪，今者心伤则神去，神去则死矣。`】  

【`张志聪曰：痝然，浮肿貌。如有水状者，水气上乘，非有形之水也。足少阴寒水主气，大则为风，紧则为寒，故其脉大紧也。夫病风水者，外证骨节疼痛，此病在肾，非外受之风邪，故身无痛也。水气上乘，故形不瘦。风木水邪，乘侮土气，故不能食，即食而亦不能多也。肾为水脏，水生风木，此肾脏自生之风，非外受之邪，故曰病生在肾。水者火之胜，不能食者，水邪直入于上焦也。善惊惊者，水气薄于心下也。夫心不受邪。惊已而心气痿者，心受邪伤也。　张兆璜曰：邪干上焦则不能食，在中焦则食少也。又曰：天有六淫，人亦有六气，奇恒之病，多不因于外邪。`】  

### 大奇论篇第四十八  

【`马莳曰：内论诸病尤异，故以大奇名篇。`】  

【`张志聪曰：此承上章记奇病之广大。`】  

肝满、肾满、肺满皆实，即为肿。  

【`王冰曰：满，谓脉气满实也。肿，谓痈肿也。脏气满乃如是。`】  

【`马莳曰：此言肝肾肺经之满者，其脉必实，其证必肿也。满，胀满也。肿，浮肿也。其皮部当为肿也。`】  

【`张志聪曰：满，谓脏气充满也。夫五脏者，藏精气而不泻，故满而不实。如满而皆实，是为太过，当即为肿。然此论脏气实而为肿，与气伤痛形伤肿之因证不同也。`】  

肺之雍，喘而两胠满；肝雍，两胠满，卧则惊，不得小便；肾雍，脚下至小腹满，胫有大小，髀胻大跛，易偏枯。　　【`王冰曰：冲脉者，经脉之海，与少阴之络，俱起于肾下，出于气街，循阴股内廉，斜入腘中，循胻骨内廉，并少阴之经下入内踝之后，入足下，其上行者，出齐下同身寸之三寸，故脚下至少腹满，若血气变易为偏枯也。`】  

【`马莳曰：此承上文而言肺肝肾气之雍者，又必合有其证也。人之肺气雍滞者，以肺藏气而主息，其脉支别者，从肺系横出腋下，故既发喘而两胠亦必满也。肝气雍滞者，肝之脉从股阴入毛中，环阴器，抵少腹，上贯肝鬲，布胁肋，故胀满不得小便也。且其卧也多惊，以肝病主惊骇耳。肾气雍滞者，肾脉循内踝之后，别入跟上腨内，出腘内廉，上股内后廉，贯脊属肾络膀胱，其支者从肺出络心注胸中，故自脚下上至少腹必胀满也。其左右足胫，有大小不同，其髀至胻大跛为患，当易至有偏枯之疾。夫上节三经之证曰肿，而此则不止于肿而已，故诸证不同又如是也。`】  

【`张志聪曰：雍者，谓脏气满而外壅于经络也。盖满在气则肿在肌肉，雍在经则随经络所循之处而为病也。喘，两胠满，不得小便，皆经络为病。脏气壅满，卧则神魂不安，故发惊也。自脚下至少腹满，亦肾经脉所行也。肾主骨而寒水主气，故足胫有大小，髀胻大而跛，变易为偏枯。此论脏气壅于经脉而为此诸病，与邪在三焦之不得小便，虚邪偏客于形身，而发为偏枯之因证不同也。`】  

心脉满大，癎瘛筋挛。肝脉小急，癎瘛筋挛。 【`癎，音闲。瘛，音炽。`】  

【`王冰曰：心脉满大则肝气下流，热气内薄，筋干血涸，故癎瘛而筋挛。肝养筋，内藏血，肝气受寒，故癎瘛而筋挛。脉小急者，寒也。`】  

【`马莳曰：此言癎瘛筋挛之证，心肝二经皆能成之，而以其脉之异者验之也。癎证似癫，瘛证体缓。筋挛者，筋脉拘挛也。然心属火，火有余则脉满大，其血干涸，故当发之为癎瘛筋挛也。肝属木，木感寒则脉小急，其血窘急，故亦当发之为癎瘛筋挛也。夫病一也，心肝二经皆有之，一以内热，一以外寒，故脉证不同有如此。`】  

【`张志聪曰：癎瘛，抽掣也。心为火脏，火热太过，是以脉大而癎瘛筋挛。肝主筋而主血，小则为虚，急则为寒，比肝脏虚寒而不能荣养于筋，故为挛瘛之病。此论筋之为病，有因心气之有余，有因肝气之不足，与风伤筋脉，筋脉乃应之为病不同也。`】  

肝脉骛暴，有所惊骇，脉不至若喑，不治自己。 【`骛，音务。`】  

【`王冰曰：骛谓驰骛，言其迅急。阳气内薄，故发为骛也。肝气若厥，厥则脉不通，厥退则脉复通矣。又其脉布胁肋循喉咙之后，故脉不至若喑。不治亦自己。`】  

【`马莳曰：此言肝脉太过者主于惊，而不及者病易已也。金匮真言论曰：肝之病发惊骇，故肝脉驰骤暴急，当有所惊骇也。若脉有未至，或口不能言，正以其脉布胁肋，循喉咙，但气滞未通，久之病当自已也。`】  

【`张志聪曰：骛，疾奔也，又乱驰也。言肝脉之来疾而暴乱者，必有所惊骇故也。此言因惊骇而致肝脉暴乱，非东方肝木，其病发惊骇也。脉络阻于下，则音不出于上，脉络疏通，其音自复，故脉不至而喑者，不须治之，其病自已。此系经脉所阻之病，与邪搏于阴则为喑之不同也。`】  

肾脉小急，肝脉小急，心脉小急，不鼓皆为瘕。　　【`王冰曰：小急为寒甚，不鼓则血不流，血不流而寒薄，故血内凝而为瘕也。`】  

【`马莳曰：此言心肝肾脉之小急沉者，皆为瘕也。瘕者，假也，块似有形，而隐见不常，故曰瘕。脉本急矣，而其急中甚小，又不　　鼓击于手，则是沉也，必有积瘕在中，故脉不和缓空虚耳。今三部之脉如此，皆可以即其本部而决其为瘕也。`】  

【`张志聪曰：小急，虚寒之脉。瘕，聚也。脏气有所留聚，故脉见小急而不鼓。`】  

肾肝并沉为石水，并浮为风水，并虚为死，并小弦欲惊。　　【`王冰曰：肝脉入阴内贯少腹，肾脉贯脊中络膀胱，两脏并脏气熏冲脉，自肾下络于胞，令水不行化，故坚而结　然肾主水，水冬则冰。水宗于肾，肾象水而沉，故气并而沉，名为石水。脉浮为风，下焦主水，风薄于下，故名风水。肾为五脏之根，肝为发生之主，二者不足，是生主俱微，故死。脉小弦为肝肾俱不足，故惊。`】  

【`马莳曰：此历举肾肝之脉相同者，其病亦无异也。肾脉贯脊中，络膀胱；肝脉入阴内，贯少腹。二脉并沉者，肾主水，水在冬为冰，水气凝结，如石之沉，故名为石水也。肾肝肺并浮者，肾主水，肝主风，二部皆见浮脉，是蓄水冒风，发为肿胀，名曰风水。肾为五脏之根，肝为发生之主，今二脉俱虚，当为死证也。又肾肝脉并小弦，肝主弦小，为肾肝俱虚，虚则多惊，故谓之欲惊也。`】  

【`张志聪曰：肝乃东方春生之木，主透发冬令闭藏之气，如肝肾之脉并沉，是二脏之气，皆闭逆于下而为石水矣。石水者，肾水也，如石之沉，腹满而不喘也。肝主风木，肾主寒水，如肝肾之脉并浮，是二脏所主之气皆发于外，故名曰风水。如浮而并虚，是脏气不藏而外脱，故死。此言肝肾之气，过于闭藏，则沉而为水，过于发越，则浮而兼风，皆本脏所主之气，而自以为水为风，与本经之热病论、水热穴论，《灵枢》论疾诊尺篇及《金匮要略》诸经所论石水、风水之不同也。小，者血气皆少，弦则为减为寒。肝脏之气生于肾，脉并小弦，是二脏之气皆虚而欲发惊也。前论肝雍之惊，病有余；今小弦欲惊，病不足，皆本脏本气之为病也。上言虚脱于外者死，比言本虚于内者惊。`】  

肾脉大急沉，肝脉大急沉，皆为疝。　　【`王冰曰：疝者，寒气结聚之所为也。夫脉沉为实，脉急为痛。气实寒薄聚，故绞痛为疝。`】  

【`马莳曰：此言肾肝之脉大急沉者，皆为疝也。上文言肾肝心之三部，其脉小急沉者为瘕矣，兹则言肾肝之二部，其脉大急沉者，皆为疝也。特以急沉之脉，有大小之辨耳。疝者，寒气结聚之所为也，或结于少腹，或结于睾丸，或结于睾丸之上下两旁，凡二脉经历之所皆是也。`】  

【`张志聪曰：大则为虚，急则为寒，沉为在下在里，故皆为疝。`】  

心脉搏滑急为心疝。肺脉沉搏为肺疝。　　【`王冰曰：心疝肺疝，皆寒搏于脏故也。`】  

【`马莳曰：此言心肺二部皆有疝，即脉可以知之，不特肾肝为然也。心脉搏击于指，而且滑且急，是心经有疝也。肺脉搏击于指，而按之则沉，是肺经有疝也。`】  

【`张志聪曰：心疝有形在少腹，其气上搏于心，故心脉搏而滑急也。肺脉当浮而反沉搏，是肺气逆聚于内而为肺疝矣。`】  

三阳急为瘕。三阴急为疝。  

【`王冰曰：太阳受寒，血凝为瘕。太阴受寒，气聚为疝。`】  

【`马莳曰：此言急脉虽同，而有膀胱与脾之分，当有为疝为瘕之别也。三阳者，足太阳膀胱经也，其脉来急，正以膀胱受寒，凝而为瘕，故其脉如此。三阴者，足太阴脾经也，其脉亦急，正以脾经受寒，聚而为疝，故其脉如此。夫上文言肾肝心肺俱有疝，而此言脾亦有疝，可见五脏皆有疝也。王注分瘕为血疝为气者未的，当知二病为气血相兼也。`】  

【`张志聪曰：此言疝瘕之病，病三阴三阳之气而见于脉也。　莫子繇曰：瘕者，假也，假物而成有形。疝字从山，有艮止高起之象。故病在三阳之气者为瘕，三阴之气者为疝。`】  

二阴急为癎厥。二阳急为惊。  

【`王冰曰：二阴，少阴也。二阳，阳明也。`】  

【`马莳曰：此又言急脉虽同，而有心经与胃之分，当有为癎为厥为惊之别也。二阴者，心也，其脉来急，正以心经受寒，寒与血搏，发而为癎为厥，故其脉如此。二阳者，胃也，其脉亦急，正以胃经受寒，寒来侮之，发而为惊，故其脉如此。`】  

【`张志聪曰：二阴，少阴也。癎厥者，昏迷倾仆，卒不知人，此水气乘心，是以二阴脉急。二阳，阳明土也，土气虚寒，则阳明脉病，故发惊也。`】  

脾脉外鼓，沉为肠澼，久自已。肝脉小缓为肠澼，易治。肾脉小搏沉为肠澼，下血，血温身热者死。心肝澼亦下血，二脏同病者，可治。其脉小沉濇为肠澼，其身热者死，热见七日死。【`澼，音僻。`】  

【`王冰曰：外鼓，谓不当尺寸而鼓动于臂外也。肝脉小缓，为脾乘肝，故易治。肾脉小为阴气不足，搏为阳气乘之，热在下焦，故下血也。血温身热，是阴气丧败，故死。肝脏血，心养血，故澼皆下血也。心火肝木，木火相生，故可治之。若心肝脉小而沉濇者，为肠澼也。肠澼下血而身热者，是火气内绝，去心而归于外也，故死。火成数七，故七日死。`】  

【`马莳曰：此言心肝脾肾皆为肠澼，而有死生之分者，以脉与证验之也。肠澼者，肠有所积而下之也。然有下血者，有白沫者，有下脓血者，病在于肠，均谓之肠澼也。故通评虚实论曰：肠澼之属，但其脉皆宜沉细，其证皆宜体凉。则火退而邪少也。今脾脉之沉者，必为肠澼，但沉而外鼓于臂外，则邪气未减，当至久而自已也。肝脉之缓者，必为肠澼，但缓而小者，则土来乘木，终不能胜，其病即愈，故曰易治。又肾脉之沉者，必为肠澼，但沉而小有搏击于指，则肠澼之下血者也。其血若温，其身若热，是水不能胜火也，故曰死。又心肝二部，亦有肠澼，病必下血，正以心生血，肝纳血，故二部肠澼，宜其必下血也。然二脏同病，则木火相生，其病可治。至诊其脉本沉矣，而小为不足，濇为血伤，幸身未热，犹有可治，若身已热，则时至七日，乃火之成数也，可以卜死期矣。`】  

【`张志聪曰：肠澼，下痢也。着至教论曰：三阳者，至阳也，积并则为惊。病起疾风，至如礔礰，九窍皆塞，阳气滂溢，嗌干[一]嗌干：原本作「干嗌」，据文义系倒置，改。喉塞，并于阴则上下无常，薄为肠澼，此三阳并至，干薄脏阴，乃奇恒之下痢，与外受六淫之邪，迫于经络而为下痢脓血者不同。故病见于脏脉，而各有死生之分。脾为阴脏，位居中央，受三阳阳盛之气，迫而上行，则其脉外鼓搏而下沉则为肠澼下痢，盖言阳气上下之无常也。脾为阴中之至阴，故虽受阳热之气，其病久而自己。经云：缓者多热，小者血气皆少，故肝脉小缓，为阳热之气，干薄脏阴，至肝脏之血气下泄而虚也。肝主藏血，故虽受阳邪，尚为易治。肠澼下血者，或下痢赤白或下血也。肾主藏精，为精血之原，阳热之气，下薄于肾，故为肠澼下血。阴血伤，故脉小。热邪干肾，故沉而搏也。夫阴阳相和则生，偏害则死。三阳为阳，三阴为阴。气为阳，血为阴。三阳之热薄于阴血，血受热伤，故血温也。身热者，三阳盛而三阴之气绝也。夫心主生血，肝主藏血，是以心肝二脏，受阳盛之气而为肠澼者，亦下血。如二脏同病，则阴血盛而可以对待阳邪，故尚为可治之证。若见脉小沉濇者，三阴之气，为阳薄所伤也。其身热者，阳盛而阴绝也。七日死者，六脏之阴气终也。按此系奇恒之病，缘于阴阳不和，非关外淫之气，医者大宜体析，如因表邪而发热者，其脉必浮，或见滑大，初起之时，必骨痛头疼，或恶寒喘急，表证始盛，里证尚微，盖先表而后入于里也。此系三阳之气，直并于阴，阴气受伤，是以脉小沉濇。一起之时，里证即急，或禁口腹痛，或下重痢甚，或发惊昏沉，或嗌干喉塞，身虽热而热微，外证轻而里急，此三阳之气，疾起如风，至如礔礰，当急用抑扬养阴之药以救援，若见身有微热，而用表散之轻剂，因脉小濇而用和调之缓方，三日之后，即成不救矣。存德好生之士，当合参诸经，细心体认。幸勿以人命为轻忽也。张应略曰：当汗而急汗之，正所以养阳也。当急下而大下之，正所以养阴也。常须识此，勿令误也。`】  

胃脉沉鼓濇，胃外鼓大，心脉小坚急，皆鬲偏枯。男子发左，女子发右。不喑舌转可治，三十日起。其从者，喑三岁起。年不满二十者，三岁死。　　【`王冰曰：阳主左，阴主右，故男子发左，女子发右。阴阳应象大论曰：左右者，阴阳之道路，此其义也。偏枯之病，喑不能言，肾与胞脉内绝也。胞脉系于肾，肾之脉从肾上贯肝鬲，入肺中，循喉咙，侠舌本，故气内绝则喑不能言也。从，谓男子发左，女子发右也。病顺左右而喑不能言，三岁治之乃能起。年不满二十，则五脏始定，血气方刚，脏始定则易伤，气方刚则甚费，易伤甚费，故三岁死。`】  

【`马莳曰：此言胃心之脉，有为鬲证与偏枯者，其偏枯当有死生之分也。胃脉沉矣，而又鼓指带濇，从外而鼓击于指者甚大，则鼓为不和，濇为有伤，大为热盛。心脉小矣，而按之且坚且急，则小为血虚，坚为不和，急为热盛，皆能成鬲证与偏枯焉。盖鬲者鬲膜也，前齐鸠尾，后齐十一椎，遮隔浊气，不使上熏心肺，故谓之鬲。今鬲有病，则饮食不下，若有所隔而然，故谓之鬲疾也。《灵枢》上鬲篇有言食饮入而还出者是也。正以胃为水谷之海，心在鬲上，今胃有病脉而不能纳谷，心有病脉而不能生血，此鬲无所养而病成也。至于偏枯者，亦谷气失养，血脉不和所致耳。且此偏枯也，男子当发于左，以左为阳也；女子当发于右，以右为阴也。其声不喑，其舌可转，是病犹未甚，一月而起。若男子已发于左而不发于右，女子已发于右而不发于左，是之谓从，从者顺也，虽至于喑，三年可起，不至死也。若年不满二十，而得此疾者，不问其在左在右，喑与不喑，主三年而死。盖五脏始定，血气方刚，而蚤得此疾，乃脏腑血气皆损之极也，其欲生也难矣。`】  

 【`张志聪曰：此言荣卫血气虚逆而成偏枯也。夫经脉者，所以行气血而荣阴阳，濡筋骨以利关节。卫气者，所以温分肉，充皮肤，肥腠理，司开阖。是故荣卫调则筋骨强健，肌肉致密，如血气虚逆，则皮肤筋骨，失其荣养，而成偏枯之患矣。荣卫之气，由阳明之所生，血脉乃心脏之所主，阳明气血皆多，其脉当浮大，今脉沉而鼓动带濇，《灵枢经》曰：濇为少气。《伤寒论》曰：濇则无血。是血气虚于内矣。推而外之，胃外以候形身之中，其脉鼓大，大则为虚。此血气虚于外矣，是以成鬲偏枯。鬲者里之鬲肉，前连于胸，旁连于胁，后连于脊之十一椎，盖荣卫血气，皆从此内鬲，而外达于形身，荣卫不足，则鬲气虚，鬲气虚是以胸胁脊背之间，而成麻痹不仁之证，故名曰鬲偏枯也。夫心主血脉之气，小则血气皆少，坚急为寒，心气虚寒则血脉不行，筋骨无所荣养，而亦成鬲外之偏枯。夫邪之偏中于身，及风之伤人而成偏枯者，乃外受之邪，当主半身不遂，此由在内所生之血气虚逆，故主于鬲偏枯。鬲偏枯者，止病在胸胁腰脊之间而不及周身之上下也。左右者阴阳之道路也，男子气血从左而转，女子气血从右而旋，是以男子之病发于左，而女子之病发于右也。夫荣卫气血，虽生于阳明，主于心脏，然始于先天之肾中。少阴之脉，贯肾系舌本，不喑舌转，是先天之根气不伤，故为可治。偏枯而主三十日起者，言其愈之速也。若男子发左，女子发右，阴阳气血虽从顺，而喑者至三岁之久而后能复也。年不满二十，其脏腑正盛，血气方殷，而反有此衰败之证，比及三年，五脏胃腑之气，渐次消灭而死矣。　张兆璜曰：不喑舌转，先天之气在也。其从者喑，后天之气复也。又曰，如外感风邪者，值此少壮之年更易愈矣。此因于内损，故名曰鬲偏枯。`】  

脉至而搏，血衂身热者死。脉来悬钩浮，为常脉。　　【`王冰曰：血衂为虚，脉不应搏，今反脉搏，是气极乃然，故死。若悬钩而浮，则血衂之常脉也。`】  

【`马莳曰：此言有血衂二证者，脉搏身热为死。若悬钩浮为常脉，则不至于搏之为可虑也。病有血证，凡吐血下血皆是也。病有衂证，血出于鼻者是也。血属阴，阴宜静，其脉最恶搏，其身最恶热、今犯之，故曰死。若脉之来也，悬虚而钩而浮，则钩为心脉，为肺脉，皆不至于搏击指下而不和，盖血衂者之常脉耳，未必至于死也。`】  

【`张志聪曰：脉搏击而血衂者，经热盛而迫血妄行，血脱故身热也。脉来悬钩者，心之脉也。浮者，肺之脉也。心主血脉，肺主皮肤，而开窍在鼻，心脉来盛，上乘于肺而致衂者，此血衂之常脉也。夫因外感风寒，表阳盛而迫于经络之衂者自愈，若心脉盛而迫于皮肤之血以致衂者为常脉，此表里阴阳，外内出入，而皆为衂病之常。若脏气不守，经血沸腾，脉至而搏击应手者，此热盛而血流妄行，一丝不续，则穹壤判矣。`】  

脉至如喘，名曰暴厥。暴厥者，不知与人言，脉至如数，使人暴惊，三四日自已。 【`数，音朔，下同。`】  

【`王冰曰：喘谓卒来盛急去而便衰，如人之喘状也。不知与人言，所谓暴厥之候如此。脉数为热，热则内动肝心，故惊数为心脉。木被火干，病非肝生，不与邪合，故三日后四日自除，所以尔者，木生数三也。`】  

【`马莳曰：此言病有暴厥暴惊者，其脉证当三四日自已也。脉来如喘，喘者气涌而不和，脉体如之，名曰暴厥。暴厥者，猝暴而厥逆，故脉如此也。惟其猝暴厥逆，所以不知与人言也。脉来如数者，六至余也。数为热，热则内动肝心，主于猝暴惊骇。夫暴厥者，气降则愈，暴惊者，热退则安，至三四日内当自已耳。盖木之生数在三也。`】  

【`张志聪曰：如喘者，脉来滑急也。此痰水上壅，故脉来急滑，名曰暴厥。暴厥者，一时昏厥而不能与人言。夫有形之邪上乘，则脉至如喘，无形之气上逆，则脉至数疾。邪薄心下，故发惊也。盖心不受邪，至三四日邪自下，而惊厥之病自已，非比外淫卒厥之难愈也。`】  

脉至浮合，浮合如数，一息十至以上，是经气予不足也。微见九、十日死。　　【`王冰曰：如浮波之合，后至者凌前速疾，而动无常候也。`】  

【`马莳曰：此言经气不足者，有脉象与死期也。经气者，手足十二经经脉之气也。十二经经脉之气，脏腑血气尽于是矣。今脉如浮浪之合，数数而来，一息之间，遂有十至已上之脉，是邪气盛极，经气衰极也。其死仅在九日与十日间耳。盖肺主元气，其成数在九，脾主五脏，其成数在十也。`】  

【`张志聪曰：此论脏腑经俞之气不足，而各有死期也。浮合者，如浮波之合，来去之无根也。浮合如数，而一息十至已上，是经气予之不足也。微见此脉，至九日十日之交而死。盖九者阳之终，十者阴之尽，此三阴三阳，十二经脉之气终也。夫五脏相通，移皆有次，脏腑之气，各传与之。如五脏有病，而逆传其所胜者死；如顺传其所生，而受所与之气不足者，亦死。故曰，气予之不足也。又五脏各以其时，而至于手太阴者，脏气传与之俞，俞气传与之经脉，脉与之络，络与之肌，此经脉之气，受五脏所与之气不足，故脉至如此，虚数之极也。`】  

脉至如火薪然，是心精之予夺也，草干而死。脉至如散叶，是肝气予虚也，木叶落而死。脉至如省客，省客者脉塞而鼓，是肾气予不足也，悬去枣华而死。　　【`王冰曰：薪然之火焰，瞥瞥不定其形而便绝也，如散叶之随风，不常其状。脉塞而鼓，谓纔见不行，旋复去也。悬谓如悬物，物动而绝去也。`】  

【`马莳曰：此言心肝肾气之不足者，各有脉象死期，乃五脏中之三也。脉来如火薪之然，是邪气热极，心精被夺。火王于夏，犹有可支，至秋尽冬初，心气全衰，故曰草干而死也。脉来如叶之散，是肝气太虚，全无收敛，至如金气克极，水气不能复生，木气雕谢，肝木亦死矣。又脉至如省客者，暂去暂来也，正以脉本闭塞而复有鼓系于指之时，是肾气全衰，本源亏极，鼓不常鼓而闭塞自如也。枣华之候，木衰火王，水安胜之？故曰，悬去枣华而死也。悬去者，犹俗云虚度也。枣华之候，初夏之时也。`】  

【`张志聪曰：如火薪然者，心气不藏，虚炎之极也。精者，五脏主藏精，谓所与之气精气也。曰夺、曰虚、曰不足者，谓夺其所与之精气，以致虚而不足也。草干，冬令之时，当遇胜克之气而死。所谓脉至者，概左右三部而言也。散叶，飘零虚散之象。肝木之气虚，故当至秋令之时而死。脉塞而鼓，谓脉始来充塞于指下，旋即鼓动而去，有如省问之客，方及门而即去也。悬，隔也。悬去枣华者，谓相隔于枣华之时而死也。　张兆璜曰：脏腑之气，外合五行之生克，而草木之荣枯，止以四时之气候之火土之气，皆主于夏，故曰悬去枣华者，谓相去枣华之初夏，而死于土令之长夏也。`】  

脉至如丸泥，是胃精予不足也，榆荚落而死。脉至如横格，是胆气予不足也，禾熟而死。　　【`王冰曰：如珠之转，是谓丸泥。横格者，脉长而坚，如横木之在指下也。`】  

【`马莳曰：此言胃胆之气不足者，各有脉象死期，乃六腑中之二也。脉来如似手丸泥，有乖戾而无和平也，是胃土之精气不足，至榆落之候秋冬之交而死也。脉长而坚，如横格之在指下，是胆之精气不足也，至禾熟秋冬之交而死，木被金克故也。`】  

【`张志聪曰：丸泥者，如泥丸而不滑也。胃为阳土，位居中央，其性柔，其体圆，故曰脉弱以滑，是有胃气，盖往来流利如珠，曰滑如丸泥者，无滑动之象，胃将死败之征也。榆荚至春而落，木令之时也。脏腑之气，生于胃腑水谷之精，故曰精予不足。胆属甲子，主一阳初生之气，胆气升，十一脏腑之气皆升。如横格者，有如横拒而不得上下，是胆气虚而不能升也。《灵枢经》曰：其胆乃横，是胆气横而脉亦见其横格也。禾熟，秋深之时也。　张兆璜曰：人生于寅，天三生木，故在人脏腑阴阳之生死，应四时草木之荣枯。`】  

脉至如弦缕，是胞精予不足也，病善言，下霜而死，不可治。　　【`王冰曰：胞之脉系于肾，肾之脉侠舌本，今气不足者，则当不能言，今反善言，是真气内绝去肾，外归于舌也，故死。`】  

【`马莳曰：此言胞气不足者，有脉象证候死期也。脉来如弓弦之缕，犹俗之所谓弦线也，主坚急不和。奇病论云：胞脉者系于肾，盖妇人受胎之所，即胞络官，而肾之脉侠舌本，故胞气不足，宜不能言，而反善言者，正虚邪盛也。时至下霜而死，以水衰不能生肾耳。若不能言，则病犹可治。夫自常人观之，言者为强，不言为弱，然自胞气不足而有病者观之，则宁不言，无宁善言也。按膀胱为胞之室，则膀胱之中有胞，男女皆同，但胞之病，未必若本节之甚，故愚以胞络宫释之。`】  

【`张志聪曰：弦缕者，精血虚而如缕之细也。胞精，胞络之精气也。胞络者，系于肾少阴之脉，贯肾系舌本。善言者，胞气泄也。陨霜，九月之候也。九月万物尽衰，则气去阳而之阴，应收藏之气而反泄于外，故死。胞主脏精血，故曰精予不足。`】  

脉至如交漆，交漆者左右旁至也，微见三十日死。　　【`王冰曰：左右旁至，言如沥漆之交，左右反戾也。`】  

【`马莳曰：此言脉如绞漆者，一月而死也。脉来如绞漆之状，是乃左右旁至，有降而无升，有出而无入，大小不匀，前盛后虚也。此为脏腑俱虚，气血皆弱，当一月而死矣。`】  

【`张志聪曰：此承上文而言冲任之脉绝也。冲任起于胞中，循腹上行，为经血之海，胞精不足，冲任将绝矣。交，绞也。如绞漆之左右旁流，无中通一贯之象，是循中而上之冲任绝矣。精血为阴，故至三十日而死。三十日者，月之终也。微见，始见也。`】  

脉至如涌泉，浮鼓肌中，太阳气予不足也，少气味，韭英而死。　　【`王冰曰：如涌泉者，如水泉之动，但出而不入也。`】  

【`马莳曰：此言太阳气之不足者，有脉象证候死期也。涌泉者，有升而无降，有出而无入，势甚汹涌，莫能遏御也。浮鼓于肌肉之中，是足太阳膀胱之气不足也。盖太阳为三阳，三阳主于外，今精气不足，故浮鼓肌中，而欲出于外，其势终不能入于阴也。主少气，正以脉涌则气乏也。当至味韭英之时而死，正以韭有英时，冬尽春初也。水已亏极，安能至于盛春耶？`】  

【`张志聪曰：至如涌泉，来盛而不返也。浮鼓肌中，无根外脱之象也。太阳者，巨阳也，为诸阳主气，而生于膀胱之水中，是以标阳而本寒。夫水为阴，火为阳。阳为气，阴为味。少气味者，太阳之标本皆虚也。盖言太阳之气不足，而水腑未虚，阳生于阴，尚有根而可复，如标本皆少，不免于死亡矣。至春韭英之时，更疏泄其本气则死矣。　张兆璜曰：太阳为诸阳主气，故六气之中独举太阳，冲任为经血之海，皆起于胞中，故六腑之中，特提胞脉。膀胱者，胞之室也。`】  

脉至如颓土之状，按之不得，是肌气予不足也，五色先见黑，白垒发死。 【`垒，当作藟。`】  

【`王冰曰：颓土之状，谓浮大而虚软，按之则无也。`】  

【`马莳曰：此言肌气不作者，有脉象证候死期也。脉来如颓土之状，举指大而虚软，按之全无，是肌气之不足也。据其面部，先见黑色，是血枯色变也。主白垒发时而死。`】  

【`张志聪曰：颓土，倾颓之顽土也。脾主肌肉，如颓上而按之不得者，无来去上下之象，是肌气受所予之不足也。土位中央，而分主于四季，当五色具见，而先主黄，若五色之中而先见黑，是土败而水气乘之矣。藟，葛之属也。葛色白而发于春，白藟发时，木气旺而颓土之气绝矣。`】  

脉至如悬雍，悬雍者浮，揣切之益大，是十二俞之予不足也，水凝而死。　　【`王冰曰：如悬雍者，如颡中之悬雍也。`】  

【`马莳曰：此言十二俞气之不足者，有脉象与死期也。按《灵枢》忧恚无言篇有曰：悬雍者。音声之关也，盖悬雍生于上腭之间，脉至如悬雍，则悬雍本浮也。揣切之际，其脉益大，而全无沉意，是十二经俞穴之气皆不足也。水凝为冰，乃寒极之时，不能交于春而死矣。`】  

【`张志聪曰：先轻浮而度之，再重按而切之，其本益大，有如痈之头小而本大，此脏腑十二经俞气之不足也。夫经俞之气，昼夜环转，俞予之不足，故脉雍滞而有如痈之象也。天寒地冻，则经水凝泣，雍滞之脉，再为凝泣，绝无生动之机矣。`】  

脉至如偃刀，偃刀者，浮之小急，按之坚大急，五脏菀热，寒热独并于肾也，如此，其人不得坐，立春而死。　　【`马莳曰：此言五脏积热而寒热独并于肾者，有脉象证候死期也。脉至如刀之偃，乃仆而不起，降而不升之象也，故其脉举指浮之则小急，重指而按之则坚大且急，是乃五脏之积热，发而为寒热者，独并于下部之肾经也。由此观之，则偃刀之脉，当见于尺部者矣。且其为证也，能卧而不能坐，此肾衰不能生木，至立春则死矣。`】  

【`张志聪曰：偃，仰也，脉如仰起之刀，口利锐而背坚厚，是以浮之小急而按之坚大也。夫五脏相通，精气各循序而传予之。肾为水脏，又独受五脏之精而藏之，是以传与之外，而又有邪气独并于肾之奇病也。有如此之脉病者，其人当至立春而死。《灵枢经》曰：肾是动病，喝喝而喘，坐而欲起，其人不得坐者，肾气伤也。冬令闭藏以奉春生之气，肾气已伤，再至春而泄之，肾气绝矣。　张兆璜曰：菀热，久郁之气；寒热，新积之邪。盖久则寒亦化热，故曰菀热。按此与病能之义，大略相同。病能篇论五脏之邪气，循序相传，此论五脏之寒热，独并于肾，盖精气之有传有并，而邪亦随之，此论气予不足中，突提邪并一节，经义微妙，学者大宜体会。`】  

脉至如丸滑，不直手，不直手者，按之不可得也，是大肠气予不足也，枣叶生而死。 【`直，同值。`】  

【`马莳曰：此言大肠气之不足者，有脉象证候死期也。脉至如丸之滑，其实有形，而圆活似于无形，医工指下，相违不相直，是乃按之不可得也，正以大肠之不足耳。大肠之脉，轻虚以浮，当与肺同，今大肠精气不足，传道失职，脉如丸滑，全非轻虚以浮之体矣，当至枣叶生时而死。枣叶生时，则先枣华之候矣。`】  

【`张志聪曰：如丸滑而不直手者，圆活流利，似于无形，故按之不可得也。大肠为肺之腑，而属庚金，其脉宜软弱轻浮，气予不足，故脉至若此。枣叶生于夏，火旺则金铄矣，故死。`】  

脉至如华者，令人善恐，不欲坐卧，行立常听，是小肠气予不足也，季秋而死。　　【`王冰曰：脉至如华，谓似华虚弱不可正取也。小肠之脉，上入耳中，故常听也。`】  

【`马莳曰：此言小肠气之不足者，有脉象证候死期也。脉至如华者，是似草木之华，虚弱而按之无本也。其证令人善恐，以心气不足也。不欲坐卧，以心气不宁也。其行立之时，常有听物之意，以恐惧之心胜耳。是乃小肠之气不足所致也。盖心与小肠为表里，小肠之病与心同也。小肠属火，火王犹可生，至季秋则衰极而死矣。`】  

【`张志聪曰：脉至如华者，如华之轻微也。小肠为心之腑，而属丙火，其脉当来盛，反如华者，气予不足也。腑气不足，则脏气亦虚，神虚则恐惧自失，神志不宁，故坐卧不安也。小肠之脉入耳中，属听宫，常有所听者，如耳作蝉鸣，或如钟磬声，皆虚证也。遇金水生旺之时而死。《下经》曰：诊合微之事，追阴阳之变；章五中之情，定五度之事。如此乃足以诊夫五中之情，决奇恒之病也；五度之事，度奇恒之脉也。本篇先论奇恒之病，后论奇恒之脉，与经常之脉证，大不相同，故曰大奇论。`】  

## 卷二十三  

### 脉解篇第四十九  

【`张志聪曰：此篇论奇恒之势，乃六十首，盖以三阴三阳之气，各主六十日为首，六六三百六十日，以终一岁之周。阴阳六气，各有盛衰，而能为经脉作病，故名之曰脉解篇。然此篇之论，与诸经之论阴阳各不相同，乃解奇病之脉也。`】  

太阳所谓肿腰脽痛者，正月太阳寅，寅太阳也。正月阳气出在上，而阴气盛，阳未得自次也，故肿腰脽痛也。病偏虚为跛者，正月阳气冻解，地气而出也。所谓偏虚者，冬寒颇有不足者，故偏虚为跛也。所谓强上引背者，阳气大上而争，故强上也。所谓耳鸣者，阳气万物盛上而跃，故耳鸣也。所谓甚则狂巅疾者，阳尽在上，而阴气从下，下虚上实，故狂巅疾也。所谓浮为聋者，皆在气也。所谓入中为喑者，阳盛已衰，故为喑也。内夺而厥，则为喑俳，此肾虚也。少阴不至者，厥也。【`脽，音谁。跛，波上声。瘖，音音。`】  

【`王冰曰：正月三阳生，主建寅，三阳谓之太阳，故曰寅太阳也。正月虽三阳生，而天气尚寒，以其尚寒，故曰阴气盛，阳未得自次。次，谓立王之次也。肿腰脽痛者，以其脉抵腰中，入贯臀，过髀枢也。病偏虚为跛者，以其脉循股内后廉，合腘中，下循腨过外踝之后，循京骨至小指外侧也。强上，谓颈项禁强也，甚则引背矣。所以然者，以其脉从脑出别下项背也。耳鸣者，以其脉支别者，从巅至耳上角也。甚则狂巅疾者，以其脉上额交巅上，入络脑还出，其支别者，从巅至耳上角，故狂巅疾也。阳气盛入中而薄于胞肾，则胞络肾络气不通，故喑也。胞之脉系于肾，肾之脉侠舌本，故喑不能言。俳，废也。肾之脉与冲脉，并出于气街，循阴股内廉，斜入腘中，循胻骨内廉及内踝之后，入足下，故肾气内夺而不顺，则喑而足废，故云此肾虚也。少阴，肾脉也，若肾气内脱，则少阴脉不至也。少阴之脉不至，则太阴之气逆上而行也。`】  

【`马莳曰：此言膀胱经之诸证，应时合肾者也。首太阳者，足太阳膀胱经也。二三太阳者，正月为三阳，故曰太阳也。脽，臀肉也。跛足，偏疾也。瘖者，口不能言也。夺者，即通评虚实论之所谓精气夺则虚也。俳，足废不能行也。足太阳膀胱之病，经有所谓腰脽肿痛者，正以膀胱在人为三阳，属太阳，行于表，正月在时为三阳，亦属太阳，太阳为寅，即太阳也。正月之时，阳气虽出于上，而寒气正行，故阴气尚盛，阳气犹未得其王时之位次也，是以膀胱之气，名盛而实虚，今膀胱正气又虚，此腰与脽所以为肿为痛也。正以其脉从腰中，下侠脊，贯肾，入腘中，过髀枢，故发之为病者如此。又有所谓偏虚为跛者。夫正月三阳用事，东风解冻，地气已出，膀胱与正月相合，正以正月寒气未灭，而膀胱之气颇有不足，故为偏虚，而在一足为跛也。又有所谓强上引背者，正以膀胱之脉，其直者从巅入络脑，还出别下项，循肩膊内，侠脊抵腰中，其阳气大上而争，与正月之阳气上升者同，故邪气入之，则为强上引背也。又有所谓耳鸣者，正以正月之时，万物随阳气以盛上，而若有跳跃之意，故膀胱之脉，从巅至耳上角，其气主与耳应，今正气不足，邪气有余，皆能为耳鸣也。又有所谓甚则狂巅疾者，正以阳气者膀胱也，其脉自头至足；阴气者肾气也，其脉自足至胸。正月以后，阳气尽出于上，而阴气在下，其下本虚而上则实，膀胱之脉，上额交巅上入络脑，还出别下项，其支别者，从巅至耳上角，故为狂之病，如生气通天论所谓阴不胜其阳则为狂者是也；又为顶巅之病，如为头痛眩冒沉重者，皆是也。又有所谓浮为聋者，正以膀胱之脉至耳故也，故脉浮则聋，盖不止于鸣矣。又有所谓入中为喑者，正以膀胱之气已衰，而入于其中，不能有助肾气，故肾之脉侠舌本者，其气不相通，故为喑也。然此喑病，而又有为俳病者，正以内有所夺，而肾精不藏，则其气厥逆而上下不通，故在上为喑而在下为俳也。此非肾虚之故而何？且是厥者，何以验之？若少阴肾经之脉不至，是乃厥之验耳。按此节何以膀胱释之？盖其经络为病，与手太阳无涉，故当以膀胱释之。以下诸经仿此。按膀胱诸证，岂尽在正月哉？特论与时相应之义有如此耳。盖虚实在人，随时为病，不必尽在正月也。彼善养者，有实无虚，则时亦不能使之病矣。`】  

【`张志聪曰：太阳为诸阳主气，生于膀胱水中，故以太阳之气为岁首，正月阳气虽出于上，而阴寒之气尚盛，阳气未得次序而出，故太阳所谓肿腰脽痛者，因太阳之气，尚为阴气所郁，故肿腰脽痛也。此论阳气之微也。然太阳之气，生于冬令水中，寒水之气有所不足，以致太阳之气，亦虚而为偏枯跛足也。夫正月阳气解冻，从地气而上出，则阳气当自次而盛矣。言有所谓偏虚而为跛者，又缘冬令寒水之气，颇有不足，以致所生之阳气，偏虚而为经脉作病。已上论阳气微而为时所遏抑，此论根气不足，而所生之气亦虚，以下论阳气之渐盛也。强上引背者，头项强而引于肩背也。太阳之脉，上额交巅，从巅别下项，挟脊抵腰中，阳气大盛而争扰于上，故使其强上也。春三月所谓发陈，天地俱生，万物以荣，天地万物之气皆盛上而跃，而人之阳气亦盛于上，是以经脉上壅而耳鸣也。所谓狂巅疾者，乃阳气尽盛于上，而阴气从之于下，不得与阳气相和，下虚上实，故使狂巅疾也。本经曰，阳盛则狂。又曰，气上不下，头痛巅疾。以上论阳气之从下而上，自微至盛，由盛而极，太过不及，与时消息，而皆能为病。然病有经气之别，如阳气盛上而所谓耳鸣者，因气而病经也。若所谓浮为聋者，皆在气也。按此篇名曰脉解，而篇中止论三阴三阳之气，并不言及经脉，盖解释经脉之气，三阴三阳之气也。经脉之病，三阴三阳之气所致也。故诸曰所谓者，言所谓有如是之病者，乃阴阳气之盛衰，而证见于有形也。若所谓浮为聋者，皆在气而不涉于经也。阴阳离合论曰：天覆地载，万物方生，未出地者，命曰阴中之阳，阳予之正，阴为之主。是阳气离阴而出于地，盛极于外，当复归而与阴相合。所谓入中为喑者，阳盛已衰，入中之气不足，则阴虚而为喑矣。内夺者，谓阳盛于外，内夺其所藏之气，则肾虚矣。俳当作痱，痱之为病，四肢不收，盖不能言而兼之四肢不收，此肾虚厥逆之所致也。少阴之气，肾所主也。承上文而言肾虚，以致少阴之气不至者，则手足厥冷也。　张兆璜曰：阳受气于四末，阳盛已衰，故四肢不收，肾气不足，则为喑也。少阴之气，阴中之生气也。阳盛已衰则肾虚，肾虚则少阴之气不至矣。`】  

少阳所谓心胁痛者，言少阳盛也。盛者，心之所表也。九月阳气尽而阴气盛，故心胁痛也。所谓不可反侧者，阴气藏物也。物藏则不动，故不可反侧也。所谓甚则跃者，九月万物尽衰，草木毕落而堕，则气去阳而之阴，气盛而阳之下长，故谓跃。　　【`王冰曰：心气逆则少阳盛，心气宜木，外铄肺金，故盛者心之所表也。心胁痛者，足少阳脉循胁里，出气街，心主脉，循胸出胁也。火墓于戌，故九月阳气尽而阴气盛也。跃谓跳跃，亦以其脉循髀阳出膝外廉下，入外辅之前，直下抵绝骨之端，下出外踝之前，循足跗，故气盛则令人跳跃也。`】  

【`马莳曰：此言胆经诸证与时应也。少阳者，足少阳胆经也。心胁痛者，正以少阳经脉邪气盛耳。盖胆之脉行于胁，而心之脉出于腋，为心之表，故为心胁痛也。且九月之时，天之阳气已尽，而阴气方盛，今胆有相火，心有君火，火墓于戌，则阳不敌阴，故为心胁痛也。又有所谓不可反侧者，正以九月阴气方盛，主于藏物，物藏则不动，今阴盛火衰，故不可反侧，不但心胁之痛而已也。又有所谓甚则跃者，亦胆之脉之所行也。况九月万物尽衰，草木毕落而堕，则人身之气，去阳而入阴矣。阳气盛于阴分，而长于下体，故盛则为跳跃耳。`】  

【`张志聪曰：按少阳之气，当主七月八月为首，九月少阴心脏主气，少阳为君火之相，故至九月而为心之表，其气更盛者也。然此时天之阳气尽归于下，而阴气正盛，君相之火，为时所遏，故心胁痛也。盖少阴主心痛，少阳主胁痛。又九月人气在心也，九月之时，万物之气俱收藏于阴，物藏则不动矣，是以少阳之气，亦不能枢转，故不可反侧也。上论少阳正盛之气，为时气所遏，此言少阳之气，随万物收藏，而不能转运其枢也。夫九月少阳为心之表，其气正盛，然此时万物草木，尽皆衰落，则人之气亦当去阳而之阴矣。但少阳之气正盛，阳气入之于下，而仍欲上长，故病多跳跃也。此言少阳之气正盛，不肯随时而藏于阴也。夫人之阴阳升降，随四时寒暑往来，此气独与天地万物之气相忤，故谓之奇也。　张兆璜曰：所谓六十首者，三阴三阳之气，各以六十日为首，自微而盛，盛而极，极而衰，非仅主六十日也。故少阳之气，至九月而正盛。`】  

阳明所谓洒洒振寒者，阳明者午也，五月盛阳之阴也，阳盛而阴气加之，故洒洒振寒也。所谓胫肿而股不收者，是五月盛阳之阴也，阳者衰于五月，而一阴气上，与阳始争，故胫肿而股不收也。所谓上喘而为水者，阴气下而复上，上则邪客于脏腑间，故为水也。所谓胸痛少气者，水气在脏腑也。水者阴气也，阴气在中，故胸痛少气也。所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。所谓欲独闭户牖而处者，阴阳相薄也。阳尽而阴盛，故欲独闭户牖而居。所谓病至则欲乘高而歌，弃衣而走者，阴阳复争而外并于阳，故使之并衣而走也。所谓客孙脉则头痛鼻鼽腹肿者，阳明并于上，上者则其孙脉太阴也，故头痛鼻鼽腹肿也。　　【`王冰曰：阳盛以明，故云午也。五月夏至一阴气上，阳气降下，故云盛阳之阴也。阳气下，阴气升，故云阳盛而阴气加之也。胫肿而股不收者，以其脉所过也。脏，脾也。腑，胃也。足太阴脉，从足走腹，足阳明脉，从头走足，今阴气微下，而太阴上行，故云阴气下而复上也。复上则所下之阴气不散，客于脾胃之间，化为水也。水停于下，则气郁于上，气郁于上则肺满，故胸痛少气也。`】  

【`马莳曰：此言胃经诸证，应时合脾者也。胃经之病，有所谓洒洒振寒者，正以足阳明胃经者盛阳也，在人为阳明，在时为正午，午者五月也，然五月虽盛阳，而一阴方生，故谓五月为盛阳之阴也。阳气盛而阴气加之，故胃经得病者，热中有寒，当洒洒振寒也。有所谓胫肿而股不收者，亦以五月为盛阳之阴也。胃之脉，下髀关，抵伏兔，下入膝膑中，下循胫外廉下足跗，入中指内间，又其支别者，下廉三寸，而别下入中指外间，天之阳气，至五月渐下，而一阴初生，人之阳气，亦至五月而下，而一阴初生，阴气上与阳气相争，故足为阴，其病在足，所以胫肿而股不收也。有所谓上喘而为水者，正以足太阴脉，从足走腹、足阳明脉，从头走足，今阴气微下，而太阴上行，则阴气下而复上，其所下之阴气不散，而客于脾脏胃腑间，所以化为水肿之病也。水胜则上干于肺而为喘矣。且所谓胸痛少气者，亦以水气在脏腑也。水气者，阴气也，阴气在中，邪气闭塞，故在胸为痛，在气为少也。少气所以喘也。所谓甚则厥气上行，恶人与火，闻木音则惕然而惊者，阳明脉解篇云：阳明主肉，其脉血气皆盛，邪客之则热，热甚则恶火。又云：阳明厥则喘而悗，悗则恶人。又曰：胃者土也，故闻木音而惊者，土恶木也。此曰阳气与阴气相薄，水火相恶者，盖言阳气者胃气也，阴气者水气也，水气在脏腑间，故相恶而惊也。所谓欲独闭户牖而处者，亦以阴气与阳气相薄，胃之阳气尽，而脾与水气盛，故阴欲静，静则安，所以欲独闭户牖而处也。所谓病至则欲登高而歌，弃衣而走者，脾为阴气，往与阳争，而阴气尽并于阳，则阳气盛而阴气反衰，故热盛于身，所以欲弃衣而走也。所谓客孙脉则在头为痛，在鼻为鼽，在腹为肿者，以阴气上行，而并于阳明之气，是太阴为阳明并于上也。则阳明之孙络，皆足太阴脾经之气，故阳明之经络，及太阴之经络，共为前诸证也。`】  

【`张志聪曰：阳明乃盛阳之气，故主五月为首。五月阳盛而一阴始生，故为盛阳之阴。阳盛之气，为阴气加之，故洒洒振寒也。阳气始衰而下，一阴始生而上，阴与阳交争，以致经脉不和，而为胫肿不收也。阴气下而复上者，谓冬至一阳初生，阴气下降，至五月而阴气复上也。邪，水邪也，谓阴气下归于水脏，至阴气从上而渐盛，则水邪随气而上升，上客于脏腑之间，故喘而为水也。夫水火者，阴阳之兆征也，在天呈象，在地成形，故曰水者阴气也。上论有形之水邪，上客而为喘，此论无形之水气，上乘而为胸痛少气。所谓甚者，谓阳气下之甚，阴气上之甚也，甚则阴阳相薄，水火相恶，而阳明之气厥矣。阳明气厥，则阳明之脉病矣。阳明脉病，则恶人与火，闻木音则惕然而惊也。阳气尽归于下，阴气独盛于上，故欲独闭户牖而居。夫阳明之气，主五月为首，五月之时，阴气始上，阳气始下，至于甚时，则当秋分之候矣。甚至阳尽阴盛，又当冬极之时矣。是阳明之气，但以五月为首，而非独主于五月六月也。六气皆然。夫阴阳之气，有上下而复有表里也。阴阳复争者，谓阴阳之气上下相薄，而复交争于外内也。阴阳之气，外并于阳，则阳盛而为病矣。阳盛故使之乘高而歌，弃衣而走也。阴阳之气，上下升降，内外出入，行于脉外之气分者也。气分者，皮肤肌腠之间。上，谓皮肤之上也。夫诸脉之浮而常见者，皆络脉也，足太阴之脉，亦见于皮肤之上而无所隐，是以阳明之气并于上，则迫于阳明之孙络，与太阴之经脉也。迫于阳明之孙络，则头痛鼻鼽，迫于太阴之经脉，则腹肿也。`】  

太阴所谓病胀者，太阴子也，十一月万物气皆藏于中，故曰病胀。所谓上走心为噫者，阴盛而上走于阳明，阳明络属心，故曰上走心为噫也。所谓食则呕者，物盛满而上溢，故呕也。所谓得后与气则快然如衰者，十二月阴气下衰，而阳气且出，故曰得后与气则快然如衰也。　　【`王冰曰：阴气太盛，太阴始于子，故云子也。以其脉入腹属脾络胃，故病胀也。食则呕者，以其脉属脾络胃，上鬲侠咽也。`】  

【`马莳曰：此言脾经诸证，应时合胃者也。脾经之病，有所谓胀者，正以足太阴脾经者盛阴也，在人为太阴，在时为子，子者十一月也，十一月万物气藏于中，脾脏既以应之，则脾脉入腹属脾络胃，故病当为胀也。所谓上走心为噫者，正以脾脉之支别者，复从胃别上鬲，注心中，故脾气为阴，阴气盛而上走于阳明，则阳明络属心，所以上走心而为噫也。宣明五气论曰：心为噫；又按《灵枢》口问篇曰：寒气客于胃，厥逆从下上散，复出于胃，故为噫。夫《素问》言心，而《灵枢》言胃，则此篇兼言阴气走于胃，胃走于心，见三经相须而为噫也。所谓食则呕者，冬时物藏深固，惟物之入胃脾者，盛满太过，而为之上溢，故为呕也。所谓得后与气，则快然如衰者，时至十一月，乃隆寒之候，阴气下衰，而阳气将出，故脾气应之，所以得后与气，则快然如衰也。后者，圊也。气者，肛门失气也。`】  

【`张志聪曰：太阴为阴中之至阴，故主阴尽之十一月也。十一月万物之气皆藏于中，故主病胀。阳明者，太阴之表也。太阴为阴中之至阴，阴极则复，故上走于阳明，阳明络属心，故上走心为噫。噫者，嗳气也。《灵枢经》云：脾是动病，腹胀善噫。口问篇曰：气出于胃则为噫。五气论曰：心为噫。是太阴之气，从阳明而上出于心则为噫也。十一月万物气皆藏于中，则盛满而上溢，故呕也。经云：足太阴独受其浊，太阴之清气上出则为噫，阴之浊气上溢则为呕也。十一月一阳初生，至十二月阳气且出，阴气从下而衰，所谓脏中之气，得以下行，故快然如衰也。夫土位中央，上走心为噫者，厥逆从上散也。得后与气者，厥逆从下散也。夫奇恒之阴阳，各以六十日为首，而始于太阴，故论太阴之气曰十一月十二月，则余气可知。　张兆璜曰：十一月律起黄锺，为一岁之首，行奇恒之法，以太阴始，故以太阴主子也。太阳为诸阳主气，太阴乃阴中之至阴，以正月起太阳，十二月终太阴，用周一岁之气。`】  

少阴所谓腰痛者，少阴者肾也，十月万物阳气皆伤，故腰痛也。所谓呕咳上气喘者，阴气在下，阳气在上，诸阳气浮，无所依从，故呕咳上气喘也。所谓色色不能久立久坐，起则目(目巟)(目巟)无所见者，万物阴阳不定，未有主也，秋气始至，微霜始下，而方杀万物，阴阳内夺，故目(目巟)(目巟)无所见也。所谓少气善怒者，阳气不治；阳气不治，则阳气不得出，肝气当治而未得，故善怒。善怒者，名曰煎厥。所谓恐如人将捕之者，秋气万物未有毕去，阴气少，阳气入，阴阳相薄，故恐也。所谓恶闻食臭者，胃无气，故恶闻食臭也。所谓面黑如地色者，秋气内夺，故变于色也。所谓咳则有血者，阳脉伤也，阳气未盛于上而脉满，满则咳，故血见于鼻也。　　【`马莳曰：此言肾肝脾肺诸证，应于纯阴之候也。足少阴者，肾经也，肾脉上股内后廉贯脊，又腰者为肾之腑，故肾经所谓腰痛者，正以少阴者初阴也，十月为孟冬，是亦少阴也，万物阳气皆以阴气而伤，故肾亦应之则为腰痛也。又有所谓呕咳上气喘者，正以其脉从肾上贯鬲入肺中，今肾之阴气不能上升，而膀胱之阳气不能下降，大凡诸经阳气皆主于浮，惟膀胱之气上浮，而下无所依从，故其气不降，所以为呕为咳为上气喘也。上二证者，自肾经而言之耳。又有所谓坐立难久，起则目(目巟)(目巟)然色色无所见者，正以十月之时，万物之内皆有阴阳，阴尽阳生尚未有主，秋气始至，微霜始下，而方杀万物，其阴阳内相攻夺，故人之目(目巟)(目巟)然，凡物色色无所见也。又有所谓少气善怒者，时则亥阴已生，阳气未治，则少阳之气尚未得出，少阳与肝为表里，所以肝气当治而未治也，故发之为善怒，名曰煎厂，正以气逆则怒也。此二证者，又自肝经而言之耳。又有所谓恐如人将捕之者，秋气在于万物，未为尽去，此时阴气渐少，阳气已入，阴阳相薄，故有所击而为恐也。此一证者，又自肾经而言之耳。宣明五气论曰：精气并于肾则为恐也。又有所谓恶闻食臭者，正以阴气内藏而胃阳不和，所以胃无气而恶闻食臭也。此一证者，自脾经而言之耳。又有所谓面黑如地色者，正以秋气尽而入于内，阳气出而不能大形于外，所以变之为黑色。黑为冬之色也。此一证者，亦自肾经而言之耳。又有所谓咳则有血者，正以阳脉初生，脉当受伤，则阳气未盛于上，而阴气当满于诸脉，故满则咳，咳则见血于鼻也。此一证者，盖自肺经而言之耳。`】  

【`张志聪曰：少阴之气，主九月十月为首，十月寒水用事，故主于足少阴肾少阴之上，君火主之，故九月主手少阴心，然阴阳六气，止合六经，皆从下而生，故不及于手，惟少阴主水火阴阳之气，有标本寒热之化，故九月主手少阴，而十月主足少阴，其余脏腑阴阳，止论足而不论手也。夫少阴寒水在下，君火之气在上，上下水火不交，则诸阳之气，上浮而无所依从，是以阳热上逆而为呕咳气喘之病。七月之交，阴气上升，阳气下降，万物阴阳不定，而未有所主，是以色色不能而亦未有定也。色色，犹种种也。秋气始至，则阳气始下，而未盛于内，阴气正出而阴气内虚，则阴阳之气夺于内矣。阴阳内夺，故目(目巟)(目巟)无所见也。夫少阳主一阳初生之气，奚复始于秋乎？不知少阳主初生之气者，乃三阳之次序也。以七月为首者，论阴阳之化运也。是以少阳主甲子，而复主于寅申，在初生之气，其运风鼓，其化鸣紊启坼，在相火主气，其运暑，其化喧嚣郁烦，气化在申，其运凉，其化雾露清切。阴阳之道，有常有变，此论阴阳之变易者也。少阳主气，秋时阳气下降，而不治于外，则少阳之气亦不得出，故少气也。厥阴肝气与少阳标本相合，少阳之气不得出，则肝气当治而亦未得矣。肝气内郁，故善怒煎厥者，焦烦颠倒也。按阴阳系日月论曰：戌者九月，主左足之厥阴。故至七八月少阳主气，而厥阴肝气将治矣。秋时阳气虽入，而阴气尚少，故万物虽衰而未尽去，阴气少则阴气正出矣，阳气入则与所出之阴相薄矣。阴阳相薄，则少阳厥阴之气皆伤，肝气虚则恐，胆病者心下淡淡，如人将捕之也。秋深之时，阳尽而阴盛，是以胃无气而恶闻食臭也。论少阳而提胃气者，言奇恒所主之四时，皆以胃气为本也。秋时阴气正出，则内夺其所藏之阴，阴气上乘，故面黑如地色也。阳气未盛于上者，言至九月而少阳始盛也。夫血随气行，气未盛而脉先满，则血留而上逆矣。　张兆璜曰：少阳主气，心主血脉，少阳为心之表，故脉满当于阳气盛时。`】  

厥阴所谓(疒颓)疝，妇人少腹肿者，厥阴者辰也，三月阳中之阴，邪在中，故曰(疒颓)疝少腹肿也。所谓腰脊痛不可以俯仰者，三月一振，荣华万物，一俯而不仰也。所谓(疒颓)癃疝膺胀者，曰阴亦盛而脉胀不通，故曰(疒颓)癃疝也。所谓甚则嗌干热中者，阴阳相薄而热，故嗌干也。【`(疒颓)，音颓。`】  

【`马莳曰：此言肝经诸证，亦应时也。足厥阴肝经之脉，循股阴入毛中，环阴器，抵少腹。今肝经有所谓(疒颓)疝，妇人少腹肿者，正以厥阴者属木，木为春三月，三月属辰为五阳。然肝为厥阴，则是阳中之阴也，阴伏阳中，则邪亦在中，故肝属下部。邪为有积，名曰(疒颓)疝，其少腹当为肿也。有所谓腰痛不可以俯仰者，正以三月一振，荣华万物，则万物自然生成，凡俯者不可以仰，仰者不可以俯，故肝应其时，腰痛之病，俯仰似难也。有所谓(疒颓)癃疝肤胀者，正以厥阴亦盛，脉胀不通，故曰(疒颓)、曰癃、曰疝等病，皆阴病也，从此成矣。有所谓甚则嗌干热中者，正以三月为五阳，厥阴为一阴，阴阳相薄，而在内为热中，在上为嗌干也。`】  

【`张志聪曰：厥阴木火主气，故主于三月四月之交，三月阳盛之时，而厥阴主气，故为阳中之阴，邪谓阴气也。厥阴之气在内，而未得尽出，故为(疒颓)疝腹肿也。三月阳气振发，万物荣华，草木繁茂，枝叶下垂，一惟俯而不仰，人为万物之灵，是以腰脊痛而亦不可以俯仰也。阴亦盛者，厥阴之气，亦盛于外也。阴盛而脉胀不通，故(疒颓)癃而肤胀也。(疒颓)癃疝者，阴器肿而不得小便也。`】  

### 刺要论篇第五十  

【`林亿曰：按全元起本，此篇在刺齐篇中。`】  

【`马莳曰：刺要者，刺针之要法，故名篇。自此以后，有刺齐、刺禁、刺志等篇，其义深，其意远，学者宜深玩之。`】  

黄帝问曰：愿闻刺要？岐伯对曰：病有浮沉，刺有浅深，各至其理，无过其道。过之则内伤，不及则生外壅，壅则邪从之。浅深不得，反为大贼，内动五脏，后生大病。　　【`王冰曰：过之内伤，以大深也。不及外壅，以妄益他分之气也。气益而外壅，故邪气随虚而从之也。贼谓私害，动谓动乱。然不及则外壅，过之则内伤，既且外壅内伤，是为大病之阶渐尔。故曰，后生大病也。`】  

【`马莳曰：此戒刺要不可不知，如下五节者，正刺要也。`】  

【`张志聪曰：理者，皮肤肌肉之纹理；道者，血气循行之道路也。盖脉肉筋骨之间，各有浅深之理路，随病之浮沉而取之，无使其过与不及也。刺过其道，则内动五脏，不及其理，则妄伤其外而生壅，壅则血气不行，而邪气从之矣。不得其浅深之法，反为大害矣。皮伤则内动肺，肉伤则内动脾，后生温疟腹胀心痛之大病矣。`】  

故曰，病有在毫毛腠理者，有在皮肤者，有在肌肉者，有在脉者，有在筋者，有在骨者，有在髓者。　　【`王冰曰：毛之长者曰毫毛，皮之纹理曰腠理，然二者皆皮之可见者也。`】  

【`马莳曰：此承上文而言病各有在，以见病有浮沉，而刺之当有浅深也。`】  

【`张志聪曰：此论形层之有次第，而针刺之有浅深也。夫皮肉筋骨，内合五脏，肾主之骨而有髓之深，肺主之皮而有毛之浅，是针刺之道，由极浅而至于深也。腠理者，皮肤肌肉之纹理，从大小分肉而至于肌理皮毛之间，皆三焦通会元真之处。毫毛腠理者。鬼门元府也，谓气之理路，内通于脏腑，外出于毫毛，虽极浅而可以致气者也。`】  

是故刺毫毛腠理无伤皮，皮伤则内动肺，肺动则秋病温疟，溯溯然寒栗。 【`泝，音素。`】  

【`王冰曰：《针经》曰，凡刺有五以应五脏，一曰半刺，半刺者，浅内而疾发针，令针伤多如拔发状，以取皮气，此肺之气也。然此其浅以应于肺，腠理毫毛，犹应更浅，当取发根浅深之半尔。肺之合皮，王于秋气，故肺动则秋病温疟，溯溯然寒栗也。`】  

【`马莳曰：此已下五节，正陈针刺之要，而此则言刺毫毛腠理者，无伤皮也。盖毫毛腠理在外，皮在内，则皮为肺之合，皮伤当内动其肺，肺主秋，肺动当至秋病成温疟，溯溯然寒栗也。`】  

【`张志聪曰：刺毫毛腠理，刺之极浅者也。肺主秋收之令，秋时阳气下降，阴气外出，妄动其肺，则收令化薄，阴阳之气，反相得于外而为温疟矣。逆流而上曰溯，溯溯然者，气上逆而寒栗也。动谓动其脏气也。`】  

刺皮无伤肉，肉伤则内动脾，脾动则七十二日，四季之月，病腹胀，烦不嗜食。　　【`王冰曰：脾之合肉，寄王四季，又其脉从股内前廉，入腹属脾络胃，上鬲侠咽，连舌本，散舌下，其支别者，复从胃别上鬲注心中，故伤肉则动脾，脾动则四季之月，腹胀烦而不嗜食也。七十二日四季之月者，谓三月六月九月十二月各十二日后，土寄王十八日也。`】  

【`张志聪曰：肉为脾之合，妄动其脾，则脾伤而不能运转水谷，是以所主之日，病胀烦而不嗜食也。`】  

刺肉无伤脉，脉伤则内动心，心动则夏病心痛。　　【`王冰曰：心之合脉，王于夏气。真心少阴之脉，起于心中，出属心系。心包，心主之脉，起于胸中，出属心包。平人气象论曰：脏真通于心，故脉伤则动心，心动则夏病心痛。`】  

【`张志聪曰：脉在肉中，肉有分理，不知其道则伤脉矣。脉乃心之合，心主夏令，故至夏病心痛。`】  

刺脉无伤筋，筋伤则内动肝，肝动则春病热而筋弛。　　【`王冰曰：肝之合筋，王于春气。《针经》曰：热则筋缓，故筋伤则动肝，肝动则春病热而筋弛缓。`】  

【`张志聪曰：筋深于脉，刺过其道则伤筋，筋乃肝之合，肝主春令，故动肝则肝气虚而春病热，筋伤则弛纵矣。`】  

刺筋无伤骨，骨伤则内动肾，肾动则冬病胀腰痛。　　【`王冰曰：肾之合骨，王于冬气。腰为肾腑，故骨伤则动肾，肾动则冬病腰痛。肾之脉直行者，从肾上贯肝鬲，故胀也。`】  

【`张志聪曰：筋生于骨，骨深于筋矣。骨为肾之合，而主冬令，动肾气则所藏者少，故当病虚胀而腰痛，腰乃肾之腑也。夫五脏主藏者也。经云：有故无殒，无故而动之，则虚其所藏之气，故至其所主之时，则病矣。`】  

刺骨无伤髓，髓伤则销铄胻酸，体解(亻亦)然不去也。【`解，音懈。(亻亦)，音亦。`】  

【`王冰曰：髓者骨之充。　《针经》曰：髓海不足，则脑转耳鸣，胻酸眩冒，故髓伤则脑髓销铄，胻酸，体解，(亻亦)然不去也。解(亻亦)，谓强不强，弱不弱，热不热，寒不寒。解解(亻亦)(亻亦)然不可名之。脑髓销铄骨空之所致也。`】  

【`马莳曰：《灵枢》海论曰：髓海不足则脑转耳鸣，胻酸眩冒，目无所见，懈怠安卧者是也。盖《灵枢》虽言脑，而凡髓皆脑统之也。`】  

【`张志聪曰：髓者骨之充，刺骨太过则伤髓，伤则髓销铄而胻酸也。解(亻亦)，懈惰也。卢良侯曰：骨穴多在节之交，节交会处有髓道，故刺太过则伤髓矣。愚按针刺之要，首忌太过，故曰，各至其理，无过其道，而此篇先论其太过焉。`】  

### 刺齐论篇第五十一  

【`马莳曰：齐、剂同，刺以为剂，犹以药为剂，故名篇。`】  

黄帝问曰：愿闻刺浅深之分。岐伯对曰：刺骨者无伤筋，刺筋者无伤肉，刺肉者无伤脉，刺脉者无伤皮，刺皮者无伤肉，刺肉者无伤筋，刺筋者无伤骨。【`分，去声。`】  

【`王冰曰：浅深之分，谓皮肉筋脉骨之分位也。`】  

【`张志聪曰：齐者所以一之也，言刺有浅深一定之分，无使其太过不及。前四句言宜深者勿浅，后三句言宜浅者勿深，所谓各至其理，无过其道。`】  

帝曰：余未知其所谓，愿闻其解。岐伯曰：刺骨无伤筋者，针至筋而去，不及骨也。刺筋无伤肉者，至肉而去，不及筋也。刺肉无伤脉者，至脉而去，不及肉也。刺脉无伤皮者，至皮而去，不及脉也。　　【`王冰曰：是皆谓遣邪也。然筋有寒邪，肉有风邪，脉有湿邪，皮有热邪，则如是遣之。所谓邪者，皆言其非顺正气而相干犯也。`】  

【`马莳曰：此明言上文前四句之义也。刺骨无伤筋者，针至筋而去，不及于骨，则骨病自治，筋无所伤矣。刺筋无伤肉者，针至肉而去，不及于筋，则筋病自治，肉无所伤矣。刺肉无伤脉者，针至脉而去，不及于肉，则肉病自治，脉无所伤矣。刺脉无伤皮者，针至皮而去，不及于脉，则脉病自治，皮无所伤矣。其治皆以不及为主耳。`】  

【`张志聪曰：此申明刺宜深者，勿浅而去也。刺骨无伤筋者，言其病在骨，刺当及骨，若针至筋而去，不及于骨，则反伤筋之气，而骨病不除，是刺骨而反伤其筋矣。盖皮肉筋骨，各有所主之气，故必当至其处，而候其主病之气焉。　卢良侯曰：脉在肉中，肉有溪谷，脉有脉道，理路各别者也。所谓至脉而去，不及肉者，谓刺在皮肤络脉之间，不及里之筋骨，非针从脉而再入于肉也。是以略去刺脉无伤肉句者，使后学之意会也。`】  

所谓刺皮无伤肉者，病在皮中，针入皮中，无伤肉也。刺肉无伤筋者，过肉中筋也。刺筋无伤骨者，过筋中骨也。此之谓反也。　　【`王冰曰：此则诫过分太深也。`】  

【`马莳曰：此明言首节末三句之义也。盖刺皮止于皮则肉不伤，刺肉止于肉则筋不伤，刺筋止于筋则骨不伤，若过之则为逆矣，其法以不可太过为主耳。`】  

【`张志聪曰：此言无过其道也。病在皮，针入皮中，以候皮气，不至于肉，则不伤其肉矣。如病在肉，针过肉而中筋，则伤其筋矣，此谓刺之反也。　卢良侯曰：皮肉筋骨，是属一道，而各有浅深之分。络脉经脉，另属一道，而亦有浅深之分。`】  

## 卷二十四  

### 刺禁论篇第五十二  

【`马时曰：刺有禁刺之穴，故名篇。`】  

黄帝问曰：愿闻禁数。岐伯对曰：脏有要害，不可不察。肝生于左，肺脏于右，心部于表，肾治于里，脾为之使，胃为之市。鬲肓之上，中有父母，七节之旁，中有小心。从之有福，逆之有咎。　　【`王冰曰：肝象木，王于春，春阳发生，故生于左也。肺象金，王于秋，秋阴收杀，故藏于右也。心部于表者，阳气主外而象火也。肾治于里者，阴气主内而象水也。脾则营动不已，遭粕水谷，故为使。胃则水谷所归，五味皆入如市杂，故为市也。鬲肓之上，气海居中，气者生之原，生者命之王，故气海为人之父母也。小心谓真心神灵之宫室。从，谓随顺也。八者，人之所以生，形之所以成，故顺之则福延，逆之则咎至。按杨上善云，肝为阳长之始，故曰生。肺为阴藏之初，故曰藏。心为五脏主，故称部。肾间动气，内治五脏，故曰治。心为阳父，肺为阴母。肺主气，心主血，共营卫于身，故为父母。肾神曰志，神之所以得任名为志者，心之神也。`】  

【`马莳曰：夫刺脏腑者，皆有要害，不可不察也。肝象木，木主东方，故肝生于左。肺象金，金主西方，故肺藏于右，虽其形为五脏之华盖，而其用则在于右也。肝为少阳，阳主于生，故曰生。肺为太阴，阴主于藏，故曰藏。心属阳，居于鬲上，故心部在表。肾属阴，居于鬲下，故肾治于里。心为五部主，故称曰部。肾间动气内治。故称曰治。脾所以运化水谷，以灌五脏，故脾为之使。胃所以承受五味，无物不受，故胃为之市。且鬲者，鬲膜也。心下鬲上之间，心为阳，父也，肺为阴，母也。肺主于气，心主于血，主宰于身，故鬲肓之上，中有父母者，正此心肺也。心在五椎之下，故背之中行有神道，开一寸五分为心俞，又开一寸五分为神堂，皆主于心藏神之义。然心之下有心包络，其形有黄脂裹心者，属手厥阴经。自五椎之下而推之，则包络当垂至第七节而止，故曰七节之旁，中有小心。盖心为君主，为大心，而包络为臣，为小心也。《灵枢》邪客篇谓诸邪之在心者，皆在心之包络，而少阴之脉，出入屈折，皆如心主之脉行也，则小心之义晓然矣。夫脏腑在人之位次隆重如此，故刺之者，顺其所而不伤则有福，逆其所而伤之则有咎，所谓要害之当察者以此。`】  

【`张志聪曰：数，几也，言所当禁刺之处有几也。然五脏有紧要为害之处，不可不细察焉。圣人南面而立，前曰广明，后曰太冲，左东而右西，是以肝左而肺右也。曰生曰藏者，谓脏体藏于内，脏气之从左右而出于外也。部，分也。心为阳脏而主火，火性炎散，故心气分部于表。肾为阴脏而主水，水性寒凝，故肾气主治于里。脾主为胃行其津液，以灌四旁，故为之使。胃为水谷之海，无物不容，故为之市。内之鬲肉，前连于胸之鸠尾，旁连于腹胁，后连于脊之十一椎。肓者，即募原之属，其原出于脐下，名曰脖胦。夫阴阳者，变化之父母；水火者，阴阳之兆征。中有父母者，谓心为阳脏而居鬲之上，肾为阴脏而居肓之上，鬲肓之上，其间有阴阳水火之神藏焉。七节之旁，鬲俞之间也。中有小心者，谓心气之出于其间，极微极细，不可逆刺以伤其心也。盖背为阳，心为阳中之太阳，是以脏腑之气皆从鬲而出，惟心气之上出于俞也。从之者，顺其脏气之所出，神转而不回者也。逆之者，逆其脏气回还，而有回则不转之咎矣。若刺伤其脏气，则有死亡之大患焉。盖脏腑之气，皆从内鬲而出，如逆刺其心气则伤心，逆刺其肝气则伤肝，非针之中心与中肝也。故胗要经终篇曰：凡刺胸腹者，必避五脏。避五脏者，知逆从也。所谓从者，鬲与脾肾之处，不知者反之。所谓鬲处者，谓内鬲前连胸胁之处，及背之鬲俞处也。所谓脾处者，鬲肉之下连于腹胁处也。所谓肾处者，十四椎之间肾注之俞处也。是肝胆之气出于左胁，肺脏之气出于右间，脾气出于腹，心气出于俞，肾气之注于十四椎也。故所谓从者，知脏气之从此而转，不知而反逆之，则有死伤之咎矣。　张兆璜曰：脏腑之经俞，皆属于背，脏腑之气，从鬲气而转。故曰：中鬲者皆为伤中。`】  

刺中心，一日死，其动为噫。刺中肝，五日死，其动为语。刺中肾，六日死，其动为嚏。刺中肺，三日死，其动为咳。刺中脾，十日死，其动为吞。【`中，去声。下同。`】  

【`马莳曰：此言误刺五脏者，有死期与死证也。心为五脏六腑之大主，故刺之中心者，即日死，其动为噫。噫见则死矣。刺之中肝者，五日死，其动为语。语见则死矣。五日疑作三日，乃木生数也。刺之中肾者，六日死，以六乃水之成数也，其动为嚏。嚏见则死矣。刺中肺者三日死，其三疑为五，盖金生数四日毕，当至五日而死者是也。其动为咳，咳见则死矣。刺中脾者十日死，以十为土之成数也，其动为吞，吞见则死矣。`】  

【`张志聪曰：日为阳，心为阳中之太阳，故环转一周而死。动者，伤其脏真而变动也。心在气为噫，噫则心气绝矣。肝在志为语，语则肝气绝矣。夫声合五音，五日者，五音之数终也。阴终于六，六日者，肾脏之阴气终也。夫肾为本，肺为末，其动为嚏者，肾气从上泄也。脏真高于肺，主行营卫阴阳，刺中肺，故死于天地之生数也。肺在气为咳，软则肺气绝矣。十日者，阴数之极也。吞，吞咽也。盖脾主涎，脾气绝而不能灌溉于四旁，故变动为吞也。夫心为阳中之太阳，肺为阳中之少阴，肝为阴中之少阳，三者皆为阳脏，故死于一三五之奇。肾为阴中之太阴，脾为阴中之至阴，故死于六十日之偶。夫天为阳，地为阴，天主生，地主成，故阳脏死于生数之始终，阴脏绝于成数之始终也。`】  

刺中胆，一日半死，其动为呕。  

【`王冰曰：胆气勇，故为呕。`】  

【`马莳曰：此言刺中胆者，一日半死，以其为生数之半也。其动为呕，呕见则死矣。呕出于胃，而胆证见之，以木为土克也。`】  

【`张志聪曰：胆汁泄者呕苦，呕则胆气绝矣。夫十一脏腑，皆取决于胆，是胆为脏腑阴阳生气之始，故中胆者，一日半死。盖一者奇之始，二者偶之基。一日半者，死于一二日之间也。按阴阳终始之道，有变有常，理路不一，不宜胶执也。卢良侯曰：阴阳别论论五脏不得胃脘之阳，而脏真渐绝，故死之缓。此篇论刺中五脏之真气，而真脏受伤，故死之速。`】  

刺跗上中大脉，血出不止死。  

【`王冰曰：大脉动而不止者，胃之大经也。胃为水谷之海，然血出不止，则胃气将倾，海竭气亡，故死。`】  

【`马莳曰：此言中跗上而误中大脉者为死也。跗上者，足面也。刺跗上者，刺冲阳脉也。冲阳穴为胃经之原，若刺此穴者，误中大脉，以致血出不止，则胃为五脏六腑之大海，其气渐衰，必至于死也。前篇言刺肉者无伤脉，则自此以下，凡中脉之义皆相同矣。`】  

【`张志聪曰：此中伤胃气而死也。跗上，足阳明之冲阳处也。大脉，大络也。胃为脏腑血气之生原，血出不止，原将绝矣。`】  

刺面中溜脉，不幸为盲。  

【`王冰曰：面中溜脉者，手太阳任脉之交会，手太阳脉自颧而斜行至目内眦，任脉自鼻鼽两旁，上行至瞳子下，故刺面中溜脉，不幸为盲。`】  

【`马莳曰：此言刺面部而误中溜脉者为盲也。溜脉者，凡脉与目流通者皆是也。《灵枢》大惑论云：五脏六腑之精，皆上注于目而为之精。论疾诊尺篇云：赤脉从上下者，太阳病；从下上者，阳明病。从外走内者，少阳病。此皆溜脉之义也。不知其脉与目通，而刺面部者，误中溜脉，则不幸而目当为盲也。然溜脉不止小肠任脉两经也。`】  

【`张志聪曰：此中伤小肠之脉而为盲也。溜脉者，脉之支别，浮见于皮肤之间者也。经曰：中于阳则溜于经，诸阳之会皆在于面，谓邪中于面颊皮肤之阳，从支络而溜入于经，故曰溜脉也。手太阳之脉，其支者至目内眦，故中手太阳之支别而为盲也。曰不幸者，言刺浮浅之溜脉，而犹有不幸之盲也。夫刺避五脏者，必以布憿着之，乃从单布上刺，如刺深而误逆其脏气者死，刺脉而中大络，血出不止者死。今刺浮浅之脉，而犹有不幸之误，以戒用针者之慎毋太过也。即有宜于深者，其要害之处，所当避忌，勿妄忽也。`】  

刺头中脑户，入脑，立死。  

【`王冰曰：脑户，穴名也，在枕骨上，通于脑中。然脑为髓之海，真气之所聚，针入脑则真气泄，故立死。`】  

【`张志聪曰：此言头颈骨空之间，而更不宜深刺也。脑户，督脉穴名。督脉从脑户而上，至于百会、顖会，乃头骨两分，内通于脑。若刺深而误中于脑者，立死。`】  

刺舌下中脉太过，血出不止为喑。  

【`王冰曰：舌下脉，脾之脉也。脾脉者，侠咽连舌本，散舌下。血出不止，则脾气不能营运于舌，故喑不能言语。`】  

【`马莳曰：此言刺苦下而失之太过者为喑也。舌下者，廉泉穴也，属任脉经。任脉为阴脉之海，今刺廉泉而中其脉气，至于太过，则必血出不止而为喑矣。盖人之音声，必发于会厌，以会厌为音声之户。《灵枢》忧恚无言篇云：会厌之脉，上络任脉，取之天突，其厌乃发。今中脉太过，则廉泉与天突相通，天突与会厌相通，宜其为喑疾也。`】  

【`马莳曰：此言刺足下布络，而误中其脉者，当为肿也。布络者，凡足之六经，皆有络脉也。误中其脉，而血又不出，则必邪不得散而为肿矣。王注为然谷之中，则凿之甚也。`】  

【`张志聪曰：此论泻冲脉血不出而为肿也。冲脉者，经血之海，邪入于经，则血有余而当泻，血不出则气亦不行，故为肿矣。`】  

刺郄中大脉，令人仆，脱色。  

【`王冰曰：郄中，即委中也。郄中大脉者，足太阳经脉也。足太阳之脉，起于目内眦，合手太阳。手太阳脉，自目内眦，斜络于颧。足太阳脉，上头下项，又循于足，故刺之过禁，则令人仆倒，而面色如脱去也。`】  

【`张志聪曰：此刺膀胱之脉，太过而为仆也。郄，浮郄也。足太阳之脉，循于腰者，下贯臀至承扶、浮郄、委阳，入腘中之委中。所谓浮郄者，其脉浮于分肉之隙间，所当浅刺者也。若刺之太过而中大脉，则伤太阳之气矣。太阳为诸阳主气，阳气暴厥则为仆，气伤则脱色也。经云，精明五色者，气之华也。`】  

刺气街中脉，血不出为肿鼠仆。  

【`王冰曰：气街之中，胆胃脉也。胆之脉，循胁里出气街，胃之脉，侠齐入气街中；其支别者，起胃下口循腹里至气街中而合。今刺之而血不出，则血脉气并聚于中，故内结为肿，如伏鼠之形。气街在腹下侠齐两旁相去四寸，鼠仆上一寸，动脉应手也。`】  

【`马莳曰：此言刺气街而误中其脉者，当为肿也。气街者，一名气冲，系足阳明胃经穴，在脐下横骨端鼠鼷上一寸。刺气冲者，误中其脉，而血又不出，则血气并聚于中，故内结为肿，在鼠鼷之中也。`】  

【`张志聪曰：气街者，谓胫气之街。经云：气在胫者，止之于气街与承山踝上以下。气街即足阳明之气冲穴，在鼠鼷上一寸。承山，足太阳穴，在腨下分肉间。鼠仆，谓肿于鼠鼷、仆参之间也。鼠鼷在横骨尽处，仆参在承山以下踝骨之间。盖气街与承山之踝上以下相交，故直及于踝以下之仆参也。此言刺在上而证见于下，经气上下之相通也。`】  

刺脊间中髓，为伛。  

【`王冰曰：伛，谓伛偻，身蜷屈也。脊间，脊骨节间也。`】  

【`马莳曰：此言刺脊中，而误中其脊髓者为伛也。脊间者，督脉经脊中穴，一名神宗，一名脊俞，在十一椎下，针五分，得气即泻，禁灸，灸之亦令人腰伛偻。一说：凡一切刺脊间而中其髓，则精气泄，皆成伛偻，不止脊中一穴而已。`】  

刺乳上，中乳房，为肿，根蚀。  

【`王冰曰：乳之上下，皆足阳明之脉也。乳房之中，乳液渗泄，胸中气血皆外凑之，然刺中乳房，则气更交凑，故为大肿。中有脓根，内蚀肌肤，化为脓水而久不愈。`】  

【`张志聪曰：根蚀，言乳根有如虫食之痛痒也。`】  

刺缺盆中，内陷，气泄，令人喘咳逆。　　【`王冰曰：五脏者，肺为之盖，缺盆为之道。肺藏气而主息，又在气为咳，刺缺盆中内陷，则肺气外泄，故令人喘咳逆也。`】  

【`张志聪曰：缺盆在喉旁两横骨陷中，若缺盆然，故以为名。缺盆之中央，任脉也。任脉侧之动脉，足阳明也，名曰人迎。人迎之旁，手阳明也，名曰扶突。刺缺盆中者，刺手阳明太阳脉也。手阳明之脉，下入缺盆，络肺，下属大肠。内陷气泄者，脉内陷而气反泄于内也。《针经》曰：人之所以生成者，血脉也。故为之治，针必大其身而圆其末，令可以按脉勿陷，以致其气。盖刺之要，气至而有效，故脉内陷而气反下泄，则为咳喘之逆证矣。经云：气上冲胸，喘不能久立，病在大肠，盖大肠为肺之腑也。`】  

刺手鱼腹内陷，为肿。  

【`王冰曰：手鱼腹内，肺脉所流，故刺之内陷，则为肿也。`】  

【`张志聪曰：鱼腹在手大指下，如鱼腹之圆壮，手太阴之鱼际穴也。肺主气而与大肠为表里，脉内陷则血不得散，气不得出，故为肿。以上论手足头项胸背，皆有要害之处。`】  

无刺大醉，令人气乱。无刺大怒，令人气逆。无刺大劳人，无刺新饱人，无刺大饥人，无刺大渴人，无刺大惊人。　　【`王冰曰：大劳，经气越也。大惊，神荡越而气不治也。`】  

【`马莳曰：此历举刺禁之大义也。大醉者，脉数过度，刺之则脉气愈乱。大怒者气逆，刺之则令人气愈逆。大劳者气乏，刺之则气愈耗。新饱者气满，刺之则气不行。大饥者气虚，刺之则气愈散。大渴者血干，刺之则血愈涸。大惊者气乱，刺之则气愈越。`】  

【`张志聪曰：此论要害之外，而又有禁刺之人也。饮酒大醉，卫气先充络脉，先行皮肤，刺之则令人气乱矣。怒则气上，刺之则逆其气矣。大劳则阳气外张，刺之则泄其气矣。饮食未进，则络脉调匀，新饱者谷气盛满，营卫未舒也。谷入于胃，脉道乃行，饥则脉道虚濇矣。水入于经，而血乃成，渴则血液燥竭矣。惊则气乱，必定其气而后可刺之。夫针刺之道，通其经脉，调其气血，是以神气不定，血气不调者，皆当避忌者也。`】  

刺阴股中大脉，血出不止，死。  

【`王冰曰：阴股之中，脾之脉也。脾者，中央土，孤脏以灌四旁。今血出不止，脾气将竭，故死。`】  

【`张志聪曰：阴股，足少阴经脉所循之处。大脉，大络也。夫血气始于先天足少阴肾，生于后天足阳明胃。刺中大脉，血出不止，则血气皆脱矣。是以刺跗上与阴股，误中大络而血不止者俱死，谓其生始之原绝也。愚按先辈注疏，皆谓阴股为脾脉，按《伤寒论》平脉篇曰：少阴脉不至，肾气微少，精血奔，气促迫，上入胸膈，宗气反聚，血结心下，阳气退下，热归阴股，与阴相动，令身不仁，此为尸厥。盖谓少阴之虚气奔逆于上，上之阳热，乘虚而下归于阴，与阴相搏，以致少阴之生气不出而为尸厥也。再按足少阴之脉，出于然谷上股内后廉，在足三阴之后，循足内之鱼腹股上，故曰阴股。卢良侯曰：上节首言刺跗上中大脉，血出不止，死，中以无刺大醉节间之，而此节复首提曰，刺阴股中大脉，血出不止，死。节文先后序次，皆有意存，俱当着眼。`】  

刺客主人，内陷中脉，为内漏，为聋。　　【`马莳曰：此言刺客主人而内陷中脉者，为内漏为耳聋也。客主人者，一名上关，足少阳胆经之穴，在耳上廉起骨，开口有空，手足少阳足阳明三脉之会。内陷者，刺太深也。刺太深以中其脉，则交脉破决，故为耳内之漏，及气不营而为聋也。`】  

【`张志聪曰：内陷中脉，谓客主人内之脉也。盖手足少阳之脉，盘错于耳前目侧浮浅之内，而又有陷中之深脉也。足少阳之脉，有从耳后入耳中者。手少阳之脉，亦有从耳后入耳中，出走耳前，过客主人，病则耳聋浑浑焞焞。此言刺客主人太过，则误中内陷交过之脉，而为耳内漏而聋也。　卢良侯曰：浮浅者为络脉，　深者为经脉，而经脉之内，又有深隧之大经，所取之脉，而内有交过之陷脉。是以刺跗上阴股太过，则中大经；刺客主人太过，则中交过之脉。当知经脉内又有经脉之交错也。`】  

刺膝髌，出液为跛。 【`跛，波上声。`】  

【`王冰曰：膝为筋府，筋会于中，液出筋干，故跛。`】  

【`马莳曰：此言刺膝髌而出液者，当为跛也。犊鼻在膝髌之下，则犊鼻两旁之上为膝髌也。刺之者出液，　则液出筋干，当为跛也。`】  

【`张志聪曰：髌，膝盖骨也。膝乃筋之会，液者所以灌筋濡空窍者也，液脱则筋无以濡养，屈伸不利而为跛矣。`】  

刺臂太阴脉，出血多，立死。  

【`王冰曰：臂太阴者，肺脉也。肺者主行荣卫阴阳，治节由之，血出多则荣卫绝，故立死也。`】  

【`马莳曰：此言刺肺脉而出血过多者，当立死也。臂太阴，即手太阴肺经之脉，按《灵枢》寒热病篇亦有臂太阴，以其脉行于臂，故既曰手，又曰臂也。`】  

【`张志聪曰：肺者主行荣卫阴阳，出血过多则荣卫不续，所以一息不运，则穹壤判矣。`】  

刺足少阴脉，重虚出血，为舌难以言。 【`重，平声。`】  

【`马莳曰：此言刺肾经而使之重虚出血者，当为喑也。足少阴肾经之脉，循喉咙，侠舌本，故肾既虚而刺之出血，则为重虚，其舌必难以言也。`】  

刺膺中陷中肺，为喘逆仰息。 【`首中，平声，下去声。`】  

【`马莳曰：此言刺膺中而误中其肺者，当为喘逆仰息也。刺膺中，误中肺经云门、中府，则肺气上泄，故为病喘急而逆，仰首而息也。`】  

【`张志聪曰：胸前之两旁，谓之膺，足阳明之俞在膺中，肺经之脉，亦循膺中之云门、中府而出。若刺膺中之脉，陷而入深，误中肺脉，则令人喘逆仰息，盖因无故而伤之也。`】  

【`卢良侯曰：此与客主人内陷中脉同义，盖谓经脉所循，有浅深而同道者也。`】  

刺肘中内陷，气归之，为不屈伸。 【`中，平声。`】  

【`王冰曰：肘中，谓肘屈折之中，天泽穴也。刺中陷脉，恶气归之，气固关节，故不屈伸也。`】  

【`张志聪曰：内陷者，不能泻出其邪，而致气归于内也。气不得出，则血不得散，故不能屈伸也。按《灵枢经》云：肺心有邪，其气留于两时；肝有邪，其气留于两腋；脾有邪，其气留于两髀；肾有邪，其气留于两腘。凡此八虚者，皆机关之室，真气之所过，血脉之所游，邪气恶血，故不可留住，留住则伤络脉，骨节机关不得屈伸而病挛也。`】  

【`杨君立曰：络脉者，所以濡筋骨，利关节者也。`】  

刺阴股下三寸，内陷，令人遗溺。  

【`王冰曰：股下三寸，肾之络也。冲脉与少阴之络，皆起于肾下，出于气街，并循于阴股，其上行者，出胞中，故刺陷脉则令人遗溺也。`】  

【`马莳曰：此言刺肝穴而误使内陷者，当遗溺也，阴股下三吋，肾经无穴，肝经有阴包穴，治遗溺，在膝上四寸，则正当股下三寸之处。又按脾经有箕门穴，亦治遗溺，其穴在鱼腹上越筋间，阴股内动脉应手，则当在肝脾两经，然又以肝经为长也。刺之而内陷其脉，则溺反不止矣。`】  

【`张志聪曰：阴股下三寸，足少阴之络也。夫刺之要，气至而有效。内陷者，气不至而反陷于内也。肾开窍于二阴，故令人遗溺。`】  

刺腋下胁间内陷，令人咳。 【`掖、腋同。`】  

【`王冰曰：掖下，肺脉也。肺之脉，从肺系横出腋下。真心脏脉直行者，从心系却上腋下。刺陷脉，则心肺俱动，故咳也。`】  

【`马莳曰：此言刺肺脉而误使内陷者，当为咳也。腋下当为天府穴，在腋下三寸，肺脉也。肺脉从肺系横出腋下，今刺之而内陷其脉，则当为咳也。`】  

刺少腹中膀胱，溺出，令人少腹满。　　【`王冰曰：胞气外泄，谷气归之，故少腹满也。少腹，谓脐下也。`】  

【`马莳曰：此言刺少腹而误中膀胱，则溺出而少腹满也。胞气外泄，膀胱虚胀，故溺出而少腹痛也。`】  

刺腨肠内陷，为肿。  

【`马莳曰：此言刺腨肠而误使内陷者，当为肿也。腨肠者，足鱼腹中承筋穴，俗云腿肚，系足太阳膀胱经。内陷则气泄，故为肿。铜人明堂俱禁针。张介宾曰：肉厚气深，不易行散，气反内陷，故为肿也。`】  

刺匡上陷骨中脉，为漏为盲。 【`匡，眶同。`】  

【`王冰曰：匡，目眶。骨中，目匡骨中也。匡骨中脉，目之系，肝之脉也。刺内陷则眼系绝，故为目漏目盲。`】  

【`张志聪曰：陷骨中脉，匡骨上之陷脉也。经曰，裹撷筋骨气血之精，而与脉并为系，刺脉而伤其目系，则泪流不上而为漏，视无所见而为盲。`】  

刺关节中，液出，不得屈伸。 【`中，平声。`】  

【`王冰曰：诸筋皆属于节，津液渗润之，液出则筋膜干，故不得屈伸也。`】  

【`张志聪曰：关节者，骨节交会之机关处也。液者，淖泽注于骨，骨属屈伸，故液脱者，骨肉屈伸不利。按以上要害之处，有误中而立死者，有刺之而计日死者，有为跛、为伛、为喑、为盲之痼疾者。行针之时，如临渊履冰，慎勿轻忽也。`】  

### 刺志论篇第五十三  

【`马莳曰：志者，记也。篇内言虚实之要，及泻实补虚之法，当记之不忘，故名篇。`】  

【`张志聪曰：夫志意者，所以御精神，收魂魄，适寒温，和喜怒者也。是以营卫调，志意和，则筋骨强健，腠理致密，精神专直，身不受邪。如形气谷气之相反，血脉虚实之变常，皆缘志意不和，以致邪气从之，故名之曰刺志论。　卢良侯曰：此篇帝问虚实之要，而伯所答者，皆为邪病所伤，盖邪实则正虚矣。然取邪气之浅深，在用志之专一，故曰刺志论。`】  

黄帝问曰：愿闻虚实之要。岐伯对曰：气实形实，气虚形虚，此其常也，反此者病。谷盛气盛，谷虚气虚，此其常也，反此者病。脉实血实，脉虚血虚，此其常也，反此者病。　　【`王冰曰：阴阳应象大论曰：形归气，由是故虚实同焉。反，谓不相合应，失常平之候也。形气相反，故病生。气谓脉气，形谓身形也。《灵枢经》曰：荣气之道，内谷为实，谷入于胃，气传与肺，精专者上行经隧，由是故谷气虚实，占必同焉。候不相应，则为病也。脉者血之腑，故虚实同焉。反不相应，则为病也。`】  

【`马莳曰：此言虚实之要，凡气与形，谷与气，脉与血，相称者为常，而相反者为病也。气者，人身之气也。形者，人之形体也。气实则形实，气虚则形虚，此其相称者为常，而相反则为病矣。然此气之虚实，必于脉而验之，但不可即谓气为脉也，观下文有血脉对举者可知。谷盛谷虚者，用谷有多少，而谷气斯有盛虚也。故谷多则气盛，谷虚则气虚，此其相称者为常，而相反则为病矣。此曰气者，即上文之所谓气也。脉要精微论谓：脉者血之腑。言血之多少，必聚于经脉之中，故脉实则血实，脉虚则血虚，此其相称者为常，而相反则为病矣。`】  

【`张志聪曰：形归气，气生形，形气之宜相应也。反此者，谓气盛身寒，气虚身热，皆为寒暑之所病。人受气于谷，谷入于胃，以传于肺，五脏六腑，皆以受气，清者为营，浊者为卫，是以谷之多少，与气之盛虚，宜相应也。反此者，谓谷入多而气少，谷不入而气多，亦为邪气之所致。脉者血之腑，故虚实之宜相应也。反此者，或因饮中热，或风气留于脉中，亦因病之所致也。`】  

帝曰：如何而反？岐伯曰：气盛身寒，此谓反也。气虚身热，此谓反也。谷入多而气少，此谓反也。谷不入而气多，此谓反也。脉盛血少，此谓反也。脉少血多，此谓反也。　　【`王冰曰：气虚为阳，气不足，阳气不足，当身寒，反身热者，脉当气盛，脉不盛而身热，证不相符，故谓反也。胃之所出者谷气，而布于经脉也。谷入于胃，脉道乃散，今谷入多而气少者，是胃气不散，故谓反也。若谷不入而气多，乃胃气外散，肺并之也。脉盛血少，脉少血多，皆谓反者，由经脉行气，络脉受血，经气入络，络受经气，候不相合，故皆反常也。`】  

【`马莳曰：此承上文而言相反为病者之有三也。气盛者身宜温，而今反寒；气虚者身宜清，而今反热；谷多者气宜多，而今反少；杀少者气宜少，而今反多，脉盛者血宜多，而今反少；脉小者血宜少，而今反多。此皆谓之相反也。气盛身寒，此谓反也。八字，乃旧本脱简，愚僭入之。`】  

【`张志聪曰：盛者，实也。少者，虚也。脉盛者，脉大也。脉少者，脉小也。`】  

气盛身寒，得之伤寒。气虚身热，得之伤暑。谷入多而气少者，得之有所脱血，湿居下也。谷入少而气多者，邪在胃及与肺也。脉小血多者，饮中热也。脉大血少者、脉有风气，水浆不入，此之谓也。　　【`王冰曰：寒伤形，故气盛身寒。热伤气，故气虚身热。脱血则血虚，血虚则气盛内郁，化成津液，流入下焦，故云湿居下也。胃气不足，肺气下流于胃中，故邪在胃，然肺气入胃，则肺气不自守，气不自守则邪气从之，故云邪在胃与肺也。饮，谓留饮也。饮留脾冑之中，则脾气溢。气溢则发热中，若风气盛满，则水浆不入于脉。`】  

【`马莳曰：此承上文而究以其所为相反者，由于邪气之所致也。气本盛矣，而身反寒，盖得之伤寒，惟寒伤形，故伤寒则身寒也。气本虚矣，而身反热，盖得之伤暑，惟热伤气，故伤暑则身热也。谷入多者，而气则反少，以其有所脱血，血去过多则气少也。又湿居下部，湿胜则经脉壅滞而气亦衰也。谷入少者而气则反多，以其邪在于胃，胃本多气多血，而邪气壅塞，斯气益多也。　又邪在于肺，而肺气喘满，斯气益多也。此所谓邪，凡风寒暑湿燥火皆是他。脉体本小，而血则反多，以其当热饮之时，而为热中，故血似满溢而为多也。脉体本大，而血则反少，以其外感于风气，而脉之所以为大，水浆不入，而血之所以为少，此皆反者为病之谓也。然则气盛身寒者，盛为伪实而寒为真虚。气虚身热者，虚为真虚而热为伪实。谷多气少者，多为伪实而少为真虚。谷少气多者，　少为真虚而多为伪实。脉小血多者，小为真虚而多为伪实。脉大血少者，大为伪实而少为真虚也。其为虚实之要者如此。`】  

【`张志聪曰：此申明形气虚实之相反者，为邪气之所伤也。气盛身热者，邪气实也。气虚身寒者，形气虚也。寒伤形，故气盛身寒。暑伤气，故气虚身热。夫肾为生气之原，胃为血气之海，谷入多而气反少者，得之有所脱血，湿居下也。盖脱血者，阴气下泄，湿居下则下焦受伤，以致生原亏损而气少，病不在上，故谷入多也。夫上焦主纳，中焦主化，邪在肺胃则不能纳化水谷，而谷入少矣。谷入少而反气多者，生气之原不伤也。此言气之发于下焦也。经云，水入于经，而血乃成。又曰，中焦之汁，奉心化赤而为血。热者，心火之气也，饮中热，则饮皆化赤而为血，故血多。脉中之气不盛，故脉小也。风气乘于脉中，故脉大。水浆不入，则血无所资生，故血少也。此言血之生于中焦也。　卢良侯曰：经云，浅深在志，远近若一。又曰，始浅刺，以去阳分之邪，再深刺之，以去阴分之邪。　张兆璜曰：邪气去则正气自复，泻实之中而有补虚在焉。`】  

夫实者，气入也；虚者，气出也。气实者，热也；气虚者，寒也。入实者，右手开针空也；入虚者，左手闭针空也。　　【`王冰曰：入为阳，出为阴，阴生于内，故出，阳生于外，故入。阳盛而阴内拒，故热，阴盛而阳外微，故寒。入实入虚者，言用针之补泻也。右手持针，左手掐穴如实者，右手开针空以泻之。虚者左手闭针，空以补之也。`】  

【`马莳曰：此言泻实补虚之有法也。夫所谓实者，邪气之入而实也，非真实也。所谓虚者，正气之出而虚也，乃真虚也。邪实者，其体必热，气虚者，其体必寒，寒热之间，虚实括矣。故虽有气盛身寒，其寒为邪，然终必热也。大凡用针之法，右手持针，左手掐穴，方其入针泻实之时，则左手掐穴，开针空以泻之，及其去针补虚之时，则左手闭穴，开针空以补之。先治伪实而后补真虚，此要法也。然则今之用药者，亦惟泻实补虚如针法耳，孰谓理之不可类推哉？`】  

【`张志聪曰：夫虚者，须其实气入则实矣；实者，须其虚气出则虚矣，此言气之开阖也。虚者补之，针下热则实矣；实者泻之，针下寒则虚矣，此言阴阳之气至也。开针空则气出，闭针空则气入，所谓补泻之时，与气开阖之相合也。`】  

【`张兆璜曰：开阖者，三阳之气发于下焦。营卫者，中焦水谷之所生也。用针取气在于营卫，而此篇独论气出下焦，血出中焦，候下焦所生之气，出入开阖以行补泻之法，又一法也。然三阳之气，发原于肾脏水腑，肾主藏志，故曰刺志论。`】  

### 针解篇第五十四  

【`马莳曰：按《灵枢》有九针十二原篇，而小针解篇，正所以解九针十二原篇之针法，此篇与小针解篇大同小异，故亦谓之针解篇。愚故以小针解篇之词参入而释之。`】  

黄帝问曰：愿闻九针之解，虚实之道。岐伯对曰：刺虚则实之者，针下热也，气实乃热也。满而泄之者，针下寒也，气虚乃寒也。菀陈则除之者，出恶血也。邪盛则虚之者，出针勿按。徐而疾则实者，徐出针而疾按之。疾而徐则虚者，疾出针而徐按之。言实与虚者，寒温气多少也。若有若无者，疾不可知也。察后与先者，知病先后也。为虚与实者，工勿失其法。若得若失者，离其法也。虚实之要，九针最妙者，为其各有所宜也。补泻之时者，与气开阖相合也。九针之名各不同形者，针穷其所当补泻也。刺实须其虚者，留针，阴气隆至，乃去针也。刺虚须其实者，阳气隆至，针下热乃去针也。经气已至，慎守勿失者，勿变更也。深浅在志者，知病之内外也。近远如一者，浅深其候等也。如临深渊者，不敢堕也。手如握虎者，欲其壮也。神无营于众物者，静志观病人，无左右视也。义无邪下者，欲端以正也。必正其神者，欲瞻病人目制其神，令气易行也。【`菀，音郁。为其各有之为，去声。`】  

【`王冰曰：邪者不正之目，非本经气，是则谓邪，非言鬼毒精邪之所胜也。出针勿按，穴俞且开，故得经虚邪气发泄也。疾按，谓针出穴已，速疾按之，则真气不泄，经脉气全，故徐而疾乃实也。徐按，谓针出穴已，徐缓按之，则邪气得泄，精气复固，故疾而徐乃虚也。寒温，谓经脉阴阳之气也。若无若有者，言其冥昧不可即而知也。夫不可即知，故若无；慧然神悟，故若有也。为虚与实者，经气已至，慎守勿失也。若得若失者，妄为补泻，离乱大经，误补实者，转令若得，误泻虚者，转令若失也。《针经》曰：无实实，无虚虚。此其诫也。九针最妙者，热在头身宜馋针，肉分气满宜员针，脉气虚少宜鍉针，泻热出血发泄固病宜锋针，破胀肿出脓血宜(金非)针，调阴阳去暴痹宜员利针，治经络中痛痹宜毫针，痹深居骨解腰脊节腠之间者宜长针，虚风舍于骨解皮肤之间宜大针，此之谓各有所宜也。气当时刻谓之开，已过末至谓之阖。时刻者然，水下一刻人气在太阳，水下二刻人气在少阳，水下三刻人气在阳明，水下四刻人气在阴分，水下不已，气行不已，如是则当刻者谓之开，过刻及未至者谓之阖也。谨候其气之所在而刺之，是谓逢时，此所谓补泻之时也。各不同形，谓长短锋颖不等。穷其补泻，谓各随其疗而用之也。阴气隆至乃去针，阳气隆至针下热乃去针者，言要以气至而有效也。变更，谓变更其法也。言得气至必宜谨守，无变其法以招损也。志一为意，志、意皆行针之用也。近远如一，言气虽近远不同，然其测候，皆以气至而有效也。神无营于众物者，目绝妄视，心专一务，则用之必中，无惑误也。必正其神者，检彼精神，令无散越，则气为神使，中外易调也。`】  

【`马莳曰：此详解针法之义也。《针经》有所谓刺虚则实之也，言气口虚而当补之也。补之者，即下文刺虚须其实，候其阳气隆至，针下既热，乃去针也，盖气实乃热，此补法也。其满而泄之者，言气口盛而当泻之也。泻之者，即下文刺实须其虚，候其阴气隆至，针下已寒凉，乃去针也，盖气虚乃寒也。菀陈则除之者，言络脉之中，血积而久者，去其血脉以出恶血也。邪盛则虚之者，言诸经邪气之盛者，皆泻其邪，出针之时，勿按其穴，令邪气之发泄也。此上皆泻法也。其徐而疾则实者，言得经气已久，乃徐出之，然针既出穴，则速按之，故人之正气不泄而实矣，此补法也。其疾而徐则虚者，言针既入穴，已至于经脉，即疾出之，然针既出穴，则徐按之，而人之邪气泄之而虚矣，此泻法也。言实与虚者，针下寒而气少者为虚，邪气已去也。针下热而气多者为实，正气已复也。若无若有者，其寒温多少，至疾而速，正恍惚于有无之间，真不可易知也。察后与先者，言知病之虚实先后，然后施以补泻之法也。为虚与实者，言医工实则虚之，虚则实之，有失补泻之法也。若得若失者，言医工自离其法，误施补泻，若有所得，其实若有所失也。夫虚实之要，九针最妙，为其各有所宜也。补泻之时者，言各经脉气之行，自手太阳以至厥阴者，昼夜共行五十度，其针入之后，若当其气来谓之开，可以迎而泻之，气过谓之阖，可以随而补之，针与气开阖相合也。九针之名，各不同形者，言九针之异，则当穷其以何针为补，以何针为泻也。刺实须其虚者，留针候其阴气隆至，针下寒，乃去其针也。刺虚须其实者，候其阳气隆至，针下热，乃去其针也。经气已至，慎守勿失者，言得各经之气已至，则当谨慎守之，无得更用他法治之也。深浅在志者，言病深则针深，病浅则针浅，分病之在内在外也。近远如一者，言或深或浅，气之近远不同，然其所候者，唯以气至为期，其候则如一不二也。如临深渊者，言候气已毕，补泻之法不敢少懈堕也。手如握虎者，言持针坚定，欲其壮勇也。神无营于众物者，医工之神也。静志观病人，无左右视之，以或纷驰己之神也。义无斜下者，言正指直针，欲端以正而无使偏斜也。必正其神者，病人之神也。欲瞻病人之目，制其神气，使之专一，令其气易行也。`】  

【`张志聪曰：按《针经》首篇，论九针虚实之法，而小针解有未尽之义，故帝复有此问焉。然此篇与小针解不同。小针解曰：徐而疾则实者，言徐内而疾出也。疾而徐则虚者，言疾内而徐出也。盖以针之出入，分疾徐也。本篇之所谓疾徐者，论出针之疾徐，按痏之疾徐也。故名之曰针解者，解小针解之末尽也。夫刺之微在迟速疾徐，而两经各尽其妙，所谓迎之随之，以意和之，针道始备。所谓若无若有者，言气之虚实，若有若无，当静守其气疾则不可知也。夫病有标本，先病为本，后病为标。治有取标而得者，有取本而得者，故当知病之先后，察其应后者后取之，应先者先取之。虚则实之，实则虚之，补泻之法，当守勿失。若有得若有失者，是失其法也。九针之用，如九针十二原篇之各有所宜也。气来谓之开，气去谓之阖，补泻之时，与气开阖相合。故曰，刺实者，刺其来也；刺虚者，刺其去也。九针之名有镵圆鍉利之殊分，九针之形有大小长短之不等，各尽其所当补泻之用而制之也。留针所以候气也，阴气隆至，针下寒也，阳气已退，实者虚矣。阳气隆至，针下热也，元气已复，虚者实矣。俱当候其气至而后乃可去针，针已得气，慎守而勿失，勿使其气有变更也。志者，心之所之也。病在外者宜刺浅，病在内者宜刺深，当属意痛者，知所取之处也。刺之或浅或深，虽有远近不同，然俱以得气为期，故其候相等无二也。行针之际，当谨慎之至。如临深渊然，惟恐堕也。持针如握虎，欲其坚定而不法也。尤贵守神定志，以观病人，以候其气，无左右视，以惑乱其神志焉。按小针解云：上守神者，守人之血气有余不足，可补泻也。此篇先论守己之神，以合彼之神，所谓神乎神，耳不闻，昭然独明，若风吹云。按以上诸节之上句，与九针篇相同，下句则与小针解各别，盖复解九针虚实之道，以补未尽之义。`】  

所谓三里者，下膝三寸也。所谓跗上者，举膝分易见也。巨虚者，蹺足胻独陷者。下廉者，陷下者也。【`易，去声。`】  

【`王冰曰：三里，穴名，正在膝下三寸，胻外两筋肉分间，极重按之，则足跗上动脉止矣，故曰举膝分易见。下廉穴，在胻外两筋间，独陷下者，则其处也。`】  

【`马莳曰：此言取穴之法也。三里，足阳明胃经穴。跗上者，即足阳明胃经冲阳穴，举膝，下三里而重按之，则冲阳动脉止矣。故曰，举其膝分则易见也。巨虚有巨虚上廉，又名上巨虚，在三里下三寸；有巨虚下廉，又名下巨虚，在上廉下三寸。蹺，足胻独陷者，取之蹺者举也。盖大骨之分有陷者，直路可以取此二穴也。故曰下廉者，陷下者也，言下廉则上廉可推矣。`】  

【`张志聪曰：自三里循上廉下廉，而至跗上冲阳之动脉，皆属足阳明胃经，独举此胃经而言者，言针之候气，候阳明所出之荣卫也。故《针经》曰：用针之类，在于调气，气积于胃，以通荣卫。又曰：胃者水谷气血之海也。海之所行云气者，天下也。胃之所出气血者，经隧也。经隧者，五脏六腑之大络也。迎而夺之而已矣。如迎夺太过，则反伤其性命。是取气在阳明，而绝命亦在阳明矣，故特举此以令民之勿犯也。`】  

【`卢良侯曰：先定足经而上合于手也。`】  

帝曰：余闻九针上应天地四时阴阳，愿闻其方，令可传于后世以为常也。岐伯曰：夫一天、二地、三人、四时、五音、六律、七星、八风、九野，身形亦应之，针各有所宜，故曰九针。人皮应天，人肉应地，人脉应人，人筋应时，人声应音，人阴阳合气应律，人齿面目应星，人出入气应风，人九窍三百六十五络应野。故一针皮，二针肉，三针脉，四针筋，五针骨，六针调阴阳，七针益精，八针除风，九针通九窍，除三百六十五节气，此之谓各有所主也。人心意应八风，人气应天，人发齿耳目五声应五音六律，人阴阳脉血气应地，人肝目应之九。　　【`王冰曰：筋应时者，坚固真定，时之象也。声应音者，备五音也。阴阳合气应律者，交会气通，相生无替，则律之象也。人面应七星者，所谓面有七孔应之也。九窍三百六十五络应野者，身形之外，野之象也。一镵针，二圆针，三鍉针，四锋针，五(金非)针，六圆利针，七毫针，八长针，九大针也。心意应八风者，动静不形，风之象也。气应天者，运行不息，天之象也。发齿生长，耳目清通，五声应同，故应五音及六律也。人阴阳有交会，生成脉血气，有虚盈盛衰，故应地也。肝气通目，木生数三。三而三之，则应之九也。`】  

【`马莳曰：此详人与天地相参，无非因九针之义而扩推之也。夫天为一、为阳、为奇也。地为二、为阴、为偶也。人为三，参天地而为三也。时有四，音有五，律有六，星有七，风有八，野有九，故象之而有九针者此也。不惟是也，人之皮应天，天复万物，而皮为身之庇也。人之肉应地，地以厚德载物，而肉则柔厚安静者象之也。人之脉应人，人有盛衰变易，而脉则虚实不常者象之也。人之筋应时，时候各有所司，而筋各有所分束者象之也。人之阴阳合气应六律，律有损益相生，而气则阴阳象之也。人有出入之气应风，风有往来，而气则象之也。人有九窍者，阳窍七，在面部；阴窍二，前阴后阴也，在下部。其九窍为统，而三百六十五络为之相摄者应野。盖野有九，而野之中，万物纷杂，其象相类也。故用九针以刺之者，亦所以合此九数耳。其一针皮，其二针肉，其三针脉，其四针筋，其五针骨，其六针之以调阴阳，其七针之以益精，其八针之以除风，其九针之以通九窍，除三百六十五节之邪气，此之谓各有所主也。不惟是也，人之心意应八风，八风不常，而心意之变化如之。人气应天，天道不息，而人气出入如之。人发齿耳目，共为六则应六律。人五声则应五音。人之阴阳十二经及脉血应地，盖地承载万物，而人身无乎不备，与之同象也。人肝目亦应之九，盖木生于三，三而三之则为九矣。`】  

【`张志聪曰：夫九针之应，已详悉于《针经》，此篇与《针经》之多有不同，后之学者，当合而参之，针道始备，斯为常法矣。夫一者天也，天者阳也，五脏之应天者肺，肺者五脏六腑之盖也，皮者肺之合也，人之阳也，故人皮以应天。二者地也，人之所以应上者脾也，脾合肉，故人肉应地。三者人也，人之所以成生者血脉也，故人脉应人。按此三者，与针经之理论相同，盖天地人三者不易之道也。四时之气，皆归始春，筋乃春阳甲木所生，故人筋应时。人之发声以备五音，故应音。合气者，六脏六腑阴阳相合而为六，以六气之相合而应六律也。七者，星也，人面有七窍以应七星。《灵枢经》曰：天有列星，人有牙齿。是也。人气之行于周身，犹风之徧于六合，故应风。阴阳应象论曰：地有九野，人有九窍。九野者，九州之分野，人之三百六十五络，犹地之百川流注，通会于九州之间也。一至五针，刺形层浅深之次序，人之声音，由肾所发，故五针骨也。阴阳二气，分为三阴三阳，故六针调阴阳气。阴精七损，故当益之。八风为邪，故当除之。节之交三百六十五会，络脉之渗灌诸节者也。故九窍节气闭者通之，实者除而去之，此之谓九针之各有所主也。夫圣人起天地之数也，一而九之，故以立九野。九而九之，九九八十一，以起黄钟数焉，盖以针应数也。是九针之道，一中有九，九九八十一以应律数，若谓一针在皮，六针调气，又不可与言针矣。发齿耳目共六，齿又为六六之数，而发之数不可数矣。律吕之数，推而广之，可千可万，而万之外不可数矣。此又反复言之者，谓天地人之相应，通变之无穷也。地有十二经水，人有十二经脉，水循地行，脉随气转，故应地。肝开窍于目，九窍之一也。一之九者，九而九之，九九八十一也。`】  

九窍三百六十五。  

【`张志聪曰：六节脏象论曰，天以六六之节以成一岁，人以九九制会，计人亦有三百六十五节以为天地久矣。是人之经脉有三百六十五穴，孙络有三百六十五穴，溪谷之分，亦有三百六十五穴，节之交亦有三百六十五会，皆外通于九窍，内本于九脏者也。`】  

人一以观动静天二以候五色七星应之以候发母泽五音一以候宫商角征羽六律有余不足应之二地一以候高下有余九野一节俞应之以候闭节三人变一分人候齿泄多血少十分角之变五分以候缓急六分不足三分寒关节第九分四时人寒温燥湿四时一应之以候相反一四方各作解。　　【`王冰曰：此一百二十四字，蠹简烂文，义理残缺，莫可寻究，而上古书，故且载之，以伫后之具本也。`】  

### 长刺节论篇第五十五  

【`马莳曰：篇内言刺家节要之法，惟长于此者，则虽不诊脉，而听病者之言，亦可以行针也，故名篇。`】  

【`张志聪曰：按此篇无问答之辞而曰论者，此伯承上章复补论刺节篇之未尽，而后人记之也，故曰长刺节论。`】  

刺家不诊，听病者言。  

【`马莳曰：此言刺家不能诊脉者，当审病者之言以刺之也。夫病形于脉，脉有虚实，则补泻可施。按《灵枢》九针十二原篇云：凡将用针，必先诊脉，视气之剧易，乃可以治也。但后世之士，既不能诊，又不详审病源，故神圣言此，为不能诊脉者设耳，非谓刺家不必诊脉也。观前后诸篇之言脉者可之矣。`】  

【`张志聪曰：按《针经》刺节论曰：刺有五节，一曰振埃，二曰发蒙，三曰去爪，四曰彻衣，五曰解惑。此刺之大约，针之极也，神明之类也。故曰，刺家不诊，谓用针之妙，神而明之，不待诊而后知之也。`】  

在头，头疾痛，为藏针之，刺至骨病已，上无伤骨肉及皮，皮者道也。　　【`王冰曰：藏犹深也，言深刺之也。`】  

【`马莳曰：此言刺头痛之法也。言头痛者，其病在脑，脑即骨也，乃深入其针，如藏物然，故曰为藏针之，直刺至骨，则病自已也。病所在骨已上，无伤骨上之肉及皮，盖皮乃经脉往来之道，不可伤也。`】  

【`张志聪曰：此阳气大逆，故疾痛在头也。藏，隐也，谓隐针而藏刺之也。盖头之皮肉最薄，易至于骨，故刺至骨而无伤骨，浅之而又无伤皮。盖皮者针之道路也，针必由皮而进，浅则伤之，深则伤骨，在浅深之间则伤肉，此言浅深在意，而头刺之更难也。能难其所难，则易其所易矣。按《灵枢》刺节篇首言阳气大逆，上满于胸中。盖阳气从胸膈而上升，或逆满于胸中，或上逆于巅顶。故曰：补《灵枢》之未尽，而以下诸病，大义相同。`】  

阴刺，入一旁四处，治寒热。深专者，刺大脏。迫脏刺背，背俞也，刺之迫脏。脏会，腹中寒热去而止。与刺之要，发针而浅出血。　　【`王冰曰：头有寒热，则用阴刺法治之。阴刺，谓卒刺之如此数也。深专者，刺大脏，言寒热病气深专攻中者，当刺五脏以拒之。渐近于脏，则刺背，五脏之俞也，刺之迫脏。脏会，言刺近于脏，乃脏气之会发也。腹中寒热去而止，言刺背俞者无问其数，要以寒热去乃止针。发针而浅出血，言与诸俞刺之则如此。`】  

【`马莳曰：此言治寒热之法也。凡腹中有寒热病者，则阳刺之，正入一，旁入四。若寒热病气深而且专，则病在五脏，当刺大脏以治之。惟其邪气迫脏，故刺五脏之俞在于背者，即肺俞、心俞、肝俞、脾俞、肾俞。盖五脏为大脏，而刺五俞，即所以刺大脏也。然刺之迫近于脏，以五俞为脏气之所会耳。刺之无问其数，必使腹中寒热去而止针，且刺之要，不宜出血太多，须发针而浅，少出其血耳。按《灵枢》官针篇云：五曰扬刺，扬刺者，正纳一，旁纳四而浮之，以治寒气之博大者也。本篇乃扬刺之法，则阴当作阳。`】  

【`张志聪曰：按《灵枢》官针篇曰：凡刺有十二节，以应十二经。五曰扬刺，扬刺者，正内一旁内四而浮之，以治寒气之浅者也。十曰阴刺，阴刺者，左右率刺之，以治寒厥，中寒厥，足踝后少阴也。今此篇以阴刺而取少阴之俞，用扬刺之法以治寒热之病，所谓寒与热争，能合而调之，又一法也。`】  

治腐肿者，刺腐上，视痈小大深浅刺。刺大者多血，小者深之，必端内针为故止。 【`内、汭同。`】  

【`马莳曰：此言刺腐肿之法也。腐肿，谓肿中肉腐败为脓血者。刺其腐上，痈小者则浅其针，大者则深其针。盖刺大者欲其多出血，故深刺之，刺小者不欲其多出血，故浅刺之也。但端纳其针，候病去复故则止针矣。小者深之之深，当作浅。`】  

【`张志聪曰：腐肿者，谓肿中肉腐故为脓血者。刺其腐上，当视其痈肿之大小而浅深之。腐肿之大者多脓血，浅刺之而脓血易出也。小者毒内陷而尚未外溃，故当深之，必端内针以取脓血，盖恐有坏良肉，为此故当端内其针，刺至血处而止。大刺节论曰，刺大者用锋针，刺小者用圆利针，与此论亦少有别。`】  

病在少腹有积，刺皮腯以下，至少腹而止，刺侠脊两旁四椎间，刺两髂髎、季胁肋间，导腹中气，热下已。【`腯，音突。髂，音格。髎，音醪。`】  

【`王冰曰：少腹积，谓寒热之气结积也。皮腯，谓脐下同身寸之五寸横约文。审刺而勿过深之。刺禁论曰：刺少腹中，膀胱溺出，令人少腹满。由此故不可深之矣。侠脊四椎之间，据经无俞，恐当云五椎间。五椎之下两旁，正心之俞，心应少腹，故当言椎间也。髂为腰骨，髎谓居髎，腰侧穴也。季胁肋间，当是刺季肋之间京门穴也。`】  

【`马莳曰：此言刺少腹有积者之法也。凡病在少腹有积者，刺皮腯以下至少腹而止，又刺四椎两旁间，乃手厥阴包心络之俞也。按脉要精微论，帝曰：诊得心脉而急，此为何病？病形何如？岐伯曰：病名心疝，少腹当有形，心为牡脏，小肠为之使，故曰少腹当有形也。由此则少腹有积，刺厥阴俞宜矣。髂为腰骨两髂。髎者，居髎穴也，系足少阳胆经。季胁肋间，章门穴也。引腹中之气，至有热气下行，则病已矣。盖热下则积散也。皮腯，原非穴名，愚意自少腹之皮肥厚以下，尽其少腹内取穴而止。王注谓皮腯在脐下同身寸之五寸，则是曲骨穴也。夫既曰曲骨，则当言为已上，不宜言已下也。今按曲骨虽治少腹胀满，但王注言已下，则可验其为强解也。全元起作皮髓，亦未为得。王注谓四椎旁无俞，欲以五椎旁心俞易之，盖不考厥阴俞，即为心包络之俞也。居髎在章门下八寸三分，果治腰引小腹痛。王注另以季胁肋间为章门穴，亦治小腹痛，亦系肝经，在脐上二寸开两旁各九寸。`】  

【`张志聪曰：此论刺少腹积之法也。腯，肌厚也，谓下至少腹间，视皮之肌厚处，即下针取之。盖腹内有积，则外见于皮间，故循于少腹之上，下至少腹而止，是其处也。侠脊两旁四椎间，乃膏肓穴处，肓之原在脐下也。髂为腰骨两髂髎季胁肋间，乃足少阳经脉之所循。盖少腹之积，邪在肝肾，故取少阳之经，导积热从针下而出也。`】  

病在少腹，腹痛，不得大小便，病名曰疝，得之寒。刺少腹两股间，刺腰髁骨间，刺而多之，尽炅病已。【`炅、炯同。`】  

【`王冰曰：厥阴之脉，环阴器，抵少腹。冲脉与少阴之络，皆起于肾下，出于气街，循阴股，其后行者，自少腹以下骨中央。女子入系廷孔，其络循阴器合篡间，绕篡后，别绕臀至少阴与巨阳中络者，合少阴上股内后廉，贯脊属肾。其男子循茎下至篡与女子等，故刺少腹及两股间，又刺腰髁骨间也。腰髁骨者，腰房侠脊平立陷者中，按之有骨处也。疝为寒生，故多刺之，少腹尽热，乃止针也。`】  

【`马莳曰：此言刺寒疝之法也。小腹间痛，而大小便皆难，其病名疝，得之寒气所致也。盖疝成于肝肾二经，肝经环阴器，抵少腹肾脉，上股内后廉，贯脊属肾，其气冲亦肾与冲脉之所经，故即少腹腰股髁骨间而多取其穴，候少腹尽热则病已矣。炅者，热也。`】  

【`张志聪曰：此厥阴寒疝之为病也。肝主疏泄，肝气逆，故不得大小便也。此为寒疝，故少腹痛而上连于腹也。少腹两股及腰踝骨间，为厥阴肝脉之所循，刺而多留之，俟其尽热而病自已。`】  

痛在筋，筋挛节痛不可以行，名曰筋痹。刺筋上，为故刺分肉间，不可中骨也。病起筋炅，病已止。【`中，去声。`】  

【`王冰曰：分，谓肉分间有筋维络处也。刺筋无伤骨，故不可中骨也。筋寒痹生，故得筋热，病已乃止。`】  

【`马莳曰：筋痹则筋挛节痛，而难以起行，刺筋之痛上，以复其旧。且筋在分肉之间，刺筋者，不可刺至骨而伤之也。若病已起，筋已热，则病已而可止针也。`】  

【`张志聪曰：此论刺筋痹之法也。诸筋皆属于节，故筋挛节痛。病在筋者，屈而不伸，故不可行也，名曰筋痹。痹者闭也，痛也。故者，因也，为因于筋，故当刺在筋。筋在分肉间而生于骨，故当从分肉内针而不可中骨也。筋舒而病起，筋热而病已，即当止其针。`】  

病在肌肤，肌肤尽痛，名曰肌痹，伤于寒湿。刺大分小分，多发针而深之，以热为故，无伤筋骨，伤筋骨，痈发若变。诸分尽热，病已止。　　【`王冰曰：大分，谓大肉之分；小分，谓小肉之分。《缄经》曰：病浅针深，内伤良肉，皮肤为痈。又曰：针太深则邪气反沉，病益甚。伤筋骨则针太深，故痈发若变也。热可消寒，故病已乃止。`】  

【`马莳曰：伤于寒湿，肌肤尽痛，故成肌痹。刺大肉、小肉之分，多发针于穴所而深刺之，候其气至而热，为复其旧，俱无至太深以伤筋骨，若伤之当发痈而有他变也。必得大小肉分尽热，则病已而可止针矣。`】  

【`张志聪曰：此论刺肌痹之法也。邪痹于肌，是以肌肤尽痛。此因伤于寒湿，盖寒胜为痛痹，湿胜为着痹也。宜刺大小分肉之间，分肉之间有三百六十五穴会，故当多发针而深取之。盖溪谷属骨，故当深之而又无伤于筋骨也。伤筋骨者，则痈发而若有所变矣。候其气至而诸分肉尽热，则病已而可以止针矣。按脉要精微篇帝曰：诸痈肿筋挛骨痛，此皆安生？岐伯曰：比寒气之肿，八风之变也。如刺伤筋骨，而筋骨肿痛，有若风寒之变，故曰痈发若变。`】  

病在骨，骨重不可举，骨髓酸痛，寒气至，名曰骨痹。深者刺无伤脉肉，为故其道大分小分。骨热病已止。　　【`王冰曰：骨痹刺无伤脉肉者何？自刺其气，通肉之大小分中也。`】  

【`马莳曰：骨重难举，髓中酸疼，而寒冷气至，致病成骨痹，此邪在骨，当深刺之，然无伤脉肉，为复其旧，其针路在大小分肉间，候至骨热，则病已而可止针也。`】  

【`张志聪曰：此论刺骨痹之法也。骨重难举，骨髓酸痛，而寒气至者，肾主骨而寒水主气也。病在骨，故当深刺之，以侯骨气，为因其针道在于大小分肉之间，故当从其道而无伤脉肉也。候骨气至而针下热，病即已而可止其针。`】  

病在诸阳脉，且寒且热，诸分且寒且热，名曰狂。刺之虚脉，视分尽热，病已止。　　【`马莳曰：此言刺狂病之法也。手足诸阳经之脉，及大小肉之分，发为寒热，是气乱为狂，刺之者当乘其脉之盛而泻之使虚，视诸分肉尽热，则病已而可止针也。`】  

【`张志聪曰：夫邪并于阳，则狂邪之中人，始于皮肤肌肉，留而不去，则入于经脉，在肌腠之阳邪，而入于阳脉，所谓重阳则狂矣。血气相乘，是以在阳脉分肉之间，俱且寒且热也。当先刺其脉，使在脉阳实之邪，已虚而复出于肌肉，视其分肉尽热，是邪从肌肉而外散矣。`】  

病初发，岁一发；不治，月一发；不治，月四五发，名曰癫病。刺诸分诸脉。其无寒者，以针调之，病已止。　　【`马莳曰：病有初得之者，或每岁一发，或每月一发，皆治之可愈。至每月四五次发者，名为癫病，先刺各经之分肉与脉，如不至于寒，则可以针补之，候病已可止针也。上文言病在诸阳脉为狂，则此当在诸阴脉为癫。上文言发寒热，是寒亦热极所致也。此曰无寒，则病在阴分，但寒而不热。若至于无寒，则为病已之兆，此乃阳经阴经之分，热与寒之异，曰狂曰癫之殊也。《难经》谓诸阳为狂，诸阴为癫者，以此。`】  

【`张志聪曰：此论刺癫疾之法也。盖以癫疾者，乃久逆之所生也，故有病初得而岁一发者，不亟治之，则月一发矣。又不治之，则一月四五发矣。当取诸分肉诸脉之有过者而刺之。夫重阴则癫，故当候其寒气外至，其无寒者以针调之。　卢良侯曰：寒者须其热，热者须其寒，候邪正阴阳之变易也。病在阳者候其热，病在热者候其寒，取邪气之外出也。此用针机变之妙，不可不知。`】  

病风且寒且热，炅汗出，一日数过，先刺诸分理络脉。汗出且寒且热。三日一刺，百日而已。　　【`马莳曰：此言刺风证之法也。凡病风发为寒热，热时汗出，一日数过，此即风论之所谓寒热证也。先刺诸经分肉腠理络脉。其汗随出，仍发寒热，但须三日一刺，至百日而病可已矣。`】  

【`张志聪曰：风之伤人也，或为寒热，腠理开则洒然寒，闭则热而闷，故且寒且热也。如热时汗出，一日数过者，先刺诸分理络脉。如汗出而且寒且热，是寒热之邪，将与汗共并而出，故当三日一刺，至百日而病已矣。盖病而汗出者，因邪气相搏而汗出也。刺而汗出者，取汗而邪出也。`】  

病大风，骨节重，须眉堕，名曰大风。刺肌肉，为故汗出百日；刺骨髓，汗出百日。凡二百日，须眉生而止针。　　【`王冰曰：刺肌肉，为故汗出百日者，泄卫气之怫热也。刺骨髓汗出百日者，泄荣气之怫热也。二百日须眉生而止针者，怫热屏退，阴气内复，故多汗出须眉生也。`】  

【`马莳曰：此言刺大风证之法也。病大风者，即风论及《灵枢》四时气篇皆谓之疠也。其骨节重，须眉堕，当刺其肌肉以复其旧。但刺肌肉以出其汗者百日，又刺骨髓以出其汗者亦百日。凡二百日，则须眉生而可止针矣。`】  

【`张志聪曰：大风从肌肉而直伤于骨髓，故骨节重在肌肉，而伤冲任之血气，故须眉堕也。因邪从肌肉而入，故当先刺肌肉，取汗出而至百日，复刺骨髓，取汗出而亦至百日。凡二百日，俟须眉生而止针。夫风之在分理络脉，而为寒热病者，百日而已。大风而深入骨髓者，倍已。盖百日者。气数之大周也。`】  

【`卢良侯曰：刺骨无伤髓，今疠毒入深，而刺髓百日，不致销铄，所谓有故无殒，在知病外内之不惑也。此与风论之疠疡，因证少有差别。`】  
