---
title: 痘疹门3
index: true
icon: editor
order: 269
category:
  - 医藏
  - 古今图书集成 博物汇编 艺术典 医部全录
  - 痘疹门
tag:
  - 陈梦雷
  - 清
---

## 卷四百七十三  

痘疹门  

### 博集稀痘方论【`明 郭子章`】  

***未生***  

魏氏曰：痘者豆也，象其形而名之也，顺其形则顺，逆其形则逆，以见前人命名之义有在矣。盖痘之为证，根于精血之初，而成于淫火之后，男女交媾，无欲不行，无火不动，欲因火生，火因欲炽，精行血就，何莫非火之所为？且二五妙合，精血镕洽而成脏腑皮毛筋骨之形。夫形既成而火即已中乎众体，无象无臭，人可得而测耶？毒中必发，俟其时耳。俟时而发，必假气血，有如真金杂铜，须借火之煅炼，斯其铜可出。故胎毒非气弗领，非血弗载，使气不盛则何能逐其毒？血不荣则何能任其毒？气血运用领载之功不前，又恶乎能解？以此观彼，岂不明甚矣乎！又若痘有稀稠，乃受火有浅深之故，而其吉凶生死，亦皆于此分焉。或遇天行时气，击动而发者何也？天地之沴气与人身之遗毒同一橐钥，相感而动，如水流湿、火就燥、云从龙、风从虎之义，而又人之真气与客气不容并立故也。予尝愍其克害生灵，非天之设，非火之罪，诚父母之过也，明者鉴之！  

蔡氏曰：小儿在母腹中，其母罔知禁忌，或好食辛辣之物，或恣意淫欲，以此蕴毒，流注小儿经络，他日发为痘疹，职此之由。  

《指掌图》曰：夫婴儿在胎，禀阴阳五行之气，以生脏腑百骸，气血筋脉，其形虽具，肌体未实骨格未成，阳气既足，阴血未全，所以不可太饱暖以消其阴，此丹溪先生之大戒也。然儿在腹中，必藉母气血所养，故母热子热，母寒子寒，母惊子惊，母弱子弱，所以有胎热、胎寒、胎惊、胎弱之证。  

方广附《丹溪心法》曰：广按疮疹之源，盖由母妊娠之时，饮食煎炒、炙煿、厚味、醇酒，儿在腹中浸溃，食母血秽，蕴而成毒，伏于五脏之间，及生之后，或因外感风寒，内伤生冷，跌扑惊恐，时气流行，触动郁火，发于肌肤之间。心脏之毒为斑，肺脏之毒为疹，肝脏之毒为水泡疮，脾脏之毒为脓泡疮。小儿禀厚毒少气血调匀，表里充实，则易发易靥；苟或禀弱毒胜，表里虚，气血弱，必须医药调治，庶几有生。  

拙者曰：前者之论，犹是古人胎教遗意，婴孩之殇疹，痘最厉，父母罹此，孰不痛悼？顾达者委命，愚者尤神，孽自己作，谁则知之？彼笄黛者流，目不辨书，责在人父。父为母诵说，母为儿保练，庶几培根清源之助。余闻妇有身者，别寝处，淡饮食，谨视听，娩而男女端正，聪慧坚强健固，微独省胎毒，免痘厉已也，故与其痛悼于后，孰若谨严于初！  

***初生***  

蔡氏曰：儿在母腹，饥则食血，渴则饮血，当其降生，口中尚有恶血，啼声一发，随吸而下，复归命门胞中，僻于一隅，伏而不发，直至因内伤乳食湿热之气，下流合于肾中，二火交攻，致荣气不从，逆于内理，恶血乃发诸疹痘也。  

又曰：小儿在胎时，每月食血饼一个，临生时，或有在口中食未尽者，当于啼声未出之先，用绵包指入口拭净，斯免咽入流毒之患。但是仓卒之际，鲜有不咽入者。访之收生老妪，间有取出血饼。有胎死畜类，常有血饼，假彼验此，信为不诬。  

《指掌图》曰：初生未啼之时，口中尚有恶汁，急令拭去，更用甘草黄连汤、朱砂蜜频与之，以解五脏秽毒，不惟无惊热之患，抑免痘疹之患。月里常令啼哭，则胎中所受热毒从而散之，胎中惊气得而解之。  

丹溪曰：小儿初生，未经食乳，急取甘草一寸，火上炙熟，细切，置地上，出火毒一时许，用水一小盏，熬去二分之一，去滓，用新绵蘸，滴儿口中，令咽尽，须臾吐出及瘀血，方与乳食，年长智睿无病。  

蔡氏曰：初生时宜服甘草汤，甘草一寸许，微炙去皮，用水三蚬壳，煎至一壳，以绵包指渗药与儿啖之，随吐秽液一二口，免将来流毒之害。芜湖阴氏传方，与蔡微异。阴云：小儿初生时，预煎甘草汤，以绢裹指拭口净，即灌药一匙；淮生地黄五钱，好朱砂三分，当归身三钱，以绢包指，用清水一锺，文火煎成膏，初生时服，开乳后服则不验矣。  

拙者曰：初生未啼，拭去恶汁，未乳先饮以药，此稀痘第一义。顾仓卒之时，谁暇及此？是在为人父者，定志预药以备之耳。或曰：男儿堕地，啼声旋出，然亦间有未尽然者，蚤计之可也。  

蔡氏曰：初浴时，用猪胆一枚入汤，主不生疮疾。一二朝，淡豆豉用一二枚，研极细，抹入儿口，以乳啖之。能利脐屎，其毒自消。  

又取儿生脐带脱落置新瓦上，用炭火四围烧烟将尽，瓦盏盖地上存性研末；预将透明朱砂细末水飞，若脐带重五分，朱砂末二分半；以生地黄、当归身煎浓汁一二蚬壳，调和前两味，抹儿上腭间，及母乳头上，一日之内用尽，次日大便秽垢，终身无疮疹诸疾，此十分妙法也。  

拙者曰：儿方堕地药之，甫脱脐药之，自庸俗论，似若迂缓，且无病投药，世多忌戒，而不知泄毒稀痘，此其最紧要处。舍此不图，而从事于后药，盖童牛之牿，与豮豕之牙也，有间矣。  

***避地***  

拙者曰：痘疮，胎中之毒气也。乡邻痘疮盛发，天地之沴气也。天地之沴气，与胎中之毒气相触而成痘，故一儿痘，百儿随之，气为之也。重则俱重，沴气厉也；轻则俱轻，沴气未甚厉也。时证方重而独轻者胎毒轻也，时证方轻而独重者胎毒重也。若天行不正，沴气为厉，儿未出痘者，可避之五六里外，气不相触，痘恶乎发？吾乡都谏曾前川先生，艰于子息，晚得儿女，恐为痘虐，一遇痘发，东西遁避，今其子女年四十余，俱未出痘，然业已不复避矣。嗟夫！吉则趋，凶则避，圣人与民同患。水能溺人，没者死焉；虎能咥人，撩者伤焉。彼土处而市居者亡恙也。昧昧者曰：是数也，不可逃也，则坐以待其毙已矣。  

***备论***  

仁斋《直指》曰：疮疹之论，秦汉以来其详可得闻也。粤自扁鹊仓公作古，以为婴孩汤散，当先和节阴阳，调治荣卫，方利脏腑，即热气渐解，而董汲、张涣、初虞世、栖真子诸医，每曰：疮疹证候初觉，即疏利之，以宣其毒。又曰：已出者不可疏利，疮出已定，却用利之。余窃惑焉。盖尝深索古书之意，见其谆复持重，不直曰利脏腑，而必以和阴阳调营卫先之，则知古人所谓利者，畅达流行之谓，而非勇决峻下者比也。如曰已患之后，俗多禁饵，大小便不通，不能调汤药以和脏腑，遂停败热于其间。是古人之利大小便，不过调剂以和之而已。如日已出者，可服平和汤药，疗其肝脏，解其败热，以防热毒攻眼，是其解热又曷尝不用平和之剂乎？然则破诸家似是之非，开后世未明之惑，惟钱氏《直诀》、朱氏《活人书》，其说为甚正。钱氏疗疮疹证候，惟用温凉药治之，不可妄下及妄攻发。朱氏曰：疮疹已发未发，俱不可攻击，此为大戒。又曰：疮疹首尾皆不可下，辄用利药，即毒气入里杀人。以此观之，疮疹证状，虽与伤寒相似，而疮疹治法，实与伤寒不同。伤寒所传，从表入里，疮疹所发，从里出表。盖毒根于里，若下之，则内气一虚，毒不能出而返入焉，由是土不胜水，黑陷者有之；毒发于表，若汗之，则营卫一虚，重令洞泄，转增疮烂，由是风邪乘间变证者有之。汗下二说，古人所深戒也。调解之法将何如？曰：活血调气，安表和中，轻清消毒，温凉之剂二者得兼而已。温如当归、黄芪、木香辈，凉如前胡、干葛、升麻辈，佐之以川芎、芍药、枳壳、桔梗、羌活、木通、紫草、甘草之属，则可以调适矣。  

丹溪曰：凡热不可骤遏，但轻解之；若无热，则疮又不能发也。  

小儿凡觉自热，证似伤寒，若未经疮痘，疑似未明，且先与惺惺散、参苏饮或人参羌活散，热甚则与升麻葛根汤、人参败毒散。若一见红点，便忌葛根汤，恐发得表虚也。  

凡痘疮初欲出时，身发热，鼻尖冷，呵欠咳嗽，面赤，方是痘出之候，便宜服升麻葛根汤加山楂、大力子，其疮稀疏而易愈。  

凡痘发热未出时，便以恶实子为末，蜜调，贴顖门上，免有患眼之疾。  

凡初出之际，须看胸前，若稠密，急宜消毒饮加山楂、黄芩酒洗、紫草；减食，加人参。  

初出之时色白者，便大补气血，参、朮、芪、芎、升麻、葛根、甘草、木香、丁香、酒洗当归、白芍药；若大便泻，加诃子、肉豆蔻。  

初起时自汗不妨，盖湿热熏蒸而然故也。出不快者，加味四圣散、紫草饮子、紫草木香汤、紫草木通汤，或快斑散、丝瓜汤。  

出太甚者，人参败毒散、犀角地黄汤。  

《婴童百问》曰：痘疹证初感未出而发热者，扁鹊油剂法治之，则出痘疹甚稀，或即消解而疮疹不发者有之，自然解散而安泰矣。  

蔡氏曰：初觉发热之时，以黄蘗膏敷于面，白芥菜子敷于足，干胭脂涂其目，清香油润其脊，此皆思患预防之法也。已上药俱可用，俗用铜镜照面目者，欲取凉气以散热血也。又有抱儿观井，投菉豆七枚者，亦取其极视，以受水气之凉故也。  

蔡氏《疏利论》曰：痘疮之热，与诸热不同，又须审其势之轻重：重则发散之，服朱砂散、升麻汤、参苏饮、惺惺饮之类；轻则疏利之，服紫草散、五苓散之类。首尾俱不可汗下，二说古人之所深戒也。  

始出之时，壮热无度，其疮隐隐在皮肤，腹内疼痛不止，此是一团阳火击搏于内，无由发泄也，用五苓散导心火，或用四物汤加酒芩连，其出自易。若本来稀少，热不壮盛，非惟不可疏利，亦不可发散，不知所谨，则操戈入室，其祸自生矣。  

痘疹始发热之时，若壮盛，则用五苓散以疏利之，甚则用酒芩连以解之；少缓则用升麻汤以发散之。悞用其药，不斑烂则虚脱，可不谨哉！  

拙者曰：初热时痘已萌芽矣，而犹具载方论者，其热尚微，其毒可解，故扁鹊油剂，曰以止痘也；丹溪升麻汤，曰欲其疏也。则犹稀痘之旨也。《易》曰：几者动之微，吉之先见者也。微处着力，恶乎不吉？  

***避忌方***  

魏氏曰：戒烧香烟避秽。痘出之际，有等俗会用杂香柴烧烟避秽，殊不知烟气满室朦胧，大人难以当之，小儿焉能受乎？触伤肺气，惹儿咳嗽，反为害也。戒之，戒之！只可以枣微微烧之，盖痘本属于脾土，以其枣气和脾土也。  

拙者曰：门户不谨不免寒邪之伤，房事不禁必受闷乱之毒，为之父母者，固不可以不慎矣。若月经狐臭，设在其母，幼子时刻不可离，将何如哉？必尝加澡雪，每易新衣，不使其气侵肤，庶几可也。烧芸檀等类者，荣卫得香而运行故也。苍朮、小枣，又愈于芸檀，只此二味足矣。以胡荽酒喷之，挂于围幕，以除秽气。浸醋炭，一以辟除外邪，一以接儿不足之气。有以水代醋，恐其气侵人者，殊不知醋亦能运行气血也。近日有用新砖烧红浸水醋者，亦为近理。  

***禁忌法***  

生人往来，秽气相触，犯房室，醉气冲，詈骂呼怒，妇人经水，房内炙煿，对梳头，对搔痒，感冒风寒，房内大热，乳食过节，食蜜、食红柿，扫地。  

常和暖，节饮食，调理得宜。勿屠宰，勿饮食歌乐，勿煎炒炙煿，勿对面荒语，勿烧烟气相触，勿嘻笑，勿僧道师巫入房内相见行法，此辈罕有存心为念，荤酒色欲者多，故反被厌耳。戒之，戒之！勿用少年妇人入房，恐苟合者，恐经水者，故不净者也。新砖三块烧热，常用清水于房门外渍可也。  

拙者曰：公论避忌之方详矣。世知用醋炙炭，焉知接儿不足之气？世知烧枣，焉知以和脾土？此尤是妙解语。馆不辟除，贵人不舍，况儿痘方出，神气外耗，尤为至宝至贵者乎？故曰：不洁则神不处。  

***丹溪验轻重法***  

轻者作三次出，大小不一等，头面稀少，眼中无，根窠红肥满光泽。  

重者一齐并出，如蚕种稠密，渴泻灰白色，头温足冷，身温腹胀。  

轻变重：犯房事，不忌口，先曾泻，饮冷水，饵凉药。  

重变轻：避风寒，常和暖，大便稠。  

拙者曰：证有轻重，较然矣！戒之则重者轻，不戒则轻者重。为人父母不幸，儿童亡可如何？奈何今本轻者重乎，则不戒之过也，戒之哉！戒之哉！  

***痘疹辨***  

拙者曰：疹与痘二证也，其证异，其治之之方亦异。世之庸医，既未之辨，而诸儒著书亦混焉无别，其为儿贼，何可胜言！如《婴童百问》第九十九问问麻证水痘，第一百问问疮疹。夫疹即麻也，在江北名疹，在江南名麻，在南京又名沙子，一病而两问可乎？且业已问疮疹矣，而论与方俱治痘证，不一及疹，岂以治痘者亦可治疹乎？其谬甚矣！陈文中疮疹混同立论，方广驳之曰：夫痘疹出于脾，其间有热燥者，有寒热者；而斑疹出于心肺，心肺属阳，多是风热兼痰而作。陈氏同论，岂不悞哉！《百问》秘书也，文中名医也，而犹若是，他书可知矣。《博爱心鉴》专论痘而未及疹，惜其未备。仁斋《直指》论治痘而名疮疹，惜其未辨。《丹溪心法》斑疹痘疮，各立病目，亦既明晰，顾以痘疮属小儿，而以斑疹属大方。其实小儿出疹者十八九也，惜其未详。余未知医，以意论之：疹小痘大，疹轻痘重。疹宜汗宜表，而痘始终不可汗表；疹宜清宜凉，而痘不可一于清凉，何可比言之哉？近盱眙蔡氏有斑疹、水痘、大痘一论，详备明着，发千古所未发。余方疑诸书，偶得是论，涣然怡然，因为着疹痘辨而并录其论。  

### 医方考【`明 吴昆`】  

***痘叙***  

小儿壮热，呵欠顿闷，时发惊悸，或吐或泻，手足时冷，面颊腮赤，嗽嚏者，为痘证也。盖痘出于五脏，由内达外，是以各显其证：呵欠顿闷，肝之证也；时发惊悸，心之证也；或吐或泻，手足时冷者，脾之证也；颊赤嗽嚏，肺之证也。钱氏谓独有肾脏无证，此大不然，若腰痛喜寐，则肾之证也。五脏之证尽显然者，其痘必多；但显一二证者，其痘必少。魏氏以痘本于淫火，其言高出前古，虽其主方近于执一，然录古人一十四方，则示人以变通也可知矣。今世之医，率以是短之。使诸子者并作于九原，昆遇魏氏，则北面而师之，遇钱陈则肩随而已。所以然者，二子之资不及魏也。兹考群方，则以百家而出入之，初不拘拘于三子矣。  

***三四日前诸方***  

小儿初间发热壮盛，为风寒，为痘疹，莫能的辨，升麻葛根汤稳当，宜主用之。夫表热壮盛，此邪实于表也。经曰：轻可以去实，故用升麻、葛根以疏表，甘草佐之可以和在表之气，芍药佐之可以和在表之荣，去其实邪，和其营卫，风寒则解，痘疹则出，诚初间之良剂也。如至四五日痘中夹疹者，亦此方主之。疹散，只依常法治痘。  

风寒壮热，体重头痛，痰嗽壅盛者，参苏饮主之。夫风寒客于外，故用紫苏、干葛以发表；痰嗽壅于内，故用半夏、前胡、桔梗、陈皮、茯苓以安里；邪去之后，中外必虚，人参、甘草，急固其虚。此则表和而痘易出，里和而气不虚，表里无失，斯良剂矣。  

天寒腠密，表热壮盛者，麻黄汤主之。夫解表之药有三品：辛凉、辛温、辛热也。夏月表气易泄，宜用辛凉；春秋表气平调，宜用辛温。若天寒之时，表气闭密，辛凉辛温不能解散，故以麻黄、桂枝之辛热者以主之，亦各当其可而已。佐以杏仁，利其气也；佐以甘草，和其气也。  

发热之初，未明是痘，形体怯弱者，惺惺散主之。夫人参、白朮、茯苓、甘草，防其虚也；细辛、桔梗，所以疏其阳；天花粉、白芍药，所以和其阴。  

风热惊搐者，以加味红绵散调抱龙丸。夫痘之出也，自内达外，心热则惊，肝热则搐，所以搐者风也，所以惊者热也。是方也，麻黄、荆芥、薄荷、天麻、全蝎、蝉蜕，所以消风解热；乃紫草者，所以解毒发痘而活血也。  

痘前发惊者，抱龙丸主之。夫明者可以安神，故用琥珀、珍珠；重者可以去怯，故用辰砂、金箔；气窜可以利窍，故用雄黄、沉、檀、木、麝；甘温可以固元，故用人参；辛燥可使开痰，故用南星；寒凉可使清热，故用竺黄。  

痘出见点未尽者，羌活透肌汤主之。夫表气未疏，则出有不尽，故用羌活、柴胡、前胡、川芎以疏表里；气未利则出有不速，故用半夏、茯苓、陈皮、甘草、桔梗以调里；当归活表里之血，山楂消表里之滞，血活滞消，则痘之出也易易矣。  

气弱痘出不尽者，透肌散主之。夫人参、甘草能益气而补中，紫草、木通能透肌而起痘，升麻、蝉蜕能退热而消风，乃芍药者所以调阴气而和营卫也。  

咽喉肿痛者，甘桔汤主之。夫甘草之甘，泻实火而补虚火；桔梗之苦，清喉热而泻气热。  

咽喉肿痛，膈上热盛者，消毒饮主之。夫牛蒡子疏喉中风壅之痰，荆芥穗清膈间风壅之热，生甘草缓喉中风壅之气，乃防风者散诸风不去之邪也。  

痰嗽风热声哑喉痛者，加味如圣散主之。夫牛蒡子、麦门冬疗风痰而清肺热，荆芥、防风散风邪而升郁热，甘草、桔梗、黄芩利咽喉而清气热，犀角、黑参凉心膈而疗结热，热去则金清，金清则声哑瘥矣。  

痘已出未出，热壅不快，并宜服紫草化毒汤。夫紫草活窍利血化毒，陈皮快膈消痰利气，升麻消风发散疮痍，甘草补虚和中解热，木通之加为导热邪由溺而泄尔。  

痘中夹斑之轻者，前胡化斑散主之。夫斑之淡红色者，斑之轻也。治痘中之斑，与伤寒杂证不同。伤寒之斑宜主寒凉；痘中之斑，寒之则血凝而痘不起。杂证之斑，间用温补；痘中之斑，补之则血溢而斑愈盛。此方用酒红花、当归、赤芍药，所以活斑中之血；前胡、白芷、陈皮、荆芥，所以利表里之气；乃胡荽子、甘草节、酒郁金，皆所以散滞气尔。此其为药利营调卫，不寒不热，诚得治痘斑之理也。师云：斑证之原，由初间不能清热解毒；若能于初间清热解毒，胡然有斑？  

痘中有赤黑斑，狂言烦躁者，再造丸主之。夫原是实热之证，失于清热化毒，则令痘中夹斑；治之失道，则热益盛而斑赤黑矣。若以手按之血散者可治。是方也，生玳瑁能解毒而化斑，蜈蚣能从毒而化毒，水蛭能散瘀而破血，片脑能化气而利窍，麻黄能透肌而逵表，和之以猪尾血，取其动而不滞尔。  

里热壅盛者，黄连解毒汤主之。夫无热固不化毒，热壅则毒亦不化。故用黄连泻心火，黄芩泻肺肝之火，黄蘗泻肾火，栀子泻上下之火。无他证而惟热壅，故用药亦精专焉。  

里热渴甚者，人参白虎汤主之。夫石膏清胃热，骨清则不渴；人参、知母、甘草、桔梗化气而生津液，液生则渴自止。  

里热小便黄赤，神气不清者，辰砂益元散主之。夫滑石清利六腑，甘草解热调中，辰砂安神去怯。  

小便黄赤，口干烦渴者，加味导赤散主之。夫内热故用生地黄；小便黄赤，故导以木通、竹叶、灯心；口干烦渴，故润以人参、麦冬、甘草，乃气化而津液自生也。  

小便秘濇者，七正散主之。夫治痘而必欲利小便者，水循其道而后地平天成故也。是方也，车前能滑窍，赤茯苓能渗热，木通能通滞，山栀能泻火，甘草梢能通茎，扁蓄能利水，胆草能利热。七物者，导其热邪，正其中气，故曰七正。  

实热内壅，腹胀秘结，痘不能出者，四顺清凉饮主之。夫痘以热而出，固不能以无热。若实热内壅，腹胀便秘，则三焦之气不化而痘不能出，故用大黄通其滞，当归活其血，芍药养其阴，甘草调其胃。通利之后，表里气血皆承顺矣，故曰四顺。  

形质虚弱，而大便秘结，不堪下者，用蜜熬，滴水成珠，捻作枣子状，鸡翎为心，少粘皂角末，纳入谷道中，病人以手急抱即出之，便随通矣。此以正气怯弱，不堪攻下故尔。  

***五六日间方药***  

痘中气血凝滞者，活血散主之。夫气贵利而不贵滞，血贵活而不贵凝。木香、川芎调其气滞，芍药、归尾、紫草、红花、血竭理其血凝。  

痘证血热枯濇者，退火回生散主之。夫火炎则水干，是故枯濇。用滑石、辰砂导去其热，此灶底抽薪之意；入冰片者，欲其速达而无壅滞也。  

诸见血、失血、血热者，犀角地黄汤主之。夫心主血，生地黄所以凉心血；肝纳血，白芍药所以和肝血；火能载血，牡丹皮所以去血中之火；热能行血，生犀角所以解诸经之热。  

痘而水泡者，白朮茯苓泽泻汤主之。夫中有实热，膈有停水，湿热外行，初则痘色晶亮，顷则痘皆水泡矣。此乃水不能润下，灶底燃薪，釜中发泡之义。是方也，白朮甘而燥，能益土以防水；茯苓甘而淡，能益土以防决；泽泻咸而润，能润下而利水，水利湿消而泡自瘥矣。  

中气虚弱，痘不起胀者，补中益气汤主之。《难经》曰：气主呴之，故气者嘘长万物者也。痘不起胀，气之弱也可知矣，故用人参、黄芪、白朮、甘草以补气，用柴胡、升麻以升阳，有当归可以活其荣，陈皮可以利其气。  

气虚陷顶者，保元汤主之。夫气者，长养万物者也。气盛则物壮，气弱则物衰，故痘疮陷顶者，责之气虚也。魏桂嵓自论云：人参益内，甘草和中；实表宜用黄芪，助阳须凭官桂。前三味得三才之道体，后一味扶一命之颠危。  

痘根淡血弱者，四物汤主之。夫痘至五六日气尊血附之时，痘根淡者为血弱，故用当归活血，川芎行血，熟地补血，芍药敛血。  

血热壅滞者，用当归活血汤活血凉血。夫色紫为血热，色枯为血滞，热者凉之，枯者泽之，调血之道也。是方也，生地黄凉血之品也，当归、川芎、赤芍药、红花、紫草活血之品也。凉者性寒，活者质润，利气而已。  

表虚里实气血皆弱者，内托散主之。夫在表者，痘顶灰陷为气虚，痘根色淡为血虚，若息重气粗则为里实。气虚故用人参、黄芪、甘草；血虚故用当归、芍药、川芎。然防风、白芷、肉桂，能引诸药自内而托之于外；木香、桔梗、厚朴，能调壅实以归于和。又加减法：红紫黑陷属热毒者，去桂加紫草、红花、黄芩；淡白灰陷属虚寒者，加丁香温里，肉桂温表；当贯脓而不贯脓者，倍参、芪、当归、糯米煎熟，入人乳好酒。  

气体虚弱，痘证虽顺，八珍汤主之。夫医贵未然之防。痘证虽顺，若气体虚弱不补，恐有后失，故用人参、白朮、茯苓、甘草以补气，当归、川芎、芍药、地黄以养血。  

五日六日间黑陷者，独圣散主之。夫黑陷，危证也。黑者，秽恶触之而变其色也；陷者，正气下陷不能起胀也。穿山甲、麝香，膻腥秽恶之属也，何以用之？盖痘之为物，外触秽恶则向里而陷，内触秽恶则向外而凸，原其血气虚怯，故令如此。人牙散亦是此意。  

有痘疔痘母者，用针挑破，以此挑疔散少许着之。夫痘疔之色有二：紫疔白疔也。痘疔之见有三：先疔见在面，次疔见在腹，后疔见在足也。是方也，紫草解毒利窍，雄黄解毒利气，巴豆化毒拔疔，乃挑疔之捷剂也。  

所谓痘母者，初出之时，遍身光润，稀少绽凸，其间有一二颗起发胀大如八九日痘者，名曰痘母。急以此药挑破着之，否则诸痘日渐隐没，以至于无，皮肤之外，仅存渣滓，身冷自汗，吐泻烦躁而死矣。  

***七八日间方药***  

七八日间，痘色枯淡，不起无浆者，内解散主之。夫痘至七八日，灌脓起胀之时也。若根窠色淡者责其血弱，不起无浆者责其气虚，故用人参、黄芪、甘草大补其气，又用当归、川芎、白芍大补其血，穿山甲、皂角刺、金银花长于化毒，干姜、木香、山楂长于化滞。  

补虚托里，托里散通用。夫人参、黄芪、甘草补气药也，佐之以山楂、木香则气不滞；当归、川芎、芍药补血药也，佐之以肉桂则血不滞。桔梗、连翘流气清热；陈皮、贝母利气开痰。  

七八日间大泻者，豆蔻丸主之。夫痘至七八日，灌脓起胀之时也。若大泻而虚其中，则痘必陷下而不可为矣。然有湿而泻，有滑而泻，有积而泻。湿而泻者宜燥之，枯矾、石脂是也；滑而泻者宜濇之，龙骨、诃子是也；积而泻者宜消之，砂仁、豆蔻是也。乃木香者，调其滞气，和其腹中而已。  

肠胃热泻者，黄芩芍药汤主之。夫粪色黄褐为热泻，条芩可以清之，芍药可以寒之，升麻可以举之，甘草可以调之。  

胃中虚寒，或又悞服凉药，泻而手足厥冷者，附子理中汤主之。夫人参、甘草、白朮之甘温，所以补虚；干姜、附子之辛热，所以回阳。  

食伤胃寒呕吐而泻者，砂仁益黄散主之。仲景云：邪在中焦，则既吐而泻，故用陈皮、青皮理其脾，丁香、木香温其胃；诃子所以止泻，砂仁所以消食。  

痘出不光泽，不起胀，根窠不红，表虚痒塌者，十二味异功散主之。夫中气有余，气血充满，则痘光泽起发，根窠红活，表无痒塌之患。中气不足，则表亦虚而诸证作矣。是方也，人参、白朮、茯苓、当归所以补胃；附子、肉桂、丁香、豆蔻所以温胃；半夏、木香、陈皮、厚朴所以调胃。胃，阳明也。陈氏云：阳明主肌肉，胃气充足则肌肉温暖，自然光泽起胀，而无痒塌之患，亦见道之论也。里虚泄泻而渴者，十一味木香散主之。夫胃虚而寒则生泄泻，泻失津液则令人渴。是方也，人参、甘草所以补胃，木香、丁香、肉桂所以温胃，腹皮、青皮、半夏、前胡、赤苓所以调胃，乃诃子者所以止泻而生津也。此亦以胃气为主。盖胃不虚寒，则泻自止，津液自生而渴自除矣。陈文中云：腹胀渴者，泻渴者，足指冷渴者，惊悸渴者，身温渴者，身热面晃白色渴者，寒战渴不止者，气急咬牙渴者，饮水转水泻不已者，已上九证即非热也，乃津液少脾胃肌肉虚故耳，宜木香散治之；如不愈，更加丁香、肉桂。昆谓痘色灰白，手足寒，大便溏，小便利，如是渴者虚也，本方主之。若痘色红赤，大便秘，小便赤，如是渴者热也，非此方所宜，慎勿与之！  

痘色灰白不起者，二神散主之。夫气血原实，或以饮食凉剂寒其中气，致痘不起，故只用丁香、干姜以温中，而不必参芪等也。  

痘陷黑色，危困恶候，救生散即无比散主之。夫痘之为物，外感秽气则陷而入内，食秽物则凸而出，故猪血、牛黄、麝香原皆秽物，可以起痘。乃马牙硝者所以攻结毒，朱砂、腻粉者所以攻结热，冰片则神于行滞而已。是方也，为热毒倒入脏腑，不得已而用之，以少卧时许，取下恶物如鱼脑为吉，然非平剂也。  

痘已出而复隐，其势甚危者，南金散主之。夫小儿气体怯弱，外感不正之气，则痘已出而复隐。荷叶芬香，可以却秽，得震卦仰盂之象，可以升其生生之气而长养痘疮；佐以白僵蚕，一以取其就毒化毒，一以取其疏利风痰尔。  

痘出陷顶，浆滞不行，或为风寒久克者，用水杨柳枝叶五升，水一大釜煎汤，先将三分之一置于盆内，以手试之，勿使甚热，亦勿使过冷。先服宜用汤药，然后入汤浴洗，渐渐添易，不可太冷。浴洗许久，乃以油纸捻燃灯照之，累累然有起势，陷处晕晕有丝，此浆隐也，浆必满足。如不满，又浴如前。若体弱者，只浴洗头面手足可也。桂嵓云：此犹黄锺以动而冻蛰启户，东风一吹而坚冰解腹，始虽二物，竟则同一春也。水杨柳，春夏用叶，秋冬用根。  

***十日以后诸方***  

痘证十日以上，血气虚弱者，十全大补汤主之。夫参、芪、苓、朮、甘草大补气也；芎、归、芍、地、肉桂大补血也。气血平补，故曰十全。  

痘浆已满，血滞疼痛，不可忍者，止痛活血散主之。凡诸病痒者为虚，痛者为实；痒者宜补，痛者宜泻。此痛为血实而滞，故用芍药以平血，酒调以行滞。  

血滞腰痛者，如神散主之。夫当归活血，官桂散血，元胡理血，血行而利，腰痛自除。  

痘中有疔者，四圣挑疔散主之。凡痘中有独黑，独白、独陷下、独疼痛者，名曰痘疔，须以针挑破，令人吸尽恶血，以此药敷之，失治则余痘皆陷矣。珍珠能出毒止痛，二灰能烂毒化血，胭脂能利血拔毒，冰片能利窍行滞。  

痘证黑陷者，人牙散主之。夫痘之为物，外感秽气则陷入，内食秽物则凸出。牙灰、麝香亦秽物耳，故用之以起陷下之痘。钱氏云：变黑归肾，而用骨余以治之，非通论也。  

表有风热而痘色滞者，蝉蜕散主之。夫蝉蜕、白芷消风热于表，地骨皮退风热于里。  

痘后蕴热者，大连翘饮主之。夫痘焦之后，蕴热不去，则生痘毒。是方也，防风、柴胡、蝉蜕解热于表，表有热者，自皮毛汗孔而泄；荆芥、牛蒡解热于上，头目咽喉有热者，从口鼻而泄；滑石、木通、栀子、车前解热于里，里有热者导之从小便而泄。连翘去诸经之客热，黄芩去诸经之游火。乃甘草者所以解热于气，而芍药、当归所以调热于血也。  

痘后肿毒，十三味败毒散主之。夫实证补之，则生痈毒。是方也，防风、白芷解表而泄其热，乳香、没药散血而消其毒；穿山甲、皂角刺能引诸药至有毒之处；金银花、赤芍药能解热毒于瘀壅之中。痰中诸热，贝母、天花粉可除；气血不调，甘草陈皮当归可疗。  

痘后肝经蕴热目痛者，泻肝散主之。夫目者肝之窍，肝，木脏也，喜散而恶郁，故散之则条达，郁之则热痛。此方用防风、蒺藜、荆芥、木贼、蔓荆、菊花，虽所以清肝经之风热，而实所以散之，使其条达也。和肝部之血有当归、芍药；和肝部之气有川芎、甘草。复有黄连泻心火也，实则泻其子，以故用之。  

痘后目痛红丝翳膜者，复明散主之。盖日月中天光明者也，一为云物蔽之，明则晦矣。风行天上，则蔽障去而日月复明。此方用防风、荆芥、柴胡、白芷、蔓荆子诸风药，以治目翳，亦是道也。复用当归、川芎、芍药、地黄养血之品者，经曰目得血而能视，是故用之。  

牙疳肿痛者，清胃汤主之。夫牙疳责胃热，肿责血热，痛责心热。升麻能清胃，黄连能泻心，丹皮生地能凉血。乃当归者，所以益阴使阳不得独亢耳。  

痘后牙疳，犀角黄连汤主之。夫诸痛疡疮痒皆属心火，故用黄连泻心，生犀凉心。乃乌梅者，取其味酸可以收敛虚邪；而木香者，取其辛香可以缉和荣气。  

患牙疳(上匿下虫)蚀，用走马牙疳敷药方掺之。夫黄连之苦能坚厚肌肉，雄矾之悍能杀(上匿下虫)虫，冰片之辛能利肌腠。  

***妊妇患痘方***  

孕妇出痘，罩胎散主之。夫以孕妇而痘，则血气大虚矣。故用当归、川芎、芍药、阿胶以养血，又用人参、白朮、茯苓、甘草以补气。乃黄芩、砂仁、紫草、桔梗，所以安胎解毒；柴胡、干葛、防风、荆芥、白芷，所以利表疏邪。养血补气，则安其内；解毒疏邪，则利其外。安内利外，治道毕矣。  

妊妇出痘胎痛者，安胎独圣散主之。夫胎痛者，热而气滞之故也。缩砂辛温，利而不滞，故可以利气，可以安胎。  

孕娠出痘，安胎饮互用。夫气血虚则胎不安，气血热则胎不安，气血滞则胎不安。是方也，人参、白朮、茯苓、甘草所以补气，当归、川芎、芍药所以养血，黄芩所以清热，砂仁、香附、紫苏、陈皮、大腹皮所以行滞。  

***痘疮湿烂***  

痘疮湿烂，或以败草灰敷之，或以蚕茧灰入枯矾少许敷之，或以墙上白螺蛳壳烧灰敷之，或以蛤粉敷之，四法皆是湿者燥之之意。  

### 医学纲目【`明 楼英`】  

***痘疮治法***  

小儿斑疹初发，未能辨认间，但求所出之由，因内因外及不因外内，随其所伤，如法服饵，防其变故，抑其盛气，比之他证，尤不可缓，或发或泻，或解其肌，或化其毒。求其所起之由，凉血清肺，调其脏腑，平其饮食，谨其禁忌，严其养摄，适其寒温，将理有法，俾尽其道，使出无不快之经，成无不痂之溃，既愈之后，不致游毒，流汗虚腠，目疾膜翳，疮疖痈瘤，喉闭嗌肿，潮热汗泄，此治斑之大略也。  

凡未出而发搐者，是外感风寒之邪，内发心热之所作也，当用茶粉下解毒丸、犀角地黄汤主之。  

一发出便密如针头，形势重者，合轻其表而凉其内，连翘升麻汤主之。  

若斑已发密重，微喘饮水者，有热证，用去风药微下之。  

若出不快，清便自调，知其在表不在里，当微发，升麻葛根汤。  

若青干黑陷，身不大热，大小便濇，则是热在内，煎大黄汤下宣风散。  

若身表大热者，表证未罢，不可下。  

若斑已出见小热，小便不利，当以八正散利之。  

若已发后有余毒未散，复有身热疮肿之类，当茶粉下解毒丸。  

凡疮疹已出后有声音者，乃形病而气不病也。  

疮疹未出先声音不出者，乃形不病而气病也。  

若疮疹出而声音不出者，是形气俱病也，当清其肺气，宜八风汤并凉膈散，去硝黄亦可。  

***张巽之治痘要法***  

吐泻少食为里虚，陷伏倒靥灰白为表虚，二者俱见为表里俱虚，全用异功散救之，甚至姜、附、灵砂亦可用。若止里虚，减官桂；若止表虚，减肉豆蔻，不减官桂、丁香。若能食便秘而陷伏倒靥者为里实，当用钱氏及丹溪下法。若不吐泻，能食为里实，里实而补，则结痈毒。红活绽凸为表实，表实而用表药，则溃烂不结痂。凡痘但见斑点，便忌葛根汤，恐发其表里俱虚也。  

***王氏验斑法***  

若三日未觉形迹，当以生酒涂身上，时时看之，状如蚤痕者是也。或曰：伤寒伤食潮热，与斑疹不能辨者，宜以辛凉之剂调之，五日已里发出即汗，五日已外无者非斑也，各随应见而治之。  

***阎氏验证施治***  

治小儿壮热昏睡、伤风、风热、疮疹、伤食，皆相似，未能辨认，间服升麻葛根汤、惺惺散、小柴胡汤甚验，盖此数药通治之，不致悞也。惟伤食则大便酸臭，不消化，畏食或吐，宜以药下之。  

海藏云：宜以药下之者，当察其所伤何物，生硬寒热不等，不可遽以巴豆之类大毒之药下之。升麻葛根汤，太阴阳明也。惺惺散治风热咽不利，脾不和，少阳渴，小便不利也。小柴胡汤治往来寒热，胸胁微痛，少阳也。然欲知其经，当以脉别之。  

小儿耳冷尻冷，手足乍暖乍凉，面赤时嗽时嚏，惊悸，此疮疹欲发候也，未能辨认间，服升麻汤、消毒散，已发未发皆宜服，仍用胡荽酒、黄蘗膏。暑月烦躁，食后与白虎汤　玉露散。热盛与紫雪。咽喉或生疮，与甘桔汤、甘露散。余依前说。大人小儿同治法，惟大小不同耳。  

海藏云：消毒散，太阳药也。白虎汤治身热目疼，鼻干不得卧，阳明药也。甘露散，肺肾药也。甘桔汤，少阳药也。紫雪、天麦门冬、黄芩、生地为血剂。玉露散，肺肾药也。石膏、寒水石为气剂。已上五方，皆泻时暑之药。  

***伤食宜消导***  

大便酸臭不消化，畏食或吐，乃内伤饮食，宜枳朮丸；伤冷饮食，神应丸。  

***五脏形证***  

小儿在胎十月，食五脏秽血，生下则其毒当出，故疮疹之状皆五脏之液。肝主泪，肺主涕，心主血，脾为裹血。其疮出有五名：肝为水疱，以泪出如水，其色青而小；肺为脓疱，以涕稠浊如脓，其色白而大；心为斑，主血，其色赤而小，次于水疱；脾为疹，其色赤黄而小。涕泪出多，故脓疱水疱皆大；血荣于内，所出不多，故斑疹皆小。又病水疱脓疱者，涕泪俱少，以液从疮出故也。譬如泡中容水，水去则泡瘦矣。  

右：水泡者，俗谓之水痘也；脓疱者，俗谓之痘子也；斑者，俗谓之痱子也；疹者，俗谓之麻子也。痘之形状最大，水痘次之，斑痱又次之。麻子最小，隐隐如麻子也。  

***顺逆轻重辨***  

更看时月重轻：大抵疮疹属阳，出则为顺。故春夏病为顺，秋冬病为逆。冬月肾旺又盛寒，病多归肾变黑。又当辨春脓疱，夏黑陷，秋斑子，冬疹子，亦不顺也  

凡疮疹只出一般者，善。  

先发脓疱，后发疹子者，顺。  

先发水疱，后发疹子者，逆。  

先发脓疱，后发水疱，多者顺，少者逆。  

先发水疱，后发斑子，多者逆，少者顺。  

先发疹子，后发斑子者，顺。  

先发脓疱，后发斑子者，逆。  

海藏云：此一句足以知杂出者，诸脏相合而不齐也，用药亦难矣。前断云：五色各随五脏，亦有二色相合，或有三色，即无定也。此与前后脓水斑疹，大小不同，先后逆顺，大意相若。  

凡疮疹若出，辨视轻重：若一发便出尽者，必重也；痘夹疹者，半轻半重也。出稀者轻，里外肥红者轻，外黑里白者微重也，外白里黑者大重也。疮端里黑如针孔者，热剧也。青干黑陷，昏睡，汗出不止，烦躁热渴，腹胀啼喘，大小便不通者，困也。  

凡疮疹，当乳母慎口，不可令饥及受风寒，必归肾，变黑难治。  

海藏云：或热极反兼水化者，亦能变黑，当以凉药主之，不可不察，以脉别之可也。或有出色正者，内素有热，头反陷，色或灰青，似黑中有针眼下陷，当急以清凉药疏之。便结者，大黄牵牛之类；便软者，金花丸之类主之。  

痘疮初出，用鼠粘子为末，水调敷顖门，并无患眼，亦妙。  

疹痘则发于脾，宜陈氏人参清膈散。疹者皮肤隐隐如麻，名曰麻子。  

水疱者，多因伤寒热毒而发，宜升麻散及羌活散。  

***不治证七***  

一、戛齿，痘黑陷，喉中涎喘，因先受风冷，血气虚弱，即变此证。  

二、憎寒困倦，痘子缩伏。  

三、疮作坑，内无脓血，或黑色疱，或疮迹作黑色。  

四、痘痈壅肿，痘毒变疳，口臭龈烂牙落。  

五、声哑气噎，或咽药腹中鸣。  

六、痘初出而半在皮肤，带紫黑色不出者。  

七、悞于疏转气哑者。  

凡出前后，心密及两手心两足心密者，皆不可治。  

疹痘发未透，宜四君子汤加黄芪、紫草、糯米煎。凡医百病不可损胃气，故用四君子及糯米等，助其胃气。出阎孝忠《续钱氏方》中。  

四物汤治痘疹出不快，不甚红活，不起根窠，缘血虚故也。此药能活血，调顺痘疾，无如此方。自古及今，用之如宝，只加甘草服之。  

太阳出不快，身之后也，荆芥甘草防风汤。  

阳明出不快，身之前也，升麻加紫草汤。《圣惠方》升麻、葛根加紫草。  

少阳出不快，身之侧也，连翘防风汤，即连翘饮。  

四肢出不快，防风芍药甘草汤。  

痘疹烦不得眠者，甘桔加栀子汤。  

## 卷四百七十四  

痘疹门  

### 痘疹泄秘【`明 徐春甫`】  

***痘疹表里不同***  

痘之与疹，虽皆中于胎毒，其原虽同，其证则异。原孕成之初，先有脏而后有腑，脏乃积受之地，腑乃传送之所。脏属阴为里，故其受毒为最深，而痘所以久热而难出；腑属阳为表，故其受毒浅，而疹所以暴热而易生。  

痘疮出于脏，故在肌肉血脉之间，必先出红斑而后渐起如豆，故名曰痘。  

疹子出于腑，故在皮肤之下，而出皮肤之上，其形如麻，一出而没，故名曰麻。  

痘自里而出于脏，故重；疹自表而出于腑，故轻。  

痘证：早晨身微热，午后大热，眼睛黄色，两胁下吸吸然动，甚则发惊搐，此属心脏病，稍有失治或里虚，则青陷入而不能救。  

疹证：早晨微热，午后亦大热，眼白珠赤色而不黄，手足冷而吐逆，此属肺脏病，随热发散，则易生易没而愈为不难。  

甫按痘难疹易之说，此则自其世俗常情而言之。其有所感入深，胃气原弱，又或因泻痢而出之不快，或发之未透而随现随收，因之邪气渐入于胃，必泻不已而复发，加之喘促，为必死矣。若然，是亦不可以易易言之耳。所以疹证又何可以轻视之耶？凡觉出疹略见虚弱，当先补养脾胃；欲出不出，急宜托里发表以助之；首尾俱不可泻，一如痘证同也。  

支氏曰：疹证之发，多在天行疠气传染之时，沿门比屋相传，轻重相等，发热之间，或咳嗽喷嚏，鼻流清涕，眼泡浮肿，腮赤，或觉泪汪汪，或恶心呕哕，即是疹候，便宜用解毒发散之药，依时令轻重催发出外，不使停留于中，自无后患。然其所发，但以六时即收为度，乃阳生阴成，阴生阳成，造化自然之妙，如午后出者子后收之。类若一出即收者，失之太速，或一出之后，连延三四日不收者，此毒太甚，外发未尽，内有余邪所致，须与化斑解毒等汤，如元参石膏之属。  

又有疹既收回，余毒未尽，三日之外，又复发出，至五六次不已者，此因发热之时，不避风寒，邪气郁于肌肉之间，留连不散，虽得前解发之剂，终不舒畅。若出疹之际有杂证，亦当随证而治之。  

凡疹证发热之时，或呕吐，或自利，或滞下者，皆火邪内迫毒气所行之地而随病也。吐者竹茹石膏汤，自利者升麻泽泻汤，滞下者黄芩芍药汤加黄连枳壳，实者少加大黄微下之，虚者通加人参以佐之。  

***痘夹疹***  

痘疮之发，常触于天行时气；疹之发，多中于时气风寒。本非寻常并发者，或有齐发并出，此谓之两感。岁气脏腑击动，表里交征，皆为不顺之候。如痘稀疏，可用升麻汤解之；疹散痘出，随证调治。如痘太盛，其疹虽解，气血重伤，至于收敛脱落，终难痊妥，惟以保养脾胃，调和气血，庶几能济。  

***发热久解散多必轻***  

凡小儿感时行发热，当用解毒发表之剂为第一法。若能于发热之初用力，则痘疹自稀，或稠亦势轻也。何则？不知此义，失于解散，或一热即出，此痘多危。盖邪毒在中，未尝少败，纵是正气充完，亦终为之累。世谓服药预先防之，则终身不出，斯亦理之所必无也。盖痘毒为人身所必有，谓之所感有浅深，所发有迟早，固势然也。  

于其感发之际，解散毒邪，痘疹自轻而得吉。如伤寒证治失于其时，则有胃烂发斑；春瘟证治失于其时，则有温毒发斑。由此而知发热之初，若早为解散，不致热郁于内而成痘疹有矣。若谓预防用药，终身不出，岂其理乎？  

凡小儿发热如疟状，热作有时者，为潮热。  

发热倍能饮食，唇红面赤，大小便秘，胁下有汗者，为风热。  

发热面赤，鼻流清涕，手足烦躁，左额青筋，自汗恶寒者，为伤风热。  

发热而手足微冷，面色青惨，耳鼻冷，腮寒无汗，左额有青纹者，是伤寒热。  

发热眼胞微肿，右额有青筋，头热肚热，胸满恶食而腹胀者，是食积热。  

发热眉心有青纹，手心有汗，时发惊惕者，为惊热。  

发热多渴欲饮，腹上有青筋，或胀或泻者，为疳热。  

发热唇上下汗出，唇中间起白泡，耳阴皆冷者，为变蒸热。  

变蒸之中，偶有时行寒疫者，则耳与阴反熟，此为异气热。  

发热目闭，面赤色者，为胎热。  

惟痘疹发热，随天气而蒸出。如冬月应寒而反温，谓之冬温。有随春气暄暖而蒸出，有因他病发热不已而蒸出者，此皆外热而感动其中热为痘疹也。夫痘疹正作之时，其发热也，与伤寒相似，蒸蒸壮热，咳嗽痰涎，唾涕鼻吸，或作寒作热，或心痛头痛，或腹痛泄泻，或兼五脏之证，明其热自内而出也。面赤唇红，烦闷喷嚏，呵欠，惟耳与尻及手足指冷，此欲发痘疹也。盖耳尻为肾之外候，原肾不受火邪，而无痘毒，故发热不干肾之经也。耳虽不热，亦有红脉见于耳后，方为痘疹。如不渴不泻，不烦乱，二便如常，此为吉证，不须甩药。  

***痘本胎毒***  

钱氏曰：小儿痘疹，盖由受胎之感血秽液毒，十月有生之后，必感外邪而发一次，故谓之百岁疮，又谓之天疮；其状如豆，故曰痘疮。  

支氏曰：受胎之初，假父精母血交媾而成形，不无欲火炽于其中。至于儿在母胎十月，借其血气以长养，为母者多不能节房欲，戒厚味，日积月累，感于胞胎及儿脏腑，谓之胎毒。降生之后，必感运气胜复之邪，冲动原受胎毒，相激而遂出痘。其迟早之不同，则岁运之乘否，轻重之有异，则毒气之浅深，此理之可测而势之必然也。  

***痘发心经***  

《内经》曰：诸痛疮疡皆属心火。痘即疮也，非心火则不发。故每发热，心火炽甚，未出痘先，多有惊搐，可见发于心矣。况父母交媾之初，一皆心火镕冶，而精血始得成胎。当此火毒之余，亦感通于儿之心脏，是盖以类而相从也。降生以来，此火之蕴虽寂然不动，有感而应，故遇岁气外触而后出也。未出之先而发惊搐者为吉，既出之后而惊搐者，非宜。何则？痘既出矣，心脏之蕴火亦宜疏散矣。今尚惊搐，则是心之蕴火未尽出也，实为可忧。未发痘疹之先，宜用四制辰砂丸、抱龙镇心丸，皆为要药。既出之后，热甚红紫色而烦渴者，宜用犀角黄连汤，亦皆解乎心火之炽也。始于解毒，一皆主乎心，继于养胃，所以调达气血，而痘疹之治法，斯顺而吉也。  

歌曰：五指梢头冷，惊来不可当。若逢中指热，必定是伤寒。中指独自冷，麻痘证相关。男左女右手，分明仔细看。  

***出辨吉凶***  

发热三五日而痘出者，吉也；发热一日而即痘出者，凶也。  

痘出作三日，先后出者，吉也；一齐尽出，痘遍周身者，凶也。  

痘初出，报于鼻准、口腮、年寿、印堂，如粟粒，如黍米，淡红色者，吉也；初报于承浆及两颧，左右发际，如蚊咬，或如紫黑斑者，凶也。  

胸背手足五心无痘者，吉也。有曰不怕五心有痘，只怕原疮泄漏。原疮乃是未痘之先，有疮泄去脓血，斯为凶也。不然，五心稀有，亦不妨事。  

痘出稀疏，圆粒高起得数者，吉也；出如蚕种，稠密平塌者，凶也。  

痘出圆粒高起，根窠红滑，头顶光润，脚有线者，吉也；痘出不起，低塌陷顶，白色，或如茱萸，或如血瘾者，凶也。  

痘出安静，饮食二便如常者，吉也；出后烦躁，犹发大热，喘渴，或泄或惊，气促腹胀，不思饮食者，凶也。  

***不用服药例***  

凡疮始出之时，及未出之先，大便稠黄，小便如常，或发惊或不发惊，浑身壮热，或进退温热三两次，其疮透快根红，头蜡色，次第肥满，自见痘为始，三日出齐，六日灌浆齐，九日黝齐，十二日结痂齐，十五日续续落痂，别无他候，不必用药。  

***合用服药例***  

痘疮将出，忽然泄泻，或因发热而悞服发汗药，或清凉解利药，或不因悞服诸药，但将出至已出，已出至退剥，始终如有痒塌，摇头咬牙，腹胀气促，渴泻寒战；及疮出不透快，或正出忽然平隐不发，或灰色；或过三日后不能灌浆，灌浆完不能干浆，干浆后不能结痂，或脓或血，或寒或热，九窍不利，皆有表里虚实之分，并宜详审，依时对证，选方用药救治，不可少缓，稍有迟悞，恐难济事矣。  

***惊搐***  

发热之时，痘未出而发惊者，乃毒气出于心经，此亦为顺，不可妄投惊药。若热甚而复发搐者，可用发散毒气，如惺惺散、消毒散、红绵散、导赤散、升麻汤，兼与快气利小便祛风之剂，痘出必轻。心火热甚，则肺金受克不能制肝，肝风壮旺则脾受克于中，上下气不循环，五行之气无以相制，故心独热。热气击动，心神不安，则发惊搐。治宜泻肝利小便，泻肝则风去，利小便则热除，风热既平，惊自愈矣。若过服寒药，则其气敛，毒反陷伏，痘出不透，多致不救。  

痘出之后而发惊搐，此是热毒留于心经，痘出不尽，发数次不宁，喉中有痰声者，不治。  

***呕吐***  

痘疮呕吐，要分虚实寒热，有脾胃虚弱，不思饮食，二便清利，不烦渴而作呕吐，虚寒也，宜服理中汤、六君子汤、加减异功散。有胃火壅滞，大便不通，烦渴而作呕吐者，实热也，宜用清胃饮、竹叶石膏汤、黄连橘皮汤。大小便不通者微下之，以小承气汤、五苓散。  

***泄泻***  

痘疮泄泻，惟在未出之前，发热太甚，泄泻二三行无妨，为泄去热毒。亦不宜久泻，若泻久，恐虚其内而痘反不能发越。既出之后，并不宜泻。若泻多，内耗元气，津液亏涸，气血不荣，其疮虽出，难起发，虽起发，亦难结痂。若见热盛壅实，泻二行无妨；若非热实，皆不宜泻。见出痘后作泻者，急宜服四君子汤、豆蔻丸、异功散之类；如泻不止，喘渴腹胀咬牙者，不救。  

***喘渴***  

痘疮出后喘渴，是火烁肺金，肺气所伤，往来不能通畅。夫火盛则气耗而液衰，故喘而渴也。宜用人参麦门冬汤生津益气，甚者用石膏人参汤。  

有腹胀大便黑，烦躁喘渴，此为瘀血在里，宜犀角地黄汤之属。或当炎夏触冒暑邪，喘渴昏迷者，用竹叶石膏汤、人参白虎汤之属。有因虚火不生津液而渴者，宜保元汤加麦门冬、五味之类。  

有因阴虚火不足而渴者，其治多难；有以六味地黄丸加五味子治之，亦有中效。  

***胀秘***  

痘疮初出已出，若有腹胀大小便秘之证，此盖毒气内蓄，不能发出，宜用四圣散；若十分不通，须微下之无妨。  

有外感寒而内伤冷，有阴阳不和，热被冷激，相传于里，不能发外，令人胀喘，痘色白而无血，宜用温中药，则冷气散而胀消矣。如伤冷者，腹中虚鸣，宜理中汤、异功散之类。  

毒气陷伏入里，亦令人胀满，大小便秘，宜用解毒快气之剂，如人参散活血散之类；若便血粪黑，沉睡不醒，则用犀角地黄汤。  

***白塌***  

痘疮出不红润，灰白色而顶陷者，此血气两虚也，宜用保元汤加肉桂之类。有痘出五六日之间，偶因吐泻，脾胃内虚，或悞服凉药，以致变坏，为陷伏，俱宜温中暖胃，并用保元汤，合胃爱散、理中汤之类。有因外感风寒，触犯秽恶而变陷者，谓之倒靥，宜温肌发散托里，如异功散、人牙散、四圣散之类。  

***黑陷***  

痘黑陷，陈氏谓之变黑归肾，为毒气入于肾经，难治。汪氏《理辨》以血载毒，上参阳位，阳不足，阴往乘之故也。又血与气交而不偶，不能复归本位，因元气虚弱，不能续其卫气以制其血，乃自失其政而然。且血因气而蓄，血亦为之不荣，故致枯萎而黑陷，此理之必然也，宜用保元汤加芎、桂提补其气，气旺则诸毒自发，黑者将转而为黄矣。  

有外感风寒变黑陷者，宜温散，人牙散。  

有毒气太盛，复入攻里黑陷，宜解毒利小便，用消毒饮、导赤散。  

阳气虚不应者，宜温补托里，保元汤合紫草散。  

有触秽恶而黑陷，与倒靥同治，宜焚苍朮及胡荽酒之类。黑陷之证，固为逆候，但能理脾胃之气充发，亦可以保其无危也。  

***痒***  

痘疮发痒，多是气血不足，故曰诸痒为虚，宜保元汤加芎桂、十全大补汤之属。  

有因气虚，阴血上行气分，血味咸腌，螫皮肉而为痒，宜保元汤倍加黄芪以助表，少加芍药以制血，则痒自止。  

有因不忌饮食以致作痒，用蝉蜕一物汤。  

或实痒者，因大便不通，热壅而痒，当通大便，轻者用蜜汤调滑石末，以羽扫疮上。  

***痛***  

痘疮作痛，有实有虚。或曰诸痛为实，此一偏之说也。大便秘结，烦躁不宁，喘渴作痛，此实痛也。若二便清利，卫气不充，脾气不行，因而作痛者，非虚而何？虚则以保元汤，实则以解毒汤之属。  

***痘疔***  

痘疮最毒者，名痘疔，其疔独黑而或陷，或大独紫，或痛或胀，若不速治，十不救一。法用银簪挑破其疔，将四圣散点入疔内，即变苍蜡色而获安。  

***斑疹***  

冬月温暖，而温毒发斑疹如锦纹者；又有冬月触寒毒，至黄始发。病初在表，或已发汗，或未发汗，表证未罢而毒不散，故发斑以黑膏为主。又有冬月温暖，人感乖戾非节之气，冬未即散，至春或被寒折，毒不得泄，遇天暄暖，毒气始发，即肌肤斑烂瘾疹如锦纹，咳嗽心闷，呕吐清汁，葛根橘皮汤主之。医者辨作胃寒治之，转加闷乱，状若惊癎，遂生他疾。杨氏曰：毒气入胃，令人发斑。其证昏愦，关前脉大。多见于胸腹，轻则如疹子，重则如绵纹，咳嗽易治，黑者难治。  

***斑烂***  

痘疮既靥，遍身皮肉斑烂者，由于不当发散而悞用发散之药，使毒热暴出于肌肤，皆为斑疮，以致溃烂，故名斑烂。若再生者，乃因靥后失于解利，毒气留滞于肌肉之间，而致然也，甚者用干黄土为末敷之，败草散贴之。有因悞爪成疮，则用百化膏；有疳蚀疮，则用硝胆膏、绵茧散、生肌散之属。  

***声哑水呛***  

痘出而声音不出，此为形气俱病。心之气举击，出于肺而为声，其喉之窍若管钥焉，金受火制之使然也，故宜清金，用凉膈散去硝黄。痘之发，气拘血载，奔行四肢百脉，因风邪沮塞腠理，痰唾稠粘，有碍气道，其毒不能尽行于肌表，因成咽哑者。痘出气喉，初甚细小不觉，若微露其机者，用甘桔汤预防。及至肌表之痘成浆，内亦成浆，其痘壅盛，则气出管钥窄狭，所以气举击出之声不清也，不清者，肺金之所害也。  

水呛者，毒壅会厌门也。然是门饮食所进之处，如饮水汤，则毒碍其门，不易进纳，而乃溢入气喉，气喉者不受物之处，故发于呛也。或进谷食而不呛者，盖食有渣，自然有其门，而非如水之溢，不犯气道故也。七日前声哑咽呛，并为逆证。七日之后而有者，不待医而自愈。外痘结痂，岂有内痘不痊哉？故先贤服甘桔汤，用于已发未发之前，盖所以清其气道，不使毒之有犯。此预治之法，世不可忽。若待证成而治之，可谓不通矣。  

***寒战咬牙***  

夫寒战者，阴凝于阳，阳分虚则阴入气道而森森作寒，不待练而自战也。咬牙者，阳陷于阴，阴分虚则阳入血道而两相銼作声，不待力而自鬬也。七日前见寒战者表虚也；鬬牙者内虚也；七日后见寒战者，气虚极也。气虚者，以保元汤加桂以温阳分；血虚者，保元汤加芎、归以益阴分。有独寒战者，有独咬牙者，非一体治之。  

***面目发肿***  

《理辨》曰：其痘起发五六日之际，有面目先肿光亮者，是阳乘阴分，毒不能发也。何则？血乃气之本，血有不足，根本以失去矣；气乃血之标，将见虚阳动作，其气妄行肉分，区区不足之血，亦何能乘载其毒而出耶？七日之后，传经已足，气退毒陷，阴阳各失其正，尚何可治之有哉？治者不可不预为之调摄气血，以保重之，至此则难于治矣。  

***昼夜啼哭***  

小儿蕴热毒为疮疹，因外不得出，内不得散，则神不安以致然耳。当此察其蕴毒在表在里：若发而渴，面赤小便赤，宜微表令出可也；若外无热，大便秘腹胀满者，当令大便通则无壅滞之气，荣卫通行，神魂泰然，痘疮出亦快矣。或以为心热为痰聚而用下药，良由不知其本云。  

***不乳食***  

痘疮不乳食，有虚实二证：或吐或利，面青目睛青黑色者，为虚寒，宜温之；若大小二便如常，面赤而气壅，或渴或睡中惊，或咬牙，目白睛黄或赤，气喘身热，此实热中满不乳食也。  

***入目***  

心热生肝风，肝主目，热毒冲之，故为患，宜凉肝丸、密蒙花散服之，秦皮汤洗之。痘后而目伤者，盖因目中生痘，或食发物，或毒热太甚，上蒸肝膈故也。切不可用点药，但以谷精散、人参青葙子散、菊花散、羌活防风散治之，外用秦皮汤洗之。痘疮平复，与鸡鸭蛋食之则伤，神效。若肿胀不能开者，用鸡蛋清调黄连末涂两太阳穴并足心，以引热毒。  

***不灌浆***  

痘至灌浆之次，宜因先后以渐灌满。其不灌者有二因：一则气血不足，一则热毒太盛，烧涸精液。其不足者，用保元汤加姜、桂，连服二三剂，或木香散之类；其热盛者用起脓散、攻毒散之类。疮坏无脓者不治。  

***不结痂***  

脓泡既充，当期结痂而愈。自痘出而至十日、十一、十三日，当从口唇头以渐收靥，自上而下为顺，自下而上为逆。当结不结，是谓难靥，乃毒气太盛，内外郁蒸，无阴气以敛之，若不速解，毒入攻心，为害甚大。法用猪尾膏、犀角散解之，或用宣风散导利之，使热不壅胀，必痂结矣。皆须十日以后用之，切戒太早。初觉难靥，可烧红枣于房内，令其气蒸，亦得收结。  

***不落痂***  

痘疮得结，过期而痂疮不脱落者，由热盛气血不足，故不应期而落也。内服犀角饮、八珍汤，外涂脂蜜，无有不落。  

***瘢痕凹凸***  

痘疮在结脓之时，未成痂疕，便爬去之，则成瘢痕矣。欲无瘢痕，不可早爬，不可见风早，不可触秽恶气，不犯三者，则无瘢痕肌肤凹凸之患。若见瘢者，宜用硼砂、酒、猪脂、白蜜之类。  

***痘后痈节***  

痘后发痈节者，乃痘毒之气，留于经络未尽去，故壅于肢节间而发者也。亦有既平之后，失于解利而生，惟小柴胡汤加生地黄最妙，或清凉饮子、大连翘饮、消毒饮、犀角地黄汤皆可。  

***痘后余热***  

痘疮既平，余热不除者，当量其轻重而治之，大热则利小便，小热则宜解毒。盖利小水，使心有所导引，虽不用凉药而其余热自无容留矣。小热解毒者，盖小热不解，大热必生。利用导赤散，解用犀角地黄汤。切不可轻下。痘后胃气一虚，而反变生痈肿别病，若身热无他证者，用六味柴胡麦门散；咽喉口舌生疮，不能吮乳者，用如圣麦门冬汤。  

***形证轻重***  

痘疮观其形证，则知轻重：轻者不必服药，重者宁不早图而救治乎？凡痘疮已出未出，大便秘，小便赤濇，发热口渴为里热，可用凉血解毒，润便利水，消毒饮、四圣散之类。凡先后吐泻不食，初见须速调治之；若稍廷缓，致令元气虚惫，必致难救。其有实证轻顺，俱不必服保元汤诸补药。若里实而用补剂，后必结痈余毒；表实而用补剂，则必斑烂溃痛。  

轻证作三四次出，头目胸腹稀少，眼中无，大小不等，肥满光泽，里外肥红，根脚红，头蜡色。  

重证一齐并出，密如蚕种，身温腹胀，头温足冷，皮肤赤色，吐利，五内七窍皆有，疮黑点，或如茱萸，外白内黑，灰白色。半轻半重，外黑内赤，痘疮夹疹。  

轻变重：痘出，妄汗妄下，悞服升麻汤、大黄等药，不忌口，过饱失饥，食生冷食酒多，信巫不信医，犯房室，触秽气，冒风寒。  

***首尾可畏***  

不食多渴，益黄散、白朮散。  

戛齿噤牙，有虚有实，能令陷伏。  

增寒困倦，令疮陷入，是脾虚也。  

烦躁体热摇首者，欲生风。  

吐逆泄泻，食不化而出，并痘后大便脓血。  

疮作黑陷，内无脓血，或作黑泡，或先疮迹作黑孔死。大小便濇，三黄丸。  

痈块壅肿，痘毒变疳，口臭蚀唇，口臭牙落者死。  

喘急痰盛，声哑气噎，或正出，或痘后有此证者，多死。咽药食，肠中鸣者死。  

已上俱是危证，首尾可畏也。除此之外，皆不妨。内犯二者，若饮食如旧，虽困重，医治可生。如饮食减平日之半者死。饮食如旧，内犯三四件者亦死。  

***蜡红白黑四色辨***  

痘疮有蜡、红、白、黑四色，为吉凶悔吝之主，甚不可不辨也。何则？蜡色即苍而黄，为中央之正色，痘见蜡色者，斯为吉兆也。红色者，南方火心之象也，火盛则色红，悔之道也，则当解乎心热，如凉血犀角地黄汤之类是也。白色者，西方金肺之象也，肺气虚则色白，虚甚则兼陷伏，痘见白色而中陷，吝之道也，则当大补气血，如保元汤加姜、桂、附子之类是也。黑色者，北方水肾之象也，肾水不足以制火邪，火极变黑而似水也，俗谓变黑归肾。痘见黑而陷，凶之道也，则当解毒，如久闭者，用百祥丸、小承气汤下之。有虚之甚者，保元汤加桂芎，从其热而用之之类是也。  

汪氏《理辨》曰：五色者，五行之精华也，正则光而明，衰则惨而暗，五脏荣枯，于此可见矣。故痘毒之出于脏，惟利乎明，不利乎暗。光明者气血旺也，惨暗者气血衰也。气位旺而气得其令，气位衰而血被其囚；血非气则毒不收，气非血则毒不化，信乎痘毒必气血而后可以终始成功。且夫色之红者毒始出也，白者毒未散也，黄者毒将解也，干黄者毒尽解也，灰白者血衰而气滞也，黑者毒滞而血干也，焦陷者血气枯也。如红变白、白变黄者吉；红变紫、紫变黑者凶之兆也。且毒出乎五脏而非独一脏，前人言五脏各主色固有之，又不载各脏治法，钱氏、陈氏所论变黑归肾，此皆过于理也。  

春甫谓五色合五脏，此至当之理。然辩云：毒出五脏，非独一脏，正所以五脏之中而一脏之病甚，则其一脏之象着见也。又云：钱氏、陈氏变黑归肾之论，皆过于理，是辩之未详辩也。凡变黑者，乃火之剧而肾水寖衰，不能制火，故色黑也，其责安得不归于肾乎？谓其未载五脏之方则可矣，谓其谬论，辩亦未之思也。予每参合五脏立方，罔不应验，故录其方法于四色辨中，以备全论，医者审之！  

***顺候***  

春夏为顺：先发惊搐而后出痘者顺；先发热，热歇出痘顺；饮食如常顺；二便如常顺。  

***逆候***  

秋冬为逆：春脓泡，金克木；夏黑陷，水克火；秋发斑，火克金；冬发疹，土克水。便血或利，乳食不化脾虚。正出吐利，风攻颐颔项颈，或胸高突，面肿鼻陷，闭目咬牙；或鼻有黑气，肌肉黑，面色青黑；或因吐利内虚陷伏。已出妄汗而成斑烂；或冒风邪成倒靥，不起发也；泄泻不止。疮成饼塌，燥渴小便濇，声哑；饮药错喉，喘息不休。疮尽爪破，臭烂不可近；目闭黑暗，蒙昧无魂；头面肿足冷至膝；不时努力如出大便之状；疮与肉色不分。已出身热，足热不解；已出烦躁闷乱。痘后惊搐。痘疮未该靥结，卒然焦黑青紫。  

***恶候***  

痘出而复不出，忽大泻而渴。已出谵语不止，或黑紫色隐在肌内里。其毒重甚者，五脏咽喉中有痘。其疮不成粒，如凝血而痛，黑靥不生脓血者死。或见是证，以药解之，而毒反没者死。目开腹胀口中作臭者不治。大小便秘，肌黑目闭声哑者死。胃热发黄，身如橘色，下利者死。  

***顺逆险按期候法***  

痘疮始出，一二日间，初出血点，淡红润色，一二日如粟如黍，出于口鼻腮耳年寿之间，先发三两点，淡红润色者，顺之兆也。顺者不药自愈，为气得其正，血得其行，其毒不甚，不得妄行，肆其虐也。  

逆候：形如蚕种，一片如麻布，红点黑疹，初出于天庭司空太阳印堂方广之处，逆之兆也。逆者不治，此为元气本虚，血气凝滞，毒邪太盛，妄参阳位，无以当其势。  

险候：圆晕成形，干红少润，痘出虽稠，尚红润而成粒者，险也。险者毒虽盛，元气尚充，未可为虞，宜用补元气之中少加解毒之药，须防毒盛，正气有所伤也。  

***三四日间***  

顺候：气溢血附，饱满光洁，三四日间根窠圆混，元气之充满也。气充则血附而各得其道为顺，顺者不治自愈。  

逆候：气濇血凝，枯槁不泽，根窠无晕，气离血散为逆。逆者气血交会不足，致毒乘机而犯内也。  

险候：顶陷不满，光洁有神，根窠尚圆，惟顶有陷，气血难充为险，以保元汤加芎、桂，助脾胃气血，可保无虞。  

***四五日间***  

顺候：气满血荣，鲜明光泽，则知血气之旺，受毒之浅，其形光润，大小不一等，此气和血就为顺，不治自愈。  

逆候：四五日来，绵密如泡，紫黑干红，或如蚕种，或黑陷紫泡，皆逆也。逆者难治，为气血乖离，邪毒内攻也。  

险候：四五日间，根窠虽起，色惨不明为险。血虽好，气分弱，此交会欠分明，宜用保元汤加朮、芎，助卫和荣，色自光明矣。  

***五六日间***  

顺候：五六日间，气盛血荣于内，痘当圆满起发于外，斯为顺也，不须用药而自愈。  

逆候：五六日，痘尚干枯，绵密不起，陷顶灰白色，或紫黑，或为水泡，痒塌为逆。此气血衰弱，致毒内陷而外剥也，皆不可治。  

险候：五六日之间，痘疮虽起，但色白不荣为险。此气盈血亏，保元汤加芎、归、桂、芍，则痊愈矣。  

***浆满候***  

顺候：七八日，痘疮浆足圆满，青黄光浑，则毒消而气血之功成矣，此为顺候，不须用药。  

逆候：七八日，浆不足，此为气血衰尽之时，不能用药为逆。  

险候：八九日，红黄色润，浆略不足，此气弱而为险也，以保元、姜、朮充而助之，则老足矣。  

***回浆候***  

顺候：十二三日，痘疮气调血尽，毒解浆回，光色渐敛，此自然之顺候也。  

逆候：十二三日，血淡而浆薄，血凝而气滞，则毒不散，浆不回，枯朽剥极，为逆之候，可惧也。  

险候：十二三日，血尽浆老，湿润不敛，为内虚为险，宜用保元加苓、朮，助其收敛而结痂也。  

***结痂候***  

顺候：十三四日，气血归原，毒气消散，浆老结痂，此为神化，十全为顺。  

逆候：十三四日，毒未脱形，虽结痂而诸邪仍作为逆。  

险候：十三四日，内浆老，结痂之际，尚有杂证相仍，此要临时酌量消息调和，不可轻妄为妙。  

***还元候***  

顺候：十四五日，气血十全，痂脱瘢明，神清气爽，此为顺也。  

逆候：十四五日，痂未易落，呓语狂烦，咬牙寒战，疔肿杂病并仍，此无生意为逆。  

险候：十四五日，痂落而少食，口渴烦热，此余毒也，为险，宜用四君子加黄连、鼠粘子，连翘解毒汤之属，治之可愈。  

***解热稀痘***  

小儿痘疹始作，与伤寒相似，乍寒乍热，咳嗽嚏喷，足梢冷，面颊赤，呵欠烦闷者，则当解毒发散，可用惺惺散、参苏散、人参败毒散；甚至惊搐，大便不通，宜与抱龙丸，解毒药中少加熟大黄疏利之，使其热邪不滞，发出自顺而无逆证。凡遇冬月温暖，或一时痘疹盛行，皆可服三豆饮、稀痘丹以防之。至于初发热时，使毒表散，毒气分消，则痘出必稀；热壮盛者，痘出必重。解散热轻，痘出亦轻，此必然也。解表以三酥饼、败毒散、犀角地黄汤；安神清热疏里，以辰砂六一散、紫草饮；秘甚者大黄丸，少少与之，使热毒疏通，自无后患。  

***始终调摄***  

痘疮始终调摄之法，不可不慎。自发热至于落痂，皆要随时观证，早为以疗，则无焦头烂额之客。则凡用药惟以中和，不可猛浪。其始如解表发散之剂，且与参苏饮一二服；热犹甚，复用三酥剂微汗之。如内热惊搐者，且与犀角汤、辰砂益元散；若犹甚者，方可与大黄丸微利之。始宜中和，不可妄汗妄下；次宜因时审证调理之。慎风寒，节饮食，谨忌防，杜恶气，即父母房室，外人不洁，不可近身，恶气则动厕、食蒜、饮酒之类，皆要道也。  

***解表***  

解表一法，为痘疹之要。未出之前，解表之剂，固为先锋。至有已出之际，或被风寒所感，却不能出，或发热，或狂言，或风搐，或遍身青紫，皆当发散，与惺惺散、僵蚕散。正出之时，被天气寒冷所折，毒气反伏而不出者，其证精神昏冒，面青发热，或谵语妄言，宜解肌表出之药，与活血散，调解发散。参苏饮治外为风寒所折，内为食气所遏，大小二便不利。若出不快，二便自调，知其在表不在里也，当解表药，宜用升麻干葛汤、加味四圣散、紫草饮子、快斑汤、丝瓜汤之类。虽是表虚，卫气不足，纵有保元汤，必兼之解表，方得快出，故解表一法始之必用，安得不为先锋？  

***攻里***  

攻里一法，为痘变用，如背水阵之类是也。当因证而施，相时而动，一剂回生，是攻里之法，亦有夺造化之功也。今世但知保元汤为化工之药，而不知大黄汤亦为化工之药。何则？如前左水泽者为阵之善，韩信背水阵又岂不为善之善者也！噫，非阵之善也，必得将而后善；非药之功也，必得医而后功。王安道曰：识病机者，则乌头可以活人；昧证候者，则人参可以殒命。保元汤与大黄汤，亦若是也。保元汤助气血，为治痘之常；大黄汤攻内里，为治痘之变。如痘出太盛，喘促烦满，手足心胁下有汗，谵语狂言，小便赤，大便秘，痘红而渐变于黑，躁渴不宁者，必可以用保元乎？予见如此等证，服保元汤而死者，亦多矣；服承气汤而诸病如失，顿然回生，亦不可不谓夺造化之功也。予见今医，例用保元汤，固谓人曰：吾用王道，可保无虞。至于内毒肆凶，危亦甚矣，而犹执以保元，如敌人入寇，犹自开门循斋而已，保元之悞，不既多乎？故曰：非药之罪，医之罪也！兹以救里之变，表而出之，甚欲其无胶柱而鼓瑟也。化机之妙，必在于活泼泼地，圆神而不倚焉者乎？  

***托里***  

托里一法，为痘之关键，始终不可不用也。如诸疮毒，惟以内托，不致邪气内攻，则自无伤生之害也。惟痘亦然！痘之证最可惧者，不过难出，而至于不浆内陷倒靥，不结痂不脱落，致余痈毒等证，皆其恶候内伏，所以致儿命殒，托里之剂，安可少缓耶？此数证者，皆在内托之功，而自免于内陷致凶之患也。甫用补中益气汤为托里药，百发百中。热毒深者，加黄连、牛蒡子，虚寒者，加姜、桂。只此一法，左之右之，无不宜之，庶几王道之常法也。若夫邪毒内陷，而不以辛甘之剂，惟用保元一味，制其毒邪恣虐，缓则不及事矣。辛甘之剂，不可轻乎！  

***养胃***  

痘疮养胃者，所以养其正而固其本也。书曰：养正能避诸邪，此之谓也。所以痘疹无故泄泻，凶之兆也。大抵调脾胃，节饮食，中气足，邪气消。胃气弱者，以四君子汤为主，随证加减。若或作泻者，急治之以豆蔻丸、参苓散之类。故泄泻一证，最可当忧。中气稍虚，邪气阚之，乘机内陷，其危矣乎？  

***轻重***  

病深药浅，不能去病；病浅药深，真气受弊。用药之法，当看轻重缓急：轻者重治，有伤正气；重者轻治，邪气不能除。缓者急治，恐有过伤；急者缓治，有悞大节。如痘不快之轻者，当以参苏饮微解助之；若重，用三酥饼、麻黄之类发之。如痘里虚表实，或被风寒折重而不能出者，当以三酥、麻黄之重剂发之；若用轻剂，发之不透，邪气留连，恐复为患。如痘疮饮食稍减之缓病，或大便微溏，泻则胃气内虚，宜用温补；强加饮食，反有过伤。如内邪太盛，惊搐烦闷，一刻不安，喘咳逆壅，二便不通之急证，当急用承气汤或百祥丸，利之可生；若是犹豫，且进清凉缓药，必致死亡。此所以轻重缓急，亦不可不熟玩也。  

***发热三朝***  

一、发热之初，急宜表解，使脏腑胎毒，及外感不正之气，俱宜发散，则痘出必快而亦稀也。解表之药，必在红点未见之前。如发热壮盛者，邪毒必重，宜败毒散调三酥饼之类，常用参苏饮之类。  

一、热盛发狂，谵语烦渴者，宜煎败毒散调辰砂六一散解之。  

一、发热之初，憎寒壮热，鼻流清涕，咳嗽痰涎，此有风寒所干，宜以参苏饮调紫草膏表之。  

一、热盛发惊，虽为顺候，当用红绵散调辰砂六一散解之；涎痰壅盛，昏闷不省者，薄荷汤化下抱龙丸；二便秘塞不通者，败毒承气汤微利之。  

一、热盛吐衄，粪黑结秘者，用犀角地黄汤加大黄下之。  

一、发热腹中作痛及膨胀者，由毒相搏欲出而不得出者，宜败毒散加大黄微利；使毒疏通，表里分解是也。  

一、有胃弱胃寒，腹痛泄泻，呕吐清冷者，用六君子合理中汤；泻止后而呕吐不止者，藿香正气散煎服。  

一、热毒太盛，解散药中减去参芪，当加紫草、僵蚕、蝉蜕、葱、姜；泄泻者加猪苓、泽泻，分利小水及微汗之。  

***出痘三朝***  

一、出痘才发热一日而便出者，为邪毒太盛。一发热即出，不待久而蒸出也，必重。三日后出者为吉。四五日后身凉，乃见报点于口鼻腮耳之前，年寿之间，如粟如黍，淡红润色者，为轻而吉也。  

一、忽然遍身发出红点，如蚊蚤所咬之状者，决非痘也，乃热毒被风寒所遏，不能发越而变斑也，可用发热门例，托里散、败毒散，表解微汗不妨，身凉红斑自退，再越一日，出痘反轻矣。  

一、出痘必作二日报出，先报先出，后报后起，大小不一等，色象光润，无他证候，不用服药。  

一、痘出稠密如蚕种，根虽润，顶面白平，摸不碍指，中有清水者，此由热毒熏蒸皮肤而为疹子，大者名曰水痘，非痘疮也，宜以升麻葛根汤，疹自没矣。  

一、痘出速，一日齐出者为痘盛，根红顶圆，摸之碍指，亦得其正色，宜散毒化斑等汤加紫草、蝉蜕，凉血解毒可也。若一齐速出，稠密红赤成片，此毒之甚，不久紫黑发斑而死。  

一、出痘灰白，不红绽，或灰黑陷顶，二便清凉，气冷，不渴，不食，食不化，此表里虚寒也，急宜温脾胃，益气血，宜用十全大补汤、异功散之属。盖脾土得温，胃气随畅，而无内虚伏陷之忧；气血既盛，则毒得发出，而无表虚痒塌之患。失此不治，必不能灌浆，收靥之日，复发痒爪破而死。  

一、痘出红紫，根窠成片，近黑焦陷，大便秘结，小便赤濇，身热口气热，渴而引饮，此表里皆热盛也，急宜解毒。若发惊狂谵语者，紫草灯心汤，磨犀角汁调辰砂六一散之属。解毒之后，痘顶不红，根窠红润，小便清利，大便如常，能食不渴，此表里皆清，勿再解毒，宜以保元汤温补血气，以助灌浆收靥；否则，变成痒塌而不能结痂矣。  

一、痘出热盛，发红斑如绵纹者，宜以化毒汤加红花、黄芩；喉痛者，加黑参、犀角。  

一、伤寒阳毒发斑，加减之法，用元参升麻汤之属是也。若见黑斑，死不终日。  

一、痘出时，忽然泻泄，大便黄，小便赤，口气热而渴，此为热泻，宜以去桂五苓散调六一散，加木通、车前子，灯心煎汤送。如清利泻，口气冷，不渴，为寒泻，五苓散加肉豆蔻、理中汤、异功散之属。  

一、痘出只看根脚红活，此生意也，虽陷伏灰白紫黑，皆可调治。  

一、痘出虽稀，根窠全白无色者，三四日虽起胀，按之虚突，此名贼痘，气血太虚，至灌浆时变成水泡，大如葡萄，内皆清水，皮薄若纸，爪破即死。  

一、痘出三日内每在半表半里，最要斟酌：妄汗则成斑烂，妄下则成陷伏，峻寒之药伤正，峻热之药助邪虚寒不补则陷伏痒塌，热盛不解则变黑归肾，稍若不察，生死立判，医者宁不于此而容心哉！  

***灌浆三朝***  

一、痘出三日后当渐起胀灌浆，先出者先灌，后出者后灌，至第六七日起满已齐，毒气已尽出于表，根窠红活肥满，光明润泽，顶如(虫葛)色者，不须服药，此为贞吉之象也。  

一、痘当起胀而不起胀，根脚不红，白色而顶陷者，此气血两虚之证也，急宜保元汤合内托散，或异功散、丁香、姜、桂、紫草膏之属；若灰黑陷伏，宜调无价散。  

一、痘不起胀，红紫色为太盛，血热津液枯涸然也，宜用内托散去桂加紫草。红甚热甚加芩连；紫黑陷伏，独圣散；热极黑陷有痰者，闭结者，四圣散调无比散、无价散、至宝丹可选用。  

一、痘灌浆时，毒尽在表，须要里实托载，苟略泄泻则中气虚弱，毒气乘虚内陷，宜速救里：热泻，去桂五苓散，冷泻胃虚腹痛者，加丁香肉桂，或内托散加干姜、丁香、豆蔻；若泄泻腹胀，口渴气促，痘色灰白者，用木香散送下豆蔻丸。  

一、痘灌浆时发痒，若气血不足者，内托散去桂，加白芷、黄芪、参、归、木香；虚痒塌者，木香散加丁香救里，官桂救表，表里皆实，自不痒矣。  

一、痘起胀时，其中有黑色而独大者，名曰痘疔；若不去之，一身之痘皆变黑而死。若疔少者可治，用银簪挑破疔口，吮去黑血，将四圣丹点入疔内，即变红活，仍服解毒药一二剂。若疔多，胷背心前皆有者，不治。  

一、有里热壅盛，胀满便秘，虚弱不可通利者，宜用蜜皂丸导之。  

一、痘灌浆三日已满，痘皆满项红紫色者凶，及面目肿者凶。  

一、痘灌浆已完，于中有痘不满者，终变虚寒痒塌之证，宜用内托散倍参、芪、归、桂，必须灌满，再无陷伏之患矣。  

一、痘因虚发痒，遍身爪破，脓血淋漓，不能坐卧者，宜内托散去桂倍白芷、当归、木香，气和血顺，其痒自止，外以败草散敷之，庶免破肉受粘不便。若遍抓破，并无脓血，清水皮白，壳如豆壳者死。  

一、痘因恶气触犯，发痒爪破者，宜内托散加减服之，外以乳香、苍朮焚烧以却邪气。  

***回浆三朝***  

一、痘灌浆日足，至九日后，当要回浆，收敛次第，作三日干尽，江南谓之痘黝，小黑色也。至期若不黝者，此气血两虚而不运行，故浆不干，无气血主宰之功，所以不收，必发痒爪破而死。  

一、痘回浆过期有未尽回者，为气血虚也，宜用八珍汤，返魂汤之属。若有几颗不回，终作痒痛抓破而得生者，寡矣。  

一、痘收后惟数颗深陷，臭烂不收口者，硝胆膏涂之。若收不回，遍爪破，气急烦闷痰上者死。  

一、收时因犯恶气，不黝作痒，欲爪者，宜异功散、保元汤选用之。  

***结靥三朝***  

一、痘至十二日后，当结痂而渐靥，靥自上而下为顺，自下而上为逆。其遍身靥矣，而有数颗不靥，难以求生。犹蛇蜕虽一节，彼节不能退，亦是死也。  

一、痘结痂，从唇上头面，次第收靥至足者，不须服药，为顺而吉也；若有他证，照后治之。  

一、痘当靥不靥，泄泻寒战，咬牙爪破，此虚寒也，宜用异功散、保元汤。触秽冒寒，黑陷不靥发痒者，前汤调下无价散，外用祛秽散熏之。  

一、因服辛热药太过，以致热毒猖狂，气血泛滥，痘烂不靥者，内服小柴胡、猪尾膏解之，外用败草散敷之。  

一、痘自前报起灌浆回浆，俱各应候，至收靥时，或犯秽恶，以致斑烂痒塌不靥者，但服异功散，外涂猪髓膏自愈，不须忧也；若皆收靥，惟数颗臭烂，深坎不收口者，用硝胆膏涂之。  

***治例***  

一、痘疮未出而先惊搐者，名曰先惊痘，不治自愈。  

一、痘疮初出，次第高起，红光磊落，颗颗如珠者，名曰珠子痘，吉。  

一、痘出上身多下身少者吉，反是者险。  

一、痘稀少而夹疹子者，名曰麻夹痘，主轻；若痘稠密而夹疹子，主重。宜解散为先，内托次之。  

一、痘疮红甚而引饮渴不止者，名曰燥痘，宜用犀角地黄汤。  

一、痘疮出后白塌泄泻者，名内虚，急服异功、保元、理中温补之剂。  

一、痘疮溃烂臭不可闻者，曰烂痘，间亦收靥无事，只要胃气不衰，饮食如故，不作烦躁者可治，宜用八珍汤、消毒饮，外敷败草散。  

一、胡荽酒虽能避邪气，惟在未出之前及初报之际用之，既出之后及起胀了，即不宜用。酒气触肌，多致作痒。出后或被触而发者，宜用石乳熏之为佳，或马牙速燃之熏被衣。  

一、治痘疮在喉，则咽嗌不利，饮食阻塞不便，内服牛蒡甘桔汤；外看身上痘之最大者，为毒相关，宜用香油灯草燃而焠之，一焠即愈；或用手摘破，用痘疔药涂之。  

***预解***  

汪氏《理辨》曰：人传有药预投儿服，则终身不出痘疹，岂理也哉？痘中于有生之初，寂然不动，感而遂通，此得人身之大造化也。人有三百六十五骨节，应期变蒸诸骨十有三次，五脏六腑始能浚通脉络，行运气血于身。其蒸热之时，脏腑无不振动；变易之际，又或有伤寒风热而泄六阳等证，诸汗疮疡，一身之间，无不发泄，其痘毒尚不能解，又何药可以解此毒耶？今特录其法，少慰父母爱子之心，以见是书全备云耳。然而当其时行天气，先以解毒发散之剂防之，庶几不致于太甚，而邪气稍减轻则可矣；若谓终身不出，有是理乎？  

一法：七八月间收胡芦蔓连根留置，十二月三十夜，取蔓丝煎汤浴小儿，则终身不出痘疹。  

一法：取丝瓜近蒂三寸，连皮子烧灰存性为末，砂糖拌，干吃，入朱砂末尤妙，服之多者能少，重者能轻。  

冬月应寒而反温暖，前人推度，至春阳气发生于冬之伏热，相传必发痘疹，故于冬月见儿头发耸竖，饮食稍减，此伏热之兆，便宜预服油剂，或升麻汤、三豆饮子、消毒饮子以防之。又云：或有伏热，痘疹未出，四肢微热，饮食似减，或时额上微热，宜服生油剂最佳。一或遇天时温热，恐发痘疹，用犀角、玳瑁二味磨汁服，或用茜草煎汁饮之，未发者令内消，已发者亦能解利，使毒气不致太盛。  

***护眼***  

痘疮初出，欲使不入眼耳，可用胡荽酒涂于耳目边傍，或黄蘗末水调敷两目。又法，抱儿令自投菉豆七粒于井中，皆令痘不入目也。忌食酱醋五味、牛鸡鹅鸭卵及诸卵之气，熏袭儿目。但令食淡，不能淡者，宜少入盐。一法用干胭脂蜜调涂眼眶，则痘不入眼内。痘疮蕴非常之热，熏发肌腠为痘疹，顺其热则出而毒散，但过于热则又损目，折之以凉则为陷伏黑靥，故善治者，使阳不致亏盈，阴不致潜伏，调适中和而已。苟为不然，阳胜则热盛而生风，肝应于目，无不害目者；阴胜则土无燥气，肾水反胜，为黑靥陷伏，则夭伤者多矣。  

此痘之毒气自里而达于外，故有目害，治宜活血解毒而已。活血不致于热，解毒不致于凉，得其血活毒散，则睛不壅，血不郁，而免凹凸之患矣，似非点药可取效也。盖点药非毒则冷，必相攻击，反以为害，古人所不取也。  

治痘护目，古方用胭脂涂，不如钱氏黄蘗膏好，从耳前眼皮面上并涂，日三五度。若用之早，则头面无痘；用之迟，纵使出亦稀。通圣散治痘入目生翳，白菊花、菉豆皮、谷精草去根各五钱为末，每服一钱，米泔水一盏，同干柿一枚煎，候米泔尽，只吃干柿饼，一日三服。一方加猪肝同煮，只食肝。一方将浮萍以竹筛盛水盆上，晒干为末，随儿大小，每服一钱，以羊肝半具，木石器内擂烂，投水半盏，滤取肝汁调服，食后。  

痘疮伤眼，必用山栀、决明、赤芍、归尾、黄连、防风、连翘、升麻、桔梗，作小剂末调服，如眼无光，过百日后血气复自明。一法痘疮发热时，便用牛蒡子为末，贴顖门，可免眼疾。  

***首尾不可汗下辨***  

前人论曰：痘疮首尾不可汗下，盖是戒慎恐惧之意。若痘本轻，必仓慌妄药而致求全之毁。如《易》云：勿药有喜，言其刚健中正，本为无妄。故《象》曰：无妄之药，不可试也。古人所谓首尾不可汗下者，亦言本无汗下必用之证，惟恐执以汗下，则反有伤正气之过矣，正如无妄之药，不可试也云。  

古者，首尾不可汗。甫按古人戒汗之意，痘疮本稀，出至足上有者为出齐，不可谓出不快而故表之。若本稀少，又无邪郁而强表之，正云诛伐无过之地，反有斑烂倒靥，耗散凡气，不能起胀者矣。谓首不可汗者，此也。痘当黝靥有热而脱迟，前路俱正，今虽迟缓终无忧也。若强汗之，必反损其真气而疮烂溃，不能收敛者矣。谓尾不可汗者，此也。  

古云：首尾不可下。甫尝考其为斑未见于表，下则邪气不得伸越，此脉证有表无里，故禁首不可下也。斑毒已见于外，内无根蒂，大便不实，并无里证，若下虚其里，则反陷伏，故禁尾不可下也。  

表实当汗，里实当下，此不易之理也。要当随时应变，审证而施，当汗则汗，当下则下，而何有于首尾之禁？当汗不汗，则表邪不解，而疮有难出陷伏之患；当下不下，则内毒不除，而痘有变黑归肾之厄。故汗下二法，要须详审：如痘疹未出，发热之初，非微汗则表不解，有身热头痛，鼻塞，咽喉不利，咳嗽毛焦，皮肤紧痛，此皆热极，痘疮虽出而毒亦不轻，宜微汗解散，痘出轻矣。若此者，安得亦禁而不汗乎？如斑未出，毒在脏腑，大便不通，固宜下之以泻其毒；至有痘出太盛，喘促腹满，小便赤，手足心并胁下有汗，或妄言，大便秘，亦宜下之。如痘已出足而结脓窠，尚有热证见者，当利二便，恐余毒在里，他日因而生疾，若此者首尾皆宜下也，何可禁哉？  

***避忌***  

李东垣曰：痘疮宜避一切秽恶气，及外人入房，远行劳汗，腋下狐臭气，房中淫液气，麝香臊膻气，妇人经候诸血腥臭气，硫黄蚊烟气，厕缸便桶气，悞烧头发气，吹灭灯烛气，鸡毛急骨气，葱蒜韭薤气。已上皆不可犯，须要时常焚烧乳香、苍朮、黄芩甘香之气微袭，闻臭则荣卫气畅，而无倒靥陷伏之患矣。  

***不治证***  

一、痘发热之甚，惊搐不止，日发三五次，若至九次者，一出如蚕种即死。  

一、痘疮初出，紫色成片者，曰紫云痘，四日死。  

一、痘疮出如麻子无缝者，兼紫色者，定死。  

一、痘疮初出，当顶红者，过六七日死。  

一、痘疮凡见声哑气急，若痘色不正者，定死。  

一、痘疮初出作泻，服药不能止者，死。  

一、出痘疮后犹发惊者，死。  

一、痘疮面目俱肿，而痘反黑陷者，死。  

一、痘疮闭目昏眠，舌卷囊缩，饮食呛喉，躁哭不宁者，皆死。  

一、痘疮四围灰白，顶黑而陷者，七日死。  

一、痘疮多有紫黑疔，挑去黑血，搽药不变，仍复黑色者，死。  

一、痘疮初出，状如蚊蚤所咬，三日后反不见者，曰反关痘，五日必死。  

一、痘疮焦黑不灌脓者，三日死。  

一、痘疮起胀清水，白色顶陷者，三日后爪破而死。  

一、痘疮随胀随没，内躁发喘，死。  

一、痘疮痒塌，寒战不止者，死。  

一、痘疮不食，腹胀喘渴不宁者，死。  

一、痘疮黑色，大小便不通，目闭声哑者，死。  

一、痘疮发黄，状如橘色，下利气促者，即死。  

一、痘疮头温，足冷闷乱饮水者，死。  

一、痘疮身体通肿如冬瓜，腹胀如鼓，气喘即死。  

一、出痘疮忽然泻血如豆汁鸡肝烂肺者，主死。  

## 卷四百七十五  

痘疹门  

### 证治准绳【`明 王肯堂`】  

***痘疹溯源***  

夫胎在腹中，月至六七则已成形，食母腹中秽液，入儿五脏，食至十月，即秽液满胃，至生时儿口中犹有不洁，产母以手拭净则无疾病，俗以黄连、汞粉下其脐粪之秽。此亦母之不洁余气入儿脏中，本先因微寒，又遇风寒邪气相搏而成痘疹也。未出欲作之时，热动五脏，则五脏之证先见，初欲病时，先呵欠，烦闷惊悸，乍凉乍热，手足冷，面腮颊赤燥，咳嗽喷嚏，此五脏证俱见也。呵欠烦闷者，肝也；时发惊悸者，心也；乍凉乍热手足冷者，脾也；面赤腮颊赤，咳嗽喷嚏者，肺也；惟肾无候，以在腑下，不能食秽故也。凡疮疹乃五脏毒，若出归一证，肝水疱，肺脓疱，心为斑，脾为疹；肾虽无证，其候恶者，疮变倒靥而黑陷，则归肾也。此由不慎风冷而不能食，内虚所致也。  

痘疹之发，显是天行时气，廛市村落，互相传染，轻则俱轻，重则俱重，虽有异于众者，十之一二而已，岂可概谓胎毒哉？然疫疠终身不染者，比比皆是，而痘疹无一人得免。疫疠一染之后，不能保其不再染；而痘疮一发不再发，则胎毒之说，又何可尽废乎？至谓淫火秽血，古亦有之，而何独无痘疹之患？欲以破胎毒之说，则又不然。天下之无而忽有者多矣，草有名虞美人者，虞美人项王宠姬也，为项王死，世哀之，为之歌，对草倚声凄恸，而草辄摇。草无情识也，方其未有楚，则宠姬亦无，况有草耶？一切众生，自妄颠倒而成，三界如之，又何疑乎痘疹？  

***袁氏痘前治法***  

凡欲治痘，须在未发之先，预识其证而分别用药，重者可轻，轻者必愈。但未痘而愈，则医者无功，故多不肯尽心；及其既发，又无及矣。仁者须以救生保婴为心，宁我无功，不可使婴儿失命，备陈十八证治法于后。  

孩儿未痘之先，感冒风邪，身中火烙，头痛自汗，咳嗽不已，伤寒未愈而痘随出焉，痘家谓之猿猴跳锁。伤寒之后，元气嚣漓，须滋阴补血，解热疏风，有滋阴三宝散可服。  

有饮食不能撙节，暑湿不能护养，肚腹伤坏，泄泻频仍，饮食懒进，肢体羸瘦，愈未几而痘随出焉，痘家谓之观音拂座。此与先泄而出痘者不同。平居无恙，忽泄而痘出，此则毒随泄减，其痘反美。今久泄初愈而痘出，则脾虚元气弱，如单服补药，恐来虚胀；若冷药则毫厘不可用，只宜调脾，如四制白朮之类可也。  

患疟之后，寒热消烁，肌肉渐瘦，或乍愈而痘出，或带疟而患痘，名为马驰剑道。多有湿热，酿成此祸。草果、常山断不可用，即柴胡亦是劫药，须参、苓、白朮，微加消食祛热之药，如八珍膏、卫元汤可用也。  

小儿才五六岁，元体薄劣，身发火热，干渴患嗽，疹出未几而痘随出焉，此太阴脾经证也，痘家谓之一苇航海。此与寻常先疹后痘者不同。凡先痘后疹者，谓之逆；先疹后痘者，谓之顺。此则身弱发热，原患嗽渴，又病疹初愈而痘随后出，其势颇危，须补阴清肺培脾，黄芪毫厘难犯，内托至奇汤可用也。  

小儿平时患疳积，肚大有青筋，四肢羸瘦，变为丁奚，倏然痘发，此谓之三仙入洞。治之且莫消疳积，厚朴、槟榔、柴、连冷药及抱龙丸之类，皆不可用，宜服益黄散、滴滴金可也。  

小儿风寒，腠理时发火热，自头连身，遍启丹瘤，愈未几而痘随形焉，痘家谓之倒挂银瓶。多发肝心二经痘，忌用三黄，宜犀角地黄汤、紫草散可也。  

小儿未痘之前，火烙脸赤，眼睛直竖，手足撒搐，口燥讝语，惊厥屡次，不数日而痘随形焉，痘家谓之霜桥印迹。此与寻常惊后出痘者不同。凡先惊后痘，痘出惊止，决系心经之痘，多是吉征；此则惊甚体虚，或见痘而惊不止，朱砂金石，毫不可用，宜茯神汤可也。  

小儿未痘之前，身热自汗，口中咯血，或鼻衄，或溺血，不数日而痘随形焉，谓之藕池踏水。心官失守，致血妄行，宜清心抑火，不可妄用寒凉之剂，野仙独圣散可用也。  

小儿未痘之先，身发火热，饮食懒飧，肚腹膨胀，眼胞浮肿，睡卧不安，不数日而痘随形焉，谓之石鼓无鸣。宜理脾补气，参苓白朮散加减用之可也。  

小儿身发火热，自汗不止，眼睛昏花，呵欠啼叫，未愈而痘随见焉，谓之赤泽栽莲。宜敛汗补肝，宜黄芪熬人乳频频服之，并固真汤可用也。  

小儿平时父母不能护从，恣其出入，跌磕伤损头面肢体，未愈而痘随出焉，谓之破瓮澄浆。宜补血扶脾，笼金汤可用也。  

儿辈胸膈饱胀，饮食厌恶，身发火热，呕吐频频，未愈而痘随发焉，医家谓之逐鹿亡羊。此与寻常先吐后出痘者不同。大凡因发痘而吐，毒随吐减，出痘必轻；今则先因胃气有伤，腹胀恶食，吐又频频不止，则危迫之象矣，须要调理脾胃，如紫霞黄露饮可用也。  

小儿面色萎黄，时作潮热，眼胞浮肿，肚腹绞痛，未愈而痘随出焉，医家谓之推车陷雪。此因脾胃有伤，渐成疳积，祛虫逐积之药，俱不可用，惟调理脾胃为上策，龙旋散最妙。  

小儿遍身生疮，头颈脓窠，旋绕手足关轴，如蛇皮缠裹，寒热不时，喷嚏不止，未愈而痘随出焉，医家谓之霜逐梧桐。法宜凉血卫脾，贞元散可用也。  

孩儿心中刺痛，未愈而痘随出焉，医家谓之犯夺天梯。此非气逆，即为寒积，龙蟠饮可用也。  

小儿两眼风热，红肿羞明，刺痛难忍，未愈而痘随出焉，医家谓之弹打天乌。法宜清肝祛火，滋元窖，提阴气，谷精龙胆散可用也。  

小儿饮食过度，伤损脾胃，或饱闷，或吞酸，或吐泻，未愈而痘随出焉，医家谓之风燕失巢。痘全资脾胃，急宜消食理脾，消导饮、磨积散相兼而用可也。  

儿辈小腹硬胀刺痛，小便赤濇难通，欲尿则啼，不尿则痛，未愈而痘随发焉，医家谓之断桥失渡。此系心经郁火，积于小肠，浚牛膏是对证之药。  

***运气***  

痘内发于脏腑，外应乎运气，天动人随，毫发不爽，是故治痘者，以明运气为急也。历稽往者，大率三年一发，虽各年零出，间一有之，而其大发之期则三年为准也。所谓三年者，多系子午卯酉之年，子午少阴君火司天而阳明燥金在泉，卯酉阳明燥金司天而少阴君火在泉。诸疮非火不发，非金不收，痘以少阴阳明二经为正者，为是故也。然元化密移，主客互用，五运有平气太过不及之殊，六气有常化淫胜反胜相胜之异，几微不同，则全体尽别。痘有当盛行而不盛行，有不当盛行而传染周遍者，是不可执一论也。  

按运气之说，《内经》几居其半，而世罕行用，盖泥其常，不通其变，则以为无验。余友缪仲淳高明善医，至排斥五运六气之谬不容口，余以王炎、沈括之说折之，亦不服，盖未尝虚心而细求之也。假令厥阴用事，其气多风，民病湿泄，岂普天之下皆多风，普天之民皆病湿泄耶？至于一邑之间，而雨旸有不同者，此气运安在？欲其无谬，不可得也。大凡物理有常有变，运气所主者常也，异方所主者变也。常则如本气；变则无所不至，而各有所占，故其候有从逆、淫郁、胜复、太过不足之变，其发皆不同。若厥阴用事，多风而草木荣茂，是之谓从；天气明洁，燥而无风，此之谓逆。太虚埃昏，流水不冰，此之谓淫；大风折木，云物浊扰，此之谓郁。山泽焦枯，草木雕落，此之谓胜；大暑燔燎，螟蝗为灾，此之谓复。山崩地震，埃昏时作，此之谓太过；阴森无时，重云昼昏，此之谓不足。随其所变，疾疠应之，皆视当时当处之候，虽数里之间，但气候不同，而所应全异，岂可胶于一定？熙宁中，京师久旱，祈祷备至，连日重阴，人谓必雨，一日骤睛，炎日赫然。沈时因事入对，上问雨期，沈对曰：雨候已见，期在明日。众以谓频日晦溽，尚且不雨，如此旸燥，岂复有望？次日果大雨。是时湿土用事，连日阴者，从气已效，但为厥阴所胜，未能成雨；后日骤晴者，燥金入候，厥阴当折，则太阴得伸；明日运气皆顺，以是知其必雨。今安得如存中者而与之言运气哉？  

***辨疑似***  

伤寒男体重面黄，女面赤，喘息急，各憎寒，口中气热，呵欠烦闷项急。  

痘疹则腮赤燥，多喷嚏，悸动昏倦，四肢冷。  

伤寒当发散之，疮疹当温平之，有大热者宜解毒。  

昏睡喜嚏悸者，将发疮疹。  

痘之始发，有因伤风伤寒而得者，有因时气传染而得者，有因伤食呕吐而得者，有跌扑惊恐蓄血而得者；或为窜眼惊搐如风之证，或口舌咽喉腹肚疼痛，或烦躁狂闷昏睡，或自汗，或下利，或发热，或不发热，证候多端，卒未易辨，须以耳冷、尻冷、足冷、鼻尖冷验之，并视其耳后有红筋赤缕者为真；又脉洪大而弦数，诊脉之际，身略战动，是其证也。  

歌曰：五指梢头冷，惊癎不可安；若还中指热，必定是伤寒。中指独自冷，麻痘正相干。男左女右别，分明仔细看。  

秘法：凡入门看痘，未知是否，但见心窝皮肤内有红色，两耳尖冷，耳筋红见，此痘征也。  

看耳筋法：未出之先紫筋者不治，预以凉血解毒之剂治之，亦有愈者。若二便秘结，宜先通利。大红者可治而愈；水红者不药而愈；桃红者分轻重治之，分男左女右看。  

***验热时候***  

始发潮热三日已上，热晕入皮肤，即发疮疹而不甚多者，热留皮腠之间，潮热随脏出；如早食潮热不已，为水泡之类也。  

痘疮皆因发热而出，即其热之有时，可知其自何脏发出：寅卯辰时潮热者，属肝，当出水泡；巳午未时潮热者，属心，当出斑疮；申酉戌时潮热者，属肺，当为脓泡；亥子丑时潮热者，属脾，当出疹子。  

***用药验是否***  

王氏验斑法：若三日未觉形迹，当以生酒涂身上，时时看之，状如蚤痕者是也。或曰伤寒伤食潮热，与斑疹不能辨者，宜以辛凉之剂调之。五日已里发出即汗，五日已外无者非斑也，各随应见而治之。  

***验证施治***  

阎氏治小儿壮热昏睡，伤风风熟，疮疹伤食皆相似，未能辨认间，服升麻葛根汤、惺惺散、小柴胡汤甚验，盖此数药通治之，不至悞也。惟伤食则大便酸臭，不消化，畏食或吐，宜以药下之。  

***五脏见证***  

肝脏水疱，色或青；肺脏脓疱，色或白；脾脏疹，或如麸糠色；心脏斑，其色赤；变归肾，则色黑矣。此五色，凡痘疹一色者善，或二色三色相合而作者凶。  

第一大小不等，小儿在胎十月，食五脏秽血，生下则其毒当出。故疮疹之状，皆五脏之液，肝主泪，肺主涕，心主血，脾为裹血。其疮出有五名：肝为水疱，以泪出如水，其色青而小；肺为脓疱，以涕稠浊如脓，其色白而大；心为斑，主血，其色赤而小，次于水疱；脾为疹，其色赤黄而小。涕泪出多，故脓疱水疱皆大；血荣于内，所出不多，故斑疹皆小。又病水疱脓疱者，涕泪俱少，以液从疮出故也。譬如泡中容水，水去则泡瘦矣。  

水疱者，俗谓之水痘也；脓疱者，俗谓之痘子也；斑者，俗谓之痱子也；疹者，俗谓之麻子也。痘之形状最大，水痘次之，斑痱又次之。麻子最小，隐隐如麻子也。  

四脏之疮，名状不同：肝为水疱，肝之液为泪，泪出如水，其色微青而小；肺为脓疱，肺之液为涕，涕如脓色，微白而大；心主血，其疮为斑，色赤而小；脾主裹血，其疮为疹，色赤黄而浅。此言其初发之状不同如此。及五七日后，不问其初出自何脏，悉成血疱，血疱成脓疱，脓疱之后，结痂疕而愈矣。或谓肺为脓疱，而血疱之后，又成脓疱何耶？盖肺为脓疱者，言其初出淡淡如脓，其色白而非黄。若血疱后所结脓疱，乃其疮已熟，包裹黄脓，其色黄而非白。所言脓疱虽同，而所以为脓疱，则不同也。又如脾为疹，亦自其初出色黄微赤，有小斑疮而言之耳。其成脓结痂收靥而愈，与所谓肤疹者，名同而实则大不同也。心为斑，与所谓温毒冬温发斑者，亦大不同。  

凡疮疹五脏见证，要察何脏之证为甚，即主其脏之毒多。如肝证毒多者，必发水疱，生瘙痒，或目疾，宜预解肝之毒，羌活汤加青皮、柴胡。  

肺证毒多者，必增喘嗽，烦渴不止，手掐眉目鼻面，宜预解肺之毒，泻白散合甘桔汤，加牛蒡子、天花粉。  

心证毒多者，必伏不起，谵妄饮水，烦哭咬牙，宜预解心之毒，导赤散加黄连、辰砂。  

脾证毒多者，必成灰白色，痒塌吐利，宜预保养脾胃以解其毒，四君子汤、调元汤，加白芍药、防风、连翘。  

肾不见平证，耳骩俱热者，死候也。  

***痘家有八门五枢三关两煞五轴之分***  

心为赤帝门，附心胞络；肝为青阳门，附胆并左太阳；脾为黄央门，附胃；肺为肃杀门，附额并右太阳；肾为元武门。  

两颧为心枢，两眼眶为肝枢，两腮颐为脾枢，喉突为肺枢，两耳垂为肾枢。  

胸堂乳阜，心之关；脐封，脾之关；阳球，肾之关。  

白帝煞门，座于气窝右太阳；青帝煞门，座于眼眶左太阳。  

颧阜、胸乳，心之轴；左太阳、左胁、眼胞、两肾，肝之轴；右太阳、右胁、项颈、气突，肺之轴；腮颊、中庭、口角、肚腹、手足，脾之轴；地阁、后颈、耳窖，背俞、腰脊、阳球，肾之轴。  

***袁氏阅痘重门栏辅轴四字***  

门犯则验栏，栏犯则验辅，辅犯则验轴，至轴而变态尽矣。  

门凡八，栏辅各十有八，轴凡一百五十四，各分经络而验之。  

天庭穹窿之地名赤帝门，胸堂名炎车门，两手掌心名正离门。  

不属心而属阳明，阳明透彻，则鼻先形而掌心次之；阳明迅暴，则掌心先形而鼻次之。标于鼻者顺，标于掌者逆。  

眉心一带，统上下寸地，号五将门；眼下丝竹泪堂，名青阳门；气窝天突穴，名肃杀门；两耳窍圈，为元武门；脐封之处，脾经所注，名黄央门。  

八门与前稍异，至栏辅轴抑又异矣。图诀繁俚，无关治疗，故今不取。  

***脉候***  

凡痘子势重者，以脉候之：脉洪实者吉，浮数虚小者凶。  

丹溪治一男子，年十六岁，发热而昏，目无见，耳无闻，两手脉皆豁大而略数，知其为劳伤矣。时里中多发痘者。虽不知人，与药则饮，与粥则啜，遂教以参、芪、当归、苍朮、陈皮，大料浓与之饮，至二十余贴，痘始出；又二十贴，则成脓疱，身无全肤。或曰病劳可畏，何不用陈氏全方治之？予曰：此但虚耳，无寒也，只守前方。又数十贴而安。后询其病因，为先四五日恐有出痘之患，遂极力采樵，连日出汗甚多，此以脉之豁大而知其虚，乃痘疹因脉施治之一例也。  

***虚实***  

夫气有生血之功，血无益气之理，故气不可亏，亏则阳会不及，而痘之圆晕之形不成；血不可盈，盈则阴乘阳位，而痘之倒陷之祸立至，是痘有气血虚实之殊也。大抵寒为虚，热为实。气虚则宜温补，气实热则宜清凉；血虚则宜补血，血热则宜解毒。必取其气血中和，无过不及可也。何谓气血虚实？且如气过则泡，血过则斑。气不及，顶陷不起；血不及，浆毒不附。凡痘色淡白，顶不坚实，不碍指，不起胀，皆属气虚，大宜保元，倍加酒炒黄芪、肉桂、川芎、丁香、人乳、好酒同服；根窠不红，或红而散乱，以手摸过即转白，痘上如寒毛竖起，枯濇不活者，皆血虚也，宜保元加川芎、当归酒洗、红花，及下山楂以消参、芪之滞，再下木香数分以行滞气而血自活也。凡用黄芪，当在痘尽出之后；凡用热药，当看毒尽解之时。又察气血虚实而治之，则药无不效矣。凡补血，首尾用地黄，防滞血必用姜制；用芍药，恐酸寒伐胃气，必用酒炒。  

***虚证调护论***  

痘证以元气为主，元气充实，则毒易出易化，故善治痘者，惟保元气于虚弱之前，使不致于耗散为贵耳。然其治法惟何？一曰实腠理而固肌表，二曰节饮食而保脾土。肌表固则外陷之患不足虑，脾土实则下陷之患不足忧。更加以参芪补益之功，则元气自然充实，而痘之出也自然易以成浆，变证不生而结靥顺候矣。是以禁用寒凉荡涤之剂，如大黄、滑石、车前、生地、鼠粘、紫草、枳壳之类，恐其荡涤润下，遂伤脾胃，脾胃伤则元气由此而下陷气脱，内攻而死，势所必至，是则药杀之也。禁用滑润发散之剂，如鼠粘、人牙、蝉蜕、麻黄、干葛、升麻、紫草、桔梗、羌活、防风、荆芥之类，恐其发散太过，遂致表虚，表一虚则元气由此而外耗，塌痒外剥，命由此丧，谁之过欤？  

***虚证补气不补血***  

虚弱痘证，精神倦怠，面青晃白。盖气不充则精神倦怠，血不荣则面青晃白。今治虚证，补气不补血者，何也？气有神而无形，补之则易充；血有形而无神，补血之药难收速效。况气阳而血阴，阴从阳，血从气者，理也。故补气不补血，使气盛而充，则血自随而亦盛矣。况补血之剂，如当归、生地，皆能润燥滑下，多用恐致溏泄故耳。然虚证痘疹，亦有曰陷不荣，不得已而用当归、芍药补血之剂；亦有虚火外浮，痘点繁红而类于血热之证，不得已而用紫草、红花、生地活血凉血之药，并用酒炒，以折其润下之性，借酒力而行之达表，则补血活血之中而有升发达表之妙，庶无润肠溏泄之患矣。  

***虚证坏势必至辨***  

气虚痘证，初发身热悠悠，乍热乍凉，肌慢神倦，面青晃白，饮食减少，手足时冷时热，呕吐便溏；痘点方见，隐隐不振，淡红皮薄；三四日陆续不齐，不易长大；五六日不易成浆，少食气馁，伤食易泄；七八日塌陷灰白不起，自汗微渴，或腹胀喘渴泄泻，塌痒闷乱，咬牙寒战，头温足冷，势所必至。故治虚痘初发之际，不宜投参苏饮、人参败毒散、黄连解毒汤、升麻葛根汤、紫草三豆饮，当用参芪饮。气粗皮燥无润色，亦忌之，只以四君子减人参，少加桔梗、川芎、腹皮补益之，中略佐以升提之法为妙。点子出齐，重用参、芪，及至八九日之间，无他凶证，用法如常。若或顶陷灰白不起，浆清自汗，微渴，大补汤加桂；塌陷灰白，腹胀泄泻，木香散；塌痒闷乱，腹胀渴泻，喘嗽头温足冷，寒战咬牙者，急进异功散救之。  

***虚证变实***  

气虚痘证，父母能守禁忌，及用药不悞，调燮顺候，则元气充实，腠理坚固，脾胃强健，饮食如常，二便清调矣。若补益太过，浆足之后，重用参、芪，容亦有腹胀喘急之患，用枳壳汤；悞用五苓、木通，多则有大便秘塞之患，用宽中散；便实而渴，麦门冬汤；过用丁桂辛热之剂，则亦有咽喉肿痛烦躁闭渴之变，滋阴润燥汤。盖喘急腹胀，大便秘坚，烦渴咽痛，皆类实证也。然而气虚变实者，非真实也，是病浅而用药过深之失也，只宜斟酌，不宜疏通，重治疏利之过，则方生之气复虚，而脱证将至矣。  

***虚证似实***  

气虚痘证，或为饮食生冷，调理失宜，致伤脾胃，遂成泄泻；津液下陷，虚火上盛，必发而为渴；元气下陷，则虚阳上拥，下气不续，必发而为喘。夫渴与喘实证也，起于泄泻之后，则为津液暴亡而渴，气虚而喘。岂有实热而渴，气拥而喘，生于泄泻之后哉？故治渴则用参、苓、白朮、木香散；渴泻不止，异功散；喘则用人参定喘汤、独参、杏仁汤；喘渴而泄，木香异功散。闷乱腹胀，毒成内攻，眼合自语，已名失志，谬认为实，医何愚哉！  

***实证似虚***  

身发壮热，毛直皮燥，睡卧不宁，腮红睛赤，气粗烦渴，腹胀便秘，喘急，皆实证也。此热盛毒重壅遏之故。而又见呕吐之证，呕吐似虚也，然未知热毒在内，不得伸越，则上逆攻冲而吐。经云：诸逆攻冲，皆属于火者是也。或为寒冷所搏，或因乳食不节，致伤风冷，则使内热不得发越，冷暖相拒而吐。毒不得伸越者，从升阳发散为最；相拒而吐者引之使下，如猪苓泽泻桔皮之类。又有泄泻之证兼见者，泄泻似虚也，然因热毒郁盛，熏炙脾胃，不得外达，则毒从下陷，寻窍而泄，所谓热毒下注者是也。古云未出而泻者生，既出而泻者死，概可见矣。治法以升提发散，引毒达表，毒得外解，则内泄自止。兼伤食而泻者，轻则加消化之剂，重则从之。又有不思饮食，书云：不思饮食，皆属内虚者是矣。然不知郁热之证，盖因毒气在内，不得伸越，达于肌表，二便秘结，腠理阻塞，热毒壅盛，腹胀满急，不思饮食者，必然之势也。治法以升提发散，引毒达表，则热气有所伸越而脏腑和平，饮食自进矣。若悞用丁桂、半夏等热药，于呕吐泄泻不食之证，是以热攻热，而转增烦剧；用人参、黄芪、茯苓、白朮等补剂于腹胀不思饮食之证，则邪得补而愈盛。药一入口，立见杀人，医之过也，可不慎欤！他如龙骨、豆蔻虽能止泄，神曲、麦芽、缩砂虽能助脾化食，皆不当用于壅热不食之证，继予业者鉴之！  

***热证变虚***  

血热痘证，只宜清凉发散，不宜峻用苦寒。若过投寒剂，如升麻、芩、连及滑泄之药，必致内伤脾胃，外冰肌肉。脾胃伤，轻则饮食减而溏泄，重则洞泄无度，而遂致虚寒。肌肉冰，则热蒸之气不行，腠理闭濇，痘不肥大，不起发，不行浆而遂成伏陷，此热证变虚之验。虚证既明，便从虚治，参、芪、丁、桂，亦所不忌。五六日后见之，则木香异功在所宜施，惟在审证而斟酌之也。  

***壅热变虚***  

毒盛壅遏，固宜升提发散为主，而佐以清凉解毒为善，又宜得平乃止。若发散太过，必致肌表空虚，元气耗散，内贯清浆，或虚抬空壳，或痒塌外剥，或溃烂不收，自变皆至。见此数端，皆成表虚，表既虚，则元气从此耗泄而内气亦不能以自守。略伤饮食或生冷，则成泄泻，泄泻不止，遂成虚寒而气脱，烦渴闷乱，寒战咬牙，无所不至矣。既知虚证，治从虚例，参、芪、白朮，丁、桂、姜、附，亦所不忌。六七日后见之，虽木香异功，亦宜急进，在察证而酌量之也。  

***壅热用异功辨***  

实热壅遏之证，多用寒凉，致冰伏泄泻；发散太过，或成表虚。既成冰硬，药宜温和，姜桂之热，亦所不忌。泄泻之后，热气自散，真气自虚。既成气虚，药宜补益。气虚必寒，虚寒既明，药宜温补。是以始出之时虽为血热壅遏，至于三四日后，身反不热，肌肤冰冷，痘疮不长，焉得不进以温和之剂，如干姜、官桂、川芎之类，使内气一暖，则外气自和。泄泻之后，其内必虚，虽有腹胀烦渴喘急，焉得复为实热？不过内虚伏陷，毒成内攻而然。故实热之证七八九日，曾经泄泻，皆从虚治。有木香异功之证，便进木香异功为贵。如无冰硬之证，切勿悞投温剂。无泄泻之证，勿得悞投木香、异功等。盖塌陷倒靥干枯，而无冰硬泄泻之患者，多因热毒内攻而然，故宜百祥、猪尾等方以治之可也。  

***阴阳***  

痘疮证有阳盛阴虚，有阴盛阳虚。阳盛者饮冰雪不知寒，阴盛者饮沸汤不知热。凡发热作渴，手足逆冷，大便自利，喜饮热汤，皆阴盛阳虚也，薛氏用大异功散、八味丸治之。若发热作渴，而大便秘结，手足并热，喜饮冷水，皆阳盛阴虚也，薛氏用四顺饮、地黄丸治之。若烦热作渴，面赤睛白，此为肾经虚热，亦宜地黄丸之类。陈文中治阴盛阳虚，用大异功散加木香、当归，以补阳是矣。治阳盛阴虚，用木香散加丁香、官桂以补阴，不亦以火济火乎？此陈氏方所以为一偏之术而见讥于前哲也。学者不察而悞用之，夭枉可胜道哉！  

***轻重***  

或热极反兼水化者，亦能变黑，当以凉药主之，不可不察，以脉别之可也。或有出色正者，内素有热，头反陷，色或灰青似黑，中有针眼下陷，当急以清凉药疏之。便结者大黄、牵牛之类，便软者金花丸之类主之。  

二日三日，痘疮始见，微微才出，如粟米大，或如黍米大，或如菉豆大，如水珠光泽明净者佳，不须服药。  

四日五日，痘疮大小不等，根窠红活，光泽明净者轻；如稠密顶陷灰白色泻渴者重。  

六日七日，痘疮肥红光泽者轻；如身温气促、口干腹胀，足指冷者重。  

八日九日，痘疮长足肥满，苍蜡色者轻；如寒战闷乱，腹胀烦渴，气急咬牙者重。  

***轻痘歌***  

热缓神清痘小稀，根窠红活出参差；四肢温暖无寒热，乳食如常渴泻除。太阳面颊俱光泽，手足累累圆似珠；更兼腰项当心少，但宜调护不须医。  

***重痘歌***  

初热一日即便出，稠密鲜红减饮食；泄泻烦渴头面多，红斑夹疹二便濇。平阔灰白欠光明，疔毒脓疮水流湿；若此重证须预防，莫待临期有疏失！  

古人云：轻变重，重变轻。轻者指出稀者，里外肥红者，人见其轻，遽生怠忽之心，不避风寒，不节饮食，不慎禁戒，不择医巫，以致感风寒则生外热，伤饮食则生内热，热气熏蒸，或翻出疮痘稠密者，或痘后目盲发痈者，或腹胀，或烦躁，或吐利，犯禁戒则为瘙痒，为溃烂。医之悞，则补所不当补，泻所不当泻；巫之诬，则咒水晒之以伤其表，令之饮以伤其里，往往变为重疾，归之气数，抑何愚哉？重者指出密者，外黑里赤者，外白里黑者，能存忧惧之心，适寒温，慎饮食，禁戒必守，医巫必择，自然易发易靥，能变为轻，非人能胜天乎？  

***顺逆***  

古人著书，有泛语其概者，有直道其实者，以意逆志，不以词害意可也。钱氏小方脉之祖，医中之圣，无出其右者，宜若所著之论更无可议矣，然亦有未可尽信者，或泛语其概，或后人补之者也。如云先发脓疱，后发疹子者顺，脾肺相生也；先疹子，后斑子者顺，心脾相生也。先发水疱，后发疹子者逆，肝克脾也；先发脓疱，后发斑子者逆，心克肺也。先发脓疱，后发水疱，多者顺，少者逆，肝多肺少，木乘金衰也；先水疱，后斑子，多者逆，少者顺，子衰母旺则顺，火乘木衰则逆也，此皆泛语其概耳。其曰：凡疮疹只出一般者善，此则直道其实者也。夫四毒之发，各有其时，脓疱最酷，疹次之，水疱又次之，斑为轻。分作四番，其毒则微；一并夹出，其毒则甚矣。如云春夏为顺，秋冬为逆。春脓疱，金克木也；夏黑陷，水克火也；秋斑子，火克金也；冬疹子，土克水也，此亦泛语其概耳。其曰黑者无问何时，十难救其一二，此则直道其实者也。盖四者之毒，常乘天地不正之令而发，乃疫疠之气传染相似，时亦不得主之也。又云：冬月肾旺，又盛寒，病多归肾变黑，此则后人因秋冬为逆而杜撰以补之者也。钱氏谓春夏为顺，秋冬为逆者，盖以痘疹属阳，春夏为阳，秋冬为阴，从其气则顺，违其气则逆，不过欲人常和暖而从春夏之化，未尝拘定其证必某时为顺也。即如冬月变黑之说，则凡冬月出疮疹者，不分轻重皆变黑而死，天地之气，必不如是之隘，钱氏之意，亦不如是之拘也。但曰：冬盛寒，腠理闭塞，气血凝滞，非和暖，疮难成就可也，何必以变黑归肾独主于冬乎？彼夏盛热，腠理开张，气血淖泽，亦有变黑归肾而死，何不云夏有黑陷乎？设云：夏火旺，肾不主事，则夏黑陷为逆之言，又何自而取乎？况黑陷为逆，四时皆然，亦不独在于夏也。  

***形色***  

先贤看痘有四：曰根、曰窠、曰脚、曰地，用是以验吉凶，断死生，不易之法也。何谓窠？中透而起顶者是也。何谓根？外圈而红者是也。即圈之红否，而其中之虚实与痘毒之深浅可见矣。即窠之起否，则根之浅深气血之盈亏可定矣。所谓脚、地，则本乎根窠之圆混，痘子之稀密也。红晕之处谓之脚，彼此颗粒，界限分明，不散不杂者，此痘脚明净也。空隙之处，便谓之地，彼此颗粒不相连缀者，此地面明净也。根欲其活，窠欲其起，脚欲其固，地欲其宽，四者俱顺，痘虽密无虑矣。圆者，气之形也，气盛则痘窠必圆满周净；晕者血之形也，血盛则痘窠必光明红活。气虚则顶陷，气散则塌陷。或有气虚极而不塌陷者，乃火载之，虽见圆满，实空壳如泡然也。血虚则晕淡，血惫则晕枯，根必散。或有血虚极，面犹红色者，乃火上浮，虽见圈晕，实枯槁而不润泽也。  

痘色之明暗，系于血气之虚实：如色之红者，痘初出也；白者，毒未解也；黄者，毒将解也；干黄者，毒尽解也；灰白者，气衰而血不附也；紫者，毒盛而血滞也；黑者，热极而兼水化也；焦褐者，气血枯也。红变白，白变黄者，顺而生；红变紫，紫变黑者，逆而死。  

初验之时以红纸蘸清油燃火照之，验其生意有无。又以手揩摩面颊，如红色随手转白，随白转红，谓之血活，生意在矣；如揩之不白，举之不红，是为血枯，纵疏不治。又看目睛神光了然，口唇尖上红活如常，无燥白之色，乃谓吉证，万无忧也。  

***始终***  

《指南》云：气色白也，血色红也。痘毒初出之际，吉凶未兆，而红白之形色未分，见于腮耳口鼻年寿之间，一点淡红而已；既而其中稍有微白，而外则淡红如故也，至此而吉凶已判矣。既而根窠圆混，而其中之白渐大，而外之淡红渐细，至此吉凶悔吝之机着矣。既而其痘形色尖圆，光泽中之白色遂充，而外之红晕渐细，痘至于此始有成浆之意，其中白色略带微黄而又红活也。进而五六日之中，内之白色虽将变黄犹未离于红白之间也，外之红圈虽将渐细而尚未至于微也。进而六日七日，则中之白色变而纯黄犹未至于老也，外附红晕微有一线红润光洁之色而已。既而八日九日之间，则痘成浆，圆洁饱满，有黄色而无红晕，至此气血顺序，治定功成矣。至十一十二日，渐见干黄，或如青痘色，气血平复之时也，虽然，犹有倒靥之患，未可忽也。至十二十三日，干黄皮皱，结成老靥，自头面而及手足者顺也，自手足而及头面者逆也。至十三十四日，则靥老而落矣，然犹有老而不落之患，名曰漆面刺肉。身体发热，眼红面赤，心烦口渴者有矣；面虚目肿恶心者有矣；靥老而后从靥肉溃烂者有矣；身热不退，口生疳蚀，舌生白胎者有矣；或四肢发毒或发疔肿者有矣；眼生白障，或眼露白睛者有矣。痘虽平复，祸发百出，乌得以靥老而不知防乎？靥老脱卸光洁，治痘若愈矣，然犹未也。靥落而疤白者有矣，有经月之余而犹发寒热者矣，或生流注溃烂，或身生疥癞，或发渴狂烦，或喘渴不宁，痂虽脱落，余证相仍，死生未可保也，治痘者又可以痂落为平安哉？  

***日数***  

前人谓小儿虚实不等，不可拘以日数。有热三日而成斑，有热六七日而生斑者，有至十余日而生斑者，但足上有斑为出齐。出齐之后长成血泡，血泡七日当结脓窠。苟或血泡之中，尚有红斑点相夹而生，则又不可拘以日数，待其皆作血泡为齐。血泡七日结脓窠，此乃荣卫调和，内外无诸感冒，方能如期。且如血泡正作之际，遇天冷寒暑燥湿风不节，气候异宜，因而迟速失序，亦不可拘以日数，但以红点皆为血泡日为齐。若出血泡七日，病人气虚，尚有红点未能皆成血泡者，为毒气弥盛而不敛，急用猪尾膏，则随时结痂疕矣。  

世俗谓几日发热，几日出形，几日起发，几日作浆，几日收靥，此大略之言耳。痘有疏密，毒有微甚，人有虚实，岂可一切拘以日数？如疮本疏者，其毒微，其人中气实，又能食，自然易出易靥，固不待于旬日者。  

如疮本密者，其毒甚，其人中气实，又能食，荣卫调和，内外无诸伤犯，至十二三日可以刻期收靥也。若其人中气虚，食少，或内外曾有伤犯，或遇气候乖变，因而难靥，岂可必拘以日数哉？  

***禁忌***  

闻人氏云：禀气实者，夏酷暑而不甚畏热，冬严寒而不甚畏冷；禀气怯者，易寒易热，天寒阴雨则感寒湿而濡泻，天气稍炎则伏热而中暍。是故先知节候者，能辨阴阳寒暑之盛衰。经云：阳盛人耐冬不耐夏，阴盛人耐夏不耐冬。此亦知人禀受之不同。且自立夏气变纯阳，万物盛大，治药者用热远热，如桂枝、麻黄之辈，必加知母、升麻、石膏等服之。立冬气合纯阴，治药者用寒远寒，如用诸凉剂中病即止，不必尽剂。又如冬温暖，则虚者安而实者病；夏寒凉，则实者安而虚者病。冬温暖，夏寒凉，非节之气，来暴而去速，在人将摄之如何尔！  

如天大寒，盖覆常宜温暖，勿使受寒，恐毒气为寒所触而不得出也。如天大热，不可盖覆，却宜清凉，勿使客热与毒相并，致增烦躁，使疮溃烂也。如时有迅雷烈风暴雨之变，宜谨帏帐，添盖覆，多烧辟秽香，以辟一时不正之气。  

卧处常要无风，又要通明，切忌幽暗，夜静不断灯火，不离亲人看守，恐要饮食，一时得具，或有痒痛，与之抚摩，恐他人未必尽心如法也。  

闻人氏云：木得桂则枯，雌黄遇胡粉则黑，柑得酒则坏，物之相畏有如此者。痘疮之畏秽恶杂气，其理亦如是也。  

房中淫佚气，妇人经候气，狐臭漏腋气，醉酒荤秽气，硫黄蚊药气，霉烂蒸湿气，悞烧油发气，泼粪淋尿气，熬油煎卵气，一切腥臊气，五辛气，远行染带气。  

以上最宜避忌，仍令人谨伺门户，勿令生人辄入，勿扫房室，勿动沟渠，勿启混厕，勿烧脑麝酷烈诸香。  

仲景云：疮痘欲出之间，宜烧苍朮、猪甲二物；床帐左右前后，宜挂胡荽，以酒喷之；或烧乳香尤妙。盖荣卫得香，则运行甚速，可使疮毒易出。苟防备一不如法，则祸患踵至，欲出者使之不出，已出者斑烂成片，甚者疮黑陷伏，加以烂臭，痛如刀剜，闷乱而死。其中纵得安者，亦令瘢痕经年黑色，或反成疥癣，不可不戒。凡痘疮初出，即当禁戒房事，室中常烧辟秽香，令烟不绝；更多烧硬石，以水浇之。若有触犯，疮或色变，或作痒者，以茵陈熏法解之。  

***痘触变焦紫治法***  

痘触变焦紫，倏时喘急起。急觅丝瓜皮，取末蜜调处。甘草地黄汤，一服痘更起。若加烦谵时，犀角磨汤水。此是四五朝，治触当如此。期若至七八，空壳触必死。浆半犯触证，按验莫糊指。  

丝瓜皮，须要看他未生筋时，取来燥干，临用只取皮蒂为末。  

***痘触变灰白治法***  

痘触变灰白，枭痒忍不得。附子与黄芪，愈多功愈特。助药已备前，何须甚分悉？凭君自摅奇，奇处如应敌。  

此痘须详察盘座有元红，则挽治得全；若无真元根缕，不必疗治。  

***月水触变治法***  

痘正凶凶才翕浆，适为月经正当场。不知洁净相防护，致使花烂倏变常。月月红花一样药，不分枝叶取煎汤。嫩杪煎汤投酒服，根枝沸浴活花郎。不须时刻还归正，任汝经红触满床。  

***麝香触痒治法***  

麝香一触痒难敖，点点花心带黑椒。急把升麻苍耳草，浓煎慢浴转明饶。内托应须求卫气，参芪归芍橘甘遭。生地防风蝉蜕倍，红花赤豆共成标。  

详考赤豆非家种赤大豆，是生于山谷，粒粗而扁，越人取以镶嵌首饰，色极红美。若无，以家赤大豆代之。  

***尸厌触变治法***  

死尸触变目番斜，痘必沉潜吐沫加。速把元荽并枣艾，为筒烧喷正灵家。外取辰砂煮姜醴，时时引呷振栏花。虽然尸厌未戕痘，主此依然丽美葩。  

愚治此痘，宜元荽和辰砂、姜、酒服，外烧其方药。而辰砂性沉滞，善能振痘，不宜多服者也。  

***客忤触变治法***  

客忤相侵似若惊，啼号不歇面浑青。丝瓜细结含花者，露滴蒸来焙粉成。见证蜜调多少服，随儿大小要详明。此时莫说丝瓜贱，一寸丝瓜一寸金。  

***兽惊痘缩治法***  

痘五六朝，正要灌浆，翕脓时候，偶为猫犬诸兽惊吓，而痘随缩匿，或色变为斜，或形沉于底，盖心失其主而血不能以归辅，气弗协以充托也，急服乌龙散。  

***乌龙散方***  

乌龙散治痘中惊，惊系猪猫犬马形。只求远志菖蒲等，蝉蜕须将水洗清。再加醴酒频频煮，去却菖蒲远志们，独留蝉蜕研为末，砂糖调服酒含噙。  

远志净一两，菖蒲净细实者一两，和酒煮熟，去二味，蝉蜕焙为末，将药酒进服，再投鸡鸣散，无不全美者矣。  

钱氏云：凡疮疹，当乳母慎口，不可令饥及受风冷。闻人氏云：凡人一日不食则饥，触风冷则病，况小儿当痘疮之际，正欲赖谷气以助其内，避风寒以护其外，苟谷气亏少，风寒侵袭，则为患可胜言哉？乳下婴儿，宜常令其母饮食充足，居处避风。能食童子，专令老成耐事人时时管顾。虽然事亦贵得其平，或者以失饥冒风寒为戒，遂致过饱极温，非徒无益而又害之，疮痘之家，宜备知之！  

陈氏云：痘疮发热，口干烦渴不止者，切不可与水吃，亦不宜与蜜、红柿、西瓜、橘子等冷物食之。  

若脉实中有实热者，不必忌生冷。  

痘疮欲靥已靥之间，忽不能靥，腹胀烦渴，不可与水蜜等冷物食之；或头温足指冷，或泻渴气促，亦不可与之。  

十二日十三日，疮痂已落，其瘢犹黯，或凹或凸，肌肉尚嫩，不可澡浴，亦不宜食炙煿物、酸辣五辛有毒之物，恐热毒熏膈，眼目多生翳障。  

海藏云：世人徒知怜惜过爱，信其俗而不药，病已成而方忧，摩抚从容，无所不从。岂知爱之适足以害之，惜之适足以弃之。始不早治，治不全终，卒之殒毙，劳而无功，至是咎医，呜呼！其计亦谬矣。  

***汗下***  

疮疹惟用温平药治之，不可妄下及妄攻发。  

海藏云：此论惟当在轻则下，若热甚过极足冷，或内伤腹热足冷，宜以寒药，如洗心调胃，及化食药通膈之类主之。然当求责脏腑秘与不秘，脉道何如耳。许氏云：上热下冷，伤食也。斑疹初热，手足亦冷。惟伤寒一身尽热，不与足冷相类。此伤食，非伤冷也。若伤冷，不宜用，王德孚用感应丸治之。  

痘疮已出，不可疏转，出得已定，脓血太盛，却用疏利，亦非也。  

海藏云：此言若在经而出不尽者为当。若腹胃有垢腻，便时后重如痢疾，及脉滑在里者，亦当微下。  

大抵疮疹首尾皆不可下。  

海藏云：脏腑有凝滞者，不可拘此。  

小儿身耳尻冷，咳嗽，辄用利药，即害人。  

海藏云：此言里和而少阳之气在经热者，故用化毒犀角汤，为气出里。若气未出，里未尽，求责疏利亦可。  

凡治疹痘，才泻则令内陷，决不可轻易转下，惟大小便多日不利，宜微微利之。及痘已靥，尚有余热停留，或作热，或作疮痍，或成痈，宜四顺饮下之。不特消余毒，亦免生他证，累试累验。  

每见疹痘者服发表麻黄药出汗，阳气尽出肤表，遂至斑烂脏虚，虚则腹痛自利，或作寒战，或作阴癎死者多矣。  

凡痘疹证见及斑点既生，若无内外寒热虚实者，但安养之，任其自然，则非惟不生他证，亦易于调理。今人则才见斑点，不顾所蕴轻重，惟恐不出，用药表之，服以紫草、蝉蜕，副以人齿、猴梨，并与酒曲、芫荽，无所不试，曾不知毒气遇发，则一倍变为十倍，十疮合为一疮，名为斑烂，五内七窍，至于皆有，则重者不救，轻者为声哑，为目疾，为斑烂，为闭耳塞鼻之患。又有过用表药，里无阳气以应之，为虚脱者多矣，此妄表之过也。大抵疮疹已出，正赖胃气运其毒气，善攻其热者，热甚则利小便，盖小便利则心火有所导引，虽不用冷药，热亦自减矣。热轻则解其热，盖小热不解，大热必生，小热而利其小便，则虑损气，故但当解热也。利小便之药，导赤散为上。解毒之剂，如玳瑁汤、独圣散、安斑散、如圣散、紫草汤、犀角饮，皆可选用。昧者但言疮疹是热，时进凉剂，致胃气转虚，令儿胸满腹胀，又且下之，内虚毒入则杀人甚速，此不善下之过也。若小儿鼻塞唇焦，内伏热也。脉细而色萎黄，或青色皮肤慢，口吐青涎者，此悞下证也。或里无蕴热，亦何可下？要之：治热以温，凉而行之，未至于冷；治寒以温，未至于热，当从其渐而已。  

大凡斑疹首尾皆不可下，恐动则生变，此谓少阳通表，宜和之也。当先安里解毒，次微发之。解毒须安五脏，防风汤是也。如大便不秘者，须微发之药，宜钱氏方中选而用之。如大便过秘，宜微利之，当归丸、枣变百祥丸是也。初知斑疹，若使之并出，小儿难禁，是以别生他证也。首尾不可下者，首曰上焦，尾曰下焦，若既吐利，安可下？便宜安里。若不吐泻者，先与安里药三五服；如能食而大便秘结内实者，宜疏利之；若内虚而利者，宜用安里药一二服，末后一服，调以微发之药。要之安里之药多，发表之药少，秘则微疏之，令邪气勿壅并，而能作番次出，使儿易禁也。身温者顺，身凉者逆，二者宜多服防风汤和之。  

假令五日已里，诸病与斑疹不能别辨者，不可疑作斑疹必须发之，但各从其所伤应见治之，皆不妨斑出。若强发之，其变不可胜数矣。前人言首尾俱不可下者，为斑未显于表，下则邪气不得伸越。此脉证有表而无里，故禁首不可下也。尾不可下者，为斑毒已显于外，内无根蒂，大便不实，无一切里证，下之则斑气逆陷，故禁尾不可下也。又言温暖盖覆，不令通风：以斑未出，或身表凉而恶寒，或天令寒而恶冷，温暖盖覆，不令通风也；斑若已出，身热天暄，何必用盖覆而不使之通风乎？后人执此二句，首尾俱不敢下，温暖不令通风，不知天令之所加，人身之所盛，致使悞人多矣。大抵前人之言，随时应变，后之人不知其变，故常执而不移也。噫！首尾俱不可下者，以其始终脏腑元无凝滞也；若有一切里证，及大便结者，安得不下？温暖不使之通风，以其发在冬时，故如此也；若发在夏时，斑虽未出，亦不用此也。斑之用药，大率以脉为主，浮中沉之脉，平举按之候，审其虚实，定其中外，则可以万全矣。  

## 卷四百七十六  

痘疹门  

### 证治准绳【`明 王肯堂`】 6

***证治大法***  

钱氏法，疮疹惟用温平药治之，不可妄下及妄攻发，受风冷。  

海藏云：温平者非热剂，如荆芥、薄荷、防风、牛蒡子、甘草之类，活人鼠粘子汤，与洁古解毒防风汤相兼选用是也。  

丹溪云：鼠粘子、连翘、山楂、甘草，此四味痘疮始终必用之药。  

诊睦亲宫中十大王疮疹云：疮疹始终出未有他证，不可下，但当用平和药，频与乳食，不受风冷可也。如疮疹三日不出，或出不快，即微发之。  

鼠粘子汤之类。  

如疮发后不多出，即加药。  

如一日一贴，即加至二贴。  

加药不出，即大发之。  

升麻、葛根、防风、羌活、独活、麻黄、桂枝之类。  

如发后不多，及脉平无证，即疮本稀，不可更发也。有大热者，当利小便；小热者，当解毒。  

利小便，四圣散之类。  

若不快，勿发勿下攻，止用抱龙丸治之。疮疹若起能食者，大黄丸下一二行即止。有大热者，当利小便；有小热者，宜解毒。若黑紫干陷者，百祥丸下之；不黑者，慎勿下。身热烦躁，腹满而喘，大小便濇，面赤闷乱，大吐，此当利小便，不瘥者，以宣风散下之。若五七日痂不焦，是内发热，气蒸于皮中，故疮不得焦痂也。宜宣风散导之，用生犀角磨汁解之，使热不生，自然必着痂矣。  

东垣师弟法，洁古曰：斑疹之病，其为证各异。疮发焮肿于外，属少阳三焦相火也，谓之斑；小红靥行皮肤中不出者，属少阴君火也，谓之疹。凡显斑疹，若自吐泻者，不可妄治而多吉，谓邪气上下皆出也。大凡斑疹首尾皆不可下，详前汗下条。  

***分气血虚实***  

解毒者，三黄汤、金花丸之类。  

痘疮紫属血热，凉血为主；白属气虚，补气为主；中黑陷而外白色起迟者，则补气中略带凉血药。  

痘疮主治，解表、和中、解毒三法也。解表兼发散之义，使邪气尽出于外，不使留伏于中，如防风、白芷荆芥穗、升麻、葛根、柴胡、桂枝之属。和中专主脾胃，兼助血气，使里气常实，血气不亏，助养痘疮而待其成，不致痒塌倒陷，如黄芪、人参、白芍药、当归、木香、陈皮之属。解毒只泻火，凉血清气，使毒邪有制，不为正害，如山豆根、大力子、紫草、连翘、芩连、栀子之属。  

***分气虚血热热壅三证***  

凡气虚之证，初发身热，手足厥冷，乍凉乍热，精神倦怠，肌肉晃白，饮食减少，四肢倦而睡卧安静，便清自调，虚证无疑。未见点前，用参芪饮加轻剂发散，如紫苏、防风、白芷；见点之后，用参芪饮加轻剂，如川芎、桔梗。见点四日之后，重用参芪饮，随病加减处治。七八日浆足之后，保婴百补汤，调养气血而已。此证末梢塌陷黑靥者，多用木香异功散收功。  

凡血热之证，初发身热壮盛，腮红脸赤，毛焦色枯，烦躁，渴欲饮水，日夜啼哭，睡卧不宁，好睡冷处，小便赤濇，热证无疑。未出之前，升麻葛根汤，或升麻流气饮，虽皆可服，总不若十神解毒汤为稳。未出至见点三四日后，热证悉平，势将行浆，从太乙保和汤加减。八九日浆足后，则有保婴百补汤调养之。此证七八日间有紫黑干枯，及青灰干黑陷者，则有夺命大造、谈笑博金、一字金，或百祥、牛李、猪尾、独神等方，皆可审用。惟经泄泻之后，有黑陷干红者，则从木香异功散治之，此祖宗世业不传之秘，万试万中者也。  

凡热毒壅遏之证，初发身热壮盛，腮红脸赤，毛焦皮燥，气粗喘满，腹胀烦躁，狂言谵语，睡卧不宁，大便秘结，小便赤濇，面浮眼胀，多啼多怒，的系热毒壅遏。未见点时，先须升麻葛根汤一服，随服羌活散郁汤；至见点三日之内，诸证悉平，势将行浆，则服益元透肌散加减；浆足之后，服婴童百补汤调养而已。六七日外，有紫黑干枯及青灰干白陷者，则有夺命大造、谈笑博金、一字金、百祥、牛李、猪尾、独神等方，皆可审用。惟曾经泻，有木香异功证，则从木香异功散治之。  

治虚弱痘有二法：的系气虚，则宜补气；气虚易寒，又宜温之。温补一法之中，酌量轻重处治，方为妙用。  

治血热壅遏有五法：表热盛则痘必干枯，表太凉则冰伏；内热盛则秘结，内太凉则泄泻；气壅盛则腹胀喘满；热毒为所抑而不得伸越，则腹胀狂乱；毒气弥盛，则表里受重而婴童难任。是故治痘之法：在安表、和中、匀气、透肌、解毒五者而已。安其表，使无干枯冰伏之患；和其中，使无便结泄泻之变；匀其气，使无壅盛喘满之过；透其肌，使热毒得以伸越而达表；解其毒，使内外有所分消。五者不失，则血热壅遏之证势虽绵密，亦不足忧矣。  

***温补宜审***  

丹溪云：木香异功散二药治寒的当；若虚而不寒者，祸不旋踵。  

如疮始出一日至十日，浑身壮热，大便黄，是表里俱实也，其疮必光泽，必起发，必饱满，必易靥而不致损伤；若无他疾，不宜服药。  

表里俱实者，易出易靥；表里俱虚者，难出难靥；表虚难出，里虚难靥，随证治之。  

吐泻少食为里虚，陷伏倒靥灰白为表虚，二者俱见为表里俱虚，全用异功散救之，甚至姜、附、灵砂亦可用。若止里虚，减官桂；若止表虚，减肉豆蔻，不减官桂、丁香；若能食便秘而陷伏倒靥者，为里实，当用钱氏及丹溪下法。若不吐泻能食为里实，里实而补则结痈毒；红活绽凸为表实，表实而用表药则溃烂不结痂。凡痘但见斑点，便忌葛根汤，恐发得表里俱虚。  

王汝言曰：若痘疮虚怯，淡白色痒塌，此属虚寒，宜用陈文中方；若发热壮盛，齐涌红紫色燥痒，此属热毒，急宜凉血解毒。自陈文中方盛行后，属虚寒者，率得生，属热毒者悉不救。痘是胎毒，古人治法只解毒，然气血虚则送毒气不出，及不能成就，故陈文中之法，亦千载妙诀，补前人之未备者。但温补之法既行，而解毒之旨遂隐，故救得一边，又害了一边。  

凡治痘子，要识证候。如痘脚稀疏，根窠红润，不泻不渴，乳食不减，四肢温和，身无大热，如此候者，不须服药，惟善调护，以待成就而已。若痒塌，寒战咬牙，渴不止，痘紫黑色，喘渴不宁，灰白色，顶陷腹胀，头温足冷，闷乱饮水，气促泄泻，渴，如此候者，不必服药，虽强治之，亦无功也。  

凡治痘疮，善攻不如善守。表里无邪，不须妄治。有等贪利之人，不分虚实，妄投汤药，谓曾治某病、治某病，贪天功以为己有，以致虚虚实实，致生变异，悞人性命，此医之罪也！  

***用药***  

凡痘子用药，须分气血虚实，毒气微甚而治。故灰白者，不起发者，痒塌者，吐利者，寒战咬牙者，手足冷者，皆气虚也，宜用补气之剂；疮干者，不红活者，脓水少者，皆血虚也，宜用补血之剂；稠密者，焮肿者，红紫者，皆毒甚也，宜用解毒之剂；陷伏者，兼气血解毒治之。凡用补气，宜四君子汤；如疮带湿，或有自利，用之可也。若疮干者，白朮燥津液，茯苓渗津液，或便秘实者，不可用也。  

凡用补血，宜四物汤；如疮干或色太娇，用之可也。若不能食者，生地黄泥膈，白芍药收敛肠胃，不可用也。  

凡解毒不过黄连、黄芩、黄蘗、栀子、连翘、牛蒡子、升麻之属，俱用酒制，恐寒凉反损脾胃也；若欲行表，须少加桂枝。他如紫草、山豆根、葛根之类，则不必用酒制矣。  

凡用解毒药，要别脏腑分阴阳而治之；如黄连解心火，黄芩解肺火，栀子解肝火，黄蘗解肾与三焦火，石膏解胃火，木通解小肠火，黄芩又解大肠火，连翘、牛蒡子解疮毒火，山豆根、紫草解痘毒火，升麻解疫毒火，各有主治不同也。又岁半已上，属阳，心肺主事，宜芩、连多用之；岁半已下，属阴，肾肝主事，宜黄蘗、栀子多用之。  

***初热证治***  

小儿斑疹初发，未能辨认间，但求所由之由，因内因外及不因外内，随其所伤，如法服饵，防其变故，抑其盛气，比之他证，尤不可缓。或发或泻，或解其肌，或化其毒，求其所起之由，凉血清肺，调其脏腑，平其饮食，谨其禁忌，严其养摄，适其寒温，将理有法，俾尽其道，使出无不快之经，成无不痂之斑；既愈之后，不致游毒流汗，虚腠，目疾膜翳，疮疖痈瘤，喉闭嗌肿，潮热汗泄，此治斑之大略也。  

海藏所谓斑即痘也，非心为斑之斑。  

凡疮欲出而未出，因发搐者，是外感风寒之邪而内发心热也，宜王氏惺惺散，或人参葛根汤、木香参苏饮。  

凡疮欲出未出而吐利者，是中焦停寒，或夹宿食也，宜四君子汤加砂仁、陈皮，或和中散；如夹宿食者，用紫霜丸。  

治痘全在发热之初，看其热势微甚；微者固不必治，甚者当解则解，当汗则汗，当下则下，使毒气得以发泄，则后来不能为害，痘亦稀少平顺。失此不治，则热毒渐盛，难以解救。大抵此际热甚，非汗则表不解，非下则里不解，然药味之轻重，当随病势之微甚而用之。  

痘证少具，痘未发，与升麻汤三五钱带热服之，待其身表温和，痘证已显，止药。如其身凉，痘证未出，只时时与甘桔汤，宽胸膈，利咽喉。  

大便酸臭，不消化，畏食或吐，乃内伤饮食，宜枳朮丸。伤冷食饮，神应丸。如见伤食，又见痘证，先与不犯大黄、巴豆药克化过，再与升麻汤；如食重伤，前药不能过，再与犯大黄、巴豆药过之。  

此须分证之表里虚实而斟酌之。先里后表，亦非古法。如克化药不能过，多是脾气虚，而克化药又重伤之，若无便秘里实之证，其可遽用大黄、巴豆下之乎？  

凡初发疑似，但肌表热而无内伤证者，宜用辛凉之剂调之，以四物解肌汤主之。  

或云凡发热疑似之间，宜用人参败毒散一剂以发之，是与不是，一发便明。大抵疮疹只要发尽，不使留伏于中也。  

凡发表，宜保婴丹加姜葱煎汤化下，一也；或升麻葛根汤去升麻加苏叶、姜、葱，二也；或羌活散加制砂、姜、葱，三也。此可行之于已发热之时，未发热之前，不可行也。既见红点之后，亦不可行，恐表虚故也。如或行之，只宜参苏饮调保婴丹，厚盖取汗。  

凡初发表要看天时，如时大寒，则腠理闭密，气血凝濇，防其发泄得迟，有毒气壅遏之变，以辛热之药发之，宜桂枝葛根汤、五积散去干姜主之。如时大热，则腠理开张，气血淖泽，防其发泄太急，有溃烂之变，以辛凉之药解之，宜升麻葛根汤、双解散主之。如不寒不热，天气温和，只人参败毒散甚佳。  

小儿出痘，里有大热，当利小便，使心火有所引导，虽不用凉药，其热自去矣，导赤散主之。若里有小热，不宜利小便，当解毒。若小热利小便，反泄肾气。宜犀角地黄汤、消毒饮。  

或曰痘疮发热，何以能预识其轻重而解之耶？曰：凡发热乍进乍退，气色明莹，精神如常，大小便调，能食不渴，目清唇润，此毒轻也，痘必稀，纵出多，亦自易发易靥。如壮热不减，气色惨暗，精神昏闷，大便或秘或泻，不能食，目赤唇焦，此毒甚也，痘必稠密，宜预解之。其出疏者，防其有伏，未可便许为疏，但看热减渴止，精神爽快，清便自调，能食更无他苦，是真疏且轻也。或曰：既识其候，知痘稠密，何以解之？曰：诸疮皆属于心，心之华在面。如初发热，青筋现露，目中泪出，此毒发于肝，肝木生心火，从后来者为实邪，肝为水泡，风火相扇，必作瘙痒，宜先解肝之毒。面赤如锦，额上红筋露现，谵妄多惊，此毒发于心，心火自旺为正邪，君主不明，必有陷伏不治。口干唇焦，面黄而燥，此毒发于脾，心火生脾土，从前来者为虚邪，脾为斑，心为疹，此有夹斑夹疹，又脾主肌肉，为火所灼，必作溃烂，宜先解心脾之毒。面色晄白，鼻中干燥，或流清涕，或衄出，此毒发于肺，心火刑肺金，乘其所胜为微邪，宜略解肺之毒。面色黑气如烟浮，目中见鬼，头热足冷，此毒发于肾，肾水克心火为贼邪，必成黑陷不治。  

痘疹发热，热气微者，其毒必少，痘出自疏，易发易靥，不须服药。热气甚者，其毒必多，痘出自密，难发难靥，且多他变，宜预解之，宜连翘升麻汤或如圣汤，并合代天宣化丸主之。  

或有热微，痘出反密者，其人必口燥渴，唇焦裂，小便赤少，大便秘，身虽不大热，如蒸蒸然，此毒深热亦深，故表不大热而里热也，宜急解之。  

若烦渴引饮，大热如炙，头痛如破，或自汗，或无汗，宜白虎汤主之，甚者石膏用至半斤。溽暑之时有此证，尤宜用之。  

或有热甚，痘出反疏者，其人必不渴，唇润，目中无赤脉，大小便调，身虽大热，但熇熇然，此毒浅热亦浅，故表热里气和也，只以升麻葛根汤。  

乍凉乍热，疮疹常候，若遍身如火，昼夜不休，此心火亢甚，脾土益燥，为失其常，宜消详表里证候以施治也。如口燥渴，目赤唇焦，大小便不利，此表里俱热也，双解散、或连翘升麻汤、或黄连解毒汤送下七物升麻丸。如咽喉痛，甘桔汤加牛蒡子，或射干鼠粘子汤加桔梗，使咽喉爽快，胸膈开豁。失今不治，他日咽喉闭塞，水入则呛，谷入则呕，暴哑失音，悔之无及！  

如初发热，时时恶寒，振振摇动，如疟之状，其人卫气素虚，荣血亦弱，不能逼毒快出，使毒邪留连于经络之中，欲出不出，与正相争，故振振者，火之象也，以柴葛桂枝汤加黄芪主之，疮出即愈。不可错认作寒战，妄投陈氏辛热之剂以悞人也。  

古人养生或治病者，常顺四时之气，谓之勿伐天和。如春夏养阳，秋冬养阴，饮食起居，各有攸宜。凡痘疹发热之时，其初发表解肌，四时各有主方：春用羌活汤，夏用五苓散，秋用参苏饮，冬用五积散，四时通用人参败毒散。又如春肝旺，风木主事，调养之法，宜四物汤加防风、黄芩、木香、青皮、羌活，以折风木之胜；又以四君子汤加白芍药、桂心，以补脾之受制，相间服之。夏心旺，热火主事，宜黄连解毒汤加麦门冬、五味子，以补肺之不足。秋肺旺，燥金主事，宜泻白散合甘桔汤加牛蒡子、马兜铃，以散肺中之邪；又以四物汤去川芎加天麦门冬、天花粉，以润其燥。冬肾旺，寒水主事，宜五积散以散表之寒，理中汤加黄芪炙、木香、丁香以胜里之寒。此四时之治法也。如天有暴风，连日不止，恐有风邪，桂枝葛根汤；夏月盛暑，或非时之热，人参白虎汤；冬月严寒，或非时之寒，四君子汤加桂枝、生姜；久雨湿盛，五苓散加苍朮。此四候者必疮变色有异证，可依其法治之；苟无他候，不可妄治也。惟谨帷幕，远风寒，毋令太热，毋令太寒，但常和暖；更常服蝉蜕膏，盖此膏能御风邪，辟恶气，透肌快斑疹也。房室之中，常烧辟秽香，勿得间断。  

凡初发热二三日间有惊搐者，以导赤散、羌活汤、辰砂散主之。大便秘者，三黄丸微利之。小便濇少者，导赤散。渴甚者，葛根解毒汤。腹中痛者，桂枝大黄汤。腰痛者，人参败毒散。自利者，黄芩汤。吐利者芩加半夏汤。如脾胃素弱，自利清白者，理中汤丸，或四君子汤、肉豆蔻丸合而服之。余详各门。  

***攻里***  

大便酸臭，不消化，畏食，或吐，乃伤饮食，宜枳朮丸。伤冷食饮，神应丸。  

***初热吉凶***  

发热时身无大热，腰腹脚膝不痛，过三日才见红点，又坚硬碍指，此为吉证，不须服药。  

发热不时，发惊时浑身温热，痘自心经出也，乃为吉证，可治而愈。按近年屡有痘前惊而终凶者，好事不如无，未可言吉。  

发热之初，腹中大痛，腰如被杖，及报痘，干燥而前痛不止者死不治。先腹痛后止，可用助血气药救之。  

初发热一日，遍身即现红点，稠密如蚕种，摸过不碍手者，死不治。  

初发热时，头面一片红如胭脂者，六日后死。  

初发热时，用红纸捻蘸油点火，照心头皮肉里，红如一片胭脂，或遍身皆有成块红者，八九日后死。  

***见形证治***  

痘疮之期，始于见点，从见点而数之，期止七日。七日之内，如花之始蕾而发也，其气日盛以出，七日之后气敛而芯谢矣。故服药者，当于七日之内，日夜连服，毋或姑息；苦之以七日，所以全之于百年；人不知此而惟务姑息，七日之外，服无益矣。予尝谓痘毒之在血气，譬如糠秕之在米也，惟血气充足，运转迅急，若筛米然运转不停，则糠秕不混于米而腾起浮聚，自作一团，血气充足周流，则毒不滞于荥卫之中，而自然收敛以成疮。故痘疮及时贯脓，未尝烂肌损肉，只是将皮肉红色毒气收贮窠囊而已。其有日久才发臭烂者，此皆变证而非本然如此也。今举世以食物发痘，而不知其本无益也，惟服补气血药以助其运行推出之势可也。  

发热三日之后，热退身凉，大小不等，作三次出，淡红色，如水珠光泽者，不须服药。  

凡痘子出现，疏则毒轻，不可妄治；密则毒盛，却要磊落，大小分明，不相粘连，略与托里解毒之剂，快斑汤、消毒饮主之，使之易发易靥。如出太密，粘连模糊，其毒尤甚，托里解毒之剂，宜多饮之，以防痒塌黑陷之变。更察外证，可治则治，不可则勿治。  

凡痘子出形，皮肉如常，根苗明润，此毒轻也，不可妄治。如皮肉昏黑，或赤肿，根苗干枯青紫，或灰白者，此毒甚也，以消毒饮、夺命丹合服。  

凡痘子之出，最要唇润舌润，红鲜如常，其毒则轻。如唇焦破裂，舌燥有芒，为毒火太甚，表里郁遏，急宜解之，黄连解毒汤加大力子。  

***发热一二日便出***  

如才发一二日间，痘便一齐涌出者，须问其曾数日前有热否？如曾数日前乍热乍凉，以过期论；惟原未发热，至今才热便斑现，此表气虚，毒气盛，荣热卫弱，腠理不密，肌肉不坚，不能约束于外，使毒气冲击，故出太骤也，宜用实表之剂，可以无痒塌，无溃烂，实表解毒汤主之。  

一方，用羌活散调紫草膏，或保婴丹加紫草、牛蒡子、蝉蜕与服。热盛不退，以羌活散调退火丹进之；另用灯草、木通、蝉蜕、地骨皮煎汤，候冷服。此用发表之剂，与表虚卫弱之说背驰。盖亦有初发热时见表证，失于解散，实热壅遏而怒发者，此法犹可施，然得全者鲜矣。  

***发热四五六日始出***  

如发热四日至五六日后始出者，须审视曾有外感内伤否？盖伤风寒伤食之热，久而不去，则所蕴疮痘之毒，亦能乘间而出，不可以过期论。惟无内伤外感之因，一向热而不出，此里气虚，不能驱逐其毒，使之即出，而毒邪得以留连，停伏于脏腑肠胃之间，宜先用托里之剂，令其快出；次以和中之剂多服之，可以无伏无陷，无倒靥。托里，宜托里快斑汤，或十宣散；和中，宜四君子汤加黄芪，或保元汤合匀气散主之。  

***应出不出***  

痘疹之出，自有常期。如过期应出不出，有数证不同，不可不辨。如内素实之人，皮厚肉密，毒气难于发越，一旦恃其体厚，不怯风寒，又为外邪所袭；或体素弱者，风寒易感，以致腠理闭密，气血凝濇，故应出不出也。其证头痛，四肢拘急，偎倚盖覆，常恶风寒，此类宜发之，气强者用双解散，气弱者用参苏饮或惺惺散。或内虚者，脾弱食少，宜用补脾之剂加行气发表药，四君子汤、调元汤，并加木香、青皮、黄芪、桂枝。或脏腑自利，宜用温里之剂，黄芪建中汤、益黄散，并与夺命丹合进；利未止者，豆蔻丸合进。盖里温则气不消削，气不消削则不陷伏矣。若依上法分治，犹不出者，此毒壅伏于三焦，不久而变生焉。  

闻人氏槻云：是痘疹证热数日而不发见者，进退皆难。便欲大发之，惧其本稀而成斑烂，不发之又无以出其毒气。古人立论，始以药微发之，微发不出则加药，加药不出则大发之。大发之后，所出不多，气候和平无他证者，即是疮本稀不可更发也。以此言之，发不至太过，守不至不及，乃用药之圆活也。愚按古方用发表者，升麻葛根汤，轻剂也；惺惺散，重剂也。谓微发，谓加药者，或先用轻剂，后用重剂；或只用本剂先小作汤，少饮之，后渐加大，多饮之。非谓于本方之外，再加辛热大发之药也。  

凡痘疹过期应出不出者，或因外感风寒，依上发表之法；或因内虚泄泻，依上和中之法。如按法调治犹不出快，热反甚，大渴腹胀满，大便硬结不通，烦躁不安者，此毒邪壅伏于内，三黄丸、七味升麻丸择而用之，甚则三乙承气汤主之。闻人氏云：且身热脉数，大便秘而腹胀，此热毒壅遏，未见形状者，当微下之；非微下则热不减，此是始者热在里，斑未出之时也。若斑点隐隐在皮肤中者，是已发越在表，疮正发时，则不可妄下也。又有结脓窠痂疕之际，脉尚洪数，能食而大小便秘，此表已罢，里有热毒，宜微利之。大抵脏腑有热，往往利大小便者，以其主出而不内故也。  

张氏从道云：痘疮气匀则出快，盖气匀则荣卫无滞。匀气之药，如桂枝、防风、荆芥穗、薄荷叶，所以行在表之气而使之无滞也，故凡发表之剂多用之；木香、青皮、枳壳、木通，所以行在里之气而使之无滞也，故凡和中之剂多用之。又疮出之时，常宜和暖，如三春发生之气，则气血和畅，自然其出快，其发透，其靥齐。若偏于太热，则壮火食气，其气反虚而不能行；偏于太寒，则气凝濇而不得行矣。  

痘疮之证，其初不免于发热者，未出毒，邪在里，煎熬气血，熏蒸脏腑而然。疮既现形，则毒泄而热解，所以疮出热退者，疮本必疏。若疮已出，热不少减，此毒蕴于中，其势方张，其疮必密，宜急解其毒，连翘升麻汤加防风、荆芥穗、地骨皮，或解毒防风汤加升麻，或东垣鼠粘子汤，兼服代天宣化丸。服药之后，疮或不出，或再出，其热顿减者，为气和也；热若不减，疮渐加多，再消详大小便何如：大便不通，七物升麻丸；小便不利，连翘汤；大小便俱不通，八正散；自利者，黄芩汤加白头翁、酒黄连调赤石脂末，里气和，毒解矣。如更加渴，烦躁不已，或谵妄，或腹胀满气促，或自利不止，手足厥冷，此逆证不治。  

***出太密***  

一发便密如针头，形势重者，合轻其表而凉其内，连翘升麻汤主之。然稠密之处，各有经络部分所属：额主心，面主胃，腹与四肢主脾，胁主肝，两腋主肺，下部主肾，肩背主膀胱，当随见证治之。若面色黄，大便黑，烦躁喘渴，或腹胀者，瘀血在内也，用犀角地黄汤，或抱龙丸、生犀角汁，但根窠分明肥满者无妨。  

前证若属心经，用导赤散之类；胃经，用犀角散之类；肝经，用柴胡汤之类。大凡稠密者热毒炽盛也，若密而不痛，用东垣消毒散；若密而作痛，用仙方活命饮；若密而小便不通，用八正散；若密而大便不通，用承气汤；若密而恶寒发热，用麻黄甘草汤。  

***发表***  

痘出太盛，烦喘甚者，麻黄黄芩汤。  

痘出太盛，烦喘咽痛而嗽者，麻黄汤入麝香尤妙。  

***攻里***  

斑已发，密重微喘饮水者，有热也，用去风药微下之。疮已发，稠密微喘渴欲饮水，宜微下之，当归丸及庞氏地黄膏，外以黄蘗膏涂面佳。  

痘出太盛，喘促腹满，小便赤，手足心并腋下有汗，或狂言妄语，大便不通，宜四顺饮、小承气汤；下后诸证悉退，不可再下。  

***凉血***  

出太多者，犀角地黄汤，地骨皮鼠粘子汤即地骨皮散加鼠粘子。  

或云：一见皮肉累累红点稠密，急用缠豆藤烧灰，加制砂，连进三四服，或薄荷汤调退火丹进之，仍以牛蒡子为末傅顖门上，以散热毒，非惟能使痘疏，且免侵眼之患。  

用缠豆藤烧灰为末，加入退火丹内，又用灯草、木通、蝉蜕、地骨皮煎水，调退火丹，连进二三服，则痘之稠密不分者，遂分明矣。后再用干葡萄五十个，茜草根一两，荔枝连肉壳核五个，芫荽子五钱，无子茎叶亦可，用好酒二碗，煎一碗，徐徐以熟水搀薄，常与服之；服尽，滓再用水煎，当茶常与之服，则痘之稠者以退不作害，未退者，遂令如水珠起壮，灌脓结靥矣。  

凡痘子初出，磊磊落落，似稀疏之状，其后旋加，日多一日，此毒伏于里，里气虚弱不能托之即出，要大补兼解毒，或什可救其一二也，十宣散加无价散主之。痘疮多者，是毒气多，便先宜解毒。然多则恐气血周贯不足，故亦随宜兼补药，以助成脓血。  

痘毒自内出外，一二三日方出齐，毒气尚在内，出至六日则当尽发于表，七八九日成脓而结痂矣。若毒气盛，不能尽出，过六日毒反内入脏腑，故须于六日以前毒气该出之时，急服凉血解毒之药，以驱出之；六日以后，医无及矣。  

***出不快***  

疮疹三日不出，或出不快，即微发之，鼠粘子汤之类。如疮发后不多出，即加药，如一日一贴，即加至二贴；加药不出，即大发之，升麻、葛根、防风、羌活、独活、麻黄、桂枝之类。如发后不多，及脉平无证，即疮本稀，不可更发也。有大热者当利小便，四圣散、六一、四苓散之类。小热者当解毒。若不快，勿发勿下攻，止用抱龙丸治之。  

钱氏消毒散、化毒汤、活人鼠粘子汤，皆发疮痘，温平温凉药，钱氏所谓微发之者是也。如微发不出者，即就与前项药，该每服二钱者即加至三四钱，该每日二服者即加至三四服。如加药又不出者，即用升麻、葛根、麻黄、桂枝大发之。如大发后不多，及脉平无事者，即疮稀不可更发。如脉洪有热，有大热者，当用四圣、导赤、八正辈，利小便；有小热者，当用芩、连、金花丸辈解毒。若利小便解毒后，又不快，则勿发勿下，止用抱龙丸治之。此钱氏心法也。  

若出不快，清便自调，知其在表不在里，当微发，升麻葛根汤。  

若青干黑陷，身不大热，大小便濇，则是热在内，煎大黄汤，下宣风散。  

若身表大热者，表证未罢，不可下。  

若斑已出，见小热，小便不利，当以八正散利之。  

太阳出不快，身之后也，荆芥甘草防风汤。  

阳明出不快，身之前也，升麻加紫草汤。《圣惠方》：升麻葛根加紫草。  

少阳出不快，身之侧也，连翘防风汤，即连翘散。  

四肢出不快，防风芍药甘草汤。  

凡痘疮出不快者，有五证，临病审而调之。  

一证：天时严寒，为寒所折，不能起发，宜散寒温表。冬三月寒甚，红斑初见，宜五积散、正气散、参苏饮、杨氏调解散、陈氏木香散。  

一证：炎暑隆盛，烦渴昏迷，疮出不快，宜辰砂五苓散煎生地黄、麦门冬汤调服。身热者，小柴胡加生地黄；热甚烦渴而便实者，白虎加人参汤；轻者，人参竹叶汤加生地黄煎服。  

一证：服凉药损伤脾胃，或胃虚吐利，当温中益气，宜理中汤；吐利甚者，加附子，或陈氏异功散、木香豆蔻丸。  

一证：或成血疱，一半尚是红点，此毒气发越不透，必不能食；大便如常者，宜半温里半助养之剂，用四圣散加减，及紫草木香汤、丝瓜汤、阮氏万全散、汤氏安斑汤。  

一证：外实之人，皮肤厚，肉腠密，毒气难以发泄，因出不快，宜消毒饮、透肌散。如大便秘实，于消毒饮内加大黄、栀子仁煎服；疮出太稠，宜犀角地黄汤、张氏解毒防风汤；血气不足，宜十奇散；咽嗌不利，宜如圣汤加薄荷、枳壳；口中气热，咽痛，口舌生疮，宜甘露饮子；惊风搐搦，宜抱龙丸；烦渴，宜独参汤、黄芪六一汤。  

疮已出而不遍匀者，闻人氏云：惟透肌解毒，无壅塞之患，则自然出匀，以必胜散、大紫草饮、胡荽酒之类主之。  

痘出不长，隐于肌肤者，人参透肌散主之。  

出不快，有数证不同：内虚热极而不发者，朱汝明用四君子加黄芪、紫草发之。有内虚甚而生寒，大便利而出不快者，宜理中、姜附辈以温之，则气不消剥，自不伏陷。有内实而兼诸热证出不快者，用四圣散、加味四圣散、紫草饮子、紫草木香汤、紫草木通汤、快斑散、丝瓜汤，俱可选用。或气实痰郁而发不出者，苍朮、白芷、防风、升麻、黄芩、芍药、连翘、当归等分煎汤，化抱龙丸。若毒根在里，或血气虚弱，或邪秽冲触内陷而出不快者，托里散。  

疹痘发未透，宜四君子汤加黄芪、紫草、糯米煎。凡医百病，不可损胃气，故用四君子及糯米等助其胃气。服此药后，若患者身全不热，又以兔丝子酢制为末，大人一钱，小儿七分或三分托之，则痘疏疏出矣。此药大补助火，不可多，多则托出太多矣。  

隐于肌肉不起，宜紫草饮子煎服，又不可过用。候三日齐后，以保元汤加好酒、人乳一二钱最稳。  

紫草二两细銼，以百沸汤一大盏沃之，以器合定，勿令泄气，量儿大小温温服。  

***大发***  

头面出不快，此太阳经也，当用荆芥、甘草、羌活、防风、天麻共煎。  

胸胁出不快，此少阳经也，当用柴胡、黄芩、紫草、木通、紫苏共煎。  

四肢出不快，此阳明经也，当用升麻、葛根、紫苏、芍药、甘草、莲须、葱白共煎。  

遍身都出不快，当用九味羌活汤。  

以上四证，药味内各加姜葱为佐，连进二服，痘出快矣。  

***攻里***  

有红斑点出，日数未尽，其内实而肌热者，宜疏利之。  

***紫草例***  

小儿痘疹出未快，可浓煎紫草汁服。  

按紫草通腠理，利九窍，凉血活血，为痘家欲出未出必用之药。若出已透而大便利者，忌之！  

《指南》有禁疮之说，云：痘毒奔溃，由气血虚弱，不能拘领其毒，以致毒盛而聚于腠虚之处。故痘之初出也，或一点二点，见于隐僻腠节之处，及方广四肢之间，此痘一出，则诸痘不得宣发成浆矣，故曰禁疮。其禁有五：一曰胃禁，二曰火禁，三曰水禁，四曰风禁，五曰寒禁。  

胃禁者，毒火炙胃，不能发散于肌表，脾胃溃烂。其外证之痘，出于唇口之间者，或二三四五点相连，诸痘未浆，此痘已先黄熟，知由热毒内攻，胃已腐烂，故诸痘不得成浆也。如唇口一见此痘，当察其面色頳红，气粗热甚，口臭异常者，是其验也。  

火禁者，小儿初发之际，或因身发寒热，而悞以火熏炙其衣被，或睡卧于火箱之中，使皮肤干燥，故痘毒发泄不出；又兼气虚而不能拘其毒，则毒停皮肤之内，隐隐不能发出肌表也。细看皮内觉有红点，无头无脚，或于四肢头面方广之处，见一二点痘子，则诸痘皆从此痘上发泄为孽，而皮内隐隐不出之痘，终不能快出，名为火禁。以水杨加荆芥煎汤浴之，则诸痘自发矣，轻则升麻和解散主之。  

水禁者，初发热之际，阴阳未分，毒气方炽，或悞食生冷，则毒停于皮肤之间，隐隐有红点，或于方广两胁手足头面之际，发有水泡者是也。盖冷气在内，则腹痛肚胀，在外则发热恶寒，此其验也。以丁桂、茯苓、升麻、大腹皮之类逐之，冷食遗积脾胃，须防下泄，再加山楂。  

风禁者，发热之初，失于不避风，则风入肌表，痘不能发；或肌肤麻木，不知痛痒，或不麻木而干燥，或毛直而干焦，或皮痒欲搔，或重则狂烦谵语，此风与火搏故也。治法以升麻汤加羌活、荆芥以逐之，甚则蒺藜、蝉蜕以政之。  

寒禁者，发热之初，悞经冷水沐浴，或睡卧于铁漆寒冷之处，或衣被单薄，感冒寒气，则痘必不能宣露，有手足麻木不知痛痒，有四肢冷痛不能举动者，有麻木冷痛之处不出痘子，惟于委曲避风之处，或头面发际之上，痘出如瘾疹者，是其验也。内以丁桂、川芎、升麻逐之，外用绵衣以温之。曾见小儿年十一二岁，发热之初，卧新漆床上，初因热极，父母不防出痘，任小儿手贴漆床而卧，致令寒气侵入手臂，其余四肢面腹方广之处俱出有痘，惟一臂麻木不仁，无一点痘见。诸医视之，并不知其故，请予至详察其由，乃以前方治之，后见一臂痘发出，比他处尤为稠密。臂痘一出，诸痘俱起，九日而平复如故。  

***出见部分***  

经曰：诸痛痒疮皆属心火，心之华在面，痘疮之火，其出先在于面，但观其出之部位，可以知其候之吉凶：如在唇四畔先出者，或两颐出者吉。盖太阳之邪，下传阳明，阳明者胃与大肠，积陈受朽，气血俱多，又口为水星，颏颐属肾水，火为水制，不能作虐也。如在额角眉心先出者凶。盖太阳足壬膀胱水，手丙小肠火，丙火独旺，不受壬水之制，其毒并于膀胱之经而先自病，膀胱多气少血，又正额属心火，火不务德，妄行无忌，心为君主之官，主危则十二官皆危矣。凡起发成浆结痂，亦如此论。  

经曰：头者精明之府。又曰：春气者病在头。可见头乃人真元会聚之所，为发生之本。又面列五官分五行，而五脏之华皆见于面，是头面者，人君之象，至贵至尊，不可陵犯者也。咽者胃脘水谷之道路也，主内而不出；喉者，肺脘呼吸之往来也，主出而不内。在人之身，譬犹关津要路也。疮痘之出，最要头面稀少，颈项无，方是吉兆。若头面多者，谓之蒙头，诸阳独亢，五官不和，神明失守，精华自萎。经云：神去则机息，气止则化绝者此也。颈项多者，谓之锁项，内者难出，外者难入，上者不升，下者不降。经云：一息不运则机缄穷，一毫不续则霄壤判者此也。故皆不治。  

痘疮轻者，作三四次出，头面稀少，胸前无。盖头面者，诸阳之会，胸者诸阳之所受气，此数处痘子宜少不宜多，以清阳之分不可浊乱也。手足虽诸阳之本，乃身所役使，卒伍卑贱之职，非若头面为元首也；又居四末，非若胸膈心肺之居，神明之舍也，故虽稠密，不必忧也。若头面胸项，手足稠密，琐细一样者，却愁气血衰微，脾胃虚弱，不能周流灌注，起发不透，收靥太迟，而生他变矣。  

凡痘子初出，便自手足先出者，他处未起而手足先起，他处未收而手足先收者，此阳火大旺，宜用解毒抑阳扶阴之剂，四物汤合黄连解毒汤主之。如他处俱起而手足起迟，他处俱收而手足不收者，此脾胃虚弱，不能行其气血，达于手足，宜补脾胃，十全大补汤、桂枝芍药汤主之。  

一出红点数粒于山根之上，为毒盛气虚而毒乘虚犯上，或发三五粒一块者，皆不吉之兆也，宜急用凉血解毒以防危急。若腮颐地阁之间，疏疏发见，淡血润色，三次出者，乃吉证也。  

***出见形色***  

凡痘疮之出，不论疏密而论磊落，若磊磊落落，如珠如豆，颗粒分明，尖圆紧实，虽密无妨，此谓出尽无留毒也。如粘聚成丛，模糊一块，不分颗粒，恰如红瘤，虽止一二处，未可言疏，此谓之伏。出未能尽，若待后者再出，则先者或陷而复隐，或痒而俱溃，成坏疮矣，此犹掩延引日，久而后毙。若如蚕之壳，如蛇之皮，此气至而血不荣也，谓之干枯；如蚤之咬，如蚊之嘬，此血至而气不充也，谓之陷伏，不能引日，奄忽而死矣。  

痘疮初出，与未病时皮色一般者，善。若疮太赤，根下皮色通红，此血热，气不管束也，后必起发太骤，皮嫩易破，痒塌而不可救，宜急解血分之热，四物汤加升麻、地骨皮、红花、紫草，或消毒饮、活血散合而饮之，待色少淡，急补气分之不足，四君子汤加黄芪、防风、木香，或调元汤、参苓白朮散合而饮之，仍用气血二方相间而服。若成浆不破损者，吉。服药不效，反增瘙痒者命也。  

痘疮初出，有四善：红活明润，紧实坚厚，尖圆布散，磊落稀疏。盖痘子赖血以润之，血活则其色如丹砂，如鸡冠；若毒凝血聚，则遂成黑色；今头焦黑者，乃荣血不能流行内外，毒气壅遏，此证甚危。其人必大小便秘，喘急烦躁，宜用七物升麻丸、当归丸、通关散、三乙承气汤，看轻重紧慢用之，以解里之急；得利后以紫草饮、加味四圣散，调无价散以解表之毒，仍用胭脂涂法，疮变红活，以渐起发者吉；若更干黑者凶。庄氏云：斑疮倒靥而黑色者，谓之鬼疮。  

痘子赖气以束之，脾胃强，气实，则肌肉厚，皮肤坚。今痘皮嫩薄，溶溶如淫湿之状，乃脾胃气虚，其人必少食，或自利，宜用十全大补汤去生地黄加防风、白芷，外用天水散，蜜水调拂疮上，以解表之湿热。若起发成浆者吉，渐变痒塌者凶。闻人氏云：疮痘作痒，深为可虑，能调和爱护，勿令有此，乃为上策。  

痘出如灰白色者，气虚也，候齐后以保元加木通、川芎、肉桂最稳。用木通者，取通心气也。  

出不红活，淡色者，血虚也，保元汤中加酒制当归、酒炒赤芍药及川芎；血热者，仍加生地黄，倍黄芪。  

痘出皮肤干燥枯濇者，必难起胀，用溪中白石，洗净烧红，以井花水渍之，使湿气蒸于痘上，顷间光泽甚易起，又能辟秽。  

一出与地皮相似，无臖起之意，乃是红斑，急宜凉血解毒，宜羌活散加酒炒芍药、紫草、红花、蝉蜕、木通、糯米连进数服，或以六一散、保婴丹、紫草膏随意用之亦可。斑退以保元加木香、豆蔻煎服，以解紫草之寒，防其泄泻。若夹疹同出，如治稍迟，则变成黑斑，实难救矣。大抵下紫草，必下糯米五十粒，则不损胃气，无泄泻之患。惟大热，大便秘者，不下糯米，以糯米粘腻故也。余详夹斑夹疹条。  

一出真红焮赤，摸过皮软不碍手者，此系贼痘，过三日变成水泡，甚至紫泡黑泡，此危证也，急少加保元，大加紫草、蝉蜕、红花解之；或煎灯草木通汤调六一散，利去心热而红紫自退。如已成水泡，则保元中大下四苓利之，此千金妙法也。不然，则遍身擦破，赤烂而死。  

痘子初出，不成颗粒，但肤间济济簇簇，如寒风粟子之状，或虽出形与针头相似，稠密无缝，此皆恶候，虽有良工，无能为矣。  

***护咽喉***  

凡疮疹未有咽不痛者，心胃有热，上攻于咽，干濇而疼，宜于发热初出之时预解之，甘桔汤加牛蒡子，甚者射干鼠粘子汤，令毒火解散，不停留于咽喉之间，致生他变也。若初时隐忍，不即解之，以致毒留咽喉，发而为疮，肿胀溃烂，水谷不入，呼吸不能，声哑难言，却欲呼医，悔无及矣。所以甘桔汤，疮出之后，当宜饮之，利咽喉，宽胸膈，清肺金，解毒火也。如兼口舌生疮，齿浮龈肿者，宜甘桔汤合黄连解毒汤加牛蒡子；水浆不入者，射干鼠粘子汤加桔梗、荆芥穗、山豆根。已上证候，须能食，脏腑亦热，方可用；如上焦虽热，却觉小便清，大便溏，饮食不进者，只用甘桔汤，不须加牛蒡子。盖其性凉，为疮疹所宜服者，能透肌出痈疮，是以疮疹亦出也，大便利则不可服。  

***护目***  

痘疮方出之时，使不入目，以神应膏涂眼四周，或只以胭脂取汁涂之，或敷以水调黄蘗末，或以牛蒡子为末蜜调，贴顖上，或以白芥子末水调，涂足心，此皆养护之良法也。若眼中流泪，或多眵，或目中红赤，此肝火大旺，宜早解之，洗肝明目散加蝉蜕。又有忌食之法，如醲厚滋味，牛鸡鹅鸭，皆不可食。食鸡鹅鸭卵，未有不为目害者。但令食清淡之物，或少入盐，亦无害。如湫隘之家，不可煮鸡鹅鸭卵，其气相袭，亦能损目，不可不知。  

痘疮初出，用鼠粘子为末，水调敷顖门，并无患眼，亦妙。  

***夹疹夹斑***  

痘疮只出一般者善。凡痘初出，其间碎密若芥子者，夹疹也，皮肉红肿成片者，夹斑也。疹由心热，斑由胃热，宜急解其毒。消疹用黄连解毒汤合消毒饮；化斑用人参白虎汤合消毒饮，或只以升麻葛根汤。夹疹者，加防风、荆芥穗、木通、麦门冬、黄连；夹斑者加石膏、人参、大青、黑参、淡竹叶。如疹散斑解，现出正痘，疏密停匀者吉；痘被斑疹夹杂，不能起发者凶。  

***疱疮***  

伤寒热邪在表里，未能作汗，当汗不汗，热郁于肌肤，故发疱疮，色白或赤如火丹，头作浆白脓者轻；根下紫色，隐隐在肌肉者重；甚者五内七窍皆有之，其形亦如痘。小儿肌肉嫩薄，尤多此证，非正疮痘也。又云：六腑属阳，有热则易出，是以作肤疮，一出即遍满肌皮之上，痱疮细疱子，见而便没，其所受气浅故也。五脏属阴，有热则难出，其为疮痘在肌肉血脉之间，必先发红斑而后如豆，故名疮痘，其所受气深也。大抵暴热而便出者，必肤疹；久热而难出者，必是正疮痘。肤疹非正疮痘也。愚按痘疮初出，五脏不同：肝水疱，其色微青而小；肺脓疱，其色微白而大；心为斑，色赤而小；脾为疹，色赤黄而浅。及五七日后，不问其初出自何脏，悉成血疱，血疱成脓疱，正如豆样，脓疱之后结痂疕则愈，此方是正疮痘也。或人疑之曰：肺既为脓疱，而血疱之后，又成脓疱者，何耶？盖脓疱之出于肺者，言其初时淡淡如脓，其色白而非黄，俗称白痘者是也。若血疱之后，所结脓疱，则是其疮已熟，譬如果之成实，饱足充满，包裹黄脓，其色黄而非白也。  

***子母痘***  

痘经于心者必涌出而无渐，经于肾者必沉匿而难见，痘焉有子母者耶？若肝肺脾三经来者，或作两三次而尽标，或作四五次而尽标；或一边灌浆，一边表暴，或回尽而旁隙处痘又增焉；或头面先稀少，身体多布列，而后上焦又添出焉；或身体先稀少，头面多布列，而后下焦又倍出焉，此所谓子母痘者也。盖因元气以渐而至，枭炎以渐而微，不失之峻速以贻莫胜之悲，不失之隐滞而踵攻激之害。疔斑可消溶于起点之时，痈毒自祛除于靥痂之后，非阳明胃，太阴脾二经弗克致也。世俗以先标者谓之望痘，后出者谓之赠痘，意有在焉。  

***禁忌***  

疮痘本因热而出，热势甚则其出愈难，故斑点未见之时，惟当用平和药，如升麻葛根汤、参苏饮、东垣鼠粘子汤、惺惺散等解利之。或有不问虚实，便以辛热之剂大发之，施之虚者犹庶几焉。若盛实之人，热毒弥漫，荣卫闭塞，里毒甚者，大便不通，小便如血，是谓郁毒不散，毒气无所从出，反攻脏腑；表毒盛者，疮凹而不起，遂成倒陷，或为溃烂，或为痈疮。当此之际，不能解利，至于毙者多矣。是阳气热炽，无阴气以感之也。用消毒饮、七物升麻丸，得毒气解散，荣卫流通，疮子将自起矣。  

***见形三朝生死***  

凡小儿发热三日之间，热退身凉，凉而复热，热而复凉，然后报痘，从口角颧骨上，两两三三成对报点，至三四五日出齐者，顺之兆也。其或发热只一日，或二日，即见红点，或吐泻腹痛，或战栗身温，不食昏卧，三四日痘不起发，不光泽，惨暗不明，根窠色白，皆虚寒之候也，所谓险也，可治而愈。苟发热太甚，烦躁闷乱，喘急不食，反热而复凉，连热一齐突出，红紫黑色，不起发，不光润，为表中实热，或自太阳天庭方广出起，皆凶之兆，难治。  

报痘时头面稀少，胸前背后皆无，根窠红润，顶尖碍手，如水珠光泽者，上吉也，不必服药。  

报痘时烦躁不宁，腰腹痛不止，口气大臭，出紫点者死。亦有出青斑，如蓝靛色者，皆死证也。  

报痘时色白皮薄而光，根窠全无红色，或根带一点红，三五日即长如菉豆大，此痘决不能灌浆，久后成一包清水，擦破即死，不可因其好看，妄与下药。  

报痘全不起顶，又顶如汤泡，及灯草火烧之状，十日后痒塌而死。  

报痘起红斑如锦纹者六日死；遍身如蛇皮者死。  

报痘时黑斑如痣状，肌肉成块黑者，即日死。  

痘身发热未透而即报点现标，已而复没不见，又出又没者，谓之弄标痘。盖痘疮全凭热透，则肌肤通畅，自然易出；今热不透，则皮肤未热，出而复没，隐而又出，气血衰弱之甚，无力发泄故也，难治。  

痘色红紫焦枯，贴肉不起，皮厚黑如铁，挑之不破，无浆血者，谓之铁甲痘，乃气濇而不行，血枯而不润，磅礡皮肉，八九日内死。  

凡痘子已出，头面要稀疏磊落，颈项上宜少不宜多，胸前要少而疏，如此者其毒则轻；如面上模糊一片，未发先肿，缠项稠密，胸前亦密，此毒甚也，勿治。  

凡痘子出尽，正将起发，其中有发血疱者，比毒伏于心必死；有发水疱者，此毒伏于肝，旋见痒塌而死。  

## 卷四百七十七  

痘疹门  

### 证治准绳【`明 王肯堂`】 22

***起发证治***  

痘疮之证，热三日出，三日后方起发，此常论也。盖先出者先起，后出者后起。痘疏毒轻，气禀厚者自易出，易发易靥；痘密毒重，气禀薄者自难出，难发难靥。未可拘定日数。时师不知虚实补泻之理，但于起发之初，便用补脾，果内气不足少食者，用之允当，若内实便秘能食之人，宁不党邪为恶乎？非徒无益而反害之。  

痘疮之出，有轻有重，观其形状，即可知之。如一发便出尽者，必重也；疮夹疹者，半轻半重也；出稀者轻。里外微红者轻；外黑里赤，微重也；外白里黑者，至重也；疮端裹黑点，如针孔者，势剧也；青干紫陷，昏睡汗出，烦躁热渴，腹胀啼喘，大小便不通者，困也。善用药者，能使轻者易安，重者不致大困，斯可谓之十全矣。  

凡痘疮疏则无毒，密则有毒。痘疏毒少者，邪不胜正，其气和，其势顺，不须服药。痘疏密布散，邪正相持，其气病，其势险，此宜抑邪扶正，使邪气亟夺，不为正气之贼。痘稠密无缝，正不胜邪，其气乖，其势逆，善治者什可救其二三，不善治者束手待毙而已，故顺者不必治，逆者不可治，险者贵治。此以下专言险逆者之证治也。  

痘子轻者，作三四次出，大小不一等，其起发亦先后循次，大小分明，不相连串，颗粒尖圆，根窠红活，光壮肥泽，此表无病；饮食如常，大小便清润，此里无病。表里无病，大吉之兆，不须服药。  

凡痘密者，多难起顶，但欲皮厚有脓浆色，以灯影之，苟非皮薄，水泡光润，虽平亦无伤。  

凡痘子出得稀疏者，自然易发易靥，不可妄治。若疮稠密，常患其发不能透，宜细视之，但红活不甚长大者，气不足也，用四君子汤合匀气散，加烧人屎治之；如焮肿色带红紫者，血热也，用四物汤合消毒饮加烧人屎治之；如不润泽而干者，此血弱也，用活血散加消毒饮与之；如不起发，不红活，平塌灰白者，此气血俱虚也，用十全大补汤加烧人屎、牛蒡子与之；如有青干者，内服快斑汤，加烧人屎合夺命丹与之，外用四圣散合胭脂涂法，或用胡荽酒，或用水杨汤浴法，务求光壮红活而后已。如中间有成水泡者，防其痒塌，宜先补脾胃，疏风泻火，使肌肉实不作痒可也，十全大补汤加防风、大力子主之。  

疮子起发，只以出匀为期，不可拘定日数。疮出以渐，其发亦以渐，谓之适中。若已一齐涌出，便皮肉处肿，一齐焮发者，此表气虚，毒气奔溃而出。表虚不能收敛，必生痒塌，或成溃烂，急宜救表，十宜散调无价散、活血散，合消毒饮相间服之。若出已尽，当起不起，或起不透，此里气虚，毒气留伏，壅遏而不出，必增烦躁腹满喘促，或后为痈毒，急宜救里，十全大补汤合匀气散，或参苓白朮散调无价散服之。  

痘至四五日停住不甚起者，少后力，宜助之，用生黄芪三五钱，人参二三钱，当归、鹿茸一二钱煎服，或磨入木香少许，儿大者倍之，俟浆满足而止。  

***干枯灰白红紫青黯***  

如将出成就之际，却色淡不正者，属血虚，宜用补血药，当归、川芎、白芍酒洗之类，或加红花。  

如将成就之际，却色紫不正者，属热，宜用凉药解毒，升麻、黄芩、黄连、桔梗、连翘之类，甚者用犀角屑。  

如用后项诸药色仍不正者，宜兼用二法治之。  

痘疮之毒，必气以呴之，血以濡之，而后可得成熟也。故于起发之时，光壮者气有余也，肥泽者血有余也，气血有余，表里俱和，不须服药。如形长大而色枯燥者，此气至而血不荣也，宜四物汤加人参、麦门冬；如色红润而形平陷者，此血至而气不充也，宜四君子汤加黄芪、官桂、川芎；形平陷色枯萎者，此气血俱不足也，宜十全大补汤合无价散主之；色灰白者，气虚也，四君子汤加黄芪、当归、官桂；色红紫者，血热也，四物汤加红花、地骨皮、牡丹皮。  

凡痘疹起发迟滞，顶平色灰白者，气虚也，其人平日食少，脾胃不足，人参白朮散去葛根加桂、十全大补汤去地黄加木香主之；如曾有吐泻，以致气弱者，四君子汤合益黄散主之；泻未止者，四君子汤吞肉豆蔻丸，甚者陈氏木香散主之；若红紫色焮肿者，血热也，四物汤合消毒饮加红花，外用胭脂涂法解之；干枯者血虚也，四物汤加人参、麦门冬、地骨皮，外用胭脂涂法、水杨汤浴法。  

起发之时，根窠红活，形色润泽者，此血随气行，灌注诸疮，自然红活肥泽，不须服药。如虽起发，干枯无水，谓之不肥泽；带青紫黯色，谓之不红活；其变为黑陷，乃血虚也，四物汤加人参及麦门冬、紫草、红花间进，调无价散，或吞服夺命丹，外用胭脂涂法。  

***顶陷***  

起发之时，不徐不疾，以渐长大，尖圆磊落，光润坚实，根脚红活，此气充足，载血而行，透彻诸疮，自然尖圆光壮，不须服药。如虽红活，顶平中陷，不成尖圆，色嫩皮薄，不能坚厚，其变为痒塌，为留伏壅遏，乃气虚也，四君子汤合匀气散加黄芪、官桂，或人参白朮散加黄芪、官桂、防风，或调元汤加官桂、防风、白芷、荆芥穗，或十全大补汤去地黄加防风、白芷，或十宣散，皆可选用。若疮皮薄色娇，淫淫如湿者，此气不胜血，宜补气凉血，四君子汤、四物汤去川芎、地黄加黄芪、官桂、防风、荆芥穗。如浮囊虚起，壳中无水者此气不依血，血不附气，其变为痒塌，为痈肿，十全大补汤去白朮加大力子、连翘、防风、烧人屎。  

痘疮起发，尖圆为贵，如四围起，中心平陷者，此有二种：有血化成水，四围高起，中心略低凹者，俗呼为茱萸痘，此中气不足，发未透彻故耳，能食者，至养浆时，尽充满而起矣；不能食者，宜扶中气，人参白朮散主之。有四围沸起，中心落陷无水，犹是死肉，其形如钱，宜急攻之，若待渐变黑点，不可为矣，此名鬼痘，四君子汤合九味顺气散加烧人屎，或紫草饮子，连进服之，外更用胭脂涂法。  

出齐后，痘有小孔，自顶直下至脚，不黑不白，与痘色相同，名为蛀痘，皆因表虚而腠理不密，成此证也。失于早治，大泄元气，不起不发，祸不旋踵。急用保元汤下生糯米、川芎、肉桂、丁香，其孔自密，甚为捷径。连进二三服，不待孔闭而痘自起。孔若黑色，则为疔矣。  

顶陷色白，皮薄晶光者，气虚也，大下保元，倍加酒炒黄芪、肉桂、川芎、丁香、茯苓皮、人乳、好酒进之。  

痘疮起发，有心中凸起，四围干平无水者，或里红外黑者，此由平日感受风寒，皮肤坚木，以致疮毒郁而不散，宜桂枝葛根汤、十宣散以散表邪，外用水杨汤浴之。  

***粘连***  

痘疮起发，贵于颗粒分明，如其彼此相串，皮肿肉浮，或于本痘四傍旋出小痘，攒聚胖长，渐成一块，此候最重，宜以快斑汤合消毒饮加烧人屎服之，更宜禁忌以防瘙痒之变。  

***陷伏***  

凡痘疮以起发光壮，红活肥泽为顺。若将起发之时，中间有干黑不起者，须急治之，不可因循以致传变加多，不可救药矣。  

痘疮内而不出谓之伏，外而复入谓之陷。痘疮黑陷，当分四证：  

一则感风寒，肌窍闭塞，血凝而不行，必身痛，四肢微厥，斑点不长，或变黑色，或青紫瘾疹，此为倒伏也，宜温肌发散，桂枝葛根汤加麻黄、蝉蜕，或以紫草饮吞夺命丹，外用胡荽酒喷之，须令温散寒邪，然后热气复行，则其斑自长矣。  

二则毒气太盛，内外蒸烁，毒复入里，必心烦狂躁，气喘妄言，如见鬼神，大小便秘，渴而腹胀，此为倒陷伏也。病邪轻者，宜利小便，解毒连翘汤、通关散，甚者以百祥丸、牛李膏，以泻膀胱之毒，令阳气复还，脾胃温暖，服之身温欲饮水者可治，是脾强胜肾，陷者当复出矣；若加以寒战身冷汗出，耳尻反热者死。然百祥丸太峻，今以宣风散、三乙承气汤代之，外以水杨汤浴之。  

三则内虚而不能使阳气以副荣卫者，出而复没，斑点白色或黑色，其人必不能乳食，大便自利，或呕或厥此胃虚而不出，谓之陷伏也，宜用温中之剂，令其胃暖，荣卫复行，则当自出矣，宜调元汤加丁香、官桂，理中汤加黄芪、官桂，甚则陈氏木香散、异功散，皆可用也，外用胡荽酒喷之。或因悞下之后，毒气入里而黑陷者，则宜温养而表出之，先以理中汤温养其里，后以桂枝葛根汤疏解于表也，不出再加麻黄。  

四则被房室等杂秽恶气冲触而黑陷者，则宜熏解之，内服紫草饮子，外用胡荽酒喷之，及茵陈熏法。  

***大便***  

痘疮自起发之后，大便常宜坚实。缘小儿脆弱，身热而大便不通者则易实，大便自利者则易虚。虽四五日不便无忧也，不能食者听其自便，赖旧谷气为养，至五日后则脓成毒化，解利之剂可用也。能食者三日后不通，不腹满，不里急后重，则亦不必攻之，可用胆导法导之；如不通，以当归丸微令润过，使气道升降，无壅遏之患，不可妄下。  

凡能食者，大便喜润，赖新谷以为养，而旧污之不留，自然脏腑流利，血气和平；不可妄用温补，反增里热之证。  

胃主腐熟水谷，大肠主传送已化之物。故食多少，可以知人谷气之虚实；大便滑濇，可以知人脏腑之冷热。大便如常，是亦疮疹之一顺也。如起发之时，忽然泄泻，此宜急止之，恐肠胃虚，真气脱也。须辨冷热虚实：如泻而手足冷，面色青白，疮不红绽者，冷证也，理中汤丸、豆蔻丸、益黄散，甚则陈氏木香散、异功散，皆可用也。泻下之物，黄又酸臭，渴，手足心热，面赤，疮红绽焮发者，热证也，黄芩汤、五苓散主之。脾胃怯弱，精神慢而不食者，为虚，当温养之，益黄散。身热中满，渴而不食者，为实，当清利之，五苓散。其人或脏气自脱，或因服寒药，致令疮毒陷入大肠，泻下如豆汁，或便脓血，或便黑汁，口内臭气，唇焦目闭加腹胀者，必死之证。  

***手足***  

痘疮起发欲透，惟四肢稍远，难得均齐，必脾胃素强，能食多者，不须虑此。若脾胃素弱又食少者，手足上疮常发不透，盖脾主四肢，脾虚则不能行其津液，溉灌四肢，所以发迟。以补脾为主，快斑越脾汤；如不令透，其后手足必作痈毒。又手足疮痘多发水泡者，此肝乘脾也，先泻肝，羌活汤加柴胡；后补脾，人参白朮散去葛根加桂。如见而复隐，起面复塌，色紫黑者，此肾乘脾，不可治。  

***头面***  

头面属阳，疮疹亦属阳，以类相从，故出现、起发、收靥，自头面始。升生浮长，阳之性也。痘疮起发头面，以渐肿大，升生浮长之性，不须忧恐，只要疮子磊落红活，光壮肥泽，待至成脓之后，毒化结痂，而肿亦渐消矣。如疮粘连通串，模糊成饼者，又要红活润泽，以快斑汤、消毒饮合而饮之，或消毒化斑汤以解其毒，更以甘桔汤加牛蒡子，相间与之，以利咽喉，宽胸膈，令饮食无阻也；又以神应膏护目。若灰白青黄干燥疮面肤起者，皆死证也。其头面肿有不闭目者毒浅而轻，有闭目者毒深而重，亦待疮熟肿消而目自开；若疮未成肿消目开者，此陷也，勿治。  

***痘疔***  

痘疹之毒，自内而出，冲突气血，发散腠理。初出一点血，乃身中气血被毒驱逐，现于皮肤之外，其成形者气也，成色者血也。毒火太甚，煎熬气血，先至之气则削矣，血则枯矣，气削血枯，腠理反闭，毒不得出，未免复入于里，遂成陷伏。时人以黑疮子为痘疔，又曰鬼痘者，深恶而畏之词也。此乃毒气郁遏，非外感风寒，内虚吐利，杂气触犯者可比。古人立方，如大小便秘，腹胀烦躁者，则下之；但小便秘者，则利小便解毒。自利者，以泻脓血为顺，水谷为逆，却不立方。以毒虽入腹，皆泻出也，攻之则无可攻，补之则不可补。昏闷不醒者，用龙脑膏以去心中之邪；枯黑不起者，或内用无价散以解在里之邪，或外用水杨汤、四圣散、胭脂涂法以解其表，使邪气得出，皆良法也。为工者合下即下，合利即利，合发即发，或解其里，或解其表，应变出奇，勿泥常法可也。  

***发疱***  

痘疮发疱，亦与黑陷相似，外出内入虽不同，而毒气壅郁则一也。或发水疱，或发血疱，或赤或紫或黑，但见此证，十无一生。然亦有似是而非者，不可不辨。其人身上原有灌疮，或破伤疮未痊，或虽痊瘢痕尚嫩，一旦痘出，则疮瘢四围，痘必丛集者，物从其类之理也。发生之后，必然作疱者，腐败皮肉，气色先变，宜与完肤有别也。治此者先以针破，吮去恶血后，以胭脂涂法合百花膏傅之。此疮又易作痒，起发之后，常宜以茵陈熏法熏之，勿令爪伤；若被抓搔，则反复灌烂，淹延不愈，变为疳蚀坏疮，以致不治者多矣。  

痘起六七朝，脓浆未曾充裕，头面身背或手足关轴，遽起水泡，或似葡萄样，或似鹳子大，或如被单联盖，因肝荣不能以资浥，而肺金窃势以陵侮，准服三化丹。歌曰：七朝泡起势相陵，三化丹中二味金。白朮、茯苓俱二两，四般法制用工深。一两要同归酒浸，一两和却乳参蒸。一两再加雄附煮，一两分与炒米停。为末必须甜醴服，自然泡里注黄金。痘里起泡，多患乎脓浆不能充灌。若虚泡结轴，十中八九，泡内微有脓浆，滋养元气，寒剥之剂，毫不可投；或单用浑天汤和人参酒服，但恐痒作而泡溃，死在旦夕耳。  

***起发不透***  

痘疹起发欲透，磊落尖圆，光壮肥泽者上也；根脚横开，皮起水涨者次也；顶皮不起，根脚不开，犹是先出之形，不见新生之水，此谓起发不透。审查证候，如气本实者，必曾感风寒，以桂枝葛根汤合夺命丹发之；如气本虚，必不能食，或吐利，以人参白朮散合夺命丹，以补中气而发表邪；如欲成陷伏者，依前四法治之。若时日已多，发犹不透，或烦躁不安者，此毒热在里，心恶热，以导赤散送服牛黄清心丸，以解散热毒导引心火也。或啼哭者，凡人五脏平和则神宇安静，今五脏蕴毒，内外蒸郁，神不安舍，以导赤散送服安神丸，使郁热解散，神宇清快也。若谵言妄有见闻，时狂叫者，此五脏热毒蕴积，阳气独盛，无阴气以和之，大便必不利，以当归丸微利之，再行胆导法，使无留滞，易快利也；甚则三乙承气汤主之。若昏不知人，腹胀喘呼，死证也。  

***阳毒***  

七日前阳毒者：凡疮也，以儿未出痘之先，或生疥疮，有形窠而成脓，因而发热出痘者；或凡疮未痊，因而出痘者；或凡疮方结成瘢，因而出痘者。盖凡疮未痊，及初结瘢处，肉分必虚，毒趋虚处而出，故阳疮阳毒，杂为一党，气血俱盛则易成浆，气血衰弱则枯燥干红，与诸疮俱不成浆，治法与顶陷同。  

起发最忌泄泻，故特着之。其他证候，如发热痛痒，腹胀烦躁谵妄等，各有本门，宜就彼中查之，兹不赘叙。  

***起发吉凶***  

痘疮放标以后，渐渐起胀，先出者先起，后出者后起，微红光泽，根窠明润，面目渐肿，能食无杂证者吉。  

大抵痘胀一分则毒出一分，至六七日不尽，胀又黑色者，死。  

鼻有涕，口有涎，眼有泪者可治，俱无者大凶。  

凡痘子已出，自放标之日算起，如当起发，不应有浆，先有戴浆者；如当作浆，不应收靥，便有干收者，此皆恶候，治之无功。  

口唇者，脾之外候，人以脾胃为本，不宜受伤。如初发热，唇焦裂者，此毒发于脾，便宜用泻黄散解之。不知早治，痘子之出，丛集于唇，及至起发之初，诸痘尚未试浆，此痘已熟，内带黄浆者，此恶候也。待诸痘成浆，此疮已靥，唇皮揭脱，渐变呕食呛水，昏睡而死矣。  

大抵起发之初，疮头便戴白浆者，不分何处，并非佳兆，不特口唇为然。盖痘疮初出一点血，血化为水，水化为脓，脓成而毒解，此自然之序也。若初出之时，半是水疱，或才起便有带浆者，或未成脓即干收者，火性躁急，失其自然之序，不应至而至，所谓早发还先萎也。此毒火所为，倏忽之间，焰息气尽而死矣。  

痘疮最要以渐起发，磊落红活，如一发都起，无复颗粒，模糊串连，不红活带灰白色，面上浮肿，如锡饼形，此恶候也。其人能食，大小便如常，无他证候者，吉；若食顿减，或原不能食者，凶。凡起发之时，痘疮稠密，又见陷伏烦躁狂叫之证，或口中出臭气者，此毒火熏煎，肺烂胃败之气也；或不饮食失声者，此咽喉肿烂也；寒战咬牙者，邪传肾也；或闷乱者，神已丧也；或体寒者，阳脱也；或呕或泻者，肠胃俱败也。经云：五脏气绝于内者，利不止，六腑气绝于外者，手足厥。凡见以上诸证者，皆不可治。  

***灌浆证治***  

痘疮初出一点血，只成小小血疱，起发则渐长大，血化成水，为水疱，至水疱转作脓疱，始成实矣。成实之时，却要个个成脓，肥泽饱满，根脚红活，又苍蜡色，如此者可以刻定日数，而知收靥之期。  

痘疮初出，或中心陷下者，或顶平者，或根窠白色者，其人能食，或治不乖方，以至起发之后，陷者尽起，平者复尖，白淡者变红活，窠中血水已化为脓。夫陷起平尖，起发可谓透矣；红活饱满，气血可谓足矣；水化为脓，毒亦解矣；表无痛痒之证，里无吐泻之证，是表里又无病矣。如此者，坐待收靥，不可妄投汤剂。  

痘子轻者，常作三四次出，有大小，有先后。起发亦作三四次，先出者先起，后出者后起，大者自大，小者自小，亦如初出之样；待至养浆则先长者先作浆，后长者后作浆，大小亦如之，磊落分明，不相粘连者上也；痘子密者，长大胖壮，以至作浆，未有不相串者，只要陷者尽起，无处不透，转成脓浆次也。脓成之后，毒气已解，无复留伏矣。  

人言痘疮只到成脓，则毒气化解，使称无患，不知脓亦有凶有吉。如疮皮坚厚，脓浆浑浊，约束完固，无少破损，此真吉兆；若疮皮软薄，脓水清淡，渗漏淫湿，易于破损，此犹凶也。惟疮久熟，时日已过，当靥不靥者，则脓复化为水，皮亦易破，勿依此论。  

痘疮起发之初，已当避风寒，远人物，节饮食，守禁戒；到此养浆之时，比之起发，尤加谨焉可也。盖前此人病未久，气血犹强，足以御乖戾之变，至此则气耗血亏，精神减损，少有乖戾，不能任之，况疮始成就，尤易独犯，不可不加谨矣。如天大热，则彻去衣被，令常清凉，但谨门窻帷帐，勿使邪风透入；天大寒则添厚盖覆，令常温暖。更用亲人左右夹之，房室中可明亮，勿绝灯火，常烧辟秽香，加乳香，令香气袭人，日夜常用，一人看视，互相更代，勿令疲倦，恐或作痒，为之抚摩，莫使悞破以致灌烂，结痂不美。  

***不作脓***  

凡痘疮出欲尽，发欲透，至于养脓，便要成脓，饱满者脓已成也，浑浊者脓之形也，黄白者脓之色也。若当作脓之时，犹是空壳，此气载毒行，血不附气。毒者血也，血既不至，则毒犹伏于血中而不出，四物汤合紫草饮加蝉蜕主之。如已成水，清淡灰白，不能作脓，此气血俱虚，所有之水，乃初时一点血气解而为水，非自内潮起之水，十全大补汤主之。此二证者为痒塌，痈毒，不可不知也。  

痘疮初发之后，正待作脓，却不作脓者，此与不起发而黑陷者，分四证同论。如感风寒则当温散，桂枝葛根汤加黄芪、白芷、防风；毒气盛则宜托里解毒利小便，紫草饮子、连翘汤相间服之；大便秘者，宣风散；内虚，宜温里，十全大补汤、陈氏木香散；触犯宜熏解，内服紫草饮，外用茵陈熏法；若烦躁昏闷者，龙脑膏。  

薛氏云：若灰白色，或痒而脓不贯，用紫草、四君、木香；色赤或痒而脓不贯，用紫草木通汤；贯而脓清稀，用参芪内托散；不应，加附子，缓则不救。  

顶陷无脓为逆，急用保元加川芎、肉桂、归芍、木香、糯米煎熟，加人乳、好酒温服。  

色白如水晶，内无脓者，宜保元加糯米、人乳、好酒进之。  

按病者元气素弱，或出痘时因稠密，故服解毒之药太多，或起发时曾有吐利等证，俱伤元气，虽用参、芪等助发脓浆，而犹恐元气薄弱，止灌清浆，或缺而不满，且有痒塌痈毒之虑，宜于前药内加上好鹿茸及紫河车丸药，仍进八味二花散为妙。  

曾见痘疮初出磊落，起发亦透，只待结脓窠之时，却不作脓，往往变为坏证者；或因其人不能食，脾胃虚，又自利，不知调理者；或出未匀，发未透，毒气陷伏，妄谈稀疏者：此皆人事之不修，非干时毒而然也。  

***脾胃***  

痘疮已长，脓浆欲成之时，专以脾胃为主，脾胃强则气血充实，自然脓浆易成，饱满坚厚，不须服药。脾胃弱，则气血衰少，不能周灌于身，使之作浆，虚软清淡，虽有浆亦水而已，宜十全大补汤去地黄加木香，或人参白朮散去葛根加黄芪、官桂，多服乃佳。然脾胃强弱，于食多少，大便坚利求之：食少大便坚者，脾胃之气犹足也；若泄泻，则脾胃益虚，四君子汤送下豆蔻丸；利止，复以人参白朮散去葛根加黄芪、官桂服之。便清要能食，不能食者，亦依上法。如能食大便坚，数日未更衣者，用胆导法通之，使气得疏通，荣卫和畅，不致斑烂也。  

***泄泻***  

痘疮出形起发，并不宜泄泻，恐里气虚，毒邪不出，反成陷伏，故以泄利非佳兆也。若成浆之时，尤不宜利，比之于前，殆有甚焉。盖前此为病未久，脾胃尚强，足以任之。今则病久，津液已衰，脾胃已弱，若复泄泻，则仅存之气重竭于内，方张之毒不能成于外，或为痒塌，或为倒靥，或寒战咬牙，虚惫而死。轻则人参白朮散去葛根加木香、官桂、黄芪，甚则陈氏木香散、异功散、肉豆蔻丸，可以并进；不效，亟服不二散。  

***便秘手足厥冷***  

痘疮手足和暖为贵。养浆之时，手足发热，手足必有汗，此毒热郁于中，必大小便不通，脉沉滑数，疾宜利之，三乙承气汤去芒硝主之。手足厥逆者，此阳气欲脱，必自利不止，或吐，脉沉细微弱，或浮大而虚，宜急温之，理中汤加熟附子，或陈氏异功散。服药后手足和暖者生，厥者死。若大便秘，小便不通，烦躁狂妄，腹胀喘而渴，脉沉滑数，疮不起者，此陷伏之证，为阳厥，百祥丸、三乙承气汤主之。  

***烦躁***  

痘疮始终贵于安静，脓成之时，毒已化解，脏腑平和，神宇爽快，尤宜安静也。若忽加烦躁，不得眠者，但就痘子上辨之：如脓多清淡而不满足，此毒犹在里，未得尽出也，龙脑膏主之；如脓已成，又饱满，因发热干浆而烦者，此宜利小便，导赤散主之；如疮子太密，脓成之后，心血亏虚，虚烦不得眠者，四物汤去川芎加人参、麦门冬、栀子仁，又酸枣仁汤主之。  

***错喉呕哕***  

凡痘疮密，咽中亦有之。成浆之时，咽疮早熟，肉虚皮薄，易致破损，疮瘢新嫩，触之即痛，痂皮沾滞，痰涎缠裹，所以堵塞，饮食难入，勉强吞咽，则为疼痛所苦，痰涎所隔，是以水入则呛，谷入则呕也。如语言清亮者可治，甘桔汤加牛蒡子、天花粉，利咽膈，化痰涎，惟多饮之，自然平愈。若声哑嗄，语言不出者，咽喉溃烂，不可治矣。  

***痒***  

凡痘疮皮嫩色娇者，到成脓时，多生瘙痒，先当调理，勿令有此可也。若失于早治而发痒者，内服消风化毒汤，外用茵陈熏法；破者以白龙散敷之。大抵痘疮作痒，乃是恶候，吉少凶多。如其人能食，或大便坚，抓破之处，复灌成脓，原无痘处绩出，大小不等，虽尽抓破可治，内服十全大补汤、苦参丸间而与之，外以灭瘢救苦散、合百花膏涂之。若瘙痒之时，其人颠倒闷乱，抓破之处，不复肿灌，或成坑窟，或即干黑，或皮自脱，又加以呛水呕食，水浆不入，或泄泻，或寒战咬牙，或失声，或手足厥逆，或狂叫，皆死证也。  

***头面***  

凡视痘疮，以正面为主，五脏精华皆萃于面故也。身上疮有痒者，或至抓破，不能为害。惟正面疮不可犯动一处，苟于眉目鼻面之间，抓破一处，此肺有热也，急用甘桔汤加牛蒡子以解之，其痒即止，乃佳兆也；若痒不止，浸淫渐开，气愈泄而痒愈急，必至满面抓破而死。  

凡痘疮起发养浆之时，额上疮如火烧汤浇之状，溃烂破坏，无复完肤，或两颊之傍，亦如是样，不待抓搔而自破烂者，以渐而开，沙崩之势，莫之能御，壳焦水去，似靥非靥，阳气脱而死。  

痘疮作浆之初，面上诸疮未尽成脓，或鼻准头疮先干如橘子色者，或眉心疮自干黑者，或唇上疮焦黑者，或两耳上疮自收者，或两颊疮如饼，中间干陷者，此名倒陷，乃死之候，不可认作正收，对人妄言。  

***手足***  

手足痘疮，最要脓浆饱满，乃脾胃强，气血足也。若灰白色，或清淡水，或虚馁鳖塌，此脾胃弱，快斑越脾汤主之。如此者纵得收靥之后，必手足腕膝及关节之处发痈毒也。  

***肩背臀***  

痘疮初出起发，邪气虽旺，正气亦强，足以任之。至于成浆，则气血渐耗，精神渐弱，有不胜之状，起止艰难，多喜仰卧，惟肩髆背臀之疮，辗转摩擦，最受亏苦。若痘子好者，自然坚厚，耐久不破；其次则收靥稍迟，脓熟自溃。最可恶者，如汤火之疱，水去皮脱。又疮自破，清水非脓，黑(黑干)干焦，皆是不治之证。  

***漏浆***  

歌曰：才试浆时未饱囊，疮头有孔漏脓浆。依然团聚封疮孔，泄去真津毒气藏。盖痘疮作脓窠之时，最要皮厚，包裹完固。若脓未成，忽然疮头有孔，其水漏出，或结聚成团，堆于孔外者；或水去窠空，自干黑者，俗名漏疮，必死。若脓熟之后，窠皮亦熟，浆水沸出，因而结靥，此头额正面之间多有之，俗谓之堆屎收，不可以漏疮例论。盖漏疮脓未成，堆屎收脓过熟也。  

***咽喉不利涕唾稠黏***  

疮痘者，每至作脓窠之时，咯唾痰涎，稠粘脓结，或有脓血夹杂者，咽喉不利，饮食亦少。此肺受火邪，津液不足，故多黏痰，喉舌牙齿之间，疮溃血出，惟用甘桔汤加牛蒡子、天花粉，清肺化痰利咽膈，直待收靥之后，自然平和，不可妄用太凉之剂。  

***睡梦呢喃***  

痘内之脓，皆身中之血熏蒸而成。疮痘稠密，脓血周遍，津液消耗，心主血，血虚则舍空，故心热者虚烦不得眠，酸枣仁汤主之；心虚者喜睡，梦中呢喃，如与人言者，多怪诞之事，唤之不醒，安神丸主之；若昏闷甚者，先以龙脑膏开其心窍，后以安神丸、人参麦门冬汤下之。  

***腹痛***  

痘疮初出腹痛者，毒在里也；起发不透腹痛者，陷伏也。若作脓则毒已出，又无陷伏，忽然腹痛，其人不大便者，必然燥屎也，当归丸、胆导法以通之；便清者，必受冷也，急与理中汤加桂，或黄芪建中汤加木香主之。  

痘疮其出已尽，其发已透，其脓已成，表无邪也；能食，小便清，大便润，里无邪也。一向平安，忽然腹胀作痛，烦躁喘促，痘疮色变，如灰木之状，此必伤食得之，先以丁香脾积丸，原物汤下，去其宿食；后以人参白朮散去葛根加青、陈橘皮，与养脾丸相间调之。  

***斑烂***  

夫痘疮脓熟溃烂者，常候也。若未成脓先即溃者，此名斑烂。其由当发散而不发散，则毒气闭塞，喘促闷乱；不当发散而悞发散，则热毒随阳气暴出，遍身皮肉溃烂。此不善表之过，宜调脾进食，令大便得所，安养荣卫，生肌解毒，解之不至于冷，调养不至于热，方为良法，宜十全大补汤去桂枝，多加防风、荆芥穗。大便秘，以胆导法润之；脓水不干，以败草散衬之；斑烂作脓痛甚者，以天水散和百花膏涂之。又有发表过甚，外为斑烂，而内虚阳气不守，脏腑自利，比又急当救里解表，陈氏木香散主之；厥逆者异功散。  

***板黄***  

痘澄脓则毒尽全美矣，何有乎板黄？岂知玉不在乎厚薄，而在乎体之纯；珠不在乎大小，而在乎体之明；痘浆不在乎饱满，而在乎黄活。夫黄者，中央上之正色。浆汲乎脾，其黄自润正者也。彼痘气得其卫而不逆，血养其荣而不伤，囊窠鼎耸，脓浆澄注于中者，活动而不腻塞，明润而不死色，乌有所谓板黄者哉？若阴阳离其正气，枭毒肆其残虐，根窠薄劣，囊房夷委，脓浆之澄注于中者，板腻牢则死塞而不活动，干蜡而不明黄，以手指抵之，凝结板定，五经瘅而二气截矣，此谓之板黄。若方广天庭板黄，而余者润活，痈毒必结于脑项；腮脸板黄而四体润美，痘痈必发于肩阜；肚腹板黄者，痈起于曲池、三里；背脊板黄者，痈结于两轴尻骨。遍身板黄者死，项颈前后板黄者死，头面板黄者死，眼眶唇上板黄者死，两胁阳球板黄者死。观此而痘囊之脓，固欲其充黄，尤宜润活也。  

***灌脓吉凶***  

灌脓时根窠红润，脓浆满足，如黄蜡色，二便如常，饮食不减，此为吉证，不须服药。  

灌脓时纯是清水，皮白而薄，与水泡相似，三四日后抓破而死。  

灌脓之时，痘中干枯，全无活血，此名空仓，不治。  

灌脓时吐利不止，或二便下血，乳食不化，痘烂无脓者死。若二便不下血，犹可用止泻健脾之药。  

灌脓时二便闭，目闭声哑，腹中胀满，肌肉变黑者死。  

***收靥证治***  

痘疮成脓之后，鲜明肥泽，饱满坚实，以手拭之，疮头微焦硬者，此欲靥也。大小先后，以渐收靥，不失太急，不失太缓。已靥者痂壳周圆，无有突凸陷凹者，干净无淫湿破溅者，此为正靥，否极泰来之象也。  

凡痘疮收靥，不可以日数拘也。大抵痘本稀，元气实者，自然易出易靥；若疮本稠密，元气虚者，难出难靥也。只要先后有次，疾徐得中，饮食如常，便无他证。如收太急者，毒邪未尽，煎熬津液，以致速枯，非正收也，必为目病，为痈毒，为诸怪疾，甚则夭亡，微则残废。宜微利之以彻其毒，当归丸主之。  

如收太迟者，中气已虚，脾胃太弱，不能荣养肌肉，使之完就，以致溃烂，内服十全大补汤，外用败草散衬之。  

斑疹脓而不焦，此本治失清凉之气，有如五谷得阳气而成熟。非凉风至则不能实也，天地严肃之气一加，则万物秀而实矣，与斑疹何异？须察何经而清凉之。或下而成严肃之气，则疮气必不至于脓而不痂矣。要当知之，余毒不尽而疾作，盖出于此。  

当是清凉饮子下之是也。  

非阳和则苗不秀，非严肃则秀不实。  

五七日痂不焦，是内发热蒸于外，故不得焦痂也，宜宣风散导之，用生犀磨汁解之，必着痂矣。  

刘洙《疮子诀》云：痘发如脓窠不肯靥者，但调沙糖水与吃。刘提点云：亦曾试用，但后来结瘢痕白。  

痘欲靥不靥，其痂欲落不落，若腹胀烦渴，忌食水蜜生冷之物，若食之，转渴而死，急与木香散救之；如身热烦渴者，宜服人参麦门冬散；身热大渴，人参白朮散；如不愈，仍服木香散。窃谓前证乃脾胃气虚，津液不足所致，非实热为患也。如身热烦躁，手足发热，脾胃有热也，用人参麦门冬散；身热作渴，手足微冷者，脾胃气虚也，用人参白朮散；腹胀泄泻，或寒战咬牙，脾胃虚寒也，用十一味木香散；泄泻气促，手足并冷，脾气脱陷也，用十二味异功散。凡疮结痂作靥，皆由元气充实而内融也。若审见虚弱，便与滋补，血气无亏，可保终吉；若见不靥而投补剂，恐无及矣。  

***溃烂***  

痘疮过期不收，遍身溃烂者，此与斑烂不同，乃熟太过也。其候不同：或因天寒失于盖覆，使疮受冻而不收者，宜内服五积散，外用乳香烧烟于被内熏之；或因天热过求温暖，使疮被蒸而不收者，宜内服人参白虎汤或五苓散，外减去衣被，令少清凉，以天水散扑之；或大便秘结，内外极热，毒气散漫，无阴气以敛之而不收者，宜内服宣风散或三黄丸、四顺清凉饮，外用胆导法，以败草散衬之；或泄泻气虚，脾胃弱，津液少，肌肉虚而不收者，宜内服陈氏木香散，外用败草散；或因渴饮冷水过多，以致水渍脾胃，湿淫肌肉而不收者，内服五苓散；如因食少气虚而不收者，人参白朮散去葛根加桂主之。已上诸证，以法治之，已溃者结薄痂，未溃者结痂，方为佳兆；若痂皮俱不结者，成倒靥矣。  

痘已成脓之后，过期不靥，以致溃烂，脓汁淋漓，不可着席，粘惹疼痛者，用败草散或荞麦粉，以绢袋盛，于身体上扑之，更多布席上衬卧尤佳。面上欲不成瘢(黑干)者，用灭瘢散和百花膏敷之。  

***倒靥***  

痘子初出，磊落成个，后来长大作脓，始相连串，外虽相串，皮下犹一个是一个，至于结痂，肿消脓干，现出初来本形，所以收藏敛束，要完全坚固，复成个数为贵。或根脚相通，皮肉尽串者，结痂之时，亦要干净，无有淫湿及溅破者，次也。若未成痂者溃烂，已成痂者只是嫩皮，此倒靥也。  

痘毒当靥不靥，复入于内者，谓之倒靥，此死证也。元气素怯，又不食，常自利者，陈氏木香散、异功散，死中求活，圣药也。如原无泄泻，大便久秘，今添腹胀喘呼，此毒盛薄蚀元气，复入于里，宜急下之，排毒散；若不急下，则肠胃不通，荣卫不行，益加喘满躁闷而死矣。若毒入里，忽然自利者，此人脾胃素强，毒气难留故自利，须看利下之物：如利痂皮脓血者，毒气得出为顺，不可止之，待利尽脓血自愈；如利水谷者，此毒气反驱水谷，脾虚不能制之，其证为逆，不可治也。  

如痘疮破损溃烂者，复肿灌作疮，不致干枯，原无痘疮处复出一层，如初出之状，亦以渐起发作脓者，此里气充实，毒不得入，犹在于表，未成倒靥，逆中之顺证也。但痘子重出一番，必其人能食，大便坚，足以胜其再作之毒。如食少大便润者，用十全大补汤、人参白朮散、肉豆蔻丸主之。盖病久气虚，惟利温补，不可再解毒也。  

***不靥闷乱哽气腹胀***  

痘疮十一日至十二日，当靥不靥，身热闷乱不宁，卧则哽气，腹胀泄泻，寒战咬牙，急用异功散加木香、当归以救阴阳表里，助其收靥。窃谓前证若手足并冷，属脾胃虚寒，宜用十二味异功散；手足微冷，属脾胃虚弱，宜用五味异功散加木香；若手足热，大便秘，属脾胃实热，宜用清凉饮救其阴以抑其阳。  

***泄泻***  

痘子初出以来，表里俱病，收靥之时，表邪已解，里气当和，大便宜润，小便宜清，忽尔洞泄水谷者，此中气暴虚。不能禁固水谷，或毒气乘虚入里，欲作倒靥，并宜陈氏木香散、异功散、肉豆蔻丸主之。利止者佳，利不止者阳脱而死。  

***面***  

痘疮溃烂，先伤于面者：面乃诸阳之会，痘乃纯阳之毒，以类相从，如水就湿，火就燥也；又心之华在面，诸疮皆属于心，心火上炎之象。如面疮已破，肿消目开者，此不着痂，先已干燥，病为倒靥，死在旦夕。如已破复灌，满面成饼，焦裂溅起，脓血淋漓，食谷则呕，饮水则呛，咯唾粘涎，语音哑嘎，口中气臭者，此脏腑败坏，故诸证尽见也，淹延闷绝而死。如疮溃肿，饮食无阻，大小便调，更无他苦，如上证者，此则可治，内用十全大补汤、升阳解毒汤相间服之，外用灭瘢救苦散、百花膏合而敷之。  

***人中***  

人中为任督交会之衢，督乃阳脉自人中而上，任乃阴脉自人中而下。故自准头至印堂，与颏至鸠尾相应；印堂至发际，与鸠尾至膝相应；发际以上，与膝已下相应。痘疮收靥，但观面上收到之处，则知身上收到之处矣。凡痘子自人中上下左右，先出先靥者吉，阴阳变合，相济之理也。若自额角先靥者孤阳不生，足下先靥者孤阴不长，皆凶兆也。  

***头足***  

造化之理，生于阳者阴成之，生于阴者阳成之。故痘疮收靥，头自发际已上，阳气独盛，谓之孤阳；足自膝以下，阴气所聚，谓之寡阴。所以诸疮皆靥之后，此二处难靥，乃造化自然之理，不可作倒靥论。  

***疳蚀***  

痘已靥未愈之间，忽然风邪搏之，成疳蚀疮，宜雄黄散、绵茧散治之；久不愈，多渍骨伤筋杀人。  

前证属足阳明胃经，其方解毒杀虫之剂，若毒发于外，元气未伤者，用之多效；若胃气伤损，邪火上炎者，用芜荑汤、六味丸；若赤痛者，用小柴胡汤加生地黄；肝脾疳证，必用四味肥儿丸及人参白朮散，更佐以九味芦荟丸。  

痘疮结脓巢之先，或曾伤犯破损者，灌烂成疮，至于收靥，此独不靥，脓汁不干，更多痛楚，若不急治，渐成疳蚀疮，损骨伤筋，以致横夭，宜内服十全大补汤，外用灭瘢散和百花膏敷之。  

痘子已成疳蚀疮者，若在肢节，及诸虚怯软弱，血气俱少之处，色青紫黑，肿痛溃烂，以渐延开，血自出者难治；若所生之处，在于阳分，不痛不烂，色不变，血不出者，以绵茧散主之。  

***口疳***  

痘八九朝之期，虽澄黄结蜡，而口中恶臭喷外，上下牙床溃烂，舌板堆裹黄垢，名曰口疳，若不早治，则床脱牙落而成漏矣，速将出白散吹之。  

歌曰：痘中疳臭世休轻，脱床落齿漏淹成。出白散方多不识，细茶薄荷共煎浓。乱发滚汤摩洗净，指缠拭口去膜腥。才将青黛硼砂片，薄荷僵蚕与铜青。按制研为极细末，吹来顷刻痘疳平。  

余治痘疳，单用人中白煅过，和片脑、薄荷吹之；朝夕用细茶、黄连、薄荷煎汤，频漱口后吹之极效。  

***喉痹***  

痘至七八朝之际，而喉内锁紧，肿痛难咽，毒峻于阳明而然也，金虚则呜，当以稀涎散吹之。  

歌曰：喉中锁痛觅稀涎，山豆根真效可言。薄荷熊胆相圭合，再把茶芽总共研。随时吹入喉门里，顷刻之间痛遂痊。此方甚妙，熊胆、山豆根，须要识得真正者，方可用此获效，否则以为无用之方矣。  

***发热***  

痘疮常宜温暖，有热不可尽去。如一向身温，今反发热者，俗名干浆，此亦常候。只怕内伤饮食，外感风寒，以致发热，又当别论。然病久气虚，不可轻用汗下。因外伤者，桂枝葛根汤加人参；因内伤者，木香大安丸主之。  

歌曰：待到浑身脓永干，人情倦怠尽偷安。不知禁忌多翻变，一篑终亏九仞山。盖收靥之时，人心怠忽，居处饮食，不知禁忌，以致变生异证者，纷纷皆是也。行百里者，半于九十，可不慎哉！  

***收靥吉凶***  

痘疮收靥，圆净坚厚如螺靥者，上也；头穿脓出，堆聚成痂如鸡矢者，次也；皮破脓出，痂薄如纸者，又其次也；皮烂脓溃，不成痂皮，脓汁腥臭者，斯为下矣。如已过期，譬如瓜果熟久则烂，此造化之常，还作顺看；若未及期，则为斑烂，乃逆候也，变倒靥而死。  

结靥时色转苍蜡，一二日从口唇四边结靥，由胸腹收至两腿，然后脚背和额上一齐结靥，落而愈者吉。结靥时遍身臭烂，如搭饼，臭不可近，目中无神者死。结靥时遍身发痒，抓破无脓，皮卷如豆壳干者死。  

结靥时，寒战，手足颤掉，咬牙噤口者死。  

落痂后瘢痕雪白，全无血色者死，急宜补气血养脾胃，庶几可活。  

患痘八九日充灌回谢，宜保全矣。然有回至项颈而死者，有回至胸前而死者，有回至脐上而死者，有回至阳物而死者，其故何欤？曰消息盈虚，自有定数。若痘证仅取其浆灌则可也，倘元气所禀者，本是薄劣，痘兼多蔓，遂用毒物尽以发之，再投升劫之剂，尽把元气赶上，痘虽充灌，然外囊实而内体耗蠹矣，五经伤而不能斡补矣。颈上喉突气窝，肺之关辖也，肺气先绝，回至此则魊绊而死。胸阜，心之关辖也，心脉先绝，回至此则死。脐乃脾之关辖也，脾脉先绝，回至此则死。眼眶乃肝之关辖也，肝脉先绝，回至此则死。阳物乃肾之关辖，肾脉先绝，回至此则死。本拔则枝枯，源塞则流涸，自然之道也。若语其变，风寒不知慎护而致枭邪逼于中，饮食不知撙节而致脾胃伤于内，肚腹肿胀痰喘不息，于是回至各关辖而死者，亦有之也。又有一样嚣痘，视之若似黄脓灌满，回至胸前则死，此真魊痘也。  

***落痂证治瘢赤黑***  

疮痂落后，其面瘢或赤或黑者，用四白灭瘢散，临睡以清蜜水调搽面上，至晓以水涤去之，自然白莹，脱去；更宜爱护，不得早见风日，经年不灭。如疮瘢突起成凸，此热毒未尽，解毒防风汤主之，外更用蚬子内水摩之。如陷下成凹者，此脾胃虚不能长肌肉也，人参白朮散加黄芪主之。  

***瘢黑暗***  

凡疮瘢头面浑身并黑暗者，未可便说无事，犹恐日前未甚作脓，收靥太急，此倒靥归肾也。但察其表里：如壮热，大渴未除，烦闷昏睡，少食或大便不通，或自利，此真倒靥归肾也；若身温暖爽快，食渐加，大小便调者，此疮瘢本色，无虑也。  

***痂不脱***  

痘疮收后，其痂自脱者佳。不脱，以百花膏润之，令其速脱。稍迟，则干硬深入肌肉，经久方脱，遂成瘢痕。然久而不脱者，脾胃虚也，人参白朮散加黄芪、官桂主之。不可挦掐剥去，若不禁手，反伤皮肤，复灌作疮，翻复溃烂，一时难愈，其后多成疥癞也。  

痘疮粘着皮肉，不肯脱落，此表虚也，尤当禁忌以防异变，宜调元固表汤主之。  

凡疮痂日久，当脱不脱者，胸背手足无妨，惟面上不脱，必成瘢陷。未脱者以百花膏润之，令其易脱；脱尽之后，瘢痕黑黯者，以四白灭瘢散涂之。  

如收靥既迟，疮痂不落，昏昏喜睡者，此邪气已退，正气未复，脾胃虚弱，宜调元汤加麦门冬合安神丸，或只用酸枣仁汤，缓缓调理，待气血平复，荣卫和畅而安矣。  

***瘢肿成脓***  

痘疮收靥之后，痂皮尽脱，曾见瘢痕凸起，复作脓窠，依旧结一层疕子者，或因收靥太骤，青气未尽；或因悞服温补之药，多啖肥甘之物，饮酒喜食煎炒辛热；或因出风太早，荣卫郁而不通，皆能复成此证，亦与前日一般，但无苦耳。若此者毒邪外散，决无留毒之患。  

痘疮遍身溃烂，不结痂者，倒靥也。或三五处肿灌溃烂，不结痂者，疳蚀疮也。若已正靥，痂起自脱，或面上，或手足，或片结硬疮，头虽焦，中蓄脓浆者，此是原出疮子之初，其处太密，糊涂成片，无复颗粒，所以毒壅于里，不能起发，作脓结痂也，但用灭瘢救苦散和百花膏涂之，待脓尽痂起自愈。或手足腕膝之间，疮窠连串作一大块，脓化作水，停蓄于中，恰如囊袋，皮不破，水不去，日久只如是者，此里面肌肉已好，原日疮皮剩于外也，宜用针抉去其水，自干脱矣。  

***能食不能食***  

疮痂既落，中气暴虚，多不能食，必借人参白朮散去葛根加陈皮、木香以调养之。其间或有疮痂起而能食者，是胃中宿有蕴热故也。盖胃热则消谷，所以能食。其人必大便稍秘，或大便难，当用三黄丸利之；否则恐胃热不去，郁为口臭齿腐生风之证，流散四肢则发为痈疽肿毒。然有一等脾胃素壮实者，平素能食，大便亦不至有秘结之患，此又不可一概论也。  

***瘢痕赤白***  

痘疮赤白，各有所因，治法亦异：凡痕赤而作痒，血虚而有热也，用四物、牡丹皮；赤而作痛，余热也，用四君、连翘、金银花；若发热而大便调和者，脾胃虚热也，用五味异功散；若发热而大便秘结者，肠胃内热也，用圣济犀角地黄汤；若母有肝火，用加味逍遥散；若母有郁怒，用加味归脾汤，佐以加味逍遥散治之。  

白者，属气虚而血衰也，宜固元气为本。痒而作渴者，气血俱虚也，十全大补汤之类；乳食减少，四肢倦怠者，中气虚也，五味异功散之类；气虚发热者，补中益气汤之类；血虚发热者，当归补血汤之类，须参兼变之证治之。此证若服药而渐红活者可治，色不转者不治，虽经年后，多患泻利而死。若妄投攻伐，祸在反掌。  

***禁忌***  

痘疮新差之后，气血未复，视之未靥，尤加调护可也。盖痂皮起落，肌肉新嫩，不宜澡洗，增减衣服，则表已虚，寒暑之气易袭也。疮毒内作，脏腑俱伤，毒虽外散，肠胃已弱，不宜饮冷，伤饥过饱，则里气虚，饮食之物易伤也。时俗不知此理，谓之已痊，再无他变，怠玩纵弛，致生后灾，一旦病生，悔之晚矣。  

## 卷四百七十八  

痘疹门  

### 证治准绳【`明 王肯堂`】 66

***发热***  

疮疹发热，与伤寒相似，但伤寒只见一经形证。若疮疹则面燥腮赤，呵欠烦闷，乍凉乍热，多睡咳嗽喷嚏，惊悸吐利，手足梢冷，骩凉耳凉也。然发热者，疮疹常候也，不可尽除之。但热微毒亦微，热甚毒亦甚。  

初发热时，精神清爽，唇鼻滋润，更无他证者，此热在表，其疮必疏，不须施治。  

初发热时，浑身壮热，熇熇然不渴，清便自调，此邪在表，拂郁于皮肤之间，宜以轻扬之剂发之，升麻葛根汤主之，甚则羌活汤主之。  

初发热时，其热烙手，目赤鼻干唇燥，小便赤，大便秘，烦闷不安，此表里俱热，毒气壅遏，宜发表攻里，双解散主之。  

初发热时，表不大热，其人烦躁不安，此热在里也，以三黄丸微利之。  

初发热时，或乘疫疠之气，人参败毒散主之。  

初发热时，或为风寒所袭，出不快者，桂枝葛根汤、羌活汤、双解散去大黄主之。  

痘疮之证，其初不免于发热者，未出毒，邪在里，煎熬气血，熏蒸脏腑而然。疮既现形，则毒泄而热解，所以疮出热退者，疮本必疏。若疮已出，热不少减，此毒蕴于中，其势方张，其疮必密，宜急解其毒，连翘升麻汤加防风、荆芥穗、地骨皮，或解毒防风汤加升麻，或东垣鼠粘子汤，兼服代天宣化丸。服药之后，疮或不出或再出，其热顿减者，为气和也。热若不减，疮渐加多，再消详大小便何如：大便不通，七物升麻汤；小便不利，连翘汤；大小便俱不通，八正散；自利者黄芩汤加白头翁、酒黄连调赤石脂末，里气和，毒解矣。如更加渴烦躁不已，或谵妄，或腹胀满气促，或自利不止，手足厥冷，此逆证勿治。  

如疮已出，但微发热，不须治之，盖疮疹属火，非热不能成就也。有大热则当利小便，小热当解毒。大热谓身热脉实，大小便秘，津液燥而渴，惧其变生他疾，故利小便，八正散、通关散。大便润者，连翘饮、导赤散加人参、麦门冬，使心火有所导引，则虽不用冷药，热亦自减去矣。疮痘不至热过，不为冷悞，甚为良法。小热解毒之说，谓小热不解，大热必生，利其小便，则虑损气，故但可解毒而已，甘桔汤加牛蒡子、荆芥穗。  

已上起发而热。  

如疮浆脓已成，毒气已尽，又复发热者，俗呼为干浆，不须施治。  

如结痂之后，其热不退者，此邪气未尽，正气未复，热微者不须治之，热甚者当视其虚实。  

有初起烦躁谵语，狂渴引饮，若饮水则后来靥不齐，急以凉药解其标，如益元散之类可用。  

钱氏云：有大热者利小便。又云：身热烦渴，腹满而喘，大小便濇，面赤闷乱，大吐，此当利小便用导赤散之类是也。  

***渴***  

前证若二便自调，饮食温和，口渴饮汤，手足不热，是为虚热，不可食生冷之物；若二便秘结，饮食喜冷，口渴饮水，手足并热，是为实热，可与冷水饮之。凡痘出而热未止者，既出尽则热自止。  

如发热时便大渴者，热在内也，葛根解毒汤主之；不止，更加黄连以泻心火之有余，黄蘗、知母以滋肾水之不足。舌润则生，舌如芒刺则死。盖舌乃心之苗，少阴之脉荣于舌也。如发热自利而渴者，津液不足也，黄芩汤加人参、白朮、麦门冬主之。  

初热烦躁渴引饮者，急以凉药解其标。  

身热烦渴，腹满而喘，大小便濇而赤，闷乱大吐，此当利小便，不瘥者，宣风散主之。  

如疮已出，或起发，或收靥，一向渴不止者，人参麦门冬散主之。  

海藏云：若身热小渴者，六味人参麦门冬散治之；如不愈，或身热大渴者，七味人参白朮散主之；又不愈，十一味木香散。  

如能食而渴者，肺热也。经曰：心移热于肺，传为膈消。由心火上炎，乘于肺金，熏蒸焦膈，传耗津液，故渴也，治在上焦，人参白虎汤加黄连主之。  

如不能食而渴者，脾虚也。叔和云：口干饶饮水，多食亦饥虚。由脾素弱不能为胃行其津液，故渴也，治在中焦，参苓白朮散主之。  

自利而渴，轻则人参白朮散，甚则陈氏木香散。自利而渴者，邪传肾也。《正理论》云：自利而渴者，属少阴，虚故引水自救。盖肾主五液，其脉络于肺，系舌本。邪传于肾，则开阖不司，故自利。利则津液下走，肾水干，不能上润于舌，故大渴也。治在下焦，宜温之，陈氏异功散主之。  

面白腹胀自利而渴者，陈氏十一味木香散主之。  

腹胀渴者，泻渴者，足指冷渴者，惊悸渴者，身温渴者，身热面白 光白色渴者，寒战渴不止者，气急咬牙渴者，饮水转水泻不已者，已上九证，即非热也，乃津液少，脾胃肌肉虚故也，宜木香散治之；如不愈，更加丁香、官桂。  

此说必加审用之，胀渴，泻渴，惊悸渴，寒战渴，咬牙渴，亦多属热者，不可不察！  

如渴而大便秘者，宜利之，四顺清凉饮主之。  

如大肠秘濇，或发热，四君子加瓜蒌、桔梗主之。  

痘子稠密，津液少者，十全大补汤。  

***烦躁***  

凡痘疮出不快，发不透，靥不齐，有烦躁者，此有二证：如面黄，大便色黑，烦躁喘渴，或如狂，或喜忘，腹胀或痛，此为有瘀血在里也，宜当归丸，或四顺清凉饮，并加桃仁泥、红花；甚者桃仁承气汤主之。如便血下黑粪，而又睡不醒，心为血之主，睡不醒则心之神昏矣，黑参地黄汤加木通、麦门冬；若无面黄屎黑如狂喜忘之证，只大便不通，烦躁腹胀者，此有燥屎也，此却真狂谵妄，以三黄丸、四顺清凉饮、三乙承气汤、当归丸、胆导法，看病轻重，择而用之。如偏执不可下之法，以致陷伏而死者，医之咎也！  

火入于心则烦，入于肾则躁，皆心火为之。盖火旺则金烁水亏，故心肾合而为躁，宜用栀子豆豉汤。凡痘疮盛作之时，必令心火有所导引，苟或毒气出而未尽，遂生烦躁，以生黑豆煎汤，或生犀磨汁饮之亦可；若津液不足，虚烦不得卧者，活人酸枣仁汤。此证多因脾胃气虚，或服克伐之剂所致，但当调补中气为善。  

***谵妄***  

痘紫色顶陷，心烦狂躁，气喘妄语，或如见鬼神，内热便秘者，宜用龙脑膏子、猪尾膏；如无内热，大便不实，不可轻服。窃谓前证多因初起热盛之时，失于解利所致；亦有因痘毒未尽，有因胃经有热，有因肺经有热，有因心脾有热，烦躁痘裂，出血便血衄血，屎黑痕赤，详见各证。大凡作渴发热，手足指冷，或大便秘结者，内有热也，切不可禁其饮水，观张子和述水中儿事，良可验矣，盖热极故得水而生也。  

初发热便妄有所见闻，妄言如见鬼状，此为恶候。盖毒攻于里，心志昏惑，神识不清而然。况小儿神气怯弱，鬼魅易侵，又厉鬼常乘疫气而行，乘人之虚而疰之。故凡痘疹妄见妄闻，妄言如见鬼者，不可治也。须审发于何脏：如目直视，手寻衣领乱掐物，此发于肝，为亡魂；闷乱喘促，手掐眉目鼻面，此发于肺，为亡魄；上窜咬牙，多叫哭惊悸，或不能言，此发于心，为丧神；困睡手足瘈瘲，不思饮食，此发于脾，为失意；目无精光，畏明欲坠下而缩身，此发于肾，为失志。故曰，真脏见者不治。  

或发热时无此证，因大便秘结却有之，此内热也，先以宣风散解利其热，后以导赤散送下牛黄清心丸或粉红丸以镇其神。病已者可治，连作不已者勿治。如初发热狂乱，大便自调者，五苓散加辰砂主之；大便秘者，轻则三黄丸，甚则承气汤主之。  

***惊搐***  

疮疹搐，由风火相胜也。惟斑疹能作搐。疹为脾所生，脾虚而肝旺乘之，木来胜土，热气相击，动于心神，心喜为热，神气不安，因搐成癎。斑子为心所生，心生热，热则生风，风属于肝，二脏相搏，风火相争，故发搐也。治之当泻心肝，补其母，瓜蒌汤主之。  

诸痛痒疮，皆属于心火。无论虚实，皆从心火上说。脾虚则肝乘之，肝与心火相合，故用瓜蒌汤；若脾土实，火旺逆乘而成癎者，此实邪也，便结者泻青丸，便软者泻青汤，亦当以脉别之。  

经曰：诸风掉眩，皆属肝木。然痘出之始，虽有四脏，心实主之。心火热盛，肺金受克，不能制伏肝木，热则生风，风火相搏，神气不安，故发惊搐。医者当辨痘疹惊搐，不可遽投凉心之药。苟不审而概以惊药治之，则心寒而肌敛，毒气内陷，痘何由而出也？治法当平肝木利小便为切要。泻肝则风去，利小便则心热退，风热既定，则痘随出而惊搐自愈矣。然痘先惊者多吉，痘后惊者多凶，何也？痘未出之先，热蕴于内，故作惊搐；痘出惊止而内无凝滞，故吉。痘出之后，气血虚弱，复感风寒，热毒反滞，又毋敢轻易发散清利，故凶。然有非痘证而慢惊者，亦属于肝，而治法专理脾土，何也？盖由平日或吐或泻，脾土虚弱，不能当肝木所克，此非肝木之本病也。治法只须温补脾土为主，而肝木自宁。譬如土薄而上有大木，不能乘载，故无风而自动，栽培者当厚填其土，使根深本固，而自无风邪之害也。痘后有此证者，亦由气血虚极使然也，必为难治。  

挟热吐泻，不可投燥药；伤寒身热，不可投凉药；疮疹发搐，不可投惊药，此皆外同而内异。盖疮疹出于心，惊搐亦出于心也。疮疹本热，热则动心，此理之自然。夫心火独盛于上，肺金受火克而不能制伏肝木，热则生风，木气盛则脾土衰；热气动于心神，心喜为热，心脏斑，脾脏疹，泻肝则风去，利小肠则热退也。风热既退，则惊搐自愈矣。昧者不知，投以银粉、脑、麝、青黛、朱砂、硝石凉心损胃之药则悞矣。故见证似惊风，用药当作疮疹防之，盖疮疹之初，似惊风多。大抵疮疹发惊，必先咳嗽痰涎，心悸烦躁，呕吐唇红，颊赤发渴，耳冷足冷，脉数舌白，如有此数证，则银粉等凉药切不可用。盖心凉则并损胃而毒气敛伏，又况心主血，寒则血凝而不行，且中焦既冷，上焦热愈不降，何由运出？又有小儿平常无痛，忽然发搐者，必是疮疹，尤当审谛。盖毒气内盛，但当发散，如惺惺散、消毒散、升麻汤、红绵散，兼以快气利小便祛风等药与之，待其热气得泄，心气亦自定矣。或有风寒与内热相搏而惊搐者，各随证治如前法，但加匀气药为妙。张氏云：疮疹气匀即出快，气匀则荣卫无滞，有毒亦散，疮疹当自出矣。  

如大吐面青，唇眼动，手足时搐，慢脾风证也，宜小异功散加升、柴、木香、干姜治之。  

凡未出而发搐者，是外感风寒之邪，内发心热之所作也，当用茶粉下解毒丸、犀角地黄汤生之。  

治疮痘欲出，身热烦躁，忽发惊搐，宜驱风膏、小如圣饮；小便不通，八正散；涎盛，利惊丸、抱龙丸，量证施之。  

欲发疮疹，先身热惊跳搐搦，此非惊风，宜发散药。  

前证痘疹未见，而先发搐者，乃毒气自心经出也。若病热轻缓，或形气虚弱者，不宜用峻厉之剂，恐元气内损，则毒气内陷，而疮不能起发也。或外感风寒之邪，内因疮疹之热而相搏，或肝血虚火动而内生风，当补元气为主，佐以见证之剂。然前方多峻厉之剂，审有是证方可用。须察其色赤白而以脾胃为主，虚则用温补，实则用解毒。  

痘疮始作未形见之间，忽然惊搐，是毒气自心经而出也。苟不以内外证辨明之，便用银粉青黛等药，则心寒而毒气内陷，往往气绝之际，或隐斑方出，已无及矣。治法但当以导赤散加防风、辰砂末，与泻青丸合而治之；搐甚者抱龙丸。如再不止，小便利者可治，以导赤散送下牛黄清心丸或粉红丸；小便不利者，勿治。  

夫导赤散、八正散、六一散，皆利小便之剂，小便不利者宜之。然泻内火以泻肝之子，乃治惊搐第一要法，不独小便不利者为当用也。  

斑疹病后欲发癎，以木胜脾，木归心故也，若凉惊，用凉惊丸；温惊，用粉红丸。  

痘后非时搐搦者，有二证：一则心热留而不去，热盛生风，风火相搏，其人必喉中有痰，目直上视，面赤引饮，居处喜冷，宜导赤散、泻青丸清心泻肝，后以抱龙丸调之。一则病后多食，胃弱不能胜谷，谓之食蒸发搐，其人必潮热，大便酸臭，秘泄不调，或呕吐腹痛，先以备急丸、丁香脾积丸利之，后用木香大安丸、钱氏异功散，调理取愈。  

***中风***  

痘风分气血虚实，以日子守之，多带气血不足。  

虚则黄芪生血之剂助之，略佐以风药。  

实则白芍、黄芩为君，连翘、白芷、续断之类为佐；若属寒，陈氏方可用。  

前证更当分痘疮已出未出，已靥未靥，外邪所伤，内虚火动。若未出而搐搦，热毒内蕴也，紫草快斑汤加钓藤钩。已出红绽而搐搦，热毒作痛也，东垣消毒散加钓藤钩。灌脓而搐搦，血气虚也，参芪四圣散加钓藤钩。若靥后而搐搦，血气尤虚也，八珍汤加钓藤钩。或目瞤或直视者，风火相搏也，柴胡栀子散或六味地黄丸加柴胡、山栀。或口角流涎者，木乘土也，五味异功散加升麻、柴胡、钓藤钩。或目赤眵泪者，肝血虚而生风也，四物汤加柴胡、钓藤钩。或角弓反张者，水不生木也，六味地黄丸、加柴胡、当归，随用补中益气汤、加天麻、钓藤钩。不可直用治风之药，盖风药能燥血散气，必验其手足冷、热、温和三证，而用补泻调理之法，庶无悞矣。如婴儿，当审乳母而治之。  

痘后忽遍身青黑色，手足瘈瘲，口噤涎潮，角弓反张，语言艰濇者，此中风也。疮痘方愈，荣卫正弱，不知避忌，忽遇节令气交八方不正之气，乘虚而入，故为此证，宜消风散二钱，入蝉蜕末一钱，分为三服，投生姜薄荷汁及酒各数点，温汤浸之，连二三服，或作瘾疹，或再出肤疹而愈。  

***自汗***  

自汗者，不因发散而自然汗出也。卫气者，卫护皮肤，肥实腠理，禁固津液，使不得妄泄也。痘疹之火，由里达表，干于卫气，皮肤为之缓，腠理为之疏，津液外泄，故自汗也。凡病自汗，宜遽止之。疮疹初出，自汗实为美证，乃阴阳气和，荣卫通畅，邪气不留，易出而解也。又心主汗，诸疮皆属于心，自汗出者，毒气外泄也。虽然热之甚者，亦为汗解，身复清凉，此毒散也。若汗出不止，其热反剧，此邪气并于阳而阳虚，宜敛汗固表，清热解毒，使卫气充实，无痒塌溃烂之患，保元汤、当归六黄汤主之。  

如疮已收较，痂皮脱落，自汗者，此气虚也，宜补阳救阴，使气无泄，十全大补汤主之。若更不止，调败蒲散同服，外用温粉扑法。  

薛氏云：靥后最宜审治：若血虚者，用当归补血汤；气虚者，用四君子汤加黄芪；气血不足者，十全大补汤；饮食自汗者，小异功散加黄连、五味子、乌梅肉。  

睡中汗出，心有热也，其汗上至头，下至颈不过胸者，乃六阳虚汗也，不须治之；上至颈，下至脐者，此胃虚也，保元汤；不止，调败蒲散同服。  

自汗者，血之所化，阴气不能闭藏，所以睡则汗出。痘家当以补血为主，若当归补血汤、六味地黄丸、八珍汤、人参养荣汤之类，皆可因证施治。  

自汗面赤作渴，手足漐漐汗多者，胃热也，泻黄散、人参白虎汤加黄连主之；诸证退，以小异功散加山栀、麦门冬调之。  

有食积内热自汗者，四君子和曲芽。  

自汗发搐流涎者，肝木侮土也，小异功散加钓藤；搐减，去钓藤加柴胡主之。  

丹溪谓自汗不妨，盖指初出并其汗之不甚者言耳。若汗出过多，最能虚人。未靥之际，恐致气血虚而不能结痂；既靥之后，尤防血脱阴虚，阳无所附矣。  

汗出如油，发润如洗，喘不休者，为肺绝之候，死不治。  

***失血***  

所云血之妄行，从口、从大小便、从阳疮或痘毒而出者，悉皆不治，盖指出之多而不止者言之耳。若初出之时，苟详推其因而善为清理，岂俱无生者耶？  

若痘疮赤痛，烦热作渴，或便血，或衄血，先用犀角地黄汤，次用加减大紫草散去黄芪加木通主之。  

吴氏治诸失血，始终用犀角地黄汤加山栀、芩、连、白芍药。有初出时衄血不止，用下药而得效者。  

***衄血吐血***  

《痘疹方》云：若痘发之际，正宜微见，与发汗同体，然血与汗虽殊，其源则一。盖痘疹乃秽血所发，邪结肺胃，毒气自然上越也。若见此证，不可妄投以药，恐治失其宜，瘀蓄者不出，而已出者复伤，反生变证也。若作渴饮冷，手足并热，此毒气炽盛而血上溢也，宜用《圣济》犀角地黄汤。若肺经热毒而鼻衄，用地黄清肺饮；胃经热毒而吐血，亦用《圣济》犀角地黄汤；若肠胃热毒而便血，亦用之。作渴饮汤，手足不热者，脾肺气虚不能摄血而妄行也，宜用五味异功散。若出血作渴，烦躁面赤者，血脱也，宜用当归补血汤。  

***便血***  

凡痘子大便出血者，看其血来如何，又看是何时：如疮子正壮，大便数日未行，血从粪出者，此肛门伤血出也；如疮已收，大便脓血者，此倒靥之血也。非此二类，但溺血便血者，乃脏腑败坏，阴血妄行，必死之候。痘疹大便下血或黑粪，若睡而不醒，是为恶候，乃内热盛也，用犀角地黄汤、抱龙丸、小柴胡汤加生地黄主之。窃谓前证若寒热作渴，小柴胡加生地黄；发热体倦，用五味异功散加当归；口干作渴，用人参白朮散。大凡作渴引饮发热者，属实热；作渴饮汤，手足不热者，属虚热；手足逆冷者，属虚寒。治者审之！  

***溺血***  

痘两三日而小便溺血者，名为沁砂红。盖因枭毒辏于心，心失其主而血随毒激，故奔散而妄驰，心通小肠，注于膀胱而溺血也，或如黑豆汁，或如苏木水。痛者易治，不痛者难治。  

***焮裂出血***  

痘疮大便不通，小便如血，或结痈毒，身痘破裂，乃内火炽盛，失于解利，急用犀角地黄汤、小柴胡汤加生地黄、四顺饮之类治之。窃谓前证若心脾热盛，用犀角地黄汤；心肝热盛，用小柴胡汤加生地黄；若大便不通，先用四顺饮，次用犀角汤；若色赤焮痛，二便不通，急用活命饮加硝黄；若色赤焮痛，恶寒发热，用活命饮加麻黄；若因乳母怒火，用加味逍遥散、加味归脾汤。  

***不能食***  

当与灌浆落痂二门参看。  

凡痘家能食者，不问稠密皆吉；不能食者，痘虽疏亦难发难靥，疮密者危。盖人绝水谷则死，表里皆病则困也。有欲食而不能食者，必喉舌有痘作痛，难于吞嚼也，以烂粥米饮频频与之，以助脾胃之气；更以甘桔汤加牛蒡子，以解咽喉，利胸膈也。  

夫痘疮之出也，固赖元气以发之；而元气之壮也，必滋乳食以养之。自四五日以至痂落之后，饮食不减，二便如常，虽不起发，不红绽，或陷塌，用药得宜，可保无虞；使乳食减少，兼以泄泻，则元气自此而日衰，虽无前证，日后必至药亦难效，去生远矣。故四五日前而不食者，此毒盛于里，犹可治也；至六七日后而不能食者，杂证百出，行浆不实，虽药之亦何益哉？有禀受壮实，又发于五岁之外者，又不可以例论也。有痘已痂起而不食，宜调脾胃；若痘起而倍能食，乃胃中宿热消谷。能食而大便秘，宜四顺饮之类微解之，恐胃热不去为口疮。又有脾胃壮实能食，大便如常，不必服药。此治痘者可不知所审耶？  

不食有虚实之异；其人怯弱，精神慢而不食，或因犯胃气，脏腑自利而不食者为虚，当温养之，益黄理中姜附辈主之。身热中满而不食者为实，当清利之，白虎汤、五苓散辈主之。  

如腹胀不食，口角流涎者，小异功散主之。  

初出胸前稠密而减食者，此毒盛脾弱也，宜消毒饮加酒洗紫草、山楂、人参辈。  

已出或因烦渴，饮冷过多，或悞投凉剂，伤冷腹胀，大小便利，腹中虚鸣不能食者，当以温中药疏逐冷气，治法见腹胀条。有内实之人，皮厚肉密，而毒气难于发越者，又当服解毒匀气之药。  

凡痘出而饮食少进者，多因虚而毒发不透，或兼有积滞故也，以秘传大透肌散加枳实、厚朴服之。  

饮食不化，手足逆冷者，脾气虚寒也，四君子汤加干姜，甚则附子。  

疮痂既起，则中气暴虚，多不能食，只宜四君子辈徐徐调养之。或有疮痂起而能食者，乃胃中宿有蕴热也，盖胃热则消谷，故能食。更兼大便秘结者，宜三黄丸利之，庶不生他变也。然亦有一等脾胃素壮实者，亦自能食，大便亦不至有秘结之患，则不必用此药也。  

靥后大小便如常而食少者，宜胃爱散、小异功散、双和散之类调补。  

痂落潮热，唇红口渴不食者，四君子汤加陈皮、山楂、黄连；渴甚，白朮散；不解，以大连翘饮去黄芩主之。  

脾胃伤于饮食者，枳实丸主之。大便酸臭不消化，畏食或吐者，枳朮丸。伤冷饮食者，宜温之，神应丸主之。  

然神应丸内有巴豆，善医者临证须量虚实，斟酌少与之，庶不坏事。  

赵氏治疮痘不进乳食，用白朮苦参汤；宿食不消者，陈皮枳实汤；如因热壅不食者，二和汤加黄芩；胃虚弱不调而不能食者，人参养胃汤、麦冬参朮散、七珍散，俱可选用。或有杂证者，去其杂证，气和自能食矣。或大小便秘者，利之。  

凡痘疮饮食之间，毋令太饱，毋太寒太热，以损脾胃，但与糜粥烂饭，淡薄滋味以养之；切忌肥甘煎炒五辛，一切动风动火之物。  

***欬嗽***  

痘疹未出欲出之际，乃热毒上熏清道，肺气不宁，宜用惺惺散；若已出之后，则属元气虚弱，不能固卫腠理，风邪乘虚而袭，宜用五味异功散加桔梗、五味子以补脾肺。  

《痘疹方》云：痘疮未出之先咳嗽，升麻汤。  

头疼身热，恶寒咳嗽，参苏饮。  

呕吐痰涎咳嗽，白朮汤。  

时气头痛，身热咳嗽，惺惺散。  

如涎唾带血，此咽中疮，或齿缝中出也，不须妄治。  

疮不起发，闷乱喘嗽，手足寒，饮冷者，木香散。  

嗽甚，别无他证，五味子汤。  

如疮已靥咳嗽者，不问形寒饮冷所致，并宜人参清膈散主之。  

若涕唾稠粘，鼻塞不利者，乃风邪伤肺也，宜惺惺散、参苏饮主之。  

若痰盛烦躁，痘赤壮热饮冷者，乃脾肺实热也，人参清膈散主之，并饮芹菜汁。  

若痰唾稠粘，大便黑色，乃胃经热毒也，用犀角汤，并饮芹菜汁以解之。  

病后余毒咳嗽者，升麻汤。  

感寒头痛，身热恶寒而嗽者，参苏饮。  

烦热而嗽者，生地黄散。  

风热咳嗽，咽膈不利，甘桔防风汤。  

兼喘五味子汤。  

病后咳嗽胁痛者，盖胁居一身之左右，阴阳二气之所行也，余毒在中，二气不能升降，故胁痛，用赤茯苓汤、小柴胡汤加五味子、桔梗、枳壳等，解去毒气，则真气行而所苦自平矣。  

若痘交七八日期，而身发火热，恶嗽连声，鼻窍冲出鲜血，金虚则鸣，枭毒激荡于太阴之络故耳。以杏仁五钱，忍冬花五钱，门冬五钱，瓜蒌仁五钱，与梨汁共煎为膏时，取起再加白蜜、人乳，紧煎数沸，纳于磁器内，每晨昏进两匙，其效神应。  

歌曰：痘中恶嗽冲出血，要识金虚枭毒彻。冬花杏仁与麦门，梨汁瓜蒌仁最切。熬膏投和白蜜中，量数斟加人乳捷。去火紧封磁器内，晨昏进服嗽声歇。  

痘中患嗽，极为凶险。但有感冒风邪于肺络而嗽者，不在此犯论，易治易痊。若元气虚枭甚，宜调养。而男子时迈十七八岁，破阳损精，痘犯于此，贵宜按方法服治，斯免夭亡矣。  

***喘***  

收靥后腹胀喘渴，大便利，小便濇，葶苈木香散。  

喘而嗽，五味子汤。  

喘渴靥后余毒不除，大便坚实，前胡枳壳散。  

钱氏法，喘而腹满，大小便濇者，利小便；不瘥者，宣风散下之。  

疮疹肺不利，紫草甘草枳壳汤。  

痘出之间，或气促者，木香散主之。  

脾肺虚弱，白朮散。  

脾肺虚寒，木香散。  

热毒内蕴，紫草甘草枳壳汤。  

风邪外感，参苏饮。  

内外雍滞，人参清膈散。  

大便自利，小便濇滞，葶苈木香散。  

大便坚实，前胡枳壳散。  

***涕唾稠黏***  

疮痘涕唾稠粘，身热鼻干，大便如常，小便黄赤，用人参清膈散；如痰实壮热，胸中烦闷，大便坚实，卧则喘急，用前胡枳壳散。窃谓前证若肺胃实热，气郁痰滞，或大便秘结，小便赤濇，烦渴饮冷，宜用人参清膈散，表散外邪，疏通内热，使邪不壅滞。若毒蕴脏腑，大便秘结，用前胡枳壳散，疏导其里，调和荣卫，使邪自解散。若痰嗽涕唾，鼻塞不利，宜用惺惺散或参苏饮，发散外邪，庶元气不伤，痘疮轻而易愈。  

***失音***  

参形气条看。  

痘疹初出后，声音洪亮，形病而气不病也。痘疹未发，声音不出，形不病而气病也。疮疹既发，声音不出，形气俱病也。气病宜补肺散加黄芪。形气俱病宜用八风汤、凉膈散去硝黄主之。小儿禀赋素弱者，宜预服十奇散。  

有心火刑肺而失音者，以导赤散合甘桔汤加炒牛蒡子主之，或用人参平肺散。  

若津液不足，虚火熏蒸者，宜用地黄丸。  

若七日后，痘疮成浆之际而失音者，乃气喉有痘，初出细小不觉，及至肌表之痘成浆，喉中之痘亦成浆，其毒壅盛，则气出，管钥窄狭，故所出之声，不清而为咽哑也。大率七日前失音者，并为逆证；七日后而有者，不治自愈。盖外痘结痂则喉之痘自痊故也。当用甘桔汤服于已发未发之前，所以清其气道，使毒不犯。此预治之法，不可不知。  

若痘疮靥后而失音者，余毒过盛，上攻于咽，以致肿痛干濇，声音不出，宜甘露饮、甘桔防风汤、天花散、黑参升麻汤主之。  

***呛水***  

咽以咽物，喉以候气。咽居后而通于胃，喉居前而通于肺。肺无下窍，如橐钥然，能受清虚之气，而不受有形之物。喉上有物，若悬乳，名曰会厌。凡物入口则舌抵上腭，舌抵上腭则会厌必揜其喉，故水谷但入咽而不入喉。若痘生会厌，则木强不利开阖矣，干物间可入咽，而水饮或漏入喉，所以呛也。呛者犹云错喉气，须药补。汤药不入，则无补法，故不可治。  

七日以前，痘色红紫而兼此证者，乃火气炎上，热毒壅塞故也；痘色灰白不起而兼此证者，乃气血虚弱肺胃受伤故也，二者俱是逆证。七日以后，外痘蒸长光润而有此证者，是内证亦长，故致如此。外痘结痂，则内证亦靥矣，不治自愈。善治者当察毒盛之痘，于其咽喉干燥之先，而用甘桔汤、解毒汤加麦冬、瓜蒌皮穰、牛蒡子、黑参、荆芥之类，以清气道，不使热毒有犯，则自能免此患矣。  

袁氏治呛逆歌曰：痘中呛逆最凶危，沉香浓汁杏仁推。还把蜂糖多和水，按经煎透滤渣随。欲服晨时和好乳，汤中温热渐调之。  

余每详察痘呛者，乃元气耗烁，枭炎上升，故致呛逆，用人乳一锺，人参一钱，桔梗一钱，枇杷叶三片，共煎滤渣服乳。或用沉香磨人乳服者虽效，总不若此方之屡见捷也。  

***吐泻***  

《痘疹方》云：痘疹吐泻，盖因脾胃不和，饮食不调，烦渴呕吐泄泻，并用白朮散。然疮疹皆赖脾土，脾土实则易出易靥，万物得土气温暖而生，吐泻则伤脾土，遂有更变之证。夏月中暑烦渴泻或腹痛，或欠筋，用五苓散加藿香；伤食吐泻用小异功散；手足并冷者用益黄散、豆蔻丸；顶陷灰白用木香散。疮正出而吐泻者，或见血者，俱为逆证难治。窃谓前证虽因脾胃不和，然邪实上焦则宜吐，邪实下焦则宜泻。如吐泻嗳腐吞酸，皆宜宣发，但微甚不同耳。张翼之云：若痘疹吐泻少食为里虚，陷伏倒靥灰白为表虚，二者俱见为表里俱虚，合用十二味异功散救之，甚至姜附、灵砂亦可用。若止里虚，去官桂；止表虚，减肉豆蔻；若能食便秘，倒靥为里实，而补，当用钱氏及丹溪法下之。皆为能食为里实，里实而补，则结痈毒。红活绽凸，为表实，表实而补，则溃烂不结痂。凡痘见斑，便忌葛根汤，恐发表虚也。如有更变，当随证治之。  

吐泻有冷热二证：吐而不渴，泻而手足冷，面色青白，此冷证也，益黄、理中辈主之，或四君子加木香、豆蔻亦妙。既吐且渴，虽泻而手足心热，面赤，居处喜冷，此热证也，五苓散、竹叶石膏汤加橘皮等主之。大吐而身热烦渴，腹满而喘，大小便濇，面赤闷乱，钱氏云：此当利小便，不瘥者宣风散下之。《百问》方用香苏饮，吐加半夏、茯苓、白芍，泻加白朮、茯苓。烦躁吐渴泻者亦热也，白朮散最当，紫草木香汤亦可。  

初发热自利而吐者，黄芩加半夏汤主之。  

更详审吐利所出之物：如吐酸水者，利色黄或青绿者，其气臭者，皆热也。若吐清痰之水，利下清白，不臭，未可作热治之，乃内虚也，四君子汤加诃子肉及益黄散。  

一云：痘欲出未出而吐利者，是中焦停寒，或挟宿食也，四君子汤加砂仁、橘红，或中和散；有宿食者，用紫霜丸。  

发热时吐泻不止，身热口渴者，四苓散加黄连、淡竹叶煎服。  

起胀灌脓时吐利并作，宜急治之，胃寒者益黄散、理中汤，胃热者黄芩、半夏汤调四苓散。  

靥后吐泻，亦分冷热：冷者亦宜益黄、理中辈；热者四苓散、竹叶石膏汤加橘皮，或竹茹汤亦可。  

凡疮痘已经大吐大泻之后，上下俱脱，即当用大补之剂，纵有他证，皆以虚论。庸医每不顾人元气，用药克削而致夭枉者，滔滔皆是，可恨也！  

***吐逆***  

胃为水谷之海，上通乎咽，内而不出。如初发热有吐逆之证，此火邪犯胃，其气上逆，治之则易；若自出现以至收靥有是证者，乃疮集于咽门，攻于胃脘，吞咽不利，治之则难。由于不知预解咽喉之法，渐变为失音呛水，而不可救矣。  

痘疮吐逆，无痰，益黄散；有痰，二陈汤、或橘皮半夏汤；不止者加丁香。  

胃寒者宜之；胃热宜加芦根、茅根、枇杷叶、黄连。  

若吐而泻者，亦宜益黄散，及陈氏木香散、异功散。  

吐而身热烦渴，腹满喘，大小便濇面赤者，当利小便；不瘥者，宣风散下之。  

前证若手足并冷，渴饮热汤，或腹作痛，中气虚寒也，宜用益黄散。手足不冷，吐逆痰涎，中气虚弱也，宜用橘皮半夏汤。手足并热，热毒壅滞也，宜用导赤散。口干，饮乳不彻，胃经气热也，宜用竹茹汤。吐逆不乳，或吐乳酸秽，此脾气虚而乳食停滞也，宜枳朮丸。  

如初发热，暴吐不止，此火气上逆也，茱连散主之。  

如因饮水过多而呕吐者，此水逆也，五苓散主之。  

如因伤食而呕吐者，以丁香脾积丸微利之。  

如无上证而呕哕者：人以胃气为本，胃者土也，土败则木来侮之；今木挟相火之势，上乘乎胃，其气自脐下直犯清道，上出于贲门，胃上口也，微则干呕，甚则哕，土败之象也。《太素》曰：弦绝者其声嘶败，木陈者其叶落，病深者其声哕，短针无取，毒药无攻，谓不治也。  

***泻利***  

凡疮未出而利者，邪气并于里，肠胃热甚而传化失常也，黄芩汤主之。  

如自利清白色者，为里寒，理中汤主之。  

疮已出而利者，邪气并于表，正气方逐邪气，主乎表而不主里，则里气虚不能停纳水谷，故亦自利也，宜从气虚而治，九味理中汤倍人参加黄芪、白芍药。  

疮疹所忌，内虚泄泻。凡觉腹痛，或漉漉响趋小腹者，皆欲作利，宜先以法治之，九味理中汤治之；不止，此开肠洞泄，惟濇剂可以收之，豆蔻丸；不止，则用真鸦片配莲肉粉止之。庸医每不敢用濇药，恐濇住邪气，不知邪气之盛，莫如伤寒，而张仲景治挟热自利，每用石脂。盖濇剂之去滑，犹寒病之去热，热疾之去寒，是谓对证之药。今既滑泄不已，自当收濇，又何疑焉？如服濇剂而又不止，则根本已拨，无能为矣。  

胃主腐熟水谷，大肠主传送已化之物，故食多少可以知人谷气之虚实，大便滑濇可以知人脏腑之冷热。大便如常，是亦疮疹之一顺也。如起发之时，忽然泄泻，此宜急止之，恐肠胃虚，真气脱也。须辨冷熟虚实：如泻而手足冷，面色青白，疮不红绽者，冷证也，理中汤、豆蔻丸、益黄散，甚则陈氏木香散、异功散皆可用也。泻下之物，黄又酸臭，渴，手足心热，面赤，疮红绽焮发者，热证也，黄芩汤、五苓散主之。脾胃怯弱，精神慢而不食者，为虚，当温养之，益黄散。身热中满，渴而不食者，为实，当清利之，五苓散。其人或脏气自脱，或因服寒药，致令疮毒陷入大肠，泻下如豆汁，或便脓血，或便黑汁，口内臭气，唇焦目闭，加腹胀者，必死之证。  

***大小便秘***  

疹痘最要大小腑分晓，所以钱氏四圣散，用木通、枳壳极妙；若大小腑流利，则不必苦泥。  

凡痘子要大小便自调，则里气和，无留邪也。故小便宜长而清，如小便赤濇，导赤散；小便短少，八正散；疮出太密，小便不通者，连翘汤。盖疮子发热，不可骤去，惟利小便以折其郁。如痘稠密，小便少者，此气血衰少，津液虚耗，非热也，不可利之，反伤真阳之气，十全大补汤主之。能食者，大便宜润，有入必有出也；不能食者，大便宜实，存旧谷气以养血气也。如四五日不行，大便结燥者，用胆导法导之；不通，以三黄丸微利之；如大结腹胀者，以三乙承气汤下之。如大便泄泻即止之，盖痘疮要里气实，恐泻得脾胃虚也。轻则理中汤丸、益黄散、豆蔻丸，甚则陈氏木香散、异功散主之。  

痘出正盛，喘促腹满，手掌心并腋下有汗，或谵语妄言，小便赤而大便不通者，小承气汤之类下之。若面赤黄，大便秘濇，小便少而或呕者，宜小柴胡汤。热甚而荣卫闭塞则毒气弥蔓，如里毒盛者，大便不通，小便如血；如表毒盛者，或为痈疮，身上破裂。此皆因不曾解利之故，俱宜犀角地黄汤、小柴胡汤加生地、四顺饮、牛黄散、紫雪辈救之。若毒凝血聚，疮成黑色，大小便秘，喘急烦躁者，治法见验色条。  

治大小便不通，以皂荚烧灰存性为末，米饮调下葵子末一合，水一盏，煮至半，入猪脂半两，空心服。  

***小便不利***  

痘疹未出之先，小便不利，热盛，用导赤散微解之。  

热入膀胱，如有血淋，犀角地黄汤。  

初出不快，小便赤濇，四圣散。  

已出而赤濇，白朮散加木通、五苓散加木香，丹溪用五苓散加麦门冬，煎服。  

收靥之后，小便不利，烦热而渴，猪苓散。  

前证当分所因：若小肠热结，用导赤散。  

肝经热，用柴胡麦门冬汤。  

脾经热，用犀角地黄汤。  

肺经热，用生地黄汤。  

肾经热，地黄丸。  

靥后气血虚弱，用八珍汤。  

中气虚弱，用五味异功散。  

***大便秘***  

痘疹四五日，不大便，以肥猪脿白水煮熟，切豆大，五七块，与食之，滋润脏腑，痂易落，切不可妄投宣利之药，恐真气内虚，疮毒入里。如六七日身壮热，不大便，其脉紧盛，与三味消毒饮微利之。窃谓前证若毒在肌肉，而未能尽发，脉浮而紧者，最宜此药，疏解其毒；若脉沉而紧者，宜用前胡枳壳散，疏通毒气，以绝其源。若口舌咽喉肿痛，疮毒盛也，用射干鼠粘子汤。若大便既通，作渴饮汤，脾胃气虚也，用人参白朮散。凡燥粪在直肠不能下者，宜用猪胆汁导之，忌用疏利之剂，恐复伤胃气，则疮未出者不能发出，已出者不能灌靥。大抵分辨虚实，当以手足冷热，或饮水饮汤验之。  

如发热时，大便不行，热微者，三黄丸；甚则承气汤主之。  

如起发至收靥，大便不行者，用胆导法，不可遽用利药。  

但疮干黑陷，大便秘烦躁者，以百祥丸、牛李膏主之；如无此药，以承气代之。  

***寒战咬牙***  

凡病痘者，疮本稠密，转动之间，身体振摇者，此一身被疮所困，不能支持，转动艰难之故，不可便作寒战，妄投热药也。有只咬牙者，此心肝二经火旺也。盖肝虚咬牙，心热者亦咬牙，勿便作不治论。  

疮已出或已成浆而寒战者，表气虚而不胜邪气之盛也，养卫化毒汤主之。  

收靥之时，痂皮圆净，但或时战栗者，此正气将复，不能自持之兆，不必忧疑，须臾自定。  

憎寒困倦，或发寒战，能令痘子缩伏，宜用陈文中异功散。  

娄氏云：尝治痘疮寒战，用白朮、芪、归加苓治之愈。  

如发热之初便咬牙者，此与痒塌、吐泻、脾胃弱者不同，须审形证分治之：若多欠咬牙烦闷者，肝脏风热也，羌活汤；目上窜咬牙者，心脏热也，导赤散。不可妄用陈氏辛热之剂。  

咬牙兼面赤作渴，至夜为甚者，宜地黄丸。  

或因阳气亏损，咬牙寒战者，独参汤、参附汤甚效。  

若血气不荣而不能靥，兼以闷乱不宁，卧则哽气，泄泻寒战咬牙者，陈氏异功散加木香、当归以救之。  

钱氏法寒战咬牙黑陷者，百祥丸下之。  

前证若手足并冷，渴饮热汤，大便泄泻者，阳气虚寒也，宜热补之；手足不冷，大便不利，渴饮温汤者，脾气虚热也，宜调补之；手足不热，大便不利，渴饮热汤者，脾胃虚弱也，宜温补之。  

诸书多以寒战咬牙，并作为不治之证，然能善治之，多有生者。盖热毒不得尽发，内与正气相搏，则筋脉因之而动摇。人之一身，惟手足能运动，口能开阖，皆虚境也，相搏之际，故手足战动，而口齿相戛矣。  

***厥逆***  

足却宜和暖，虽云足属肾要凉，凉非冷也，只与常人同，遍身皆热而此同常人，故称凉，亦和暖之意，非真冷也。若手足冷，由其人曾多吐泻，脾脏虚怯，脾主四肢，所以冷。冷为恶候，不可单用发表，反损脾胃，宜和中发表兼用。痘出以脾胃为主，又宜急与朮作汤以饮之，不可因循空谈废事也。先以黄芪建中汤加防风、羌活，或四君子汤加黄芪、桂枝、防风以发之；后以四君子汤加黄芪、白芍药、当归、桂心以补脾胃，养气血，而助痘疮之成就也。  

***眼目***  

痘毒入眼而虚弱者，不宜凉剂，俟靥后治之。虽有目翳，切不可用点药，只宜活血解毒，俟五脏和平，翳当自去；若悞用点药，则非徒无益而反害之。  

如痘伤眼，必用山栀、赤芍、决明、归须，连翘、防风、桔梗、升麻，小剂末之调服。如眼无光，过百日后，血气完复，则自明矣。  

治疮疹后毒气攻眼，或生翳膜赤黑之类，宜用四物加荆芥、防风煎服；兼用黑豆皮、谷精草、海蛤、甘草等分为末，用熟猪肝切片蘸服，神妙。  

治痘疮风热，毒翳膜晕遮睛，以泻青丸治之大效，初觉易治。  

云岐用竹叶汤和砂糖水，化下泻青丸二丸，渐至微利，神效。  

斑入眼，用决明、拨云、密蒙花、通圣蛤粉散之类。  

海藏云：莫若病时随经而取，不使毒气转入眼中为尤妙。然眼有五轮，亦当求责，此言为失治者说也。  

眼闭不开者，肝经热也，用消毒救苦汤，子母同服；或先用柴胡麦冬散，次用四物汤加山栀，亦可。目赤肿痛者，用柴胡麦冬散，并谷精散治之。倪氏维德《启微集》治痘疹余毒不解，未满二十一日，上攻眼目生翳，眵泪俱多，红赤肿闭者，亦用消毒救苦汤治效。  

如痘稠密，面肿目闭，未收靥而眼忽先开者，凶。  

元气虚损，脉数促，致令目眼上吊而露白，非痘毒也，时人谓风证谬甚。但只露白而无他证，急以保元汤加陈黄米主之。七日之后有此，十生六七；七日之前有此，百无一生。无魂失志者不治。不省人事者不治。  

## 卷四百七十九  

痘疹门  

### 证治准绳【`明 王肯堂`】 7

***咽喉***  

初觉发热，烦躁咽痛者，宜升麻汤、活人如圣饼子、消毒散。  

咽痛发热作渴，面赤饮冷者，胃经实热也，射干鼠粘子汤主之。  

既出而咽喉疼者，乃心胃有热上攻，如咽干濇而疼，兼口舌生疮，齿浮龈肿者，宜甘露饮，丹溪用鼠粘子汤。水浆不入者，紫雪最妙，抱龙丸、消毒饮皆可用。毒攻咽喉，口舌生疮，不能吮乳者，如圣饼子主之。此以上剂须能食，脏腑实，方可用。如上焦虽热，却小便清，大便溏薄，饮食不进者，当以清上温下药调之，如甘桔汤加参、朮、陈皮、诃子之类，更验手足，如不热者，白朮散调之。  

靥后咽痛，治法见痘后余毒条。风热款嗽，咽膈不利者，陈氏用桔梗甘草防风汤，黑参升麻汤亦得。  

身壮热，口舌生疮，咽喉肿痛，大便坚实者，射干鼠粘子汤。  

靥后壮热咽痛，痘痕色红，手微热者，余毒未解也，柴胡麦门冬散主之；手指似热而冷者，脾气虚也，钱氏异功散主之。  

《要诀》云：喉者气之出入之户也，热毒之气，至此亦为极地，故痘证喉病独多，而且暴烈，或痛或燥，或破或咽食，或呛食，或流涎，变证多端，固难定治，俱以退火为急，用甘桔汤合解毒汤，加麦门冬、薄荷、硼砂、孩儿茶为极细末，炼蜜九如大豆大，时时噙化。咽骨垂下，或肿大，以玉锁匙点之。呛喉六日以前，宜急治之；喉痛喉燥喉破，不能饮食者，亦玉锁匙吹之。  

如喉痛作渴，上体虽甚热而两足俱冷，疮不起发者，乃肾经虚热也，不可专用清凉之剂，宜以地黄丸料煎与恣饮，兼用八物汤补之。  

***腰痛***  

痘疮而见腰痛证者，皆因肾经虚怯，相火内燥，真阴不能胜邪，故腰作痛也，急服地黄丸，以防变黑归肾，乃克有济。大抵此痘因禀赋肾家精气不足，故目睛多白，俗谓之折腰痘是也。若平素面白，眼白睛多，行迟语迟者，出痘必归肾经，预为调补肾气，庶免此患。  

***腹痛***  

痘腹痛，多是痘毒，当临证消息。  

痘疹腹痛者，由毒郁于三阴，脐已上属太阴，当脐属少阴，小腹属厥阴，须分别之。腹胀者，毒聚于肠胃也。治法俱当升发，解利痘毒，兼分利小便，使毒气上下分消，则痛与胀自止。故曰痛随利减，胀以利消。俗医以厚朴行滞气，而不知升发解利，非其治矣。亦有乳食停滞，不消化而腹胀者，当以升发解利药中，加消食之剂。所伤之物，当审其寒热。又有数日大便者，大便行而痛胀自止，亦未可骤用硝黄也。  

绍定论云：病有似是而非，若同而异者。盖肢体厥冷而腹痛者，此毒气在里也。若不审谛，必作极冷治之反与热药，为害愈深。未冷极者，不问有无寒热肢冷腹痛，必大便自利，蜷卧恶寒；今身热肢冷，腹痛大便不通，乃热毒在里，热甚则发厥，仲景所谓热深厥亦深也。伏热深而疮疹不出者，宜以蝉蜕末水煎服之，已出者亦可服，毒气得泄，则四肢温暖，腹痛自止矣。前人论腹痛有虚实：肠鸣自利而腹痛者，为虚痛，是冷也；腹满而不大便者，为实痛，是热也。今腹中痛而不大便，又身热耳尖冷脚冷，为疮疹证明矣。又有疮疹始发，腹中有宿块而痛者，医不能辨，悞作食积下之，多夭横矣！  

前证痘未出而发热烦躁，或作渴饮冷，大便坚实，此热毒壅滞也，用疏利之药。  

凡有发热腹中便痛者，此毒气内攻也，急宜发表疏里，桂枝大黄汤主之。亦有外邪与毒相并，致未尽出而腹疼胀满者，宜参苏饮去参、苓，加缩砂温而出之。若原无腹痛，发热二三日后，大便不通而痛者，此燥屎与毒相并而痛也，三黄丸、七物升麻丸、宣风散择而用之。有谵妄狂乱者，三乙承气汤主之。原无腹痛或因饮冷水而痛者，此冷痛也，理中汤加桂心。或因多食而痛者，此食积痛也，微则木香大安丸；甚则备急丸、丁香脾积丸，原物汤下。  

原无腹痛，自利后痛者，此虚痛也，黄芪建中汤加木香、青皮。  

发热自利又腹痛者，此亦毒也，黄芩汤加木香青皮，或化毒汤主之。如疮乍出乍隐，此伏也，七物升麻丸。疮出尽者，再以紫草饮大发之，疮不出者，勿治。  

痘未出有先作腹疼，或腹中有块者，乃腹中先出也，不可投疏利之药以戕贼胃气，但与和平匀气兼发散药，如升麻汤、参苏饮之类。  

痘已出而腹痛，亦是毒在里，未曾出透，亦宜桂枝大黄汤。  

起发不透腹痛者，陷伏也，亦宜三乙承气汤及宣风散。  

痘已出而不热燥，不饮冷，大便不实，此元气虚弱也，用白朮散之类补之。  

出不快而腹痛者，活血散，即一味白芍药，以姜汤调下。  

若毒气弥蔓，阳毒入胃，便血，日夜无度，腹痛啼哭者，牛黄散主之。  

又有一等将成内溃之证而腹痛者，当预防之。七日前内溃，盖因风寒所中，腠理固密，阴阳二分，壅塞不通，其毒内攻脏腑之间，毒火炮炽，以致胃烂溃而成脓，口舌皆白，是其验也。此证极为惨毒，识者知痘毒未出之时，或有风寒阻隔，气粗热甚，身必战动，腹肚急疼者，是欲成内溃也，急以和解汤、升麻汤，逐散寒邪，开泄腠理，纵毒而出，庶无此证；若证已成而治之，亦无及矣。  

如身不甚热，或时发寒，或呕吐，六脉虚细，四肢逆冷而腹痛者，陈氏木香散主之。  

腹痛面青而手足冷者，脾胃虚寒证也，宜益黄理中辈主之。理中汤加白芍药、桂。右三条以温药治寒痛例，作渴饮汤，手足并冷者，宜之。尝治痘始出腹痛，或身痛脉洪数者，解表凉药加芍药、甘草，渐安。按解表凉药，即升麻汤、连翘升麻汤、双解散之类，加者倍而用之也。。右一条以凉药治热痛例，作渴饮冷，手足并热者宜之。  

如疮已出，至收靥时原无腹痛，忽然作痛，此必有饮食也，消息审问：曾因饮冷水者，五苓散主之，或用黄芪建中汤加白朮、干姜、人参；曾伤食者，问伤何食，丁香脾积丸主之，用原物汤送下。  

伤食腹痛，不可用巴豆、大黄辈，只宜平胃助气之剂，如平胃散、小异功散、橘皮汤皆可。  

暧腐吞酸，大便秽臭，乳食停滞也，用保和丸消之。  

若靥后伤食，食蒸发搐，而呕吐腹痛者，治法见惊搐条。  

靥后热多，大便实，粪黑腹痛者，蓄血也，犀角地黄汤主之。  

如发热时心腹绞痛，烦渴叫呼，或疮陷伏，胀满疼痛喘促者，此毒恶之气攻刺肠胃，燔灼脏腑，必不可治。  

***腹胀***  

凡痘子腹中常宜宽舒，为里无邪。若腹胀满，须审其伤食否，及大小便何如：如曾伤食微满不痛者，木香大安丸；胀满腹痛甚者，丁香脾积丸；小便不通者，百祥丸；大便不通者，宣风散主之。此上诸证，皆实胀者也，故宜利之。若自利腹胀，乃虚胀也，陈氏木香散主之。  

***腹胀分虚实寒热***  

身热烦躁，腹满而喘，大小便濇，面赤闷乱大吐者，当利小便；不瘥者，宣风散下之。此实热治例也。  

陈文中木香散，治痘疮腹胀渴泻，此虚寒治例也。  

腹胀泻渴，脾胃虚寒也，用大异功散、参芪内托散治之。若前证而兼气促体倦，乃脾气虚也，用白朮散加木香，煎送四神丸；如腹胀作喘，大便利，小便秘，手足并冷，乃脾气虚也，先用葶苈木香散，次用小异功散一二剂自愈，此平补例也。  

初热时腹胀痛者，由毒气与外邪相搏，欲出而不得出也，用参苏饮加缩砂、陈皮、去参、苓服之，挟有表证者宜此。  

身热脉数，大便秘而腹胀，此热毒壅遏也，当微下之。或疮半未出而喘息腹胀，其人大便不通，烦躁作渴，谵语不安者，当急下之，俱用紫草承气汤，夹有里证者宜此。丹溪用桔梗枳壳汤、二陈加枳壳汤。  

若虚弱自利，四肢厥冷，腹胀发哕者，里气虚也，姜附理中辈急救之。  

若疮既出而腹胀者，有二证：一则阴阳不和，或因作热烦渴，饮冷过多，或悞投凉剂，热为冷所激，欲出不能，毒不能发越，故令腹胀，其人必不能食，二便利，腹中虚鸣，甚者气喘发厥，疮白无血色者，多致不救，急当以温中药，疏逐冷气，不可又用宣泻之药以重其困，如小异功散、木香散俱可用。王中阳云：木香散性温平，能和表里，治腹胀泻渴，有如神之效。一则毒气陷伏入里，必有他证相杂，或烦躁大渴，或大小便秘，或啼哭不止，但用温平解毒快气之剂，如人齿散、活血散之类。  

又有小便赤濇而心腹胀满，别无他证者，此伏热在胃，则中有所隔，上为心气不降故小便濇少而赤，下为阴气不升故腹中胀满，董氏用四圣散以发出其毒，则胃热自散矣。  

若出太盛而面黄，大便黑，烦躁喘渴腹胀者，此有瘀血在里也，治法见渴条。若出太盛，至当结脓窠痂疕而不结，能食而喘，腹胀谵语，不大便者，及靥后腹胀喘渴，大便利，小便濇者，治法俱见喘条。  

痘疮起发而腹胀者，二证同前，阴阳不和者，疮痘正发，热毒方盛，必生烦渴，宜以葛根解毒汤、人参麦门冬散、人参白朮散之类主之。不知此理，或饮冷过多，或悞投凉剂，热为冷激，欲出而不能，冷热相搏，毒不起发，故令腹胀。且伤于冷者，急当以温中药疏逐冷气，冷气散则腹胀自消，益黄散去甘草，加姜制厚朴。甚者气喘发厥，疮白而无血色，多致不救，陈氏木香散，圣方也。昧者反用峻下药，致令重困而死。其毒气陷伏入里者，但用温平解毒快气之剂，紫草饮子主之。若腹胀而目闭，口中如烂肉臭者，其证为大恶。  

***姜附汤论***  

治疮疹半出而半不出，或出盛时，却下利，肢厥呕逆，腹胀嗳噫，须急与理中丸、四逆黄附汤之类，不须疑已试之验也，大便自利腹胀者，是热毒被冷所搐不能出，冷甚则为下利，其毒小得出则为腹胀，此当以理中丸、四逆姜附汤等服之，里复温则利止，热毒得复出则腹胀自消，疮疹亦自出矣。又有疮疹半出半未出，或出盛时，却大便不通，小便赤濇，喘粗腹胀，而唇齿干，口燥渴引饮，谵语者，当急下之。此证是毒气壅瘀，欲出而出不得，故腹胀，下之热毒散，荣卫伸，则里胀消，外疮出。合温合下，皆得其宜，不可不述之。若下脓血而腹胀者，又非此证，宜服南金散、乳香猪血膏、理中丸、姜附汤。  

***痛***  

治痘疮痛，用温惊丸，水化下。  

治疮出烦痛，用五物木香散。  

若身后痛，属膀胱经也，用羌活、荆芥、甘草汤。身前痛，属肺经也，用升麻、葛根、紫草汤。身侧痛，属胆经也，用柴胡、山栀、连翘、防风汤。四肢痛，属胃经也，用防风、芍药、甘草汤，以急止之。盖恐叫号伤气，忍痛伤血而变证也。若热毒盛者，用东垣消毒散，或仙方活命饮。食鸡鱼葡萄酒物者，用东垣清胃散、生犀汁。若发热饮冷，大便调和，用四物、连翘、牡丹皮。若发热饮冷，大便秘结，脾胃实热也，用清凉饮。  

若发热作渴饮汤者，脾胃虚热也，用七味白朮散。大凡痘切不可食毒物，恐作痛致伤元气，轻者反重，重者难治。大人亦然。  

痘疮起发痛者有二：一则毒邪欲出，气血随之，肌肉绷急而痛，九味顺气散合活血散主之；一则皮肤厚，肉理密，为外寒相搏而痛，桂枝葛根汤主之。痘将结靥，干硬而痛，宜涂酥润之，靥可揭去则去之；如无酥，用猪油煎汁代之。此痛非服药可免也。  

***身痛***  

经云：诸寒为痛。又云：痛则为实，内快外痛为外实内虚，外快内痛为内实外虚。今痘疮身痛者，是皮肤厚，肉理密，或为外寒相搏，或热毒内作，或血虚不能荣养，审而治之。  

凡疮发身痛，不为外寒所折，则肉腠厚密，宜分而治之。若红点方见，为寒所折，而内体有热，宜木香参苏饮；轻者消毒饮，或葛根、升麻加芍药汤。肉腠密者，宜活血合匀气散。  

外寒搏者，必兼有里证，如和解汤、攻毒散去柴胡、前胡，皆可用；若兼发热头痛咳嗽者，参苏饮主之。  

热毒内作血瘀而痛者，先用活命饮，次用消毒救苦汤。  

血虚而瘀因作痛者，四物汤之类。  

遍身如啮，色黑者，毒气壅滞而血凝也，乃是危证。若二便秘结，喘急烦躁，用栀子仁汤，或猪尾膏血调片脑治之。自利不食者不治。  

***痒塌***  

凡痘子瘙痒者，须于形色上详审：如疮一向起发红活，光壮肥满，忽然瘙痒者，此秽气所触也，宜内服十全大补汤，外用茵陈熏法；其破者以白龙散敷之。如疮本干，又添瘙痒者，火甚也；如疮原带水，皮肉嫩薄痒者，此湿热也。摆头扭项，手足动作昏闷者，死证。  

起发身痒有二证：一则血气不足，其痒为虚，十全大补汤主之。一则不能食淡，以至发痒，蝉蜕膏主之。  

凡痘子已熟，忽作瘙痒抓破者，此脾胃虚弱，不能荣养肌肉也，内服四君子汤加黄芪、官桂，外以败草散主之。如因自利，脾胃虚，致痒塌者，陈氏木香散、异功散主之。  

丹溪法于形色脉上分虚实：实则脉有力气壮，虚则脉无力气馁。实痒则势焮，虚痒则势怯。虚痒以实表之剂，加凉血药；实痒以大黄寒凉之药少许与之，下其结粪。  

沧州翁法主血气不足，用十补托里散，及木香散加丁香、官桂。胃主肌肉，尤宜四君子汤加芎、归、木香、紫草煎服。或患者不能忌口，因食毒物而作痒者，二物汤、百花膏，或四君子汤加解毒药。  

陈氏法痘疮作痒，抓破成疮，脓水淋漓者，由血气衰，肌肉虚也，宜用木香散加丁香、肉桂及败草散，切忌用牛粪灰。闻人氏法，痒有二证：一则气血不足，其痒为虚，活血散或四君子汤，加黄芪、枳壳主之。  

左中恕用十全大补汤、十宣内托散。  

一则不能食淡以致痒，蝉蜕一物汤主之。  

魏氏法以保元汤倍加黄芪，少加芍药。  

或云：首尾痒塌，保元加牛蒡子、白芍药、何首乌。何首乌有红白二种，名为雄雌，必须兼下有效，忌铁。  

痘疮虚怯，淡白色痒塌，此属虚寒，宜用陈氏法；若发热壮盛，齐涌，红紫色燥痒，此属热毒，宜用凉血解毒之剂。  

前证皆因气血虚弱所致，预为调护，使气血和平，庶无此患。又必察其外证：色白者用四君之类，色赤者用四物之类。  

囊贮半浆而作痒者，可以疗止，必当用参、芪、芍药、升麻、附子之属，不宜投寒散之药。若焦贴皮肤作痒者，不治。空壳莲蓬作痒者，不治。  

痒甚欲搔者，以鸟羽轻拂之，以细茶、当归、黄芪、黑参烧烟熏之；或以铁器烧红置酽酢中，于室中熏之。  

轻者，用淡蜜水调滑石末，以鸡羽润疮上。  

痘痒难任，搔之成疮，或脓或血出者，败草散治之。切不可用牛粪灰贴，则臭秽，斑瘢多矣。  

小儿痘疮痒难任，悞搔成疮，及疮痂欲落不落，用上好白蜜一味涂于疮上，其痂易落，可无紫黑瘢痕。  

世传痘靥落后，痘毒不尽，变成癞癣，其痒难任，用陈年腊脂油敷，神妙。  

又方：用羊(骨同)骨髓涂疮，效。  

***爬破***  

凡痘子脓成浆熟或痒，悞犯破者，虽复灌烂，不能成痂；若脓浆未成之时，不可犯破半个，必痒塌而死。  

敢问有爬破囊房，脓血淋漓而死者；有爬破囊房，干枯脱皮而死者，其故何与？曰：木枯则自折，土燥则自裂。痘之囊房空虚则枭痒自作，欲其不搔爬也难矣。但爬破于不关轴之处，犹可以全活；若脸颧气窝，命之要辖也，于兹爬破，死在旦夕。被爬破而脓血淋漓，似乎气血交养，本不宜死也，而有死者，岂痘之不分美恶乎？要知鱼得水而肥，鸟得林而栖，痘囊既破，脓血淋漓，既竭则元气耗绝矣，元气既竭，乌得不至死耶？评云：脓血流来痘可生，只因灌破走黄金。任教炉火工夫到，弃了黄金恼杀人。喻言极是。谢冲霄说女娲炼五色石以补天，皮脱可药纸以封之，斯言诚谬矣。  

治痘疮抓碎出血，黑虎丹。歌曰：丝瓜连蒂与囊皮，孔里乌金统用之。慢火置于新瓦炙，烧时存性效真奇。痘经抓破恶枭攻，须识王真一笑翁。荆芥防风香白芷，绵芪芍药建奇功。  

按古方有用败草散抹者，有用荞麦粉抹者，有用文蛤末掺者，总不如黑虎丹之妙也。  

***陷伏倒靥***  

斑点色白或黑色，其人必不能食乳，大便自利，或呕或厥，此胃虚弱而不能副荣卫故也，宜用温中之剂，令其胃暖，荣卫复行，则当自出矣，宜理中汤、丁香煮散之类。  

如倒陷者，看其大腑何如：如大小便秘，四顺清凉饮合夺命丹主之。  

泄利气弱者，十全大补汤合夺命丹主之，并外用胡荽酒、水杨汤。  

痘疮倒陷，因真气虚而毒气不能尽出者，用黄芪、人参、紫草，酒制治之。若将成就之际，却淡色者，属血虚，用当归、川芎之类，或加红花、紫草；属热毒者，用升麻、芩、连、梗、翘之类；甚者用犀角屑，大解痘毒。  

窃谓前证若热毒方出，忽被风寒闭塞肌窍，血脉不行，身体作痛，或四肢微厥，斑点不长，或变青紫黑色者，此为倒靥。若胃气虚弱，不能补接荣卫，出而复没者，谓之陷伏；悞用解毒之药，必致陷塌。若喜热饮食，手足并冷者，乃脾胃亏损，阳气虚寒之证，宜辛热之剂补之；喜冷饮食，手足并热，乃阳气实热之证，宜用苦寒之剂泻之。外感风寒者，温散之；毒入腹者，分利之；阳气虚者，温补之；外寒触犯者，熏解之。  

自昔谓白陷不可救。盖痘色白者必变为灰惨，灰惨者必至于平伏倒塌，故谓之白陷。此固由气虚所致，然血不华色，血亦本虚，治法须兼气血为当，血和气行，白可变而为红，自不至于陷塌矣。若单补气，则气愈燥热，势必陷伏。故白陷抓破，皮薄干燥而极痒者，由失于补血，致气盛极而燥也，愈用补气之药，速死之兆也。故凡痘色白者，无分先后，皆以补中益气汤合四物汤治之。内有热者，加解毒药，或利小便。若待白陷已成而后治之，难为力矣。  

痘有紫黑陷、灰白陷、紫黑陷者，乃血热干滞，而气亦不能以运行，有余之证也，急治之，犹多可活。灰白之陷，乃元气衰败，故不能起发，而血亦不得通贯，不足之证也，多难救治。  

罗浮方治塌陷痘歌曰：乌蛇全蝎与僵蚕，带肉穿山甲与缠。四样净该均一两，绵芪官桂倍加焉。白酒煮浓随意服，见多陷痘得回全。  

愚每用此全活甚众。但僵蚕须要去丝，清水洗去石灰，再晒干；乌蛇须用尾极好；穿山甲酒洗焙干用。  

袁氏治倒靥歌曰：倒靥原为痘后难，只因气血两相残。参芪归地并蝉蜕，连绵进服靥自还。  

又云：倒靥血不止，名为回阳泉。若犯胸胁地，十来九不全。速觅胭脂胚，血竭加一钱。烧之俱存性，点上血收干。  

予见痘后倒靥，人多妄用浴法，枉杀人男女。若痘后结痂厚垒，不能脱起，或半脱而半在，或四围脱而中心锥痛者，准用生蜜、苏合油二味调匀，用银簪敷于靥盘沿处，其痛即止而靥自速脱，并无呛血暴肉之患。如无苏合油，只以线鸡油代之，甚妙。  

***黑陷***  

邵子《观物篇》曰：东赤、南白、西黄、北黑，此正色也，验之于晓午暮夜之时，可见之矣。由是推之，婴儿始生而赤，长稍变而白；病则黄，老死而黑。物生地下而赤，稍长而白，萎落则黄，枯槁而黑，凡物皆资一阳之气以生，此四色者，乃一阳之气色递变者也。痘疮由出现而起发，起发而成浆，成浆而结痂，亦人身中一阳之气之流行也。其出现而赤，起发稍变而白，成浆则黄，结痂则黑。此亦色之递变自然者，乃证之顺，未可全以变黑为不正之色也。夫以变黑为逆者，以四时言之，春主生，夏主长，秋主收，冬主藏，此自然之序递相成功者也。痘疮之出，犹春之生也，起发犹夏之长也，成浆犹秋之收也，结痂犹冬之藏也，亦自然之序。苟出现而黑色，是春行冬令矣；起发而黑色，是夏行冬令矣；成浆而黑色，是秋行冬令矣。不循递变之次，故谓之逆。黑者，肾之色也，为起蛰封藏之本，故以变黑为归肾也。又肺主皮毛，心主血脉，脾主肌肉，肝主筋，肾主骨髓。疮疹之毒，由内而外为顺，内者不出曰伏，已出复入曰陷，不能成浆谓之倒陷，不能结痂谓之倒靥。曰伏、曰陷、曰倒，皆由外而内，入于骨髓，故曰归肾为逆也。  

按钱仲阳为万世幼医之祖，而独以变黑归肾为肾实之证，其失不小。万氏辟之，最为详明，故备引之。盖耳骩者，肾之部也。诸痛疮疡，皆属于火。肾本属水，水不畏火，故疮疹之初，肾独无证。凡五脏之部之色之证见者，皆为恶候，故曰善则不可见，恶则可见也。倘若小儿肾水本亏，则火毒愈盛，水不足以制之，而火反侮其所不胜；及其既久，火熬水热，于是肾之所部始病而恶证见焉。钱氏以百祥丸下之者，大有至理。盖大戟者，泻小肠之药也。心与小肠为表里，不直泻其心而泻其舍，使心火下降而肾水上升，得阴阳交媾之道，有起骨加肉之功。然不救者，尚十有九，水火岂易抽添哉？盖非百祥丸则无治也，毒气去而真气不绝者犹活。前人谓百祥丸泻膀胱之水，令脾土复旺，是不读本草而且大失仲阳之旨也。又导赤散，亦仲阳所制，亦泻小肠，但与百祥丸之功效有宽猛耳。四圣散用木通亦妙。世以大戟为猛而易以其他淡渗之药，反泻膀胱与肾者，是不刃而杀之矣。万氏以百祥丸下肾中毒气，是犹以为肾实而泻其子也，毫厘之差，千里之谬，不可以不辨。  

疮痘黑陷分四证，详见起发证治陷伏条。  

喜热饮食，手足并冷者，乃脾胃亏损，阳气虚寒之证，宜用辛热之剂补之。喜冷饮食，手足并热，乃阳气实热之证，宜用苦寒之剂泻之。外感风寒者，温散之。毒入腹者，分利之。阳气虚者，温补之。外寒触犯者，熏解之。陈宿州先生用十二味异功散，以预保脾土于未败之先，实发前人之未发，开万世之聋聩也。  

《活人》治疮黑倒陷，猪尾汤、无比散、龙脑膏，无不验。  

海藏云：若用草药下之，似胜脑、麝，必不得已而后用之可也。  

治疹痘不透，干黑危困，用山楂肉一味为末，每服二钱，紫草酒送下，量儿大小加减，徐徐进三四服，即红活。  

刘守真凉膈散，治小儿斑疹黑陷，亦妙。然止能治大便结硬，小便赤濇为当。若大便小便已通，不宜用此，惟以易老去大黄、硝者，最为稳当。  

凡痘疹重者，犹十活四五，黑者无问何如，十难救一。其候或寒战咬牙，或身黄肿紫，宜急以百祥丸下之。复恶寒不已，身冷出汗，耳尻反热者，死。何以然？肾气大旺，脾虚不能治故也。下后，身热气温，欲饮水者可治，以脾气生胜肾，寒去而温热也。治之宜解毒，不可妄下；妄下则内虚，多归于肾。若能食而痂头焦起，或未焦而喘实者，可下之，宜四顺饮。疮赤陷而耳尻反热者，为逆，用百祥丸、牛李膏各三服，不愈者死。  

痘疮黑陷二种，因气虚而毒气不能尽出者，用黄芪、人参、酒炒紫草治之。颜色正者，如上治法。  

参、芪之补，佐以紫草之通利也。  

变黑归肾，乃气弱不能蓄血，血亦不荣，故致枯萎而黑，只用保元汤加芎、桂，补提其气，其气旺则黑者转而为黄矣。  

右补虚例，第三证所谓内虚而不能使阳气以副云云者之所宜也。  

痘色初深红者必变紫，紫必变黑，紫黑必至于干枯，此血热渐变，理势之一定不移者也。故初见深红，失于解散，至于干枯黑陷，危殆极矣。治法当以凉血退热为主，看其微甚，或利大便，或利小便，或用解散之剂。顶虽平陷，不可专以气虚例之，而惟用参、芪补剂，补则气愈盛而血愈干涸矣。  

治血热证，七八日间有紫黑干枯，及青灰干黑陷者，有夺命、大造、谈笑、博金、一字金，或百祥、牛李、猪尾等方。然早能凉血解毒，必无此患，患此而后用此药，得全者少矣。若服凉解之药过多，以致泄泻滑脱而成黑陷者，仍从陈氏法，以木香异功治之，又不得以血热为拘也。  

***灰白***  

炉灰白色，静者怯者作寒看，燥者勇者焮发者作热看。  

凡痘疹白色，将靥如豆壳者，盖因初起时饮水多，其靥不齐，俗呼倒靥，不妨，但服实表之剂。如毒气郁里，消息他大小便，如大便闭，通大便，小便闭，通小便，无妨。  

前证不起发，不红活者，此因脾肺气虚，用参芪四圣散。  

顶陷灰白泻渴者，脾肺虚寒，用木香散、异功散。  

痘初出时色白者，气血虚也，便宜大补气血，参、朮、芪、芎、升麻、干姜、甘草、木香、丁香、酒洗当归、白芍药；若大便泻，加诃子、肉果。  

凡血气不足，灰白顶陷不起者，宜内托散【`即十宣散`】 加紫草并乳汁调补。  

痘色灰白，浆不满足，欲成倒塌，皮薄欲破者，保元汤加芎、归、芍药、升麻、人乳、好酒进之。  

有一等白痘似粉，医人所不识，有盘有顶而软肥者，以加减大紫草散主之。  

***夹疹***  

状如锦纹，其中有空缺处，如云头样者为斑；遍身无空处，疏密不等者为疹。  

夫疹乃风邪外患，痘为胎毒内发，二证并作，脏腑俱病也。二者相杂，赤晕发焮，痘疮愈盛，悞谓痘出太密，多不可救。然此乃夹疹痘也，当治以人参羌活散，疹毒即解，痘势亦退。其元气亏损，不能结痂，当补脾胃为急也。  

痘内夹出丹疹者，不必治之，当以托痘为主，痘出而疹白消矣。  

***夹斑***  

痘出而夹斑者，痘毒随脏而出，其毒发之势，最为迅疾。或血太过而气不及，则卫气疏缺，不能密护脉络，而致太过之血夹毒上浮，亦乘毒出之势而发为斑也，较前夹疹者稍为易治。如痘起齐，其内必虚，斑多从内解；如不解，以升麻汤加归芍主之。又有或结痂后而发者，余毒热盛，煎熬肉分，其斑必烂，以消毒散加归、芍、防风，盛则用连翘汤，烂处以生肌散敷之。若夹毒初出，色赤如火，乃毒滞不能宣发之故，以四顺饮利之。如大便利一二次而斑或退，则血附气位，急用四君子汤加芪、姜、枣与服，以防其损陷；如不止，加肉豆蔻必止。  

翁用黑参升麻汤，黄芩、荆芥、白芍、归芎。在初多用表散，在后多用解利。红斑易退，紫斑稍难，蓝斑不可治。  

娄用白虎汤。  

痘中夹斑，阳明受枭炎之毒盛而然，丁桂之药，纤毫莫可投也。张半仙用黄连解毒汤，以治夹斑之痘，则失之太寒；钱氏用槟榔、大黄，以疗痘中之斑，则失之太峻。总不如犀角地黄汤以彻内阳明之郁毒，五龙化斑汤以消外蚊咬之血纹，内外夹攻，表里调和，斯能复全矣。  

愚治痘里夹斑者极多，但见形就是斑，不是痘样者，热毒峻烈，克全者十止三四。两日而斑见者，速清逐为尚。患此者必烦躁谵语，渴饮不宁，刘禅师用地龙汁和犀角水投服，亦心得治斑之法者矣。  

夹瘿为痰毒凝结而成也，或结于颈项，或结于耳后，或结于腋下，大者如桃，小者似李，长者似瓜，短者似枣，身烙烦渴，势若不凶。痘三四日而瘿作，则毒随痘泄，脓随痘灌，自可挽全而无害，倘瘿红肿将脓，而痘随标焉。吾恐毒脓一溃，元气嚣漓，痘焉能表暴充灌乎？七八之期，痘已黄蜡，而瘿作焉，保护元气，消毒祛邪，竟获绥全之庆，虽溃无妨。治法在乎审日期之先后，视元气之厚薄，纪男女之大小，范时令之寒暑，庶几免紊错之愆矣。瘿已红肿而痘标焉，法宜托里，毒盛消其毒，元虚补其元，木通、桔梗解毒而彻关锁，恶实、生地除枭而祛荣火，甘草清理诸邪，蝉蜕祛风辟毒，芍药泄诸经之郁火，荆芥散阳明之风邪，诸药缺一不可也。  

痘起遂发瘿，治以补托，惟芩连之药不可用，耗烁之剂不宜投，消痰解毒为尚。  

痘标而瘿破流脓出血，自致元气虚亏，大用黄芪卫元汤可也，人参、黄芪、川归、红花、桔梗、芍药、甘草、防风煎服。  

痘两三日而瘿毒仍作，急用三消散、半夏、川归、茯苓、甘草、木通、红花、生地、芍药、牛蒡子、天花粉、蝉蜕、灯草煎服。  

痘七八日充灌而瘿作，宜服冲和饮子，人参、黄芪、麦门、柴胡、防风、荆芥、芍药、茯苓、炒白朮、桔梗、连翘、当归、瓜蒌根，频进四服自愈矣。  

歌曰：木通生地并黄芪，桔梗当归芍药俱。大力蝉蜕兼甘草，白茯僵蚕效实奇。上焦加味升麻引，贝母门冬不可遗。下焦牛膝相资助，紧觅山姑倍用之。热多荆芥随多少，疼极还寻白芷医。  

按方治证，须验时日，若头面尽肿而瘿肿，则诸痘决不能鼎峻，多致损伤。  

***夹丹***  

痘里发丹，内热之极而然也，不宜遽用极寒透里之剂。若见标三二日，竟以化斑汤徐徐浴之，内服生地、牛蒡子、芍药、甘草、木通、荆芥穗，其毒自消矣；若用猪胆、京墨、冰片涂之，竟罹其害，慎之！头面项颈，倘如蛇缠硬肿，火烧疼痛，枭毒辏于上，宜用炒黄连、紫草、车前子、栀子等药。  

余治痘丹，准前药加减，单用露桃花二钱，即丹收痘朗；若肿痛须加柴胡、羌活、生地、芍药倍之。有用凤尾草独煎汤饮，岂知山蕨即凤尾草也，性极寒而沉走，恐伤于痘，不可轻用。  

***夹疮疡***  

痘里夹疮，痘迎疮见隙而盘据，愈加多密矣。痘起气虚，风痒自作，宜用紫苏荆芥汤浴之，随用芍药、生地、防风、黄芪、白朮、僵蚕、甘草、蝉蜕等药服之可也。若男女患杨梅恶疮，痛不可忍，而痘适标其间，李少阳用蜗牛丹以治，但香油、皂子仁不可轻用；若患肥疳疮，如松香、轻粉、飞丹、雄黄皆不可涂也。  

歌曰：黄芪芍药直僵蚕，生地防风白朮联，甘草红花牛蒡子，酒煎莱服效难言。若是杨梅疮破烂，牛黄土茯倍加焉。痛极乳香些少助，自然疮可痘安全。  

余历验小儿痘种于疮疡中，痘虽美丽，势必枭痒，若不按法制汤以浴，痘蹲聚于疮隙，奚克鼎峻？尹头陀专以香马兰藤煎汤，浴夹疮疡之痘，允得镇痘之妙。但香马兰有三种分别，青红白根，浮上红者甚佳，采用则可。治法以升麻、黄芪为君，芍药、生地为臣，羌活、防风为佐，甘草、蝉蜕为使，此准格也。  

***夹损伤***  

痘标一两日，或致扑跌，或犯金石所伤，则脾脉亏损而血气走散，痘终受其阻厄。李少阳用孩骨胡桃酒以治，则失之峻利；况胡桃又作泻之物，用之不宜。王近川用归尾桃仁汤以治，则失之狂妄，痘中岂宜破败其血者耶？准依刘半塘拱元散，人参、黄芪、当归、红花、伏凤雏、蝉蜕、防风、芍药、甘草以补托其内，用文蛤、棕灰盦于伤处以收敛其外可也。若损而不破者，用虾蟆皮贴之，徐徐以手摩抚。若是汤泼火烙者，不宜敷以生冷之药，以凝滞其痘也。  

歌曰：损伤须觅伏凤雏，土鳖参芪蝉蜕驰。橘红甘草当归合，再入红花防地俱。  

***痘疔***  

诸痘中有独大者，或黑或白，其根结硬，即是痘疔，如疔疮样，直抵筋骨，宜挑破，以四圣散点之。  

凡黑陷中有微尖，顶如苦楮样者，疔也；无此状者，谓之黑陷，非疔也。  

痘疔又谓又贼痘，或三五枚，或五七枚，间杂于诸痘之间，其色紫黯，作痛不宁，以致诸证蜂起，不能灌脓，甚至不救，乃热毒势甚并结也，用仙方活命饮；如二便秘濇，量加大黄，遍身拘急，加麻黄。外必用线针挑破，出黑血，或吮出毒血，以泄其毒，余痘才得灌脓；否则其毒无从而解，必致不起。如未应，急用隔蒜灸；若毒气盛者，或不知痛者，不用蒜隔，就着肉灼艾灸之。若灸后疮头红肿焮发，用针挑破，出毒血，灼艾尤好。虽此法未出方书，予屡用屡验者。世多用至宝丹之类，亦不可恃。别见起发证治，宜参考。  

凡痘疮起发之时，但见干燥，其根焦黑者，即内服夺命丹，外用四圣散涂之。  

如原有疮疹，或灌疮未愈，或疮将较瘢嫩者，至痘出之时，其处痘本攒聚，形色黑溃，急以针刺破之，吮去毒血，外以四圣散涂之，内服加味四圣汤调无价散，并夺命丹主之。  

如疮焦黑，浑身皆是者，看大便何如：若大便秘，内服承气汤调无价散，外用水杨汤浴法；大便利者，内服十全大补汤、陈氏木香散调无价散，合夺命丹，外用水杨汤浴法。  

***卷帘疔***  

痘六七朝，舌望上卷，喉锁烦渴紧痛，饮食难进，不知者妄用刀割舌下青筋，倏时致死。岂知疔毒结坐于舌根，疔甚者如黑豆，次者似葡萄。犯此证候，要把银钩钩破患处，尽净恶血，随以苦茶漱口，尽吐其毒血，而以后方投之。  

歌曰：晡仙妙制龙宫丹，冰片硼砂青黛间。薄荷荆芥僵蚕炒，还觅黄连法制难。按合研匀为细末，慢吹喉内卷帘翻。  

按此疔人多不晓，夭杀儿童。若患此者，痘定经于心，急宜清解；若补助之药，不宜服也。有方用蛤蜊汁和玉露滴者，亦可。  

***燕窝疔***  

痘形五六日而腋下硬肿，两手坦垂，不能活动转舒，烦躁谵语，眼碧脸赤，恶渴吐沫，不知者以为结痈而然，岂知痘毒结坐于腋下，名曰燕窝疔。急用银针挑去其根，尽除恶血，随将燕窝打水澄清者洗净，而以珍珠末和油胭脂涂其患处，内服消毒饮。  

又歌曰：燕窝疔欲燕窝除，挑破须将澄去泥。洗净尽除其毒血，油胭脂和米珍珠。涂抹其中时刻候，管教毒尽痘离离。  

曰：消毒饮是鼠粘先，甘草通茯生地全。红花犀芍连翘合，灯草浓煎毒尽捐。  

余历详察此痘左腋潜注，则右体之痘，沉伏而失色，右腋潜注，则左体之痘，叛逆而无元，是准格也。若曰疔左而左痘坏，则诬矣。有方以蜒蝣和核桃肉吞者，虽暂获效，终于无济。  

***火珠疔***  

痘值六七日，而鼻窍中阗塞喷火，气息甚难，恶渴烦躁，面赤眼红，痰紧，饮食不餐，热烙，名曰火珠疔。外要钩破，随将药点入眼角，再服泻金汤则愈矣。  

歌曰：鼻中阗塞火珠疔，速要钩穿眼上行。黄连膏和梅花片，点滴其中左右经。再服泻金汤二剂，自然毒尽得安宁。  

泻金汤歌曰：乌犀桔梗鼠粘行，芍药甘梢伏火清。生地红花通紫草，合煎服后自消疔。  

按此痘疔患于小儿们，人昧以为息肉阗塞，不知挑剔，屡致枉死。惯治者，允宜详验，眼翻气急，手足乱撒，候则是矣。或以田螺水滴入者，未善。  

***忘汲疔***  

痘值六七之期，两眼沿倏然结作疔毒，封合肿胀，热极而面色紫，烦渴，则以治鼻疔法治之。挑破处速以瓦葱捣烂盦之，盖此处不可以钩穿者也。  

歌曰：眼沿生疔眼必瞎，自有仙家神治法。瓦葱细捣盦封牢，莫待风枭再作恶。  

昔穆修治此宁，专用山慈菇和蜣螂肉捣烂，盦上取疔根，亦捷法也。  

***豢虎疔***  

痘期里正要会脓结蜡，而耳孔内结成疔毒，盖肾地宜无痘毒，而疔独辏结于此者，则枭炎炽而癸元已耗矣。急宜锥破，随用鹅管石、女贞子、薄荷共研为极细末，吹于患处；再用马兰根洗净，寸断塞耳。  

歌曰：豢虎由来两耳中，少阳临证制吹筒。鹅管石和女真子，薄荷三味并相攻。再把马兰根洗净，随将寸断塞其中。不须时刻相回挽，自然疔里见奇功。  

按此方鹅管石宜改元精石，以元精而写鹅管，此亦传易隐射之失也。内还有冰片，女真子亦是女真，抄曰子者，亦传讹也。  

***注命疔***  

痘期里两足掌心痘毒，辏结成疔，硬肿恶痛，或如钱样，或如大黑豆，或如胡椒粒，紫筋直注透足股盘处，其毒甚矣。速锄取其根，净尽其血，随用田螺水调和冰片点三次，把慎火草、菉豆浸胀，捣烂，盦于患处，内服化毒丹。  

歌曰：痘里如生注命疔，花栏决定不为轻。银针挑尽其中毒，寻个田螺吐水清。调和冰片胭脂点，再觅龙鳞草要真【`即慎火草，又名火丹草。`】 脱皮菉豆浸渍胀，共捣将来盦一层。内把化毒丹来服，不怕疔生足掌心。  

俗人多以足下疔不加意，岂知疔虽生于下，而绾刺于上，竟犯脾心二经，时刻不可捱，故曰注命。  

***骊含疔***  

痘值五六朝，身发恶热，烦躁谵语，两眼翻厥，肚腹膨胀，小便闭塞，恶痛，叫号不宁，盖因枭毒澄聚于膀胱，而于阳茎窍里，辏结鸩疔，名骊含疔。语云：痘疔结此，时刻要死。急用银朱、冰片、蟾酥、牛黄、麝香，研匀极细末，将黄连细茶浓煎候冷，取半匙调药，把细软稻心蘸药，通纳其窍中，再用油菜子搓捋其茎，内服木通败毒散。  

歌曰：骊含生疔疔如刀，十个疔来九不饶。胡僧仙授攻医法，继后骊含命始逃。牛黄冰片蟾酥麝，和合银朱一样(扌曹)。茶连数沸煎浓冷，稻草心将蘸药膏。依方按法相为用，何畏疔锥日夜号。  

昔云间一僧用细银丝通窍内，随以清水漱口净吸之，以尽其毒血，外用珍珠、片脑调敷，亦验。  

***透肠疔***  

痘六七朝之内，腹中饱闷，绞痛难忍，大便秘结，烦渴，遂于粪门旁阖辏作疔毒，肿硬紫锥，名曰透肠疔，毒彻于阳明故耳。速针锥其毒，大用金银花、防风煎汤，候冷洗净，随将轻粉、珍珠、片脑、白敛末，灯心蘸涂于上，内服黄连解毒汤。  

歌曰：透肠疔毒命随倾，治得全时漏不成。此方奇效人谁得？惟是晡仙用自珍。片脑珍珠与轻粉，分两般般无重轻。要将白敛先为末，澄过干时后并行。毒收还冀时干结，溃烂来时极可憎。  

此疔有剔后用苎根捣烂盦者，有用桑杪捣烂和麝敷者，俱有明效，总不如野菉豆末和红花末干掺，甚美。  

***溃烂***  

收靥门参看。  

痘斑烂之证，因当发散而不发散，则毒气闭塞，以致喘促闷乱；不当发散而悞发散，则毒随阳气暴出于外，遍身皮肤溃烂。治宜调脾胃，进饮食，大便调和，荣卫健旺，毒气自解，而无目赤咽痛口疮吐衄等证。窃谓前证若发表过甚，大便自利，急用理中丸、豆蔻丸，以救其里。亦有痘疹如蚊所啮，而色黑，乃危证也。若大小便秘结烦躁，用山栀子汤，豮猪尾血调脑子治之，自利不食者不可用。盖毒发于表而妄汗之，则腠理开泄，荣卫益虚，转增疮烂，由是风邪乘虚变证者有之。若毒根于里而妄下之，则内气愈虚，毒不能出而反入焉，由是土不胜水，变黑归肾，身体振寒，两耳尻冷，眼合肚胀，其疮黑陷，十无一生，治者审之！  

疮出太盛，脓汁淋漓，不可着席，疼痛者，干黄土罗末敷之，甚者白龙散帛裹扑之，或败草散贴之。丹溪云：疮湿者用泻湿，乃肌表间湿，宜用风药，白芷、防风之类。闻人氏用麦麸衬卧，暑月热甚，当借之，以芭蕉叶为佳。  

或疮已出定，大便不通而脓汁不干者，此热毒合下证也，宜牛黄丹利之。若疮口湿，及脓血杂流者，百花膏、生肌散、金华散、绵茧散、魏氏白螺散、乳香韶粉散，俱可用。若靥后复生，乃余毒失于解利，留滞于肌肉之间而然也，宜消毒散；或结痂久而不落，亦宜百花膏。  

若痘烂无脓，吐利不止，或二便下血，乳食不化者，不治之证也。  

***臭痘***  

先哲云：臭痘不死，以其得化泄阳明之毒气故耳。若臭而黑烂成窝者，元气亏损，亦死之证也。患此者，须服定金汤。  

予每诊臭痘，脓血流溢者生；臭不枭痒者生；臭不延人者生；臭不抓脱者生；臭不黑烂者生。犯此须芫荽、艾叶烧，辟其秽气；随用升麻紫苏汤揩挹其臭处，净洁其衣服床被，即服前方，无不获全。若顶胁胸颈气窝处，凹烂黑臭，洞见筋骨者，必死之痘也。四明俞氏用寒水丹掺之，亦可。  

***蛆痘***  

天地间有形化者，有气化者。形化者由于胎卵，气化者忽然成形。痘之有蛆，形化气化兼之也。近有华峰道人，隐吴山治痘。有一小儿患痘，时届十一月，感发之候，痘经正顺，囊廓鼎耸，忽头项上恶痒难忍，手搔难禁，遂于溃破处将银簪挑之，则见其虫如丝细而长有寸，遂以香油取尽，花椒汤洗之，痒即止。愚按寒冬蛰令，岂有虫乎？兹乃气化然也。又有一患痘者，时值炎热之际，头项上如前作痒，予视之，见其虫如米粒，囊中或二三盘据焉，此乃蝇蚋聚啮脓血，形化然也。先哲云：蛆痘不死，以其枭毒尽发于外也。  

***验面***  

痘疹属火证，其面色赤者为顺，甚者为热。若肝木克制脾土，致面色青者，是为逆也。急用四君、升麻、柴胡，调补脾胃，色正才治。窃谓前证若伤食而呕吐搐搦，脾气受伤而泻利搐搦，或厥逆，皆慢脾风之渐也，用人参理中汤加柴胡、钓藤钩治之。或有少悞，多致不起。若有痘毒内外郁蒸发出，遇风寒相搏，凝滞于肌肉，遍身皮肤青色者，用透肌散。胃伤则生风呕吐，脾伤则生风厥逆，用五味异功散加天麻；若疮密热盛便秘，饮冷面赤者，用犀角解毒散；灌浆之后，发热烦躁，作渴面赤者，用当归补血汤；足热腰痛，目睛赤者，地黄丸，皆要法也。  

***痘后余毒证治***  

斑疮余毒，或肝虚入眼目，或肺虚为癣疥，或为痈疖，发在骨节，肾之虚也；发在肌肉，脾之虚也。或在筋，或在头，或在面，或牙齿疳蚀，或咽喉肿痛，各随经而见，皆毒不散，蕴积而成。或病人始不早治，或医者失治遗于经络，其所由来，盖有自矣，宜服解毒等剂。  

痘毒攻脾则泄泻身浮，攻肝则眼生翳膜，攻心则烦躁啼哭，攻肾则耳疼脓聚，攻肺则咳嗽痰涎。  

若已发后，有余毒未散，复有身热疮肿之类，当茶清下解毒丸。  

***痈疖***  

痘痈多是实毒，血热成痈，分上下用药，一日不可缓。成脓必用清热凉血为主，赤芍药、甘草节、连翘、桔梗之类；上引用升麻、葛根，下引用槟榔、牛膝；更助以贝母、忍冬、白芷、瓜蒌。大便燥，用大黄，寒热用芩、蘗。此法累效。  

前证初起未成脓者，用活命饮、隔蒜灸，治而消之；欲成脓者，用活命饮解而溃之；气血虚者，八珍汤实而溃之；虚而不能敛者，托里散补而敛之。大凡发热肿痛，大便不结，用仙方活命饮及隔蒜灸法；大便秘结，用仙方活命饮加大黄；大便已通，肿痛未退，再用活命饮一服，用托里散补其元气。若发热倦怠，大便调和，用补中益气汤；未应，亦用隔蒜灸。若溃而发热口干，肢体倦怠，用东垣圣愈汤；脓水淋漓，不时发热，用四君、参、芪。若因乳母肝经血虚发热，用加味小柴胡汤；肝脾郁怒发热，用加味归脾汤；膏粱厚味积热，用加味清胃散。  

如专与凉血，用败毒等药，复伤元气，必致成者不能溃，溃者不能敛矣。  

***瘾疹***  

瘾者，皮肤间隐隐成疙瘩瘙痒，爬搔更多，内服解毒防风汤，外以筚衣汤洗之。  

疹者，皮间点点状如蚊蚤所咬之迹，或如小芥子，即麻子也，升麻葛根汤加防风、荆芥穗主之；热甚渴者，与人参白虎汤相合服之。  

***丹瘤***  

赤火丹瘤，此恶候也。流移红肿，其痛手不可近。从头上起者，过心即死；从足下起者，过肾即死。宜内服小柴胡加生地黄汤、黑参化毒汤，外用蜞针法吮去恶血自消。若但红不肿不痛者，斑也，人参白虎汤加黑参、大青、生地黄主之。  

***发热***  

痘疮收靥之后，浑身经热不除，别无他证，用柴胡麦门冬散；如不退，服人参白朮散。若风热咳嗽，咽喉不利，用桔梗甘草防风汤。窃谓前证有因热毒未解者，有因胃气虚热者，有因胃气实热者，其因不能枚举，当临证制宜而药之。  

***骨节作痛***  

俗名痘风。丹溪分气血虚实。以日子守之，多带气血不足。  

虚则黄芪生血之剂助之，略佐以风药。  

实则白芍药、黄芩为君，连翘、白芷、续断之类为佐。  

若属虚寒，陈氏方可用。余详痘中风门。  

***水痘***  

小儿痘疮，有正痘与水痘之不同。新安张季明云：其疮皮不薄，如赤根白头，渐渐赤肿而有脓差迟者，谓之大痘，此里证发于脏也。其疮皮薄如水泡，破即易干，而出无渐次，白色或淡红，冷冷有水浆者，谓之水痘，此表证发于腑也，亦与疹子同，又轻于疹。发热一二日而出，出而即消，易出易靥，不宜燥温，但用轻剂解之，麦汤散主之，羌活散、消毒饮、麦煎散俱可服，又当服大连翘汤以解之。  

如心闷烦躁发热，及大小便濇，口舌生疮者，通关散主之。  

水痘夹黑出来，或黑水流，或手足冷者，前胡、甘草、生地、黑参、连翘、茯苓、木通、蝉蜕、麦门冬、川芎、陈皮、当归、生姜，水煎服。  

***麻疹***  

麻疹浮小而有头，粒随出即收，不结脓疱，北人谓之糖疮，南人谓之麸疮，吴人谓之痧，越人谓之痱，古所谓麻，闻人氏所谓肤疹是也，与前所谓脾为疹者不同。小儿有出一二次者。出轻而日数少者，名奶疹子；出稍重而日数稍多者，名正疹子。又出于痘前者，名奶疹子；出于痘后者，名正疹子。初出亦与痘疮相似，但痘发于脏，麻发于腑。脏属阴，其病本深，故难出难收，而药于温平为宜；腑属阳，其病本浅，故易出易收，而药于清凉为宜。  

按既是心火刑肺金，即是贼邪，其证当重，何反轻于痘？余每治麻疹，但据见证，以泻白散加减大剂投之，即至危困之证，无不愈者。其他时师，用苦寒降火，辛温发表，而阽于危亡者，不可胜数，安在其为心火刑肺也？  

麻疹初出，全类伤风，发热咳嗽，鼻塞面肿，涕唾稠粘，全是肺经之证。有末传泄利者，有一起兼泄利者，肺与大肠相表里，表里俱病也。惟不可触冒风寒，及于正蒸热时啖食，能变轻为重，不可不慎！  

麻疹形证亦同，有如发风疹，疙瘩拥起如云头，色赤成斑，随见随没者，有如粟米头米 元，三番俱见而不没，至三日后方收渐没者，然皆谓之麻疹。其于欲出未出之际，当用发表之药发之，则易出易愈也。  

麻疹有发热至十余日始见者，大抵主在发散肺经之热毒者始事也，调理补养病后之元气者终事也。其间或兼风，或兼痰，或伤食，并随宜加对证之药。其有变证，即随病用对证之药。要不乱投汤剂，则儿无事矣。  

***初热***  

痘疹发热之初，多似伤寒，惟麻疹则咳嗽喷嚏，鼻流清涕，眼胞肿，其泪汪汪，面浮腮赤，或呕恶，或泄利，或手掐眉目鼻面，此为异耳。轻者以泻白散合三味消毒散主之，重者以金沸草散主之；兼泄利者，合升麻葛根汤，以白芷代葛根。此余创立治法，用之无不效者。即十分危证，守而勿失，终于必济。每见诸书所定方，类皆苦寒、辛凉发表之剂，不尽对证对经，恐有诛罚太过之失，用者详之。  

大抵疹欲出已出之际，虽寒勿用桂枝，虽虚勿用参、朮，虽呕而有痰勿用半夏、南星。  

大忌认作伤寒，妄汗妄下。汗之则增其热，为鼻衄，为咳血，为口疮咽痛，为目赤痛，为烦躁，为大小便不通；下之则虚其里，为滑泄，为滞下，多至不救，慎之！  

疹子初发热时，未见出现，咳嗽百十声不止，上气喘急，面浮目胞肿，宜甘桔汤、消毒散、泻白散，三方合用。内桑白皮采鲜者多用。热盛烦渴，加石膏末、知母、黄芩、天花粉。  

疹子发热吐利，乃火邪内迫，纯是热证，不可作寒论。上焦多吐，宜黄芩汤加茅根、芦根、枇杷叶。  

下焦多利，宜黄芩汤送下香连丸。  

中焦吐利俱多，宜黄芩汤，多加芦根、茅根，前调六一散。  

自利甚，则里急后重而为滞下，宜加味黄芩汤，调六一散。  

大抵疹家吐利滞下，宜于疹家求之，不可作吐利滞下而治。  

疹出之时，咽喉肿痛者，乃毒火上熏而然，勿作喉痹治法，妄用针刺。喉痹内作痈肿，故宜决去恶血。痘疹只是咽干作痛，宜甘桔汤加黑参、牛蒡、连翘，或射干鼠粘子汤，细细咽之，钱氏甘露饮子亦可，外用十全散、玉锁匙点之。  

疹子渴喜饮水，纯是火邪，肺焦胃干，心火内亢之故也。  

初发热渴者，前发散药中多加石膏、天花粉，或葛根麦门冬散。  

***见形***  

疹子初起，多泻不妨，惟愈后最忌重热，此不可不调治者。盖疹子发热多至十一二日，少亦不下五七日，热久，元气虚矣，加之疹出，饮食不进而复重热，阴阳耗竭，不死何待？故再热者，必大补气血可也，予见忽以为常而死者屡矣。  

疹退之后，微微咳嗽者，此余毒未尽也，泻白散合消毒散主之。若咳甚气喘，连声不住，甚至饮食汤水俱呛出者，此热毒乘肺而然也，宜门冬清肺汤加枇杷叶；见血加茅根汁、阿胶珠主之。但见胸高如龟壳，肩耸而喘，血出口鼻，摆手摇头，面色或青或赤，或白而枯者，皆不可治也。  

疹出之时，曾作泄利，未经清解，至疹退之后，变为休息痢，不问赤白，里急后重，日夜无度，此余毒在大肠也，以黄芩汤送下香连丸。虚者加人参，滑者加椿根白皮，俱于丸药内加之，勿入煎药。  

疹子既收，其毒不解，邪火拂郁，浑身发热，昼夜不退，发枯肤瘁，渐成疳瘵，以清热除疳丸主之。若不早治，以致睡则扬睛，口鼻气冷，手足厥逆，微微瘈瘲，变为慢风，不救者多矣。  

如浑身壮热，未至羸瘦，但多搐掣，烦躁不宁，此热在心脾二经也，以当归养血汤、黄连安神丸间服之。  

几见疹子收完之后，出入动止如常，忽然心腹绞痛而死者，还是元气虚弱，曾受疫疠之气，外虽无病，里实亏损，所以一发而死也，谓之中恶，间有用人参汤研苏合香丸而苏者。  

***禁忌***  

疹家禁忌比痘家禁忌尤甚，若悞食鸡鱼，则终身但遇天行之时，又令重出也。盐酢食之，令咳不止；五辛食之，令生惊热。所以通禁，必待四十九日之后方无禁也。  

大热未退，不可与食，与伤寒同。  

一发之时，既表之后，切戒风寒冷水瓜果之类。如一犯之，则皮毛闭寒，毒气难泄，遂变紫黑而死矣。如极渴欲水，只宜少与葱白，以滋其渴耳。必须使皮窍中常微汗，润泽可也。又忌梅桃鱼蜂蜜香鲜之物，恐惹疳虫上行。  
