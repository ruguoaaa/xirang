---
title: 痘疹门1
index: true
icon: editor
order: 265
category:
  - 医藏
  - 古今图书集成 博物汇编 艺术典 医部全录
  - 痘疹门
tag:
  - 陈梦雷
  - 清
---

## 卷四百五十九  

痘疹门  

### 小儿直诀 【`宋　钱乙`】  

***五脏疮疹证治***  

小儿在胎，食五脏血秽，伏于命门，若遇天行时热，或乳食所伤，或惊恐所触，则其毒当出。初起之候，面燥腮赤，目泡亦赤，呵欠烦闷，乍凉乍热，咳嗽嚏喷，手足梢冷，惊悸多睡。宜究其何脏所发，察其何因所起。令乳母亦须节饮食，慎风寒。  

五脏各有一证：肝脏水疱，色青而小；肺脏脓疱，色白而大；心脏斑色赤而小；脾脏疹小次斑，故色赤黄浅也。先发脓疱，后发疹子者顺，先疹子后斑子者顺，反此为逆。惟肾无候，但见骩冷耳冷是也。若寒水来侮，故黑陷而耳骩反热为逆也。急用百祥丸、牛李膏各三服，不愈者死。  

如发潮热三日已上，出不甚多，而热不止者，未尽也。潮热随出，如早食潮热不已，为水疱之类也。一发便出尽者重，疮夹疹者半轻半重也，出稀者轻。里外微红者轻，外黑里赤者微重，外白里黑者大重也。疮端里黑点如针孔者，势最剧也。青干紫陷，昏睡汗出，烦躁热渴，腹胀啼喘，二便不通者，困也。有大热，利小便，解热毒。若紫黑干陷，或寒战咬牙，或身黄肿紫者，急以百祥丸下之；复恶寒不已，身冷出汗，耳骩反热者，死证也。此肾气大旺，脾虚不能制故耳。下后身热气温，饮水者可治，以脾土胜肾，寒去而温热也。不黑者不可下，下则内虚归肾。大抵疮疹属阳，在春夏为顺，秋冬为逆。冬月肾旺盛寒，病多归肾变黑。又当辨春脓疱、夏黑陷、秋斑子、冬疹子者，十活四五；黑者，十难救一。  

身热烦渴，腹满而喘，便濇面赤，闷乱大吐，此当利小便；不瘥者，宣风散下之。若能食而痂头焦起，或未焦而喘实，亦可下之。若五七日痂不焦，是内热也，宣风散导之，生犀汁解之。  

斑疹作搐，为脾虚而肝则乘心火妄动，风热相搏也，当用瓜蒌汤泻心肝、补脾土。  

疮黑而忽便脓血并痂皮者，乃脾气实，肾邪退而病安也；及泻而乳食不化者，脾虚不能制肾，故难治。  

【`注　痘疹，大要与痈疽治法无异，宜辨表里虚实寒热。盖表虚而用发表之剂，轻则斑烂，重则不能起发而死；里实而用托里之剂；轻则患痘毒，重则喘急腹胀而死。里虚而用疏导之剂，轻则难以贯脓结痂，重则不能结靥落靥而死，治者可不慎哉！若臖赤发热，疼痛作渴，饮冷便秘，此形气病气俱实也，虽在严冬，必用四顺清凉饮以救其阴；若黑陷不食，呕吐泄泻，寒战咬牙，手足逆冷，此脾土虚败，寒水所侮也，虽在盛暑，必用六君、姜附，或十二味异功散，以回其阳，此《内经》舍时从证之法也。若起发迟，不红活，不作脓，不结痂，或发热作渴，饮食少思，此脾胃虚弱也，用参芪四圣散以补之。若虽起而色白，虽贯脓而不满，虽结痂而不落，或痒塌，作渴饮汤，腹痛不食，呕吐泄泻，此脾胃虚寒也，用十一味木香散以温之。其在四五日间死者，毒气盛，真气虚而不能起发也；六七日间死者，元气虚而不能贯脓也；旬日之外死者，邪气去，脾胃败而元气内脱也。治者但能决其死，而不知其死必本于血气亏损，苟能逆推其因而豫为调补，岂断无生理哉！盖起发、贯脓、结痂三者，皆由脾胃荣养，不可妄投克伐之剂，以致夭枉也。至于大人患此，治法迥异。昔丹溪尝治一老人，初患痘，昏愦不知，亟用大补四十余剂，遂出痘而愈。观此可见。`】  

疮疹始出之时，五脏证见，惟肾无候，但见平证耳，骩冷耳凉是也。骩耳俱属于肾，其居北方，主冷也。若疮黑陷，耳骩反热者，为逆也。若用牛李膏、百祥丸各三服不愈者，死。病此疮疹，当乳母慎口，不可令饥受风冷，必归于肾，变黑难治也。有大热当利小便，有小热宜解毒。若黑紫干陷者，百祥丸下之，不黑者慎勿下！更时月轻重，故春夏为顺，秋冬为逆。冬月肾旺，又盛寒，病多归肾变黑者，无问何时，十难救一。又曰疮疹始出，未有他证，不可下也，但当用平和之药，频与乳食，不受风冷耳。如疮疹三日不出，不快者，即微发之；微发不出，即加药发之；加药不出，即大发之；后若不多，及脉平无证者，即疮疹稀少，不可更发也。肾旺盛脾土不克水，故脾虚寒战则难治矣。所以百祥丸者，泻膀胱之腑，腑若不实，脏自不盛也。何以不泻肾？曰：肾主虚，不受泻，故二服不效，反加寒而死矣。  

### 活人书 【`宋 朱肱`】  

***治痘疹论***  

小儿瘴疹，与伤寒相类，头疼身热，足冷脉数，疑似之间，只与升麻汤。缘升麻汤解肌，兼治疮子，已发未发皆可服。但不可疏转，此为大戒！伤寒身热，固不可下；疮疹发热在表，尤不可转。世人不学，乃云初觉以药利之，宣其毒也，误矣。又云疮痘已出，不可疏转，出得已定，或脓血太盛，却用疏利，亦非也。大抵疮疹首尾皆不可下。小儿身热，耳冷，尻冷，咳嗽，辄用利药，即毒气入里杀人，但与化毒，紫草木通汤、鼠粘子汤；出得太盛，即用犀角地黄汤解之。若疮痘出不快，烦躁不得眠者，水解散、麻黄黄芩汤、升麻黄芩汤、活血散主之。黑疮倒靥，猪尾膏、无比散、龙脑膏子，无不验也。若热毒攻咽喉痛，如圣汤。疮痘入眼，决明散、拨云散、密蒙花散、通圣散、蛤粉散主之。治疮疹法，无出此矣。  

### 痘疹方论 【`宋 陈文中`】  

***序引***  

尝谓小儿病证虽多，而疮疹最为重病。何则？疮疹之病，盖初起疑似难辨，投以他药，不惟无益，抑又害之。况不言受病之状，孰知畏恶之由？父母爱子，急于救疗，医者失察，用药差舛，鲜有不致夭横者。文中每思及此，恻然于心，因取家藏已验之方，集为一卷，名之曰小儿痘疹方论。刻梓流布，以广古人活幼之意，顾不韪欤？和安郎判太医局兼翰林良医陈文中谨书。  

***论受病之由***  

夫小儿在胎之时，乃母五脏之液所养成形也。其母不知禁戒，纵情厚味，好啖辛酸，或食毒物，其气传于胞胎之中，此毒发为疮疹，名曰三秽液毒。  

一、五脏六腑秽液之毒，发为水泡疮。  

二、皮膜筋肉秽液之毒，发为脓水泡疮。  

三、气血骨髓秽液之毒，发为脓血水泡疮。三毒既出，发为疹痘疮也。子母俱忌食葱韭薤蒜，酢酒盐酱，獐兔鸡犬鱼腥等物。世俗未晓，将为发举，往往不顾其后，误伤者多矣。  

***论治法***  

凡小儿疮疹未出已出之间，有类伤寒之状，增寒壮热，身体疼痛，大便黄稠，此正病也。若无他疾，不必服药。  

【`注　痘疹，若小儿首尾平和，自有勿药之喜。盖其肠胃软弱，易为虚实，故必不得已，折其太过，益其不足，可也。`】  

凡疗疮疹，先分表里虚实：如表里俱实者，其疮易出易靥；表里俱虚者反是。表实里虚者，其疮易出难靥；表虚里实者亦反是。若始出一日至十日，浑身壮热，大便黄稠，乃表里俱实，其疮必光泽，起发肥满，且易靥也。  

【`注　治痘疹之法，与痈疽无异。若邪气在里而实热者，用前胡、枳壳散；元气怯而虚热者，用参芪四圣散；虚弱者，用紫草木香汤；虚寒者，用参芪内托散，虚寒内脱者，用木香散。若邪气在表而实热者，用麻黄甘葛。此要法也，余见各证。`】  

凡疮疹已出未出之间，或泻渴，或腹胀，或气促，谓之里虚，急用十一味木香散治之。  

【`注　经云：真气夺则虚，邪气胜则实，实谓邪气实而真气虚也。然倒靥泻渴等证，若喜热饮食，手足并冷，或不食呕吐者，是为阳气虚寒也，用辛热剂补之；喜冷饮食，手足不冷，或唇舌黑裂者，阳气实热也，用苦寒之剂泻之。`】  

凡疮疹已出未愈之间，不光泽，不起发，不红活，谓之表虚，急用十二味异功散治之。  

【`注　张翼之云：吐泻少食为里虚，陷伏倒靥灰白为表虚。二者俱见为表里俱虚，用异功散救之，甚至姜附灵砂亦可用。若止里虚，减官桂；止表虚，减肉豆蔻。若能食便闭而陷伏倒靥者，为里实，轻用射干鼠粘子汤，重用前胡枳壳散。下痢吐泻能食为里实，若用实里，则结痈毒；红活绽凸为表实，若用补表，则溃烂不结痂。凡痘一见斑点，便忌葛根汤，恐发得表虚也。`】  

凡痘疮已出未愈之间，不光泽，不起发，不红活，或腹胀，或泻渴，或气促，谓之表里俱虚，急用十二味异功散，送七味肉豆蔻丸治之。  

【`注　前证审系表里虚寒，急用前法治之，缓则不可救也。`】  

凡小儿斑驳疹毒之病，俗言疹子，是肺胃蕴热，因时气熏发于外，壮如蚊蚤所咬，赤者十生一死，黑则十死一生。大抵遇春而生发，至夏而长成，乃阳气熏蒸，故得生成者也。脏腑调和，血气充实，则易出易靥，盖因内无冷气外常和暖也。凡痘疹热渴，切不可与瓜柿蜜水等物，及清凉饮、消毒散等药，恐损脾胃，则腹胀喘闷，寒战咬牙而难治。盖咬牙者，齿槁也，乃血气不荣，不可妄作热者。  

【`注　前证若兼吐泻，手足指冷者，属内虚寒而外假热也，急用木香散；如不应，用异功散。若大便不通，渴欲饮冷者，则前所禁蜜水之类，又当用矣。但宜审其热之虚实：若属虚热者，虽欲水，拒之而不饮，当用人参白朮散，热渴自止；属实热者，自甚索水，且喜而饮之，当以犀角磨水服，诸证即解，其后亦无余毒之患矣。北方出痘，不拘冬夏，若喜冷者，再不用药，但与水饮，无有不愈。盖北方地燥而又睡热炕故也。`】  

凡痘疹出不快，多属于虚。若悞谓热毒壅盛，妄用宣利之剂，致脏腑受冷，荣卫濇滞，不能运达肌肤，则疮不能起发，充满后不结实，成痂痒塌，烦躁喘渴而死。  

【`注　前证亦有各经热盛壅遏而出不快者，亦有毒甚痘疔而不发起者，亦有余毒而溃痒者，当细审其因而药之。`】  

凡小儿才觉伤风身热，是否疮疹，便服四味升麻葛根汤。  

【`注　痘疹未明而元气实者，最宜前汤。若元气虚者，又当详治，恐发得表虚而痘难出也。`】  

凡痘疹始出，一日至五七日之间，虽身热或腹胀，足梢冷，或身热泻渴，或身热惊悸腹胀，或身热出汗者，服十一味木香散。  

【`注　前证属脾气虚寒假热，非此药不救；如未应，注以六君子专补脾气；更不应，加木香、补骨脂、肉豆蔻兼补肾气。`】  

凡泻水谷，或白色，或淡黄，煎十一味木香散，送七味肉豆蔻丸治之，泻止者住服，不止者多服。  

【`注　前证若察其外证：若唇青指冷，睡而露睛，口鼻气寒，泻色青白，脾肾虚寒也，用前药六君子汤加补骨脂、肉豆蔻；若颊赤体热，睡不露睛，口鼻气热，泻色黄赤，脾土实热也，用泻黄散。`】  

凡泻频津液内耗，血气不荣，疮虽起发，亦不能靥也。如身温腹胀，咬牙喘渴者，难治。缘谷食去多，津液枯竭，饮水荡散真气，故多死矣，速与十一味木香散救之；如不应，急用十二味异功散。  

【`注　前证兼手足指冷，面色青白等证者，属阳气虚寒，急用木香散；阳气脱陷，用异功散；脾气虚弱，用六君子汤；血气虚弱，用八珍汤；不应，用十全大补汤。`】  

凡四五日不大便，用嫩猪脂一块，以白水煮熟，切豆大与食之，令脏腑滋润，使疮痂易落；切不可妄投宣泻之药，元气内虚，则疮毒入里，多伤儿也。  

【`注　前证若因热内蕴，宜用射干鼠粘子汤解之；或发热作渴，或口舌生疮，或咽喉作痛，亦宜并用前汤。`】  

凡疮疹初出两三日至十三日，当忌外人及卒暴风寒秽恶之气。轻者三次出，大小不一，头面稀少，眼中无根，窠红肥满光泽也；重者一齐出，如蚕种灰白色稠密，泻渴身温，腹胀头温足冷也。轻变重者，犯房室，不忌口，先曾泻，饮冷水饵，凉药也；重变轻者，避风寒，常和暖，大便稠也。  

【`注　丹溪先生云：痘疹密则毒甚，用人参败毒散、犀角地黄汤，或以凉药解之，虽数贴不妨。`】  

凡身热发烦渴者，宜用六味人参麦门冬散治之；如不应，用七味人参白朮散。  

【`注　前证若渴而饮冷者，脾胃实热，宜用麦门冬散；若渴而饮汤者，气虚热渴，宜用白朮散；若大渴引饮面赤，血虚发躁也，用当归补血汤。`】  

凡痘疮欲靥已靥之间，而忽不能靥，兼腹胀烦渴者，急用十一味木香散。  

【`注　前证若兼恶寒，或四肢冷，疮毒去而脾胃虚寒也，宜用前药；若十指逆冷咬牙等证，阳气脱陷也，用十二味异功散；脾气虚陷，用六君加川芎、当归、黄芪主之。`】  

凡痘疮欲靥已靥之间，忽头面温，足指冷，或腹胀泻渴气促者，急服十二味异功散；若十一二日当靥不靥，身不壮热，闷乱不宁，卧则哽气烦渴啮牙者，急用十二味异功散加归、朮以救阴阳表里。  

凡痘疮已靥，烦渴不止，或头温足冷，或腹胀，或泻，或啮牙，多致难愈，急用十一味木香散以救之。已上之证，若误与蜜水生冷之物，则转加热渴而死。  

【`注　前证属脾胃亏损，内真寒而外假热耳，非温补不救。如前药未应，用十全大补汤加附子以纯补之。`】  

凡身壮热，经日不除，如无他证，用六味柴胡麦门冬散治之，热退即止；如不止，服七味人参白朮散。  

【`注　前证若肝胆热毒，柴胡麦门冬散；若肝经血虚，用四物汤加黄芪、柴胡；若中气虚热，用人参白朮散。`】  

凡身壮热，大便坚实，或口舌生疮，咽喉肿痛，皆疮毒未尽，用四味射干鼠粘子汤；如不应，用七味人参白朮散。  

【`注　前证若壮热饮冷，属热毒，在表，宜用前汤；若兼大便不通，属热毒在内，少用四顺清凉饮；若热毒既去，胃气虚而发热，用七味人参白朮散；若因阴血亏损而发热，用四物汤。`】  

凡风热咳嗽，咽膈不利，用三味桔梗甘草防风汤治之；如不应，用七味人参白朮散主之。  

【`注　前证如痘热内作，宜用桔梗甘草防风汤；如兼痰热咳嗽，佐以抱龙丸；若气虚痰涎壅上，宜人参白朮散以补脾肺。`】  

凡涕唾稠粘，身热鼻干，大便如常，小便黄赤，用十六味人参清膈散；如不应，用七味人参白朮散。  

【`注　前证属脾肺蕴热，痘邪为患，用清膈敌，解散邪气；若脾肺虚热，不能司摄，用人参白朮散，调补中气。`】  

凡痰实壮热，胸中烦闷，大便坚实，卧则喘急，速用五味前胡枳壳汤治之。  

【`注　前证若因肠胃蕴热，宜急用前汤，缓则热毒延内，多致有悞。`】  

凡饮冰雪不知寒者，阳盛阴虚也；饮沸汤不知热者，阴盛阳虚也。阳盛则补阴，木香散加丁香、官桂；阴盛则补阳，异功散加木香、当归。每一两药共加一钱。  

【`注　阳盛者当用清凉饮以补阴，阴盛者用异功散以补阳，须审的实而用，若或少差，死在反掌。前云乃传写之误。`】  

凡痘疮首尾，若误饮冷水，疮靥之后，其痂迟落，或生痈肿，或成疳蚀。盖脾胃属土而主肌肉，水湿所伤则津液衰少，荣卫濇滞，不能周流，故疮痂迟落而生痈肿。  

【`注　痘痈之类属血热未解而内作，外邪搏于肌肤之间，或余毒蕴结经络，轻则肌表浸淫瘙痒，重则肢节壅肿作痛。若余毒炽盛，先用仙方活命饮以解其毒，却用托里消毒散；毒气将尽，用四君、归、芪以补托元气。大凡痘疮始末，皆系脾胃之气所主，若饮食药饵失宜，多致变证。故凡饮食少思，内热晡热者，属脾胃气虚血弱，佐以四君、芎、归、黄芪、升麻。若饮食如常，发热作痛者，属气血虚弱，余毒为患，佐以射干鼠粘子汤。若饮食如常，发热作痛，大便秘结者，属热毒内蕴，用大连翘饮；如不应，仙方活命饮。若根赤而作痒，血虚也，四物加牡丹皮。色白而作痒，气虚也，四君加当归、芍药。色赤而作痛，血热也，四物加连翘、金银花。肿而不溃，血气虚也，用托里消毒散。溃而不愈，脾气虚也，用六君子汤。`】  

凡疮疹已靥未愈之间，五脏未实，肌肉尚虚，血气未复，被风邪相搏，则津液濇滞，遂成疳蚀，宜用雄黄散、绵茧散等药治之；久而不愈则溃，多致不起。  

【`注　前证属足阳明胃经，其方解毒杀虫之剂，若毒发于外，元气未伤者，用之多效；若胃气伤损，邪火上炎者，用芜荑汤、六味丸；若赤痛者，用小柴胡汤加生地黄；肝脾疳证，必用四味肥儿丸及人参白朮散，佐以九味芦荟丸。`】  

### 痘疹心传必效良方 【`宋 沈氏`】  

***有余不足分治***  

小儿出痘，发热三日后见苗，热缓色淡红，光明稀朗尖起，饮食如常，睡宁，此阴阳适均，不药自愈。又有色甚红稠，睡宁，饮食如常，一变则不可救，患家切不可目为吉证，亦须预先清解。  

一如暴热暴出，色赤稠，或额上先出，腹痛胀满，烦躁不食，惊搐失音，嗽喘发渴，此有余之证，乃属肾经真阴不足阳极之证，经曰独阳不长之谓。色红有顶陷者，与色白顶陷者不同。红陷非气虚，乃热则伤气。治者切不可吃黄酒、葡萄、荔枝、人牙、胎衣、天灵盖、及鱼羊等热物，又不可轻用人参、黄芪、白朮、白芍药补药，及穿山甲、麝香泄药，及木香、丁香热药，谓补能助气，热能发散。既知痘毒属阴脏，在骨中不动，即经曰阴脏遇热则动，即经曰阳行阴也。阳行则为阳证，再用热药，阳极则亢，熬尽阴血，何以成脓？经又曰：阳生阴长，阳杀阴藏。如豆种于地，非阳不生，非阴不长，阳极则苗槁矣，即此阳杀之谓。治者滋阴以制阳。庸医反说清凉伤胃，饮食何进？当补起胃气，吃得饮食，痘自起长。此说易足惑人，杀人不浅。岂知饮食不进，正以满腹皆邪气，如何进得饮食？诚能于大热之证，投以清解之药，如亢旱而得阴雨，邪散胃清，饮食自进，脓自起长。又说发表太虚，痘何以成就？岂知毒在皮内，熬煎阴血，若大开门户，邪散气畅，岂不妙哉！若专以补胃，岂知邪盛用补，正气未复而邪气愈盛，如火上添油。况补土太实，土能克水，水尽血枯者死！此非虚谈，皆出自《内经》推理而来，自出《痘疹辨》一书，屡施屡验。且看痘只在三日间，血尚未亏，如遇大毒大清解之药，时时屡进不断，必食进心安，药渐渐减少，必至痘成白脓，根下只有一线红者药方止。若怠缓过四五日，到那血枯水干时候，发痒变黑，归肾田地，仙丹难救。故治痘者早治多服药，此上策也。饮药又不可大碗一进，恐吐伤胃，须细细陆续服，如细雨之润苗。或一服不效，则杯水之意，必至再三见效方缓。若疹证加沙加斑，皆属阳证，皆以清解为主，切不可用参。近说有南北不同，然阴阳无二理，阳证定然不可生阳，阴证定然不可生阴。  

一如色白顶陷，腹胀烦躁，身不大热，便白不赤，口气凉，不进饮食及呕哕，此不及之证，乃心经之元阳不足也，即经曰孤阴不生之意。治者专以助阳为主，切不可用清解。  

### 河间六书 【`金 刘完素`】  

***凉膈散论***  

小儿疹痘未出，误以热药发汗，致使阳热转甚，则重密出不快，多致黑陷而死，因以世俗多斑疹不敢服药，以误小儿诸病多矣。亦不知古人所留凉泻之药，通治风惊积热，伤寒热病，纵误是斑疮，亦使热势稍退而稀少出快，早得痊安也。若用此，最为妙也。  

阎孝忠集《小儿方论》，未达钱氏本意，不明造化之理，反妄言疹病黑陷为寒，及曰凡斑疹始终不可服凉泻之药，后人因之，反致热甚黑陷而死者，不可胜计也。阎公岂不详自所编钱氏方治斑疹黑陷，用牛李膏及百祥丸？凡寒药下之而多得痊愈者，一不救则必死，然则痘疹之为热病，岂不明哉！况经曰诸痛痒疮疡皆属于心，及夫斑疮黑陷，无不腹满喘喝叹声而小便赤濇不通，岂不是热极乎？况痘疹本因热而生，病势转甚，岂能反为寒者耶？  

***斑疹论***  

斑疹之病，其状各异：疮发焮肿于外，属少阳三焦相火，谓之斑；小红隐行于皮肤之中不出者，属少阴君火也，谓之疹。凡显斑证，若自吐泻者，慎勿乱治则多吉，谓邪气上下皆出也。大凡疮疹首尾皆不可下，恐妄动而生变。此谓少阳，通表里，宜和之也，当先安其里以解毒，次微发之。安里解毒者，谓能安和五脏，防风汤是也。如大便不秘，须微发之。微发之药，钱氏方甚多，宜选用之。如大便过秘，宜微利之，当归丸、枣变百祥丸是也。初知是斑疹，若便发之，令斑并出，小儿难禁，是使别生他证也。首尾不可下者，首曰上焦，尾曰下焦。若已吐利，尤不可下也，便宜安里药三五服。如能食，大便秘，内实者，宜微疏利之。若内虚而利者，宜安里药三五服，末后一服调微发之药服之。大抵用安里之药多，发表之药少，秘则微疏之，邪气不并出能作番次，使小儿易禁也。身温者顺，身凉者逆，二者宜服防风汤以和之。若大便实秘，能饮食而内实，宜当归丸微利之。  

***五脏病各有所见证***  

热则从心，寒则从肾，嗽而气上则从肺，风从肝，泻从脾。假令泻见嗽而气上，脾肺病也，泻白、益黄散合而服之，又宜黄芩厚朴汤、白朮厚朴汤。谓脾苦湿，肺苦燥，气则上逆也，其证先泻又兼面色黄，肠鸣呦呦者是也。如见渴，热多者，当服厚朴汤；不渴，热少者，当服白朮厚朴汤。其他五脏若有兼证，皆如此类。  

***四时经移用药***  

假令春分前，风寒也，宜用地黄、羌活、防风，或地黄丸及泻青相间服之。春分后，风热也，宜用羌活、防风、黄芩，或泻青丸用导赤散下之。立夏之后，热也，用三黄丸、导赤散。夏至后，湿热也，宜导赤、泻黄散合而服之，或黄芩、甘草、白朮、茯苓之类为胜湿之药。立秋后，宜用益黄散、泻白散、陈皮、厚朴、人参、木香之类。秋分后，用泻白散。立冬之后地黄丸主之，谓肾不受泻也。大凡小儿斑疹已发有疮，有声音者，乃形病气不病也；无疮无声音者，乃气病形不病也；有疮而无声音者，是形气俱病也。后一证当清利肺气，八风汤或凉膈散，大黄、芒硝亦可，或如圣汤加大黄，或八味羌活汤加大黄。此是春时发斑，谓之曰风斑耳。疮疹者，《内经》云痛痒疮疡皆属心火，斑子者，是相火行命三焦，真阳气之所作也，若气入肺，变脓疱，入肝为水疱，自病为斑。心乃君火，入于皮作瘾疹，为肺主皮毛，心不害肺金，此乃君之德也。未疮而发搐，而外感寒邪，内发心热而发搐，用茶粉下解毒丸，或犀角地黄汤主之。已发便稠密，形势如针头者，当轻发其表，凉其内，连翘升麻汤主之。若斑已发，稠密甚而微喘饮水，有热证，当以去风药微下之。若出不快，清便自调，知为在表不在里，当微发之，升麻葛根汤主之。若青干黑陷，身不大热，大小便濇，则知热在内，当煎大黄汤下宣风散。身表大热者，表证未罢，不可利大便。若斑疹已出，见小热小便不利者，当利小便。已发后有余毒不散，或复有身热痈疮之类，当用解毒之药。  

### 儒门事亲 【`元 张从政`】  

***疮疱丹熛瘾疹旧蔽记***  

儿之在母腹也，胞养十月，蕴蓄浊恶热毒之气非一日，及岁年而后发，虽至贵与至贱，莫不皆然。轻者稀少，重者稠密，皆因胞胎时所感浊恶热毒之气有轻重。非独人有此疾，凡胎生血气之属，皆有蕴蓄浊恶热毒之气。有一二岁而发者，有三五岁至七八岁而作者；有年老而发丹熛瘾疹者，亦有伤寒中温毒而发斑者，亦有阳毒发斑者。斑有大小，色有轻重。大者为阴，小者为阳，均是热也，但色重赤者热深，色轻红者热浅。凡治此，轻者因而扬之，重者因而减之。《内经》曰：少阳客胜则丹疹外发及为丹熛。手少阳者，三焦少阳相火也。启元子云：是五寅五申之岁，即少阳相火司天故也，他岁亦有之。但《内经》独明疮疹者，少阳相火之所为也，俗呼曰斑疹伤寒。此言却有理，为此证时与伤寒相兼而行，必先发热恶寒，头项痛，腰脊强，从太阳传至四五日，熛疹始发，先从两胁下有之，出于胁肋，次及身表，渐及四肢。故凡小儿疮疱丹熛瘾疹，皆少阳相火客气胜也。《内经》曰：诸痛痒疮疡，皆属心火。岂有寒乎？故治疮疱与治伤寒时气同法。初觉头痛身热恶寒，此小儿初发疮疱之候也；其脉息皆浮大而有力，亦与伤寒、时气、冒风、惊风、宿乳一概难辨，宜先解之，有二法：遇亢阳炎热之时，以辛凉解之；遇大寒凝冽之时，以辛温解之。辛凉之剂者，凉膈、通圣之类是也；辛温之剂者，升麻葛根之类是也。此二法慎勿互用之。既用此二法之后，次以白虎汤加人参冷服之勿辍，盖防疮疹发喘，喘者必死，人参止喘故也。或云立秋之后，不宜服白虎汤者，非也。假如秋深发疟，疟者中暑而得之，白虎大解暑毒，既有白虎汤证，岂可间以秋冬乎？疮疱瘾疹丹熛，皆是火之用也，是肺金之不及也，故曰白虎汤加人参，一日不可阙也。疮疱熛疹，或出不均，大小如豆麦相亲，见其不齐也，相天之寒温，以蝉壳烧灰抄半字或一字，以淡酒调少许饮之，大人以淡酒温调之，不半日则均齐。如或用百祥丸、紫草饮子，皆可服之。俗以酒酢熏之者，适足增其昏瞀耳。至六七日疱疹出全，可调胃、凉膈下之，同调理伤寒法。或言疮疹首尾俱不可下者，此朱奉议公之言也，适足使人战战兢兢而不敢用药也。钱仲阳之用百祥丸，其间有大戟，岂奉议公犹不见耶？自奉议公斯言一出，死者塞路矣。予家某亲属故旧小儿，有患疮疱黑陷腹内喘者，余以白虎汤加人参，凉膈散加当归、桔梗，连进数服，上灌下泄，昼夜不止。又使睡卧于寒凉之处，以新水灌其面目手足，脓水尽去。盖四肢者诸阳之本也，儿方为疮疱外燔，沃以寒水，使阴气循经而入达于心肺，如醉得醒，是亦开昏破郁之端也。如此救活者，岂啻千数！夫疮疱黑陷，喘而满者，十死八九；若依此法，尚能活其六七，何世医与病家至今犹未悟也？近年予之庄邻于蔡河来往之舟，常舣于此。一日，舟师偶见败蒲一束，沿流而下，渐迫舟次，似闻啼声而微。舟师疑其人也，探而出之。开视之，惊见一儿四五岁许，疮疱周匝，密无容隙，两目皎然，饥而索食，因以粥饱之。其舟师之妻怒曰：自家儿女多惹疮疱传染，奈何私料此儿？沿蔡河来，其流缓，必不远，持儿一鞋迎流而上，遍河之人皆曰无此儿。行且二十里，至一村落，舟师高唱曰：有儿年状如许，不知谁是疮疱病死，弃之河中，今复活矣！闻酒邸中饮者喧哗，有人出曰：我某村某人也，儿四五岁，死于疮疱。舟师出其鞋以示之，其父泣曰：真吾儿也！奔走来视，惊见儿活，大痛流涕，拜谢舟师，喜抱儿归。今二十余岁矣。此儿本死，得水而生，伏谂来者疮疱之疾，热耶寒耶？经曰：诸痛痒疮疡，皆属心火。启元子注云：心寂则痛微，心燥则痛甚。百端之起，皆自心生。疮疱之疾，岂有寒欤？余承医学于先人，阅病多矣，苟诳后人，罪将安逃？诚如此法，则原上之丘以疮疱而死者，皆误杀人也！故疗小儿惟钱仲阳书中可釆者最多，但其方为阎孝忠所乱，有识者宜择而取之！  

***疮疱瘾疹论***  

夫小儿疮疱、瘾疹、趺疮、丹熛等疾，如遇火运胜时，不可便用升麻汤解之。升麻汤者，是辛温之剂，太平之时可用，发散后便可用凉膈加当归白虎汤、化斑汤、玉露散煎服之，甚者解毒汤、调胃承气汤投之。古人云：疮疡者首尾俱不可下，此言误人久矣。岂不闻扬汤止沸，不如釜底抽薪？《内经》云：五寅五申岁，多发此病，此病少阳相火之岁也。少阳客气胜，丹熛疮疱瘾疹之疾生矣。又《内经》曰：诸痛痒疮疡，皆属于心火。由是言之，皆明心火，不可用辛温之剂发散，以至热势转增，渐成脏毒下血，咬牙搐搦，为大热之证明矣。如白虎汤加人参、凉膈加桔梗当归，不论秋冬，但有疮疱之证，便可用之。亦且疮疱瘾疹丹熛趺疮者，是天之一气以伤人也。且如疮疱瘾疹，以少为吉，以稠为凶。稀少者不服药而自愈，稠密者以寒凉药舍死而治之，十痊其一二。敝家亲眷相知，信服此药，获效多矣。  

### 斑论萃英 【`元 王好古`】  

***疮疹标本***  

昔睦亲宫十太尉病疮疹，众医治之。王曰：疹未出，属何脏腑？一医言胃气热，一医言伤寒不退，一医言在母腹中有毒。钱氏曰：若言胃气热，何以乍凉乍热？若言母腹中有毒，属何脏也？医曰：在脾胃。钱氏曰：既在脾胃，何以惊悸？医无对。钱曰：夫胎在腹中，月至六七，则已成形，食母秽液，入儿五脏，食至十月，满胃脘中，至生之时，口有不洁，产母以手拭净，则无疾病，俗以黄连汁压之，方下脐粪及涎秽也。此亦母之不洁，余气入儿脏中，本先因微寒入而成疮疹。未出五脏，皆儿病证，内一脏受秽多者乃出疮疹。初欲病时，先呵欠烦闷惊悸，乍凉乍热，手足冷，面腮赤燥，咳嗽喷嚏。此五脏证俱见：呵欠烦闷，肝也；时发惊悸，心也；乍凉乍热，手足冷，脾也；面赤腮颊赤，喷嚏，肺也。惟肾无候，以在腑下不能食秽故也。凡疮疹乃五脏毒，若出归一证，肝水疱，肺脓疱，心斑，脾疹，惟肾不食秽毒而无诸证。疮黑者属肾，由不慎风冷而不饱内虚也，又用抱龙丸数服愈。以其别无他候，故未发出则见五脏证，已出则归一脏矣。  

海藏云：本先因微寒入一句，并由不慎风冷而不饱内虚一句，勿认作寒证，当识用抱龙丸，即知斑疹多热也。  

治小儿壮热昏睡，伤风风热，疮疹伤食，皆相似，未能辨认，间服升麻葛根汤、惺惺散、小柴胡汤，甚验。盖此数药通治之，不致悞也。惟伤食则大便酸臭，不消化，畏食，或吐，宜以药下之。  

海藏云：伤食宜以药下之者，当详其所伤何物，生硬寒热不等，不可遽用巴豆之类大毒之药下之。升麻葛根汤，太阳阳明也。惺惺散，风热咽不利，脾不和，少阳渴，小便不利也。小柴胡汤，往来寒热，胸胁微痛，少阳也。然欲知其经，当以脉别之。  

小儿耳冷骩冷，手足乍暖乍凉，面赤，时嗽时嚏，惊悸，此疮疹欲发也，未能辨认，间服升麻汤、消毒散，已发未发皆宜服；仍用胡荽酒、黄蘗膏。暑月烦躁，食后与白虎汤、玉露散，热盛与紫雪，咽喉或生疮与甘桔汤、甘露散，余依钱说。大人小儿同治法，惟剂小大不同耳。  

海藏云：消毒散，太阳药也。白虎汤，治身热目痛，鼻干不得卧，阳明药也，正为泄时暑之剂。甘露饮子，肺肾药也。甘桔汤，少阴药也。紫雪、天门冬、麦门冬、黄芩、地黄为血剂。玉露散，肺肾药。石膏、寒水石为气剂。  

***斑论***  

夫斑之为病，皆由子在母腹，时时浸渍，食母血秽，蕴而成毒，皆太阴湿土壅滞，君相二火之所作也。因小儿真气既盛，正气又旺，邪无所容，或因天冷，或因伤表，或因伤里，斑由是而生焉。治当何如？外者外治，内者内治，中外皆和，其斑自出。至于恶寒者发之，表大热者夺之，渴者清之，大便秘结者下之，小便不通者利之，惊者安之，泄者分之，何以执一为哉？大抵伤寒同治，最为高论，随经用药，不可阙也。假令五日已里，诸病与斑疹不能辨别者，不可疑作斑疹，必须发之，但各从其所伤应见治之，皆不妨斑出。若强发之，其变不可胜数矣。前人言首尾俱不可下者，何也？曰首不可下者，为斑未显于表，下则邪气不得伸越，此脉证有表而无里，故禁首不可下也。尾不可下者，为斑毒已显于外，内无根蒂，大便不实，无一切里证，下之则斑气逆陷，故禁尾不可下也。又如所言温暖盖覆，不令通风，以其斑未出，或身表凉而恶寒，或天令寒而恶冷，温暖盖覆不令通风，可也。斑若已出，身热天暄，何必用盖覆而不使之通风乎？后人执此二句，首尾俱不敢下，温暖不令通风，不知天令之所加，人身之所感，致使误人多矣。大抵前人之言，随时应变，以其所可者而言之，后人不知其变，故执常而不移也。噫！首尾俱不可下者，以其始终脏腑元无凝滞也。若有一切里证及大便结者，安得不下？温暖不使之通风，以其发在冬时，故如此也。若发在夏时，斑虽未出亦不用于此也。斑之用药，大率以脉为主，浮中沉之诊，平举按之候，察其虚实，定其中外，则可以万全矣。  

***未显斑证所用之药***  

外伤，升麻汤主之。  

内伤，枳实丸主之。  

大便软者，枳朮丸主之。  

若伤冷者温之，神应丸主之。  

恶寒者发之，宜防风苍朮汤。  

表大热者夺之。此表者通言三阳也。夫阳盛则气必上行。言夺者，治法不令上行也。  

渴者清之，大渴者白虎汤，小渴者凉膈散。  

大便不通者下之，桃仁承气汤、四顺饮子、柴胡饮子选用，察其在气在血。  

小便不通者利之，导赤散、八正散之类，当求上下二焦何经而用之。  

惊者安之，凉惊丸，重者泻青丸。  

泄者分之，寒则异功散、四君子汤，热则泽泻茯苓汤。  

***已显斑证所用之药***  

出不快，化毒汤。  

出太多，犀角地黄汤、地骨皮鼠粘子汤。  

咽不利，桔梗甘草鼠粘子汤。  

烦者，桔梗甘草栀子汤。  

肺不利，紫草茸甘草枳壳汤。  

太阳出不快，荆芥甘草防风汤。  

阳明出不快，升麻加紫草汤。  

少阳出不快，连翘防风汤。  

四肢出不快，防风芍药甘草汤。  

***疮疹轻重候***  

凡未出而发搐者，是外感风寒之邪，内发心热之所作也，当用茶粉下解毒丸、犀角地黄汤主之。  

一发便密如针头，形势重者，合轻其表而凉其内，连翘升麻汤。  

若斑已发密重，微喘饮水者有热证，用去风药微下之。  

若出不快，清便自调，知其在表不在里，当微发散，升麻葛根汤。  

若青干黑陷，身不大热，大小便濇，则是热在内，煎大黄汤下宣风散。  

若身表大热者，表证未罢，不可下。  

若斑疹已出，见小热、小便不利，当利小便，八正散。  

若已发后有余毒未散，复有身热疮肿之类，当用茶粉下解毒丸。  

疮疹已出后有声音者，乃形病气不病也。  

疮疹未出，先声音不出者，乃形不病而气病也。  

若疮疹出而声音不出者，是形气俱病也，当清其肺气，宜用八风汤并凉膈散，去硝、大黄亦可。  

### 东垣十书 【`元 李杲`】  

***斑疹论***  

夫斑疹始出之证，必先见面燥腮赤，目泡亦赤，呵欠烦闷，乍凉乍热，咳嗽嚏喷，足梢冷，多睡惊；并疮疹之证，或生脓疱，或生小红斑，或生瘾疹，此三等不同。何故俱显上证而后乃出？盖已上诸证，皆太阳寒水起于右肾之下，煎熬左肾足太阳膀胱寒水，夹脊逆流，上头下额，逆手太阳丙火，不得传导，逆于面上，故显是证。盖壬癸寒水克丙丁热火故也。诸斑证皆从寒水逆流而作也，医者当知此理，乃敢用药。夫胞者，一名赤宫，一名丹田，一名命门，主男子藏精施化，妇人系胞有孕，俱为生化之源。非五行也，非水亦非火。此天地之异名也，象坤土之生万物也。夫人之始生也，血海始净，一日二日精胜其血则为男。三日四日五日血脉已旺，精不胜血则为女子。二物相搏，长先身生谓之神，又谓之精，道释二门言之，本来面目是也。其子在腹中，十月之间，随母呼吸，呼吸者阳气也，而生动作，滋益精气神，饥则食母血，渴则饮母血，儿随日长皮肉筋骨血脉，形气俱足。十月降生，口中尚有恶血，啼声一发，随吸而下，此恶血复归命门胞中，僻于一隅，伏而不发，直至因内伤乳食湿热之气，下流合于肾中，二火交攻，致营气不从，逆于肉理，恶血乃发。诸斑疹皆出于膀胱壬水，其证后聚肉理，归于阳明，故三番斑始显之证，皆足太阳壬膀胱克丙小肠，其始出皆见于面，终归于阳明肉理，热化为脓者也。二火炽甚，反胜寒水，遍身俱出，此皆出从足太阳传变中来也。当外发寒邪，使令消散，内泻二火，不令交攻其中，令湿气上归，复其本位，可一二服立已，仍令小儿以后再无二番斑出之患。此《内经》之法，览者详之。  

***辨斑证***  

或久喷嚏，睡中发惊，或耳尖冷、眼濇，或辨伤食伤寒口热，或口酢气奶癖不消，或腹中痛。  

如斑证少具，其斑未发，乃与升麻汤三五钱带热服之，待身表温和，斑疹已显，服药乃止。  

如其身凉，其斑未出，辨得是斑证，无问服数，直候是表温和及斑疮已显，然后乃止。只时时与桔梗汤宽胸膈、利咽喉。  

### 原机启微 【`元 倪维德`】  

***斑疹余毒之病***  

东垣李明之曰：诸斑疹皆从寒水逆流而作也。子之初生也，在母腹中，母呼亦呼，母吸亦吸，呼吸者阳也，而动作生焉；饥食母血，渴饮母血，饮食者阴也，而形质生焉；阴具阳足，十月而降，口中恶血因啼即下，却归男子生精之所，女子结胎之处，命宗所谓元牝元关者也。此血僻伏，而不时发，或因乳食内伤，或因湿热下溜，营气不从，逆于肉理，所僻伏者，乃为所发。初则膀胱壬水夹脊逆流，而克小肠丙火，故颈项已上先见也；次则肾经癸水又克心火，故胸腹已上次见也；终则二火炽盛，反制寒水，故胸腹已下后见也。至此则五脏六腑皆病也。七日齐，七日盛，七日谢，三七二十一日而愈者，七为火数故也。愈后或有病疽病疮者，是皆余毒尚在不去者，今其病目者亦然。所害者与风热不制之病，稍同而异，总以羚羊角散主之；便不鞕者，减硝黄。未满二十一日而病作者，消毒化斑汤主之。此药功非独能于目，盖专于斑者之药也，不问初起已着，服之便令消化，稀者则不复出，方随四时加减。  

### 格致余论 【`元 朱震亨`】  

***陈氏痘疮方论***  

读前人之书，当知其立言之意。苟读其书而不知其意，求适于用，不可得也！痘疮之论，钱氏为详，历举源流经络，分明表里虚实，开陈其施治之法，而又证以论辩之言，深得著书垂教之体，学者读而用之，如求方圆于规矩，较平直于准绳，引而伸之，触类而长之，可为无穷之应用也。今人不知致病之因，不求立方之意，仓卒之际，据证检方，漫尔一试；设有不证，并其书而废之，不思之甚也！近因《局方》之教久行，《素问》之学不讲，抱疾谈医者，类皆喜温而恶寒，喜补而恶解利，忽得陈氏方论皆燥热补剂，其辞确，其文简，欢然用之，翕然信之，遂以为钱氏不及陈氏远矣。或曰：子以陈氏方为不足欤？曰：陈氏方诚一偏论，虽然，亦可谓善求病情者。其意大率归重于太阴一经，盖以手太阴属肺主皮毛也，足太阴属脾主肌肉，肺金恶寒而易于外感，脾胃土恶湿而无物不受。观其用丁香、姜、桂，所以治肺之寒也；用附、朮、半夏，所以治脾之湿也。使其肺果有寒，脾果有湿而兼有虚也，量而与之，中病则止，何伤之有？今也不然，徒见其疮之出迟者、身热者、泄泻者、惊悸者、气急者、渴思饮者，不问寒热虚实，率投木香散、异功散，间有偶中，随手获效，设或误投，祸不旋踵。何者？古人用药制方，有向导、有监制、有反佐、有因用，若钱氏方固未尝废细辛、丁香、白朮、参、芪等，率有监制反佐之药，不专务于温补耳。然其用凉寒者多，而于辅助一法，略开端绪，未曾深及，痴人之前，不可说梦，钱氏之虑至矣！亦将以候达者扩充推广而用。虽然，渴者用温药，痒塌者用补药，自陈氏发之，迥出前辈，然其多用桂、附、丁香等燥热，恐未为适中也。何者？桂、附、丁香辈，当有寒而虚，固是的当，虚而未必寒者，其为害当何如耶？陈氏立方之时，必有挟寒而痘疮者，其用燥热补之，固其宜也。今未挟寒而用一偏之方，宁不过于热乎？予尝会诸家之粹，求其意而用之，实未敢据其成方也。试举一二以证之：从子六七岁时，患痘疮发热，微渴自利，一小方脉视之，用木香散，每贴又增丁香十粒。予尝疑焉。观其出迟，固因自利而气弱，察其所下，皆臭滞陈积，因肠胃热蒸而下也，恐非有寒而虚，遂急止之，已投一贴矣。继以黄连解毒汤加白朮，与十贴，以祛丁香之热，利止疮亦出。其后肌常有微热，而手足生痈疖，与凉剂调补，逾月而安。又一男子年十七岁，发热而昏，目无视，耳无闻，两手脉皆豁大而略数，知其为劳伤矣。时里中多发痘者，虽不知人，与药则饮，与粥则食，遂教参、芪、当归、白朮、陈皮，大料浓煎与之饮，至三十余贴，痘始出；又二十余贴则成脓泡，身无全肤。或曰：病势可畏，何不用陈氏全方治之？余曰：此但虚耳，无寒也。只守前方，又数十余贴而安。后询其病因，谓先四五日恐有出痘之病，遂极力樵采，连日出汗甚多，若用陈氏全方，宁无后悔！至正甲申春，阳气早动，正月间，邑间痘疮不越一家，卒投陈氏方，童幼死者百余人。虽由天数，吾恐人事亦或未之尽也。  

### 平治会萃 【`元 朱震亨`】  

***痘疮***  

分气虚血虚补之。气虚用人参、白朮加解毒药，血虚四物汤加解毒药。酒炒芩、连，各解毒药。  

但见红点，便忌升麻葛根汤，恐发得表虚也。  

吐泻少食为里虚，不吐泻能食为里实。里实而补，则结痈肿。  

陷伏倒靥，灰白为表虚，或用烧人屎；黑陷甚者，多用烧人屎。红活绽凸为表实，而复用表药，则要溃烂不结痂。二者俱见，为表里俱虚。  

痘疮或初出，或未出时，人有患者，宜预服此药，多者合少，重者合轻。方用丝瓜近蒂三寸，连瓜子皮烧灰存性为末，砂糖拌吃；入朱砂末亦可。  

解痘疮毒药，丝瓜、升麻、酒芍药、生甘草、糖球、黑豆、犀角、赤小豆。  

解痘疮法，已出未出皆可用：朱砂为末，以蜜水调服，多者可减，少者可无。  

***瘾疹***  

黑斑红斑疮痒，用通圣散调服。  

***斑疹***  

脉浮者消风为主，脉浮数者祛风清热，脉沉数者泻火为主，脉数按之沉实者解表攻里。戴云：疹浮小有头粒者，是随出即收，收则又出者是也，非若斑之无头粒者，当明辨之。  

属热与痰在肺，清肺火降痰，或解散出汗，亦有可用者。  

## 卷四百六十  

痘疹门  

### 幼科全书 【`元 朱震亨`】  

***原痘赋***  

痘本胎毒，号曰天疮。传染由于外感，轻重视夫内伤。初起太阳，壬水克乎丙火；后归阳明，血水化为脓浆。所喜者红活滋润，可畏者黑陷干黄。势若烧眉，变如反掌。皮肤臭烂，血气狼(犭当)。若救焚兮徙薪，何如焦额！似拯溺兮落井，不及宽裳。原夫一元肇化，二气成祥。欲火动而妄作，胎火炽而流殃。啼声骤发，秽毒深藏。命门养虎，胞户收铓。特四时之疫疠，动五脏之皮囊。营气逆于肉里，恶血发于膀胱。二火相扇，四大成疮。毒之轻者发则微，贵乎调养；毒之重者发则甚，急于堤防。至若运气推迁，有干胜负升降；时令乖异，无非寒热温凉。苟阴阳之逆理，为气候之反常。五行郁而灾见，九曜窒而变张。疠气流行，不论郡邑乡党，恶毒传染，岂分黎庶侯王。此则辨形于诊，贵在能制其方。先事解散兮，十全八九；临时区处兮，算为寻常。大抵气运先岁，疮疹属阳。春夏为顺兮，乐其生长；秋冬为逆兮，恶其收藏。暴寒兮，恐邪毒之郁遏；暴热兮，虑腠理之开张。脓泡春而莫疗；黑陷夏而为殃。秋斑虑恶，冬疹非祥。此逆四时之令，休夸三世之方。知其凶而治之，自求怨谤；明其吉而往也，得号贤良。且如证候殊形，脏腑异状。肝主泪而水泡，肺主涕而脓浆。心斑红艳，脾疹赤黄。惟肾经之有病，为变黑而可防。所以观其外证，因而知其内脏。呵欠烦闷兮，肝木之因；咳嗽嚏喷兮，肺金之象。手足梢冷而昏睡兮，脾困于中央；面目带赤而惊悸兮，心火炎于膈上。耳尻属肾，温暖如常。二处灼热兮，下极火炎而必毙；四肢厥冷兮，中州土败而须亡。先分部位，次察灾祥。阳明布于面中，太阳形于头上。心肺居胸膈之内，肝胆主胁肋之傍。手足司乎脾胃，腰背统乎膀胱。外证分明，用心想象。泄泻者邪盛于下，呕吐者邪盛于上。气逆而腹痛隐隐，毒甚而腰痛惶惶。心热甚而惊搐，胃邪实而颠狂。口燥咽干，肺受火邪而液竭；屎硬溺濇，肾因火旺而精亡。气弱食少者，不任其毒；神强能食者，不失其常。欲决重轻，但观发热；如占顺逆，须认其疮。毒甚兮身如炎火，热微兮体或清凉。因寒热之来往，定征兆之凶祥。数番施出兮，春回寒谷；一齐涌出兮，火裂昆冈。蚊迹蚤斑，刻期而登鬼录；蛇皮蚕壳，引日而返泉乡。不喜朱红，更嫌灰白；最宜苍蜡，切忌紫黄。常要明润兮，恐薄嫩之易破；不宜干枯兮，又搔痒之难当。恶候形现，上工审详。面颊稀而磊落，清安可保；胸膈密而连串，凶吉难量。顶要尖圆，不宜平陷；浆宜饱满，切忌空洋。颜色喜老而愁嫩，皮肤爱糙而怕光。焰起根窝，终妨痒塌；丹浮皮肉，必主祸殃。头面预肿兮三阳亢甚，手足发厥兮五脏摧伤。疮堆喉舌，毒缠颈项。咽喉痛而呼吸则难，饮食少而吞吐则呛。此天命之安排，岂人力之倚仗。烦躁闷乱兮，七神离散；谵妄眩冒兮，五毒猖狂。鼓颔战栗兮肺败，咬牙口噤兮肾强。渴不住兮焦膈，泻不止兮滑肠。失声兮咽烂，吼气兮腹胀。昼夜抓搔兮，将营气之外脱；饮食断绝兮，必胃气之中伤。肿忽消而毒归于内，色变黑而疔起于疮。食谷则哕兮，在人之夭寿；饮食则喷兮，较医之短长。轻重反复，调理乖张。轻变重而可畏，重变轻而莫慌。风寒素谨，饮食如常。出入禁乎男女，盖覆适其温凉。内无妄动，治不乖方。此则变轻之候，实为保命之良。若常犯乎禁忌，或误服乎丸汤。徒自肆乎房害，不知顺乎阴阳。外感不正之气，内伤不时之粮。平人且病，患者何当！是以顺则逆而逆则险，宜乎轻者重而重者亡。发自肺经，相连脾脏。气热味辛，燥金受克；形寒饮冷，华盖先伤。浩饮则水来侮土而成泻利，过食则脾不消谷而作痞胀。皮毛亏损，肌肉羸尩。起发迟而不能胖壮，故靥缓而反作脓疮。轻则延绵于时日，重则泣送于郊邙。何愚夫之不晓，致生命之早亡。不信医而祷诸神鬼，枉杀牲而号乎穹苍。药贵中病，医不执方。喜行温补者，动称乎文仲；专用凉解者，祖述乎仲阳。孰知因人而治，毋虚虚，毋实实；相时而行，必远热，必远凉。正气为先，戒开门而延寇；解毒为急，休视虎以如狼。首尾不宜汗下兮，治之要略；缓急各有权宜兮，法之经常。执其绳墨者，如守株之待兔；惑于方书者，似多歧之亡羊。且如红紫焮肿兮，凉血为上；灰白平陷兮，补气最良。出不快兮，则表实而发散可用；便或秘兮，则里实而疏利何妨。毒不能以速解，毒盛者令微汗之发越；热不可以尽除，热剧者使小便之清长。三阴盛而多寒兮，必投辛热；三阳数而多热兮，无过苦凉。安可恶寒而喜热；莫执贵阴而贱阳。是故补气者参芪白朮，养血者归芍地黄。发散表邪，轻柴葛而重官桂；疏通里实，微枳壳而甚大黄。解毒兮连芩栀子，快斑兮牛蒡荆防。连翘，疮中之要领；甘草，药中之君王。咽痛求诸甘梗，头肿取夫荆防。木通利其小水，人屎救其黑疮。气逆兮青皮陈皮，胃寒兮丁香木香。泄泻莫如诃蔻，呕吐无过橘姜。麦冬干葛而止渴，厚朴腹皮而治胀。五味杏仁，伤风者以之定喘；山楂枳实，善食者用之消粮。良工司命，推恻隐之仁心；神物效灵，起沉疴于反掌。诸凡药味，各有主张。春夏桂枝而少服，秋冬连芩而莫尝。疮若干枯，白朮非其所益；色如红艳，黄芪岂其攸良。里虚少食兮，勿投枳实；表实多毒兮，休使生姜。汗自出兮用干葛重虚其表；溲自数兮加木通再亏其阳。泄泻酸臭兮，诃蔻不可以遽止；呕吐清冷兮，连栀安得以作汤。凡用芩连，必须炒制；如加丁桂，必假寒凉。应制伏而不诛其过，得平和而保寿无疆。大势若平，余邪须讲。毒气流肝兮双睛生翳，火邪入脾兮四肢成疡。口内生疮兮烂龈破舌，腹中作痢兮腐胃败肠。皮肤嫩而洗浴太蚤，因添余热；脏腑虚而肥甘太过，遂至内伤。若中风寒，多为咳嗽；无时挦抓，即灌蚀疮。既多异证，必有奇方。望月砂退翳有准，穿山甲排毒无双。枳实曲芽山楂子，消宿食而克化；大黄柴葛地骨皮，解余热以清凉。咳嗽以款冬杏仁，痢疾以黄连木香。苦参主乎热毒，溺白治其疳疮。用之合宜，工可谓良。嗟夫！罹此证候，势非寻常，外缠皮肉，内连腑脏。换改形容，如蛇蜕皮龙蜕骨；淋漓脓血，若蚓在灰鳝在汤。轩岐置而未言，秦汉弃而无方。古无其疾，或云起于建武；今有是证，相传得于南阳。拘于日数者，不知重轻之病；执其偏见者，罔察虚实之当。本温再热，已寒又凉。徒胶固而不变，反赤子而见殃。泄骨髓之真诠，非子孙而莫示；授肺腑之秘的，牢记诵而莫忘。  

西江月  

痘疮毒从何起，母胎火毒流传。生来秽物下咽喉，藏在命门里面。一旦天行时气，感令相火熬煎。毒从骨髓见皮间，彼此一般传染。  

五脏各般形证，认时须要分明。往来潮热睡脾经，呵欠烦闷肝证。咳嗽喷嚏属肺，面红惊悸属心。惟肾清净忌邪侵，手足耳尻俱冷。  

五脏各有一证，其间治法难同。肝为水疱肺为脓，大小疮形异种。脾证发为疹子，心经见作斑红。肾为黑陷病多凶，纵有灵丹何用！  

痘疹须明顺逆，天时人事相随。大都阳火是根基，若遇阴寒不喜。春夏顺而多吉，秋冬逆以何疑？如逢稠密必凶危，稀少为轻治易。  

治法如今不定，清凉温补分明。各持一见论纷纷，俱曰予为神圣。解毒喜行凉泻，补中爱使辛温。不明时令与元神，枉自捕风捉影。  

假使天时煊热，辛温助火为殃。严寒凉解雪加霜，病者如何抵当？勇实再行温补，羸虚又使寒凉。虚虚实实伐元阳，好似隔靴爬痒。  

看取时行疫疠，天时热气炎炎。精神壮健又能餐，解毒清凉甚便。若是寒凝太甚，虚羸吐泻连绵。此宜温补法为先，又在医人活变。  

痘疹要知轻重，吉凶顺逆精通。毒轻疮少顺家风，汤药不宜妄用。痘密毒重为逆，皮肤寸寸成脓。此般衫证例多凶，仔细扶持休纵。  

轻者三四次出，头面胸背稀疏。小便清利大便稠，饮食如常充足。重者遍身齐出，状如麻子麦麸。咽痛泄泻闷啾啾，饮食不思可恶。  

轻者不须服药，重者凶吉难明。出时红点如蚕蚊，密似针头血浸。头面预先浮肿，皮肤黑烂黄昏。四肢逆冷哑无声，闷乱为凶死证。  

多有先轻后重，只因触犯风寒。房事不避臭腥传，纵口只思生冷。闲杂人带秽物，诸般禽兽腥膻。庸医浅术误汤丸，致使痘疮改变。  

重者变轻何以，常常和暖衣裳。房中紧密少人行，饮食如常添进。不曾误投汤药，亦未妄啖酸辛。此为人事夺天灵，安可归乎有命？  

要识痘疮死证，无过五证分明。紫黑喘渴闷何宁，痒塌咬牙寒噤。灰白顶陷腹胀，皮嫩易破成坑。泄泻气促见鬼神，声哑头温足冷。  

既识五般死证，其间吉病如何？疮顶饱满作脓窠，任是揩摩不破。四畔根儿红活，安眠静睡平和。光壮收靥不蹉跎，管取痘证勿药。  

黑陷干枯肾败，咬牙寒战肝伤。失声气喘肺郎当，泄泻脾虚腹胀。痒塌闷乱心死，狂言见鬼神亡。嫩皮易破气无阳，便血阴崩模样。  

首尾不宜汗下，汗时腠理开张。风寒易入透斑疮，收靥不齐火旺。误下必害脾胃，无事自取内伤。泄泻黑陷必倾亡，枉使神魂飘荡。  

大抵痘疮未出，先须升葛参苏。如斯不出汗令疏，红点见时药阻。大便若还闭结，轻轻四顺相扶。假饶自利莫糊涂，只与阎王掌簿。  

治痘无过二法，补中解毒兼行。补中参朮草芪苓，枳实山楂有应。解毒芩连栀蘗，连翘枳实防荆。归芎养血妙如神，加减消详前定。  

气血要分虚实，但与痘色中求。红焮紫肿血实由，四物内加消毒。灰白中陷气弱，四君子是良谋。略加解毒药相扶，莫使丁香桂附。  

但见痘疮初出，如逢热甚昏沉。解毒发散药先行，莫教临渴掘井。桔梗升麻干葛，连翘甘草黄芩。牛蒡栀子木通荆，蝉蜕防风作引。  

若是如常潮热，只须干葛升麻。芩连甘草赤芍加，枳实连翘无价。或用参苏饮子，青皮木香内加。煎来一服胜灵砂，痘见表疏才罢。  

初出若生惊搐，急将导赤疏通。木通甘草与防风，生地黄连同用。再加辰砂调服，须臾救醒蒙胧。此方端的有神功，管取百发百中。  

壮热不曾出见，大便闭结难通。颠狂唇裂眼珠红，此证凶危堪痛。急与芩连栀蘗，大黄酒炒疏通。连翘枳实与木通，贯仲射干俱用。  

自此出而稠密，认他虚实调医。虚家泄泻色如灰，大补煨姜堪取。若是肿焮红绽，芩连栀蘗芎归。升葛翘蒡桔甘奇，此个真机秘的。  

色似涂朱满面，身如蚊蚤伤痕。不消三日丧黄泉，切莫再行丸散。若彼爷娘强勒，要伊死里求生。但将四物入连芩，翘枳栀甘桔梗。  

灰白不能起发，又加泄泻频仍。温中丸散不宜停，急急扶危济困。当归黄芪白朮，干姜甘草人参。木香诃子及青陈，官桂丁香灵应。  

毒甚常生咽痛，可怜饮食难尝。射干甘梗与牛蒡，连翘升麻稳当。若是痘堆颈项，此名锁膈恓惶。一朝惆怅命将亡，变作咽哑水呛。  

发起状如蚕壳，干枯不见水浆。此名血竭毒归脏，不治必然命丧。当归地黄养血，参芪甘草温良。连翘牛蒡与木香，青皮桔梗发旺。  

发起常常检视，须防黑陷来攻。若见黑陷现其中，药点许多妙用。菀豆七粒烧过，乱发火煅和同。珍珠水浸胭脂红，针破搽时胀肿。  

药点转加黑陷，丧门吊客匆匆。百祥牛李及宣风，总是脱空卖弄。不如人猫猪屎，各烧存性和同。木香汤引妙无穷，万两黄金何用？  

起发若生搔痒，此与痒塌差殊。伤风身痒正相宜，血虫疮窠不愈。宜用疏风凉血，荆防翘实归芎。生地干葛木通宜，竹叶引煎痒住。  

大抵痘宜胀痛，若加虚痒颠连。只因饮食冷邪干，心火克而闷乱。外用茵陈艾炷，内服参朮调元。若还痒住便回生，又怕抓伤正面。  

何以正面怕痒，内含五脏精华。假如破损实堪嗟，气散魂飞魄罢。尤忌先伤正额，心经火带虚邪。几番试验不参差，教与儿孙休错。  

相火居于正额，出现胖靥休先。果然额上露其端，记取决依死断。最喜两颐口鼻，始终都在其间。任从稠密势缠绵，到底终无倾险。  

起发成浆欲靥，忽然泄泻来攻。此时脾胃不宜空，变出百端可痛。多是内伤饮食，只求药有神功。若还肿消泄淋脓，父母爬坑泣送。  

先用人参白朮，黄芪甘草干姜。茯苓诃子及木香，大剂切来温养。不效次求豆蔻，木香陈氏良方。三番只有异功良，此是尽头模样。  

记取成浆时候，最防秽物风寒。大黄苍朮共烧烟，可解一切秽厌。内服调元饮子，黄芪甘草人参。当归苍朮酒芩连，莫犯荆防发散。  

得到浆成痘热，依时都要成痂。若遗腐烂臭腥加，此是表虚堪讶。急进参芪桂朮，荆防苍葛升麻。连翘枳实密蒙花，休得弄真成假。  

若是痘疮溃烂，皮破血脓淋漓。内服参朮与归芪，枳实连翘官桂。外用多年败草，晒干切细成灰。展来席上任施为，最解火邪毒气。  

痘热不能收靥，反将破损成疮。一时焦痛甚难当，请问如何度量？但取甘草滑石，辰州真粉清凉。蜜调涂上便安康，此法不留书上。  

有等痘疮正气，缘何日久难收？请君仔细问根由，不可临时差误。或是曾伤冷水，或因便结热留。此般治法各追求，不枉秘传肺腑。  

果是曾伤冷水，湿伤脾胃中虚。脾主肌肉待何如？怪的血脓流注。可用参芪苍白，青皮甘茯无拘。丁香姜桂照方书，救里收表妙处。  

于是大便秘结，三朝一七未通。此为热气内蒸烘，因此毒难开纵。内服归黄麻子，大黄略用相攻。再行胆导妙无穷，管取痂成去壅。  

收后许多余证，医人各要分明。毒流肝脏目生疔，翳障瞳人隐隐。毒流脾肺壅肿，责归手足太阴。内伤外感一时辰，变作百般怪证。  

两目忽然肿痛，痘家毒入肝经。轻为浮翳掩瞳人，重则终身废病。去翳菊花蝉蜕，密蒙蒺藜谷精。各为细末共和匀，别用猪肝作引。  

痈毒发于肢节，常常脓水不干。不知调理早求安，废疾终身贻患。内服千金托里，外涂万病金丹。排脓长肉未为难，任是千金勿换。  

痘后不宜澡洗，疮斑皮嫩易伤。不知禁忌受寒凉，遍体热生痛僵。此因伤寒劳后，不用官桂麻黄。只消九味羌活汤，又以补中调养。  

痘后或伤饮食，致令腹痛难禁。不宜转下损脾经，消导方为对证。白朮人参枳实，黄连曲麦青陈。山楂白茯与砂仁，积化腹疼俱定。  

痘烂不齐收靥，正面灌痛流脓。急防两目毒来攻，解毒清凉好用。酒炒芩连枝蘗，连翘蝉蜕木通。升麻蒡子苦参同，研细酒丸汤送。  

大凡痘疮一证，名为百岁圣疮。如龙退骨换心肠，又似蝉蜕壳样。出现光壮收靥，落痂颜色相当。不宜黑色在中央，犯着实为魔障。  

痘疮终始日子，难以定日为言。俗人不解妙中元，专把日期来算。人有虚实勇怯，毒分疏密浅深。密深虚法定延绵，勇实浅疏日短。  

痘疮苦难捉摸，假如用药如何？常行参朮芎归多，甘草黄芪白芍。枳壳木通粘子，连翘桔梗相和。青皮木香茯苓诃，调理阴阳不错。  

痘疮若见血证，或从口鼻长流。从口出者势多凶，从鼻出者可救。药用当归芍药，川芎生地升麻。姜炒黄连入内加，服吃血止不怕。  

大便若下血饼，痘色灰黑其形。六脉浮洪气纷纷，定是脏腑热蕴。白朮猪苓泽泻，更兼肉桂赤苓。生地加入内中存，一服血止为幸。  

痘疮虽已泛涨，若见脓不贯充。此为气血内虚空，大补汤宜急用。当归川芎白芍，地黄人参相同。肉桂白朮茯苓从，甘草黄芪炙用。  

出痘要知凶吉，须将部位消详。如从腮颊及承浆，口耳鼻边先放。此者当为吉论，其他正额堪防。天庭方广两眉眶，切忌如丹模样。  

***治痘节要总论***  

痘疹源流，诸书已详。或谓方母怀胎之时，不肯禁口，恣食辛酸煎炒而成者；或谓父母交姤之时，淫火炽盛，流注于胞而成者。论虽不同，大抵同归于胎毒。但视其疮有稠稀，则知其毒有浅深。毒浅疮本稀者，不必服药；若不知禁，误服汤丸，渐次变成重证者有之。毒深疮势稠密者，临机应变，因时制宜，必使元气得实，毒气得退而后已。苟病家纵意以违工，医者隐忍而冀瘥，渐成死证，不可为者有之。又有廛市村落相传染者，轻则俱轻，重则俱重，此系天行疫疠，岂可概谓胎毒哉？凡遇此等必先立其年以定其气，次视其人虚实以审其治，要在于解表、和中、解毒而已。  

痘疹治法，久无定论。喜行温补者，不问其人壮实，概行丁桂姜附之属，以致皮肉溃烂，咽疮目昧，传诸恶毒不可治者多矣；喜行凉泻者，不问其人虚弱，概行芩连栀蘗之属，以致脾胃损伤，呕吐泄泻，不食痒塌而死者有矣。予深痛之，故立治法，先定岁年，次察色脉，以审病势。如果天令严凝，形体虚痿，六脉微弱，或曾经大病而未愈，或初起而吐泻之交作，此当从虚而治，宜行温补，使正气胜而邪气退也。如果天时煊热，形体壮盛，六脉洪数，饮食如常，大小便闭，此当从实而治，宜行清凉解毒之法，使邪气无留滞之处，以为正气之贼也。今分别门类，收集歌括，详裁方药。其命方也，以预防、通解、托里、化毒、快斑、和气、复元，其实不出古方，庶临病之医择而取之，因病得方，合宜用药，以收十全之功，非敢谓得鱼而忘筌也。  

***治痘总括***  

痘疹原因胎毒成，发生须是待天行。如逢疫疠时行候，预解汤丸总有灵。  

痘疹之病，皆由父母胎毒，蓄于命门之中。命门者右肾相火也，为人身生化之本，或遇冬温阳气暴泄，人则感之，能动相火，至春夏生长之时，其毒即发，传染相似，是谓天行疫疠也。未出痘疹者，但觉冬温，或天时不正，乡邑痘疮盛发，此天时之正令也，欲预防者，宜先解毒，如辰砂散、三豆汤，或只用代天宣化丸频频与之，使疮易出易靥，无平陷留连之患也。如脾胃素弱者，更宜调其胃气。此药只宜服于未出之先，若既出之后，当随证而治之。  

***预占痘疹轻重***  

预知痘疹吉凶机，气色俱于面部推。年上山根为紧要，红光吉兆暗凶危。  

凡痘疹未出之先，欲知吉凶轻重者，但于面部推之：其色红黄明润者吉，暗黑者凶。相法以山根管命宫，年上管疾厄，故此二处为紧要也。  

***首尾皆宜汗下***  

首尾汗下固非宜，能通时变在良医。虚实不分徒执一，罔知寒热乱施为  

首尾不可汗下，此特言平顺之证。若遇风寒外袭，应出不出，则汗剂亦可用也。如大便连日不行，烦闷狂躁，下剂亦可用也。但能消息虚实，与时权衡，斯称良医。  

***通利大小便***  

治终清利自调佳，便溺多艰事可嗟。腹胀喘呼多冷滞，急行疏导解留邪。  

此可利则利者也。大抵痘疮首尾小便长，大便润者为顺。若小便闭塞，急宜利小便，八正散主之；大便闭三五日不行，宜利其大便，通幽汤、三黄丸主之。  

***脉候***  

痘疹脉候宜和平，胃气开中最要清。弦急浮洪为太过，微迟短濇是虚因。  

人以胃气为主，所谓弦不弦，石不石，太过为实，不及为虚，最宜详看。  

***不可汗下***  

痘疹伤寒证一般，上医临证细详看。莫将汗下轻相试，疏表和中并快斑。  

痘疹发热，与伤寒相似，但伤寒只见一经形证，若痘疮五脏之证皆见。如呵欠烦闷，肝证也；乍冷乍热，手足梢冷，多睡，脾证也；面燥腮赤，喷嚏咳嗽，肺证也；尻冷耳凉，肾之平证也。已上诸证，独见多者，即主其脏之毒特甚，治之者要识此意。如肝证多用川芎、栀子仁、青皮之属；肺证多用黄芩、知母、地骨皮之属；心证多用黄连、木通之属；脾证多用防风、甘草之属；惟肾不可有证，如耳热骩热则邪在于肾，用黄蘗、木通、茯苓、猪苓之属，此其大略也。临期应运，存乎其人。凡痘疹未出，疑似之间，不可妄用汗下之药。盖痘疹首尾不可汗下，汗则虚其表而难成就，下则虚其里而易倒陷。古人戒汗下，卫生严矣。大抵治痘，不过疏表、和中、解毒而已。疏表如防风、荆芥、升麻、葛根之类；和中如人参、白朮、当归、川芎、陈皮、甘草之类；解毒如酒芩、黄连、牛蒡、连翘之类。古人谓如庖人蒸笼之法，但欲其松者，正此之谓也。  

***不除热***  

痘疹为阳待热成，征之发热始和平。假如大热身如火，解毒常令小便清。  

凡痘疹属阳，非热不能成就，故治痘疹者，不可尽除其热。如热太甚，毒未发尽，只解其毒利小便，加味连翘升麻汤主之，兼服牛黄丸。  

***不可妄补***  

痘疹皆言要补脾，补中有害少人知。虚虚实实休轻易，审证施方贵合宜。  

痘疹始终以补脾胃为主。若饮食如常，脏腑充实，此脾胃本强，不须服药。今人不论虚实，概以四君子汤，愈增烦热躁闷昏乱，贻害匪轻。大抵不能食，常泄泻，疮灰白者，此气虚也，四君子汤主之；能食大便闭，疮焮肿者，此血热也，四物汤主之。  

***可表***  

表解升麻汤最良，红斑须现饮何妨。时师胶柱无通变，一见红斑不可当。  

时师治痘疹者，方其发热但知用葛根汤，一见红斑便禁用葛根汤，此胶柱鼓瑟之流，不能清浊相济而合羽愈增商也。或曰：医者意也，药不执方，合宜即用。如疮见热除，此表里无邪，不须服药，所以不可再服葛根汤；焮肿若疮已见，热盛不退，此毒深于里，尚恐葛根汤力少不足以胜之，岂可止而不饮乎？凡痘疹发热，初用解表之剂，要在审证用药，不可草草，详见此门之下，庶不重述。但附葛根汤加减之例于后，临时看病之大小，择而用之可也。  

***四时施治***  

治痘先须审四时，风寒暑湿亦同推。莫教异气来相触，方泄乾坤造化机。  

大凡养生之道，春夏养阳，秋冬养阴。故春病者治在肝，夏病治在心，秋病治肺，冬病治肾，不可逆也。治痘之医，切须识此，勿使有误。如天时有飘风暴雨，酷暑严寒，常要谨其帷帐，适其寒温，故寒则盖覆欲厚，热则居处欲清，苟偏热则血气酝酿而疮易腐烂，偏寒则血气凝濇而疮难起发，一有触犯，则轻者变重，立生异证。如暴风连日，则有伤风之证，桂枝葛根汤主之；若严寒凛烈，则有寒病，正气散主之；若酷暑熏蒸，则有热病，人参白虎汤主之；久雨湿淫，则有湿病，胃苓汤主之。要在适中，无犯正气。  

***发热***  

痘疹未形先发热，吉凶轻重如何说。热轻毒浅吉堪期，热重毒深凶可决。  

凡发热乍进乍退者其痘必稀；热少者其痘亦稀，盖热浅则毒轻故也。若熇熇发热，或蒸蒸发热，烦躁昏眩者，其痘必盛，盖毒深则热甚也。宜发表解毒托里，加味葛根汤主之。  

***发热不出***  

发热绵绵不见形，其中凶吉事难明。解肌托里须斟酌，施治详分外内因。  

热三朝便出者，此常期也。如过四五日不出者，热势绵绵，无有休歇，吉凶之兆，未可卜也。急与解毒托里，分外内因而治之。疏者吉，密者凶。如劳苦之人，皮肤粗厚，腠理闭密，及外感风寒，其痘被外邪所遏而不易出，此外因也，麻黄解表汤。如内虚吐泻，毒气内陷而不出，及伤饮食陈积肠胃之间，而毒合并，郁而不出者，此内因也，内虚托里十补散，内实则枳实导滞散主之。  

***渴***  

发热而渴热在里，切忌生冷及冰水。生津解毒口中和，小渴任之而已矣。  

凡发热作渴，此毒火内蒸，消铄津液，故口干而渴也。微渴者，频以炒米汤饮之。切不可以冷水红柿甘梨西瓜等物，反伤胃气，必有后灾；亦不可以姜椒汤饮之，恐助疮而成他变也。渴甚不止者，人参麦门主之；如吐泻不止而更作渴者，此脾胃虚弱也，参苓白朮散主之。  

***腹痛***  

发热腹中急痛时，毒攻于内不须疑。大便鞕结须当下，莫待临危悔却迟。  

诀曰：发热腹中痛，斑疮腹内攻。发多防不透，发少更防痈。言痘疹腹痛者，乃恶候也。凡痘疹发热，但觉腹痛即当托里解毒，俾毒得散，不可逡巡以致后艰也。若能饮食，大便如常，腹痛者，化毒汤主之；大便鞕结，烦躁作渴，腹痛者，三黄解毒汤主之；泄泻腹痛者，建中托里汤主之。  

***腰痛***  

发热腰疼毒气深，人或病此或惺惺。人参败毒真奇绝，病减疮稀免殒倾。  

凡痘疹发热腰痛者，最恶，治之宜蚤也。但觉腰微痛者，即与人参败毒散。如痛止者吉，不止者凶。  

***发搐***  

若遇痘疹时发搐，须知病属于肝木。木能胜土又归心，风火相争脾不足。  

凡痘发热有惊搐者，以导赤散加辰砂末服之。此惊痘甚好，以惊搐发于四肢也。如痘应出不出，惊搐不止，以泻青导赤散主之。如不作搐，但心烦啼哭者，以麦门冬导赤散主之；如疮已收靥，余热不退而发搐者，此慢惊之类也，多致不治。但父母不忍坐视，责而治之，以宁神汤、抱龙丸合而治之，轻者可愈。  

***吐利***  

发热之时吐利频，不须骤止毒攻身。久而不止疮形见，方可调中养胃纯。  

凡痘发热，有呕吐者，有泄泻者，有吐泻并作者，不可骤止，令毒气上下得出也。但痘见形，吐泻即止者，吉兆也。如久不止，先用理中汤和之；泻仍不止者，以豆蔻丸治之。吐泻既止之后，更以调中汤服之，使脾胃气实，其疮易壮易靥。  

***谵语***  

谵语狂言见鬼神，皆缘热毒乱天君。辰砂导赤安魂魄，莫听巫师误世人。  

凡痘发热，妄有所见而谵语者，或昏昏好睡梦中言语喃喃者，或狂妄欲走循衣摸床者，皆毒气内攻，神识不清故也，急用镇神解毒之药，辰砂导赤汤主之。人事清爽，神采复旧者，吉；若连绵不止，则魂魄将离之兆也。  

***四肢厥冷***  

遍身有热四肢寒，脾胃俱虚仔细看。急用补中并益气，仍前厥冷治应难。  

凡痘遍身皆热，独耳尻一处宜凉，所以痘疹之证，头宜凉，手足宜温。如手足发冷者，此脾胃虚弱也，可用补中益气汤治之。服后手足和暖者生，厥逆不退者死。  

***失血***  

热毒熏蒸血妄行，此名恶候令人惊。一身出血俱难治，鼻衄须知病稍轻。  

凡人身之血不可妄行，痘疹之火熏灼于内，迫血妄行，随火而动，或从口出鼻出、大小便出，皆死证也。但鼻出者或有可治之理，元参解毒汤主之。痘疹溃烂不能收效，出血不止者，多不可治。  

***口舌生疮***  

昼夜发热浑不歇，口舌生疮唇破裂。咽喉塞痛食难尝，解毒黄连并甘桔。  

凡痘未出之时，一向热不退，昼夜烦躁，口舌生疮，唇破喉痛者，此毒火内蒸，其热诚急，治之不可缓也，急用黄连解毒汤合甘桔汤治之；不已者勿治。  

***多汗***  

发热身汗不须疑，腠理疏通痘发稀。但恐汗多阳气弱，调元端的有神奇。  

凡痘发热自汗者，此不必治，腠理疏通，毒气越泄，无郁遏也。所以古人谓庖人蒸笼之法，但欲其松者，正此意也。如恐出汗太过，胃气反陷，痘不能成就，治法以调元汤主之。  

***发战***  

寒热时时且战兢，表虚邪与正相争。但将柴葛加官桂，入口能令大势平。  

痘疮所惧者，寒战也。如发热之时，增寒壮热，其身振振战动者，其人表气素虚，疮毒欲出不出，留连于腠理之间，邪正相争，故振振如战栗之状，治法以柴胡加桂枝汤主之。  

***能食不能食***  

始终能食最为良，平日其人脾胃强。食少即防中气弱，渗流引日变疮疡。  

始终能食，其人脾胃素强，自然血气充实，易出易靥。如平日能食，一旦食减者，即问其人咽痛否？或伤于饮食，依法治之。咽痛者，加味甘桔汤；伤食者桔皮汤。如无上证，只食少者，此脾胃气弱，不能消食，以参苓白朮散治之。  

***烦躁***  

痘疮安静号和平，表里无邪患自宁。烦躁忽然宜细审，痒虚痛实热呻吟。  

凡痘疹以安静为贵，此表里无邪，不必服药。但有烦躁者，必毒气壅塞，并表里不宁，宜审视之。如搔爬不停者疮痒也，起卧不宁者里热也，呻吟者痛也，非折肱之妙手，焉能识其病而药之哉？  

***见形***  

发热三朝痘出稀，此为吉兆不须疑。先期毒盛浑无制，过此多因气血虚。  

凡痘疹发热，三日而出，此常期也。依期而出稀者，不须服药。如不及期，发热一二日即出者，此毒气太甚，冲击荣卫，一齐涌出，无所制伏，大凶之象也。必欲治之，不过解毒轻软托里，使无陷伏，消毒快斑汤主之。如过期至四五日始出者，气血本虚，不能战毒，使之即出，当补中托里发表，增损八物汤主之。  

***出形迟***  

疮出迟迟有数般，皮肤闭塞属风寒。里虚吐泻宜分治，痈毒三焦治却难。  

痘疹出自有常期，如应出不出，责而治之。苟外感风寒，皮肤闭塞，不能即出，其证头痛身热，及痛无汗，喜盖衣服，偎倚怀中，此恶风寒之象也，当与发散之，用加减参苏饮。若曾吐泻多，当温其里，里虚不能快出故也，用加减调中汤主之。如发热，烦躁狂妄，大渴唇躁，其毒气壅并，流而不泄，上焦主头面至胸，中焦主胸至脐，下焦主脐至足，毒火蕴于三焦，营卫不行，上下不通而死矣。  

***应出不出***  

应出不出是如何？发表奇方效验多。腹胀便坚烦闷苦，消斑承气救沉疴。  

凡痘应出不出，或外感风寒，或内虚吐泻，治各不同。如前参苏饮、葛根汤、败毒散、调中汤，皆奇方也。若热甚，腹胀气粗，烦渴闷乱，大便闭结者，此毒火内蓄，宜急解之，用消斑承气汤。  

***疮出热未退***  

疮出热退毒已尽，热还不退毒还甚。累累常出无定期，外边最怕乖形证。  

痘疮之热毒，火所致也。未出之时，其毒在里，煎熬气血，熏蒸营卫，故热发于外。及其见形则毒泄而热解，所以疮疹出而热退者，其毒本轻，疮势亦稀。若痘既出，热还不减，此毒积于中，其热方盛，未可言其为轻也，当急解之，用解肌化斑汤，服后其热渐退者可言轻。热更不退，其疮累累旋出于空痘之间，始疏而终密，如此者，最怕生出他证，或烦渴，或狂妄，或泄泻，或腹胀，或搔痒，或寒颤咬牙，或失声，或错喉，或干呕，或黑陷，或喘促，诸如此类，皆不可治而死。  

***观痘出处定吉凶***  

出现先于面部中，其间凶吉妙难通。绕唇颏颊方为吉，额上眉间定是凶。  

人之面部，左颊属肝木，右颊属肺金，额属心火，颏属肾水，鼻属脾土；又正额者太阳脉之所会，颏者阳明脉之所经，两耳傍少阳脉之所过。痘为阳毒，故随阳先见于面。但阳明者，胃与大肠也，积陈受污，气血俱多，先于其位出现者吉。若太阳则水火交战之位，少阳则木火相战之宫，于其位出现者凶。不但出形忌于正额眉间及两耳之前后，凡收靥起浆，但于此数处先者，皆逆象也，多不可治，故不立方。  

头面呼为元首尊，咽喉紧隘譬关津。若还疮痘多稠密，锁项蒙头事可惊。  

经曰头者精明之府，又言养气者病在头，可见头为诸阳之会，发生之本也。五脏精华，皆会见于面，是头面者为元会之首，至尊贵而不可犯也。咽者水谷之道路也，主内而不出；喉者呼吸之所关也，主出而不内。人非此则水谷呼吸废而死矣，故在人身，譬之关津隘口焉。痘疹之出，须头面颈项稀少。如头面多者谓之蒙头，颈项多者谓之锁项。蒙头则视听俱废，锁项则外者不入内者不出，死之候也。  

***稀密***  

头面胸前总要稀，四肢多也不须疑。遍身碎密堪惆怅，解毒当令发透齐。  

头面者，诸阳之所会也。胸者，诸阳之所受也。陈氏曰：痘疹轻者，作三四次出，头面稀少，胸前无，以阳分不可犯也。若遍身稠密琐碎者，急与解毒，疏通营卫，使气得其均，血得其活，齐齐起发，无干枯黑陷之变，可与疏毒快斑汤主之。  

痘疮磊落最为奇，只怕相粘成聚堆。蚕壳蛇皮生不久，蚤斑蚊迹鬼相随。  

凡痘疮初出，视其相去远近多少何如：相去三五寸一粒者必轻而稀，相去一二寸者颇密。如三两成丛而出者，必密而重，其后多变痒塌也。如蚕壳蛇皮者，气至而血不随也，当用行气补血之药，归芎均气饮主之。如蚤之斑、蚊之迹者，血至而气不至也，当用凉血补血之药，参芪和血饮主之。服后气血相随者吉，疮如旧者凶。  

***虚实***  

一出形来色艳娇，疮空皮嫩不坚牢。溶溶破损生难久，个个成脓死可逃。  

痘疮出形如平日皮肉正色者吉；若疮色常带艳而赤，其后多痒塌而不可救也。但见带艳者，即防后日痒塌之变，早用疏风固表，消毒之药，使血气充实，邪火渐退，正气不亏，光壮干收，如期不乱可也。治法用固阳散火汤为主。  

最怕头焦形焠焠，又嫌皮嫩水溶溶。头焦变黑疮归肾，皮嫩逡巡痒塌攻。  

痘疮先出最可喜者，明润而鲜也。若疮头带黑，此毒在血分，治法以凉血解毒为要。  

***咽喉***  

痘疮初要解咽喉，喉痹咽疮毒火烧。只恐一朝封管钥，错喉嗄哑却徒劳。  

凡痘疹有咽喉疮痛者，如烟囱之状，火焚于下，其焰上熏而痛，急用鼠粘子汤解其毒；痛甚者，用一圣散吐之。若不早治，以致咽疮溃烂，喉门肿塞，水入则呛，食入则错，咽哑失声，则难治矣。  

***痘疮入眼***  

若怕痘斑入眼中，膏煎黄蘗妙无穷。但观眼肉多红肿，急泻心肝免毒攻。  

痘疮之毒，为害者咽喉最甚，眼次之，所以古人用黄蘗膏为护眼法，其虑深矣。但两眼红脉萦缠，或眼闭不开，以致多生翳泪，急泻心肝之火，庶免他日丧明之患。  

***痘兼斑疹***  

痘疮只出一般奇，夹疹夹斑总不宜。解毒化斑除火炽，若还不减势倾危。  

钱氏曰：痘疮只出一般者善，其间碎密若疥子者，此夹疹也；皮肉先红成块者，此夹斑也。皆毒火熏灼于中，故斑疹夹出于外也。宜急解毒，使斑疹消散，荆防解毒汤主之。服后不退者凶。  

***身痒***  

痘标才见二三点，爬掐浑身痒不禁。此是火邪留腠理，便须发散泻肝心。  

凡痘初出之时，遍身作痒，爬掐不宁，此是邪火停于肌肤皮肉之间，不能即出，故作痒也。与伤寒汗不出而身痒者同。况诸疮痒痛属心火，又肝主风，抓痒不宁者，风使之也；肝属筋而运乎爪，经曰在变动为握，可见疮痒而爬者，心肝二脏之证，治宜泻心肝之火邪，其痒自止，风火并治汤主之。  

***口臭***  

口中出气多腥臭，肝脏火邪焦烂朽。清金泻火急治之，七日以后应难救。  

凡痘初出，口中腥臭，勃出冲人者，肺中火邪煎熬溃烂故也，急以泻火清金之药治之。若淹延不治，至七日以后必死。经曰：肺绝者七日死。此证多或失声而喘，或干呕，皆其候也，清金泻火汤为主。  

***起发***  

五六日间起发时，俗人计日强猜疑。不知毒气分深浅，妄执方书只补脾。  

俗云：三日发热，三日出形，三日起发，此俗论也。盖毒有浅深，气有厚薄，出之先后，状亦因之。大抵不出五六日间，被毒浅而气厚者，起发常易，被毒深而气薄者，缠绵延捱至六七日始壮者有之，未可以常期论也。俗医见其起发之迟，不论毒之浅深，气之厚薄，概谓中气不足，妄用补脾之药。殊不知曾吐泻而不能食者，补脾以助长可也；若未经吐泻，能食而六腑坚实，复用补脾之药，不免党邪为虐，非徒无益而又害之。  

起发如期贵适中，太过不及总成凶。先期毒盛充肤腠，过此疮成腹内痈。  

凡痘疮起发，只在六七日间，谓之中。自发热算起，正当在六七日也。如未及期而先起发，此毒火太甚，营卫气虚，直犯清道而出，谓之邪气太过，法当固表解毒，以防痒塌之患，黄芪芍药汤主之。如过六七日，又不起发者，此脏腑虚弱，毒留于中，壅塞不出，谓之正气不及也，法当托里解毒，以防倒塌干中之变，内托护心散主之。  

***出形紫黑***  

出形已定视根窝，红活光肥气自和。若是青干多紫黑，急宜解毒莫蹉跎！  

痘疮出见已尽，当起发时谨视根窝，以决轻重。如形充肥色红活者，气血和畅，毒气发越，大吉之兆也，不须服药。若见形扁而塌，色枯而黑者，此气血虚乏，毒气壅遏，不能起发，急用解毒托里之药，如十宣内托散之类。  

***稠密***  

大抵痘疮只要稀，如期平顺不须疑。若还稠密休轻易，解毒时时免险危。  

凡痘稀者毒浅，不须服药。若见稠密，其毒必甚，切防血气不足，起发不透，渐生变异。当服解毒托里散，令其易壮易靥可也。如服此药，红活光壮者，毒不能留，血气内实，此为可佳。若服后病势连延者，邪气盛，正气衰，不能成就，宜屡服之。如服此药，当起不起，必致变证，不可治也。  

***嚣薄破损***  

郛郭充肥实且坚，色多苍蜡或红鲜。若逢破损多嚣薄，纵有良方命不痊。  

郛郭充肥，皮里坚实，以指捺之，坚实不破；又有苍蜡色或红活者，皆顺候也，不喜干燥淫湿。若疮红鲜及干燥而不充肥者，此火盛而血不足也，宜退火凉血轻清之剂，四物快斑汤主之。如疮光润而带淫湿者，此湿盛而气不足，宜泻湿补气兼风药而治之，盖风能胜湿也，四君子快斑汤主之。如红活充肥，以手捺之，随捺即破，此乃皮嫩易破，后多痒塌而死，宜大补养命汤。如但起发而浮囊空壳，如麸皮中无水色者，此血气俱虚，用大补快斑汤主之。其疮转润泽而中含水者可治；无水者必增痒搔烦躁，啼哭而死。  

***观形色***  

痘疮将起辨形色，虚实寒热分气血。莫教差错半分毫，仔细参详用补泄。  

凡痘疮起发，常须视其形色，以定吉凶轻重。如根窠红润而顶肥者，吉；根窠红，顶灰白者次之。根窠赤而顶红带艳色者，此火胜也，用解标泻火汤主之，退者生，不退者死。如纯灰白色者，此虚寒也；如纯紫赤色而齐涌者，此实热也。虚则补之，实则泻之，以平为期。服药疮色不回者，十死一生。  

***中枯黑子***  

四围起后陷居中，中气亏虚尚未通。若是中亏成黑子，又名疔毒急须攻。  

痘疮起发，其名不一：有紧小而充实者，俗呼珍珠痘是也，则易壮易靥；有高大而饱满者，俗呼大痘是也，则蚤壮迟靥；有四围起而中落者，俗呼为茱萸痘是也，此则有凶有吉，有轻有重。密者盖由中气不足也，所以时日未到，但四围起发而中心尚是好肉，未得起发，再时日既至，自然充壮而成血浆，轻稀者不须治之，重密者解毒化斑汤。若先有水而忽干枯黑陷者，此名恶候也，不可与中气不足者例论。  

***四围干枯***  

中心起发四围干，不久焦枯变一般。毒火熏蒸津液竭，开关启钥治应难。  

痘本稀者，自然易壮易靥；痘本密者，常防不透之害。有中心微起，含水色，而四畔却干枯者，此毒火熏蒸津液干枯之兆，急宜治之，如痘疔之法。失此不治，则尽焦枯，复入于里，烦躁叫哭，腹痛喘渴而死。  

***痘疔***  

痘疔治法古多般，只要开通毒气先。解毒透肌须发散，胭脂四圣保平安。  

大抵痘疹初出一点血，为正气被毒气冲击腠理而出现也。其后毒与血并，血化为水，水化为脓，脓成而毒解矣。故毒火太甚，煎熬阴血，其血干枯而变黑色，不得化水，反塞其毒之路，以致毒气陷伏而不得出，此名倒陷是也。其人烦躁喘渴，多不可治。故古方外用针刺破而吮去其血，或因疔碎之者，无非欲其开关启钥而后毒气得出也，然不如四圣散有效。内服山甲烧人牙者，亦解毒发表之意，又非托里快斑之法，然不如加味四圣快斑散用之多效。钱氏用牛李膏，必其人大小便闭结，烦热作渴，故宜服之。若大小便自调，身无大热者，则不可用。故用牛李膏、百祥丸，以宣风快斑汤代之。若或泄泻其疮由灰白而变黑陷者，此名倒伏倒靥也，以木香快斑散治之。中病即止，不可多服；若多服，反增热证。  

***黑陷***  

黑陷疮中最所嫌，此名恶候古今传。莫教见出浑身上，纵有灵丹治亦难。  

凡黑陷亦有可治者。如用前药，其疮红活，依期先壮者，吉；若服药后而疮如故者，不治。但疮本稀或疮稠密，其中起发者多，略有数个黑陷者，可治；稠密如缝，又不起发，或灰白，或紫色，或青干又加黑陷，此等治之，则无功矣。大抵痘疹之出，红鲜者吉，黑干者凶，其变黑归肾之说乎？  

***紫红灰白二证***  

灰白迟延顶又平，紫红掀肿候须明。只将气血分虚实，莫学庸医执一评！  

凡痘喜红活充实。不红活充实者虚也，红肿太过者实也。假如灰白色当起不起，其顶平陷者，此气虚也，必问其人初起证候，若初起时吐泻不能饮食，其后泻止而疮灰白项平者，此正气虚弱，用十全快斑汤；其泻不止者，用异功快斑汤、豆蔻丸，甚者用附子理中汤；若未吐泻，其人素怯，元气不足，用补元快斑汤；或误服解毒凉药及冷水者，用调中快斑汤。若灰白色又加痒搔，项平陷，腹作胀者，此不治之证也。假如红紫掀肿，此血热也，用凉血快斑汤。或其人素实，初起时误服热药，以致此证者，用三黄解毒汤。紫赤变黑，并喘渴不宁者，此亦不可治也。庸医不知气血虚实之分，喜温补者，不问内实，概用木香异功散；喜解毒，不问中虚，俱用芩连栀蘗。以致实实虚虚，执着一偏，误人多矣！  

***饧[饧***　原作「锡」，误。据文义改。]饼  

初发犹如饧[饧　原作「锡」，误。据文义改。]面形，皮肤浮肿势狰狞。其人能食方无虑，不食昏迷鬼伴行。  

凡痘稠密，要依次起发，红活尖长者，吉。如一齐起发，遍身白色，如饧[饧　原作「锡」，误。据文义改。]饼形，头面浮肿者，此恶候也。但看其人饮食何如？若其人能食，大便坚，小便清，无他证者，往往捱至日久，浑身皮脱而愈。若不能食，又加吐泻热渴搔痒者，此必死之证也。能食者，宜清导解毒之药，用助脾快斑汤，频频与之，不可过多也。  

***口唇疮色焦黄***  

起发初时未试浆，口唇疮色早焦黄。如斯恶候无人识，谩自多方立纪纲。  

口唇者脾之候也，脾司水谷以养气血，所以痘疮不宜脾胃受病。如初发之时，浆水未试，口唇疮色便带黄浆，此恶候也。时人不知，喜其成浆，便呼为吉，延至五六日间，其疮先靥，唇皮剥破，一层又一层，加病而死矣。  

***疮头带白浆***  

起发疮头带白浆，不拘何处总为殃。谩劳妙手调汤药，七日之中见不祥。  

凡痘由红点而水疱，由水疱而脓疱，由脓疱而结痂，有自然之次第。若初起发疮，头带白浆者，此疫疠也，不问何处，但有此证，便不可治，主七日内而死。  

***牵连相串***  

发时磊落最堪夸，相串牵连事可嗟。若是四围添小粟，定然搔痒证来加。  

凡痘疮起发，颗粒分明，尖圆磊落者吉；如彼此相串，牵连一片者重。仍要看虚实，用解毒化斑之药，如前所论，分气血而治之。若本痘起发而根窝四畔又旋出小痘，与本痘成丛，不待浆来，加搔痒而死。  

***手足发不透***  

起发时常看手足，发而不透多反复。此缘脾胃弱中来，发散补脾兼解毒。  

但痘起发之时，常要看其手足发达如何？手足循序起发，此毒得发越，脾胃素强，不必忧虑。若遍身俱起，手足起不透，此脾胃弱也。盖脾胃主灌溉四肢，脾胃虚，不能行其津液，所以手足起发不齐，用补脾快斑汤治之。若手足之疮，见而复隐，起而复塌者，必死之候，此根本已废，枝叶未枯之象也。  

***护持***  

变轻变重在斯时，调养看承勿纵弛。祸发卒然难救疗，噬脐束手悔应迟！  

痘疮始终有轻变重者，犯禁戒，误医药，受风寒也。有重变轻者，守禁戒，择医药，适寒温也。然轻重吉凶之变，又存乎起发之时，所以调护不可纵弛也。凡痘疮起发，或遇迅雷卒风暴雨之变，即当密帷幄，谨饬房户，以防客气之侵。如有失于调护，为寒凉所郁，不能起发者，用正气快斑汤治之。遇久雨而不能起发者，用平胃快斑汤治之。凡遇天时煊热，俗人不知，谓痘欲温，盖覆太厚，以致毒火郁遏而不得发越者，此壮火食气反虚其气也，用白虎快斑汤主之。凡痘起发，误食生冷，以致脾虚而不能发透者，用理中快斑汤治之。凡痘起发，内伤饮食，腹中饱闷或痛，以致中气郁遏而不能发透者，用宽中快斑汤治之。凡痘起发，误服汤丸，偏寒偏热，以致不透者，必详问其所服之药，若误服寒凉者，用调中快斑汤治之；误服热燥者，用三黄解毒汤治之。  

***泄泻***  

痘疹常宜大便坚，清长小便主无艰。若逢泄泻无休歇，寒热须教仔细看。  

痘自起发之后，大便要坚，虽三四日不大便亦无妨。惟小便常欲流利，若见赤少，用四苓新加汤。如有忽然泄泻者，要分寒热治之。又视其所泄之物何如？其焦黄酸臭者，此内热或伤食也，用胃苓和中饮；若所出之物，清白澄冷者，此里寒也，用附子理中汤；久泄不止，以理中汤吞豆蔻丸，甚效。  

其人能食素脾强，大便虽无也不妨。但用补中兼消导，二陈君子是奇方。  

如其人能食，虽有泄泻，不能为害。但以补中之药，用六君子汤主之。  

***头肿***  

起发疮头预肿时，大头时气亦兼医。疮头磊落色宜润，反此须妨命必危。  

凡痘疮起发，有头面以渐而肿者，此毒气发越，聚于三阳，欲作脓血，故头面皮肉掀肿也。此虽正病，亦当解毒护咽，与咽喉兼治之，用大化毒汤。有头面不肿者，此疮本稀疏磊落，毒根必轻浅，虽作脓血，却不相粘，故不肿痛，不必治之。若痘稠密，应肿不肿者，此毒积于内，不能发透，急服托里快斑汤，疮起者吉，不起者凶。至于肿时，又要观其气色，疮本磊落，皮色活者吉；疮本稠密，皮色黄黑暗灰色者，多不可治。亦有疮将起发，便先头面肿者，此天行疫疠，俗呼为大头瘟也，急宜解毒，用救苦散治之，效者吉；不效则易肿易消，渐变搔痒，饮食错喉，声哑倒陷，百无一生。  

***目闭***  

头面肿胖双目闭，毒气壅塞在经隧。此为恶候谨堤防，肿退目开事不济。  

痘疮起发时头面肿，有目闭者，有目不闭者，亦观其疮疏密，与毒气轻重：若疮疏毒轻者，目自不闭；疮密毒甚者，其目应闭而不闭者凶。但遇目闭之证，必待收较而后渐开者吉；未收渐生搔痒，肿消目开者凶。  

***痛痒***  

痘疮痛痒作何评？痒虚痛实自分明。都来痛者终为吉，诸痒元来不吉云。  

大凡诸痛为实，诸痒为虚。谓之实者，邪气实也；谓之虚者，正气虚也。盖痘疮终始气以载之，血以养之，气血充盛，则禁固绷束，其毒不得横行，所以紧实而为痛也。痛者是美事，不须服药。苟欲治之，用凉血芍药汤。气血若虚，则邪气横行，泛溢皮内，燎灼侵螫而痒也。盖痘疮回头作痒者，容或有之，此否极泰来之象也。若发热及养浆之时而作痒者，此危证也。治法内用托里解毒之药，外用熏浴之法，令其不致痒塌破陷可也。仍要分虚实而治：若能食大便闭结者，此邪气内实，正气外虚也，用加味四圣解毒汤主之，外用熏浴之法；如泄泻者，正气内虚，邪气外实也，用调元托里汤主之，外用熏浴之法。如用上二法而痒即止者吉，不止者凶，反甚者不治。  

***热渴***  

起发之时热渴加，火邪内迫事堪嗟。急宜解毒生津液，休得俄延恨落花。  

凡痘起发时身热者，勿除其热，盖不热则痘不起发。如热太甚过常，唇焦舌燥，小便短小，此则可治，用导赤解毒汤，热平即止，勿过其剂可也。凡痘疮作渴，此是常事，盖由胃中津液不能滋养本源，内则炽于毒火，外则灌润疮本，故作渴也。凡渴之时，不可与以西瓜红柿及蜜水梨菱之类。又或有饮冷水椒姜汤而安者，此侥幸，不可为常。但渴太甚者，看其虚实而治：如大便坚实而作渴者，此内实作热也，用生津地黄汤；如泄泻而作渴者，此内虚作热也，用白朮散。  

***失声咬牙寒战***  

几番起发便无声，咬齿增寒神识昏；干呕错喉痰气急，泻清腹胀总归冥。  

痘疮始终要声音清亮，人事安静，六腑坚实，饮食如常。如起之时，便咽哑失声，咬牙寒战者，烦躁昏迷者，干呕者，呛食错喉者，痰气喘急，泄泻不止，腹胀闷乱者，皆凶证也。人皆知疮已出而声不变者，形病也，疮未出而声变者，气病也，疮出而声不出者，形气俱病也，将欲治之，诚难为力。吾见失声而死者多矣。有咳嗽而失声者，则不在此例。  

***呕哕***  

病人呕哕势堪惊，莫听寒邪在胃停。妄进汤丸如独圣，内伤脏腑死将临。  

痘疮干呕无物或时哕逆者，此肺腑内伤，冲任之水，上犯清道而出声，为呕哕之声。呕哕者恶声也。经曰：弦败者声必嘶，木陈者叶必落，脏坏者声必哕，此之谓也。若饮食而呕吐者，当分寒热而治：如胃伤冷物，受寒气，此寒呕也，二陈理中汤；如未伤冷物，未受寒气，此热呕也，二陈一连汤、鼠粘子汤主之。要用控涎散与独圣散吹之，殊效。  

***狂躁***  

遍身稠密发未透，啼哭呻吟更烦躁。狂言妄语见鬼神，脏腑败伤大限到。  

痘疮稀疏磊落者，自然起发光壮；若是稠密者，切防气血亏损。起发不透，即视病之所在，如前法治之：虚则补之，实则泻之，在气治气，在血治血。如药不效，反增沉重，或啼哭不止，日夜呻吟，烦躁闷乱，狂言妄语，如见鬼神，此脏腑败伤，神魂离散，复何为哉！  

## 卷四百六十一  

痘疹门  

### 幼科全书【`元 朱震亨`】  

***成实***  

起发已透渐成脓，毒随脓化决无凶。或逢空壳及清水，毒气流连可虑终。  

痘疮起发后血化为水，水化为脓，至此脓已成而肉已化，饮食如常，自无所苦，可以言吉也。若但起发，壳中无水，此气至而血不随；或含水色，平塌不起，此血至而气不随；或窠囊浮肿，含清水而如水泡之状者，此气血俱虚，不能制毒，反为毒迫渐变痒塌也。治此之法，血不足者益其荣，用四物化毒汤；气不足者益其卫，用保元化毒汤；气血俱不足者托其毒，固其荣卫，用十全化毒汤。中病者吉，不效者凶。亦有饮食如常，六腑充实者，其见空壳清水之证，虽能收敛，未免为痈毒也，不可不早待之，治法如上。痘至脓疱，乃收功之时，手足常要和暖，过冷过热者，变也；人事常静，烦躁昏闷者变也；六腑要充实，忽吐利者变也；声要清亮，忽然哑者变也；饮食要渐进，忽不饮食，反作渴者，变也；色要苍蜡饱满，忽灰白平塌者变也；疮要平安，忽痒痛者变也。或触风寒，或犯禁忌，或伤饮食，或误汤丸，审而治之可也。  

***寒热异常***  

四肢温暖最相宜，寒热乖常势渐危。补泻中间能谨慎，折肱端的是良医。  

痘疹始终手足常要温和，不可太热太寒：太热则火盛，太寒则水甚，偏胜则残矣。假如病人六腑闭结，狂妄烦躁，口干作渴，脉洪数沉紧者，此实也，宜泻之。手足热者，本病也，冷者阳极似阴，谓之阳厥，下之勿疑，用承气化毒汤。如病常吐利，脉微弱沉细者，此虚也，宜补之。手足冷者，本病也，热者阴极似阳，谓之阳脱，用四物化毒汤。  

***战栗咬牙***  

养浆安静始为奇，战惕鸣牙总可疑。痒痛烦躁双足冷，纵然卢扁也难医。  

痘已成脓，或寒战，或咬牙，单见一证者，或可治之。盖寒战者，痘出太甚，表蒸而振振摇动也，养卫化毒汤主之；咬牙者，心肝火旺，其牙相戛而鸣也，清神化毒汤主之。若寒战咬牙并作者，阳脱神丧，则不可治。疮痛者，脓血绷急而胀痛也，芍药化毒汤主之。瘙痒者，血螫而痒也，外用前熏法可解。若烦者，内热也，导赤化毒汤主之。烦躁不止，反增昏乱闷者死。吐利而手足冷者，用四物化毒汤。  

***吐利***  

有脓有血毒归疮，只要其人正气强。莫遣中虚兼吐利，功亏一篑费猜详。  

痘疹成脓之时，不宜轻利。如呕而无物，多干呕，为忌证，此冲任之火上冲于胃，直犯清道，故逆出之。吐而有物者，用养胃化毒汤。其泻者，视所出之物色黄而臭者，热也，用香连化毒汤；泻青者寒也，用理中化毒汤。泻久不止，不论寒热，通以前理中豆蔻丸兼而治之。而吐利不止手足冷者，用附子化毒汤或陈氏木香异功散，可选而用。但其药性猛峻，不可不慎。或有无时溏泄，手足和暖，饮食如常，治之不止，亦不可言无事也。  

***失声***  

痘出身中脓血成，咽喉从此渐和平。反加呛水声音哑，咽烂喉穿敢料生？  

初时失于调解咽喉，以致毒火熏蒸，喉舌多疮；又失于解毒，其疮稠密。然外疮未熟，内疮先熟，于养浆之时，则熟又先靥矣。所以咽喉宜渐宽平，饮食无苦，声音清亮为吉。当此之时，饮水则呛，食谷则哕，甚者失声，此痘疮糜烂，舌上成坑，咽喉腐坏，肺管壅塞，呼吸俱废，饮食俱绝，必死之证也。亦有先本无疮，而因食辛热之物，或服辛热之药，变成此证者，可急用甘桔化毒汤。病退者吉，不退者凶。或有喉中无疮而暴哑者，此少阴之脉不荣于血也，用养心化毒汤。中病者吉，不中者勿治。  

***灰白色***  

陷起平尖脚润红，窠囊饱满尽成脓。自然血气都如旧，略有差池便是凶。  

养浆之时，则平日中陷者尽起，顶平者尽尖，自然根脚红活。若色灰白者，虽脓之正色，亦由气血不足，用大补化毒汤。或因泄泻而致者，用固本化毒汤。若气有腥臭者，此有湿热，当解其标，用解肌化毒汤，更敷益元散，令疮不致溃烂可也。  

***搔痒***  

每怕成浆搔痒攻，用心调护极疲癃。不分干湿皆凶兆，只要疮中有血脓。  

疮灌浆成功，切妨搔痒抓破，以泄其气。俗言抓破出血者吉；不出者凶。殊不知起发之时，其疮未熟而内裹血，故抓破则血出；养浆之时，其疮已熟，而内是脓，故抓破则无血。何以辨吉凶？大抵不宜作痒；如作痒而病人精爽，自知其误抓，或自言其痒而欲人之拊之者吉；作痒而闷乱烦躁，语之不听，禁之不止，摇头纽颈，手舞足乱者凶。其精爽而搔痒者，视其形体壮实，曾无吐泻者，用四圣化毒汤。元气素怯而又加吐泻者，用参归化毒汤。已上俱要用熏法。更看其抓破者，若复灌浆成疮则吉；破而不溢，皮肉焦黑，俱不可治。  

***死证***  

眉心鼻准耳轮边，唇口诸疮要活鲜。但有焦枯并黑靥，慢求医卜早寻棺。  

凡痘欲成脓时，眉心、鼻准、耳轮、唇口及两颊，若见焦枯黑靥者，此名倒陷，决主凶，决不可治。痘至养浆之时，便成浆，如当养浆，反不见浆，依旧平塌，与未发时相似，或止起发，内却无水，干枯虚空，此名倒伏。谓之倒者，脓根在脾也；谓之伏者，毒伏不出也；谓之陷者，毒出而复入也。于此时候，人事清爽，饮食如常者，别而治之。小便少，大便闭，壮热烦渴者，宜下之，用承气化毒汤。吐利频数，六脉微弱者，宜温之，用回阳化毒汤。若人事昏闷，寒战咬牙，足冷腹胀，气满喘促者，此必死之证也。  

额上浑如滚水浇，溶溶破烂不坚牢。渐延两颊皆亏损，泄尽元阳命莫逃。  

痘疮起发养脓，额上如滚水浇之状，皮溶易破，不成颗粒，大片溃烂，此卫气不生，毒火熏灼，渐延两颊破损，水去皮干，似靥非靥，则阳脱阴留，复增躁哭，此亦必死之证也。  

痘疮有孔流脓水，结聚成堆鸡屎形。此证未闻人救得，不须医治费辛勤。  

痘疮要皮厚包裹完全。若疮头有孔，脓水漏出，干聚干结，其色灰白，如天泡疮及癞头疮之形者，或清水自破，水尽而干黑者，此皆疠气传染相似，俗云漏疮，未有能治者矣。凡疮稠密，臂髀腰股之间，其处久着床席，辗转揩摩，若非坚牢厚实，未有不破者。但破损之处，定须灌烂，急难成痂。苟破成片，其色焦干，黧黑，如火烧汤浇之状者，必死。凡手足破烂成片，不灌者，亦难治。  

***避忌***  

略见浆脓谨护持，莫教人物往来驰。邪风秽气相侵触，变化无常悔却迟。  

痘疮起发之后，渐渐养浆，即须谨防门户，禁止人物，内者休出，外者休入，恐防厌秽触犯其疮，轻者作痒作痛而变为重，重者作痒抓破烦闷而死。故房中内外，常要烧苍朮、大黄，以避不正之气。今人出入用稻草烧灰亦可。切不可烧诸香，香能助火透入关节，所以忌之。凡诸厌秽，房事最毒，酒次之，五辛又次之。死尸之气，烈于粪秽；狐臭之气，甚于犬羊；烈风暴雨，亦能为害；饮食之间，偏寒偏热者，不可恣口也。故遇天时大热则薄其衣，令常清凉；大寒则厚其盖，令常温暖。皆调治切要之法，不可不知。世俗喜用僧道于家诵经噀酒，喷水解厌，以密咒灵章却不祥，用之虽无忌，但僧道恐有不洁而反为害。若解厌之时，慎毋以法水与病者饮之，尤害之甚者也。凡被经水房事及生产之污所犯者，以大枣烧烟解之；被酒厌者，以菊根、茵陈槁烧烟解之；被五辛厌者，以生姜烧烟解之；被死尸及疫疠之气所犯者，以苍朮、大黄烧烟解之；被狐臭犬羊所犯者，以枫裘子烧烟解之；遇风雨日久，以苍朮、枫裘子烧烟解之。  

***讝语***  

脓血淋漓心脏虚，含空神乱被邪如。睡言妄语难苏醒，养血安神病自除。  

痘疮稠密者，成浆之时，或有昏昏而睡，呼之而醒，或有喃喃而语，如被邪之状，时人不知，多生惊恐。殊不知此因脓血去多，心中空虚，神无所依而致。法当养血安神，其病自愈，宁神化毒汤及安神丸。服药不醒，反昏乱者必死。  

***腹痛***  

疮成腹痛是何因？便闭肠中燥粪侵。转下顿教人爽快，若曾受冷却宜温。  

痘出之初腹痛者，方可言毒气；疮成为脓而腹痛者，非毒也。若一向未大便，此燥粪在里，用大黄化毒汤。不可泥首尾不可汗下之说，坐以待之，反生他变。若误食生冷，或饮冷水而痛者，可温之，用温中化毒汤，中病即止。  

***腹胀***  

疮毒无邪脓血成，忽然腹胀喘难平。多因谷食伤脾胃，消导宽中病自宁。  

痘疮顺证，表里无邪，脓血已就。忽然腹胀喘促，痘疮色变，又加烦躁者，此必伤食而得也。何以知之？疮正故也。轻者消导之，用助脾化毒汤；甚者用不二丸，以所伤之物为引送下，再服补中化毒汤。  

***收靥***  

收靥难拘日数论，但凭稀密实虚分。缓收循序多平稳，大意须防余毒侵。  

收靥不可拘日数。大抵痘稀元气实者，易出易收；若痘密元气虚者，难出难收。只要循序缓收，饮食如常，更无他证者，吉；如收太急，乃毒火煎熬，熏灼血枯，非正收也，必生痈毒发怪证，甚则夭亡，不甚则残形损目，慎之哉！  

***毒气内攻***  

人中上下别阴阳，收靥先从此处良。若是足颠先靥黑，多凶少吉早堤防。  

人中者任督二脉交会之处也，痘疮出壮收靥，俱要在此部位先见者，谓之阴阳和畅。若于额头手足心先收者，此邪气攻内，脏腑先坏，不可救也。  

***臭烂***  

收靥元来要整齐，臭腥溃烂更跷欹。中间顺逆须详审，不可逡巡当局迷。  

收靥贵于整齐干圆如螺靥者上也；顶破脓出聚如鸡粪者次也；破损血痂者下也。凡遇此等收靥，便须询察曾犯何逆？如血气未实，曾误投补药者，此邪气因补，反蚀正气，如火灼烂，宜用天水散以解其标，则邪火退而收靥齐矣。如曾多饮冷水，湿浸脾胃，以致收靥不齐者，宜用除湿汤，内渗其湿，外燥其表，令好收靥也。若颈面溃烂，其气腥臭，及遍身手足和皮脱者，宜分顺逆：其脓成毒化，饮食如常，更无他苦者顺也；脓水未成，是名倒靥，逆也，逆则生变。  

***倒靥翻生***  

但逢倒靥捆猜详，复肿翻生却不妨。头面肿消空不补，毒根深入剥肤床。  

凡痘出时一点血化为水，水化为脓，脓成结痂，封藏敛束，浑如螺靥，此毒从外解正也。若脓成之后不结痂，反成腐烂，和皮脱去者，此倒靥也。痘疮倒靥，皆缘中气不足，急用补中托里之法。其头面疮已破者，后复加肿灌，手足遍身，原无痘处，又复出一层，谓之补空，俗呼翻生痘是也。此正气不亏，邪气不留而复出外，虽绵延日久，不为大害；若服补中托里之药后，头面手足不复肿，灌不补空，此毒气深入于里，所谓剥床以肤，切近灾者矣，安可救哉！  

***死证***  

头面深如堆粪形，鼻端黄黑势狰狞。唇皮塌破多艰苦，呛水之时又失音。  

满面臭烂不成形，寒战咬牙更失音。饮食能多幸无事，食艰呛水命应终。  

靥时泄痢忽频频，逆顺中间仔细评。脓血痂皮为顺候，不分水谷逆堪云。  

凡痘疮收靥之时，忽然泄泻者，看其所出之物何如：如脓血痂皮者，此倒靥之证，凡脾强肾弱为顺，利尽脓血则愈，不可强施治法。如利下水谷不化者，此肾强脾弱，急用陈氏木香散、豆蔻丸，利止则吉，不止则凶。  

***溃烂***  

过期不靥病迟迟，臭烂浑身靥不齐。粘席粘衣多苦楚，白龙败草任扶持。  

凡痘疮之没过期不靥，浑身溃烂，以致粘席粘衣，治法用白龙败草散，粘衬铺敷最佳。  

***难靥***  

当靥不靥候难谙，治法分来有几般。纵意违师徒自毙，临危方悔噬脐难。  

凡痘当靥不靥，须要详审：如冬寒之时，盖覆稍薄，被寒气所遏而不能靥者，用桂枝解毒汤。如夏月之气，盖覆太厚，被热气蒸熏而不能靥者，宜去衣被令清凉，用甘露解毒汤。如不大便，里热太甚，不能靥者，用陈氏木香散；如曾服补药，以致难靥者，此只收浆不齐，俗呼写坐浆游是也，不须医治。如元气素弱，以致难靥者，用参归解毒汤。世人不知此等，关系匪轻，视若泛常，不早治而徒毙，悔何及哉！  

***犯禁***  

脓水将干易靥时，纷纷庸俗欠扶持。不知禁忌多翻变，却似为山一篑亏。  

世俗于痘疮结靥之时，即杀鸡食之，或用姜椒之类，谓其和暖，使疮易收。殊不知鸡能动风，辛能助火，脾胃素强者幸免，如脾胃虚者反助火邪，以致发痈伤眼，口舌生疮，驯致坏证者多矣，可不慎邪！又或妄称痘要温暖，不宜寒凉，于亢热之时盖覆重绵，以致当靥不靥，变生他证，虽有善者，无如之何矣！  

***发热***  

头面浑身凉且和，靥时发热事如何？微微作热干脓水，太甚焦烦病转多。  

痘疮始末要有微热，不可尽去；若至收靥之时，反增大热发渴烦躁者，此毒火在内，更防陷伏，治法急用葛根解毒汤。  

***顽疮***  

先前破损灌成疮，到得收时不敛浆。此等顽疮须急治，淋漓脓血久难当。  

凡痘疮犯着皮嫩易破者，本不治之证。如破损之时重复肿灌者，此正气尚强，毒不能入而发于外。至于收靥之时，亦当依期干较。设不靥者，此正气被邪气剥削，虽能逐邪于外，不能逼邪成痂也，急用大补汤治之，不可因循生戾！  

数个顽疮不肯收，爬时鲜血却长流。如逢此证休轻视，日久须教一命休！  

其痘疮破损，灌脓作痛，不能干结者，一名疳蚀疮，但犯着即出血不止，又名阳疮出血，极难治之证也。内服大补汤，外用绵茧散敷之，逡巡不治，以致溃筋伤骨，穿膜破空，夭命者多矣！  

满面疮灌血脓多，败面伤形怎奈何？却在良医施妙手，调和中外救沉疴。  

如痘疮尽破，又复肿灌脓血浸淫者，切防坏眼崩鼻堕唇败面也，宜服升麻解毒汤，庶免伤残之患。  

痘疮抓破状多般，出血干枯或作坑。搔痒焦疼浑小事，穿皮溃烂致伤残。  

痘疮抓破者，证非一般。有破而血出者，此阳疮出血也，宜用当归凉血汤；有破而血水俱干枯者，此陷伏也，要疮更灌，肉更肿者为妙，内服托里回生散；有破而成坑者，此内陷也，急用白袱散敷罨其疮，内服托里回生散。如此三者，不知施治，微则成疮，淹延岁月，不能痊可；甚则溃筋穿膜，残人性命，医者其详慎之。  

***战栗***  

收靥依期要看痂，或时战栗或言邪。三元正气将回复，不必良医病自瘥。  

常见收靥之时，痂面员净，或时战栗者，或时言语妄诞者，此皆正气将复，不能自持之兆，不必惊疑，须臾自定。  

***落痂***  

痂皮应脱都不脱，此际谁知复有忧。固表调元汤可服，免教日久病难收。  

疮若收靥，痂壳自脱，或粘着皮肉，不肯脱落者，此表虚也，尤当禁忌，不可以其易而忽之，治法服调元固本汤。  

收靥之时不落痂，昏昏喜睡事堪嗟。只缘脾胃多虚弱，调治专宜戊己家。  

设若痂皮不落，更加昏睡者，此脾胃气虚故也，盖脾虚多睡，治法用调元清气汤。  

落痂之后察疮形，平整红鲜日渐宁。若是凸凹并点黑，急宜敷治免忧惊。  

其疮落痂之后，根瘢平正红活者吉；若瘢血或凸起，或凹陷，其色或白或黑，此吉凶未可知也，用灭瘢散敷之。如瘢色鲜者吉，否则凶。  

靥脱精神已自由，缘何头足更迟留。阴阳总犯如鳏寡，安得同时取次收！  

凡痘阳生者以阴成之，阴生者以阳成之。经云：孤阳不生，孤阴不成。《玉函经》云：孤阳寡阴即不中，譬取鳏夫及寡妇。其痘疮收靥，自人中平分上下，发际以上阳之阳也，足膝以下阴之阴也，阳谓之孤阳，阴谓之寡阴，所以疮之收靥，到此二处，每每迟留，不便干较也，不可服药。  

***余毒***  

痘后缘何发痘痈？只因平塌少成脓。毒邪蕴聚难消散，透节寻关出空中。  

痈毒者，盖痘出之时，一点血须臾化成水，水化成脓，脓成而毒解矣。若痘出形之后，应起发而不起发，应作脓而不作脓，一片空壳，状如蛇皮，或平塌破损，却无脓水，此本死证，以脾胃素强，尚能饮食，亦可廷至收较，只是毒邪蓄于中不能发泄，以寻出路，故于关节之处透出而为痈毒也。但发一二处者可治，若流注于足，灌肿不愈者，绵延日久而死。  

痈毒先要分经络，解毒调元兼里托。决脓去毒急施功，莫待残形变为恶！  

凡痈毒之后，先看在何经络，分气血多少而治；次看人之虚实，以解毒托里为先，不可妄施苦寒敷贴之药，反使毒不得出，内溃筋骨。如肿未成脓，以必胜膏贴之；已成脓者，以针决去其脓，用生肌散敷之。肿疡者，用一十六味流气饮、连翘解毒汤治之；溃疡者，只以十全大补汤治之。凡见疮痈，即依上法治之，不可因循以成大患；微则伤残肢体，必为废人；甚则脱腕腐筋，以殒性命。  

痘后缘何发大丹？只因毒火郁成斑。看他所发归何部，若归心肾治应难。  

痘后发丹瘤者，只因毒火太甚，不能发泄，郁于肌肉之间，故发而为丹。从头上起者至心即死；从脚下起者，至肾即死。治法内服元参化毒汤，外用蜞针断之。  

痘后缘何瘾疹成？只因毒火未全形。若教发尽无停滞，免得重重怪证生。  

瘾者，皮肤间隐隐起成疙瘩也。疹者，皮间点点如蚊蚤所咬之状。痘后发瘾疹者，由毒气发泄未尽，藏于皮肤之间，或因搔痒爬而成者，或因受风火相搏而成者，此是吉兆，正宜发泄，无使停留，以变他疾。如发太甚不已者，内服防风败毒散，外用蚬子水洗之；如无，以天花水沸拭之。  

痘后缘何成血风？妄加挦掐遍身脓。苦参丸与花蛇酒，不至弥漫可免凶。  

凡痘收靥之后，切忌以手挦掐；如犯此忌者，必成血风疮，至逢春时便发遍身脓疱，俗名痘风疮是也。治法用苦参丸、花蛇酒，更须灸风池、曲池、血海、三里，则永不发矣。  

痘后缘何靥不干？或时出血病难安。只因毒气藏肌肉，坏筋腐骨作夭残。  

凡痘靥之后，内有不着痂者，内蚀肌肉，脓血日久不干，或时作痛，谓之阳疮出血，又谓之疳蚀疮，坏筋腐骨，乃不治之证也。但当靥不靥，即防此证，内服大补汤，外用绵茧敷之。  

痘后缘何翳膜睛？只因热毒壅肝经。还睛去翳多奇术，点洗常教作废人。  

出痘之时，先用黄蘗膏和胭脂涂眼四围者，正以防斑疮之入眼也。斑疮入眼，不在于初，在于初靥之时，或满面痘疮烂破，重复肿灌者，毒火郁蒸，内攻于眼，故其斑入眼。又或疮出已甚，成就迟缓，医用辛热之药发之，致令斑疮入眼；或又于收较之时，喜啖辛热，谓之干浆，以致二火相扇，令其斑疮入眼。在白珠者久当自去，在黑珠者或掩瞳子者，急用密蒙花散治之，切不可用洗药，反为大害。如瞳仁损破与突出，并下陷，俱不可治。  

痘后缘何目畏明？肝虚又带火邪侵。凉肝养血功无比，解使双眸得见人。  

凡痘靥之后，两目不开，恶见明者，谓之羞明证，向暗处则敢开也。若向暗处亦不开者，此目中有疮，如上法救之。只羞明者，治以凉肝散。  

痘后缘何利血脓？只因倒陷热肠中。利尽血脓应自愈，莫教饶舌枉施功。  

脓血痂皮一路来，待他自止莫疑猜。和中清热施妙着，劫濇轻投病转乖。  

痘靥之后，忽然便下脓血，此由痘疮不能正靥，和皮破烂，倒陷于内，本危证也。其人脾胃素强，毒不能留，却流入大肠，所以脓血从便出也，痢尽脓血自止，最宜详审，不可乱治。若脓血痂皮，一路下者，此非倒靥，里素强不能停留，故脓血痂皮从便中出也。待其自愈后，用清里和中之剂，不可便投豆蔻丸，及诸劫濇之药，使毒不出，流于肠胃之间，必生腹满之病。正犹寇在堂奥之间，欲驱而反闭其门，安得不为祸乎？势甚者，黄连解毒汤主之；脓血尽，用和中汤。  

痘证曾无倒陷形，缘何脓水利频频？只为大肠多火毒，解毒通肠效若神。  

如痘收较之时，一齐结靥干净，并无倒靥，却有便下脓血者，此由平日多食煿炙，素有积热，今因痘后气血一虚，不能胜积，故便脓血，故肠鸣作痛，里急后重；或因痘出之后，饮水太多，停留作泄，热毒乘虚而入，便下脓血，此名肠垢。经云：挟热而利者，肠必垢是也。并宜先与调胃承气汤，次以黄芩汤，切忌劫濇；如久者，香连丸主之。  

痘后缘何泄利多？看他所出物如何。痂皮脓血斯为顺，无分水谷梦南柯。  

痘疮之后，气血两虚，最怕泻利，里气不实，变生诸疾。凡看所下之物，痂皮脓血为顺，少以四君子汤调之；水谷不分为逆，以理中丸四苓汤主之；久不止，用豆蔻丸。  

痘后缘何呕哕频？只因胃家毒气停。错喉呛水宜施治，失声干哕枉劳心。  

胃之上口名曰贲门，纳而不出者也。凡痘疮之后，吐而有声有物者，谓之呕；有物无声者，谓之吐；有声无物者谓之哕；食谷而喷出者谓之错喉；饮水而喷出者，谓之呛水。此由热毒壅于胃之上口，毒火上炎，故令呕吐；喉门闭濇，故令错喉呛水也。惟干哕证，乃胃疮腐烂，不能消谷。故时时张，口似吐不吐，乃恶证也。亦有咽喉作痛，不能纳食而呕吐者，若是失声，则咽喉腐坏，不可治矣。呕吐者，用陈皮竹茹汤；咽痛者，用甘桔汤。  

痘后缘何热不除？或因毒甚或元虚。调元解毒分投用，引日须教保幼躯。  

痘既收靥，则毒解而热当除；若热仍在者，非毒气之余烈，必元气之素虚，惟以脉证辨之：如脉有力而烦热者，此邪实也，用知母解毒汤；如脉微迟无力，又喜睡者，此心气虚也，用黄芪调元汤。  

痘后浑身一向温，忽然发热不堪论。内伤外感分投治，此个真机说与人。  

痘靥后并无余热，忽然发热者，又不可以余毒未解及正气虚同论也。此因外感风寒，其证恶寒，头痛脉浮，用桂枝解肌汤。或因内伤饮食，其证肚腹饱闷，不喜饮食，其脉弦滑，用补中益气汤加消导之法。  

痘后缘何腹里痛？或因伤食不能安。看他虚实行消导，方显良医是折肱。  

痘靥后，忽作腹痛，或呕或利，不思饮食，此伤饮食也，虚则用上补中益气汤；如无吐利，只腹胀而痛烦躁气急者，以脾积丸下之。若未伤饮食，忽然腹满而痛，烦闷不宁者，毒气入里，急以雄黄解毒汤治之。若渐加喘急，手足厥冷者，难治。  

收后缘何食不思？只因伤食少人知。谁知消导为良法，强忍成疳悔是迟。  

如一向能食，至痘收后反不能食，闻食气即呕逆者，此必过食。问其所食何物？甚则以原物为引送下脾积丸，微则以保和汤调之，如久不治，则成疳劳，用集圣丸主之。  

收成缘何寒气攻？只因正气受虚空。战惕畏寒还作热，大补汤丸药有功。  

寒热往来似疟形，不分早晚依期临。只因脾胃多虚弱，补中益气有神灵。  

痘发之后，忽然寒热大作，乍寒而战栗，乍热而躁乱，此皆正气虚也，用补中益气汤。  

收后缘何手足寒？好将元气补虚看。六脉细沉如欲绝，治若乖方自惹愆。  

痘收之后，手足厥冷，六脉沉细者，此因元气素弱，以调元生脉散；不可妄认手足厥冷，遂投木香异功散，以取败亡。  

痘后缘何神识昏？终朝喜睡不惺惺。只因毒解神虚倦，气血和平四体宁。  

痘后缘何不识人？口中妄语似邪侵。只因热伏心包络，治此无差妙入神。  

痘出太甚，至于既收之后，多有昏昏喜睡。俗人不知，见其昏睡，妄生疑怪；医者不察其形与脉，乘人之疑，恐吓取利，其立心之无恒，固不足惜；然而妄投汤药，实实虚虚，误人性命，不遭阴谴亦幸矣哉！其痘后昏昏睡者，设若连日不醒，口中喃喃自语，或有睡而复醒，但精采不与人相当，形如醉人，亦多妄语，此邪热入心，心为君主之宫，不肯受邪，传于包络，治法以导赤散解毒汤主之，或安神丸亦佳。  

痘后缘何又发惊？只因毒火内攻心。清心散火惊宜退，发作无休命必倾。  

痘出发热，心恶热，候多惊搐，此惊证也。若于收靥之后，毒从外解，反又惊搐者，何也？盖由痘发未尽，毒火内蓄，攻于心，故发搐也，用清神散火汤主之。此疾得于痘收之后，气血已衰，治之甚难。只要药值时早，病势易退者可治；连绵不息，则死证也，以脾虚而肝木乘之，动于心火故也。  

痘后缘何手足挛？只因血少受邪干。补血养血神仙诀，不遇知音莫浪言。  

凡痘收后，手足忽然拘挛，不能屈伸运转者，此固血少不能养筋，又或感以风湿之气而然。治之不可轻用发散，恐反耗其血；只补血养血，此秘诀也，用当归桂枝汤。  

痘后缘何咳嗽多？只因毒火肺中魔。清金降火平和气，肩息胸高梦南柯。  

痘疹之后惟肺受伤，至于既收，毒解而肺宁矣。若又欬嗽喘急者，何也？良由毒火流入肺中，肺焦叶举，故令咳嗽喘急也。治宜清会降火，用宁肺汤；久而不已，加龟壳。肩息者不治。  

痘后缘何肿胀生？或风或水食伤成。肿属肺经宜汗解，胀属脾经利解宁。  

凡痘收之后，或面目虚浮，四肢肿满者，此属于肺，因表虚受风湿之气，宜以汗解，用五加皮汤。或腹胀如鼓目泡微肿者，此属于脾，因脾胃素虚，饮水太多，以致水蓄于中，满而不去，又或伤食，脾不能消，湿热内蓄，宜以利解，厚朴汤主之。若虚肿者，不可妄投。又宜莱菔丸主之。  

痘后缘何小便迟？膀胱蓄热少人知。不将导赤为良法，只恐迟延有变时。  

痘收之后，小便不利，此热蓄于膀胱也，治法以导赤散主之。  

痘后缘何大便难？只因肠胃津液干。润肠暗导宜兼用，纵有余邪粪后安。  

收靥后大便鞕结及难者，此由疮出太虚，血枯气不能运，肠胃津液干燥故耳，用润肠汤主之。若因误食热药，及辛燥煎炙，以致阴血受亏，不能滋润六腑而大便难者，用凉血润肠汤主之。  

痘后反渴者，此由痘出太甚，津液枯燥，津液主胃脘，故作渴也。不可纵饮，以法救之，免生水蓄之证，人参生津散主之。  

痘后缘何雨汗淋？只因弱卫热其荣。自汗黄芪汤最胜，盗汗当归药有灵。  

浸浸浑身汗末休，肤濡发润亦堪忧。胃中气弱荣中热，莫待亡阳治不瘳。  

痘疮出后，卫气最不宜伤，故收靥之后，卫弱而汗出也。汗常出者，谓之自汗；睡中汗，寤则干者，谓之盗汗。此由胃弱不能敛束，六腑荣间有热而为汗，此证在内为血，在外为汗。自汗以黄芪汤为主，盗汗以当归汤为主。  

痘后缘何吐衄侵？只因毒甚血狂奔。要他血止宜清血，不止终为薤露人。  

痘收之后，忽然衄血不止者，血出于肺也；吐血不止者，血出于胃也；尿血不止者，血出于小肠也；便血不止者，血出于大肠也。此皆由毒入于里，迫血妄行，急以凉血地黄汤主之；不止者必死之候。  

痘后缘何忽吐蛔？只因内热又伤肌。但闻食臭虫应出，吐呕心烦急早医。  

伤寒吐蛔，则知脏寒；痘疹吐蛔，则知里热。由热气拂郁于里，又不能食，虫无所养，为热所迫，但闻食臭则上涌吐出也。用黄连止蛔汤治之；若不急治，虫无所食，则食脏肛而为狐惑之死证矣。  

痘后缘何发口疮？只因辛热助诸阳。牙龈臭烂防穿颊，唇口生疮怕哑张。  

凡痘疹牙齿生疮，时时出血谓之龈宣，呼吸臭出谓之息露，此走马牙疳也。由热在阳明少阴，宜用蚕蜕散敷之。如唇面浮肿，穿鼻破颊，溃喉腐肉者，不治。又加生疮破烂，上唇有疮，虫食其脏，谓之狐；下唇有疮，虫食其肛，谓之惑。由热在里，虫无所食，不肯吐出，内虫食其脏肛，而证见于唇也。其人好睡，默默不食，其声哑嗄，谓之狐惑证，宜用黄连除(上匿下虫)丸治之。如唇落鼻崩，牙脱失声者，不治。又如舌上生疮，赤者谓之赤口疮，白者谓之白口疮，此皆热在心脾二经，赤疮用阴阳散，白疮用朱矾散，通以洗心散主之，外以珍珠散主之。  

痘后缘何不长肌？只因血气两相亏。平和丸散宜常服，不可偏伤气血机。  

凡人素肥，痘后一日瘦弱，虽能饮食，不作肌肤者，此由气血两虚故也。治之宜兼气血，不可一偏；偏阳则伤血，偏阴则伤气。阳日服参苓白朮丸；阴日服当归益荣丸，此不传之妙。  

***痘后多疾***  

痘后缘何多怪疾，问其元日犯何逆。随其所犯法治之，此是家传真秘的。  

痘后以渐平复者，不须用药。如生诸疾，不由痘中来者，谓之怪异，必先详审服何汤药，啖何饮食，或感冒风寒暑湿，知犯何逆，即以所犯治之。  

***痘后调理***  

痘后浑身肌肉薄，如蛇蜕皮蝉蜕壳。最宜调养忌冲风，洗拭动劳诸证作。  

痘既收靥，肌肉嫩薄，荣卫不密，只宜随其寒暑，慎其起居，不可冲冒寒暑之气。设遇卒风暴雨，宜谨避之。尤不可洗浴身体，梳头洗面，出外行动，恐生变证也。  

痘后腹中若换肠，生硬辛热莫轻尝。若还贪口浑无忌，犯却中和变内伤。  

又痘收之后，肠胃气伤，凡有饮食，不可太热太寒，尤不可忍饥过饱，恣食甘肥生冷难化之物，使犯肠胃冲和之气，变为内伤，贻患终身者有之，可不慎哉！  

***妇人痘疹***  

女人痘疹最难医，分明阴质血先亏。出形起发干收日，生怕时逢天癸期。  

经曰：小儿女子，益以滋甚，以女人阴质血常不足也。痘疹始终以气血为主，气以充之，血以濡之，一有不足，则变生焉。所以女人十四以后有出痘者，常恐起发成就之时，天癸一行，内动其血，未免里虚，终成陷伏也。  

发热适逢经水断，神识不清多妄诞。血室空虚热入来，凉血泻肝金不换。冲脉是也，肝主之，肝藏血，冲为血海，行经之后，血室空虚，天行邪热，乘虚入里，肝藏魂，开窍于目，神不清者魂乱也，目妄视者视乱也，讝语者肝移热于心也，用泻肝散主之。  

发热经行非正期，火邪迫血事堪疑。急须解毒兼凉血，莫待中虚却责医！  

若发热之时，经水适来，却非正经之期，此因毒火内甚，扰乱血海，迫血妄行，故月事不以时下也，急以凉血地黄汤加以解毒之药，使热得发而毒得解。  

发热适逢经水来，热邪得出移之胎。如过四日经无尽，又恐中虚有后灾。  

发热之时，经水以期而至，此蓄血得出，热随血解，乃吉兆也。但至四五日，其经当止。若不止者，此亦热入血室，迫血妄行，用凉血地黄汤加人参主之。  

女人经闭不为月，天行痘疹时发热。血海满实痘弥留，治宜二阳依秘诀。  

女人一向经闭未行，血海蓄血，至天行痘疹发热之时，毒气拂郁冲任之间，其病必甚，治不可攻击，轻动其血。经云：二阳之病发心脾，女子不月。但治其心脾，使毒得以泄于外可也，用泻火越毒汤主之。  

崩漏时时血已枯，泻而不满脏中虚。岂堪当此天行证？济弱扶危救病躯。  

女子一向崩漏不止，气血已虚，若当天行痘疹之时，必不能任其毒，先宜大补气血，使里充实，毒不得留，易出易收也，十全大补汤主之。  

起发泡浆忽轻动，莫将厌秽乍心惊。急防陷伏乘虚起，大补汤丸妙入神。  

凡痘疹起发，至泡浆数日，最宜表里无病，饮食如常。若当此时忽然行经者，人但知厌秽以触正痘，殊不知此乃己身之血，安得为厌？但恐血去里虚而生陷伏之变，急宜救里解毒大补汤主之。  

经行暴哑势堪惊，血去津枯舌不荣。养血通心言语出，一时声价重千金。  

若起发泡浆之时，其经忽行，其声忽喑哑而不能言者，此乃血少，少阴之脉不能上荣舌也，当以当归养心汤主之；其能言者，用上大补汤为正。  

月事如来变坏疮，神虚陷伏岂寻常。补中托里休轻慢，疮若回时免损伤。  

如起发泡浆之时，月事大来，疮应起不起，浆应灌不灌，顶平形塌，或灰白或黑陷者，此皆陷伏，乃坏疮也，急宜托里，以调元内托散主之，外用胡荽酒喷之。其疮起发肿胀，或于空隙中再出一层者，此乃大吉之兆也；若加腹胀喘急，寒战咬牙，手足厥冷，凡此皆必死之兆也。  

***孕妇痘疹***  

妊娠痘疮治应难，表里烦热胎不安。清热安胎为秘的，胎元触动命中残。  

如孕妇出痘，只以清热安胎为主，不可触动其胎，治法以安胎如圣散主之。  

痘出之时逢产育，表里无邪慎不足。大补气血急施功，腹痛微微行恶露。  

如孕妇出痘，正当其时有正产者，只以大补气血为主，用大补汤。若小腹急痛，恐有恶露，微与行之无妨，用黑神散。  

产后天行出痘疮，此时平顺不须忙。只将大补收功效，谩向诸书再捡方。  

凡产后遇天行疮疹，无胎系累，不必惊惶，只补血气，用大补汤主之。  

***原疹赋***  

疹虽毒结，多带时行。气候煊热非令，男女传染而成。其发也与痘相类，其变也比痘匪轻。愚夫愚妇，常视如泛常；若死若生，总归于天命。不知毒起于脾，热流于心。始终之变，肾则无证。脏腑之伤，肺则尤甚。闭门问涂，不如路中寻径；扬汤止沸，不如灶里抽薪。初则发热，亦似伤寒。目出泪而不止，鼻流涕而不干。咳嗽太急，烦躁难安。以火照之，隐隐皮肤之下；以手摸之，磊磊肌肉之间。其形若疥，其色若丹。随出随没，乍隐乍现。根窠若肿兮，疹而兼瘾；皮肤若赤兮，疹以夹斑。似锦而明兮，十有九效；如煤而黑兮，百无一生。疹毒最重，治法不同。微汗常出，热势越而不留；清便自调，邪气行而无壅。腠理拂郁兮，则当发散；肠胃闭结兮，急与疏通。苟视大而若细，恐变吉而为凶。故衄不必忧，邪从衄解；利不必止，毒以利松。所喜者，身上清凉；可畏者，咽中肿痛。饮水不休，法在生津养血；饮食欲减，方须救胃和中。且如出之太迟，发表为贵；出之太甚，解毒其宜。毋伐天和，常视岁气。寒风凛凛，毒气郁而不行；火日炎炎，邪气乘而作厉。或施温补，勿助其邪；若用寒凉，休犯其胃。制其过但取其平，诛其暴必欲其已。远寒远热，阴阳之胜复不齐；责实责虚，人品之强弱或异。防风荆芥散，腠理之留邪；升麻葛根，开荣卫之蕴热。人参养气，地黄凉血。黄连入心而泻火，黄芩入肺而定喘。元参石膏，治邪火之浮游；栀子连翘，开恶毒之郁结。瓜蒌润肺，止渴须合麦冬；知母降火，生津必同黄蘗。芍药住乎腹痛，白朮止乎脾泄。溲若濇兮苓通，咽常痛兮甘桔。心神惊妄兮镇以辰砂，脏腑闭结兮利以大黄。牙齿生疳，文蛤配乎溺白；咽喉若痹，射干助以牛蒡。五味杏仁，治喘欬之吤吤；薄荷竹叶，解肤热之烊烊。火烧人屎，蜜炒麻黄。发斑毒之出现，令邪气之舒张。枳实山楂，消脾热而化毒；兜铃地骨，清肺热以回疮。疮疹既出，调理甚难。坐卧欲暖，饮食宜淡。风寒若受兮为肿为热；酸咸不禁兮为咳为喘。异气既感，变证宜参。便多脓血兮，仓廪夹热；咳多涎沫兮，华盖伤寒。口烂唇疮，心脾之火未退；皮焦发槁，荣卫之液将干。苟不详于临证，何以见其折肱。当此变证，各有奇方。身热不除，柴葛合乎四物；口疮若甚，甘桔对乎三黄。消肿定喘兮，葶苈取效；化痰止咳兮，顺气为良。血气已虚，八物增损而可饮；水谷不纳，二陈斟酌以堪尝。利血兮，香连丸去蔻而加秦皮黄蘗；咳血兮，五拗汤去麻而加茅根地黄。此疹科之治法，继痘科而再详。  

***西江月***  

斑疹俗呼麻子，盖因火毒熏蒸。遍身红点朱砂形，发自心脾二经。最忌黑斑死候，最宜赤似朱砂。大都治法喜清凉，不可辛甘犯禁。  

疹子何因欬嗽？只因肺与心连。肺经被火苦熬煎，以致咳嗽气喘。治要清金降火，不宜误用甘辛。譬如包子蒸笼然，只要气松火缓。  

疹子如何辨认？分明状似伤寒。此多咳嗽有红斑，喷嚏眼中水现。或见腹中疼痛，或时吐泻相兼。疹家吐泻不须安，正要毒除热散。  

疹与痘疮异治，二家不可同方。痘宜温解疹清凉，又要形见为上。若受风寒不出，其间凶险难当。急为发散保平安，切忌神昏腹胀。  

若遇疹子出现，详看天令如何。假如日暖又风和，败毒荆防堪可。若是时分疫疠，芩连消毒宜多。用心调理救沉疴，莫学观天井坐！  

且说荆防败毒，此为发散仙方。防风荆芥生地黄，酒炒芩连二样。桔梗人参甘草，连翘升麻牛蒡。元参酒蘗炒真良，竹叶水煎停当。  

又有芩连消毒，散火解毒尤佳。芩连栀子及升麻，桔梗甘草多把。石膏人参知母，连翘蒡子红花。引用竹叶更多加，此个方儿无价。  

若是发散不出，令人真个忧疑。麻黄酒蜜炒如煤，栀蘗芩连一例。更着大黄酒炒，连翘蒡子相宜。石膏蝉蜕红花子，不效命离尘世。  

如见出时紫黑，此般今古多凶。急求人粪路归东，火烧存性取用。细研酒调吞下，须臾黑色变红。若还依旧黑朦胧，管取黄粱一梦。  

疹子见时发热，寻常只用化斑。石膏甘草及人参，桔梗连翘有验。若见毒多热甚，芩连消毒为先。大肠闭结大黄添，务取微溏数遍。  

疹毒类多咽痛，火邪熏灼无他。连翘甘桔要多加，射干蒡子多把。外用十宣妙散，吹喉休要吁嗟。假如见效莫争差，消毒芩连无价。  

疹子若兼泻利，预先用药调医。泻时加减五苓宜，加上甘草滑石。如见利兼赤白，香连丸子相随。大端利止便为奇，不效令人疑忌。  

疹咳声声气促，只消降火清金。黄芩栀子赤茯苓，桔梗石膏一定。知母人参地骨，瓜蒌麦冬杏仁。元参蒡子妙如神，竹叶前来作引。  

疹后须防四证，不治常致误人。遍身余热欠清宁，咳嗽连声牵引。牙齿疳生走马，利下赤白难禁。各求方法谩评论，才显小儿医圣。  

问甚身间壮热，只因余毒留连。金花丸子是灵丹，栀子芩连龙胆。郁金雄黄解毒，灯心地骨汤吞。若还胃弱热绵延，集圣胃苓任选。  

咳嗽频频不止，或因不禁酸咸。又如火毒肺家延，尤恐胸高气喘。体实兼行葶苈，肺虚清肺神丹。如斯调理保平安，莫向风波弄险。  

葶苈丸除肺热，杏仁葶苈防己。牵牛莱菔子相随，枣肉捣成为剂。清肺神丹降气，盐水煮焙陈皮。芩连甘桔杏仁泥，苏子稀糊丸易。  

口齿生疮臭烂，此名走马牙疳。金花丸子内求安，外用除疳妙散。先收尿桶白泥，火烧白色如盐。五倍铜绿退丝蚕，砒枣烧成黑炭。  

赤痢下时鲜血，黄连蘗叶槐花。枳壳荆芥穗同加，利止血除才罢。白痢茱萸滑石，外加枳壳升麻。乌梅取肉作丸佳，赤白香连可下。  

四疾须防死证，临时休得殊差。儿多体热瘦如麻，咳嗽面青声哑。走疳唇齿肉落，痢疾噤口吁嗟。此般就是死冤家，不可骑牛问马。  

***治疹杂科***  

疹为热毒属于心，肺与相连毒易侵。咳嗽鼻中清涕出，更加两目泪盈盈。  

疹痘皆胎毒所发，疮发掀肿于外者，属少阳三焦相火也，谓之斑；色小红而行于皮肤中出者，属少阴君火也，谓之疹。盖人之五脏，心肺相连而位乎上，故斑疹之发，唯肺受毒最甚，视其咳嗽鼻涕之交出则可征矣。大抵疹子治法，宜以泻火清金为主，泻火如芩、连、栀子、连翘、大青、元参之属；清金如知母、石膏、麦门冬、牛蒡子、天花粉之属。  

大抵冬温最不祥，民多受热发疮疡。如逢斑疹相传候，急与汤丸顶解良。  

春温夏暑，秋凉冬寒，此四时之正气也，若冬反暖，则阳气发泄太早，至来春必发痘疹之证。夫痘疹虽曰胎毒，然未有不由天行而发者，故一时传染，彼此皆出，治此之法，与疫疠同。  

斑疹须明岁气先，勿轻汗下似伤寒。看人虚实施良剂，莫犯天和损寿元！  

大抵疹痘之发，与伤寒相似，必先明其岁气。如时令温暖，以辛凉之药发之，不可悞作伤寒，妄施汗下，及伐天和也。经云：必先岁气，毋伐天和，正此之谓也。却又要详看其人之虚实：如下腑秘结，烦热太甚者，宜以酒大黄微利之；吐利不止者，宜以参归之类补之。经又云：毋虚虚，毋实实，损不足，补有余，夭人性命也。能如此者，谓之良工，岂寻常所能及哉！  

疹喜清凉痘喜温，谁知疹痘不同论。疹苗痘实分轻重，首尾调和用意斟。  

夫疹痘之证，皆属于火，而治法则不同。大抵治疹者，多喜清凉之剂，如化斑汤之类是也。治痘者多喜温补之药，如调元汤之类是也。然疹痘虽皆胎毒，却与天行正病相类，故以传染而发，但毒解有先后耳。疹只于发苗之初，一得毒出，则毒便解矣；若痘必待苗而秀，秀而实，脓成而后毒解。所以治疹贵慎乎始，治痘贵慎乎终，用意调和，庶无忝人之司命。  

疹毒从来解在初，出形毒解即无忧。腹中胀痛邪犹伏，喘息昏烦命必殂。  

疹子只怕一时不得出，所以要先明岁气，要看时令寒热，用前发散解毒之药。但发得出则毒尽解；如发不出，再作前药，外用胡荽洒煮苎麻和洒，遍身刮之，令其毛孔尽开，庶疹毒得发也。若如此三四作，未有不出者；再不得出，反加腹胀而痛，上喘气急，昏眩闷乱，烦躁不宁者，必死之证也。  

过期不出毒犹藏，孔闭肤干势可惶。刻限必求斑疹露，麻黄散子是仙方。  

如疹子淹延不出，毛孔尽闭，皮肤干燥，毒气拂郁于内，急以麻黄散发之。  

过期不出势淹延，毒伏身中出现难。急用透肌休怠慢，岂堪脏腑受熬煎。  

发热蒸蒸咳嗽频，涕流鼻孔泪漫睛。面浮眼肿双腮赤，此是天行疹毒征。  

时行疹子与伤寒相似；惟疹子则咳嗽喷嚏，鼻流清涕，眼泡肿，其泪汪汪，面浮双颊赤为异耳。但见此候，即是疹子，宜用前解毒之药发散之。  

发热浑身汗最宜，衄流于鼻不须疑。惟知毒向其中解，血汗俱多又在医。  

凡痘疹发热自汗出者，毒从汗散，元府开，疹毒得出也。衄者毒从血解，不须遽止；若自汗多者，则为火所迫，急与止之。经曰：夺血者无汗。止汗，宜用黄连汤；止血，宜用茅花汤。  

毒热熏蒸汗满身，火邪壅迫血违经。汗宜表解邪从散，血出荣中毒亦轻。  

发热蒸蒸吐利并，或时滞下作肠鸣。火邪内迫宜清解，法向时行疹毒寻。  

疹毒发热之时，或吐或利或滞下，皆火邪内迫，上行则吐，下行则利，又甚则里急后重而为滞下也。法于疹家求之，不可作吐利滞下而治。吐多以竹茹石膏汤主之；自利以猪苓汤主之；滞下以黄芩汤主之。此皆疹家治法也，医者详之！  

火邪拂郁咽喉痛，甘桔牛蒡汤可用。吹喉唯有十宣良，莫犯金针病增重！  

夫疹痘类多咽痛者，何也？皆缘毒火拂郁，上熏咽喉，故令咽肿而痛也；不可误认他证，以针去血，宜以甘桔牛蒡汤、十宣散主之。  

热甚作渴少饮水，毒解生津功莫比。若然纵饮不知休，水蓄于中灾异起。  

大凡疹痘发热，未有不渴，宜用菉豆芝麻炒米汤饮之，不可与以凉水；更宜生津解热，用人参白虎汤主之。若恣饮冷水，恐生水蓄之证。故水入于肺为喘为咳，宜用葶苈以泄肺中之火；水入于脾为肿为胀为自利，水入于胃为呕为哕为利，宜用猪苓、泽泻、茯苓以泄脾胃之水；水入于心为悸为惊，宜用木通、赤茯苓以泄心中之水；水入于肝为胁痛，用芫花以泄肝中之水；水入于肾与膀胱为小便不利，用车前子、木通以泄膀胱之水。  

疹发于心肺受先，口干咳嗽更心烦。泻心清肺多奇效，治不违时病早安。  

赤疹浑身似锦文，白斑血少要滋荣。黑斑十死为凶恶，解毒消斑用大青。  

疹子之出，浑身如锦文者，用化斑汤主之。色白者，此血不足也，宜养其血，用益荣汤主之。黑斑者十死一生，急用大青汤主之。  

一齐涌出莫惊惶，顷刻浑身朱锦藏。似痘出时随又没，如斑红处却成疮。  

旋出旋收病势轻，连绵不尽势堪惊。化斑解毒令消灭，莫使余邪集病身。  

疹子之出，大率以六个时辰即收。如子后为阳，午后即收；午后为阴，子后即收。乃阳生阴成，阴生阳成，造化自然之妙也。凡疹旋出旋收者，其势本轻。若一出连绵，至三四日不收者，此火毒太甚，须用化斑解毒汤，使毒发于外，里无余邪，庶免生后灾也。  

疹邪出尽得安宁，邪未尽时气不平。拂拂热烦邪尚炽，频频呕泄毒还蒸。  

疹家出没合阴阳，出以温和没以凉。连出不收阳太甚，迟迟间出是阴强。  

疹出浑身似火烧，毒邪壅盛急难消。疏风只许皮肤老，救里常宜便溺调。  

疹毒余邪最作殃，几曾见此病郎当。一时戾气传相似，疫鬼频催赴北邙。  

疹毒之出，贵于预先发散，以解其毒，则无余邪之为后灾也。若不能解之于初，令毒得散，以致停蓄于中，未有不为后殃者。此乃一时戾气之染，彼此相传。但见前之有病者，发余邪而死，既不可治矣，则后之有病者，证相似，死亦相似，又宁可以救疗耶？此下皆言余邪之为病如此，医者不可不审！  

疹毒流连热不除，浑身似火发毛枯。尩羸渐渐成疳瘵，得遇良医病可苏。  

若疹子既收，而其毒不解，邪火拂郁，浑身发热，昼夜不退，发枯肤瘁，渐成疳瘵，治法以清热除疳丸主之。若不早治，以致睡则扬睛，口鼻气冷，手足厥逆，微微瘈瘲，变为慢风不治者，多矣。  

疹毒流连为壮热，烦躁不宁时搐掣。养阴散火积心肝，神爽身凉生可决。  

如浑身壮热，未至羸瘦，但多搐掣烦躁者，此热在心脾二经也，治法须用当归养血汤、黄连安神丸，相间而服之，以神爽身凉为度。  

疹毒流连走马疮，牙龂臭烂食难尝。唇疮声哑传狐惑，破颊穿喉旦夕亡。  

疹毒之后，牙龈黑烂，时时出血，呼吸气息，名为走马牙疳，治用文蛤散主之。若面颊浮肿，环口青黑，久而穿颊齿崩，唇脱鼻坏，必死之证也。  

疹毒流连休息痢，昼夜不停真窘急。行气养血遵格言，禁口滑肠尤可畏。  

疹前曾有泄痢，未曾清解，至于疹后变为休息痢，下多赤白，里急后重，昼夜无度，以黄芩汤主之。河间刘氏谓：养其血而痢自止，行其气而后重除，此格言也。如壮盛之人，内有郁热夹食积，能食者，须以三黄丸微利之；如不肯服煎药者，香橘丸主之。  

疹毒流连上气咳，发作百声终不歇。胸高肩耸衄长流，摆手摇头泉下客。  

疹子收后，微微咳嗽者，此余邪未尽也，不须调治。若咳甚气喘，连声不住者，此毒流于肺，肺叶焦举，故为咳也。但见胸高如龟壳，肩耸而喘，血出口鼻，摆手摇头，面色或青或赤，或白而枯者，皆不可治也。未至此甚者，用门冬清肺汤主之。  

疹家禁忌是鱼鸡，瘥后当过七七期。盐酸五辛通是禁，须知爽口是危机。  

疹家禁忌，比痘家禁忌尤甚。若误食鱼鸡，则终身但遇天行之时，又令重出也。盐酢食之，令咳不止，五辛食之，令人惊热，所以通禁，必待四十九日之后，方无禁也。  

疹家禁忌法须防，酢盐鸡鱼不可尝。欲莫纵心终是福，物多爽口定为殃。  

疹子收完幸平复，动止如常饮食足。心腹绞痛忽倾亡，还是气虚中恶毒。几见疹子收完之后，出入动止如常，忽然心腹绞痛者，还是元气虚弱，曾受疫疠之气，外虽无病，里实亏损，所以一发而死也，谓之中恶。  

婴稚初离胎壳中，遍身点驳似朱红。此由胎热为斯候，莫作时行斑疹同！  

发热蒸蒸便已鞕，皮红似锦是名斑。莫将疹毒雷同论，笑杀时人一样观。  

## 卷四百六十二  

痘疹门  

### 奇效良方【`明 方贤`】  

***疮疹论序***  

医之为难，古今通患。且大人之有疾，能言致疾之因与目即所苦，医者因参脉证，随虚实冷热疗之，亦易为愈。若夫小儿不能言得疾之由及目即所苦，医之诊治，倍见其难。兼小儿疮疹欲出未见之间，或发壮热，或发惊悸，不止一端，疑似难明，非深于医者不能辨也。新学小生谙历未久，多执偏见，率以小儿为纯阳，胃热则发斑，每投凉剂。夫以疮疹为热，固是一说，然尽以为热则又不可。世徒知用热药太过，往往损目，曾不知服冷药太过，比比伤生，利害皆是不细。况婴孩肠胃娇脆，胎气禀受虚实不同，运气天时寒暑燥湿不齐，随证施药，以收十全之功则善矣，讵可执一偏之见乎！比年书肆刊行方书，充栋汗牛，独疮疹一证，散漫难考，检阅弥艰，或收方之家，未能全备，设遇此疾，忧惶窘迫，不过付庸医之手以侥幸万一。吁！可胜惜哉！今《痘疹方论》，予家藏是编久矣，有论有方，有证有治，门类纲目，靡不毕备，明效大验，彰灼弗诬，不敢私秘，绍定庚寅春，谨锓梓以广其传，庶好事者便于观览云。  

***论疮疹***  

此已下论疮疹初出证。  

世尝治疮疹，与伤寒时疫伤食风热潮热疳热疑似之间，便与一药，均而治之，殊不知邪正不同，虚实各异，轻者至重，重者性命危于风烛，束手待毙，诚为可哀。今试论之：且疮疹与伤寒时疫等证，始者均为发热，又有他证不同，可相为别，证则列之次篇。小儿身热，耳冷骩冷，咳嗽，固疮疹也，虽然五脏证各别，究之则归一脏也。疮疹为内实而生，热毒由儿在母腹所受，非若内虚而感外寒之比。盖古方论云：风热伤胎，生儿口噤；风冷伤胎，生儿躽啼。纳污则为血癖，胎弱则为诸癎，积惊而夜啼，蕴热而斑毒。以此观之，子之虚实，由母之盛衰所致也。母若有疾，亦为子患。故知疮痘在母腹中，蕴热毒也。非若一岁中有异气暴寒时疫风热伤食之比，学者不可不察。  

***五脏各有一证***  

夫人始生而蒙冲和，均禀五行阴阳，形态变易，盖母导胎育，有盛衰虚实，在其子也，皆是母胎所受，是知积秽，故生下有疮疹，则五脏各见一证。其呵欠烦闷者，肝也；时发惊悸者，心也；乍凉乍热手足冷者，脾也；面目腮赤咳嗽时嚏者，肺也；肾在腑下，不纳秽浊，疮黑者属肾，由胃风冷内虚之所致也。且以婴儿初生下，恶血未咽，绵指拭儿之吞，恶血在胸膈者吐以甘草，如恶血入腹中者利以黄连、菉豆粉，皆所以革恶秽也。此乃世用保子之常法。观已生既出腹外，其母之虚实邪正在于子也；况在腹中，同母气血呼吸出入，岂非受积秽而成者？钱氏论之当矣。  

***论日数***  

热毒蒸三日，则热运于肌而红斑生。惟红斑生至足为出齐，不可拘多少，重者遍身，轻者数枚而已。以红斑生血疱，血疱起如豆，在肌皮之上，故以痘名焉。血疱结脓疱，脓疱结痂疕，方为愈也。红点出者，以紫草饮子；欲出速，用胡荽酒。红点出齐之后作血疱，血疱七日则当结脓窠，此皆大略之言尔。病人虚实不等，不可拘以日数，但正应病日形证以为活法。古人云：热三日而成斑，有热五七日而生斑者，有至十余日而生斑者，但足上有斑为出齐，不可拘以日数也。自斑至足有为出齐，出齐之后长成血疱，血疱七日当结脓疱。苟若血疱中，又尚有红斑点相夹而生，则不可拘以日数，待其皆作血疱为齐。为血疱当结脓血痂疕，至七日已上而不结脓血痂疕，此恐毒气内外贯注倒靥，急与猪尾膏服，则随时结痂疕，故以血疱出七日为齐。若七日为期，脓疱血疱出齐而不结脓血痂疕，则失其平矣。大抵小儿有病发热，日数稍久，用药者便当预防为疮疹证，盖热不解而热毒运于肌中，变为疮疹故也，所以不可不防也。如红斑出齐生血疱，血疱七日结脓疱，此乃荣卫调和，内外无诸感冒，方能如期。且如血疱正作之际，遇天令寒暑燥湿，风火不节，气候异宜，迟速因而失叙，亦不可拘日数，但以红斑皆为血疱日为齐。若出血疱七日，病人气虚，尚有红斑未能结成血疱者，毒气为未尽，当此合宜温肌快荣卫药以托之，且以守出血疱七日为期，脓疱如期结痂疕矣。如当结脓疱而不结，此是毒气弥盛而不敛，用猪尾膏以解之，此为急务。然猪尾膏是治毒气盛，血疱胀起不结脓血痂疕，血热疮毒，能复入心故也，非若外感风寒，倒靥内虚，吐泻陷伏者，更宜详之。  

***出于心则先惊搐***  

夫热吐热泻，不可投燥药；伤寒而身热，不可便投凉药；疮疹发搐，不可投惊药，此皆外同而内异也。《素问》云：疮疡烦燥痛痒，皆出于心。今疮疹出于心，惊搐亦出于心也。疮疹毒气始作，心火大盛则生风，生风则惊悸，甚则搐搦，热气蒸盛则烦燥，为疮疹则痛痒矣。所以为惊搐、为烦躁、为痛痒、为疮疹数证，心所主者必备，无一阙焉。如始者毒气蕴于心脏，则惊悸搐搦，医者不以内外证辨明之，不为疮疹防之，便以银粉、脑、麝、青黛、朱砂、硝石等投之，则心寒而肌敛，毒气内伏，是疮疹而惊搐者，无由而出也。此证似惊风，用药当作疮疹防备之。盖疮疹之初，似惊风者多，医者不审，便作惊风治之，为害不浅。大抵疮疹必有他证相杂，必先有咳嗽痰涎，心神惊悸，烦躁呕吐，唇红颊赤发渴，耳冷足冷，脉数舌白，如有此数证，则银粉凉心药切不可用之。心一凉而肌敛伏，何由运出？又有小儿平常安乐，皆无疾病，忽然发搐者，必是疮疹，尤当审谛之。盖毒气内盛，但以发散毒气，如惺惺散、消毒散、升麻汤、红绵散，兼以快气利小便祛风等药与服之，此等药虽未能即效，亦不至败事，乱其次第，待其热气得泄于肌肤，心气亦自定矣。有风寒与内热相搏而惊搐者，则各见其证，治之亦如前法，但加匀气药为妙。张氏云：疮疹气匀即出快，气行即荣卫无滞，有寒亦散，疮疹当自出矣。  

***似出不出***  

红斑点隐隐在肌中，似出不出者，此由荣卫有病也。盖蕴热而生斑毒，非热毒则不能成斑疮矣。小儿所禀，有虚有实。且《宝鉴》云：受父精不足者，头骨巨顖颅开，母气衰微，则体虚而肉极，此皆所禀不足者。大抵疮疹缘儿在母腹中食秽而成蕴热，却能随天气非节之暖而蒸出。如冬月应寒而反热，谓之冬温。亦有随春气暄暖而出者，有因他病发热而蒸出者，此皆发热于外，所蕴热毒随之出于肌中为疮疹。医者不能防备，见其热而攻其热，殊不知因他病蒸发，而其中有疮子证已存焉者。若蒸既成斑疹而出，使内虚而无热以应之，故疮疹虽见，则外无壅盛之气而不得泄，内无由复入，当此之际，其人面青而恶寒，肌肉慢而不食，精神昏倦，令疮疹隐隐在肌肤，似出不得出者，内虚寒也。有身热面赤者，又大便利小便清，有此证者，但温中进食，然后荣卫自复，则主母气随多少出，而不至太过与不及矣。有人于此，见疮疹出迟，不能温里，但用发散与之，又岂知内无阳以相应，更发阳气外出，令疮疹色白，其人必脱。当此反言既出得甚好，忽然而毙，如此者不可胜数，此为虚脱也，世常患之。《活人书》云：疮疹出迟者，以活血散用白芍药末入酒数点，汤调服之，及人齿散。  

***出有逆顺***  

疮疹既出而有逆顺者三：有时之逆顺，有虚实之逆顺，有出入之逆顺。且春夏阳气发生，疮疹出之为顺；秋冬阳气伏藏，疮疹出之为逆，此时之逆顺也。何谓虚实之逆顺？大小便秘而能食者，此为实，顺也；大小便利而不能食者，此为虚，逆也，此虚实之逆顺也。何谓出入之逆顺？起发红活者则为顺，倒靥陷伏者为逆，此出入之逆顺也。【`原本阙十一字。原本阙十一字。《奇效良方》：「要之，伤寒热在表，而不可下者，恐里虚不能作汗而解故也。」`】 下者，里虚不能作汗而解故也。疮疹发热，在表结脓痂，必先得其里实，则外方不陷伏，此简易平直之理，人之通论也。又有禀气弱而内虚冷，因出疮疹间，大便自利，惧其陷伏，至于服姜、附、硫黄、豆蔻、锺乳、桂、朮等药以助之，至于平安者固有之。又有到实皮厚，肉密难出，毒气不得宣泄，至于服大黄，硫石、龙胆、干葛、大青、栀子、木通、石膏服之，至于平安者亦有之。此皆临用则随时变通，岂可执泥于一曲哉！  

***出迟有数证***  

疮疹出迟有数证，不可不辨：一者出红斑于肌肤之中，红点生为血疱，血疱生脓疱，脓疱结痂疕而方愈。若红点见，至数日而反不出者，此为毒气复陷，其证危也。盖小儿热毒在内，又遇冬温，或春夏煊暖，内外皆热，郁发腠理，遂为疮疹。始者疮疹出，必先为红斑点，当此之时，或遇天气大寒，肌肤闭密，毒气反伏而不出，则身凉内躁，面青而烦，或谵言妄语，当此之际，宜用解肌表出之药，如紫草散、猴梨酒，盖斑毒未甚出也。发散，如活血散之类。又有红斑点方出于外，或内虚，或食生冷，或投凉剂宣泻，致令脏腑虚冷，不食自利，亦复陷而不出者，宜用温里之药，盖谓里虚寒故也，益黄散、活血散、参朮丸之类以温之。此红点既见不可复入者，但宜温出者一也。二者疮疹已见斑点，斑点尽生成血疱者，期七日而结脓疱。今一半尚为斑点，未全皆为血疱，此毒气半出故也。缘疮疹遇冬温或春月阳气半煊，其热毒一时随天气运出于肌中，当其未出，则内外皆热，及其出也，则外盛而里虚。大抵五行四时寒暑，则从渐而久，非节气之冬温而夏冷，来暴而去速。小儿为暴热运行，内热出外，天之暴热一退，令儿外盛而里虚，虚则无阳以应，疮疹故出迟，令半出半未出也，故半为斑点，半为血疱。当此必不能食乳，大便如常，小便清白者，宜用半温里、半发表药，如紫草、蝉壳、芍药、葡萄酒以表之，如活血散、人齿散以温之。内虚甚者生寒，寒则大便或溏或泄，宜理中、益黄、豆蔻、丁香之类以温里，里温则气不消削，气不消削则不伏陷矣。盖胃腑为里，既得温暖，与肌肤相应，血气温深，方能蒸出也。三者疮疹既出太盛而不出者，寻之脏腑无病，荣卫自和，无诸虚实寒熟为害，但迟迟不结痂疕而反成血片，甚者至于内陷，其疮黑靥烂臭，痛如刀剜，由毒气入心，闷乱而危，此由杂气冲之，房室触犯故也。故仲景云：疮疹未生之间，宜烧赤朮、猪甲以辟邪气，勿令外人入房，恐有触犯，最宜防备。其中纵得安者，亦必瘢痕经年黑色也。又劳力人狐臭人熏触，坐卧切忌当风寒，愈而成疮疥，宜烧黑牛粪贴之，贵速愈而无瘢痕矣。左右上下，安胡荽酒以御汗气恶气，食葡萄以利小便。大凡患疮疹处，常烧乳香，最辟诸恶气，不可不知。人之荣卫遇香则行，遇臭则止，故恶气不可不辟。譬如物理相感，木得桂而枯，雌黄遇胡粉而黑，亦如此之意，在前人既有所戒，在后人不得不遵之。  

***论诸热失治变为疮疹候***  

病有初同而后异，有初异而后同者，此皆物极则反，势使之变也。若不通而变之，则似是而非，若同而异，迷而不反者有矣。且伤寒伤风伤食风热，均是热也，须详辨之。且如手足指微冷，面青烦躁而恶寒，左额有青纹者，伤寒也。面赤而鼻流清涕，手足烦躁，自汗恶风者，伤风也。眼胞肿而右额有青筋，头与肚俱热，胸满不食腹胀者，伤食也。面青红额，正中有青纹，手掌心有汗，独处不安，时发惊悸，手络肚微动似惊惕，此惊热也。身热而倍能食，唇红面赤，大小便秘，胁下汗，此风热也。夫诸热证则均，究其所以热则异。且诸证皆热也，故人身无非常之热，亦无非常之冷，但温和而已。今失于将理，肌肤蕴热蒸于一身，盖善医者如此而汗，如此而下，随证渗泄，应手而愈。若用药迟速失序，当温反吐，疗热以温，则变证百出，蒸为疮疹者多矣。且前诸证皆热也，疮疹亦热也，热毒蕴于肌中，失于治疗，皆可变为疮疹。故伤寒则有胃烂发斑，小儿则有胃热发斑，冬温则有温毒发斑。故初发热则不同，其蕴热则同，此乃后同而初异，皆疮疹证也。夫知其始异，不致于变成疮疹者明矣，不知其始异，致其变成疮疹者败矣。  

***作搐***  

水流湿，火就燥，此势之必至。疮疹本热，热则动心，此理之自然。夫心火热而生肝风，肝风旺而克脾土，脾土受克于中，则上下气不循环，五行之气无以相制，则心火独盛于上，肺金受火克而无力，不能制伏肝木，热则生风，风火盛而脾土衰，热气相击，动于心神，心喜为热，神气不安，故发惊也。当此宜泻肝利小便，风定而斑疹随出。心脏斑，脾脏疹。泻肝则风去，利小便则心热退矣。风热既定，则惊搐亦自愈矣。昧者见风火相胜而作搐，不顾疮疹，便用朱砂、水银、黑锡、脑子、硝石诸般凉药以治之，使已出者反伏陷，则当出而不能出。盖疮疡烦躁痛痒，皆出于心，心热太过则搐。古人治大热则利小便，热虽甚，不能蕴蓄为惊搐之害。今心受热，投以寒凉损心胃药以冷之，则其气敛，何由而出？况中焦既冷，上焦热愈不降，其热尤甚。常见小儿患此，误投寒毒药至死者，临终则遍身斑出，以致不救。盖心一寒，无缘发已在表者，命终气散，黑靥陷伏，已无及矣。要之但是治惊，当平肝去风，利小便，最为要妙。况疮疹在发惊之后，何不谨防疮疹之败耶？又况治惊者，专用凉毒药，使脾滞心气不降，尤为惊病大害，况后有疮疹者乎？  

***论疏利***  

庞安常云：冬月温暖，小儿至春月必出疮痘，则冬月预服三豆饮子以解利之。《千金》论云：人之初生，便服生地黄汁数蚬壳而下黑粪，则无疮疹矣。《外台》方云：时行煊暖，便服油剂。又云：疮疹盛行，恐相传染，煎茜根汁与服以解利之。此皆防微杜渐，见其未兆，间以疏利为良也，何尝拘于临发热时然后利之耶？且如用升麻汤，是治未发已发，皆可服。夫未发之意，其为未见斑点已前可服之；已发之意，其为已结痂疕已后服。今人咸称方状云，治已发未发，皆可服之，曾不知禀气厚者则庶几，若受气薄者则为害不浅，遂使迟速失度，致于陷伏者多矣。然则小儿禀气厚者，能食，唇红颊赤，渴水，睡中谵语，或时啼哭，又遇天气煊热，易生疮疹，逐时以少药疏利心肺，使热毒皆散，纵有疮疹亦轻矣。虽曰小儿纯阳，亦有禀受怯弱，内无蕴热，虽天气煊热，若面青大小便如常无热者，则不可轻用解利药，恐反生他疾。故用解利药者，宜审察虚实可也。盖疮痘属血热，转下属谷气。今言小儿发斑疮，此热在里而未发者，斑毒未出，则宜疏散热毒，导引快利，使无壅遏，何尝以转下为法，况疏利与转下相去之甚远。疏利者，如三豆饮子、油剂、生地黄、茜根紫草汤、升麻之类，又何尝在已发斑之后用也？疮疹虽有转下之法，非谓疮疹而转下，因生内热，使疮疹毒气内外蒸郁，恐生他疾，方以疏通之，以平为期。因疮疹外热，脏腑受热，内外皆热，遂令正患疮疹之中，大便秘，里急后重，小便赤濇，腹满而喘，渴饮水浆，手掌心 腋下汗出，谵言妄语，能食，而疮痘不结痂疕，此是胃中谷气，疮疹热毒蒸蕴，亦热至甚，方可令大便调过一二次，使里无壅遏之患而已转下，虽有内热，亦不可过利。常因有内热，昧者偶然大利，使内虚，痘疹必陷，反为深害，不可不知。故伤寒下之早为结胸，疮疹下之早为陷伏。或有不问虚实寒热，见出不快便下之，言疮疹是热毒壅，殊不知疮疹因热而得出，因虚寒不热而陷，如此为害者甚多。大抵治小儿纯阳多热毒，固为防疮痘之患，然身不热，斑未出已前，内有热证，可下者则下之。若已出斑疮，疏利在结疕之后，二者迎合，毒气在脏腑则宣利之，毒气在肌肤则疏散，非若疮疹在肌肤，反空泻肠胃之理。又云才觉是疮疹，便宣利使出快，此恐方宜不同，用药亦异。若执之以为用，则得失相半，治疾用药，岂专在于补泻？当随证所宜，斯为活法矣。  

***论表出与温里不同***  

疮疹因热而生斑，此皆因热气藏于肠胃，故因内热与外热相合，随荣卫运于肌肤，则为疮疹矣。夫外热者，或感寒，或感风。风热惊热，皆感外邪而生热。苟失于治疗，邪气盛则实，实则生热，故为外热也。既为疮疹，因热而生斑，因寒而陷伏，盖热则出而散，寒则收而敛，当此温肌表散而已。又热毒正盛，因烦热而食生冷，或服凉剂，使胃寒则荣卫流注，循行失度，不能运化，当此温里最为宜也。此则内外之感，当随证渗泄。或感风寒闭密腠理，而疮痘不出，或出红点，或血疱，其肌肤青白而恶寒鼻流清涕，耳与阴皆热，宜与表散则可，如惺惺正气散、活血散、红绵散、紫草汤之类，是表散之药也。其内伤生冷，或服凉药遇剂，或吐或利，此为里寒，急宜温里以救之。其人必大小便利，腹痛不食或呕，此宜用理中丸、益黄散、五积散、理中汤之类。若医者不明于此，里寒不能运出，当温之，反发散；外寒所伏不能出，当表散而复下之，是皆表里不分，寒温失度，当察其证。  

***诸疮痘肤疹***  

脏腑不同，表里有异，是以疮痘与肤疹分浅深也。腑属阳，有热则易出，是以名肤疹。肤疹一出，便如痱疮细疱，出于肌皮之上，一出而便没。以言肤疹在肌，其所受气浅，故易出也。脏属阴，有热则难出，其为疮痘在肌肉血脉间，必先出红斑而后生成如痘，故名疮痘。其所受气深，是以难出也。暴热而便出者必肤疹，久热而难出者必疮疹，不可不知。  

***天气煊热即与疏转后有疮疹则轻既出不可疏利***  

疮疹所感而未成，既成疮疹而已出，疮疹出尽而结脓痂，此三者邪气轻重表里先后不同，用药亦异。方书云：才觉是疮疹，便与疏转，即轻者。大凡用药之意是疮痘便与疏转，盖冬究观天气煊暖，至春夏阳气发生，两热相合则生病，或婴孩或童子，内藏蕴热，天气煊暖，即唇红颊赤，又渴饮水，咳嗽痰盛，睡中惊悸，此皆热气所作。以意推之，脏腑蕴热，春夏必发疮疹，以药疏利脏腑，热气既去，纵有疮痘亦轻，此冬时便当即解之。今人不然，见红斑已出，热毒在表，复转下之，是表热不除，胃气太虚，无以运行，荣卫毒气，辄伏入里，则多危毙矣。但既成疮疹而已出，是红斑见时，切不可疏转，其热气已在表故也。既结脓疱者，是毒气已出而未结痂疕，恐毒气再入脏腑，余毒为害，却宜疏利之，则不生他疾矣。以此观之，疏利在未发疮子之前，及已愈之后，不在疮子正发出时利也。  

***已出诸证不一***  

响应桴，影逐形，动则随之。病有证，药有性，用则应之。如虚补实泻，未尝不愈也。泻虚而补实，未尝不危也。疮疹本蕴热毒于内，及其发也，体热则血脉敷荣于外，要在血气温深，胃气盛壮，水升火降，然后热不能伏藏，随血气以流于肌络，结疮痘而出，岂一证可拘？有胃虚不食而出，或吐或泻不食，可见也，则宜温之。有荣卫虚弱不能出者，恶寒面青白，肌肤软慢似出不出者，是荣卫弱也，当和其荣卫，如活血散可也。有已出被风所感不能出者，或发热，或狂言，或风搐，或遍身青紫纹是也，当发散，如惺惺散、僵蚕散。有已出而服冷药，或食生冷，而内寒沉伏不出者，则令疮黑靥，潮热啼哭，或白色腹胀，口气目闭，四肢微厥，如人齿散、理中汤可也。有出甚被秽气所熏触，则成血片，烧乳香或胡荽酒可也。有悞服表药过多，遍身变成一片，谓之斑烂者，宜安养之，如六神七珍散、内补散、双和汤可也。有正出盛服凉心药，沉伏在里，发心寒战靥伏者，如丁香、豆蔻、姜、桂、当归、附子可也。有本虚少用药大发之，出得正盛，忽然气脱者，此里本虚也，如丹砂养气、理中、益黄等可也。有出毒气弥盛，内外通遂，无阴气所感，但血疱灌注结痂疕不成者，七日已上，猪尾膏证是也。其证各异，宜细辨之。  

***论热毒所起之由***  

热毒伏于脏腑，则蒸于肌肤而成疮疹，非热，毒则不能出。或感四时非节之气，或感外寒，相搏于荣卫，邪气盛则实，实则生热，因热而成斑；或伤食滞于中焦，心气不下，膈热而斑生；或心热甚则生风，风盛搐搦如惊癎而生斑，是皆热有所起之由。其热至极，动脏腑之热而成疮疹也，则五脏各见一证。且呵欠烦闷，肝热也；时发惊悸，心热也；乍凉乍热手足冷，脾热也；面目腮颊赤嗽嚏，肺热也；肾居下焦，不受秽，无诸证但疮黑者，属肾也。良由不谨风冷，或因过利内虚，毒气伏陷归肾，则变黑色靥黯。世皆言疮疹是热，此人之通称也。因热而内外相蒸，两热相合，阳喜归外，热蒸而出，昧者不察，见疮疹发热诸证已见，便与疏利，殊不知疏转当时未觉为害，后因疮子出盛之时，胃气因疏而致虚，不能运出，使人不觉是先疏转为害，则因内虚为倒靥，为不食，为下利，为昏倦，变证百出。不知所遇之初，因疏转为害，而疮疹出迟，医者不察，当此又增发散，更或下之，愈增重困，因此又救之不善，他疾必生。殊不知伤寒因身热而下早为结胸，伤寒身热固不可下，疮疹毒气已发在表，尤不可疏转，固言小儿因身热耳冷尻冷咳嗽，辄用利药，毒气入里则杀人。因知伤寒身热为汗解，疮疹身热为疮疹、为血疱、为脓疱、为痂疕而方愈，则疮疹又不宜利，甚于伤寒身热不可下，无以异也。其疮疹有宜利者，在合下证详论之矣。大抵疮疹是热毒，非热则不能出。疮子有大热者当利其小便，有小热者当解毒，是亦利其热也。何必须转利，反虚其谷气耶？故知疮疹是热毒，銼其热则疮疹反不出为陷伏，为害更深矣。  

***已出不可服油剂***  

冬严寒而反温，小儿阳盛而阴微，无阴以制之，则热停于胸膈，令儿头发竖直，饮食以减，此伏热之兆，便宜解之，服油剂随时便服预以防之也。如《千金方》论人之初生，服生地黄汁一蚬壳，则不害疮疹。庞氏论冬月天气温暖，小儿至春阳气发生，必发疮疹，宜预服三豆饮子。常论疮疹未发，服升麻葛根汤，此皆未见红点时先服以防之，岂是身热斑生而用者？且油剂、三豆饮子、升麻汤，是皆预用之。或是冬月应寒而反热，名曰冬温，前人推度之，小儿纯阳，至春阳气发生，与伏热相搏，必作疮疹，冬温时以服之，又何尝见斑点时服耶？《千金》论人之初生，服生地黄汁数蚬壳，终身不患疮疹，此为知几，尤预于未然者。若斑点已出，则不可服油剂矣。  

***有发出有温出有解毒***  

病之在人，所得有轻重，善用药者，能使病重者即轻，病轻者即安，故仲景谓之随证渗泄，最为活法。且疮疹身热而烦躁，喘满脉促，有诸疮疹证不见斑点，其热未退者，以麻黄等汤以发之。若已出斑点者，即止后服，不尔再服，此表发出之也。或禀受虚寒，脾胃怯弱，或服冷药至多，伤于脾胃，令儿手足逆冷，脉息迟细，大便溏而小便清者，炮干姜、炙甘草汤、豆蔻、丁香、参、朮药，可选而用之，此温里使令自出也。或疮疹出后有余毒者，下利黄赤脓血，身热而渴，当以薤白汤与解之。于斯三者，或发或温或解，能审而用之，疮疹可保无虞矣。  

***虽有热证大便如常过则不可再下***  

事物以中为正，脏腑以温为平，故过热太凉，皆非所宜。脏腑有热者，则大便数日不通，热蓄血聚，壅遏不行，势必增剧，不得已而下之。若或悞下，为害不浅。故大便如常，是内无蓄热，切不可再下。此前人言之谆复者，盖警策后人，使无悞尔。方书论五实证，人能食而大便闭，脉大，发热，无汗，又有热证相兼，都可下之。又论五虚证，令人不能食，呕吐，皮寒，脉细，大小便利，则宜补之。以此而观，脏腑既已如常，则知里无毒热，若下之者，岂不为重虚者乎？大便既如常，有大热证者，但利其小便，则虽热亦不能为害矣。常观病者大便不濡泻，有虚证，用温药而愈者有矣。大便濡泻，又用下药而愈者，未之闻也。虽或有之，是食积或冷热不和，互相为害，但半补半利，去其食积，分其冷热，此非正下者也。  

***不可妄发妄下***  

一物具一性，一性有一用。药之性或补或泻，或表或下，或散或敛，既各不同，若能以所性施之所用，用之当则逐时而病愈，故钱氏论发散转下，皆称不可妄者，恐其用之不当尔。且疮疹诸证俱见及斑点既生，若无内外寒热虚实者，但安养之，待其所蕴多少，任其自然，则无太过不及之患。如此非为当时不生他证，亦病后易于将理。今人则不然，才疮疹斑点方出，不顾所蕴轻重多寡，心速而惟恐不出，散用药表而出之，服以紫草、蝉蜕，副以人齿、猴梨，并与酒面芫荽，无所不试。曾不知毒气遇药，发之则一为十，十为百，百为千，千为万，千万之变，合为一疮，方书称名斑烂。至于五内七窍皆有，重者为之不救，轻者为声哑、为目疾、为斑烂、为闭耳塞鼻之患。又有用表药过多，疮表则盛，里无阳气以应之，为虚脱者多矣，此妄表者之为也。大抵疮疹已出，方赖热气逼其毒气以出，出则无郁遏壅闷之患。善攻其热者，热甚则利其小便，热轻则解其毒气。昧理者不知，但言[善攻……但言　原作「其热者原本阙则利其原本阙六字其毒将宽矣原本阙七字」。据《奇效良方》疮疹门补正。]疮疹是热，无时进凉剂，致于胃气虚羸，令儿胸满腹胀，又且下之，致内虚毒气入里，则杀人甚众，此不善下之过也。钱氏称不可妄发妄下，诚不诬矣。要之，治热以温凉而行之，未至于冷；治寒以温，未至于热，当从其渐而已。合下合发，各有其证，别论又详具矣。  

***发热有时则应脏腑知其斑疮疹水疱脓疱***  

谷空而响答，形动而影随，举此而得彼也。故钱氏云：热应时而出，是见热而知脏腑明矣。且以一日而观之，寅卯辰时热者属肝，为水疱；巳午未热者属心，为斑；子丑寅热者，脾疹也。耳肾不受秽，无证但出疮疹变黑，属肾；申酉戌时热者属肺，为脓疱。观其热发有时，亦知疮疹之所本，是亦即前录，后之先见也。  

***蕴热斑毒***  

人之将理，失之于微，积微成损，积损成衰。故冰厚三尺，非一日之寒，蕴热而斑毒，非一日之热，皆积微成着也。大抵小儿自然阳盛而阴微，况朝夕饮啜热乳，兼重衣温厚，帏帐周密，则伤皮肤，害血脉，疮疡发黄，是生多疾，此蕴热而斑毒者，表里皆受热也，宜预服升麻汤、消毒散、紫草汤、油剂为良。又有伤寒发斑，为感寒毒，失于解利，邪气盛则实，实则热，热毒而斑生，遍身如被蚊蚤所啮，不作疮疱起，但赤斑点者，此五死一生之证；作黑点者，九死一生之证，名曰发斑，非疮痘之比，皆称曰斑，故因而及之。疮痘有数证，疹起如痱疮，随出随愈，此名麸疹，其毒轻。疮痘如豆，水疱如泪而青小，脓疱有脓而大，其形各异。又有心斑脾疹，五脏各有所主，不可不知。  

***已出未匀***  

人之平居乐逸，则心神安静，气体和平，及其病则阴阳偏胜、盛衰不同，故令虚实不齐，是以疮疹已出，不能遍匀。前人治法，透肌解毒而已，使毒得出，肌透消解，气既无壅遏，则自然出匀也。用必胜散、快毒丹令出快，紫草饮、胡荽酒、红粉丹自然匀顺也。  

***未发令内消***  

前人于疮疹，防微杜渐，无不尽其意焉。见小儿遇天气温热或身温，恐发疮疹，遂以犀角、玳瑁二味磨汁与服之，以茜草煎汁与消之，则未发者令内消，已发者亦能解利，使毒气不致太盛。或有伏热，疮疹未出，四肢微热，饮食似减，头发干立，或时额多微热，宜服生油方最佳。  

***发热而痛***  

痒为虚，痛为实。又云：诸寒为痛。又云：内快而外痛者，为外实内虚；外快而内痛者，为内实外虚。是以《圣惠方》云：痛者，言其通也，则痛为实可知矣。今疮疹身热而痛，是时行寒热所感，未能解也，故用麻黄汤、水解散以解肌，汗出寒热自已，疮疹亦无阻矣。  

***出不快***  

病之始末不同，深浅各异。疮疹之出不快者非一端，用之当随宜而已。凡疮疹红斑点出，日数未尽，其内实而肌热者，宜疏利之。若自利者，当温里；斑点见齐，血疱结起，迟者实热，大小便秘，渴而腹胀者，宜匀气解毒；甚热者，宜利小便；虚而自利者，宜温里调荣卫。盖血疱出甚，亦令小儿内虚故也。自血疱作脓疱，脓疱不结痂疕者，当此毒气已出在表，但解余毒而已，故出迟。名同出迟，先后之序不同，医者当辨毒气在表在里，若虚若实，补泻调解，随证治之，此是正疮疹证，无诸内外邪气所感者也。若患疮疹中，设有所感冒，则治疗不同。且疮疹正出，遇时令寒暑燥湿风火不节，则脉证与居常相异，用药则不同，尤当消息。且正患疮疹中，暑气大作，则或烦躁而咽痛，或喘满而作渴，此乃暑气与疮疹，表里热气并遏壅滞而出不快，宜与白虎汤、荆芥散。如出疮疹中，遇天气暴寒，令儿肤腠秘密，寒气结聚，出不快者，宜用麻黄正气散之类。又有疮疹正出，烦躁饮冷过多，或悞服凉药，使胃冷无以运行荣卫，致中满，则上下气不升降，出不快者，宜用理中汤、姜黄散、活血散。至于下痢者，硫、附、豆蔻之类，皆可选而用之。又有疮出正盛，内外热气壅遏，血蓄结聚，令儿能食，腹胀不大便，烦躁而渴，手掌里有汗，喘满出不快者，此由毒气与心火贯注，无阴气以敛之，宜用乳香猪血膏、紫金散、猪尾膏以饮之。或疮疹正出，被恶冲触房室，触犯禁忌，或狐臭人劳力人气触着，令出不快者，宜烧猪甲、赤朮、乳香，常烧令气不绝，仍上下安胡荽酒以御之。是以略举其数证，方书但云出不快而已，皆在随所得之由变通。若大小便秘，气壅遏而出不快出者，钓藤紫草散。气濇出而不快，以脱齿散、活血散。倒靥者以紫金散、如圣散、开花萝卜前汁与服之。蝉蜕甘草散、猪血乳香丸、猪血麝香丸、木星饮、紫草膏。疮疹已出，热滞喉舌生疮，懊闷气喘，烦渴多睡，精神昏塞者，以透肌散主之。伏热在胃，腹胀便赤者，四圣散。疮疹不出，伤寒不语，干野人粪散。瘟毒既发，痘疮不出者，地黄豆豉散。  

***面青者逆***  

《素问》云：内藏心肺，声色彰明。大凡病在脏腑，其证皆见于外，所以疮疹病而烦躁面赤者，心也；面黄体倦者，脾也，面青多怒者，肝也；喘嚏面浮而白者，肺也；面黑善恐欠耳骩手足厥者，肾也。此五脏有五色，常与寸口尺内相应，其不相应者病也。又曰：色之与脉，当参相应，其不相应者病。今疮疹属心，令人身热烦躁，惊悸面赤，皆属于心。其赤者顺，今面色青，是色不与病相应为不顺也，当更察证防备之。故《素问》云：色以应日，脉以应月。今疮疹临时观之，岂不以色应日也？疮疹当唇红顖赤，而反青色，其为病实者必生风，大小便秘而燥渴者，实也；虚者必下利，不食四肢厥者虚也，各宜用药预制之。  

***身热而脉反迟***  

脉数为热，脉迟为寒，此最验也。数热属腑，迟寒属脏。今疮疹在表，属腑而外发热，脉反迟而属脏而为寒，是脉不应其病，阳病而得阴脉也，宜当温之，以活血散、当归散、人齿散之类。脏寒下利脉迟者，以甘草干姜汤、豆乳散之类。盖得胃气既温，营卫以和，则或汗或疹而解矣。其脉迟者，是胃气虚冷，营卫不足故也。  

***非微汗则表不解***  

用药之法，贵简而当，则病重者轻而危者安。且疮疹证虽蕴久热，然发斑之际，必因天气煊暖，或感风寒而发热，或惊热，或伤食而热，因热而生斑疹。斑未出者，方其初发热，得微汗散之，后虽为斑疮亦轻，此非微汗则表不解也。其证令人身热头痛，鼻中壅塞，咽喉不利，咳嗽目赤，毛焦皮肤紧而脉数，此皆热极为疮痘，虽顺而出，毒气亦不轻。议者始以微汗解散，其毒渐轻矣，如水解散、控心散、麻黄汤等主之。如斑点已出，则慎不可用此法。盖自然出快则不可表，表之则成斑烂。又有用发散，随汗为白珠子或出小红疮，亦因汗而毒气随散，不可不知也。  

***既出不尽透透而不长血疱***  

疮疹既出，隐隐在肌肤，不尽出透，尽透而不长血疱，此皆脾胃虚，荣卫怯弱使然也。良由一时被天气暄暖诸暴热壅而成斑点，斑点既出，无阳气以应之，故令在肌肤隐隐而不出也。当此则先和脾胃以行营卫，营卫既暖，毒无所容则出矣。故前人用人齿散、活血散，皆暖荣卫以发之；发之斑未出者，用乳香猪心血丸；出而不尽透者，以猪血、麝香涂手足心唇上，最为要妙。或以紫草散之类， 脱壳散，皆随寒热虚实而投之。又有当出被外风寒所逼而不能出者，其人必鼻流清涕头痛，宜以解利药随证温散也。又有被风寒所逼而不能出，其人必鼻流清涕，头痛发热，宜以麻黄汤解利之。  

***未出可下已出不可下出已定当利其大小便***  

毒气在里，疮疹未出者可下。毒气在表，疮疹见斑点已出者不可下。如已出定结脓窠，尚有热证见者，当利大小便，此犹恐里有余毒不尽，因而生疾，其大小肠主出而不纳，有余毒可利之。前人一动一静，必有至理存焉。  

***发有微盛***  

凡是疮疹证而热数日，疮疹不出，进退皆难，诚可虑也。便欲大发之，惧其疮太稀而成斑烂，成倒靥，不发之又无以散毒热。故方书论始以微发之，微发之而不出即加药，加药不出则大发之。大发之后，或出不多，或无斑疹，脉息和平，无他证者，即疮疹本稀，不可更发也。以此思之，皆是用药有渐，发散不至太过，庶不至不及，亦用药之善也。  

***热在表不可疏转***  

毒气在表宜散，在里宜下，此为不易之法也。今疮痘热在表，却用疏转其里，是表里不分，是故前人于一言一字，无不审之。其在表宜散，在里宜下。其疮疹是热毒在表，每每妄下，虚其里，则至于夭伤多矣。殊不知伤寒身热在表者不可下，故《活人书》论疮疹身热耳冷尻冷咳嗽，辄用利药，则毒气入里，杀人尤甚刀刃。疮疹固有下者，自有可下证，别具其详矣。  

***出太盛***  

疮疹出太盛，而面黄，大便黑色，烦喘燥渴或腹胀，此为有瘀血在里故也，宜以犀角地黄汤，及治疮疹中鼻衄吐血，毒气未尽，有余瘀血，皆可服之。然出得太盛燥渴者，服甘草散；其未出者，亦可服之。烦喘甚者，以麻黄汤；咽痛而嗽[咽痛而嗽：咽、嗽二字原作「缺」，据《奇效良方》疮疹门补。]者，入麝香服之，尤妙。出迟迟：原作「遍」，据《奇效良方》疮疹门补改。者，以紫草饮子为妙。  

***伤寒与疮疹同异***  

伤寒，男体面黄，女面赤，增寒，各口中气热，呵欠顿闷，项急也。疮疹则腮赤燥多，喷嚏悸动，昏倦四肢冷。伤寒当散，疮疹当温平匀气，面赤腮赤之不同，又有诸热证蒸为疮痘，虽始终各变，当随证而治之，不可泥于一曲。  

***未能辨认服升麻汤已发未发用胡荽酒***  

善治病者治于未然，不善治者治已然。昔人论升麻汤，未能辨认间可服之，是疮子未发，未见斑点之前可以内消，所以服之。若已发见斑点者不可服，盖升麻汤性大寒故也。已发而服升麻汤，是以出齐结痂疕之后方服，解余毒也。往往人未知此，见斑点既出而后服之，令肌凉而反不得出，为害极多。用胡荽酒，则曰已发未发皆可服之。胡荽辟一切恶气冲触外护之用。胡荽酒者，以胡荽渍酒，洒于床帐左右上下，可辟恶气，疮疹正宜用之，非升麻汤之比。故知升麻汤未辨认间服之，能消诸蕴热，而解毒于未然。及斑已见，则当以和平药安养之。升麻、葛根性大寒，疮疹既出而服之，则反使寒弱为出迟，为寒中，为陷伏。小儿禀受实者庶几，或所禀怯弱者，最为大害，不可不知。故方书有直言疮疹可下者，有直言不可下者，人之禀受不同，方宜又异，岂可执于一偏而不知变？且北方冬月则风寒冰烈，南方除夜，天气温和，花卉亦发，万物亦应时丰，四季皆无毒热酷寒之害。以此观之，所禀既异，所治亦殊，在临时通宜而用之。不可下与可下，自有证候，故执一者乃医之病矣。  

***气匀即出快***  

《难经》云：气行则血行，气止则血止。故气主呵之，血主濡之。濡，软也。气行即血随而行之，气滞则血壅之。故张氏论疮疹气匀即出快，盖脏腑既有蕴毒，方其壅于肌肤，热喜散而出为疮疹，热亦不能复还。营卫周流，血气流注，则出而无阻，盖气匀即出快，此其义也。或有结搏，或里有食滞于中焦不化，或外寒所感，皆令壅遏不通，故气既滞则血不流，何由而出？当此不能审察之，则至危毙者有矣。能使气匀，行而不滞，疮疹无不出者。  

***疮成脓疱烦躁***  

疮疹之发有渐，当审次序可也。若先后失序，轻重失时，敛散不得其宜，则必见差悞矣。夫斑疮疹始作而未出者，当疏利令轻也。既出而成血疱，当令营卫升降，调脾胃，令不冷不热；及其将作脓，毒气正甚，大肠不通者，润以通之；大便自利者，温而固之；小便不通者，导之；及其结痂则解散其毒，此治之大体也。且疮疹作脓，是血疱结造也。心者主疮疡，主烦躁，当其作脓，毒气已出，未得净尽，则毒气应心而燥生矣。若血疱作而烦躁，此热毒欲散未散之际，但解热毒而已，宜用豆汤解之，以黑豆煎汁放温，徐徐与饮之。  

***身热耳尖脚梢冷腹内痛成块***  

病有似是而非，若同而异者。盖肢体冷而腹痛者，此毒气在里，若不能审谛，必作极寒治之，反以热药，为害愈深。未冷极者愈深[未冷极者　原作「原本阙六字」，据《奇效良方》疮疹门补。]，不问身有无寒热，肢冷腹痛，必大便自利，倦卧恶寒。今身热肢冷，腹痛，大便不通，盖热毒在里，则热甚而发厥，伏热深而疮疹不能出者，宜以蝉蜕末煎水服之；而已出者，亦可服之，无害。毒气得泄则四肢温暖，腹痛自止矣。前人论腹痛有虚有实，肠鸣自利而腹痛者为虚痛，是冷也；腹满而不大便者为实痛，是热也。今腹中痛而不大便，又身热耳尖冷脚冷，为疮疹证明矣。又有疮疹始发，腹中有块而痛，医者不能详辨，多作食积下之，至于夭亡者多矣。  

***爱护将理***  

小儿鼻塞，摩顖以通之；营卫不和，洗浴以通之；腠理空疏，粉末以密之，此皆外可以通肌也。及其疮疹既作，血肉作脓痂，肌嫩未实，诸气可通，恐恶气有所触犯而入，故制方论，使爱护而为防备计，故云已出未出，切忌见杂气冲触兼劳人及狐臭人熏之，尤忌房劳人相近；未愈者不可当风坐卧，如当风即成疥癣也。若疮疥脓疱出，可烧牛粪灰贴之，则速愈而无瘢痕也。及左右上下，不可缺胡荽酒，能御汗气恶气也。若能食者，时与葡萄食之，为其能利小便，及取出快如穗之义。若斑烂脓痛甚者，以干净黄土细罗以敷之，仍数数食蜜。若势轻者，则以芒硝和猪胆调涂疮上，勿令动着，直候疮痂落也。有大段疮发不通，卧席以麦麸垫卧将息，不问已发未发，皆可烧乳香于房室中，令气味不绝，辟一切恶气。  

***手足冷腹中硬为疮疹***  

脏腑已有伏热而感外风寒以击之，此阴阳相搏于营卫，轻者在腑为疹，重者在脏为疮痘；若手足梢冷尻阴冷腹中硬痛者，是疮疹证。或有惊证者，由蕴热动心，切不可悞投惊药。若惊药悞投，则毒邪内攻，其疮不出，便至危殆。或出后为倒靥，但服平和匀气发散药必愈。  

***疮疹未见乃可疏利***  

凡婴童患疮痘候，初觉似伤寒，面色与四肢俱赤，壮热头疼，腰背痛，足多厥冷，眼睛或黄或赤，脉息但多洪数，绝大不定，小便赤而大便多秘，才觉四肢色候，虽是疮疹未攻皮毛穴出者，可便服饵，匀和脏腑，疏利毒气。若疮痘已结在皮毛穴间，微微自出，即不可疏利也。或有脓水者，却可疏利也。盖热毒已在外，恐里有余，未解则可疏利也。疏利宜黄连散、青黛散、当归散。  

***石壁经论疮疹歌***  

小儿疮疹候偏多，咳嗽痰涎作久疴。热候心神如怕物，惊时羊眼白番波。认目看灯睛有焰，吐来气逆又相磨。十岁梦中如发搐，唇红脸赤疏交罗。汤水心烦头满热，耳冷脚冷发无过。舌上有如粟米样，定知三日发交瘥。此病未来宜早疗，莫将凉药与伊摩。细辨形证为妙用，只将平药以调和。  

***辨刘氏论转下张氏论用药***  

刘氏云：初虞世所著必用方，大有益于世，惟疮疹云当转下，悞人甚多。缘方宜不同，所禀虚实有异故也。盖小儿疮疹转泻则内虚，毒气不能运出，复攻于里，陷伏多致夭伤。张氏论用药，疮疹服惺惺散，次服人参羌活散等，如壮热未退，切不可通利大便，及温热药，恐令疮疹不出。二人之论，与初虞世之论，皆未可执，须在临时可温则温，可下则下，皆有可温可下证，别具详之，学者宜通变用之可也。  

## 卷四百六十三  

痘疹门  

### 奇效良方【`明 方贤`】 2

***疮疹热与诸般热不同***  

此已下论痘疹已出证。  

发热证候多般，疮疹亦发热也，其体热则同，所得之由不同，须引证而辨明之则各异。发热如疟状，热作有时者，名潮热；发热饮食不减者，名风热；发热而头热肚热，右额有纹者，名食热；发热而多渴，渴则泻者，名疳热；发热唇上下汗出，唇中间起一白疱子，及耳阴皆冷者，名变蒸；发热而额正中发际有青纹，下至眉心则发惊者，名惊热；发热而皮肤或赤色热痛，时时啼叫者，名丹热；发热目闭面赤色者，名胎热；发热而面赤，汗出而鼻流清涕，左额有青筋纹者，名伤风热；发热而面色青惨，耳鼻冷，恶寒无汗，亦左额有青筋，手足厥冷者，此名伤寒热也。又有变蒸之中，偶有时行寒疫者，则耳与阴反热。若疮疹发热则不同。然呵欠烦闷，时发惊悸，乍凉乍热，手足时冷，面目腮颊赤，嗽嚏者，此皆疮疹之热证也。  

***出视轻重***  

病有轻重，药有深浅。病深药浅，不能去病；病浅药深，真气受弊。观疮疹分轻重而治之：其疮出稀者轻，里外肥红者轻，外黑里白者轻。疮夹疹者，半轻半重也。一发而出尽者重也，外黑而里赤者微重，外白而里黑太重也。青干势陷昏睡，汗出不止，烦躁热渴，腹胀啼喘，大小便不通者，困也。疮中端黑点如针孔者，势剧也。论轻重为用药之法，轻者宜匀气，令其自出也；半轻半重者宜解毒，散毒则自轻也；毒气重者宜利小便，太重而势剧者，当随证渗泄。热气冲于心，则谵言妄语，则朱砂、参、苓之类可用也。蒸于肝则搐搦，伏若惊癎，则防风、羌活、天麻、全蝎、南星之类可用也。蒸于脾则腹胀渴水，大便秘，目肿，则枳壳散、橘、曲、山栀、地黄之类可用也。蒸于肺则喘急渴水，咳嗽鼻干，则桑白皮、马兜铃、半夏之类皆可用。毒气归肾而黑靥倒入者，宜猪尾膏、活血散，皆可急而用之也。又有风邪客搏于皮肤，热不得泄，疮变为瘾疹之状，皮肤搔痒者则轻。又有内先蕴热，外被风邪相连，搏于血则赤斑，其毒亦深。伤寒变疮痘者，其伤寒热毒甚而发疱疮，其疮也或白或赤，发于皮肤，头作浆戴白脓者轻；有紫黑作根，隐隐在肌肉里者，其毒必甚；重者五内七窍皆有疮，其形发如豆，故以名焉。大抵正疮，痘是母腹中时受积秽，良由内实而斑毒生，其感风感寒，为瘾疹，为斑毒，为痘疮，皆外邪乘内虚而伏于脏腑，内外皆热，热蓄血聚，壅遏不行，蕴结而成也。所遇之初不同，可不辨正之。疮子内实而生者，五脏各有一证，前篇备论之矣。且伤寒伤风，何以别之？面青四肢微厥，无汗而恶寒，耳与阴皆热者，伤寒也；伤风者，面赤四肢烦，鼻流涕，有汗恶风。此二者宜审，早早治之，不尔，为疮疹也。若在母腹中蕴毒气者，《千金方》云：儿初生，以生地黄汁一蚬壳与服，便下黑粪佳。及疮疹临发未出之间，以升麻汤解之；冬温，以三豆饮子解之。时气发疮疹，恐相传染，以茜草煎汁解之。此皆疮痘当用者。惟伤寒伤风，变为疮痘，是汗下失时之过。  

***疏利与取转不同***  

疮疹已出，热毒居表而不可疏利。疏利是未出时即疏利之，疏则散其热气，利则滑其肌窍，使热毒则发泄而不壅遏，其疮疹轻而易出也。及其疮疹已出，即不可疏利，宜以和平匀气药调理为宜，又曷尝令人取转耶？且疏利与取转，相去辽远。疏利者，是以轻凉之药，疏散使易出也，如黄连散、青黛散、当归散。烦躁睡卧不安，频煎豆汤徐徐服之。取转者，是以峻快之药转下也，如巴豆、芒硝、轻粉、水银之类是也。疏利与取转，轻重殊等，不可同日而语。古言疏利，今乃为取转，得不为误耶？  

***辨董汲指迷方论与钱氏活人书不同***  

小儿所禀，有虚有实，病证有寒有温，故良工随宜而治，各得其所。今观董汲与《指迷方论》，其禀气厚者，或病热而又失于解利，有蕴积热毒者，治法则当利，利之无不愈。此由小儿禀气已厚，又有病热而失于解利，蕴热在中则宜利之，利之无不愈矣。此董汲、《指迷》用药之意，皆热毒未出于表，蕴毒在里时用之也，若无钱氏方、《活人书》用药之意。钱氏论：倒靥欲脾强胜肾，得身温而渴，阳气复者可生也。《活人书》云：身热耳冷尻冷，辄用利药则杀人。二人之论身热为疮疹毒以在表，气虚在里，故不可利，但以温平解毒而已。故知伤寒身热而下之早，毒气入里为结胸。疮疹为热，若表下之早，为黑靥，为陷伏。四人之论，皆不可废，用之要得其宜。后之医者，当以董汲、《指迷方》治疮疹未出，预截热毒；若已出了者，解利余毒，则无不愈矣。以钱氏、朱氏之意治疮疹正作，使外不至太过，里不至陷伏，赤无不愈者。大抵治病皆当随宜用之，最为要法。譬如小儿患有伤冷者，有伏热者，有被惊者，有感风寒者，有伤食者，临期分别，岂可泥于一曲？况习医者又随方而用之，以愚矔之，昧者徒互见其偏。审之四说，皆为可用。  

***方宜不同用药亦异***  

《素问》云：一病而用药各不同，皆愈者何也？此地势使然尔。且东方食鱼而嗜咸，令人黑色而粗理，为病痈疡，以砭石治之。西方风土刚强，外邪不能伤，其病生于内，治之宜于毒药。北方风寒冰冽，脏寒生满病，其治宜于灸焫。南方天地所长养阳盛处，其地下水土弱，而雾露之所聚，其民嗜酸而食胕，病为挛痹，治以微针。中央地平以湿，其生万物也众，食杂而不劳，病为痿厥寒热，其治宜于导引按蹺。是以五方地势高下不同，治法亦异。故仲景治伤寒用桂枝、麻黄、大青龙汤，皆是热性药，云西北二方，行之无不应验，惟江淮地暖处，用加减法，如升麻、石膏、知母之类，是随此五方地气而用药也。又云：病素有虚实者，并用古方不在加减法，当此随时变通，不可泥于一曲。且西方风土刚强，外邪不能袭，病生于里，其治宜毒药利之。设有阴证者，亦须用理中汤、四逆汤之类以助阳气。南方虽为阳精拱上，其地下水土弱，雾露之所聚，病为挛痹，设有阳证者，宜用大黄、大青、黄连、葶苈、苦酒之类，以复阴气也。此皆前人得随时增减之理，则知疮疹岂在专补专泻，但应当日脉证祛逐可也。方宜各自不同，故用药岂可执泥哉！  

***戒失饥不可当风冷***  

人之饮食起居，有消息虚实存焉。且昼日起居行坐，其气血渐降也；夜则倒眠，血气渐升，则心安而逸也。此上下升降，虚实运动也。且人之胸腹，方其饥也，则肠实而胃虚；及其饱也，则胃实而肠虚。此平居饮食进而无病，尚且一起居一饮食而一虚一实存焉。况小儿在母腹中，所蕴秽毒在脏腑，欲出为里热，热甚而发于外，其热暴出，其里暴虚，正赖饮食汤药以助之。苟或失饥，内无食以助胃，何以运出其疮痘，则为黑靥陷伏者多矣，此内虚所致也。故不可失饥者此也。又疮疹正出，乃表实里虚，心烦恶热而欲冷，或起居当风，或失盖覆，则虚热被外风寒所搏，而为陷伏者亦多，此外邪所致，视疮疹者可不谨欤！  

***大热当利小便小热当解毒***  

前人论疮疹有大热，则当利其小便。盖大热则皮热脉实，大小便皆不利，心热而渴，气满而喘，能食，不结脓血痂疕，当此里热既盛，惧其生他疾，故利小便，心火有所导引，虽不用冷药，热亦自减去矣。可待其疮疹至热过，不为冷悞，尤为良法。其小热则解毒，盖小热不解，大热必生，小热而利小便则损气，当此有小热，不可利小便，但解热而已，如玳瑁汤、独胜散、安斑散、如圣散、紫草汤、犀角饮，此虽不利其小便，其热亦不能为害。当思前人云，大热者方利其小便，有小热者尚不敢利其小便，恐致损气。彼其妄下者，可不愧乎！  

***小便赤濇心腹胀满***  

因疮疹伏热在胃，则中有所隔，上则心火不降故小便赤，下则阴气不能升故为心腹胀满，董氏紫草散发出其毒，胃中热散，自然冰释。详其药味，以紫草发散，以黄芪定痛解毒生肌，以枳壳治腹胀，令大肠不秘，气通消胀，以木通导心热而利小便，以甘草和之。古人用药，必有至理焉，可以意推之。  

***先利而后出但解毒不可再利***  

饮食芳味，虽能益人，用之过亦能害人。况烈毒慓悍之药，又在已下之后，岂可再利之？此五脏不可再伤故也。盖疮疹未出，已曾先利之，今疮疹始出，则内无壅滞，热毒纵有，亦轻矣。故云曾经下后，惟有热者，但解毒，其热亦庶几矣。大抵疮疹不经下，亦有内虚者，当匀气安养之。又况曾下而后疮疹出，若又下之，是重虚也。  

***烦躁而渴***  

心经有热则烦躁，脾脏津液少，必口燥咽干而渴也。疮疹已出未出，皆宜用甘草散。若心烦发渴，大便不通，小便赤滞者，宜服通关散。烦而喘闷，灯心汤主之。夏月天气大热夹暑，烦躁热渴，大便秘而小便赤者，白虎汤加人参煎服之。虚烦发躁而渴，小便不利者，五苓散、酒蒸黄连丸皆要药也，宜择而用之。  

***睡卧不安***  

阳气胜而阴气少，则烦而躁，甚则蕴，心悸动不能安矣。故身热烦躁，睡卧不安，但清心利小便则自然安适。若表不解，身热而烦躁，睡卧不安者，服冰解散。或结粪大便秘而烦躁不得眠者，必腹胀手掌心腋下有汗，宜服麻仁丸，或煎黑豆徐徐饮之，甚者青黛散以水调服。惟津液枯少，虚烦之气，昼夜不得眠者，酸枣二汤为良也。  

***状如蚊蚤所啮毒盛色黑***  

疮疹陷伏，虚实不同，宜详辨之。有胃寒营卫气虚而陷伏者，则肌肤慢，疮瘢皆白，不欲食或呕，大便不秘，小便清白者，此皆宜温之，活血散、人齿散、胃爱散。虚寒甚而至于自利，间亦可用，虽附子、理中、豆蔻亦可用，疮出为期。又有毒气内外壅遏，热蓄结聚而不散，毒气壅瘀于肌肤，急出不得，壅于毒气，倒靥黑色，盖血活如朱砂如鸡冠色，若毒瘀血聚则黑色。又如蚊蚤所啮而黑色者，由毒气暴出，瘀热搏之，故血凝而不得出，为黑靥，其证最恶，其大小便秘，腹胀满，喘急烦躁者，宜用山栀子汤、宣毒膏。治黑疮子患候，无比散。毒气内攻，紫黑色出不快者，庄氏云：斑疮倒靥而黑色者，谓之鬼疮子，宜獖猪尾血调脑子佳。  

***悞服凉药冰伏***  

小儿胃热出斑疮，盖胃者主一身肌肉，其胃中热则身热，身热太甚，斑毒得出，胃热既出，其里已虚，合以和平药调助之。又有医者及病家，未明乎此，见其热便用凉药，是里无热，又加冷药，则里稍寒，使疮子不能出也。凡有热则气散，有寒则气敛，使肌肤急而腠理秘固，疮子轻者为出迟，重者为倒靥，可用胃爱散以温之。胃气既复得温，营卫复行则出矣。故胃爱散以脾胃生寒而用之。  

***便血粪黑睡而不醒***  

疮子当出而不出者，此由毒气当散而不散也。盖心主血而营于血，疮疹不出，毒气壅瘀于里，则为便血黑色，故神昏睡而不醒，其证甚恶，脱壳散、犀角地黄汤主之。  

***已出而腹账***  

疮疹已出而腹胀者何？此阴阳不和也，此毒气陷伏入里也。二者缘毒气已出而未尽，又正热，或外伤寒而内伤于冷也。大抵疮毒正作，热毒蕴积，则多渴烦躁而引饮，又或投凉药，或饮冷水，故热被冷激而不能蒸出，冷气内拒而不能消化，其冷热毒气相搏于里则不消，令人腹胀气喘，甚者发寒肢厥，疮瘢白而无血色，或至不救，急宜以温中药逐冷气，冷气散则腹胀亦消。昧者一见腹胀，莫不更增宣泻，是谓重困。盖伤于冷者，必不能食，大小便利，时时下气，此伤冷阴阳气不和也。又有毒气陷伏入里者，疮疹出迟，毒气倒靥，亦令儿腹胀，亦宜用温平解毒快气药，如人齿散、活血散之类服之。大抵毒气伏入者，必有热证相杂，或渴或烦躁，或大小便赤濇，或啼哭不止者，则陷伏黑靥，证中具详。若腹胀目闭，口中如烂肉臭者，其证恶，此为难治。  

***当下当救里***  

疮子半出半不出，此毒气半在里而不出尽故也。或盛出大便不通，小便赤濇，喘粗腹胀而齿唇干，口燥引饮，谵语者，当急下之。此由毒气弥盛而内外皆热。若大便里急后重者，当令大便润过；内不燥不里急后重，腹不胀者，且利其小便。又有疮子半出半不出，下利，四肢厥逆，腹胀呃逆，此由里寒毒气不能出，故宜以姜附理中等药急温之。一则言当下者，恐毒气复入故也；一则言宜温者，恐无胃阳以行营卫，虚实之势剧也。故二者俱不可废。  

***既下惧太早***  

夫病有迟速，药当随应而用，可以速则速，可以缓则缓，如向应桴，间不容栉。且疮疹始出，未有可下证，但以和平药调理之，乳食饱哺之，避风寒以温之，三者皆为保子之常法。如疮疹见而三五日尚未出者，可微发之；微发不出，则大发之；大发之出不多，脉息平和，无他证者，即疮本稀不可更表散也。今人才见表不出，热又不退，必便下之，其内虚，疮子将发者则因利而不出，疮子已出者必复陷，陷必黑靥，疮子归肾，此为脾土弱而肾水反胜，钱氏以百祥丸下膀胱毒，则脾土自实，疮痘可以复出。与其下膀胱毒于黑靥之后，莫若正脾土于未出之先，则不下为愈。是风与热证皆可下，今见热而即下，故不可也。况下之纵愈，亦有三证：一为疥癣，二为痘痈，三为目赤。有此证者，皆下之失于早，不可不戒。故前人论曰：疮疹未见，乃可疏利，是热毒未形容间，毒在脏腑则预下之也。又牛黄丹证云：疮疹出定，大便不通，令脓汁不干者，可下之。以此观之，当下证是未出之前，及已出定之后，非正出而可下也。且利毒丸虽治胃热，疮疹欲出，温壮腹胀，气粗，大小便赤濇，烦渴舌干，睡中惊而厥，脉沉大滑数，虽名利毒丸利其邪热，况用大黄，大黄性利毒解表，故伤寒当利亦用之。又通关散证云：治患疮疹，心躁发渴，便赤，口舌生疮，用木通、瞿麦、滑石，皆利小便药也。二方皆谓大小便热为害，甚则去其热毒气，苟不用之，又为失下之害，故用之。岂是疮疹正出而下之也？故下之者不可太早。  

***误下证***  

伤寒身热，固不可下，疮疹热亦在表，尤不可转下者，盖热毒已在表故也。《活人书》云：小儿身热，耳冷尻冷，咳嗽，辄用利药，必毒气入里则杀人。盖热在表则表实而里虚，故身虽热，里无可下证而便下之，则里无阳以应表，至于陷伏而死者多矣。大抵疮疹，血气顺脾胃温则易发，若里无热而误于疏转，则令气弱血濇脾冷，营卫无以运化，而毒气难泄，立见危殆，尤当审辨。又况小儿鼻塞唇焦，内伏热也。脉细面色萎黄，或青色，皮肤又慢，口吐清涎者，此误下证也。或服凉药太过，或里无热壅滞，则不可下也。  

***疮疹有当大便过有当温有当下***  

此已下论疮痘已出后，复生他疾。  

夫疮疹伤寒风热伤食诸证，身有热者，如大便四五日或六七月不通者，须用少药令润过，非取峻快之意。亦有外证参之，须仔细辨认为宜。如仲景云：阳结阴结大便秘者，至十四日十七日方剧。苟若至十四日十七日，因有他病，损耗津液而无结粪，腹不胀，不里急后重，则不可攻之，盖肠无结粪故也。今言六七日令润过，气升降，则身热者不生他疾，缘小儿纯阳身热，而大便不通者易实，大便自利者易虚，易生他疾，当调令大便如常，最为候脏腑虚实之要法也。虽然，大便秘非一证，有风秘，有气秘，有热秘、虚秘、冷秘，用药当细辨也。且人能食，大便不通，结濇如下栗块者，风秘也；烦躁饮引，小便赤而大便秘，腋下手掌心有汗者，热秘也；腹胀肠中虚鸣，胸胁不利者，腰腹引痛者，气秘也；呕吐清水，不能食，面青而瘦，冷秘也；或久病不能乳食，腹不胀，不里急后重，虽久不大便者，虚秘也。凡此五秘者，当随证治之。若大便如常，且不可以冷药与服，恐水注胃脉，营卫不行，则疮疹亦不出矣。又有患至五七日，自然泻者，须用如理中丸等温肠胃药。若泻住即止后服，亦不可过热，此是当下当温之证。又有疮疹出正盛，喘粗气急腹胀，小便赤濇，手掌心并腋下有汗，或睡中谵语大便不通者，用四顺饮子，得气通喘定腹不胀则已之。下之疮红快者，更不须通也。  

***或吐或泻或不食***  

疮疹之证，或吐或泻或不食者，此由脾胃虚弱也。小儿胃热出斑疮，大抵疮疹多出于胃，缘热毒方作之际，必多烦渴燥热引饮，或于风寒处坐卧，遂令冷热相搏，冷气入胃，故令胃冷则吐，脾冷则泻，脾胃皆虚则不食也。当以治中益黄等随证与之，甚者随宜增减，以吐利止为度。又有热吐热泻则不同，何以别之？盖热吐者，手掌心并腋下热而濈濈有汗，发渴而脸赤，喜饮冷，未能言而揭者，则一向饮乳，聚其饮乳满于胸臆，不能消化，吐出时，是热吐也。热吐了，又急欲食乳，是内热而渴，但不能言其渴。医者不审，见吐利便用燥药，热极生风者，害人甚众。非特疮疹有此，他证亦不用。此分热吐热泻尤审。热泻者，小便赤濇而渴，口燥咽干，皆当用五苓散、竹叶半夏汤主之。小儿不食，亦有虚实二证，或吐或利，面青而目睛青黑色而不食乳者，为虚寒而不食也，宜温之。大小便如常，面赤而壅，或渴或睡中惊，或咬齿，目白睛黄赤，或气喘或身热而不食乳者，此为实热中满而不食乳也。犹如伏热者，亦不思食，胸膈满闷故也。尤宜详审。  

***疮疹皆多在表不可妄下***  

伤风与寒以汗解，汗者谷之精气也。疮疹作脓血痂疕，脓血痂疕，血也，古人以解利药如升麻汤之类，皆惧其血热毒甚则疮疹尤甚，故少凉血以解其毒，疮疹亦易于将理，何尝以转泻伤其脏腑脾胃也？盖脏腑脾胃既寒，何以运行营卫？营卫既迟，疮疹脓血痂疕何以蒸成？故知伤寒则气行汗出而已，尚不可下，况疮疹在血气温厚，内不虚而外不寒，则出而不伏陷矣。胡不观内补散治痈疽至验，皆是暖血行营卫药？今疮疹与痈疽，皆疮也，何尝以转泻治痈疽也？  

***陷伏倒靥***  

疮疹陷伏倒靥，方书称倒靥而已，殊不知内虚不能尽出者为陷伏，外被风寒所迫或被恶气冲触而不得出者名倒靥。然得之有始末轻重不同，若一概用药，因兹夭横者多矣。盖疮疹已出斑点为始，以血疱为中，以结脓窠痂疙为末，三者浅深不同，乌得不论？夫既出斑点为始者，脏腑蒸蕴毒气，内外皆热，数日既热甚，蕴斑毒于肌窍，出于皮肤。亦有陷伏，亦有倒靥。斑点始出，外被风寒所感，使肌窍复闭，血凝濇而不行，必身疼四肢微厥，气血盛实，舆风寒相搏于肌肤，必大小便秘，斑点不长或黑色，或身生青紫瘾疹，此为倒靥也，当此可温肌发散风寒，如紫草、蝉蜕、陈皮、葡萄、人齿、僵蚕、荷叶之类，温散寒邪，然后热气复行则斑出矣。有胃虚而不能副营卫者，虽出而复没，故斑晕白色或黑色，此内虚所致，故出而无血气以应之。其人必不能食乳，或大便自利，小便不赤而清，或倦或呕，四肢微厥，其由内胃既虚，自不能出，此为陷伏也，当此宜用温辛之药，令其胃暖，营卫复温，必自然出矣，如理中汤、活血散、人齿散之类以温之；吐利甚者，须姜、附、硫、桂亦可用，此治内自虚而陷伏者也。若以血疱为中者，是红斑出之后，至足有斑为齐，斑疹毒方出尽也。自斑点生如豆，起于肌肤之上，所以血疱为中者，未结脓血痂疕之前证也。血疱七日，当结脓血痂疕，当此或外被风寒所感为倒靥，或胃气虚吐泻为陷伏者，亦如前法治之可也。血疱是毒气正盛，阳热内外弥满，无阴以收之而疱出，至七日而当结脓窠痂疕而愈。今七日而尚如豆大，血贯之不结脓窠，此由毒气内外贯注血热相搏，必复入于心矣，立至危毙。急以猪尾膏凉心血，使阴气感之，必随时结痂疕而愈。古人以朱砂、脑、麝、猪血等凉心药治疮疹，是治其毒气已出后，心热毒气倍常则用之也，非治里自弱而陷伏者，非肌窍感寒而倒靥者可用也。陷伏倒靥皆虚寒证。陷伏胃弱自不能出，当温之。倒靥是风寒外感于肌窍，当发散，故非猪尾膏证。猪尾膏是治心热太过而不能自收敛结痂疕者，非为凉脾药也。盖《素问》云：疮疡燥痛痒，皆出于心。当血疱后紫黑而不结脓窠，其热内外贯注，毒气必复于心则危矣。以血疱结脓窠，脓窠结痂疕。如结脓窠痂疕，内外有感冒而生病者，此触冒之过，治之无异于前斑点时用药也。观小儿数日减食则胃虚，热甚气耗，作斑点脓窠则血弱，结痂疕之际，少增滋养营卫调适寒温药以助之佳。病后服解利药，亦不可缓也。疮疹未透，心烦狂躁，气喘妄语，或见鬼者，龙脑膏；触犯黑色者，夺命膏；黑陷者，百祥丸、蓝根散、四圣散、人齿散；毒盛而黑色者，山栀汤、宣毒膏。《良方》治毒气入脏而不出者，脑子猪血酒。《活人书》黑疮子恶候，无比散、倍金散、朱砂散；疮子反入，抵圣丸、救生散、玳瑁散、化斑散；疮子靥，花蛇散、麻黄汤、湿生虫散、橄榄核磨水、牛蒡散；治黑色名鬼疮子，人齿猪血散。皆是热盛毒气倒靥者，非治里虚吐泻，不食而倒餍。如脾胃虚吐泻，或斑未出，医人不识，误用凉药冰却，致令内伏不出，胃爱散主之。服之汗出者，不用控心散；如无汗，即服控心散，后下羌活散为良。  

***黑陷耳骩反热***  

五行以土旺制水，五脏以脾制肾，盖土旺水升上而不下走泄，此五行相生相制，使之既济，此五脏平和阴阳升降也。且人平居饮食以滋脾土，脾土运化滋营卫。观脾土于中，上滋肝营肺卫，下以肾水不走泄，苟失其平，则有太过不及之患。何以知之？疮痘出而耳骩冷，此脾土胜肾水；疮痘陷而耳骩热，此肾水反胜脾土矣。盖耳骩者肾也，体热则血脉敷荣，则谷气盛也。钱氏百祥丸泻膀胱肾水，令脾土复旺，当此致于不救者，亦十有八九，亦岂得已而用之哉？当此之际，不用百祥丸则无治法，毒气去而真气不绝者犹活，不去其毒则束手矣。如《活人书》厥阴证土败木贼，用承气汤泻其毒气，亦岂得已而用之？当此而不下，亦不可也。愚思之，与其疮痘用百祥丸，伤寒承气汤下其毒，莫若救脾土于未侵之先，治其未然者为良，庶几不致狼狈之地，成功于不见危处为妙。  

***黑有逆顺***  

疮疹出者为顺，黑靥陷伏者为逆。然其中黑靥亦有顺者，此为疮逆，脾气乃强，则脾土盛制水也。是脾强而肾退，虽黑靥而忽泻脓血并痂疕者顺。此必旧服补脾药，脾气得盛而不衰，其外肢络疮黑靥而不危者，得脾脏不衰，则心肺肝肾有以救之。《素问》云：脾病则五脏危，今脾土既盛，余四脏则无虑矣。脏腑既无亏盈，则不能为害。又有黑靥而逆者，乃水谷不消，泻乳不化者逆。是脾虚不能制肾，故水谷乳食不化而自泄，此脾土既衰于里，外有疮疹黑靥者，是毒气陷伏，必先入脾，脾虚而受毒，四脏皆困而危殆矣，是以为逆，为难治。尝观古书云：病在脏者半死半生，病在表者轻。以此疮疹泻脓血疮痂者虽顺，非可为常治法，此亦九死一生之证尔。  

***出迟朝夜啼哭***  

神魂魄意智，此五脏之正神也。喜怒悲忧恐，五脏之情伪也。人之五脏调畅则安适，抑郁则烦闷。故小儿疮疹者，蕴非常之热毒为疮疹，而外未得出，在脏腑而不能散，故喜怒不常，悲恐相仍，则神不能安而朝夜啼哭也。当此医者察其蕴毒在表在里，当随证渗泄。若发热渴水，面赤小便赤，宜微表，令出可也。若外无热，大便秘，腹胀满者，当令大便通。大抵内无壅滞之气，则营卫通行，神魂泰然，疮疹亦出快矣。昧者不知察，惟见朝夜啼哭，或以为心热，或以为聚痰，或凉或下，不能去其表里热毒，复使其冷热相并，反生多疾，不可不知。  

***凸凹生疮***  

疮疹结脓痂，可抓碎之，则不成瘢痕，今疮痂虽结，瘢犹靥肌肉，致令凸凹也。故在结脓未成干疕，抓去之，则不成瘢痕矣。有疮疹愈而再生者，此因疮疹安后失解利，毒气留滞败热于肌肉之间也，宜用明胶散，次服密陀僧散、腻粉散、雁屎白散、牡蛎散、马齿苋散、秦皮散等，以敷之为良。与其用药于已再生疮疹之后，莫若解毒于未再成疮疹之先。  

***大便如常***  

脾胃纳谷气，大小肠出滓粕，此平居察虚实冷热之处。盖饮食进退则知人之谷气虚实，大小便滑濇则知人之冷热也。热则秘濇而不通，冷则滑泄而无度。今大便如常，则知脏腑平和，无大热大冷之患，故不在补泻，亦不可妄攻击也。且《活人书》云：清便自调，则是大便如常。又云：大便坚，小便数，不可用承气汤攻之。是津液已行于小便，故但以麻仁、脾约丸用之可也。小便清者不可下，此无里热也。大便硬而小便少者，未可攻，此津液当还入胃中大便自过也。阳明病自汗出，若发汗，小便自利者不可下，此表里皆亡津液也。又云：小便赤却当下，此是表里证俱见，以五苓散主之。又云：不大便六七日，头疼有热者，是里证，当下。小便清者，知不在里，仍在表。又云：大便硬而脉沉细是里证，当下。以此观之，古人治病，未有不审饮食进退，大小便滑濇者，自外而知里。此非专治疮疹之法，若或疮疹或医他病，用之亦良。况婴儿未能言者，尤当用此。  

***悞服热药则损目冷药则夭伤***  

火制金，木制土，水生木，木生火，皆自然之理也，顺之则安，逆之则否。故疮疹是热而生，又益以热药则损目，抑之以冷药则为陷伏。盖人身无非常之热，亦无非常之冷，但温和而已。今疮疹身暴蕴非常之热，而郁发肌腠，蒸之为疮疹，顺其热则出而毒散；及其热过则损目，为咽痛，为痈疡，为狂眩；抑之以冷为陷伏，为黑靥，为夭伤。故善医者，使阳不致亏盈，阴不至愆伏，调适中和而已。苟为不然，阳胜则热盛。[阳胜则热盛　原作「原本阙五字」，据《奇效良方》疮疹论补。]而生风，肝应于目，无不害目者；阴盛则脾土无燥气，肾水反胜，为黑黡陷伏，则夭伤者多矣，不[阴盛……矣不　原作「原本阙二十四字」，据同上补。]可不察。  

***斑烂***  

病当发散而不发散，则毒气闭塞，胸满喘促，闷乱而不知人，不当发散而强发散，则热毒随阳出于肌窍，皆为斑疮，遍身无数，肌肉如烂，故名曰斑烂，此失于不善表者之过也。治斑烂之法，调脾进食，大便令不秘不利，养营卫以生肌解毒，则无目赤，无咽痛，无口疮，无吐衄等证。解之不至于冷，调养不至于热，最为良法也。但斑烂发脓痛，甚者用干黄土罗为细末敷之；轻者则芒硝、猪胆汁调涂疮上，勿令动着，直候疮疹痂疕自落。大段疮发多不适卧席者，即用麦麸簟卧将息，最为佳。又有因发表过多，外则斑烂，为阳气在外，内虚生寒，脏腑自利，急当救里，如理中、豆蔻之类，脏腑自温平，其疮必愈。  

***感寒与疮疹伏热混杂而发***  

疮疹是五脏伏热于里，因热蒸而出外，其感冒是外感寒邪，渐伏入里，且感寒始发，则头疼发热恶寒，鼻流清涕，左额有青纹者，感寒也。夫感寒者，寒极则生热邪，热盛则实，实则动，所伏疮疹之寒热交作，阴阳混杂，证候非一。故医者若汗若下，则疮疹随出。盖感寒在表，蕴热在里，寒极而生热，热则随出。若不去其寒，则疮疹不能出，但表证身热而喘，则微汗和解之；里证腹胀，大便秘小便赤濇者，则微利之；烦躁渴甚者，但利小便；胸满食不下者，宜吐之。此发汗吐下利小便，皆是去感寒伏热邪气也。治之则当发汗吐下利小便，随手而愈。但用药者，不可令药太过，最为良法。如过于表者，疮疹出则为斑烂，为口伤烂赤；下之过者为痞闷，为内陷，为下脓血。当此细推之，疮疹非感寒之比，缘有疮疹随出，故用药者不可不谨。  

***郁毒不散***  

治病当随时变通，不可泥于一曲也。且疮疹之证，如热毒在表者不可下，下之则里虚为害；非虚，亦不可助之，助之里有壅热为害；亦不可令有大热。故前人云：斑疹未见者，以葛根汤、鼠粘子汤、惺惺散、紫草饮子解利之，但里不至冷，大便不至利，气实者可服之。或有不问虚实，以胡荽酒洒之，以葡萄酒饮之，又火煅人齿以酒调服之，若盛实者，服之则为害。盖胡荽酒、葡萄酒、火煅人齿，此皆内虚自利陷伏者可服之。苟为不然，则助之以热毒气，贯注耳目口鼻悉平，咽中闭塞，大便坚秘，小便如血，是郁毒不散，则热毒无从出也。毒气反攻脏腑，故使凹而不起，谓之倒靥，盖郁毒不散，又不能解之至于毙者，不可胜数矣。盖阳热无阴气以守之，当此之际，岂不观大便坚秘，小便皆如血，若有此证者，猪尾膏、化斑汤、犀角地黄汤、犀角玳瑁汤，可选而用之也。用之则毒散，营卫无滞，疮疹自出矣。皆常用已验之法，姑条次于下：其疮始觉头疼发热，或微热而后作寒，烦躁咽痛者，则以四味升麻汤。搔痒或瘾疹者，则以荆芥汤。面赤大便秘小便赤而呕者，以小柴胡汤。不恶寒但烦躁而小便濇，又多渴而成赤斑点者，以竹叶汤、犀角饮子。大便不通者，与四顺饮子。昏甚谵语大便不通，与承气汤。若大便自利，黑黄色，毒气亦有所出。大便已利，又得调气药以助之，其疮亦稀。肌生斑者，此自[疮亦稀……此自　原作「原本阙九字」，据《奇效良方》疮疹论补。]然出者，不可表也，斑生而至足[斑生而至足　原作「原本阙五字」，据同上补。]。  

***乳婴与食孩用药不同***  

夫饮乳婴儿者，由人之生，胃气未充，肤革未成，饮乳易伤，风邪易入，脏腑娇嫩，血气懦弱，肌体未坚，精神易弊，故用药当审其大小轻重而用之可也。盖差之毫厘，立见危殆，不可与能食童子同用药也。且能食童子，自绝乳后，食火熟炮炙之物，酒面甘肥，鱼肉滋味，安可与饮乳婴儿同用药也。夫婴儿有病服药，但与乳母服之为要法。譬如童子吃食，与婴儿饮乳同。乳母既服其药，必流入乳，儿亦饮之。是以童子能食服药也，免其慓悍毒烈之药，蒸熏脏腑，亦为良法。且能食童子，谷气既实，脏腑充盈，如生疾病，能食不大便，里急后重，手掌心并腋下有汗，当令大便如常过。心热而大小便不通，心神不安，当利其小便。饮乳婴儿有斯疾，但用斯药与乳母服，是亦婴儿服之也。  

***本稀不可发表***  

夫伤寒表证，须看营卫浅深，故仲景有发汗者，有调营卫者，有和解者，三者分轻重虚实浅深也。疮疹固蕴热毒，而斑生亦看热气深浅，故疮疹本稀者，为不可表。小儿数日热运，少于自快，但以升麻汤、荆芥散主之，出虽少，足心有者，此出齐，不可表也。出齐皆为血疱，或已出脓疱或水疱，或至于痂疕者，皆不可表，此脏气既平，营卫既和，勿治而愈。如仍治，补之则热，泻之则寒，表之为斑烂，愈生多疾矣。何谓疮本稀？盖疮疹无定数，如汗[斑烂……如汗　原作「原本阙二十字」，据《奇效良方》疮疹门补。]之无多寡，但看所蕴热毒之微盛尔。且疮疹出而不甚热，既出而喜笑如常，无寒热无烦躁诸证，盖有少便脓血痂疕，此皆疮本稀，不可表也，但解毒而已。若本稀而强欲发之，则为斑烂，为倒靥，为虚脱，为中寒，为虚热，不可不知。  

***无凝滞则勿表勿下***  

病有迟速，盖日数待营卫以祛运其蕴毒而出也。且疮疹热数日，运热毒为赤斑点，出于肌肤中，至足有，方为出齐。盖斑点长成血疱，血疱成脓疱，脓疱结痂疕，此虽大略之言，疮疹必先斑，次血疱，又次脓疱，又次结痂疕，比自然之序。善治病者，不可先时而后，亦不可后时而先也。盖伤寒表证，出汗而愈。其有一二日便汗出者，则名为狂汗，虽出之必复重，又期六七日正汗出则愈矣。伤寒里证，当下则下之。若下早为结胸，为痞气，盖病深在里者则可下。以此言之，比之治疮疹，或表或下，若太早则病毒不去，真气受弊，有如疮疹自然出快，不胜其幸。若反加妄表妄下，适以为害。然发表则热气承表而出，不知自然微盛，为斑烂，为倒靥，为虚脱者多矣。妄下则为内虚，为陷伏，为夭伤，宜审究之可也。合表合下证各别具详之矣。  

***痂起能食***  

病生于里而达于表，观其表而知其里，亦在乎熟之而已矣。且疮痂起而能食者，盖疮疹出于表而里虚，当食少，令阳气出表，能食为里不虚，而有热者，可用牛黄丸下之。亦更看脉与外证，然后用之。若疮痂起而能食，大小便秘而喘渴烦躁，内多毒热，宜下之。若无此证，知其热，便下之，则悞矣。岂不谓疮痂起而能食，便下之，但知其中不虚尔。虽疮起而能食，无别热毒证，则不必下也。  

***黑餍而未发寒***  

夫黑靥，世俗之称有二：一曰倒魇，二曰陷伏。且倒靥有四证：一则感风寒；二则毒气弥盛，心热与外热壅郁蒸不消，毒复入里；三则饮食少而内虚，脏腑或泄利，无阳以应之遂倒靥；四则不禁房室，秽气冲触。名同倒靥，所得之由既不同，用药救之，岂得不异？若不究其源，一概论之，则无不夭伤。不特此尔，一者，疮疹正出，坐卧当风，或失于盖覆，感外风寒搏于肌肤之中，营卫受寒，必发热而恶寒，头痛鼻流清涕，当此之际，宜以温辛药表散寒气；若失于治疗，营卫受寒不解，加寒战而喘闷，则为倒靥者，一也。二者，五脏蕴积其热，出于肌肤，小儿阳盛而阴微，热毒瀚漫，心热壅蓄而不散，使外不得作脓结痂疕，内不得毒气消散，当此之际，用凉药解毒利小便药以治之，令其毒气渐消则愈；苟失其治疗，则为倒靥者，二也。三者，其人禀受气怯，或因患而饮食少遂，致脾胃虚弱，因虚而生寒，因寒而不利，因利而内虚冷，当此宜急用进食固脏腑药以温之，脏腑既平，因饮食进，手足温暖，则疮疹复出矣；世有医者，疮子是热，不敢用温药，遂致倒靥者，三也。四者，疮疹正盛，内外无寒热、无虚实证候而不出者，此由不能禁忌秽气冲冒，房劳触犯，若有此犯，则疮疹不出，毒气入心，闷乱而毙；若已出之后触之，则令其疮黑烂，痛极如刀割。  

***诸恶证***  

此以下论杂病。  

夫痘子出而复不出，或大泻而渴，或有此候，皆因疮痘出而服冷药，逼热毒在肺中也。故烦躁迷闷，不食或大小便难，皆恶候也。疮痘带白脓者，其毒轻；或紫黑色隐隐在于肌肉里者，其毒重；甚者，五脏咽喉内皆有疮，其不大小便，兼便濇出血而痛。黑靥不生脓者死，鼻有黑气者死。或痘疹未出，毒气内逼，目瞪上窜，惊叫有如惊风者，此乃疮欲出之候也。若悞认为惊调治，必使毒气内蓄，邪热不泄，亦乃死候。或有疮痘既出，谵语不止，此亦恶候。或见是疮，以药解利，见疮疹反没者乃死，宜急温之，复出乃愈。或疮作白疱，忽然伏入脏腑，渐作紫黑无脓，月夜烦闷啼哭，其证尤恶，服化毒散，其毒从手足心出乃差，此是五死一生之候。若便血疮陷无脓者死。其有瘟毒痘疮不出者，一法以地黄、雄黄令饮，不可太多，多则反有所损。前证皆恶候。  

***先知节候阴阳脏腑虚实***  

夫禀气盛者，夏酷暑而不热，冬严寒而不冷，此里实而寒暑不能侵之也。禀气弱者，未寒先寒，未热先热，故未有十日，天寒日阴，则感寒湿而濡泻；未有十日，天温日明，则伏热而中暍，此虚弱之人常态也。盖先知节气者，能辨阴阳寒暑出入之盛衰。《素问》云：阳盛人能冬不能夏，阴盛人能夏不能冬，此亦人之虚实与寒暑相为否泰者矣。且立夏气变纯阳，万物茂盛，用药者用热远热，如桂枝、麻黄、大青龙汤并诸热药，必加知母、升麻、石膏辈，是不尽用热药也。且立冬两阴俱尽，气合纯阴，用药者用寒远寒，如服诸凉剂、服汤利过者止后服，不必尽剂，是不尽用凉药也。是寒月不尽用凉药，若尽用凉药，表里皆寒，人不能当故也。治疮疹亦当依此，随虚实寒温阴阳出入而用药也，岂可拘一证一药为尽而已矣？病人素有盛实，或素有虚寒者，并用古方，不在加减尔。且春分阳渐在外而阴渐在内，秋分阳渐在内而阴渐在外，用药者岂得而同诸？此按四时阴阳，迎合脏腑内外虚实而用之。故时当阳出而阴入则实者愈，阴出而阳入则虚者愈，故阳出而阴入者虚者病，阴出而阳入者实者病，此其常理不变者也。如冬温，虚者安而实者病；夏寒凉，则实者安而虚者病，此皆节气阴阳虚实使之也。冬温暖夏寒凉，非节之为病者，在人将摄如何尔。所以钱氏治疮痘，言春夏顺而秋冬逆者，是论阴阳出入，迎合表里之意也。  

***行房触犯烧赤朮猪甲***  

伏积热毒，甚者为疮疹。方其荣卫被热毒所蒸，毒出为斑痘。方出，其肌肤受毒，静以守之，则顺出而愈。若加触以不馨之物，兼以行房触犯，阴阳相感，毒气着于人，则使疮疹入里，毒气入心，闷乱而死。若已出之后，触则令疮黑烂极，如刀割纵，或疮疹得安，瘢痕经年黑色。仲景论疮疹未出之间，宜于房室内烧赤朮、猪甲二物辟恶气，谨戒饮酒嗜欲，令人守房室门户，恐生人入有触犯，令小儿痘疹难出也。如有触犯，或有面青黄色者犹轻，要之安胡荽于左右上下安顿之，能解狐臭绝恶秽污之气；更烧乳香，令室中香不绝，辟除一切恶气，兼令易出易结痂疕。疮疹畏杂恶气，不可不谨者。辟如柑脯同处，一坏皆坏。古语云：树得桂而枯，雌黄遇胡粉而黑，抑亦物类相感然尔。  

***初生服生地黄汁令不生疮***  

钱氏论疮疹是母腹中所受秽毒，故小儿患疮疹，五脏皆见证，故前人亦先有以制之也。《千金》论云：方婴儿初生，宜进生地黄汁，点孩儿口中，令便下黑秽，则至老亦不害疮疹。盖便下黑者，此是腹中所受秽毒。今人但见简易平直而不用，抑亦顾目前不思后患者欤！  

***疮毒令胃烂便血***  

小儿胃热发斑，其斑既出于肌肤，今疮疹正出，或外被风寒所伏，或毒气太盛，热毒壅遏则出不快。盖毒气复辄还于里，有误服凉药，使腠理秘，外不得出于肌肤，毒气倒于里者；有被恶气冲触，不谨房事，复触入里，甚者皆可为胃烂便血，各随证救之。如风寒所伏者，当解表而散之，治疮疹麻黄汤是也。内外毒气壅遏，复入里，当解毒，如犀角汤之类是也。冷气入胃冰伏者，当温之，胃爱散之类是也。恶气熏触，不谨房事触伏者，当烧乳香、赤朮、猪甲之类，服以苏合香丸等以御之。又有毒气内外有所感冒陷伏者，急以麻黄汤主之。王氏手集白花蛇散、橄榄核水煮服之，无不立效。如有内外触冒，失于救疗，遂至胃烂便血，此证最恶，急宜用犀角地黄汤、甘草散以解之。解之渐苏醒疮出者活，神昏冒闷者死。  

***余毒失解利则呕吐并诸杂证***  

脾胃主纳而不出，大小肠主出而不纳，是平居饮食，水谷糟粕出纳也。常论胃主纳食，而疮疹后呕逆，是有邪气相干，使胃逆而不顺，故使气逆而吐也。其吐有冷吐，有热吐。疮疹病后吐者，此余毒在胃不解，当仔细辨验，终是不同。其热毒在胃而吐者，令人心烦作渴，小儿不住食乳者，是渴也。小便赤濇，手掌心有汗或热，面赤引饮，停于胃中成痰，膈中不利，纵能食乳，聚满吐出如射，则一时胸中稍宽，又复饮乳者，渴也。饮乳又吐，脉洪数，此热吐也。冷吐者，不渴，饮食与水随吃随吐，面青白，手足冷，大小便利，宜细辨之。有热有余毒在胃脘呕吐者，宜服黄芩散、五苓散、人参竹叶汤。若余毒在中，口舌生疮，下部亦有疮，或下脓血，服黄连散、三黄熟艾汤。发喘而烦躁小便不利者，灯心汤。若胃热齿龈肿痛，妨其嚼食，至不欲食，烦热面黄者，宜服甘露饮[甘露饮　原作「阙三字」，据《奇效良方》疮疹门补。]、槐花散。如毒入目者，服净心散最良。咽喉痛并嗽不已者，麻黄嗽不已者[麻黄　原作「原本阙六字」，据同上补。]汤加麝香服之。或大便不通，致热毒攻于脏腑及眼，并咽喉肿塞，口舌坏烂者，以如圣汤、紫河车散、紫雪之类，可选而用之，皆解余毒之要药也。  

***预服油剂解毒***  

防患于未然者，则思热毒未成疮痘时，预服油剂以解之。盖小儿四肢微热，食物似减，头发干立，或时额微热，则与生油剂饮之，每夜如方法与饮，似觉四肢热，服之良久就卧，多至三五服，大小便利，四肢热减，邪毒渐退，疹痘虽出亦轻，尤良法也。  

***疹热出难大便不通小便如血或为痈身体破裂***  

似是而非，若同而异，医者当详审于疑似之间。言斑疹得热，则出愈难，此非得热而出愈难，为气不通营卫，与毒气混杂不行，故出难非独热而难出也。胡不观大便不通，是气不通行？故或便血，或为痈疱，或肌肉破裂，以此观之，气不通，又热毒之气壅盛，毒在肠中，则血渗入肠为便血，毒壅肢络不行，为痈疱，为身体破裂，使其大便通，小便利，则无斯患矣。有此证者，宜服犀角地黄汤、白虎汤、升麻汤、紫雪之类；便血以牛黄散，可选而用之。  

***误用巴豆则内虚而热不除***  

表热而荡涤，故宜汤液以散之。取食积，宜下之，用丸子药磨之。盖用丸子药者，取收摄之义也。今病疮疹是表热，若用丸子药反攻，虚其里则表热陷伏于里，其热愈不除，复为倒靥，为便脓血；肌肤毒壅遏不通，为痘痈，为肿毒疮疹。不可用巴豆丸子药者，但能取肠中积热故也。疮疹表热者不可用。  

***勿用巴豆水银轻粉***  

小儿头痛身有大热，口鼻有热，咽干痛，口颊生疮，两目如火，耳尖手足指冷，脉洪大而作渴，面赤增寒，心逆热口臭，此是伏疮子候，先当去热毒邪气，用大黄汤煮汤液，荡涤其表热，表热散则诸疾皆愈矣。昧者以巴豆、水银、轻粉，此药无去表热之理，反伤脏也。盖巴豆、水银、轻粉，但能去脏中惊涎积热而已，岂可以为疮疹表热者用？则用之者夭伤，不可不戒。  

***热毒攻肝冲目***  

肺金燥，心火热，肝木风，脾土湿，各有所统。夫肝木胜，脾土衰，且风入脏腑，热则为肠风、为秘结、为下鲜血，冷则为不食、为飧泄、为肢厥，此五行相生相克之意也。热则生风，由火盛而风作，肺金既受火克，金衰不能制木，则无金以制之，木胜肝旺，心火炎上，肝窍于目，心热壅则冲于目，故疮疹之始，最宜防备之。使之视井则欲观深，视远则自运于目，得阴气感之。搽胭脂则欲凉血散毒气，服以鼠粘、荆芥、防风以去其风，敷以白芥子末于两脚心，疮痘则不入于眼，是皆防微杜渐，使神水不被风毒热壅之害，得无睛胀凹凸盲暗之忧。方书多称此于卷首者，欲消目疾于未然，不可不察。  

***疮后咳嗽胁痛***  

夫血气者，阴阳之男女；水火者，阴阳之征兆；左右者，阴阳之道路。今疮疹病后咳嗽，左右胁痛，饮食不下，此余毒所隔，气不能升降也。且咳嗽者，由阳不降，心火克于肺金也。胁痛者，胁居人之左右，左右者阴阳之道路，气之所行处，今胁痛是气不能升降也。饮食不下者，由呼吸升降之间，脾受谷味，今气不能升降，脾气不能连磨水谷也。数者但解毒，毒去然后真气自复，当以赤茯苓汤导心火利小肠，小柴胡汤治咳嗽胁痛，二和散调顺阴阳则自愈矣。  

***伤寒热毒急宜发表***  

伤寒热毒在表，未能作汗，或当汗而不得汗，暴热灼于肌肤，故发斑疮疹痘疱也。其疱色白，或赤如火丹，疮头瘭浆白脓者轻。若紫色作根，隐隐在肌肉者甚重。五内七窍皆有疮，其形如豆，故以名焉。此乃伤寒发疱，小儿肌肉娇嫩多有此，故因而表之。  

***余毒不尽烦渴胸满***  

热在表而生疮疹，疮疹已出将愈，则表虽退，有余毒在里，则令小儿胸满烦躁而渴，此皆失于解利，热毒不散所致也，宜黄连散、灯心散、黄芩散、甘露散，皆可选而用之。  

***不结痂疕***  

疮疹因热而出，又因太热甚而不能结痂疕，是以内外蒸郁，无阴气以敛之故也。前人以宜风散导之，以生犀散解之，使热不壅胀，必结痂疕矣。又有发如脓窠，不肯作靥者，调砂糖水与吃即结疕，此法须观疮子，未出尽切不可用。盖疮子初发而食甜物，如糖蜜枣柿，必使疮子入目，尤宜忌之。此云用砂糖者，是疮子作脓窠，毒气已定而用之，庶不为目害矣。又有血疱出已七日，不能结痂疕者，宜用猪尾膏则愈矣。  

***辨疮并冰疮入大肠***  

疹与痘轻重不同：疹自表而出于腑则轻，痘自里而出于脏则重。世俗但见疹见痘，方知轻重，未能预知而防备。然疹与痘，其初何以辨之？茅先生论有见于未然，且早晨浑身微热，至日午后大热，眼睛黄色，两胁下吸吸然动，甚至发如惊风状，亦身有大热，手足逆冷，此病属脏，治以独圣散发之，以和平生津药润之。此必是疮痘，谨不可投冷药，恐冰入大肠，而痘子不出，则泻下如赤豆汁，及朝出而暮靥，或顖颊赤色如掌大，口内有臭气，唇焦目闭腹胀者，此必死候。此是疮毒入里，由用利药，里虚毒陷入肠中，或便脓，或便赤汁，皆恶候也。且疹候早晨微热，午后亦大热，眼白赤色而不黄，手足冷而吐逆，此属腑为疹，治法如治疮痘皆同，辄用利药，变为恶候。  

***结核肿毒***  

疮疹热毒，脏于肌肤，使营卫流注失度，则营卫合行而不行，为之壅遏，壅遏则结核肿疖毒，或为痞(疒畾)，或为疮疡，发于头顶手足肢节间，甚者则为痈毒，此热毒雍遏之过也。亦令人咽膈不利，痰涎壅塞，咳嗽咽干，眼赤脸腮项焮肿，宜以消毒散、小柴胡汤最验。痈疖肿毒出脓数日不止，体虚烦热头痛昏闷者，黄芪散。大便不通者，大黄散主之。痈毒赤肿初生者，烧鸡毛水敷之，又醋调伏龙肝敷之，地松葫荽以敷之，鸡子清调赤小豆末以敷之，地龙粪新水以敷之，并马齿苋、龙葵叶、鸡肠草、芸薹叶、景天叶皆可捣敷之。赤肿不散，成疮而未得头出者，马鞭草以敷之。  

***冬温发斑如锦纹***  

《活人书》云：冬月煊暖而温毒发斑瘾疹如锦纹者，以冬月触冒寒毒，至春始发，病初在表，或已发汗，或未发汗，表证未罢，毒不散，故发斑，以黑膏主之。又有冬月温暖，非节乖戾之气，冬未即病，至春或被积寒所折，毒气不得泄，至天气煊暖，温毒始发，则肌肤斑烂瘾疹如锦纹，咳而心闷，但呕清汁者，葛根橘皮汤主之。小儿常有此证，令儿心闷咳嗽，呕吐清水，医者不辨，作胃寒治之，转加闷乱，状若惊癎，遂生他疾。但咳嗽而吐汁者，知其心闷矣，宜预服葛根橘皮汤则立愈。  

***用百祥丸证***  

黑紫干陷者，下以百祥丸；不黑者，谨勿下。要之紫黑干陷，则下之无疑矣。然当下有数证，宜仔细以外证与脉别之。有感风寒而黑陷者，则宜温散之；有内虚自利而陷者，则宜温之；有下之早，毒气入里而陷者，则宜温而表出之；有被外物冲触而陷者，则宜熏解之。其用药皆不同。又有蕴积毒气深，而内外蒸郁，疮起能食，不结痂疕，毒气不得散，大小便秘，腹胀而陷者，为其毒气入里，宜用百祥丸泻膀胱之毒，服之身温饮水者可治。以脾旺而胜肾水，寒去而复温，则疮疹复出矣。若寒战不已，身冷出汗，耳骩反热者死。要之，钱氏称肾气太旺，脾虚不能制之。此寒气太旺，胃气不温，疮疹复陷而不出矣。下后身热气温，欲饮水者，此寒去而复温为可治。以此而言，疮疹不可妄下，故不过温脾胃暖血气也。钱氏言泻膀胱水于已陷之后，不若助脾土于未陷之先，尤为尽善尽美矣。  

***疮后患目翳忌点药***  

汤散膏丹之殊异，灸刺点洗之不同。且疮疹之为目翳者，毒气自脏里而达外，治之要法，但活血解毒而已。活血不至于热，解毒不至于冷，得其血活毒散则睛不壅，血不怯，不致凹凸损陷，是为良法也。方其病根自里而外，始者毒气在于脏腑，外达于筋络，筋络而至目，其病深，似非点药可取效。盖点药非毒则冷，必相攻击，反以为害，前人有所不取也。疮疹后患目，不在点药，故辨及之。  

***冬月预服三豆饮子***  

庞氏云：冬令温暖，当时便服三豆饮子以解其毒，则春夏不生疮疹矣。盖冬令风寒冰烈，是谓闭藏之时此天地之正气也。冬月天气煊暖，是冬应寒而反热抑之，非其时而有其气，小儿抱纯阳以生，至春必发疮疹预服三豆饮子，以菉豆、赤小豆、黑豆，副以甘草、淡竹叶、木通、砂糖煎之，临睡以饮之，则解一切热毒冬月随受热而随解之也，至春夏间则无疮痘之患，纵有亦轻，此乃冬月暖时预服之也。  

***疮入目防备法***  

疮疹方出间，欲使不入耳目，可喷胡荽酒于耳目边，或以黄蘗末水调敷两目，兼以白芥子末水调敷两脚心，乃抱儿令自投菉豆七枚于井水中，使斑疮不入目中，此皆爱护目之法也。又有忌食之法，如酱醋五味牛鸡鹅鸭，皆不可食。盖小儿患疮子，食鸡鹅鸭卵，未有不患目者。虽疮疹已愈数月，尚未可与食之，食之亦为目患，此皆为疮疹之所忌。但令小儿食淡物，为淡猪肉淡饼之类。不能食淡物者，入少盐无害。患疮疹之家，可预令知之，最为要法。患疮疹之家，亦不可煮鸡鹅鸭卵之气相袭，亦能损目，不可不知。  

***疮毒攻咽***  

疮疹咽痛者，由心胃有热冲于咽，故咽干而痛，口舌生疮，上冲齿龈肿而齿牙摇动者，宜服甘露饮子。欲凉膈去痰，则服消毒散。咽喉肿痛者，宜如圣散消毒散。心烦者，宜鼠粘子汤。冬月老幼皆可服之，则春夏不生疮疡也。有声喑不出，舌颊生疮，烦闷潮热面赤者，以紫河车散主之。咽痹水浆不下者，以紫雪主之。已上诸证属热，须是脏腑亦热者，方可用之。如上焦有热，其人若小便清，或大便稀溏，是脏腑无热，则别以清上温下药兼服，不可一概而用药也。  

***大小便不通***  

疮疹热毒在里，令儿大小便不通，热毒蕴而不散，则不结痂疕；及其热气少而下之早，则为陷伏。如大小便不通，欲以药下之者，须是微觉腹胀满而喘，按之腹微实，手掌心并腋下汗出者，此有热毒燥粪在里，宜服之。疮疹大便不通者，川黄散。疮疹既出定，大便不通，疮出脓汁不干，败毒牛黄丹、大承气汤。又有疮疹欲出，胃热发温壮，气粗腹满，大小便赤濇，睡中惊烦渴，口舌干，手足微冷，多睡，时嗽涎，脉实沉大滑数，宜服利毒丸。心烦躁渴，小便赤濇者，通关散。前四药皆有热证方可用之，性寒通利故也，不可妄投，为害不轻。  

***乳婴药多反为累***  

小儿如水中之泡，草头之露，以表用药，无令造次焉。为小儿脏腑娇嫩，血气懦弱，肌肤不密，精神易惫，故言不易医也。然乳下婴儿，周岁二三岁有病者，宜少服汤药，量其大小，但将药与乳母服之为妙。忌一切药与儿吃，恐反生多疾。盖药性慓悍毒烈，非寒即热，不表即下，或饮或散，服多则反为累。盖其攻击太甚，不可不察。大抵用药在简而当则病除，又不损气，若泛然而用，非止不效，药性将何处之？必反为害。故疮疹出而无他证者，宜少与汤药。  

***冬温宜先下毒***  

夏月阳气在外，阴气在内；冬月阴气在外，阳气在内。其阳气在外，则人喜冷；阴气在外，则人喜热。盖夏月扶阴以助阳，冬月扶阳以助阴，以平为期。人有盛衰与四时不相当者，则反为病。且夏月天气大热，则人食冷以助阴，《素问》云：用热远热者是也。亦不可过冷，过冷则逆正气为害。且老人气衰而火少，夏月岂可过冷也？婴童自然阳盛而火壮，虽冬月岂可多食热物？其能食童子兼能啜热乳婴儿，如冬月食火炮炙烙之物，乳母恣食酒面甘肥，便与儿乳，其热毒因微成着，又遇冬月天气煊暖，则内外蕴热于脏腑，至春阳发生，其毒热随营卫而出，遂成疮疹，无复疑虑。如冬月应寒而反热，此是冬温，毒气在脏，未出于肌肤间，当冬月便疏利，解去其毒可也。如葛根汤、三豆饮子、解毒饮、三黄丸、当归饮、油剂、导赤散、化毒丹之类，皆可随轻重。冬月温暖时，皆可选而用之也。  

***便脓血***  

疮疹病后余毒不解，毒热入胃，令儿便血，日夜无度，腹痛啼哭者，宜用牛黄散。又有浑身热，下痢黄赤脓血者，薤白散解之；或胃风汤尤佳。小便赤而烦，宜以导赤散、犀角地黄汤煮之。  

***脓汁不干***  

小儿疮疹太盛，脓汁水粘，不可着席，不可转侧疼痛者，用黄土末敷之便干。欲不成瘢痕者，以牛粪晒干，火炼成粉，研如蛤粉相似，用绵扑有疮痛处；脓甚者，以黄土细罗为末敷之。大段不能卧席者，以麦麸不计多少，簟卧将息，最为要法。  

***入目用药***  

心热毒生肝风，肝主目，热毒冲之，故为目患，以凉肝丸服之，蓁皮散洗之，密蒙花散服之。或因食毒物，睛突出外者，仙灵脾散。暴赤肿痛者，苘麻子散。患半年一年余者，蝉蜕散。出正盛而不令入目者，调肝散。入眼成翳者，瓜蒌散。生翳遮膜者，威灵仙散。入目痛楚伤目者，浮萍散。生翳者，拨云散。风热攻眼者，井泉石散。目中痘疮成翳者，大黄散贴之。赤脉侵睛者，羚羊角丸。痘疮入目昏暗者，金花散。疮入目里侵睛者，桦皮散。翳障不见光明者，蝉花散为良。  

***余毒诸证***  

疮疹热毒，内外皆作，今疮疹已出而结痂疕，余毒在脏者，宜解利之。若解之稍迟，至于生病多端。疮疹出尽后，大便秘者，宜服大黄散。小便赤濇者，宜服黄芩散。胃中有热，胸中有邪气而呕，面赤而渴，大便秘或如常，或疮疹后下利色黄者，黄连散。烦喘小便不利者，灯心汤槐花散。发渴饮水，下血不止者，消毒散薄荷汤调下黄芪散服之。  

***消瘢痕***  

疮疹生于肌中，疮痂不可早抓去之而出风，早则为之瘾疹，肌肤为凹凸，宜用硼砂散酒调服之，密陀僧水研涂之，蒺藜散、胡粉散、鹰屎白散、马齿苋散、猪(月臣)散、羊(月臣)散、羊(月臣)鸬鹚散、升麻水豆散、黄蘗散、白蜜、羊(骨行)髓等青金散皆可选而用之。欲无瘢痕者，在结脓结疕，勿令瘾疹成瘢痕矣。  

***痘痈***  

痘痈者，疮疹毒气当出而不得出，毒气壅遏于肌肤，故使肌虚偏盛而成痘痈。又有疮疹既平，失于解利，是致毒气不散，外不得泄于肌肤，内无由入于脏腑，滞于肢体，则为痘痈，或为肿毒，令头项胸胁股内赤肿。大抵疮疹结痂疕之后，便以消毒散、升麻汤、五香散、连翘散、犀角地黄汤，皆可选而解之。失于解利，肿毒所发未成脓者，小柴胡汤加生地黄煎服之，立愈。又有禀受怯弱，病疮疹后，面青不能饮食，自利，肌体倦怠，无热证者，且与调平药安养之，令其里实。如面赤大便秘，或发渴咳嗽，睡中惊叫，小便赤濇，则可用前诸药解利之。今人见解利，可治余毒，不问虚实，便解利之，遂为虚弱者害，亦不可不知也。  

***疮后发搐***  

《素问》云，疮疡烦躁痛痒惊悸喜笑，皆出于心。五脏蕴热毒成疮疹，热则生风，当其未出，心火生肝风，令儿发搐。今疮疹既出之后，又发搐者，是余毒未解，热积停蕴，不能消散，故动肝风而发搐也，宜以导赤散、化毒丹、消毒饮、柴胡汤、三白散之类，散热退风而已。或疮疹后饮食暴复，未能损谷，食蒸发搐者，宜以紫霜丸服之，其证必头热肚热，是伤食证也。又有疮疹后再作疮疹者，亦轻，此亦余毒未尽，皆失解利之故，疮疹之出后，岂可不解利？解利者，当随虚实而用药也。后人见疮疹后解利余毒，一例而投凉药，气虚者反为大害，不可不知。气虚者，不渴面青，饮食减，大便不利，四肢弱无力，皆虚证也。有此证者，未可解利也。又时有疮疹证，而疮疹未出而发搐者，用药不可太冷，恐为疮疹之后害。疮疹已出而发搐者，此热甚也。故宜用化毒丹、大青膏诸搐药无害，盖无疮疹之悔矣。若能详审而调理，皆获安愈，因而具述，以广其传。  

***疮后中地风证***  

小儿疮疹方愈，营卫尚弱，余毒未解，忽然遍身或青或黑色，手足厥冷，口噤涎响如锯，此名中地风也，甚者手足发搐。此由四时五行节令气交，有风雨寒暑，地风暴至，小儿疮疹方愈，营卫尚弱，被地风所吹，毒气袭之，所以得生是疾也。宜用表剂，以消风散二钱，入蝉蜕二钱，分作三服，生姜、薄荷汁、酒各数点，温汤顿服[分作三服……顿服　本处原作「加原本阙三字生姜薄荷，原本阙十字」，据《奇效良方》疮疹门补正。]，二三服即立醒矣。随时少汗而能或出瘾疹，或再出麸疹而愈，此乃京师医官宋鉴用此，无不愈者。后传于此方用之。  

***已出狂叫喘呼***  

疮疹已出者，热毒自里而达外，狂叫喘呼者，脏腑热燥而无津液也。夫肾水常欲升，心火敛而降，今五脏皆热，疮疹既出，津液外泄，脏腑干涸，无阴气以守之，则阳毒燥于上，故狂叫喘呼，宜服犀角地黄汤、玳瑁散、甘草散、麻黄散主之。更看大小便何部不利，利之必愈。  

***猪尾膏证***  

虚汗实汗，皆汗也。虚热实热，皆热也。是以疮疹倒黡，有虚有实，方论皆称倒靥而已，可不分而辨正之？是以疮痘始发，或斑或血疱未结痂疕之际，或因久不食，或因自利，或感寒邪，表里虚寒，不能运行营卫，至不能出者，猪尾膏，使心既通，营卫将复，则气和神苏，疮疹自结痂疕矣。夫蕴毒作斑点，斑点作血疱，血疱如豆，起于肌皮之上，名曰痘疮。既作血疱，血疱作脓疱，脓疱结痂疕而愈。今作血疱，而日数当结脓窠而不结脓窠者，是毒气尚可复入于里，古人处方，心凉则热毒气不能复侵于心也，毒在肌肤则无虑矣。以此观之，疮痘至血疱是毒已尽在外也，后用猪尾膏则毒气不能复入也。今有医者及病家，见斑点或见血疱出迟，便用猪尾膏，殊不知毒气未出尽，而心胃寒凉，毒气不能出，悞人者多矣。猪尾膏是毒气已出尽，未结脓窠者，热气与血相搏，尚可同营卫出入周流，恐其毒气入里而用之也。又论小儿方书，亦用脑子、猪血等药服之，遂斑点出而愈者。此言为害尤甚，非疮痘之药也。乃是治伤寒瘟毒热证危急用之，热散然后斑出而愈，是治发斑者，非治疮痘之斑。后人不为祖述，以悞传悞而用之者，可怪矣。  

## 卷四百六十四  

痘疹门  

### 家传痘疹心法【`明 万全`】  

***痘疹证似伤寒***  

伤寒之邪，自表入里也，前三日在表，可汗而散，后三日在里，可下而解。疮疹之邪，自里达表也，本与伤寒不同，先贤谓其相似者，盖恐人审候不明，误作伤寒，失其汗下也。不特伤寒相似，内伤发热亦相似。凡外感之热，热在表也；内伤之热，热在里也；疮疹，表里俱热也。外感则汗之，得汗则热自平矣；内伤则下之，物去热亦去矣；疮疹不可妄汗下，虽汗下，热不少减。然三者发热虽同，证亦自别。外感发热，面赤恶风寒，头疼身重，腰重呵欠，烦闷昏睡，喷嚏喘咳，惊悸；内伤发热，面黄红，恶饮食，腹痛，昏睡，烦躁则手足热，吐利则手足冷；疮疹发热，腮赤昏睡，呵欠喷嚏，咳嗽吐泻，身重腰酸，烦闷烦躁，惊妄，耳凉骩凉，手足时冷，热乍进乍退也。如值疮疹大行之时，不问内伤外感，但发热不退，皆作疮疹也。惟挟外感者兼发散而治，挟内伤者兼消导而治，无内外因者只从疮疹治也。  

***首尾不可汗下***  

今之治痘者，曰：首尾不可汗下。听者和之，曰：痘宜温补，汗下不可也。此亦喜补恶攻之遗弊。殊不知痘疹之法，莫要于解毒，或攻或补，务使毒气得解而已。如其气血和畅，荣卫流通，表里无邪，其出则尽，其发则透，其收则时，非但不可汗下，虽温补亦不可用也。设使外感风寒，约束皮肤，闭塞腠理，疮出不快，此当汗之，令阴阳和，荣卫通而疮易出，毒得解散可也。苟不汗之，则毒无从得出，留伏于内，未免闭门留寇之祸矣。如大热不退，烦渴转增，谵妄昏沉，便溺阻塞，此毒畜于肠胃之间，与谷气并，宜急下之，使脏腑疏通，陈莝涤去可也。苟不下之，则藏莝畜毒，煎熬于中，宁无养虎遗患之悔乎？故大要曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其条达而致和平，此之谓也。  

***不可以日期论***  

或曰：痘发于前七日，自现红点至泡浆也；结于后七日，自泡浆至结痂也。前后以十四日为限，此其大略耳。盖人禀赋有厚薄之殊，毒气有浅深之别，时有寒燠，治有工拙也。如壮实之人，疮本稀疏，能饮食，常和暖，守禁忌，固有八九日而愈者，不待十四日也。虚弱之人，疮本稠密，饮食俱废，气候乖常，调理失度，起发不透，收靥不齐，或延至一月而愈者，又不止十四日也。治痘之工，不可拘于日数。苟拘日数，则出现未定而先戴浆者有之，不可谓其成脓也；起发未透而先干陷者有之，不可谓其结靥也。有收太亟而凶者，有收迟而吉者，有致绵延日久而毙者，是岂日数可限耶？或者取伤寒传经之日数，谓十二日已过，其邪传尽自愈。不知伤寒之邪，或在表汗而已者，或在里下而已者，或过经复传而不解者，亦未可以日期限也。痘疮之邪，初出一点血，血化成水，水化成脓，脓成毒解而收矣，何必拘以日数也。然欲知其易发易靥者，莫如以疮为主。如形紧磊落，色润红活，尖圆厚实者，自然易发易靥也。如稠密粘连，平塌灰白，嫩薄淫湿者，难发难靥，更有余毒也。经曰：知其要者，一言而终，不知其要，流散无穷，故医莫贵于知要也。  

***大人小儿富贵贫贱不同***  

痘疹之证，自王公以至庶人，莫之能免者。天下之人，未有不本于父母，均是人则均是毒矣。有轻有重，有疏有密，何也？盖失精血者，治合异乎婴孩；饫膏粱者，疗莫同于藜藿。且如小儿变蒸未周之时，腑脏尚脆，血气尚少，其疾则多胎毒也，至于能食，则有伤食证矣。大人天癸方动之时，欲火未淫，天真未耗，其病则多内伤也；至于相感，则有阴虚之证矣。饭藜藿者负饥渴劳役之伤，饫膏粱者挟痰火积郁之病，一旦有疮疹之证，当相兼而治之也。故治婴孩则急于解毒，常恐其不胜，而大人则兼气血之虚以治矣。治贫贱则急于解表，惟恐其难出，而富贵则兼表里之虚以治矣。虚则补之，实则泻之，不虚不实，守以待之，此治痘之要也。  

***升麻葛根汤解***  

或因痘疮一见红点，便忌葛根汤，恐发得表虚也，人皆信之。余独谓其不然。按《本草》升麻解疫毒，又升阳于至阴之下，以助发生之气，痘乃疫毒，得此解之，令其升发，决无下陷归肾之证矣；葛根能解热毒，疏通荣卫之气，使疮易起发，无伏无陷；芍药养阴，阳胜则阴虚，痘本阳毒，真阴受伤，非此不可；甘草能解诸毒，泻邪火，尤不可缺。是皆痘家切要之药，宜常用之，岂有发得表虚之理，遂置之弗用也耶？但谓一见红点，磊落轻疏者为毒少，不须再服；苟痘稠密，其毒太甚，安可弃之不用欤？  

***顺逆***  

古人著书，有泛语其概者，有直道其实者，以意逆志，不以词害意可也。钱氏小方脉之祖，医中之圣，无出其右者，宜若所著之论，更无可议矣，然亦有未可尽信者。或泛语其概，或后人补之者也。如云：先发脓疱，后发疹子者顺，脾肺相生也。先发疹子，后发斑子者顺，心脾相生也。先发水泡，后发疹子者逆，肝克脾也。先发脓疱，后发斑子者逆，心克肺也。先发脓疱，后发水泡，多者顺，少者逆，肝多肺少，木乘金衰也。先水泡后斑子，多者逆，少者顺，子衰母旺则顺，火乘木衰则逆也。此皆泛语其概耳。其曰：凡疮疹只出一般者善，此则直道其实者也。夫四毒之发，各有其时。脓疱最酷，疹次之，水泡又次之，斑为轻。分作四番，其毒则微；一并夹出，其毒则甚矣。如云：春夏为顺，秋冬为逆。春脓泡，金克木也；夏黑陷，水克火也；秋斑子，火克金也；冬疹子，土克水也。此亦泛语其概耳。其曰：黑者无问何时，十难救其一二，此则直道其实者也。盖四者之毒，常乘天地不正之令而发，乃疫疠之气，传染相似，时亦不得主之也。又云：冬月肾旺又盛寒，病多归肾变黑，此则后人因秋冬为逆，而杜撰以补之者也。钱氏谓春夏为顺，秋冬为逆者，盖以疮疹属阳，春夏为阳，秋冬为阴，从其气则顺，逢其气则逆，不过欲人常和暖，而从春夏之化，未常拘定某证，必某时为顺也。即如冬月变黑之说，则凡冬月出疮疹者，皆属肾，无分轻重，皆变黑而死。天地之气，必不如是之隘；钱氏之意，亦不如是之拘也。但曰冬盛寒，腠理闭塞，气血凝滞，非和暖，疮难成就可也，何必以变黑归肾，独主于冬乎？彼夏盛热，腠理开张，气血淖泽，亦有变黑归肾而死，何不云夏有黑陷乎？设云夏火旺，肾不主事，则夏黑陷为逆之言，又何自而取乎？况黑陷为逆，四时皆然，亦不独在于夏也。吾固知非钱氏之言。孟子曰：尽信书，不如无书。信哉！  

***变黑归肾***  

水火者，阴阳之迹也。坎离者，水火之位也。心肾者，坎离之配也。故水阴也而生于阳，离中之阴，乃真水也。火阳也而生于阴，坎中之阳，乃真火也。阴根于阳，阳根于阴，互为其根，此所以能变合而生万物也。孔子赞《易》，以坎为血卦为赤，离为鳖、为蟹、为螺、为蚌、为龟，其义可见。以人身言之，血阴也，气阳也。心配离而生血，阳中有阴，乃真阴也；肾配坎而生气，阴中有阳，乃真阳也。故心中之血，即肾中之真水也。灌溉滋濡，水之德也。肾中之气，即心中之真火也，呴嘘鼓动，火之象也。然水善而火恶，老子曰：上善若水，下恶如火，善恶之分也。况人之两肾，左为水，右为火。经曰：七节之旁，中有小心。小心者，命门相火也。以其为君之相，故云小心，行君之令，故曰命门也。夫以一水立乎二火之间，其不胜也明矣。运之于中，而使火不赫曦，水不涸流者，有神以主之也。所谓神者，何物也？太虚之中，神之栖也。然水火不并立，各有所胜。盛衰之变，此其常也。故盛则薄所不胜而乘所胜也，命曰气淫；衰则所胜妄行，而所生受病，所不胜薄之也，命曰气迫。疮疹之火，起于命门之下，二火相合，所谓得助者强也。相火复挟君火之势，肆其猖獗，销铄燔焫，无所不至，可恃者，心中之真水，尚有以制之。奈何阳道常饶，阴道常乏，赫曦者其气淫，涸流者其气迫，并真水亦亡之而已矣。经曰：成败倚伏生乎动，动而不已则变作焉。真水既亡，津液暴绝，其气滞，其发燥槁，不能润乎皮毛，滋乎腠理，而疮中之血，亦干而黑矣。是则变黑者，血色本赤，而干则变黑也。谓之归肾者，血本肾中之阴，血干则肾水亦干矣。此肾虚之证，岂有肾实为邪之理乎？  

***变黑有逆顺***  

邵子《观物篇》曰：东赤南白，西黄北黑，此正色也。验之于晓午暮夜之时可见之矣。由是推之：婴儿始生而赤，长稍变而白，病则黄，老死而黑；物生地下而赤，稍长而白，萎落则黄，枯槁而黑。凡物皆资一阳之气，以生此四色也，乃一阳之气色递变者也。夫痘疮由出现而起发，起发而成浆，成浆而结痂，亦人身中一阳之气之流行也。其出现而赤，起发稍变而白，成浆则黄，结痂则黑，此亦色之递变自然而然者，乃证之顺，未可全以变黑为不正之色也。夫以变黑为逆者，以四时言之，春主生，夏主长，秋主收，冬主藏，自然之序，递相成功者也。痘疮出现犹春之生也，起发犹夏之长也，成浆犹秋之收也，结痂犹冬之藏也，亦自然之序。苟出现而黑色，是春行冬令矣；起发而黑色，是夏行冬令矣；成浆而黑色，是秋行冬令矣。不循递变之次，故谓之逆。黑者肾之色也，为起蛰封藏之本，故以变黑为归肾也。又肺主皮毛，心主血脉，脾主肌肉，肝主筋，肾主骨髓。疮痘之毒，由内而外为顺，内不出者曰伏，已出复入曰陷，不能成浆谓之倒陷，不能结痂谓之倒靥。曰伏曰陷曰倒，皆由外而内入于骨髓，故曰归肾为逆也。  

***诸痛痒疮皆属于心***  

经曰：少阴所至为疡疹。又曰：诸痛痒疮，皆属于心。夫疮疹之毒，发于五脏六腑之液，各随其经络部位而出，视其疏密，知其毒之多寡，不但少阴心脏专主之，而经专以心言者何？盖火之为物，微则痒，近则痛，灼之则成疮。心者火也，故诸痛痒疮，惟心主之。又心为君主之官，经曰：主不明则十二官危，使道闭塞而不通，形乃大伤。疮疹之毒，虽出于五脏六腑，而其能为形病者，实君不务德，使邪火得逞也。《周礼》曰：夏时有痒疥疾，亦此意也。  

***过饮冷水变生诸证***  

痘疹发渴，切不可与冷水。俗夫不知，谓水可胜火，习以与之，病者适中其欲，亦贪而不止，设值天时煊热，气血强盛者，犹或可胜，若精神痿弱，脾胃虚惫者，水寒相搏，未有不成坏病者矣。有饮水而黑陷痒塌者，脾虚不能胜水，水气寒，反从肾化，故归肾也。有饮水而不发不靥者，脾恶湿，为水所淫，不能主肌肉，布散血气也。有饮水而渴转增者，水停心下而不行，则肾气燥，肾恶燥，故咽干渴不止而死也。有饮水而喘成咳者，饮冷伤肺故也。有饮水而吐者，胃本虚，虚寒相搏，食入不内也。有饮水而利者，胃为仓廪之官，水渍入胃，湿多成五泄也。有饮水而腹痛者，腹为阴，水寒犯之，故痛也。有饮水而吃逆者，中焦虚寒，又得冷水，使中焦之气不行，故气逆而吃也，其病曰[食(句去口改吉)]。凡若此者，皆饮水之过，临病之工，常须识此，勿令误也。  

***钱氏陈氏立法用药同异***  

世之论治痘者，皆曰：钱氏治痘，专用凉泻；陈氏治痘，专用温补。遂喜用陈氏之方。不惟不知钱氏立方之意，而陈氏救急之法，亦并不知而已矣。姑摘取二公之言，参互考核，而后知二公之治，未尝不同也。常观钱氏曰：凡疮疹当乳母慎口，不可令饥及受风冷。陈氏曰：子母须当慎口，首尾不宜与水吃。是同一调养也。钱曰：疮疹始出，未有他证，不可下也。陈曰：若无他证，不宜服药。是同一禁忌也。钱曰：疮疹属阳，故春夏为顺。陈曰：遇春而生发，至夏而长成，乃阳气熏蒸，自然易出易靥。是同一喜好也。钱曰：恶寒不已，身冷出汗，耳骩反热者，肾气太旺，脾虚不能制也。陈曰：其疮痒塌寒颤咬牙，是脾胃肌肉虚也。是同一归重于脾也。钱曰：惟用温凉药治之，是钱亦有用温补之时矣。陈曰：如六七日身壮热，不大便，与三味消毒散，微得利即住，是陈亦有用凉泻之时矣。钱曰：更看时月。陈曰：须分表里虚实。是二公之法，因时制宜，未必如今人一偏之说也。其不同者，惟于黑陷痒塌，钱则主大戟之寒以下之，陈则主桂、丁之热以补之。人见其偏寒偏热之不同，即谓钱专用凉泻，陈专用温补。殊不知钱之所下者，乃邪气在里，里实之证也，观其烦躁大小便不通是也；陈之所补，乃邪气在表，表虚之证也，观其泄渴手足冷是也。虚则补之，即钱所谓惟用温凉药治之法也。实则泻之，即陈所谓与三味消毒散得微利即住法也。各因一证而发，其实未尝不同也。然钱急于解毒，攻邪气也；陈重于和中，补正气也。邪气解，则正气自平；正气实，邪气未有不去者矣。是又二公之异而同也。二公立法之善，未始不同如此。至用二公之法，乃有效者，有不效者，此不善用法者之过，非制法者之弊也。噫！医者意也。为工者不惟其法，惟其意，则二公法外不传之意，自得于神会之下矣。  

***补脾土泻肾水***  

杨氏曰：痘疹毒根在里，妄下之则毒气得以深入，土不胜水而成黑陷。胡氏曰：若其救痘疮于黑陷之后，孰若保脾土于未下之先？由二公之言观之，因其妄下而虚其里，以致黑陷，此医责虚取实之过，非肾之疾也，故戒之。若救黑陷于妄下之后，孰若保脾土而不下之为善耶？钱氏曰：凡疮疹当乳母慎口，不可令饥及受风寒，必归肾而变黑难治也。又曰：治之宜解毒，不可妄下，下则内虚，多归于肾。上言即保脾土之法，下言即不可妄下而成黑陷之说也。盖痘疮始终以脾胃为主。经曰：脾者土也，治中央，常以四时长四脏，各十八日寄治。若饮食失节，寒温不适，脾胃乃伤，所以不可令饥及受风冷也。疮疹之邪，自内而外，苟壮热烦躁，大渴，大小便不通，目赤唇焦，此毒伏在内而不即出，下之可也。若疮尽发于外，清便自调，不渴不烦，此里无邪，不须服药。如妄下之，则诛罚太过，反虚其里，所以归于肾矣。然则变黑归肾，皆由外受风冷，内伤饮食，及妄下之所致，非肾本有之疾也。其曰土不胜水者，经曰：谷气通于脾，六经为川，肠胃为海；又曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，可见水入于胃，必待脾为转化而达于川海也。今脾虚则不能转化，使之四布，而潴畜于胃，脾恶湿，为水所渍，则土益败，故曰土不胜水也。肾虽主水，乃天元真一之气，道之本也，非此水则天地之生意息矣。若土所不胜之水，及饮食形质之物，非肾之真水也。既非肾水而曰归肾者，肾主骨髓，又主闭藏，言妄下则里气虚，疮疹之毒，复自外陷入于里。其外黑陷者，肾之化也。其里入于骨髓者，肾之主也。况汗之则亡阳，亡阳则心先受之；下之则亡阴，亡阴则肾先受之，所以归于肾也。其曰：保脾土于未下之先者，谓不可妄下也，谓适其寒温，节其饮食也。时俗不识此理，乃谓四君子汤保脾土之要药，宜常服之，以防变黑归肾之证。陈氐曰：凡疗疮疹，先分表里虚实，若虚实不分则无所治。又曰：若无他证，不宜服药。如里气果虚，四君子汤要药也，里实可以服之乎？盖参、朮补阳，芎、归补阴，阴阳不可偏胜，偏阴偏阳则病矣。经曰：久而增气，物化之常也；气增而久，夭之由也。又曰：无盛盛，无虚虚，而遗人之夭殃。脾胃素实，又服实补之药，正所谓盛盛也。常服之，则久而增气，两实相轧而变生焉。谓之变者，经云：阳盛则外热，阴虚则内热，外内皆热则喘渴；又曰：阴不胜其阳，则脉流薄疾，并乃狂，又曰：阴气少而阳气胜，故热而烦懑也；又曰：两阳相得而阴气虚少，水不能灭盛火而阳独治，独治者不能生长也；又曰：阳盛则身热，腠理闭，喘粗，为之俯仰，汗不出而热齿干，以烦冤腹满死；又曰：营气不从，逆于肉理，乃生痈肿；又曰：脾移热于肝，则为惊衄。凡若此者，皆妄补之过也。夫妄下则脾虚而归肾，妄补则脾实而乘肾。经曰：岁土太过，雨湿流行，肾乃受邪，乘之谓也。惜乎人但知妄下之则脾虚，变黑而归肾，不知妄补之则脾实，反增溃烂倒靥，而亦归于肾也。然则百祥丸之所下者，何邪也？钱氏曰：青干紫陷，睡昏汗出不止，烦躁热渴，腹胀啼喘，大小便不通者，困也。若黑紫干陷者，百祥丸下之；不黑者甚勿下。盖左肾水也，右肾命门相火也。相火常挟君火之势以侮肾。相火者，肾水之贼也。水火不并立，一胜则一负。疮疹之火，起于命门之下，因相火之势，假君火之威，煎熬真阴，津液内涸，肾不能制，反为所胜，毒邪留连于内而不肯出，所以紫黑干陷也。其证昏睡汗烦躁渴，腹胀喘啼，大小便闭，皆里实之证，故宜以百祥丸下之，苟无是证，必不可下也。钱曰：所用百祥丸，以泻膀胱之腑，腑若不实，脏自不盛也。何以不泻肾？曰：肾主虚，不受泻。噫！钱氏一则曰不可妄下，一则曰肾主虚不受泻，其惓惓立命之心，抑何深长也哉！夫肾主虚，不受泻，如此安得妄补脾土，以为肾水之贼与？其泻膀胱之腑，又有深意存焉。盖脾输精于肺，肺下输于膀胱，膀胱之水，乃是平日所饮渣滓之物，非肾之真水也。膀胱又足太阳之经，为十二经之属，四通五达之衢也，凡有邪气，必先经此而传。疮疹之邪，由膀胱之经，上风府至巅，下额会手太阳小肠之经于面。小肠者丙火也，亦挟君主丁火之势而不受邪，其毒留于足太阳膀胱之经，而不得散。膀胱者，壬水也，为火所迫，不免自附于肾，引癸水以自救。钱氏恐其毒归于肾，先于膀胱中泻之，亦迎而夺之之意。二服不效而作寒颤，则毒入于肾矣。肾变动为栗，真脏证见，故知死也。曰：腑不实者，邪气去也；脏自不盛者，不入于脏也；不实不盛，息邪气也。岂有泻正气之理乎？可见由膀胱受邪而黑陷者，里实也，宜以百祥丸下之。由脾受邪而黑陷者，里虚也，不可以百祥丸下之。不审虚实之证，概以百祥丸下之，谓之里虚。经曰：候邪不审，大气已过，泻之则真气脱，此之谓也。其曰：下之复恶寒不已，身冷出汗，耳骩反热者死。肾水太旺，脾虚不能治也。此即所谓无里证而妄下之者也。无里证而下之，则脾土无故而被转下之药，肾未受泻，脾已先伤，阴气内盛，阳气外绝，故恶寒不已，身冷汗出，耳骩反热也。肾何以旺？阴气盛也。阴阳相离，则受伤之脾，安能复为之主，而使之再合邪？故曰：脾不能治也。其曰：下后气温身热欲饮冷水者可治，以脾旺胜肾，寒去而温热也，治之宜解毒。此即所谓有里证而宜下之者也。盖先则烦躁热渴，腹胀啼喘，大小便不通，今下之身热气温者火气去也，欲饮冷水者余邪未尽也。故又曰：治之宜解毒。脾旺胜肾者，大戟主行十二水，脾土本强，能运其物注于下焦，以泄下焦之邪，此脾旺胜肾也。寒去而温热者，太阳寒水之邪已去，布散于经，小肠热火乘之，故温热也。大抵阳并于阴，则阴实而阳虚，外寒内必热也；阴并于阳，则阳实而阴虚，邪自内而外，外热里必平也，故曰可治。不但痘疮恶变黑，如阳毒发斑内伤发斑黑者皆不可治，抑岂肾水为邪乎？故病疮病虫皆恶黑者，北方属水，其色黑，入通于肾，居亥子之位，万物生于子而死于亥，肾者生死之户也，变黑而死，归根复命之时也。此天地之道，阴阳之化，生长收藏之机，非知道者不足以语此。噫！此实出吾肝膈之要，非有蹈袭，亦非好辩以乱人听，但恐世之曲学者，不知虚实之理，补所不当补，泻所不当泻，盛盛虚虚，遗人夭殇，无异于操刃之杀人也。借使钱氏复生，必谓吾言为信，观此者不主先入之言，亦必谓吾言之不诬也。  

***泻脓血痂皮水谷***  

钱氏曰：疮黑而忽泻，便脓血痂皮者顺，水谷不消者逆。夫痘疮自内而外谓之正出，自外而内谓之倒陷，从外收者谓之正靥，从内收者谓之倒靥。倒靥倒陷，内穿膈膜，坏脏腑，皆恶候也。倒陷者十无一生，倒靥者十或救其一二。钱氏谓疮黑而忽泻，其倒靥之类乎？盖疮黑本是死证，里实者可下之。忽然作泻，则不必下。毒气由外入内，脏腑之气不通，营卫之气不行，表里俱病，不急下之，转增躁闷而死，故主百祥丸下之。若自利则火性急速，不少停于肠胃之间，肠胃热甚，亦自失其转化之常，故暴注而泻，泻则毒从利减，亦若下之义。当时暴泻，未必便脓血痂皮也，抑将淹延数日，而后有是脓血痂皮也。何以有是脓血痂皮者？痘疮内陷，则脏腑膈膜之间，亦如外出之状，泻脓血者内溃之证也，泻痂皮者内靥之证也。泻脓血痂皮为顺者，邪在腑也，在腑得由肠胃而出，故顺。泻水谷者脏也，邪在脏不得由肠胃而出，所去者肠胃之水谷耳。人绝水谷则死，故逆。然其水谷不化，不可误认为寒。仲景曰：邪热不杀谷。水谷不化者，火迫而出也。钱氏谓泻痂皮者，是脾气得实，肾虽用事，脾可制之。泻水谷者，是脾虚不能制肾，故自泄也。读者不识此义，即谓脾土可以制肾水，有欲专补脾土之意。殊不知脾胃者，仓廪之官，以纳水谷者也。肾开窍于二阴，以司开阖者也。火气下迫，肾必受之，开阖不利，不能禁固便溺，所以暴泻也。曰肾用事者，肾为火所役也。若自用事，则能封闭约束而不泻矣。脾可制之者，言门户虽弛，食廪犹藏，能制其水，不为湿所胜也。至于水谷不化，则泌别无统，幽阑不关，脾亦不能自胜其湿，故自泄也。然五虚之中，泄泄为甚，痘疮自利不止，鲜有痊者。予以一言断之，曰：能食者吉，不能食者凶。故经曰：浆粥入口，泄住止则虚者活，此其验也。  

***斑疹***  

斑疹之证，布在方册者，或谓心为疹，或谓心为斑，或谓脾为疹胃为斑者，何也？经曰：少阴所至为疡疹。少阴者，心与肾也。心配离，离中之阴，己土也。丁己同生于酉，酉者肺金，帝旺也。肾配坎，坎中之阳，戊土也。戊癸化火而生于寅，寅者三焦火长生也。斑隐隐在于皮肤中，大者成片，小者状如蚊蚤所咬，点点赤色，疹则成颗粒，见于皮肤之外，如疥子然，有形可模，俗名麻子者是已。斑之方萌，又与蚊迹相类，发斑多见于胸腹，病人昏愦，先红后赤者是也，伤寒热病多有之。蚊迹只在于手足，病人安静，先红后黄者是也，内伤热病多有之。此二证发斑，人常有之，非由胎毒，乃时行热证也。至于疹子，则与痘疮相似，彼此传染，但发过不再作也。乃心移热于脾，脾移热于肺，发而为疹。凡病疹者，必欬嗽，火刑肺也。丁心火，己睥土，辛肺金，皆 于酉，造化之理同一位。谓疹为心者语其本也，谓疹为脾者语其标也，语心脾而肺在其中矣。肾主二阴，司开阖，三焦之火亢甚，妻从夫，化合于胃而为斑。凡病斑者必自利，或大便结燥也。癸肾水，戊胃土，与寅三焦相火同位者，亦造化之理，语三焦而心在其中矣。故发斑见于胸腹者，三焦之位也。蚊迹见于手足者，胃主四肢也。疹者，母传子也；斑者，妻从夫也。知造化之理，而治斑疹不难矣。  

***五行生死***  

按五行之理，生于阳者死于阴，生于阴者死于阳，抑隔别损益之数欤？夫五脏六腑，所以配五行也。腑为阳，脏为阴。腑生于阴，脏生于阳，根阴根阳之义也。腑死于阳，脏死于阴，分阴分阳之义也。阳之所死，阴之所生，阴之所死，阳之所生，阳极则生阴，阴极则生阳之义也。自子至巳为阳而统乎足，自午至亥为阴而统乎手，亦阴阳互为其根也。以腑言之，水火者，南北之对也。壬膀胱水生于申，申者手少阳三焦之位也。经曰：三焦者，决渎之官，水道出焉。故壬水生于申，死于卯者，水月象也，生于西，死于东矣。丙小肠火生于寅，寅者足少阳胆位也，胆为甲木，甲禄在寅，故丙火生于寅，死于酉者，火日象也，生于东，没于西矣。金木者，东西之对也。甲胆木生于亥者，风木之分。经曰：风生木，故甲木生于亥，死于午者，木阳也，午则阴生而阳死矣。庚大肠金生于己，己者六阳之位，卦应乎干，干为金，故庚金生于己，死于子者，金阴也，子则阳生而阴死矣。此四腑生死之理也。然木主于东而生于北者，水流趋东以生木也。火主于南而生于东者，钻木取火木所生也。金主于西而生于南者，金曰从革火所出也。水主于北而生于西者，水西而东金所生也。以五脏言之，丁心火生于酉，酉者肺旺位也。坎中之阳，乃火之原，坎位于子，辛金所生，不能再生丁火，故丁火乘辛金生旺之气而生于酉，所以心与肺相连而位乎上也。死于寅者，寅乃显明之地，丁为阴火，其光自伏矣。癸肾水生于卯，卯者肝旺之位也，离中之阴，乃水之原，离位于午，乙木所生，不能再生癸水，故癸水乘乙木生旺之气而生于卯，所以肾与肝相连而位乎下也。死于申者，申手少阳相火，所谓一水不能胜二火也。又水生于一，一者乃天元初动之气也，于卦为震，在卯之中，所以癸水生于卯，而震初爻为子水也。火生于二，二者地元初动之气也，于卦为巽，阳自下而上，阴自上而下，兑为少阴，巽之反也，在酉之中，所以丁火生于酉，而兑初爻为丁火也。乙肝木生于午者，乙震木也，青龙之象，寄生于午，龙从火里出也。死于亥者，午为一阴，至于亥而极，阴老不能生乙木也。辛肺金生于子者，辛兑金也，白虎之象，寄生于子虎，向水中生也。死于巳者，子为一阳，至于巳而极，阳老而不能生辛金也。又肝在下阴也，阴生于午，肺在上阳也，阳生于子，此四脏生死之理也。夫阳则顺者，阳道常饶，故左行而有余，此六腑之气常盛，而病在腑者易已也。阴则逆者，阴道常乏，故右行而不足，此五脏之气常弱，而病在脏者难愈也。若夫脾者己土也，离中之阴是已，故离纳己。胃土戊土也，坎中之阳是已，故坎纳戊。己土生于酉，死于寅者，心象离而生己土，故己与丁同生死也。戊土生于寅，死于酉者，肾配坎，肾有二枚，左为水不能生土，右为相火能生土，故戊与相火同生死也。然脾得心之气多而喜热，从火化也；胃得肾之气多而喜寒，从水化也。食热则损胃，食寒则损脾，养生之道，所以贵适其寒温，热无灼灼，寒无沧沧也。故伤风冷则胃强而脾弱，脾不主事，胃与右肾相火相合，而同归于火，所以戊癸化火也。伤热则脾强而胃弱，胃失清化之令，脾与心火相得而致敦阜，所以火炎则土益燥也。苟得其养，则脾胃禀中和之气，而阴阳无偏胜之疾；苟失其养，则脾气归于心而成溃烂痒塌之疮，胃气归于肾而成陷伏青黑之变，知乎此可以语疮痘之治矣。  

***先哲格言【`按此条万氏原本所集不止于此，今查有与前卷重复者删之，非于原本有去取也。`】***  

钱氏仲阳曰：疮疹证，此天行之病也，惟用温凉药治之，不可妄下及妄攻发。  

凡疮疹当乳母慎口，不可令饥及受风冷，必归肾而变黑，难治也。  

惟斑疹能作搐。疹为脾所生，脾虚而肝旺乘之，木来胜土，热气相击，动于心神，心喜为热，神气不安，因搐成癎。斑子为心所生，心生热，热则生风，风属于肝，二脏相搏，风火相争，故搐也。治之当泻心肝。  

疮疹始出，未有他证，不可下也，但当用平和药，频与乳食，不受风冷可也。如疮疹三日不出，或不快，即微发之；发之不出，即加药；加药不出，即大发之。如大发后及脉平无证者，即疮本稀，不可更发也。有大热则当利小便，小热者当解毒。若出快，勿发勿下。  

庞氏安常曰：若身疼壮热头痛，不与小汗，何由表散？六腑久闭，毒攻腰胁，或心腹胀满，不与微利，何由释去？故当消息汗下。然则寒药固不当行，温药又增热毒，若热势太甚，脉候洪数，凉性之药，不阻表里之气者，亦可通用；或寒气阻碍，脉候浮迟，则温性之药，不阻表里之气者，可冀冰释。云不可汗下，寒热之药，只可紫草一味者，乃滞隅之流。  

天行发斑疮，须臾遍身皆戴白浆，此恶毒。  

凡觉冬温，至春夏必发斑痘。  

凡患小便濇有血者，中坏也。疮黑靥无脓，十死不治。斑疮已出，不可正尔发表，更增斑烂，以表虚故也。  

刘提点曰：痘疹最要大小腑分晓，所以钱氏四圣散用木通、枳壳极妙。若大小腑自流利，则不必苦泥。  

痘疹发未透，宜用四君子汤加黄芪、紫草煎服。医云百病不可损其胃气，故多用四君子汤及糯米等助其胃气。  

刘洙《小儿疮子诀》中云：疹子发如脓窠不肯靥者，但调砂糖水与吃。亦曾试用，但吃砂糖水后，多是爬搔了，疮子成一片去，结瘢不好。发斑用人齿散，但钱氏方中用麝香及酒调难用，盖疮痘家怕麝香与酒气触了。若用只是紫草煎汤自好。  

东垣李氏曰：夫斑疹出者，皆因内伤必出斑，营气逆故也，大禁牵牛、巴豆。  

凡生脓疱小水斑疹瘾三色，皆营气逆而寒复其表，宜以四味升麻汤中加归身、连翘，此定法也。  

如肺成脓斑，先咳喘，或气高而喘，但加人参，少加黄芩，以泻伏火而补元气。如心出小红斑，必先见嗌干，惊悸身热，肌肉肿，脉弦洪，少加黄连。如命门出瘾疹，必先骨疼身热，少加生地黄，又加黄蘗。如斑已出，时时与桔梗汤，宽胸膈，利咽喉，不可计服数。  

沧州吕氏曰：凡乳婴之与童丱，当岐为两途以治之。乳婴当兼治其乳母，俾其气血清和，饮食有节，投以调气通融之剂，以酿其乳，使儿饮之，则其疮必肥满光泽，无陷伏之忧。童卯之子，必当备切其脉，审其表里虚实以汗下之。苟不实不虚，则但保其中和，使脾气流畅，则肺金借母之助，易于灌脓，速于成痂，无倒陷之患。或至壮盛而肤腠厚密，尤须预为汗解。或大便结与溲濇者，尤宜下之利之，庶无患也。  

足胫热，两腮红，大便秘，小便濇，渴不止，上气急，脉洪数者，已上七证，不宜服热药。  

足胫冷，腹虚胀，粪青色，面晃白，呕乳食，目睛青，脉沉微者，已上七证，不宜服寒药。  

肺主气，气不足则致后三证：自汗，声不出，疮顶陷塌不绽肥，并宜服十奇散。自汗倍黄芪，声不出倍桔梗。心主血，血不足则致后三证：灰白色，根窠不红，不光泽，并宜芎归汤加芍药、紫草、红花，良验。  

凡值天时不正，乡邻痘疮盛发，宜服稀痘方。  

凡觉痘疮欲发，当先解利，与伤寒相类，疑似之间，兼用解毒。胡氏曰：非微汗则表不解，解表当于红斑未见之时宜用。  

凡痘疮出不快者有五证，临病审而调之：  

一证，天时严寒，为寒所折，不能起发，宜解寒温表。  

一证，炎暑隆盛，烦渴昏迷，疮出不快，宜解暑。  

一证，服凉药损伤脾胃，或胃虚吐利，当温中益气。  

一证，或成血泡，一半尚是红点，此毒气发越不透，必不能食，大便如常者，宜半温里半助养之剂。  

一证，外实之人，皮肤厚，肉腠密，毒气难以发泄，因出不快，宜解毒。  

身体温暖者顺，寒凉者逆。能食，大便实者顺；不能食，大便利者逆。  

夫痘疮之毒，最怕秽恶之气触犯。切不可信僧道看经解秽，况无纤毫之力，而反恐被其秽恶之气触犯；亦不可恃其能解而不预防。戒之戒之！  

张氏涣曰：痘子气匀则出快，盖血随气行，气逆则血滞。  

石璧胡氏曰：小儿难任非常之热，亦不可任非常之冷。如热药太过，轻则吐利腹胀，重则陷伏倒靥，宜温凉适中可也。  

仁斋杨氏曰：诸热不可骤去，宜轻解之。盖痘疮无热则不能起发，痘疮发于肌肉，阳明胃气主之，脾土一温，胃气随畅，决无陷伏之患。  

李氏曰：比之种豆，值天时煊暖则易生。  

鳌峰熊氏曰：人有虚实之不同，病有浅深之各异。壮实之人，病无诸证，或疮发而轻者，皆得依期而愈。倘气候乖常，寒煊失度，毒气弥盛，当作血泡而不泡，当结脓窠而不结，遂生诸证，稽延日数，难以定期矣。  

慈溪赵氏曰：痘疮灰白不发者作寒看，红凸齐绽者作热看。其要在解毒和气，活血温中安表而已。寒者温之，热者减之。减不可多，盖疮痘非热则不能发也，宜以温和之剂扶而济之。  

桂岩魏氏曰：夫气血盛，斯毒易解；气血损，则毒难愈。惟气血少弱者，虽毒不能顿解，然生意未始不由乎其中，故必加以补益扶持之功。治所当治，顺所当顺，斯其悔吝，无不平矣。  

先翁菊轩公曰：痘疮不怕稠密，只要能食，无不痊者。凡用药者，不可犯其胃气，盖人以胃气为本。  

***或问***  

或曰：痘疮之名何义？曰：古人谓之斑疮，后人因其形似豆，故曰痘疮，又曰豌豆疮。今又有呼为珍珠豆者，以其形圆紧而小也。有呼为大豆者，以其形圆充实而大也。有呼为茱萸豆者，以其二三成丛中心落陷也。有呼为蛇皮者，因其空壳无水，如蛇蜕之皮也。有呼为锡面者，以其成饼带灰白色也。是皆因象取名，无别义理。但珍珠豆最轻，大豆次之，茱萸豆最重，蛇皮锡面则死证矣。  

或曰：痘疮发热，何以能预识其轻重而解之耶？曰：凡发热乍进乍退，气色明莹，精神如常，大小便调，能食不渴，目清唇润，此毒轻也，痘必稀疏，纵出多亦自易发易靥也。如壮热不减，气色惨暗，精神昏闷，大便或秘或泻，不能食，目赤唇焦，此毒甚也，痘必稠密，宜预解之。其出疏者，防其有伏，未可便许为疏，但看热减渴止，精神爽快，清便自调，能食，更无他苦，是真疏且轻也。  

或曰：既识其候，如痘稀密，何以解之？曰：诸疮皆属于心，心之华在面。如初发热，青筋现露，目中泪出，此毒发于肝。肝木生心火，从后来者为实邪。肝为水泡，风火相扇，必作搔痒，宜先解肝之毒。面赤如锦，额上红筋露现，谵妄多惊，此毒发于心。心火自旺为正邪，君主不明，必有陷伏不治。口干唇焦，面黄而燥，此毒发于脾。心火生脾土，从前来者为虚邪。脾为斑，心为疹，必有夹斑夹疹。又脾主肌肉，为火所灼，必作溃烂，宜先解心脾之毒。面色晃白，鼻中干燥，或流清涕，或衄出，此毒发于肺。心火刑肺金，乘其所胜为微邪，宜略解肺之毒。面色黑，气如烟浮，目中见鬼，头热足冷，此毒发于肾。肾水克心火为贼邪，必成黑陷不治。  

或曰：痘子出形，轻重吉凶，何以别之？曰：痘子出后，其热便退，三五磊落，相去位远，其疮圆净，以火烛之，皮中无复红点，此候必疏而轻。如疮大出，热不少减，细碎丛聚，无有空肤，以火烛之，皮下通红，此必密而重也。  

或曰：古方预解痘毒，谓重者能令出疏，轻者能令不出，其言信乎？曰：痘之疏密，本于毒之多寡；毒之所受，本于父母始生之初。区区药石，岂能解之而使重者必疏轻者不出耶？但谓解之使无郁遏陷伏之患则可，谓解之使重者必疏轻者不出，吾不知也。  

或曰：解毒之方，若是不必用欤？曰：何可废也！盖解毒法要分三治：一则视其父母平日有余不足之病而解之，一则视其年气运疫疠之变而解之，一则视其人所见气色所禀虚实而解之。称物平施，因时制宜，岂有定方耶？如代天宣化丸，只解得气运疫疠之变。或曰：痘疮始终何以能吉？何以能凶？请详言之！曰：疮子之出，不问疏密，但其出必尽，其发必透，其靥必齐，不徐不疾，适于其期，能食，大小便调，此可言吉。如一齐涌出，其发不透，其靥不齐，或太急，或太迟，不能如期，食少，大便自利，此可言凶。与之期日，出不能尽而伏者，四五日死。起发不透而枯萎痒塌者，七八日死。收靥不齐而灌烂者，常在一旬之外，绵延日久而毙也。  

或曰：何谓其出必尽？曰：作三四次出，大小不一等，收靥之时，空中犹有出者，俗呼为落零痘子者是也。必有此候，方无余毒。  

或曰：何谓其发必透？曰：初出一点血，以渐长大，血化为水，水化为脓，其顶圆，其脚润，其脓稠充实饱满，审察手足，莫不皆然，可谓透矣。盖手足位远，一时难透，脾主四肢，脾胃气虚者，手足疮子常发不透，至于靥后，多成痈毒也。  

或曰：何谓其靥必齐？曰：自上而下，循次收敛，无有溃烂，痂皮坚厚是已。  

或曰：何谓不徐不疾，适如其期？曰：自出现而起发，起发而成浆，成浆而收靥，先后循次，上下周匝，轻者七八日，重者十二三日，此其期也。若出未定而先涵水，将起发而便带浆，脓未成而就干收，此失之太疾，由毒火并迫，气血奔腾，未至而至，谓之太过也。如应出而不出，应发而不发，应收而不收，此失之太缓，由毒火郁遏气血，即当至而不至，谓之不及也。过与不及，皆死证也。  

或曰：痘疮何以取能食与大小便调？曰：痘子之出，惟资气血以助其成，欲表里无邪也。人能食则气血自充，大小便调则里无邪。  

或曰：亦有不能食而愈者何？曰：大便燥实，数日不更衣，赖平日之谷气以养之，虽不食无苦也。然起发收敛落痂，终不及能食者之易焉耳。  

或曰：痘疮痛痒，何以别之？曰：出现之初，无有痛痒。至于起发养浆，其疮始痛，痛者毒欲出也。脓成毒解，其疮则痒，痒者邪气出而正气复也。如此痛痒，痘家常候。若当出现起发脓水未成之时，忽然痛痒者，此恶候也。亦须分其虚实，如焮发红嫩，大热烦渴，大便秘，小便少，此邪火甚而痒也。形色灰白，平陷，大便自利，此正气不足而痒也。其云诸痒为虚，诸痛为实者，亦大略之言耳。  

或曰：凡视疮子，先能识其作痒否？曰：凡疮子初出，色娇皮嫩肉红者，疮子起发，多成水泡者，其后皆痒塌而死。  

或曰：疮子皮嫩色娇，必作痒，何也？曰：皮肤者，皮在内约束经脉，肤在外分布腠理，皮深厚而肤浅薄。疮子之出，皮厚色老者，皮肤坚实，毒有约束，不得肆其猖狂之性，故能渐次成熟以致收敛也。皮娇色嫩者，皮肉已虚，但存薄肤以包其外，不能约制毒邪，风火相扇，游散往来，故痒易破也。  

或曰：尝见疮子，有干痒者，有湿痒者，何也？曰：干痒者，火甚也，其治在心。湿痒者，火湿并也，其治在脾。譬之火炙汤沃，皆能作痒。然疮干而痒者必死，心为君主，不可犯也。疮湿而痒者，或有可治，脾属土，无定位故也。  

或曰：疮子作痒，爬搔溃烂而不死者，何也？曰：其人能食，疮之破者，复加肿灌，脓血稠浊，痂皮润落，原无痘处，补出一番，语音清亮，此为里实表虚，毒不能入，故溃烂而不死也。若不能食，饭入则呕，水入则呛，声哑言微，面疮臭烂，痂皮焦起，大便不固，此为表里俱虚，淹延引日而尽矣。  

或曰：何谓陷伏？曰：内者不出谓之伏，外者复入谓之陷。如应发不发，应出不出，伏也，谓毒气留伏于中而不出也。陷有二种：起发有水不能成脓而遽干者，或已成脓复化成水者，谓之倒陷；脓已成就，不即结痂而溃烂者，谓之倒靥，皆陷也。谓里虚毒气乘虚而陷入也。  

或曰：痘疮何以能发渴？曰：初发热便渴者，火邪内蒸，焦膈熏嗌，故渴也，宜以清凉之剂解之。痘出稠密而渴者，此气血分散，津液虚耗，故渴也，宜以滋补之剂救之。自利渴者，此脾胃虚，津液少，宜以补中之剂升而润之。若疮细密不起发，不光泽，不收靥，好饮冷水，不能食，或大便泻，邪火益炽，真水已枯，不治之证也。  

或曰：痘疹咽痛者何？曰：火性炎上，疮疹邪火，熏灼于中，咽喉先受，宜急解之。不然，咽喉受伤，肿塞灌烂，呕食呛水，暴哑失声，治之无及矣。  

或曰：痘疮呛食失声，有生有死者，何也？曰：疮子之出，失于早治，咽喉都有，外者未成，内者先熟，一旦收靥，饮食则喷而出，乃咽伤痛不能直入也。语音不清，乃咽喉干而语不能出也。但观疮子，是属正靥则生，非正靥则死；能食饮则生，不能食饮则死。  

或曰：疮疹自利者何？曰：肠胃受热，传化失常也。大凡疮疹发热，类多吐泻，不须遽止，令毒邪上下得出也。待疮出定，里气和而利止。利不止者，中气被伤，不能禁固也，宜急止之，恐里虚复生他变。  

或曰：痘疮烦躁者何？曰：疮家喜静，毒气外出，中无留邪，脏腑和平，心神安泰。如多寤少寐，啼哭不止，此内热也。心恶热，不能安眠而哭，谓之热烦；痘疮掀发光壮，欲待成浆而哭，此疮作痛不能忍，谓之疼烦，皆常候也。待疮平热退而安。若昏懵躁扰，循摸闷乱，此谓丧神失志，十无一生。  

或曰：痘疮寒颤咬牙，有生有死者，何也？曰：以疮为主，无变候则生，疮坏则死。若疮出密甚，焮肿，身体动摇者，此转移艰难，主持不定，不可谓之寒颤。时渴思饮，吞嚼牙鸣者，不可谓之咬牙。  

或曰：痘后发痈毒者何？曰：疮至成脓，则毒化而解。如未成脓，倏而干收，则毒不化，故重发痈毒也。  

或曰：痘后目中肤翳，此初出现便有痘子乎？曰：初出那得便有，只缘收靥不齐，面疮肿烂，毒气攻眼而后有之也。或因悞服辛热之药，喜食炙煿之物，亦能令目肿痛。今人但见疮子初出，目中流泪，便谓眼有痘。殊不知肝热则泪出于目，肺热则涕出于鼻，脾热则涎出于口，心热则汗出于面，火热液出，造化之理也。目中肤翳，乃疮瘢也。惟内服药，久自退去。不可妄用点割，自取损睛之患。  

或曰：痘子收后，忽无故而暴死者何？曰：非正靥也。干收太速，火迫之耳。毒气复入，真气先败，不死何为！  

或曰：疮毒内陷，亦有不死者何？曰：或发痈肿则毒得泄，更审毒归何脏也。如毒归脾肺，则为痈肿，甚则烂见筋骨而死；毒归肝则为目病，甚则筋骨不固而死；毒归心肾，则无疾而暴死。  

或曰：痘疮治法，皆言发表和中解毒而已，不识三者何先？曰：发表最先。大凡疮疹只要发出得尽，不使留伏于中，发表须兼解毒，非发表自发表、解毒自解毒也。疮疹已出，表里无邪，不须服药。如疮发太甚，里实能食者，解毒之法可单用也。疮出已甚，里气不和，或吐或利，于和中法内略兼解毒可也。若疮疹无邪，惟里气虚者，只用和中，不必解毒。  

或曰：发表和中解毒，以何药为主治？曰：发表须辛甘清阳之剂，如羌活、防风、升麻、白芷、桂枝之类。盖辛甘发散，清阳发腠理也。和中须甘温浊阴之剂，如人参、当归、甘草、芍药之类，盖中不足者以甘补之，又浊阴走五脏、归六腑。解毒须苦寒之剂，如牛蒡、连翘、葛根、芩、连、栀、蘗之类，盖毒者火也，苦能泻火故耳。但解毒药须酒炒而用之，令勿犯胃气也。  

或曰：古人云痘疮首尾不可妄下，信乎？曰：不可妄三字，最宜详味。盖治痘之方，当时必有不问虚实，一概轻用巴豆、牵牛之属以下之者，故戒之。首尾不可妄下，苟可下而下之，非妄也。可下之证，巴豆、牵牛亦不可轻用，况不可下者乎？如曰首尾不可汗下，乃拘泥之见，非通变之术矣。  

或曰：疹爱清凉痘爱温，其然乎？曰：此亦拘泥之说。疹爱清凉，设使天气大寒，气血凝濇，不用温覆，何以能出？痘爱温，设使暑热之时，气血淖泽，更加温暖，宁不溃烂乎？故治疹子者，宜专用清凉解毒之剂；治痘子者，宜温凉解毒之剂兼用之可也。  

或曰：陈文中治痘之法，行之久矣，人或喜而取之，或畏而舍之，何也？曰：舍之不敢用者固不知文中立法之善，取而用之者亦不知文中制方之本旨，胥失之矣。文中有言曰：热则气血和畅，自然出快。又曰：表里俱实则不致痒塌。此发前人所未发，乃千古不刊之秘也。观其痘疮引证，或因泄泻，或因寒颤咬牙足指冷，或因痒塌，或因泻渴不止，皆脾胃肌肉虚，气血衰，精液少，故用木香散、异功散，再加丁香、官桂以治之。今则不审虚实，于起发光壮表里皆实者，概而用之，可乎？  

或曰：人有终身不出痘者，何也？曰：痘乃胎毒，又名百岁疮。天下之人，岂有无父母而生，能逃于造化之外者哉？但云受天地之清气，禀父母之清气，气清质粹，无有秽毒，当天令种痘之年，亦曾发热，只出一两点而不觉也，岂真终身不出者乎？  

或曰：世俗保养痘子者，习用僧道洒水诵咒以解厌可乎？曰：习俗已久，不能遽改。用与不用，从其所好，不可阻止。设有变怪，归咎于医，而悔僧道之未用矣。  

或曰：痘子收后，表里无邪，复作昏晕者何？曰：邪气已去，正气方生，乃否极泰来之兆。  

## 卷四百六十五  

痘疹门  

### 家传痘疹心法【`明 万全`】 2

***治痘凡例***  

凡发热疑似之间，宜用人参败毒散一剂以发之，是与不是，一发便明。大抵疮疹只要发尽，不使留伏于中也。  

凡初发表，要看天时，如天时大寒，则腠理闭密，气血凝濇，防其发泄得迟，有毒气壅遏之变，以辛热之药发之，宜桂枝葛根汤、五积散去干姜主之。如天时大热，则腠理开张，气血淖泽，防其发泄太急，有溃烂之变，以辛凉之药解之，宜升麻葛根汤、双解散主之。如不寒不热，天气温和，只人参败毒散甚佳。  

凡初发热，二三日间有惊搐者，以导赤散、羌活汤、辰砂散主之。大便秘者，三黄丸微利之。小便濇少者，导赤散。渴甚者，葛根解毒汤。腹中痛者，桂枝大黄汤。腰痛者，人参败毒散。自利者，黄芩汤。吐利者，黄芩加半夏汤。如脾胃素弱，自利清白者，理中汤丸，或四君子汤、肉豆蔻丸，合而服之。  

凡痘子出现，疏则毒轻，不可妄治；密则毒甚，却要磊落，大小分明，不相粘连，略与托里解毒之剂，快斑汤、消毒饮主之，使之易发易靥。如出太密，粘连模糊，其毒尤甚，托里解毒之剂宜多饮之，以防痒塌黑陷之变。更察外证，可治则治，不可治则勿治。  

凡痘子出形，皮肉如常，根苗明润，此毒轻也，不可妄治。如皮肉昏黑，或赤肿，根苗干枯，青紫或灰白者，此毒甚也，以消毒饮、夺命丹合服。  

凡痘子已出，自发标之日算起，如当起发不应有浆，先有戴浆者，如当作浆不应收靥，便有干收者，此皆恶候，治之无功。  

凡痘子之出，最要唇润舌润，红鲜如常，其毒则轻。如唇焦破裂，舌燥有芒，为毒火太甚，表里郁遏，急宜解之，黄连解毒汤加大力子，东垣凉膈散更妙。  

凡痘子已出，头面要稀疏磊落，颈项上宜少不宜多，胸前要少而疏，如此者其毒则轻。如面上模糊一片，未发先肿，缠项稠密，胸前亦密，此毒甚也，慎勿治之！  

凡痘子初出，磊磊落落似稀疏之状，其后旋加，日多一日，此毒伏于里，里气虚弱，不能使之即出，要大补兼解毒，或十可救其二三也，十宣散加无价散主之。  

凡痘子初出，便自手足先出者，他处未起而手足先起，他处未收而手足先收者，此阳火太旺，宜用解毒抑阳扶阴之剂，四物汤合黄连解毒汤主之。如他处俱起而手足起迟，他处俱收而手足不收者，此脾胃虚弱，不能行其气血，达于手足，宜补脾胃十全大补汤、桂枝芍药汤主之。  

凡痘子出尽，正将起发，其中有发血泡者，此毒伏于心即死；有发水泡者，此毒伏于肝，旋见痒塌而死。  

凡痘子始出，须问其咽喉痛与不痛，但有微痛，急与解之，令得疏通，甘桔汤加牛蒡子主之。大抵痘家要以解咽喉为急务，不知此义，以致失声干哕，水谷不入，喷吐而出，悔无及矣。  

凡痘子不渴者，里无热也，不须妄治。渴者有热，此亦常候，切不可与冷水瓜梨柑柿糖蜜之属，恐损脾胃，致生他变。小渴者，以炒米汤与之；大渴者，人参麦冬散主之。痘子稠密，津液少者，补中用十全大补汤，解毒用葛根解毒汤，相间服之。自利而渴，轻则白朮散，甚则陈氏木香散主之。  

凡痘子要大小便自调，则里气和无留邪也，故小便宜长而清。如小便赤濇，导赤散；小便短少，八正散。疮出太密，小便不通者，连翘汤。盖疮子发热，不可骤去，惟利小便以折其郁。如痘稠密，小便少者，此气血衰少，津液虚耗，非热也，不可利之，反损真阳之气，十全次补汤主之。能食者，大便宜润，有入必有出也。不能食者，大便宜实，存旧谷气以养气血也。如四五月不行，大便结燥者，用胆导法导之；不通，以三黄丸微利之；如大结腹胀者，以三乙承气汤下之。如大便泄泻即止之。盖痘疮要里气实，恐泻得脾胃虚也，轻则理中汤丸、益黄散、豆蔻丸，甚则陈氏木香散、异功散主之。  

凡痘子大便出血者，看其血来何如，又看是何时：如疮子正壮，大便数日未行，血从粪出者，此肛门伤血出也；如疮已收，大便脓血者，此倒靥之血也。非此二类，但溺血便血者，乃脏腑败坏，阴血妄行，必死之候。凡痘子，腹中常宜宽舒，为里无邪。若腹胀满，须审其伤食否及大小便何如：如曾伤食，微满不痛者，木香大安丸；胀满腹痛甚者，丁香脾积丸；小便不通者，百祥丸；大便不通者，宣风散主之。此上诸证，皆实胀者也，故宜利之。若自利腹胀，乃虚胀也，陈氏丁香散主之。  

凡痘子手足常宜和暖，头宜凉，故头热手足冷者不治。如因泄泻手足冷者，此脾胃虚弱也，陈氏木香散、异功散，圣药也。如大热渴，大便秘，烦躁手足冷者，此阳极似阴也，三乙承气汤主之。凡手足冷者，恶候也。手足诸阳之本，阳脱故冷也。  

凡痘家能食者，不问秘稠皆吉。不能食者，痘虽疏亦难发难靥。疮密者危，盖人绝水谷则死，表里皆病则困也。有欲食而不能食者，必喉舌有痘作痛，艰于吞嚼也，宜以烂粥米饮频频与之，以助脾胃之气，更以甘桔汤加牛蒡子以解咽喉、利胸膈也。  

凡痘疮饮食之间，毋令太饥，毋令太饱，毋太寒，毋太热，以损脾胃，但与糜粥烂饭，淡薄滋味以养之，切忌肥甘煎炒五辛一切动风动火之物。  

凡痘子出得稀疏者，自然易发易靥，不可妄治。若疮稠密，常患其发不能透，宜细观之。但红活不甚长大者，气不足也，用四君子汤合匀气散加烧人粪治之。如焮肿色带红紫者，血热也，用四物汤合消毒散加烧人粪治之。如不润泽而干者，此血弱也，用活血散加消毒饮与之。如不起发，不红活，平塌灰白者，此气血俱弱也，用十全大补汤加烧人粪、牛蒡子与之。如有青干者，内服快斑汤加烧人粪合夺命丹与之，外用四圣散合胭脂涂法，或用胡荽酒，或用水杨汤浴法，务求光壮红活而后已。如中间有成水泡者，防其痒塌，宜先补脾胃，疏风泻火，使肌肉实不作痒可也。十全大补汤加防风大力子主之。  

凡痘子贵在调养，如天大寒，盖覆常宜温暖，勿使受寒，恐毒气为寒所阻而不得出也。如天大热，不可盖覆，却宜清凉，勿使客热与毒相并，致增烦躁，使疮溃烂也。如时有迅雷烈风暴雨之变，宜谨帷帐，添盖覆，多烧辟秽香以避一时不正之气，勿扫房室，勿动沟渠，勿启混厕，恐秽臭触疮而增痒痛也。勿烧诸香，恐其动火也。门户常须关闭，服事之人，选其谨厚洁净者，无狐臭者，使之看守保护，内者勿出，外者勿入，恐有不洁触犯其疮也。疮家所忌，男女房事及尸气，最毒；其他则妇人月事，酒气五辛之气，远行染带之气，皆宜避之。如夜房室中有虚响，此不祥之兆也。其病者卧处常要无风，又要通明，切忌幽暗，夜静不断灯火，不离亲人看守，恐要饮食，一时得具，或有痒塌，与之抚摩，恐他人未必尽心也。  

凡痘子脓成浆熟，或痒，悞犯破者，恐复灌烂，不能成痂。若脓浆未成之时，犯破半个，必然痒塌而死。  

凡痘子势重者，以脉候之，脉洪实者吉，浮数虚小者凶。故云脉净身凉者生，脉躁身热者死。又云，阳病得阴脉者死。  

凡痘子搔痒者，须于形色上详审。如疮一向起发红活，光壮肥满，忽然搔痒者，此秽气所触也，宜内服十全大补汤，外用茵陈熏法。其破者，以白龙散敷之。如疮本干枯，又添搔痒者，火甚也。如疮原带水，皮肉嫩薄又痒者，此湿热也。摆头摇项，手足动作昏闷者，死证也。  

凡痘子已熟，忽作搔痒抓破者，此脾胃虚弱，不能荣养肌肉也。内服四君子汤加黄芪、官桂，外以败草散主之。如因自利脾胃虚，致痒塌者，陈氏木香散、异功散主之。  

凡痘子出盛咳嗽者，此肺中有火，或咽喉有疮作痒也，只用甘桔汤加牛蒡子多服良。如唾涎带血，此咽中疮或齿缝中出也，不须妄治。  

凡痘子黑陷，古方用穿山甲者，取其穿肠透膜而善走也。用人牙者，取牙齿乃骨之余，肾主骨，可以入肾也。此二物者，但借为乡道，引解毒之剂以施治则可，若单用之，何济于事哉？有用烧人粪者，盖粪大解疫毒，痘乃时疫所发，故宜用之。若加入发表和中解毒汤内，尤良。  

凡痘子已出之后，最怕泄泻，恐脾胃虚，里气弱，不能助疮成就，反致倒陷，以理中汤、肉豆蔻丸合而治之。如泄久不止，疮痒塌，手足冷，寒颤咬牙者，陈氏木香散、异功散主之。  

凡痘子寒颤咬牙手足冷者，恶候也，急用陈氏之法救之。疮坏者勿治。  

凡病痘者，疮本稠密，转动之间，身体振摇者，此一身被疮所困，不能支持，转动艰难之故，断不可便作寒颤，妄投热药也。有只咬牙者，此心肝二经火旺也。盖肝虚咬牙，心热者亦咬牙，勿便作不治论。  

凡痘子已熟，不肯结痂溃烂者，其人必不能食，或曾吐泻，脾胃虚弱也，内服十全大补汤，外用败草散主之。如大便不通，此内热也，用胆导法以去其结粪，外以天水散蜜水调刷，以解肌表之热。  

凡痘子收后，目瘾濇羞明或泪出者，此肝火虚旺也，泻肝明目散主之。如目中瞖膜遮睛者，蝉蜕散主之。  

凡痘子收后发痈毒者，要分经络论气血多少而治，不可妄用利药，宜大补气血。盖此时气血已虚，十全大补汤加忍冬草主之，外用敷贴拔毒膏主之。  

凡痘子用药，须分气血虚实，毒气微甚而治。故灰白者，不起发者，痒塌者，吐利者，寒颤咬牙者，手足冷者，皆气虚也，宜用补气之剂。疮干者，不红活者，脓水少者，皆血虚也，宜用补血之剂。稠密者，焮肿者，红紫者，皆毒甚也，宜用解毒之剂。陷伏者，兼气血解毒治之。  

凡用补气，宜四君子汤，如疮带湿，或有自利，用之可也。若疮干者，白朮燥津液，茯苓渗津液，或便秘实者，不可用也。  

凡用补血，宜四物汤，故疮干或色太娇，用之可也。若不能食者，生地黄泥膈，白芍药收敛肠胃，必不可用也。  

凡解毒不过黄连、黄芩、黄蘗、栀子、连翘、牛蒡子、升麻之属，俱用酒制，恐其寒凉，反损脾胃也。若欲行表，须少加桂枝。他如紫草、山豆根、葛根之类，则不必用酒制矣。  

凡用解毒药，要别脏腑，分阴阳而治之。如黄连解心火，黄芩解肺火，栀子解肝火，黄蘗解肾与三焦火，石膏解脾胃火，木通解小肠火，黄蘗又解大肠火，连翘、牛蒡子解疮毒火，山豆根、紫草解痘毒火，升麻解疫毒火，各有主治不同也。又岁半已上属阳，心肺主事，宜芩、连多用之。岁半已下属阴，肾肝主事，宜黄蘗、栀子多用之。  

凡治痘子，要识证候。如痘脚稀疏，根窠红润，不泻不渴，饮食不减，四肢温和，身无大热，如此候者，不须服药，惟善调护以待成就而已。若痒塌，寒颤咬牙，渴不止，痘紫黑色，喘喝不宁，灰白色，顶陷腹胀，头温足冷，闷乱饮水，气促泄泻渴，如此候者，不必服药，虽强治之，亦无功也。  

凡治痘疮，善攻不如善守。表里无邪，不须妄治。有等贪利之人，不分虚实，妄投汤丸，谓曾治某病，治某病，贪天功以为己有，以致虚虚实实，致生变异，悞人性命，此医之罪也。  

时俗出痘子者，谓是天疮，不肯请医看治，但请僧道咒水解厌，习以成风，毒之轻者、能食者，幸以痊愈，设或变证一出，不可救疗，委之于命，而不知省，此时人之罪也。  

***药性主治及修制法***  

痘疹之法，其要在分气血虚实，及发表和中解毒三治而已。经曰：辛甘发散为阳，酸苦涌泻为阴。又曰：清阳发腠理，浊阴走五脏；清阳入四肢，浊阴归六腑。又曰：形不足者温之以气，精不足者补之以味。味归精，气归神。可见药有寒热温凉之性，酸苦辛咸甘淡之味，浮沉升降补泻之用，各有所宜，不可不知也。今将痘疹合用之药，分气血解毒三类，各具性味、主用、修制于下，以便观览，检阅之暇，未必无小助也。  

***气类***  

人参：味甘，气温，气味俱薄浮而升，阳也。入争太阴肺经、足太阴脾经。补上焦元气，升麻为之使；补下焦元气，泻肾中之火邪，茯苓为之使。主补五脏，生津液止渴。治脾肺阳气不足，胃中冷，吐利。  

择坚实白净者，去芦用。肺热咳甚者少用。以苦茶汤浸过无妨。  

黄芪：味甘，气温平，气薄味厚，可升可降，阴中阳也。入手少阳三焦经、手太阴肺经、足太阴脾经。性畏防风，得防风其功愈大，盖相畏而相使也。补肺气，实皮毛。善治脾胃虚弱，疮疡血脉不行，内托必用之药也。止虚汗，去肌热；又治消渴，腹痛泻利。  

择柔韧皮微黄肉中白者佳。疮家宜生用，补虚宜炙用。痘子不发宜酒炙透用。手足疮不起，以桂枝煎酒浸过炙用。  

白朮：味甘，气温，味厚气薄，可升可降，阴中阳也。入手太阳小肠经、手少阴、心主、足阳明胃、足太阴脾、足少阴肾、足厥阴肝经。主温中强脾胃，进食，止下泄，利小便，和中益气，止渴生津。  

择肉白而坚者，去芦，刮去外黄皮用。去有油者，中腐者勿用。疮干者禁用，燥湿故也。止泄宜东陈壁土炒过用；痂皮不落，宜桂汤浸过用。  

苍朮：味苦，甘辛，气温，味厚气薄，可升可降，阴中阳也。入足阳明胃、足太阴脾经。主除恶气，辟疫疠气，健胃安脾，宽中进食，发汗。故苍朮发汗，白朮止汗。  

择坚实中白净者，刮去外粗皮令白，切片，以糯米浓泔浸透，漉出晒干，取向东陈壁土炒黄色用。疮湿痒者，及不结痂宜用之。痘家常宜烧之，以辟不正之气，勿制。  

陈皮：味辛苦，气温，味厚气薄，浮而升，阳也。导滞气，止呕咳吐逆。去白，理肺气降痰；留白，理脾胃消食。  

择红黄色陈久者佳，用温水洗净，去白者去白，留白者略去筋膜，切，晒干用。止吐者，以东向陈壁土炒过用。  

青皮：味苦辛，气寒，气味俱厚，沉而降，阴也。入手少阳三焦经、足厥阴肝经。散滞气，泻肝气，消食破积。  

择小而皮薄陈久者佳。用温水洗浸切开，去中穰与白，令净，銼碎晒干。此痘家必用之药，能泻肝，令不成水泡而作痒；又起发迟者，痒塌者，并不可缺。  

石菖蒲：味辛苦，气温。通九窍，出音声。主痈肿疥瘙，遍身热毒痛痒。于山涧中取之，不闻人声及不露生者。  

择节密者佳。刮去外粗皮。疮疹惊癎神昏谵妄者必用之。疮后不着痂溃烂成疮疥者，宜入丸用。  

五味子：味酸，气温，味厚气轻，阴中微阳，降也。入手太阴肺、足少阴肾经。主咳逆上气，生津止渴。  

择肥大润泽者佳。去梗酒洗净，晒干。痘家欬甚者宜用。  

贝母：味辛苦，气平微寒。主咳嗽上气消痰；又敷恶疮，能敛疮口。  

择白而肥大生者佳。去心，温水洗过，切，晒干用。  

细辛：味大辛，气温，气厚于味，阳也。少阴经药。散水寒，治内寒，消死肌；又主喉痹。  

择细茎气烈者佳。去芦并叶，以温水洗过晒干。宜少用。痘子初发表及痒塌者，用之良。  

干姜：味辛，气大热，气味俱厚，半沉半浮，可升可降，阳中阳也。能温脾理中，止吐泻，去脏腑沉寒。生用发诸经之寒，其余炮用。  

择新者温水洗浸，火炙令胖松用。惟内虚泄利不可缺，内实者戒用。  

生姜：味辛，气微温，气味俱轻，阳也。益脾胃，散风寒。治痰嗽，止呕吐。能杀半夏之毒。  

择老者水洗去泥，勿去皮用。凡痘疮不能起发，灰白色者，宜用之。如起发光壮红绽者，不可用。若止呕吐，须去皮，纸包，慢火中煨过用。  

麻黄：味苦甘，气温，气味俱薄，阳也，轻清而浮升也。手太阴肺之药，入足太阳膀胱、手少阴心、阳明大肠经。荣卫药也。发散风寒，泄卫实，去荣中寒；又消赤黑斑毒。《本草衍义》云：痘疮泡倒靥黑者，麻黄去节半两，以蜜一匙同炒良久，以水半升煎，去上沫，再煎去三分之一，乘热尽服之。避风，伺其疮复出。一法用无灰酒煎，但小儿不能饮酒者难服，然其效更速。  

择陈久者佳。摘去根节，先用沸汤泡过三次，晒干细切；又以蜜酒各半浸良久，再晒干，用瓦器炒令焦黑色。凡痘疹出迟，及痘子黑陷者、倒靥者，并宜用之。  

白芷：味辛，气温，气味俱轻，阳也。通行手足阳明经。主一切疮疥，排脓止痛，内托生肌。  

择白而坚实者，去虫蛀。内青黑者不用。凡痘疮发表及溃烂者，手足发痈毒者，并宜用之。  

附子：味辛甘，气大热，其性走而不守，可升可降，阳也。补助阳气不足，温热脾胃。治四肢厥逆。  

择顶平而圆重一两者佳。先以童便浸过，纸包，慢火中炮令极热，去皮脐切片；再用防风甘草煎汤，乘热浸过晒干用之。惟痘疮泄泻内虚，手足冷，寒颤咬牙，疮灰白色或痒塌者可用之，其余不可妄用。  

半夏：味辛苦，气平，沉而降，阳中阴也。入足阳明胃、太阴脾、少阳胆经。化痰止呕吐，益脾胃之气。  

择白净脐正而圆者佳。用沸汤泡洗，令滑尽，切片晒干。若止咳化痰，再用生姜自然汁浸过。凡渴者禁用，燥津液故也。  

木香：味辛苦，气温，味厚于气，阴中之阳，沉而降也。主邪气，避疫毒，能调气和胃，散肺中滞气，止泻渴。《伤寒类要》云：天行热病，若发赤黑斑，木香二两，水二升，煮取一升，顿服。  

择形如枯骨枯牙者佳。不宜见火，诸汤中宜磨服之。此与青皮乃痘疹切要之药，以其能行气也。惟泄痢，药宜煎服。  

肉豆蔻：味苦辛，气温。入手阳明大肠经。主调中下气，止泻利，开胃消食，皮外络下气，解酒毒，治霍乱。  

择油色肥实者佳。用面包裹慢火中煨熟，乘热以重纸包捶去油，入丸药内用。乃内虚泄泻之要药，非此勿用。  

砂仁：味辛苦，气温。入手足太阴经、阳明经、太阳经。主虚冷泻痢，治脾胃气血结滞不散。  

择无壳米坚实者佳。碎研入药。凡痘疮内虚泻痢者宜用，伤食者不可缺。若妇人妊娠出疹痘者，又宜用。带壳者，炒过研碎入药，乃安胎之圣药也。  

桂：味辛甘，气热，气味俱薄，体轻而上行，浮而升，阳也。入手少阴经，桂枝入足太阳经。通荣卫，开腠理，和气血，散风寒。痘疮不起发，不光壮，非此不可，乃发表之要药也。  

择薄而味厚者佳，刮去粗皮用。手足痘子发不透者，宜用此引经。若疮痒塌寒颤咬牙，宜加用之。若内虚腹胀，用厚而味辛者，刮取内肉名桂心。惟妊妇出疮者不可用，以桂能堕胎故也。  

茯苓：味甘淡，气平，气味俱薄，能升能降，阳也。白者入手太阴、足太阳、少阳，赤者入足太阴、手少阳、少阴经。抱根生者名茯神。调胃气，伐肾邪，降肺火，益气力，止泻，利小便，生津液。  

凡补中气不足用白，欲利小便用赤。盖白者能补，赤者能利也。并削去皮用。如心热神昏者，用茯神去皮与中木用。  

丁香：味辛，气温，纯阳。入手太阴肺、足阳明胃、少阴肾经。主温脾胃，止呕逆，去胃中寒。  

凡痘疮泄泻，脾胃虚弱不足者，必用之。若痒塌寒颤咬牙足冷者，此与桂并宜加用之。盖丁香救里，官桂发表也。非此证不可用。  

藿香：味辛，气微温，气厚味薄，浮而升，阳也。入手足太阴经。助脾开胃，温中快气，治吐逆，为最要之药。  

叶择取真者，带芳香之气者佳。去枝茎，以水洗去土，晒干用。入乌药顺气散则理气，入黄芪四君子汤则理脾。  

槟榔：味辛苦气温，气薄味厚，沉而降，阴中阳也。消谷逐水，除痰癖，破滞气，泄胸中至高之气。  

择形若鸡心，正稳尖长，心不虚，中有锦纹者佳。痘疹家惟利药内用之，研细末入药，能坠诸药至于极下也。  

枳壳：味苦酸辛，气微寒，气厚味薄，浮而升，微降，阴中阳也。主胸膈痞塞，散结气，逐水消胀满，安胃，化痰涎消食；又治遍身风疥，大风在皮肤中，如麻豆苦痒，通利关节。主皮毛胷膈之病。  

择陈久坚厚不烂不蛀者佳。以温水洗浸，刮去穰白，麸炒令熟用。此痘疮必用之药，故四圣散有枳壳，以能治遍身风疹苦痒，又能开胃消食，利五脏，通关节也。  

枳实：味苦酸，气寒，大抵与枳壳同。枳壳大，性和而缓，治高，高者主气，治在胸膈；实小，性酷而速，治下，下者主血，治在心腹，故有高下缓急之分。消食，散败血，化心胸痰，主风痒麻痹，通利关节，逐停水，消胀满。  

择陈久肉厚不蛀不烂者佳。以温水洗浸，去穰白，麸炒令熟用。  

厚朴：味苦辛，气温，气厚味厚，体重浊而渐降，阴中阳也。温中益气，厚肠胃，走冷气，消宿食，治腹痛胀满散结之神药。  

择肉厚紫色者佳。削去粗皮，以生姜自然汁涂之，慢火上炙透銼用。凡痘疮腹胀，非此不除。  

乌药：味辛，气温。主中恶，心腹痛，蛊毒疰，忤鬼气，宿食不消，天行疫瘴，治一切气。  

择肉白者佳。刮去外粗皮，去芦用，乃发表中药。  

巴豆：味辛，气温。此斩关夺门之将，不可轻用。荡涤五脏六腑，开通闭塞，利水谷道。  

去壳择取肉白者，去皮膜与心，以银石器慢火炒令黄色，捣烂如膏，又以重纸包捶去油，白如霜，入丸药中。惟伤食腹胀作痛可用。  

大腹皮：味辛，气微温。下一切气，健脾开胃。  

鸩鸟多栖此树上，细分开，先以酒挼洗去其浊，仍以大豆汁洗之，晒干用。  

吴茱萸：味辛苦，气温大热，气味俱厚，阳中阴也。入足太阴、少阴、厥阴经。主温中下气，治脾胃伤寒冷呕逆胸满。  

择粒小者去枝梗，先以沸汤浸去苦汁，凡六七过，晒干，于瓦器内慢火炒过。惟疮痘饮冷伤胃呕逆不止者用之。  

紫苏：味辛甘气温。解肌发表，治心腹胀满，开胃下食。用叶惟发表汤药用之，手挼令碎。  

大枣：味甘气平温，气厚，阳也。安中养脾，助十二经，平胃气，补少气少津液，身中不足。  

择肉厚味甘者佳。水洗过，劈去核。凡补药不可缺。若用作丸，去皮核捣烂如膏用之。  

牵牛子：味苦，气寒，善走。主下气，利大小便。以气药引之则入气，以血药引之则入血。大泻元气，用者戒之。不胀满，不大便秘者勿用。  

取黑者炒过，研取头末，入丸药内用。痘疹黑陷，大小便不通，烦躁者，宜用之，非此证，不可妄用也。  

乌梅：味酸，气平，阳也。收肺气，止下痢，濇肠止泄，去痰止渴。  

择肉多者，以温水浸洗，去核，令净用。  

杏仁：味甘苦，气温。入手太阴经。主咳逆上气，下气定喘，润心肺，散肺经风咳嗽，消心下急满痛，散结润燥。  

择去双仁者，以汤浸去皮尖炒令黄色，研烂如泥用之。  

粳米：味甘，气平，微寒。入手太阴、少阴经。主益正气，止烦渴，止泄，平和五脏，补益胃气，其功莫及。  

杵令精凿为糜粥，常用之良。其泔水煮温饮，止渴尤佳。  

陈仓米：味甘，咸酸，气温。除烦渴，开胃气，止泄。  

取多年仓庾中香黄者佳。凡痘疮泄渴甚者，可用此炒熟，煮汤饮之。  

酒：味苦甘辛，气大热。行药势，能行诸经。  

凡痘疮解毒药，须酒浸洗炒用，可以通行一身之表。  

赤石脂：味甘酸，气温，阴中之阳。止泄利，濇可去脱，为收敛之剂。  

择赤色细腻者佳。研极细，入丸药内用。痘疮泄痢者，非此不可。  

枯白矾：味酸濇，气寒。止泻利，与赤石脂同功；又治疳蚀疮。  

择白净光明者，以瓦(雚瓦)盛之，固封火煅过用。入丸药中，单以止泄。  

浆水：味甘酸，气凉微温。主调中引气，开胃止渴，解烦，去脾胃中热。  

以熟粟米入水洗，新鲜白花者佳。陈久者不可用。痘疹大渴宜饮之。  

龙骨：味甘，气平，微寒，阳也。去脱固气濇肠。  

择白者研极细，入丸药。痘疹惟滑泄者用之。  

麝香：味辛，气温。  

取当门子，痘疮惟黑陷者用此，引发表解毒之剂，直入骨髓，透脏腑，拔除毒气，使之发散也。非黑陷与伏，切忌妄用。  

穿山甲：气微寒。  

取嘴爪上甲，以东向陈壁土拌，炒令焦黄色，研极细。此与麝香同功，痘疮陷伏者，借此引导诸药。非陷伏者勿用，反耗气血也。  

***血类***  

当归：味辛甘，气温，气味俱轻，可升可降，阳也。入手少阴心、足太阴脾、厥阴肝经。头止血，身和血，尾破血，全用无效。治血通用，能使气血各有所归，故名当归。和血补血，大补不足。  

择肥软者去芦，以酒洗净晒干。如痘子血热者用尾，血虚者用头身。  

川芎：味辛气温，气厚味薄，浮而升，阳也。少阳引经，入手足厥阴经，上行头目，下行血海，通肝经，血中之气药也。散肝经风，头目风不可缺。温中散寒，开郁行气燥湿。  

择形块重实，如雀脑色白者佳。凡头面疮不起发或作痒者，非此不可。白芷为之使。  

芍药：味苦酸，气微寒，气薄味厚，阴也，降也，阴中之阳也。入手足太阴经。抑肝暖中，扶阳收阴，补血散恶血，脾经之药。白者补，赤者泻。赤者利小便下气，白者止痛散血。冬月减芍药以避中寒。  

凡痘疮初发表，或血热，或小便不利，并用赤。如气血虚，脾胃弱及和中，并用白。俱酒浸透，切片晒干炒过用之。如疮痒塌或手足不起发者，此脾虚也，只用白者，以桂煎酒浸炒用。  

地黄：味甘苦，气寒，气薄味厚，沉而降，阴也。生者大寒，入手太阳经、少阴经。凉血生血，补肾水真阴不足，泻脾中湿热及血热。熟者微温，入手足少阴经、厥阴经，大补血衰。  

择肥嫩大者水浸，验沉者乃佳。阴干。生者名干地黄，凡痘疮血热者，疮干枯者，身大热者，宜用之。酒蒸黑烂者，名熟地黄，凡血虚者宜用之。并须酒洗浸晒干用。  

天门冬：味苦甘，气寒，气薄味厚，阴也。入手太阴肺、足少阴肾经。泻肺火，疗热侵肺，吐衄妄行，定肺气咳逆，喘息促急，润燥止消渴。  

择肥大者汤浸去皮去心，曝干用。肺火盛者，非此不除。  

麦门冬：味甘微苦，气平，微寒，阳中微阴。入手太阴肺经。治心肺热，泻肺中伏火，及治血妄行；主口舌燥渴，病后虚热，能润经复脉，益血除烦。  

择肥大者去枝梗，汤浸去心用，不则令人烦。痘疹燥渴，最宜多用。  

红花：味辛甘苦，气温，阴中之阳。多用则破血，少用则入心养血和血，与当归同功。子吞数粒，主天行疮子不出；水浸汁及胭脂，能点黑斑。  

凡痘疮色红紫者，血热也，用红花以酒洗晒干入药；疮子黑陷，用子以酒浸晒干，慢火微炒，研烂入药。  

牡丹皮：味辛苦，气寒，阴中微阳。入手厥阴经、足少阴经。主邪气惊癎，泻阴中火，除衄血吐血。  

择肉厚者去心用。痘疮血热者宜之。  

牛膝：味苦酸，气平。主四肢拘孪，不可屈伸，活血生血，能引诸药下行，腰腿之疾不可缺。  

择长大而柔润者佳，去芦酒洗，阴干用。  

蒲黄：味甘，气平。主利小便，止血，消瘀血。治一切吐衄肠风，血痢尿血。  

若破血消肿即生用，补血止血则妙用。  

续断：味苦辛，气微温。主伤寒，补不足，调血脉，止痛生肌。  

择节节断皮黄皱者佳，酒浸晒干用。  

茅根：味甘，气寒。补中益气，利小便，除瘀血，止消渴，解肠胃热。  

掘取新者，择肥大白净者捣碎，绞取自然汁入药。  

大小蓟根：味甘苦，气温。主养精保血，止吐血衄血下血。妇人痘疹经血妄行者，非此不可。  

香附子：味甘，气微寒，肠中之阴。能下气开郁；又逐去凝血；炒黑能止血。凡血，气药必用之，能引血药至气分而生血。妇人之仙药也。  

石臼中杵净，勿犯铁，以童便浸，晒干炒黑杵末用。  

地骨皮：味苦，气寒，阴也。入足少阴、手少阳。主五内邪气，热中消渴，及去肌热，凉血凉骨。  

择肉厚者温水洗净，去骨晒干用。此与牡丹皮同为解肌热之药，但牡丹皮解无汗骨蒸，地骨皮解有汗骨蒸。  

苏木：味甘酸咸，气平，阳中之阴。主破血，排脓止痛，消痈肿。銼碎酒浸，煮取浓汁入药。  

桃仁：味苦甘，气平，阴中阳也。入手足厥阴经。主瘀血血闭，血结血燥，通润大肠。  

择去双仁者，以汤浸去皮尖，研如泥用。此与杏仁同润大肠，但杏仁治气秘，桃仁治血秘。  

***解毒类***  

甘草：味甘，气平，生寒熟温，阳也。无毒。入足厥阴、太阴、少阴经。主五脏六腑寒热邪气，解毒温中，止渴，解百药毒；性缓，能解诸急，热药用之缓其热，寒药用之缓其寒。生用大泻肺火，消疮疽；熟用能补三焦元气，健脾和中，养血补血。梢子生用，除胃中积热，去茎中痛；节生用，消肿导毒，刮去皮。凡痘疹常用，取小者生用，惟大补取大者炙熟用。若欲解疫疠毒气，于冬至日将甘草刮去皮，以竹筒一头留节盛之，一头以物塞定，置厕缸中四十九日取出用，名人中黄，解痘疹恶毒最佳。  

黄芩：味苦，气平寒，味薄气厚，阳中阴也，可升可降。入手太阴肺经。主诸热，解在肌风热，泄肺中火邪及胃中湿热。主天行热疾，利小肠。枯飘者名宿芩，入肺经，酒炒上行。圆实者名子芩，入大肠除热，刮去外粗皮切细，以酒浸晒干，再浸再晒，酒尽为度，瓦器慢火炒焦用。如孕妇出痘疹者，择条实黄芩以水浸，试沉者佳，生用，勿以酒炒，清热降火，为安胎圣药也。  

黄连：味苦，气寒，味厚气薄，阴中阳也，可升可降。入手少阴心经，解热毒，泻心火，止惊悸，止消渴，调胃厚肠，除胃中湿热；主热气目痛及诸疮肿毒，必然用之。  

《梅师方》云：伤寒病发，豌豆疮未成脓，以黄连四两，水三升，煎一升，去渣分服。  

择肥大坚实者，刮去须毛，切细，以酒浸晒干，再浸再晒，酒尽为度，瓦器慢火炒焦用。暑月出疹子生用。  

黄蘗：味苦微辛，气寒，气味俱厚，沉而降，阴也。足少阴经药，太阳引经药。主五脏肠胃中结热，泻膀胱热，清小便，降相火。  

择紧厚鲜黄者，削去粗皮，切细酒制，如上黄连法。  

栀子：味苦气寒，气薄味厚，轻清上行，气浮而味降，阳中阴也。入手太阴经。主五内邪气，胃中热气，善除心中客热，虚烦不得眠；又大病后亡血亡津液，脏腑无润养，内生虚热，非此不除；又能屈曲下行降火。  

择七棱及肉鲜红者佳。去内热用仁，以酒制，如上芩连法。去肌表热和皮用，亦以酒制如上法。  

连翘：味苦，气平微寒，气味俱薄，阳也，可升可降。手足少阳经、阳明经药，入手少阴心经。泻心火，降脾胃湿热，除心经客热，主诸痈毒恶疮有神功。去梗去穰，以酒浸过晒干，研细用。  

山豆根：味苦甘，气寒。主解诸毒，消疮肿。治咽喉肿痛，尤解痘毒。《经验方》：患麸痘疮，水研水豆根少许服。凡用，研水入药内服。  

牛蒡子：一名恶实，一名鼠粘子，一名大力子。味辛苦，气平。主疗风毒肿疮疹，喉痹风热，痰壅咽膈不利，头面浮肿。王氏《博济》治疮泡将出，以牛蒡子炒令熟，杵为末，每服一钱，入荆芥穗，水一盏，同煎至七分，放温服。如疮疹已出，更服亦妙。  

以酒淘去沙土，又掳去浮面者不用，取沉重者晒干，瓦器上炒令声尽，研细用。此痘疹必用之药也。  

羌独活：味甘苦辛，气平，微温，气味俱轻，浮而升，阳也。紫色而节密者为羌活，手足太阳引经药，又足厥阴、少阴经药。黄色而作块为独活，足少阴行经之药，俱透关利节，乃拨乱反正之主。  

择去腐烂者。痘疮发表必用之，二活皆不可缺。  

升麻：味甘苦，气平，微寒，味薄气厚，浮而升，阳也。阳明引经药，亦走手阳明、太阴经。主解百毒，辟瘟疫邪气时气，疮家之圣药；主脾胃，解肌肉间热，及发散本经风邪；若元气不足，阳气下陷者，用此升提阳气上升。《圣惠方》治小儿瘢疮及豌豆疮，心躁眠卧不安，用川升麻一味，不记多少，细銼，水一盏煎，去渣取汁，以绵沾汁洗拭疮上。《外台秘要》：比岁有病天行时病，发斑疮头面及身，须臾周匝状如火烧，疮皆戴白浆，随决随生，不治数日必死。差后瘢黯，弥岁方灭，此恶毒之气所为，以水煮升麻绵，沾水洗之。  

择形轻而黑，坚实者第一，细小皮青绿色者亦佳，谓之鸡骨升麻，去黑皮及腐烂者。如疮出迟、起发迟者，以酒洗过用。  

葛根：味甘，气平，性轻浮，阳也。足阳明胃行经药。主消渴，身大热，解诸毒，解肌发表出汗；治脾虚而渴，能升提胃气，除胃热；治天行时病，壮热烦渴热毒。  

择白净多粉者佳，削去皮。凡发表解肌热切细用。若止渴，捣碎，以糯米泔滤取粉用。  

防风：味甘辛，气温，纯阳。脾胃二经行经药，太阳经本经药。乃卒伍卑贱之职，随其所引而至者也。泻肺实，散头目中滞气，除上焦风邪之仙药也。  

择实而脂润，头节坚者佳。去芦，并叉头叉尾者不用。发表不可缺。如疮痒密者，与黄芪同用；如手足疮不起发者，与白芍、桂枝同用，须以酒洗之。疮湿者用之，风胜湿也。疮干者亦用之，又药中润剂也。  

荆芥穗：味辛苦，气温。辟邪气，通利血脉，传送五脏，能发汗动渴；又主疮疡，破结聚气。  

取花实成穗者，去灰土用。凡痘子出发不快不透者，皆不可缺者也。  

桔梗：味辛苦，气微温，味厚气轻，阳中之阴。治鼻塞咽喉痛，及喉痹，利嗌咽胸膈之气；治肺热嗽逆，消痰涎肺痈；又能开提气血，能载诸药不下沉，故名舟楫。  

择白净坚实者，截去头及两畔附枝，切片，以米泔浸一宿，阴干用。  

柴胡：味辛，气平微寒，气味俱轻，阳也，升也。少阴经、厥阴经行经之药。主寒热邪气，推陈致新；又能引清气，行阳道，升提胃气，上行春令。  

择独根柔软者佳，去芦叉尾者。发表退热用之。  

前胡：味苦，气微寒。主心腹结气，治时气发热，推陈致新，去实痰，下气最要。  

择肥实柔软者独根者佳，去芦叉尾者用。  

石斛：味甘，气平。治胃中虚弱有功；平胃气，长肌肉，逐皮肤邪热痱痛及脚膝软弱。  

择取新者，去枝节，酒洗蒸过用。  

车前子：味甘咸，气寒。主利水道，小便淋漓，虽利小便而不走气；疗肝中风热冲目赤痛。  

择去沙土，研细入药。凡痘疹小便不通最宜。  

白蒺藜：味苦辛，气温微寒。治身体风痒，去恶血，长肌肉，明目轻身。  

择白者炒。先捣去刺，后研细入药。痘疮搔痒溃烂者宜用。  

元参：味苦咸，气微寒。足少阴经君药。此乃枢机之剂，管领诸气，上下肃清，而不独治空中絪缊之气，根之火，此乃圣药也。  

择肥大者去芦梢，勿犯铁。  

郁金：味辛苦，气寒，纯阳。主血积，下气，凉心止血，破恶血。此芳草也，因轻阳之性，古人以治郁遏。  

择圆而长如蝉蜕，色赤如姜黄者。痘疹陷伏，须此发之。  

龙胆草：味苦濇，气大寒，气味俱厚，沉而降，阴也。除胃中伏热，时气温热，止惊悸；治两目赤肿，睛胀；疼痛不可忍。  

去芦，酒洗净再浸，晒干用。疮疹目赤痛，非此不除。  

防己：味辛苦，气平寒，阴也。通行十二经，主肺气喘嗽，杀痈肿恶结，诸蜗疥癣虫疮，除邪利大小便。膜主水气，木主风气。  

择文如车辐者，坚鲜者佳。如治欬，生研末入丸用。如治痘疹陷伏，须酒洗浸晒干用。  

瓜蒌根：味苦，气寒，味厚，阴也。主消渴身热烦满，大热唇干口燥，排脓消肿毒，生长肌肉。  

新取入地深大而有粉白净者佳。凡痘疮溃烂，削去皮用。如大渴者，削去皮置石钵内擂烂，以糯米泔水搅开，滤取粉，名天花粉，阴干用。  

苦参：味苦，气寒沉，纯阴。治时气恶病大热，及遍身热，细疹痒塌；治大风有功。  

削去皮切细，酒浸蒸，再浸再蒸，酒尽为度，阴干。凡痘疮痒瘙溃烂如癞，以此作丸效。如咽喉痛，生研细末用。  

茵陈：味苦辛，气平，微寒，阴中微阳。入足太阳经。解伤寒烦热，行滞气，化痰利膈。  

择陈久者佳。凡夏月疮疹热甚，小便不利者，宜用。如痘子搔痒，可为熏药，以能去湿热也。  

知母：味苦辛，气寒，气味俱厚，沉而降，阴也。足少阴经本药。主消渴热中，补肾水，泻肾中火，消痰止嗽，润心肺。患人虚而口干者多用。  

择取肥实肉白者，去皮毛，勿犯铁。惟疹子多用之。  

马兜铃：味苦，气寒。主肺热咳嗽，气上逆，痰结喘促。只取里面子，去壳膜炒用。  

大黄：味苦，气大寒，气味俱厚，沉而降，阴也。入手足阳明经。荡涤肠胃，推陈致新，通利水谷。性走而不守，泻诸实热不通，心腹胀满，下大便结燥。号称将军，取其荡涤峻快也。《圣惠方》治时气发豌豆疮，用川大黄半两微烘，以水一大盏煎服。  

择坚实锦文者佳。切，以酒浸蒸，九浸九蒸，晒干用。痘疮惟大便不通腹胀烦躁者宜之，不可妄用。  

葶苈：味辛苦，气大寒。治肺壅上气咳嗽，喘促痰饮，通利水道，走泻为功，大降气，病人虚者宜远之。  

择味甜者，以酒淘净晒干，纸上微炒，研入丸用。惟疹子欬不止，宜之。  

猪苓：味甘苦而淡，气平，气味俱薄，升而微降。入足太阳、少阴经。解伤寒温疫大热，除湿，利水道，治渴。  

择坚实肉白者佳。去黑皮。痘疮惟小便濇者用之。  

泽泻：味甘咸，气寒，气味俱厚，沉而降，阴也。入足太阳、少阴经。治淋闭，逐膀胱三焦停水，泻肾邪，除湿行水，为最要之药。  

择白净者刮去皮毛，治与猪苓同。  

木通：味辛甘，气平，气味俱薄，阳也。除脾胃寒热，通利九窍血脉关节；治五淋，利小便，导小肠热，出音声；疗耳聋，治鼻塞，散壅肿诸结不消。  

择小者去皮用。凡痘疹小便不利者最宜之。如痘后发痈毒者，用木通节酒洗浸晒干。  

瞿麦：味苦辛，气寒，阳中微阴。主关格诸癃结，小便不通，决痈肿，排脓，明目去翳。  

择去枝梗取实者用。凡痘疹小便不利，与木通同功。  

紫草：味苦，气寒。洽伤寒时疾发疮疹不出者，利九窍，通水道。《经验后方》治婴儿童子患疹痘疾，用紫草二两细銼，以百沸汤一大盏泡，便以物合定，勿令气漏，放如人体温，量儿大小，服半合至一合。服此药者，疮虽出，亦当轻减。  

择肥嫩者去芦用之。如痘疮大便滑利者勿用。  

大戟：味苦甘，气大寒，阴中微阳。主行十二水，伐肾邪。  

去芦，泔水浸洗晒干。惟痘疮黑陷归肾，大小便不通，腹胀烦躁者，宜此以泻膀胱之邪，非此者不可妄用。  

大青：味苦，气大寒。主疗时气天行热疾，解一切斑疹热毒。凡出疹子用之，痘子不同。  

射干：味苦，气平微温。主喉痹咽痛，不得消息，散结气，消肿毒，行太阴厥阴之积痰，使结核自消甚捷。勿久服，令人虚。  

掘取新者去根切片，以甘草水浸晒干。疮疹咽痛者用之。  

菊花：味苦甘，气平寒。明目，养目血，去翳膜。  

择花黄味甘应候开者佳，去枝叶用。主痘后目病。  

木贼：味甘微苦。主目疾，退翳膜，明目，益肝胆。  

摘去节，以酒润湿，火上烘用。治痘后目疾。  

谷精草：味辛，气温，主明目，去肤翳。  

淡竹叶：味辛甘，气寒，凉心经，除烦热止渴。  

择节间有白粉者是，不可以山谷中生者为之。  

桑白皮：味甘辛，气温。入手太阴经。泻肺气有余，喘嗽唾血，消痰止渴，去肺中水气。  

新掘取入土深东行者佳，出土上者杀人。刮去青黄薄皮，勿令皮上涎落，细銼，以蜜水浸透，晒干再浸如此三次，炒黄色用。  

蔓荆子：味苦辛甘，气微寒温，阳中之阴。太阳经药。主风头痛脑鸣，目泪出；散风邪，除目睛内痛。  

择净以酒浸晒干，痘疮头面大肿者宜用。  

密蒙花：味甘，气平微寒。主青盲肤翳，赤濇多眵泪，消目中赤脉，小儿麸豆及疳气攻眼。  

择净花以酒浸一宿候干，又以蜜合调蒸之，晒干。痘后目病用之。  

诃梨勒：味苦酸，气温性急，善降。开胃濇肠，止泻痢；又治肺气因火伤极郁遏，胀满喘急咳嗽。味酸苦，故有收敛降火之功。  

择六棱黑色肉厚者佳，去核。痘疮内虚泄泻必用之药也。  

马齿苋：味酸气寒，性滑。《肘后方》疗豌豆疮，马齿苋烧灰敷疮根上，根须臾逐药出，若不出更敷，良。  

用叶小者，节叶间有水，入药去茎节，烧灰不去。  

胡荽：味辛，气温，疗沙疹豌豆疮不出，作酒喷之立出。《经验方》：痘疹不出，用胡荽二三两切细，以酒二大盏煎令沸，沃胡荽，便以物合定，不令泄气，候冷去渣，微微从项以下喷一身令遍，除面不喷。  

香薷：味辛，气微温。治伤暑，除烦热，调中温胃，利小便；肺得之则清化行而热自下。用茎穗叶，去根上一半。夏月出痘疹不可缺，清暑故也。  

薄荷：味辛苦，气凉，气味俱薄，浮而升，阳也。入手太阴经、厥阴经。主贼风伤寒，发汗通利关节，及小儿风涎惊风壮热。乃上行之药，能引诸药入营卫。  

择叶小如金钱者佳。去茎用叶。痘疹发表药用之。  

山楂子：一名糖球子。味甘酸，气平温，阴中之阳也。消食，行结气，健胃；又催疮疡，消滞血。  

择色红肉厚无虫者佳，蒸去核用。  

胡麻：一名巨胜子。味甘，气平。补五内，益力气，长肌肉，坚筋骨，疗疥癣及浸淫恶疮。  

择如油麻紫黑色者佳。酒淘浸晒干，炒用。痘后成烂疮者最宜。  

生大豆：味甘，气平。解诸毒，除胃中热，散五脏结积。《子母秘录》治小儿斑疹痘疮，熟煮大豆取汁服之。  

择黑而小者佳。其壳去目中麸翳。  

淡豆豉：味苦，气寒。治伤寒时疾发汗；主寒热瘴气恶毒，烦躁满闷。痘疹发表解表宜用之。  

择新者无盐者佳。  

赤小豆：味辛甘酸，气温平，阴中之阳。主下水，排痈肿脓血，热中消渴，止泻利小便，解诸毒热。凡小儿未出疮疹者，宜常食之。疮疹中渴，以此煎汤饮之甚佳。  

菉豆：味甘，气寒，皮寒肉平。治消渴丹毒，烦热风疹，解诸毒。未出疮疹者宜煮食，勿去皮。其皮能去目瞖。  

丹砂：味甘，气微寒。痘将出，蜜调服，解毒令出少。大块光明者佳。细研水飞用。此物镇养心神，宜生用。  

(石卜)硝：味苦辛咸，气寒，气薄味厚，沉而降，阴也。主诸寒热邪气，逐六腑积聚，破留血，停痰痞满，大小便不通，推陈致新；治天行热疾，消肿毒，排脓软坚。《梅师方》：伤寒发豌豆疮未成脓，研芒硝，用猪胆相和，涂疮上立效。非大小便秘结，烦闷欲死者，不可轻用。  

滑石：味甘，气寒，性沉重。入足阳明经。主燥湿，实六腑，化食毒，行积滞，逐凝血，解燥渴，补脾胃，降妄火之要药。  

择白如凝脂软滑者佳。青黑色及粗者不可用。研细水飞过用。痘疮溃烂，用此敷之，良。痘毒发渴宜用。  

石膏：味辛甘，气微寒，气味俱薄，体重而沉降，阴也。入手太阴、少阳、足阳明经。主时气肌肉壮热，大渴引饮，清金制火润肺，除三焦大热，泻胃火，解肌，化斑毒。  

择细理白泽者佳。研极细用。惟疹毒最宜，痘家少用。  

腊雪：味甘，气寒。解一切毒，治天行时气瘟疫。腊月取瓶罂收贮封固，埋土中候用。  

密陀僧：味咸辛甘，气平。主金疮口疮，面上瘢酐。  

《谭氏小儿方》疗痘疮瘢面靥，以密陀僧细研水调，夜涂之，明旦洗去，平复矣。  

龙脑：味辛苦，气温，属阳。《经验后方》治时疾发豌豆疮及赤疮，心烦狂躁，气喘妄语，或见鬼神，取一钱细研，旋滴猪心血，和丸如鸡豆肉大，每服一丸，紫草汤下，少时心神便定得睡，疮复发透，依旧将息取安。  

犀角：味苦酸咸，又云甘辛气寒。主百毒，疗伤寒瘟疫烦闷大热。丹溪云：属阳，性走散。痘疮后用此散余毒。若无余毒而血虚者，不宜用。  

蜜：味甘，气平微温。色白如膏者佳。《外台秘要》：比岁有病天行发斑疮，头面及身，须臾周匝状如火疮，皆戴白浆，随决随生，不即疗之，数日即死。此恶毒之气。世人云，建武中南阳击虏，染惹流入中国，呼为虏疮[虏疮：原作「鲁疮」，据《肘后备急方》卷二治伤寒时气温病方改。]，诸医参详治之，方取好蜜便抹疮上，以蜜煎升麻数数拭之。  

蝉蜕：治目昏翳，又风气客热，皮肤瘙痒不止。又水煎汁，治小儿出痘疮不快，良。凡痘疹出不快，或倒陷黑陷者，择完全者，以温酒洗去土，勿去爪翅，研细入药调服。若去目中翳，去爪翅研细，入汤调服。  

人屎：气寒。主疗时行大热狂走，解诸毒。治疮疹黑陷，烧过服之，甚佳。于腊月东行取绝干者，以火烧之，令烟尽，研细用。  

人牙齿：气平。除劳治疟蛊毒气。入药烧用。  

忍冬藤：一名金银花，一名左缠藤，一名老翁须，一名水杨梅，一名医鹚藤。味甘，气温，无毒。主热毒。  

蟾酥：五月五日取者佳。  
