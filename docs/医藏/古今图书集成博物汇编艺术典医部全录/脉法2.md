---
title: 脉法2
index: true
icon: editor
order: 31
category:
  - 医藏
  - 古今图书集成 博物汇编 艺术典 医部全录
  - 脉法
tag:
  - 陈梦雷
  - 清
---

## 卷七十七  

脉法  

### 脉诀 【`晋 王叔和`】  

#### 脉赋  

欲测疾兮生死，须详脉兮有灵。左辨心肝之理，右察脾肺之倩。此为寸关所主，肾即两尺分并。三部五脏易识，七诊九候难明。昼夜循环，荣卫须有定数；男女长幼，大小各有殊形。复有节气不同，须知春夏秋冬。建寅卯月兮木旺，肝脉弦长以相从。当其巳午，心火而洪。脾属四季，迟缓为宗。申酉是金为肺，微浮短濇宜逢。月临亥子，是乃肾家之旺；得其沉细，各为平脉之容。  
既平脉之不衰，反见鬼兮命危。子扶母兮瘥速，母抑子兮退迟。得妻不同一治，生死仍须各推。假令春得肺脉为鬼，得心脉乃是肝儿。肾为其母，脾则为妻。春得脾而莫疗，冬见心而不治；夏得肺而难瘥，秋得肝亦何疑。此乃论四时休旺之理，明五行生克之义；举一隅而为例，则三隅而可知。按平弦而若紧，欲识濇而似微。浮芤其状相反，沉伏殊途同归。洪与实而形同【`髣髴`】 ，濡与弱而性带依稀。先辨此情，后论其理，更复通于药性，然后可以为医。  
既已明其三部，须知疾之所有。寸脉急而头疼，弦为心下之咎。紧是肚痛之征，缓即皮顽之候。微微冷入胸中，数数热居胃口。滑主壅多，濇为气少。胸连胁满，只为洪而莫非；膹引背疼，缘是沉而不谬。  
更过关中，浮缓不餐。紧牢气满，喘急难痊。弱以数兮胃热，弦以滑兮胃寒。微即心下胀满，沉兮膈上吞酸。濇即宜为虚视，沉乃须作实看。下重缘濡，女萎散疗之在急；水攻因伏，牵牛汤泻则令安。  
尔乃尺中脉滑，定知女经不调；男子遇此之候，必主小腹难消。伏脉谷兮不化，微即肚痛无憀。弱缘胃热上壅，迟是寒于下焦。胃冷呕逆，关中濇候；腹胀阴疝，尺内弦牢。紧则痛居其腹，沉乃疾在其腰。濡数浮芤皆主小便赤濇，细详如此之候何处能逃？  
若问女子，何因尺中不绝，胎脉方真。太阴洪而女孕，太阳大而男孕。或遇俱洪而当双产，此法推之其验若神。月数断之，各依其部。假令中冲若动，此乃将及九旬。  
患者要知欲死，须详脉之动止。弹石劈劈而又急，解索散散而无聚。雀啄频来而又往，屋漏将绝而复起。鰕游冉冉而进退难寻，鱼跃澄澄而迟疑掉尾。嗟夫！遇此之候，定不能起。纵有丸丹，天命而已。  
复有困重沉沉，声音劣劣。寸关虽无，尺犹不绝。往来息均，踝中不歇。如此之流，何忧殒灭？经文具载，树无叶而有根；人困如斯，垂死乃当更活。  

#### 诊脉入式歌  

左心小肠肝胆肾，右肺大肠脾胃命。女人反此背看之，尺脉第三同断病。  

【`注 此六位之脉，首尾传其位。先立左寸，心小肠乃君火之位；次立左关，肝胆风木之位；次立左尺，肾与膀胱乃寒水之位；次立右寸，肺大肠燥金之位；次立右关，脾胃湿土之位，次立右尺，命门三焦相火之位。皆循天而右行。以此言之，病在左主表，宜发汗；病在右主里，宜下。循天左者，顺行十二辰，自温而热，自热而湿，自湿而燥，自燥而寒，自寒而风，自风而温也，所以云天行。从前来者为实邪，从后来者为虚邪。其传变之道，左必传右，乃汗证传作下证，下证则无传汗证之理矣。`】  

心与小肠居左寸，肝胆同归左关定。肾居尺脉亦如之，用意调和审安靖。  
肺与大肠居右寸，脾胃脉从关里认。命门还与肾脉同，用心仔细须寻趁。若诊他脉覆手取，要自看时仰手认。三部须教指下明，九候了然心里印。  
大肠共肺为传送，心与小肠为受盛。脾胃相通五谷消，膀胱肾合为津庆。三焦无状空有名，寄在胸中膈相应。肝胆同归津液腑，能通眼目为清静。智者能调五脏和，自然察认诸家病。  
掌后高骨号为关，骨下关脉形宛然。以次推排名尺泽，三部还须仔细看。关前为阳名寸口，关后为阴直下取。阳弦头痛定无疑，阴弦腹痛何方走？阳数即吐兼头痛，阴微即泻脐中吼。阳实应知面赤风，阴微盗汗劳兼有。阳实大滑应舌强，阴数脾热并口臭。阳微浮弱定心寒，阴滑食注脾家咎。关前关后辨阴阳，察病根源应不朽。  
一息四至号平和，更加一至太无疴。三迟二败冷危困，六至七极生热多。八脱九死十归墓，十一十二绝魂嗟。三至为迟一二败，两息一至死非怪。迟冷数热古今传，《难经》越度分明载。  
热即生风冷生气，用心指下叮咛记。春弦夏洪秋似毛，冬石依经分节气。阿阿缓若春杨柳，此是脾家居四季。在意专心察细微，灵机晓解通元记。  
浮芤滑实弦紧洪，七表还应是本宗。微沉缓濇迟并伏，濡弱相兼八里同。血荣气卫定息数，一万三千五百通。  

#### 心脉见于三部歌  

三部俱数心家热，舌上生疮唇破裂；狂言满目见鬼神，饮水百杯终不歇。  

#### 心脉歌  

心脉芤阳气作声，或时血痢吐交横；溢关骨痛心烦躁，更兼头面赤骍骍。大实由来面赤风，燥痛面色与心同；微寒虚惕心寒热，急则肠中痛不通。实大相兼并有滑，舌强心惊语话难；单滑心热别无病，濇无心力不多言；沉紧心中逆冷痛，弦时心急又心悬。  

#### 肝脉见于三部歌  

三部俱弦肝有余，目中疼痛苦痃虚。怒气满胸常欲叫，翳蒙瞳子泪如珠。  

#### 肝脉歌  

肝软并弦本没邪，紧因筋急有些些。细看浮大更兼实，赤痛昏昏似物遮。溢关寸口过相应，目眩头重与筋疼。芤时眼暗或吐血，四肢瘫缓不能行。濇则缘虚血散之，肋胀胁满自应知。滑因肝热连头目，紧实弦沉痃癖基。微弱浮散气作难，目暗生花不耐看。基浮筋弱身无力，遇此还须四体瘫。  

#### 肾脉见于三部歌  

三部俱迟肾脏寒，皮肤燥濇发毛干。梦见鬼神时入水，觉来情思即无欢。  

#### 肾脉歌  

肾散腰间气，尿多濇滑并。其中有聚散，聚散且无凭。实滑小便濇，淋痛濇骍骍。脉濇精频漏，恍惚梦魂多。小肠疝气逐，梦里涉江河。实大膀胱热，小便难不通。滑弦腰脚重，沉紧痛还同。单匀无病惫，浮紧耳应聋。  

#### 肺脉见于三部歌  

三部俱浮肺脏风，鼻中多水唾稠浓。壮热恶寒皮肉痛，颡干双目泪酸疼。  

#### 肺脉歌  

肺脉浮兼实，咽门燥又伤。大便难且濇，鼻内乏馨香。实大相兼滑，毛焦涕唾粘。更和咽有燥，秋盛夏宜砭。沉紧相兼滑，仍闻咳嗽声。微浮兼有散，肺脉本家形。溢出胸中满，气泄大肠鸣。弦冷肠中结，芤暴痛无成。沉细仍兼滑，因知是骨蒸。皮毛皆总濇，寒热两相承。  

#### 脾脉见于三部歌  

三部俱缓脾家热，口臭胃翻长呕逆。齿肿龂宣注气缠，寒热时时少心力。  

#### 脾脉歌  

脾脉实兼浮，消中脾胃虚。口干饶饮水，多食亦肌虚。单滑脾家热，口臭气多粗。濇即非多食，食不作肌肤。微浮伤客热，来去作微疏。有紧脾家痛，仍兼筋急拘。欲吐即不吐，冲冲未得疏。若弦肝气盛，妨食被讥谋。大实心中痛，如邪勿带符。溢关涎出口，风中见羁孤。  

#### 七表八里脉总论  

七表者，浮芤滑实弦紧洪也。八里者，微沉缓濇迟伏濡弱也。七表阳也，八里阴也。表脉多见于左，而客随主变；里脉多见于右，而主随客变。左手三部所主，温风寒也，温风寒病得于外；右手三部所主，燥湿暑也，燥湿暑病生于内。此脉法之大概。及其互相变见，或表脉见之于右，或里脉见之于左，或阴阳更相乘，或阴阳更相伏，或一脉为十变。脉理精微，非一言可尽，然其要不越乎阴阳五行而已。表脉有七，里脉有八，共十五脉也。五行分之，各得三脉，三五一十五也。浮濇弱属金，弦紧伏属木，滑沉濡属水，芤实洪属火，微缓迟属土，每三部俱有轻重之分。至于五行，当更相平，一有不平，病即见焉。或曰：谓内伤则善矣，谓外感莫或之当耶？殊不知天地之间，六气依于五运。人身即小天地，外邪所感，莫不从其类而见焉。假令外感风湿，则木火有余而土金不足，水不能制乎火矣。外感乃外邪所感，致五行不平；内伤乃五内自伤，五行自不能平也。先明金木水火土之理，次察虚实贼微正之邪，更复辨其部分之浮中沉，而又当详审乎主脉客脉之相合。何为主？弦洪濇缓沉是也。何为客？本部不应得之脉皆客也。能如是，然后内伤外感，主客标本之病，是者是，非者非，夫何差错之有？  

#### 七表脉  

浮一  
浮者阳也。指下寻之不足，举之有余，冉冉寻之如太过，曰浮。主咳嗽，气促，冷汗自出，背膊劳倦，夜卧不安。  
按之不足举之余，冉冉寻之指下浮，脏中积冷荣中热，欲得生精用补虚。  
寸浮中风头热痛，关浮腹胀胃虚空；尺部见之风入肺，大肠干濇故难通。  

芤二  
芤者阳也。指下寻之，两头即有，中间全无，曰芤。主淋沥，气入小肠。  
指下寻之中且虚，邪风透入小肠居；病时淋沥兼疼痛，大作汤圆必自除。  
寸芤积血在胸中，关内逢芤肠里痈；尺部见之虚在肾，小便遗沥血凝脓。  

滑三  
滑者阳也。指下寻之，三关如珠动，按之即伏，不进不退，曰滑。四肢困弊，脚手酸疼，小便赤濇。  
滑脉如珠号曰阳，腰间生气透前肠；胫酸只为生寒热，大泻三焦必得康。  
滑脉居寸多呕逆，关滑胃寒不下食；尺部见之脐似冰，饮水下焦声沥沥。  

实四  
实者阳也。指下寻之不绝，举之有余，曰实。主伏阳在内，脾虚不食，四体劳倦。  
实脉寻之举有余，伏阳蒸内致脾虚；食少只缘生胃壅，温和汤药乃痊除。  
实脉关前胸热甚，当关切痛中焦恁；尺部如绳应指来，腹胀小便应不禁。  

弦五  
弦者阳也。指下寻之不足，举之有余，状若筝弦，时时带数，曰弦。主劳风乏力，盗汗多生，手足酸疼，皮毛枯稿。  
弦脉为阳状若弦，四肢更被气相煎；三度解劳方始退，常须固济下丹田。  
寸部脉紧一条弦，胸中急痛状绳牵；关中有弦寒在胃，下焦停水满丹田。  

紧六  
紧者阳也。指下寻之，三关通度，按之有余，举指甚数，状若洪弦，曰紧。主风气伏阳上冲，化为狂病。  
紧脉三关数又弦，上来风是正根源；忽然狂语人惊怕，不遇良医不得痊。  
紧脉关前头里痛，到关切痛无能动；隐指寥寥入尺来，激结繞脐常手捧。  

洪七  
洪者阳也。指下寻之极大，举之有余，曰洪。主头痛，四肢浮热，大肠不通，燥粪结濇，口干，遍身疼痛。  
洪脉根源本是阳，遇其季夏自然昌；若逢秋季及冬季，发汗通肠始得凉。  
洪脉关前热在胸，到关翻胃几千重；更向尺中还若是，小便赤濇脚酸疼。  
按：已上七表之脉，虽皆属阳，然阳中有阴，有用热药者，不可执一不通，以致误病。  

#### 八里脉  

微一  
微者阴也。指下寻之，往来极微，冉冉寻之，若有若无，曰微。主败血不止，面色无光。  
指下寻之有若无，漩之败血小肠居；崩中日久为白带，漏下多时骨本枯。  
微脉关前气上侵，当关郁结气排心；尺部见之脐下积，身寒饮水即呻吟。  

沉二  
沉者阴也。指下寻之似有，举之全无，缓度三关，状如烂绵，曰沉。主气胀两胁，手足时冷。  
按之似有举还无，气满三焦脏腑虚；冷气不调三部壅，通肠建胃始能除。  
寸脉沉兮胸有痰，当关气短痛难堪；若在尺中腰脚重，小便稠数色如泔。  

缓三  
缓者阴也。指下寻之，往来迟缓，小于迟脉，曰缓。主四肢烦满，气促不安。  
来往寻之状若迟，肾间生气耳鸣时；邪风积气来冲背，脑后三针痛即移。  
缓脉关前搐项筋，当关气结腹难伸；尺上若逢症结冷，夜间常梦鬼随人。  

濇四  
濇者阴也。指下寻之似有，举之全无，前虚后实，无复次第，曰濇。主遍身疼痛，女子有孕胎痛，无孕败血为病。  
濇脉如刀刮竹行，丈夫有此号伤精；妇人有孕胎中病，无孕还须败血成。  
濇脉关前胃气并，当关血散不能停；尺部如斯逢逆冷，体寒脐下作雷鸣。  

迟五  
迟者阴也。指下寻之，重手乃得，隐隐曰迟。主肾虚不安。  
迟脉人逢状且难，遇其季夏不能痊；神工诊得知时候，道是脾来水必干。  
寸口脉迟心上寒，当关腹痛饮浆难；流入尺中腰脚重，厚衣重复也嫌单。  

伏六  
伏者阴也。指下寻之似有，呼吸定息全无，冉冉寻之，不离三关，曰伏。主毒气闭塞三关，四肢沉重，手足时冷。  
阴毒伏气切三焦，不动荣家气不调；不问春秋与冬夏，徐徐发汗始能消。  
积气胸中寸脉伏，当关肠癖常瞑目；人部见之食不消，坐卧非安还破腹。  

濡七  
濡者阴也。指下寻之似有，冉冉还来，按之依前却去，曰濡。主少力，五心烦热，脑转耳鸣，下元极冷。  
按之似有举之无，髓海丹田定已枯；四体骨蒸劳热甚，脏腑终传命必殂。  
濡脉关前人足汗，当关气少精神散；尺部绵绵即恶寒，骨与肉疏都不管。  

弱八  
弱者阴也。指下寻之，如烂绵相似，轻手乃得，重手稍无，怏怏不前，曰弱。主气居于表，生产后客风面肿。  
三关怏怏不能前，只为风邪与气连；少年得此须忧重，老弱逢之病即痊。  
关前弱脉阳道虚，关中有此气多疏；若在尺中阴气绝，酸疼引变上皮肤。  

#### 九道脉  

长一  
长者阳也。指下寻之，三关如持竿之状，举之有余，曰长；过于本位，亦曰长。主浑身壮热，夜卧不安。  
长脉迢迢度三关，指下将来又却还；阳毒在脏三焦热，徐徐发汗始能安。  

短二  
短者阴也。指下寻之，不及本位，曰短。主四肢恶寒，腹中生气，宿食不消。  
短脉阴中有伏阳，气壅三焦不得昌；脏中寒食生寒气，大泻通肠必得康。  

虚三  
虚者阴也。指下寻之不足，举之亦然，曰虚。主少力多惊，心中恍惚，小儿惊风。  
恍惚心中多悸惊，三关定息脉难成；血虚脏腑生烦热，补益三焦便得宁。  

促四  
促者阳也。指下寻之极数，并居寸口，曰促。渐加即死，渐退即生。  
促脉前来已出关，常居寸口血成斑；忽然渐退人生也，若或加时命在天。  

结五  
结者阴也。指下寻之，或来或往，聚而却还，曰结。主四肢气闷，连痛时来。  
积气生于脾脏旁，大肠疼痛阵难当；只宜稍泻三焦火，莫谩多方立纪纲。  

代六  
代者阴也。指下寻之，动而复起，冉冉不能自还，曰代。主形容羸瘦，口不能言。  
代脉时时动若浮，再而复起似还无；三元正气随风去，魂魄冥冥何所拘。  

牢七  
牢者阴也。指下寻之即无，按之却有，曰牢。主骨间疼痛，气居于表。  
脉入皮肤辨息难，时时气促在胸前：只缘水火相刑克，欲待痊除更问天。  

动八  
动者阴也。指下寻之似有，举之还无，冉冉寻之，不离其处，不往不来，曰动。主四体虚劳，崩中血痢。  
动脉根源气主阴，三关指下碍沉沉；血山一倒一年月，志士名医只可寻。  

细九  
细者阴也。指下寻之，细细似绵，来往极微，曰细。主胫酸髓冷，乏力泄精。  
乏力无精胫里酸，形容憔悴发毛干；如逢冬季经霜月，不疗其疴必自痊。  

#### 左右手诊脉歌  

左右须候四时脉，四十五动为一息；指下弦急洪紧时，便是有风兼热极。忽然匿匿慢沉细，冷疾缠身兼患气；贼脉频来问五行，屋漏雀啄终不治。  

#### 左手寸口心脉歌  

左手头指火之子，四十五动无他事；三十一动忽然沉，顿饭却来还复此。春中诊得夏须忧，夏若逢之秋绝体；秋脉如斯又准前，冬若候之春必死。【`子当作指。`】  

#### 左手中指肝脉歌  

左手中指木相连，脉候还须来一息；二十六动沉却来，肝脏有风兼热极。二十九动濇匿匿，本脏及筋终绝塞；一十九动便沉沉，肝绝未曾人救得。  

#### 左手尺部肾脉歌  

左手肾脉指第三，四十五动无疾咎；指下急急动弦时，便是热风之脉候。忽然来往慢慢极，肾脏败时须且救；此病多从冷变来，疗之开破千金口。二十五动沉即来，肾绝医人无好手；努力黄泉在眼前，纵在也应终不久。  

#### 右手寸口肺脉歌  

右手头指肺相连，四十五动无忧虑；极急明知是中风，更看二十余七度。忽然指下来往慢，肺冷莫言无大故；一朝肺绝脉沉沉，染病卧床思此语。十二动而又不来，咳嗽唾脓兼难补；发直如麻只片时，扁鹊也应难救护。  

#### 右手中指脾脉歌  

右手第二指连脾，四十五动无诸疑；急动名为脾热极，食不能消定若斯。欲知疾患多为冷，指下寻之慢极迟；吐逆不定经旬日，胃气冲心得几时。  

#### 右手尺部命门脉歌  

右手命门三指下，四十五动不须怕；一十九动默然沉，百死无生命绝也。  

#### 诊杂病生死候歌  

五十不止身无病，数内有止皆知定；四十一止一脏绝，却后四年多没命。三十一止即三年，二十一止二年应；十五一止一年殂，以下有止看暴病。  

#### 诊暴病歌  

两动一止或三四，三动一止六七死；四动一止即八朝，以次推排但依次。  

#### 形证相反歌  

健人脉病号行尸，病人脉健亦如之；长短瘦肥并如此，细心诊候有依稀。  

#### 诊四时病五行相克脉  

春得秋脉定知死，死在庚辛申酉里；夏得冬脉亦如然，还于壬癸为期尔。严冬诊得四季脉，戊己辰戌还是厄；秋得夏脉亦同前，为缘丙丁相刑克。季月季夏得春脉，克在甲寅病应极；值逢乙卯亦非良，此是五行相鬼贼。  

#### 诊四时虚实歌  

春得冬脉只是虚，更兼补肾病自除；若得夏脉缘心实，还应泻子自无虞。夏秋冬脉皆如是，在前为实后为虚；春中若得四季脉，不治多应病自除。  

#### 伤寒歌  

伤寒热病同看脉，满手透关洪拍拍；出至风门过太阳，一日之中见脱厄。过关微有慢腾腾，直至伏时重候觅；掌内迢迢散漫行，干瘥伶仃多未的。大凡当日问程途，迟数洪微更消息。  
又歌  

热病须得脉浮洪，细小徒费用神功；汗后脉静当便瘥，喘热脉乱命应终。  

#### 诊杂病生死歌  

腹胀浮大是出厄，虚小命殂须努力；下痢微小却为生，脉大浮洪无瘥日。恍惚之病定颠狂，其脉实牢保安吉；寸关尺部沉细时，如此未闻人救得。消渴脉数大者活，虚小病深厄难脱；水气浮大得延生，沉细应当是死别。  
霍乱之候脉微迟，气少不语大难医；三部浮洪必救得，古今课定更无疑。鼻衂吐血沉细宜，忽然浮大即倾危；病人脉健不用治，健人脉病号行尸。  
心腹痛脉沉细宜，浮大弦长命必殂；头痛短濇应须死，浮滑风痰必易除。中风口噤迟浮吉，急实大数三魂孤；鱼口气粗难得瘥，面赤如籹不久居。中风发直口吐沫，喷药闷乱起复苏；咽喉拽锯水鸡响，摇头上窜气长嘘。病人头面青黑暗，汗透毛端恰似珠；眼小目瞪不须治，作汗如油不可苏。  
内实腹胀痛满盈，心下牢强干呕频；手足烦热脉沉细，大小便濇死多真。  
外实内热吐相连，下清注谷转难安；忽然诊得脉洪大，莫费神功定不痊。内外俱虚身冷寒，汗出如珠微呕烦；忽然手足脉厥逆，体不安宁必死(扌弃)。  
咳而唾血羸瘦形，其疾脉大必难任；上气浮肿肩息频，浮滑之脉即相成。忽然微细应难救，神功用尽也无生；中恶腹胀紧细生，若得浮大命逡巡。金疮血盛虚细活，急疾大数必危身。  
凡脉尺寸紧数形，又似钗直吐转增。此患蛊毒急须救，速求神药命难停；中毒洪大脉应生；细微之脉必危倾。吐血但出不能止，命应难返没痊平；大凡要看生死门，太冲脉在即为凭。若动应神魂魄在，止便干休命不停。  

#### 诊妇人有妊歌  

肝为血兮肺为气，血为荣兮气为卫；阴阳配偶不参差，两脏通知皆类例。血衰气王定无娠，血王气衰应有体。  
寸微关滑尺带数，流利往来并雀啄。小儿之脉已见形，数月怀身犹未觉。左疾为男右为女，流利相通速来去。两手关脉大相应，已形亦在通前语；左手带纵两个男，右手带横一双女。左手脉逆生三男，右手脉顺还三女。  
寸关尺部皆相应，一男一女分形证。有时子死母身存，或即母亡存子命。  
往来三部通流利，得数相参皆替替。阳实阴虚脉得明，遍满胸堂皆逆气。左手太阳浮大男，右手太阴沉细女。诸阳为男诸阴女，指下分明长记取。  
三部沉正等无疑，尺内不止真胎妇。母乘子兮纵气露，妻承夫兮横气助；子乘母兮逆气参，夫乘妻兮顺气护。小儿日足胎成聚，身热脉乱无所苦；汗出不食吐逆时，精神结备其中住。滑疾不散胎三月，但疾不散五月母；弦紧牢强滑者安，沉细而微归泉路。  

#### 产难生死脉证歌  

欲产之妇脉离经，沉细而滑也同名；夜半觉痛应分诞，来日日午定知生。身重体热寒又痛，舌下之脉黑复青；反舌上冷子当死，腹中须遣母归冥。面赤舌青细寻看，母活子死定应难；唇口俱青沫又出，子母俱死总高(扌弃)。  
面青舌赤沫出频，母死子活定知真；不信若能看应验，寻知贤哲不虚陈。新产之脉缓滑吉，实大弦急死来侵。  
若得重沉小者吉，忽若坚牢命不停。寸口濇疾不调死，沉细附骨不绝生；审看此候分明记，长须念取向心经。  

#### 产后伤寒生死脉歌  

产后因得热病临，脉细四肢缓者生；脉大忽然肢逆冷，须知其死莫留停。  

#### 小儿生死脉歌  

小儿乳后辄呕逆，更兼脉乱无忧虑；弦急之时被气缠，脉缓即是不消乳。紧数细快亦少苦，虚濡邪气惊风助；痢下宣肠急痛时，浮大之脉归泉路。  

## 卷七十八  

脉法  

### 千金方 【`唐 孙思邈`】  

#### 论诊候  

凡调理病，先察其源，候其病机。五脏未虚，六腑未竭，血脉未乱，精神未散，服药必活。若病已成，可得半愈；病势已过，命可保全。夫诊候之法，常以平旦，阴气未动，阳气未散，饮食未进，经脉未盛，络脉调匀，气血未乱，精取其脉，知其逆顺，非其时不用也，深察三部九候而明告之。古之善为医者，上医医国，中医医人，下医医病。又曰：上医听声，中医察色，下医诊脉。又曰：上医医未病之病，中医医欲病之病，下医医已病之病。若不加心用意，于事混淆，即病者难以救矣。何谓三部？寸关尺也。上部为天，肺也；中部为人，脾也；下部为地，肾也。何谓九候？部各有三，合为九候。上部天，两额动脉，主头角之气也；上部地，两颊动脉，主口齿之气也；上部人，耳前动脉，主耳目之气也。中部天，手太阴肺之气也；中部地，手阳明胸中之气也；中部人，手少阴心之气也。下部天，足厥阴肝之气也；下部地，足少阴肾之气也；下部人，足太阴脾之气也。合为九候。夫形盛脉细，少气不足以息者死；形瘦脉大，胸中多气者死。形气相得者生，参伍不调者病，三部九候皆相失者死。愚医不通三部九候，及四时之经，或用汤药倒错，针灸失度，顺方治病，更增他疾，遂致灭亡。哀哉，烝民枉死者半！可谓世无良医，为其解释经说。地水火风，和合成人。凡人火气不调，举身蒸热；风气不调，全身疆直，诸毛孔闭塞；水气不调，身体浮肿，气满喘粗；土气不调，四肢不举，言无音声。火去则身冷，风止则气绝，水竭则无血，土散则身裂。然愚医不思脉道，反治其病，使脏中五行相克，切如火炽，然重加其油，不可不慎！凡四气合德，四神安和；一气不调，百病随生。四神动作，四百四病，同时俱发。又云：一百一病，不治自愈；一百一病，须治而愈；一百一病，虽治难愈；一百一病，真死不治。  

#### 平脉大法  

论曰：夫脉者医之大业也！既不深究其道，何以为医者哉？是以古之哲医，寤寐俯仰，不与常人同域，造次必于医，颠沛必于医，故能感于鬼神，通于天地，可以济众，可以依凭。若与常人混其波澜，则庶事隳坏，使夫物类将何仰焉？由是言之，学者必当摒去俗情，凝心于此，则佗鹊之功，因兹可得而致也。  
此人禀形气，有中适，有躁静，各各不同。气脉潮动，亦各随其性韵。故一呼而脉再至，一吸而脉再至，呼吸定息之间复一至，合为五至，此为平和中适者也。春秋日夜正等，无余分时也。其余日则其呼而脉至多，吸而脉至少，或吸而脉至多，呼而脉至少，此则不同如冬夏日夜长短之异也。凡气脉呼吸法昼夜，变通效四时。然于呼吸定息，应五至之限，无有亏僻，犹晷刻与四时有长短，而岁功日数无遗也。若人有羸有壮，其呼吸虽相壅遏，而昼夜息度，随其漏刻，是谓呼吸象昼夜，变通效四时也。  
夫诊脉当以意先自消息，压取病人呼吸以自同，而后察其脉数，计于定息之限，五至者为平人，若有盈缩等状，论平源之所宜也。  
间曰，何谓三部脉？答曰：寸关尺也。凡人修短不同，其形各异。有尺寸分三关之法，从肘腕中横文至掌鱼际后文却而十分之，而入取九分，是为尺。从鱼际后文却还度取十分之一，则是寸十分之而入取九分之中，则寸口也。此处其骨自高，故云阴得尺内一寸，阳得寸内九分。从寸口入却行六分为关分，从关分又入六分为尺分。  
又曰：从鱼际至骨却行一寸，其中名曰寸口；从寸口至尺，名曰尺泽，故曰尺寸。寸后尺前名曰关。阳出阴入，以关为界。如天地人为三界。寸主射上焦，头及皮毛，肩手上部；关主射中焦，腹及腰中部；尺主射下焦，小腹至足下部。此为三部，法象三才天地人，头腹足为三元也。夫十二经皆有动脉，独取寸口以决五脏六腑死生吉凶之候者，何谓也？然。寸口者，脉之大会手太阴之动脉也。人一呼脉行三寸，一吸脉行三寸，呼吸定息脉行六寸。人一日一夜，凡一万三千五百息，脉行五十度，周于其身，漏水下百刻。荣卫行阳二十五度，行阴亦二十五度，为一周，故五十度而复会于手太阴。太阴者，寸口也，即五脏六腑之所终始，故法取于寸口。人有三百六十脉，法天三百六十日也。  

#### 诊五脏脉轻重法  

初持脉如三菽之重，与皮毛相得者，肺部。 【`金，秋三月，庚辛之气。`】  

如六菽之重，与血脉相得者，心部。 【`火，夏三月，丙丁之气。`】  

如九菽之重，与肌肉相得者，脾部。 【`土旺四季，季夏六月，戊己之气。`】  

如十二菽之重，与筋平者，肝部。 【`木，春三月，甲乙之气。`】  

按之至骨，举指来疾者，肾部。 【`水，冬三月，壬癸之气。`】  

心肺俱浮，何以别之？然。浮而大散者，心也。 【`象火浮散。`】 浮而短濇者，肺也。【`象金浮濇。`】 肾肝俱沉，何以别之？然。牢而长者，肝也。 【`如卉生苗吐颖。`】 濡而大，举指来实者，肾也。 【`濡弱如水，举重胜船。`】 脾者中州，故其脉在中，是阴阳之脉也。【`《千金翼》云：迟缓而长者脾也。`】  

#### 五脏脉所属  

心部在左手关前寸口， 【`亦名人迎。`】 肝部在左手关上，肾部在左手关后尺中。  
肺部在右手关前寸口， 【`亦名气口。`】 脾部在右手关上，肾部在右手关后尺中。  

#### 脉法赞  

肝心出左，脾肺出右。肾与命门，俱出尺部。魂魄谷神，皆见寸口。左主司官，右主司腑。左大顺男，右大顺女。关前一分，人命之主。左为人迎，右为气口。神门决断，两在关后。人无二脉，病死不愈。诸经损减，各随其部。三阴三阳，谁先谁后。阴病治官，阳病治腑。奇邪所舍，如何补取？审而知之，针入病愈。  

### 三关主对法  

诸浮、诸弦、诸沉、诸紧、诸濇、诸滑，若在寸口，膈以上；病头部。若在关上，胃以下；病腹部。若在尺中，肾以下。病腰脚部。  

#### 平寸口脉主对法  

寸口脉滑而迟，不沉不浮，不长不短，为无病。左右同法。寸口太过与不及。寸口之脉，中手短者曰头痛，中手长者曰足胫痛，中手促上击曰肩背痛。寸口脉沉而坚者，曰病在中。寸口脉浮而盛者，曰病在外。寸口脉沉而弱者，曰寒热及疝瘕小腹痛。寸口脉沉而弱弱  
原作「头」，据《千金方》卷二十八三关主对法改。，发必堕落。寸口脉沉而紧，苦苦  
原作「者」，据同上改。心下有寒，时时痛，有积邪。寸口脉沉而滑者，胸中有水气，面目肿，有微热，为风水。寸口脉沉大而滑，沉即为血实，滑即为气实，血气相搏，入脏即死，入腑即愈。寸口脉沉，胸中短气。寸口脉沉而喘者，寒热。寸口脉浮而滑，头中痛。寸口脉浮大，按之反濇，尺中亦微而濇，故知有谷气宿食。寸口脉弦而紧，弦即卫气不行，卫气不行即恶寒，水流走肠间。寸口脉紧或浮，膈上有寒，肺下有水气。脉紧上寸口者，中风，风头痛亦如之。脉弦上寸口者，宿食，降者头痛。寸口脉弦大，妇人半生漏下，男子亡血失精。寸口脉微而弱，微即恶寒，弱即发热，当发不发，骨节疼烦，当烦不烦，与极汗出。寸口脉微而弱，气血俱虚，男子子  
原作「女」，据《千金方》卷二十八三关主对法补。上改。吐血，妇人下血，呕汁出。寸口脉动而弱，动即为惊；弱即为悸。寸口脉缓而迟，缓即为虚，迟即为寒，虚寒相搏，则欲温食，食冷即咽痛。寸口脉迟而缓，迟则为寒，缓即为气，寒气相搏，则绞而痛。寸口脉迟而濇，迟即为寒，濇为少血。脉来过寸入鱼际者，遗尿；脉出鱼际，逆气喘息。寸口脉但实者，心劳。寸口脉潎潎如羹上肥，阳气微；连连如蜘蛛丝，阴气衰。两手前部阳绝者，苦心下寒毒喙中热。寸口脉偏绝，则臂偏偏  
原作「澼」，据同上改。不遂，其人两手俱绝者，不可治。寸口脉来暂大暂小者，阴络也，苦阴风痹，应时自发，身洗洗也。寸口脉来暂小暂大者，阳络也，苦皮肤病，汗出恶寒，下部不仁。寸口脉浮，中风发热，头痛，宜服桂枝汤、葛根汤，针风池、风府，向火灸身，摩治风膏，覆令汗出。寸口脉紧，苦头痛，是伤寒，宜服麻黄汤发汗，针眉冲、颞颥，摩伤寒膏。寸口脉微，苦寒为衂，宜服五味子汤、麻黄茱萸膏，令汗出。寸口脉数，即为吐，以有热在胃管，熏胸中，宜服药吐之，及针胃脘，服除热汤。若伤寒七八日至十日，热在中，烦满渴者，宜服知母汤。寸口脉洪大，胸胁满，宜服生姜汤，白薇丸亦可，紫菀汤下之，针上脘、期门、章门。寸口脉缓，皮肤不仁，风寒在肌肉，宜服防风汤，以药薄熨之佳，灸诸治风穴。寸口脉滑，阳实胸中壅满吐逆，宜服前胡汤，针太阳，巨阙泻之。寸口脉弦，心下愊愊，微头痛，心下有水气，宜服甘遂丸，针期门泻之。寸口脉弱，阳气虚弱，自汗出，宜服茯苓汤、内补散，将适饮食消息，勿极劳，针胃脘补之。寸口脉濇，是胃气不足，宜服干地黄汤，自养调和饮食，针胃脘【`一作三里`】 补之。寸口脉芤吐血，微芤者衂血，空虚去血故也，宜服竹皮汤、黄土汤，灸膻中。寸口脉伏，胸中逆气噎塞不通不通  
原缺，据同上改。，是诸气上冲胸中，宜服前胡汤、大三建丸，针巨阙泻之。寸口脉沉，胸中引胁痛，胸中有水气，宜服泽漆汤，针巨阙泻之。寸口脉软弱，自汗出，是虚损病，宜服干地黄汤、薯蓣丸、内补散、牡蛎散，并粉，针太冲补之。寸口脉迟，上焦有寒，心痛，咽酸，吐酸水，宜服附子汤、生姜汤、茱萸丸，调和饮食以暖之。寸口脉实即生热在脾肺，呕逆气塞；虚则生寒在脾胃，食不消化。热即宜服竹叶汤、葛根汤，寒即茱萸丸、生姜汤。寸口脉细，发热呕吐，宜服黄芩龙胆汤；吐不止，宜服橘皮桔梗汤，灸中府。  

#### 平关脉主对法  

关上脉浮而大，风在胃中，张口肩息，心中淡淡，食欲呕。关上脉微浮，积热在胸中，呕吐蛔虫，心健忘。关上脉滑而大小不均，必吐逆，是为病方欲来，不出一二日，复欲发动，其人欲多饮，饮即注利。如利止者生，不止者死。关上脉紧而滑者，蛔动。关上脉弦而长，有痛如刀刺之状，在脐左右上下。关上脉濇而坚，大而实，按之不减有力，为中焦实，有伏结在脾肺气塞，实热在胃中。关上脉襜襜大，而尺寸细者，其人必心腹冷积，症瘕结聚，欲热饮食。关上脉时来时去，乍大乍小，乍疏乍数者，胃中寒热羸劣，不欲饮食如疟状。关上脉浮，腹满不欲食，浮为虚满，宜服平胃丸、茯苓汤、生姜前胡汤；针胃脘，先泻后补之。关上脉紧，心下苦满痛，脉紧为实，宜服茱萸当归汤，又加大黄二两佳，针巨阙、下脘泻之。关上脉微，胃中冷，心下拘急，宜服附子汤、生姜汤、附子丸，针巨阙补之。关上脉数，胃中有客热，宜服知母汤、除热汤，针巨阙、上脘泻之。关上脉缓不欲食，此脾胃气不足，宜服平胃丸、补脾汤，又针章门补之。关上脉滑，胃中有热，滑为热实气满，故不欲食，食即吐逆，宜服朴硝麻黄汤、平胃丸，针胃脘泻之。关上脉弦，胃中有冷，心下厥逆，脉弦胃气虚，宜服茱萸汤，温调饮食，针胃脘补之。关上脉弱，胃气虚，胃中有客热。脉弱为虚热作病，又云有热不可大攻之，热去即寒起，正宜服竹叶汤，针胃脘补之。关上脉细虚腹满，宜服生姜汤、茱萸蜀椒汤、白薇丸，针灸三脘。关上脉濇，血气逆冷，脉濇为血虚，宜服干地黄汤、四补散，针足太冲上补之。关上脉芤，大便去血，宜服生地黄并生竹皮汤，灸膈俞；若重下去血，针关元，甚者服龙骨丸。关上脉伏，有水气溏泄泄  
原作「热」，据《千金方》卷二十八三关主对法改。，宜服水银丸，针关元，利小便，止溏泄，便止。关上脉洪，胃中热，必烦满，宜服平胃丸，针胃脘先泻后补之。关上脉沉，心下有冷气，苦满吞酸，宜服白薇丸、茯苓丸、附子汤，针胃脘补之。关上脉软，苦虚冷，脾气弱，重下病，宜服赤石脂汤、女萎丸，针关元补之。关上脉迟，胃中寒，宜服桂枝丸、茱萸汤，针胃脘补之。关上脉实，胃中痛，宜服栀子汤、茱萸乌头丸，针胃脘补之。关上脉牢，脾胃气塞盛热，即腹满响响，宜服紫菀丸、泻脾丸，针灸胃脘泻之。  

#### 平尺脉主对法  

尺脉浮者，客阳在下焦。尺脉弱，下焦冷，无阳气，上热冲头面。尺脉弱寸强，胃络脉伤。尺脉偏滑疾，面赤如醉，外热则病。尺脉细微，溏泄下冷利。尺脉虚小者，足胫寒痿痹，脚疼。尺脉濇，下血不利，多汗。尺脉沉而滑者，寸白虫。尺脉细而急者，筋挛痹不能行。尺脉大者，热在脬中，小便赤痛。尺脉粗常热者，谓之热中，腰胯疼，小便赤热。尺脉按之不绝，妇人血闭；与关相应和滑者，男子气血实，妇人即为妊娠。尺脉来而断绝者，男子小腹有滞气，妇人月水不利。尺脉俱软，弱由蕴热，手足逆冷汗出。尺脉俱沉，关上无有者，苦心下喘。尺脉俱沉，关上若有，苦寒心下痛，阴中冷，脚痹。尺寸俱微尺寸俱微  
原作「尺脉微」，据《千金方》卷二十八三关主对法改。，少心力不欲言，血气不足，其人脚弱短气。尺脉俱数，手足头面有热；俱迟有寒，手足头面有冷风。尺脉浮，下热风，小便难，宜服瞿麦汤、滑石散，针横骨、关元泻之。尺脉紧，脐下痛，宜服当归汤，灸天枢，针关元补之。尺脉微，厥逆，小腹中拘急有寒气，宜服小建中汤，针气海。尺脉数，恶寒，脐下热痛，小便赤黄，宜服鸡子汤、白鱼散，针横骨泻之。尺脉缓，脚弱下肿，小便难，有余沥，宜服滑石汤、瞿麦散，针横骨泻之。尺脉滑，血气实，经脉不利，宜服朴硝煎、大黄汤下去经血，针关元泻之。尺脉弦，小腹疼，小腹及脚中拘急，宜服建中汤、当归汤，针气海泻之。尺脉弱，气少发热骨烦，宜服前胡汤、干地黄茯苓汤，针关元补之。尺脉濇，足胫逆冷，小便赤，宜服附子四逆汤，针足太冲补之。尺脉芤，下焦虚，小便去血，宜服竹皮生地黄汤，灸丹田、关元。尺脉伏，小腹痛，症疝，水谷不化，宜服大平胃丸、桔梗丸，针关元补之。尺脉沉，腰背痛，宜服肾气丸，针京门补之。尺脉软，脚不收风痹，小便难，宜服瞿麦汤、白鱼散，针关元泻之。尺脉牢，腹满，阴中急，宜服葶苈子茱萸丸，针丹田、关元、中极。尺脉迟，下焦有寒，宜服桂枝丸，针气海、关元泻之。尺脉实，小腹痛，小便不禁，宜服当归汤加大黄一两利大便，针关元补之。  

#### 五脏积聚  

人病有积、有聚、有谷气。夫积者，脏病，终不移也；聚者，腑病，发作有时，展转痛移，为可治也；谷气者，胁下牵痛，按之则愈，愈复发为谷气。夫病已愈不得复发，今病复发，即为谷气也。诸积大法，脉来而细软附骨者，为积也。寸口结，积在胸中；微出寸口，积在喉中。关上结，积在脐旁；微下关者，积在小腹。尺中结，积在气冲；上关上，积在心下。脉出在左积在左，脉出在右积在右，脉两出积在中央，各以其部处之。寸口沉而横者，胁下及腹中有横积痛，其脉弦，腹中急痛，腰背痛相引，腹中有寒疝瘕。  
脉弦紧而细微者，症也。夫寒痹症瘕积聚之脉，状皆弦紧。若在心下即寸弦紧，在胃脘即关弦紧，在膊下即尺弦紧。一曰：关脉长弦，有积在脐左右上下。  
又脉症法：左手脉横症在左，右手脉横症在右。脉头大在上，头小在下。  
又一法：横脉见左积在右，见右积在左。偏得洪实而滑亦为积，弦紧亦为积，为寒痹，为疝痛。内有积，不见脉难治；见一脉相应，为易治；诸不相应，为不合治也。  
左手脉大，右手脉小。上病在胁左，下病在左足。右手脉大，左手脉小。上病在右胁，下病在右足。  
脉弦而伏者，腹中有症不可转也，必死不治。脉来细沉时直者，身有痈肿，若腹中有伏梁。脉来沉而虚者，泄注也。脉来小沉实者，胃中有积聚不可下，食即吐。  

#### 阴阳表里虚实  

弦为少阳，缓为阳明，洪为太阳，三阳也。微为少阴，迟为厥阴，沉为太阴，三阴也。  
脉有阳盛阴虚，阴盛阳虚，何谓也？然。浮之损小，沉之实大，故曰阴盛阳虚；沉之损小，浮之实大，故曰阳盛阴虚。是谓阴阳虚实之意也。凡脉浮大数动长滑，阳也；沉濇弱弦短微，阴也。阳病见阴脉者，逆也，主死；阴病见阳脉者，顺也，主生。关前为阳，关后为阴。阳数即吐，阴微即下。阳弦则头痛，阴弦即腹痛。以依阴阳察病也。又尺脉为阴，阴脉当沉而迟；寸关为阳，阳脉但浮而速。有表无里，邪之所止，得鬼病。何谓表里？寸尺为表，关为里。两头有脉，关中绝不至也。尺脉上不至关为阴绝，寸脉下不至关为阳绝。阴绝而阳微，死不治。呼为表属腑，吸为里属脏，阳微不能呼，阴微不能吸，呼吸不及，胸中短气。  
弱反在关，濡反在巅，微反在上，濇反在下。微即阳气不足，烦热汗出。濇即无血，厥而且寒。诸腑脉为阳主热；诸脏脉为阴主寒。阳微则汗，阴浮自下。阳数口生疮，阴数加微，必恶寒而烦扰不得眠。阳芤吐血，阴芤下血。无阳即厥，无阴即呕。  
寸口脉浮大而疾者，名曰阳中之阳，病苦烦满，身热，头痛，腹中热。寸口脉沉细者，名曰阳中之阴，病苦悲伤不乐，恶闻人声，少气，时汗出，阴气不通，臂不能举。  
尺脉沉细者，名曰阴中之阴，病苦两胫酸疼，不能久立，阴气衰，小便余沥，阴下湿痒。  
尺脉滑而浮大者，名曰阴中之阳，病苦小腹痛满不能溺，溺即阴中痛。大便亦然。  
尺脉牢而长，关上无有，此为阴干阳，其人苦两胫重，小腹引腰痛。  

#### 何时得病  

何以知人露卧得病？阳中有阴也。何以知人夏月得病？诸阳入阴也。何以知人春得病？无肝脉也。无心脉，夏得病；无肺脉，秋得病；无肾脉，冬得病；无脾脉，四季之月得病。  

#### 诊四时相反脉  

春三月木旺，肝脉治当先至，心脉次之，肺脉次之，肾脉次之，此为王王  
原作「三」，据《千金方》卷二十八论四时相反脉改。相顺脉也。到六月土旺，脾脉当先至而反不至，反得肾脉，此为肾反脾也，七十日死。何谓肾反脾？夏火王，心脉当先至，肺脉次之，而反得肾脉，是谓肾反脾，期五月六月，忌丙丁。脾反肝，三十日死。何谓脾反肝？春肝脉当先至而反不至，脾脉先至，是谓脾反肝。期正月二月，忌甲乙。肾反肝，三岁死。何谓肾反肝？春肝脉当先至而反不至，肾脉先至，是谓肾反肝。期七月八月，忌庚辛。肾反心，二岁死。何谓肾反心？夏心脉当先至而反不至，肾脉先至，是谓肾反心。期六月，忌戊己。此中不论肺金之气，疏略未谕，《指南》又推五行，亦颇颠倒，待求《别录》上。  
凡疗病，察其形貌、神气、色泽、脉之盛衰、病之新故，乃可治之。形气相得，色泽以孚，脉从四时，此为易治。形气相失，色夭不泽，脉实坚盛，脉逆四时，此为难治。  
逆四时者，春得肺脉、夏得肾脉、秋得心脉、冬得脾脉，其至皆悬绝濇者曰逆。春夏沉濇，秋冬浮大，病热，脉静泄利，脉大脱血。脉实病在中，脉坚实病在外。脉不实名逆，四时皆难疗也。凡四时脉，皆以胃气为本。虽有四时旺相之脉，无胃气者难瘥也。何谓胃脉？来弱以滑者是也，名曰易治。  

#### 扁鹊诊诸反逆死脉要诀  

扁鹊曰：夫相死脉之气，如群鸟之聚，一马之驭，系水交驰之状，如悬石之落，出筋之上，藏筋之下，坚关[关  
原作「开」，据《千金方》卷二十八扁鹊诊诸反逆死脉要诀改。]之里，不在荣卫，伺候交射不可知也。  
脉病人不病，脉来如屋漏雀啄者死。又经言得病七八日，脉如屋漏雀啄者死；脉来如弹石去如解索者死。脉困，病人脉如虾之游，如鱼之翔者死。脉如悬薄卷索者死。脉如转豆者死。脉如偃刀者死。脉涌涌不去者死。脉忽去忽来，暂止复来者死。脉中侈者死。脉分绝者死。脉有表无里者死。经名曰结，去即死。何谓结？脉在指下如麻子动摇，属肾，名曰结，去死近也。  
脉五来不复增减者死。经名曰代。何谓代？脉五来一止也。脉七来是人一息一息  
原作「坐一夕」，据《千金方》卷二十八扁鹊诊诸反逆死脉要诀改。，半时不复增减，亦名曰代，正死不疑。经言病或有死，或有不治自愈，或有连年月而不已；其死生存亡可切脉而知之耶？然。可具知也！设病者若闭目不欲见人者，脉当得肝脉，弦急而长，而反得肺脉浮短而濇者死。病若开目而渴，心下牢者，脉当得紧急而数，反得沉滑而微者死。病若吐血复鼽衂者，脉当得沉细，而反得浮大牢者死。病若讝言妄语，身当有热，脉当洪大，而反得手足四逆，反得沉细微者死。病若腹大而泄，脉当微细而濇，反得紧大而滑者死。此之谓也。经言形脉与病相反者死，奈何？然。病若头痛目痛，脉反短濇者死。病若腹痛，脉反浮大而长者死。病若腹满而喘，脉反滑利而沉者死。病若四肢厥逆，脉反浮大而短者死。病若耳聋，脉反浮大而濇者死。病若目(目巟)(目巟)，脉反大而缓者死。左有病而右痛，右有病而左痛，下有病而上痛，上有病而下痛，此为逆，逆者死，不可治。脉来沉之绝濡，浮之不止，推手者半月死。【`一作半日。`】 脉来微细而绝者，人病当死。人病脉不病者生，脉病人不病者死。人病尸厥，呼之不应，脉绝者死。脉当大反小者死。肥人脉细小如丝欲绝者死。羸人得躁脉者死。人身濇而脉来往滑者死。人身滑而脉来往濇者死。人身小而脉来往大者死。人身大而脉来往小者死。人身短而脉来往长者死。人身长而脉来往短者死。尺脉上应寸口大迟者，半日死。诊五脏六腑十二经脉，皆有相反，有一反逆，即为死候也。  

### 活人书 【`宋 朱肱`】  

#### 论脉  

此一卷论切脉。治伤寒，先须识脉。若不识脉，则表里不分，虚实不辨。仲景犹诮当时之士，按寸不及尺，握手不及足。必欲诊冲阳按太溪而后无歉，况于寸关尺耶？大抵问而知之，以观其外；切而知之，以察其内。证之与脉，不可偏废。且如伤寒脉紧，伤风脉缓，热病脉盛，中暑脉虚。人迎紧盛，伤于寒；气口紧盛，伤于食。率以脉别之，非特此也。病人心下紧满，按之石硬而痛者，结胸也。结胸证于法当下，虽三尺之童，皆知用大黄、甘遂、陷胸汤下之。然仲景云：结胸脉浮者不可下，下之则死。以此推之，若止凭外证，便用陷胸汤，则误矣。况伤寒尤要辨表里，脉浮为在表，脉沉为在里。阳动则有汗，阴动则发热。得汗而脉静者生，汗已而脉躁者死。阴病阳脉则不成，阳病阴脉则不永。生死吉凶，如合龟镜。其微至于祸福休咎，修短贵贱，无不可考。然古人乃以切脉为下者，特以脉理精微，其体难辨，而伤寒得外证为多故也。外证易见，切脉难明。弦紧之混淆，迟缓之参差，沉与伏相类，濡与弱相似，非得之于心，超然领解，孰能校疑似于钿铢者哉？苟知浮、芤、滑、实、弦、紧、洪属于表，迟、缓、微、濇、沉、伏、濡、弱属于里。表里内外，阴阳消息，以经处之，亦过半矣。  

#### 人迎气口  

人迎气口在颈，法象天地，要会始终之门户。  
【`注 人迎气口，为太阴肺经。而黄帝乃云：人迎亦胃脉何也？左手关前一分者人迎之位，挟喉咙两旁者人迎之穴，属足阳明胃之经也。`】  

#### 太溪脉  

伤寒何以须诊太溪脉耶？答曰：太溪穴是足少阴肾之经。男子以右肾为命门，女子以左肾为命门，主生死之要。病人有命门脉者活，无者死。仲景云：少阴病，手足逆冷发热者不死。脉不至者灸少阴七壮。故伤寒必诊太溪，以察其肾之盛衰也。  
【`注 太溪二穴，在足内踝后，跟骨上，动脉陷中。`】  

#### 冲阳脉  

伤寒何以须诊冲阳脉耶？答曰：冲阳穴是足阳明胃之经。人受气于谷，谷入于胃，乃传于五脏六腑。脏腑皆受气于胃，清者为荣，浊者为卫，荣行脉中，卫行脉外，阴阳相贯，如环无端。胃为水谷之海，主禀四时，皆以胃气为本，是谓四时之变病，死生之要会。故伤寒必诊冲阳脉，以察其胃之有无也。  

【`注 冲阳二穴，一名会源，在足跗上五寸，骨间动脉，上去陷骨三寸。`】  

#### 问三部之位  

左右手去鱼一寸名曰寸口，去泽一尺名曰尺部，两境之间名曰关位。关位六分，阳部出三分，阴部入三分。关前为阳，关后为阴，为阴阳之关津。寸脉下不至关为阳绝，尺脉上不至关为阴绝。阳得寸内九分，取阳奇之数，阴得尺内一寸，取阴耦之数，是名寸关尺也。寸上一分为鱼际，关下一分为神门。左关为人迎，右关为气口。三阳从地长，故男子尺脉常沉；三阴从天生，故女子尺脉常浮。男子阳多而阴少，其脉在关上，故寸盛而尺弱；女子阴盛而阳微，其脉在关下，故寸沉而尺盛。所以男子不可以久泻，女子不可以久吐。男得女脉为不足，女得男脉为太过，所谓反也。圣人以察阴阳，以决生死，虽经络流注，如环无端，岂能逃于三部者耶？  

【`注 今人以男子尺脉常弱，女子尺脉常盛，谓之反，非也！男子阳有余脉在上，尺脉必弱；女子阴有余脉在下，寸脉必微。乃是正也，非反也。又以男于右尺为命门，女子以左尺为命门，谓之反，亦非也！男子得阴以生，先生右肾；女子得阳以长，先生左肾。乃是正也，非反也。所谓反者，只是男子尺脉当弱今反盛，女子尺脉应盛今反弱，谓之反也。`】  

#### 问诊候之法  

凡初下指，先以中指揣按得关位，乃齐下前后二指，为三部脉，前指寸口也，后指尺部也。若人臂长，乃疏下指；若臂短，乃密下指。先诊寸口，浮按消息之，次中按消息之，次重按消息之；次上竟消息之，次下竟消息之；次推指外消息之，次推指内消息之。凡诊脉以气息平定方下指，以一呼一吸为一息。其一息之间，脉息四至或五至，不大不小，与所部分四时相应者，为平和脉也。过则为至，不及则为损。损至之脉，《难经》言之详矣。  

【`注 责肥人脉浮，为肌肉厚实，重取乃得，若举手而得，则其浮甚矣。责瘦人脉沉，为皮脉相附而易见者，若按之始应，则其沉亦甚矣。所属部分，谓心位洪，肺位浮，肾位沉，肝位弦，脾位缓也。四时谓春弦，夏洪，四季缓，秋浮，冬沉也。假令心脉本位，虽当见洪，得冬脉，须微带沉下，是四时相应。余仿此。`】  

#### 问消息之证  

脉字从肉从瓜，又作脉，盖脉以肉为阳，脉以血为阴。华佗云：脉者，气血之先也。气血盛则脉盛，气血衰则脉衰；气血热则脉数，气血寒则脉迟。气血微则脉弱，气血平则脉缓。又长人脉长，短人脉短；性急则脉急，性缓则脉缓，反此者逆。按《内经》云：形盛脉细，气少不足以息者危；形瘦脉大，胸中多气者死；形气相得者生，参伍不调者病。《难经》云：数者腑也，迟者脏也。数则为热，迟则为寒。诸阳为热，诸阴为寒。王叔和云：脉沉为在里，脉浮为在表。迟则在脏，数则在腑。滑为实为下，数为虚为热。张仲景云：脉大浮数动滑，此名阳也；脉沉濇弱弦微，此名阴也。阴病见阳脉者生，阳病见阴脉者死。大抵阳脉常浮而速，阴脉常沉而迟。七表属腑，病在于阳，春夏见之，易治；八里属脏，病在于阴，秋冬见之犹轻。假令数在左寸，浮之得者，热在小肠；沉之得者，热入于心。余皆仿此。  

#### 问七表  

七表，阳也，阳数奇。  

浮  
按之不足，举之有余。  

【`注 寸口浮，其人伤气，发热头痛，关上浮，腹满；尺中浮，小便难；趺阳浮，即为虚。`】  

芤  
浮大而软，按之中央空，两边实。  
【`注 芤主失血。寸口芤，主吐血。微芤者，衂；关上芤，大便血；尺中芤，小便血。`】  

滑  
往来前却流利，替替然与数相似。  
【`注 脉滑为阳。寸口滑为阳盛。关上滑为呕逆。尺中滑小便赤，妇人经脉不利。然而尺脉滑者，亦本形也。趺阳脉滑者，胃气实。`】  

实  
脉大而长，按之隐指，愊愊然浮沉皆得。  
【`注 寸口实，主上焦热。关上见之腹胀。尺中有此，主小腹痛，并小便濇。`】  

弦  
举之无有，按之如弓弦状。又曰：浮紧乃为弦，状如弓弦，按之不移。  
【`注 阳弦则头痛，阴弦则腹痛。大抵伤寒脉须弦，盖人迎紧盛，伤于寒。人迎者，少阳之分，少阳脉主弦故也。寒邪中人其脉必弦，弦则多兼洪数，为其先有邪热也。洪数甚者，正为阳证；若沉细而弦疾，乃正阴证也。`】  

紧  
按之实数，似切绳状。  

【`注 紧则为寒。寸口紧头痛。关紧心中满痛。尺紧脐下痛。阴阳俱紧，当清邪中于上，浊邪中于下。`】  

洪  
极大在指下，举按满指。  

【`注 寸口洪，主胸膈烦热。关洪主胃热口干。尺中洪主大小便血。三部洪，三焦俱热。`】  

#### 问八里  

八里，阴也，阴数耦。  

微  
若有若无，极细而软。  

【`注 微则为虚。寸口微为阳不足。阳微则恶寒，阴微则下利。`】  

沉  
举之不足，按之有余。  

【`注 沉为在里，尺寸俱沉者，少阴受病也。然沉而迟者，乃阴证也，宜温之。沉而数者，有热也，宜下之。`】  

缓  
去来亦迟，小快于迟。  

【`注 缓则为虚。太阳病，其脉缓者，为伤风。惟脾得之，即是本形。`】  

濇  
细而迟，往来难，时一止。  

【`注 濇则少血。寸口濇，少气上焦冷。关上濇，胃冷脾痛。尺中濇，小便数，小腹冷。三部俱濇，腹中气结。王冰曰：阳有余则血少，故脉濇也。又曰：濇者阳气有余，阳气有余，为身热无汗。`】  

迟  
呼吸三至，去来极迟。  

【`注 迟则为寒。寸口迟，则上焦冷。关上迟，胃冷不欲食，吞酸吐水。尺中迟，小便多并白浊。`】  

伏  
极重按之，指着骨乃得。  

【`注 伏主物聚。寸口伏，胸中逆气。关上伏，有水气溏泄。尺中伏，水谷不化。大抵关前得之多为热；关后得之多为冷；关中得之阴阳结，或冷或热不定，当以余证参之。`】  

濡  
按之似无，举之全无力。  

【`注 形与缓濇迟脉虽稍殊，其为冷证皆一也。`】  

弱  
极软而沉，细按之欲绝指下。  

【`注 弱为虚。寸口弱，阳气虚，汗自出。关弱无胃气，胃中有热。脉弱为虚，热病作，不可大攻，热去寒起。尺中弱，气少发热也。`】  

#### 问结脉促脉代脉  

结者阴也，阴盛则结。脉来缓，时一止复来，曰结。主胸满烦躁。促者阳也，阳盛则促脉来数，时一止复来，曰促。主积聚，气痞忧思所成。大抵结促之脉，虽时一止为病脉，非死脉也。惟代脉者，真死矣。往来缓动而中止，不能自还，因而复动，名曰代也。代者死也。仲景：伤寒脉结代心动悸，炙甘草汤主之。  
【`注 太阳病下之后，脉促胸满者，桂枝去芍药汤主之。若微恶寒，桂枝去芍药加附子汤主之。太阳病，桂枝证，医反下之，利遂不止。脉促者，表未解也。喘而汗出者，葛根黄芩黄连汤主之。`】  

### 四言举要 【`宋 崔紫虚`】  

#### 脉诀  

脉乃血脉，气血之先；血之隧道，气息应焉。其象法地，血之府也，心之合也，皮之部也。资始于肾，资生于胃；阳中之阴，本乎荣卫。荣者阴血，卫者阳气；荣行脉中，卫在脉外。脉不自行，随气而至；气动脉应，阴阳之谊。气如槖钥，血如波澜；血脉气息，上下循环。十二经中，皆有动脉；惟手太阴，寸口取决。此经属肺，上系吭嗌；脉之大会，息之出入。一呼一吸，四至为息；日夜一万，三千五百。一呼一吸，脉行六寸；日夜八百，十丈为准。初持脉时，令仰其掌；掌后高骨，是谓关上。关前为阳，关后为阴；阳寸阴尺，先后推寻。心肝居左，肺脾居右；肾与命门，居两尺部。魂魄谷神，皆见寸口；左主司官，右主司腑。左大顺男，右大顺女；本命扶命，男左女右。关前一分，人命之主；左为人迎，右为气口。神门决断，两在关后；人无二脉，病死不愈。男女脉同，惟尺则异；阳弱阴盛，反此病至。  
脉有七诊，曰浮中沉；上下左右，消息求寻。又有九候，举按轻重；三部浮沉，各候五动。寸候胸上，关候膈下；尺候于脐，下至跟踝。左脉候左，右脉候右；病随所在，不病者否。浮为心肺，沉为肾肝；脾胃中州，浮沉之间。心脉之浮，浮大而散；肺脉之浮，浮濇而短。肝脉之沉，沉而弦长；肾脉之沉，沉实而濡。脾胃属土，脉宜和缓；命为相火，左寸同断。春弦夏洪，秋毛冬石；四季和缓，是谓平脉。太过实强，病生于外；不及虚微，病生于内。春得秋脉，死在金日；五脏准此，推之不失。四时百病，胃气为本；脉贵有神，不可不审。调停自气，呼吸定息；四至五至，平和之则。三至为迟，迟则为冷；六至为数，数即热证。转迟转冷，转数转热；迟数既明，浮沉当别。浮沉迟数，辨内外因；外因于天，内因于人。天有阴阳，风雨晦暝；人喜怒忧，思悲恐惊。外因之浮，则为表证；沉里迟阴，数则阳盛。内因之浮，虚风所为；沉气迟冷，数热何疑。浮数表热，沉数里热；浮迟表虚，沉迟冷结。表里阴阳，风气冷热；辨内外因，脉证参别。  
脉理浩繁，总括于四；既得提纲，引申触类。浮脉法天，轻手可得；泛泛在上，如水漂木。有力洪大，来盛去悠；无力虚大，迟而且柔。虚甚则散，涣漫不收；有边无中：其名曰芤。浮小为濡，绵浮水面；濡甚则微，不任寻按。沉脉法地，近于筋骨；深深在下，沉极为伏。有力为牢，实大弦长；牢甚则实，愊愊而强。无力为弱，柔小如绵；弱甚则细，如蛛丝然。迟脉属阴，一息三至；小快于迟，缓不及四。二损一败，病不可治；两息夺精，脉已无气。浮大虚散，或见芤革；浮小濡微，沉小细弱。迟细为濇，往来极难；易散一止，止而复还。结则来缓，止而复来；代则来缓，止不能回。数脉属阳，六至一息；七疾八极，九至为脱。浮大者洪，沉大牢实；往来流利，是谓之滑。有力为紧，弹如转索；数见寸口，有止为促。数见关中，动脉可候；厥厥动摇，状如小豆。长则气治，过于本位；长而端直，弦脉应指。短则气病，不能满部；不见于关，惟尺寸候。  
一脉一形，各有主病；数脉相兼，则见诸证。浮脉主表，里必不足；有力风热，无力血弱。浮迟风虚，浮数风热；浮紧风寒，浮缓风湿。浮虚伤暑，浮芤失血；浮洪虚火，浮微劳极。浮濡阴虚，浮散虚剧；浮弦痰饮，浮滑痰热。沉脉主里，主寒主积；有力痰食，无力气郁。沉迟虚寒，沉数热伏；沉紧冷痛，沉缓水蓄。沉牢痼冷，沉实热极；沉弱阴虚，沉细痹湿。沉弦饮痛，沉滑宿食；沉伏吐利，阴毒聚积。迟脉主脏，阳气伏潜；有力为痛，无力虚寒。数脉主腑，主吐主狂；有力为热，无力为疮。滑脉主痰，或伤于食；下为蓄血，上为吐逆。濇脉少血，或中寒湿；反胃结肠，自汗厥逆。弦脉主饮，病属胆肝；弦数多热，弦迟多寒。浮弦支饮，沉弦悬痛；阳弦头痛，阴弦腹痛。紧脉主寒，又主诸痛；浮紧表寒，沉紧里痛。长脉气平，短派气病；细则气少，大则病进。浮长风癎，沉短宿食；血虚脉虚，气实脉实。洪脉为热，其阴则虚；细脉为湿，其血则虚。缓大者风，缓细者湿；缓濇血少，缓滑内热。濡小阴虚，弱小阳竭；阳竭恶寒，阴虚发热。阳微恶寒，阴微发热；男微虚损，女微泻血。阳动汗出，阴动发热；为痛与惊，崩中失血。虚寒相搏，其名为革；男子失精，女子失血。阳盛则促，肺痈阳毒；阴盛则结，疝瘕积郁。代则气衰，或泄脓血；伤寒心悸，女胎三月。  
脉之主病，有宜不宜；阴阳顺逆，凶吉可推。中风浮缓，急实则忌；浮滑中痰，沉迟中气。尸厥沉滑，卒不知人；入脏身冷，入腑身温。风伤于卫，浮缓有汗；寒伤于营，浮紧无汗。暑伤于气，脉虚身热；湿伤于血，脉缓细濇。伤寒热病，脉喜浮洪；沉微濇小，证反必凶。汗后脉静，身凉则安；汗后脉躁，热甚必难。阳病见阴，病必危殆；阴病见阳，虽困无害。上不至关，阴气已绝；下不至关，阳气已竭。代脉止歇，脏绝倾危；散脉无根，形损难医。饮食内伤，气口急滑；劳倦内伤，脾脉大弱。欲知是气，下手脉沉；沉极则伏，濇弱久深。六郁多沉，滑痰紧食；气濇血芤，数火细湿。滑主多痰，弦主留饮；热则滑数，寒则弦紧。浮滑兼风，沉滑兼气；食伤短疾，湿留濡细。疟脉自弦，弦数者热；弦迟者寒，代散者折。泄泻下痢，沉小滑弱；实大浮洪，发热则恶。呕吐反胃，沉滑者昌；弦数紧濇，结肠者亡。霍乱之候，脉代勿讶；厥逆迟微，是则可怕。咳嗽多浮，聚肺关胃；沉紧小危，浮濡易治。喘急息肩，浮滑者顺；沉濇肢寒，散脉逆证。病热有火，洪数可医；沉微无火，无根者危。骨蒸发热，脉数而虚；热而濇小，必殒其躯。劳极诸虚，浮软微弱；土散双弦，火炎急数。诸病失血，脉必见芤；缓小可喜，数大可忧。瘀血内蓄，却宜牢大；沉小濇微，反成其害。遗精白浊，微濇而弱；火盛阴虚，芤濡洪数。三消之脉，浮大者生；细小微濇，形脱可惊。小便淋闭，鼻头色黄；濡小无血，数大何妨。大便燥结，须分气血；阳数而实，阴迟而濇。癫乃重阴，狂乃重阳；浮洪吉兆，沉急凶殃。癎脉宜虚，实急者恶；浮阳沉阴，滑痰数热。喉痹之脉，数热迟寒；缠喉走马，微伏则难。诸风眩运，有火者痰；左濇死血，右大虚看。头痛多弦，浮风紧寒；热洪湿细，缓滑厥痰。气虚弦软，血虚微濇；肾厥弦坚，真痛短濇。心腹之痛，其类有九；细迟从吉，浮大延久。疝气弦急，积聚在里；牢急者生，弱急者死。腰痛之脉，多沉而弦；兼浮者风，兼紧者寒。弦滑痰饮，濡细肾着；大乃腰虚，沉实闪肭。脚气有四，迟寒数热；浮滑者风，濡细者湿。  
痿病肺虚，脉多微缓；或濇或紧，或细或濡。风寒湿气，合而为痹；浮濇而紧，三脉乃备。五疸实热，脉必洪数；濇微属虚，切忌发渴。脉得诸沉，责其有水；浮气与风，沉石或里。沉数为阳，沉迟为阴；浮大出厄，虚小可惊。胀满脉弦，土制于木；湿热数洪，阴寒迟热。浮为虚满，紧则中实；浮大可治，虚小危极。五脏为积，六腑为聚；实强者生，沉细者死。中恶腹胀，紧细者生；脉若浮大，邪气已深。痈疽浮散，恶寒发热；若有痛处，痈疽所发。脉数发热，而痛者阳；不数不热，不疼阴疮。未溃痈疽，不怕洪大；已溃痈疽，洪大可怕。肺痈已成，寸数而实；肺痿之形，数而无力。肺痈色白，脉宜短濇；不宜浮大，唾糊呕血。肠痈实热，滑数可知；数而不热，关脉芤虚。微濇而紧，未脓当下；紧数脓成，切不可下。妇人之脉，以血为本；血旺易治，气旺难孕。少阴动甚，谓之有子；尺脉滑利，妊娠可喜。滑疾不散，胎必三月；但疾不散，五月可别。左疾为男，右疾为女；女腹如箕，男腹如斧。欲产之脉，其至离经；水下乃产，未下勿惊。新产之脉，缓滑为吉；实大弦牢，有证则逆。小儿之脉，七至为平；更察色证，与虎口文。  
奇经八脉，其诊又别；直上直下，浮则为督。牢则为冲，紧则任脉；寸左右弹，阳蹺可决。尺左右弹，阴蹺可别；关左右弹，带脉当诀。尺外斜上，至寸阴维；尺内斜上，至寸阳维。督脉为病，脊强癫癎；任脉为病，七疝瘕坚。冲脉为病，逆气里急；带主带下，脐痛精失。阳微寒热，目眩僵仆；阴维心痛，胸胁刺筑。阳蹺为病，阳缓阴急；阴蹺为病，阴缓阳急。癫癎瘈瘲，寒热恍惚；八脉脉证，各有所属。平人无脉，移于外络；兄位弟乘，阳溪列缺。  
病脉既明，吉凶当列；经脉之外，又有真脉。肝绝之脉，循刀责责；心绝之脉，转豆躁疾。脾则雀啄，如屋之漏；如水之流，如杯之覆。肺绝如毛，无根萧索；麻子动摇，浮波之合。肾脉将绝，至如省客；来如弹石，去如解索。命脉将绝，鰕游鱼翔；至如涌泉，绝在膀胱。真脉既形，胃已无气；参察色证，断之以臆。  

### 祛疑说 【`宋 储泳`】  

#### 辨脉  

医者可以生人，可以杀人，所系尤重，故世子拜医，重之至也。切脉之际，沉微弦紧之小差，投药之间，表里汗下之小误，则不复有再生之理，此世之所通患，然亦在所未暇论。夫所谓脉者，世皆知王叔和之诗诀矣。左心小肠肝胆肾，右肺大肠脾胃命，此五脏六腑一定之位也。医者于一指之间，以前半指为心，后半指为小肠，他部皆然。而或者以六腑乃脏之腑，以轻取重按之间，为五脏六腑之别。切脉之法，其说有二，彼是则此非，彼非则此是，部位未定，况望其不谬于证耶？又有大可疑者：妇人之脉，惟以尺脉之常盛常弱，与男子相反，而《脉诀》谓反此背看，切疑其有说也！夫男子妇人，形体绝异，阴阳殊途也。故男生而覆，女生而仰；男则左旋，女则右转。凡阳气则自下而上，阴气则自上而下。阳主施与，阴主翕受。而男子之命在肾，而处五脏六腑之极下；女人之命在乳，而处五脏六腑之极上。气形皆异，脉传于气形之间者也，何乃男子与女人略不少异耶？况背看二字，殆必有说。既言反此，又言背看，必不止于常弱常强之分而已也。及观褚澄《尊生经》，而前之疑者始以自信。世未始有以女人之脉，背看如褚澄之说者。《尊生经》曰：脉分两手，手分三部。隔尺寸者，命之曰关。去寸度尺曰尺，关前一寸为寸。左手之寸极上，右手之尺极下。男子阳顺，自下生上，故极下之地。右手之尺，为受命之根本，如天地未分，元气混沌也。既受命矣，万物从土而出，惟脾为先，故右手尺上之关为脾；脾土生金，故关上之寸为肺；肺金生水，故右手之寸越左手之尺为肾；肾水生木，故左手尺上之关为肝；肝木生火，故关上之寸为心。女子阴逆，自上生下，故极上之地。左手之寸，为受命之根本，如天地未分元气混沌也。既受命矣，万物从土而出，惟脾为先，故左手寸下之关为脾；脾土生金，故关下之尺为肺；肺金生水，故左手之尺越右手之寸为肾；肾水生木，故右手寸下之关为肝；肝木生火，故关下之尺为心。男子右手尺脉常弱，初生微渺之气也；女子右手尺脉常强，心火之位也。非男非女之身，感以妇人，则男脉应诊；动以男子，则女脉顺指。不察乎此，难与言医。褚澄尚主，为宋驸马都尉，察脉如神，著书十篇曰《尊生秘经》，此其一也。  

### 三因方 【`宋 陈无择`】  

#### 二十四脉主病  

浮脉  
浮为在表，为风，为气，为热，为痛，为呕，为胀，为痞，为喘，为厥，为内结，为满不食。浮大为鼻塞。浮缓为不仁。浮大长为风眩癫疾。浮滑疾为宿食。浮大而濇为宿食滞气。浮短为肺伤诸气。浮滑为饮为走刺。浮细而滑为伤饮。浮滑疾紧为百合病。浮数为大便坚，小便数。浮紧为淋，为癃闭。  
芤脉  
寸芤为吐血，微芤为衂血，关芤为便血，为肠痈，尺芤为下焦虚，小便血出。  
滑脉  
滑为吐，为满，为热，为伏痰，为宿食，为蓄血，为经闭，为咳，为血气俱实。滑而浮散为痈痪。滑数为结热。滑实为胃热。滑利为妊娠。滑而大小不匀，必吐，为病进，为泄利。滑而浮大，小腹痛，弱则阴中痛，小便亦然。又滑为鬼疰。  
实脉  
实为热，为呕，为痛，为气塞，为喘咳，为大便不禁。实紧为阴不胜阳，为胃热，为腰痛。  
弦脉  
弦为寒，为痛，为饮，为疟，为水气，为中虚，为厥逆，为拘急，为寒癖。弦紧为恶寒，为疝瘕，为癖。弦而钩为胁下刺痛。弦长为积随左右上下，为瘀血。  
紧脉  
紧为寒，为痛，为咳，为喘，为满。浮紧为肺有水。紧滑为蛔动急，为遁尸。紧数为寒热，又为宿食，为吐逆。  
洪脉  
洪为胀，为满，为痛，为热，为烦。洪实为癫。洪紧为痈疽，为喘急；亦为胀。浮洪为阳邪，大为祟。  
数脉  
数为热，为虚，为吐，为痛，为烦渴，为烦满。  
促脉主病  
无文。  

【`注 其促有五：一曰气，二曰血，三曰饮，四曰食，五曰痰。但脏热则脉促，以气血痰饮留滞不行则止。促非恶脉也。`】  

散脉  
无文。  

【`注 六腑气绝于内，则手足寒，上气；五脏气绝于内，则下利不禁，甚者不仁，其脉皆散。散则不聚，病亦危矣。`】  

革脉  
革为满，为急，为虚寒相搏，妇人为半产漏下。  
【`注 革者急也，固结不移之状。三部应之，皆危脉也。`】  

微脉  
微为虚，为弱，为衂，为呕，为泄，为亡汗，为拘急。微弱为少气，为中寒。  
沉脉  
沉为在里，为实，为水，为寒，为喘，为症瘕。沉弱为寒热。沉细为少气，臂不能举。沉滑为风水，为下重。沉紧为上热下冷。沉重而直前绝者为瘀血。沉重而中散者为寒食成症。沉重不至寸细绝者为遁尸。沉紧为悬饮。沉迟为痼冷。沉重为伤暑发热。  
缓脉  
缓为在下，为风，为寒，为弱，为痹，为疼，为不仁，为气不足，为眩晕。缓而滑为热中。缓而迟，虚寒相搏，食冷则咽痛。  
濇脉  
濇为少血，为亡汗、热气不足，为逆冷，为下痢，为心痛。濇而紧，为痹，为寒湿。  
迟脉  
迟为寒，为痛。迟而涩，为症瘕，咽酸。  
伏脉  
伏为霍乱，为疝瘕，为水气，为溏泄，为停痰，为宿食，为诸气上冲，为恶脓死肌。  
濡脉  
濡为弱，为痹，为自汗，为气弱，为下重。濡而弱，为内热外冷、自汗，为小便难。  
弱脉  
弱为虚，为风热，为自汗。  

细脉  
细为血气俱虚，为病在内，为积，为伤湿，为后泄，为寒，为神劳，为忧伤过度，为腹满。细而紧为症瘕积聚，为刺痛。细而滑为僵仆，为发热，为呕吐。  
动脉  
动为痛，为惊，为痹，为泄，为恐。  
虚脉  
虚为寒，为脚弱，为虚，为食不消化，为伤暑。  
结脉  
结为痰，为饮，为血，为积，为气。  
【`注 气寒脉缓则为结，气热脉数则为促。虽缓数不同，亦当如促脉分别可也。`】  

代脉  
代者，一脏绝，他脏代至。  

【`注 代，真死脉，不分三部，随应皆是。`】  

### 河间六书 【`金 刘完素`】  

#### 原脉论  

大道之浑沦，莫知其源。然至道无言，无以明其理。大象无形，非立象无以测其奥。道象之妙，非言不明。尝试原之脉者何也？非气非血，动而不息。荣行脉中，卫行脉外。经曰：脉者，血之府也。自《素问》而下迄于今，经所不载无传记，而莫闻其名焉。然而元机奥妙，圣意幽微，虽英俊明哲之士，非轻易可得而悟也。夫脉者果何物乎？脉有三名：一曰命之本，二曰气之神，三曰形之道，经所谓天和者是也。至于折一肢瞽二目，亦不为害生，而脉不可须臾失，失则绝命害生矣。经曰：春弦，夏洪，秋毛，冬石。此言正脉，乃天真生化之元气也。巡于春夏秋冬，木火水金之位，生长收藏，参和相应，故禀二仪而生不离于气，故于脉有生死之验。经曰：脉者血之府也。如世之京都州县，有公府廨署也。国因置府，所以禁小人为非道也。公府不立，则善者无以伸其枉，恶者无以罚其罪。邪正混同，贤愚杂处，而乱之根也。经曰：五运阴阳者，天地之道也，万物之纲纪，变化之父母，生杀之本始，神明之府也。既阴阳为神明之府，脉为血之府而明可见焉！血之无脉，不得循其经络部分，周流于身，滂湃奔迫，或散或聚；气之无脉，不能行其筋骨脏腑上下，或暴或蹶。故经曰：出入废则神机化灭，升降息则气立孤危。故气化则物生，气变则物易，气盛则物壮，气弱则物衰，气绝则物死，气正则物和，气乱则物病，皆随气之盛衰而为变化也。脉字者，从肉从永，从(派去氵)从血，四肢百体得此真元之气，血肉筋骨爪发荣茂可以依凭而能生长也。长久永固，故从肉从永者是也。从(派去氵)从血者，巡之如水分流，而布遍周身，无有不通也。《释名》曰：脉，脉幕也，如幔幕之遮覆幕络一体之形，导太乙真元之气也。元气者，在气非寒非热，非温非凉，在脉非弦非洪，非濇非沉，不为气而浮沉，不为血而流停，乃冲和自然之气也。故春温夏热，秋凉冬寒。所以然者，为元气动而不息，巡于四方，木火水金之位，温凉寒暑之化，生生相续，新新不停，日月更出，四序迭迁；脉不为息，故人有身形少后，五脏既生，身中元气即生焉。故春弦夏洪，秋毛冬石，此四时之气也。而脉者乃在其中矣。《道经》曰：视之不见，听之不闻，搏之不得。迎之不见其首，随之不见其后。此脉之谓也。又云，王  
延直以为器，当其无有器之用。故有之以为利，无之以为用。又曰：吾不名字之曰道，强为之名曰大。斯立脉之名之本意也。故道者，万物之奥；脉者，百骸之灵。奥灵之妙，其道乃同。元气者，无器不有，无所不至。血因此而行，气因此而生。故荣行脉中，卫行脉外，瞻之在前，忽焉在后，而不匮者，皆由于脉也。分而言之：曰气、曰血、曰脉，统而言之，惟脉运行血气而已。故经曰：血气者，人之神，不可不谨养也。阴阳别论曰：所谓阳者，胃脘之阳也。此阳者言脉也。胃者土也。脉乃天真造化之气也，若土无气，则何以生长收藏？若气无土，何以养化万物？是无生灭也！以平人之气，常禀于胃。《正理论》曰：谷入于胃，脉道乃行，阴阳交会，胃和脉行。人禀天地之候，故春胃微弦曰平，但弦而无胃曰死；夏胃微钩曰平，但钩而无胃曰死；长夏微耎曰平，但弱而无胃曰死；秋胃微毛曰平，但毛而无胃曰死；冬胃微石曰平，但石而无胃曰死。阴者真脏也，见则为败，败则必死。五脏为阴，肝脉至中而无外，急如循刀刃，责责然，如按琴弦；心脉至坚而搏，如循薏苡仁，累累然；肺脉至大而虚，如毛羽中人皮肤；肾脉至搏而绝，如以指弹石，辟辟然；脾脉至弱，而乍数乍疏。夫如此脉者，皆为脏脉独见而无胃脉，五脏皆至悬绝而死。故经曰：别于阳者知病忌时，别于阴者知死生之期。故人性候躁急，懁促，迟缓，软弱，长短，大小，皮坚肉厚，各随其状，而脉应之。常以一息四至为准者，言呼出心与肺，吸入肾与肝。五者，胃兼主四旁，在呼吸之间也。数则为热，迟则为寒，如天之春秋二分，阴阳两停，昼夜各得五十度，自此添一遭则热，减一遭则寒，脉之妙道，从此可知矣。或如雀啄，或如燃薪，或如丸泥，或如丝缕，或如涌泉，或如颓土，或如偃刀，或如转索，或如游鱼，假使千变万化，若失常者，乃真元之气离绝，五脏六腑不相管辖，如丧家之狗，元气散失而命绝矣。经曰：积阳为天，积阴为地。阳化气，阴成形。此言一气判而清浊分也。元气者，天地之本。天和者，血气之根。华佗云：脉者，谓血气之先也。孔子曰：天不言，而四时行焉，百物生焉。而脉亦如之。经又曰：自古通天者，生之本，皆通乎天气也。通天者，谓通元气天真也。然形体者，假天地之气而生，故奉生之道，通计于天，禀受阴阳，而为根本，天地合气，命之曰人。天气不绝，真灵内属，动静变化，悉与天通。《易》云：乾坤成列，而易立乎其中矣。故天地之体，得易而后生；天地之化，得易而后成。故阳用事则春生夏长，阴用事则秋收冬藏。寒往则暑来，暑往则寒来。始而终之，终而复始，天地之化也。而易也默然于其间，而使其四序各因时而成功，至于寒不凌暑，暑不夺寒，无愆阳伏阴之变，而不至于大肃大温，故万物各得其冲和之气，然后不为过，而皆中节也。《道经》曰：万物负阴而抱阳，冲气以为和，百姓日用而不知，斯脉之道也。故脉不得独浮沉，独大小，独盛衰，独阴阳。须沉中有浮，浮中有沉，大中有小，小中有大，盛中有衰，衰中有盛，阴中有阳，阳中有阴，充塞一身之中，盈溢百骸之内，无经络不有，无气血不至，养筋骨毛发，坚壮腻泽，非心非肾非肝非脾，五脏之盛，真气固密，不为邪伤。若忧愁思虑，饥饱劳逸，风雨寒暑，大惊卒恐，真气耗乱，气血分离，为病之本。噫！夫万物之中，五常皆备，审脉之道，而何独无五常耶？夫仁，固卫一身，充盈五脏，四肢百骸皆得荣养，乃冲和之气，独真脏脉见则死矣。生则不见，死则独见，好生恶死，此仁之谓也。分布躯体，和调气血，贵之在头目耳鼻，贱之在跖臀阴篡，不得上而有，不得下而无，无所不施，无所不至，此义之谓也。长人脉长，短人脉短；肥人脉沉，瘦人脉浮；大人脉壮，小人脉弱。若长人短，短人长，肥人浮，瘦人沉，大人弱，小人壮，夫如此者皆不中理而为病，此礼之谓也。见在寸则上病，见在关则中病，见在尺则下病。五脏有疾，各有部分，而脉出见，不为潜藏伏匿，一一得察，有余不足，而愈其病，此智之谓也。春弦夏洪秋毛冬石，太阳之至其脉沉，太阴之至其脉大而长，少阴之至其脉浮，阳明之至其脉濇而短，少阳之至其脉钩，厥阴之至其脉弦，四序不失其期，六气为常准者，此信之谓也。非探赜索隐，钩深致远，学贯天人，旁通物理者，未能达于此矣！  

## 卷七十九  

脉法  

### 诊家枢要 【`元 滑寿`】  

#### 脉之经常  

脉者，气血之先也。气血盛则脉盛，气血衰则脉衰，气血热则脉数，气血寒则脉迟，气血微则脉弱，气血平则脉治。又长人脉长，短人脉短，性急人脉急，性缓人脉缓。左大顺男，右大顺女。男子尺脉常弱，女子尺脉常盛。此皆其常也，反之者逆。  

#### 左右手配脏腑部位  

左寸，心小肠脉所出；右关，肝胆脉所出；左尺，肾膀胱脉所出。 【`命门与肾脉通。`】  

右寸，肺大肠脉所出；右关，脾胃脉所出；右尺，三焦心包络脉所出。  

#### 五脏平脉  

心脉浮大而散，肺脉浮濇而短，肝脉弦而长，脾脉缓而大，肾脉沉而软滑。  
心合血脉，心脉循血脉而行。持脉指法如六菽之重，按至血脉而得者，为浮；稍稍加力，脉道粗者为大；又稍加力，脉道阔软者为散。  
肺合皮毛，肺脉循皮毛而行。持脉指法如三菽之重，按至皮毛而得者为浮；稍稍加力，脉道不利为濇；又稍加力，不及本位曰短。  
肝合筋，肝脉循筋而行。持脉指法如十二菽之重，按至筋而脉道如筝弦相似；稍加力，脉道迢迢者为长。  
脾合肌肉，脾脉循肌肉而行。持脉指法如九菽之重，按至肌肉如微风轻飐柳梢之状为缓；次稍加力，脉道敦实者为大。  
肾合骨，肾脉循骨而行。持脉指法按至骨上而得者为沉；次重以按之，脉道无力者为软；举指来疾流行者为滑。  
【`注 凡此五脏之平脉，要须平素察之，久久成熟，一遇病脉，自然可晓。经曰：先识经脉，而后识病脉。此之谓也。`】  

#### 四时平脉  

春弦、夏洪、秋毛、冬石、长夏四季脉迟缓。  

#### 呼吸浮沉定五脏脉  

呼出心与肺；吸入肾与肝；呼吸之间，脾受谷味，其脉在中。心肺俱浮，浮而大散者心，浮而短濇者肺。肾肝俱沉，牢而长者肝，濡而来实者肾。脾为中州，其脉在中。  

#### 指下轻重以定五脏  

即前所谓三菽、六菽之重也。  

#### 三部九候所主  

寸为阳，为上部，主头项以下至心胸之分也。关为阴阳之中，为中部，主脐腹肚胁之中也。尺为阴，为下部，主腰足胫股之分。凡此三部之中，每部又各有浮中沉三候，三而三之为九候也。浮主皮肤，候表及腑；中主肌肉，以候胃气；沉至筋骨，候里及脏也。  

#### 持脉  

凡诊脉之道，先须调平自己气息。男左女右，先以中指定得关位，却齐下前后二指。初轻按以消息之，次中按以消息之，次重按以消息之。然后自寸关至尺，逐部寻究。一呼一吸之间，要以脉行四至为率，闰以太息，脉五至为平脉也。其有太过不及，则为病脉。看在何部，各以其部断之。  
凡诊脉，须要先识时脉、胃脉与脏腑平脉，然后及于病脉。时脉谓春三月六部中俱带弦，夏三月俱带洪，秋三月俱带浮，冬三月俱带沉。胃脉谓中按得之脉和缓。脏腑平脉，已见前章。凡人腑脏脉既平，胃脉和，又应时脉，乃无病者也。反此为病。  
凡诊脉之际，人臂长则疏下指，臂短则密下指。三部之内，大小浮沉迟数同等；尺寸阴阳，高下相符；男女左右，强弱相应；四时之脉不相戾，命曰平人。其或一部之内，独大独小，偏迟偏疾；左右强弱之相反，四时男女之相背，皆病脉也。凡病脉之见，在上曰上病，在下曰下病；左曰左病，右曰右病。左脉不和为病在表，为阳，主四肢；右脉不和，为病在里，为阴，主腹脏。以次推之。  
凡取脉之道理各不同，脉之形状又各非一。凡脉之来，必不单至，必曰浮而弦、浮而数、沉而紧、沉而细之类，将何以别之？大抵提纲之要，不出浮沉迟数滑濇之六脉也。浮沉之脉，轻手重手而取之也；迟数之脉，以己之呼吸而取之也；滑濇之脉，则察夫往来之形也。浮为阳，轻手而得之也。而芤洪散大长濡弦，皆轻手而得之之类也。沉为阴，重手而得之也。而伏石短细牢实，皆重手而得之之类也。迟者一息脉二至，而缓结微弱，皆迟之类也。或曰滑类乎数，濇类乎迟，何也？然脉虽似，而理则殊也！彼迟数之脉，以呼吸察其至数之疏数；此滑濇之脉，则以往来察其形状也。数为热，迟为寒，滑为血多气少，濇为气多血少。所谓提纲，不出乎六字者，盖以其足以统夫表里、阴阳、冷热、虚实、风寒、湿燥、脏腑、气血也。浮为阳为表，诊为风为虚；沉为阴为里，诊为湿为实；迟为在脏，为寒为冷；数为在腑，为热为燥；滑为血有余，濇为气独滞也。人一身之变，不越乎此。能于是六脉之中以求之，则疢疾在人者，莫能逃焉。  
持脉之要有三：曰举，曰按，曰寻。轻手循之曰举；重手取之曰按；不轻不重，委曲求之曰寻。初持脉，轻手候之，脉见皮肤之间者，阳也，腑也，亦心肺之应也。重手得之，脉附于肉下者，阴也，脏也，亦肝肾之应也。不轻不重，中而取之，其脉应于血肉之间者，阴阳相适，冲和之应，脾胃之候也。若浮中沉之不见，则委曲而求之。若隐若见，则阴阳伏匿之脉也。三部皆然。  
察脉须识上下、去来、至止六字，不明此六字，则阴阳虚实不别也。上者为阳，来者为阳，至者为阳；下者为阴，去者为阴，止者为阴也。上者，自尺部上于寸口，阳生于阴也；下者自寸口下于尺部，阴生于阳也；来者自骨肉之分，而出于皮肤之际，气之升也；去者，自皮肤之际，而还于骨肉之分，气之降也。应曰至，息曰止也。  
明脉须辨表里虚实四字。表，阳也，腑也。凡六淫之邪，袭于经络而未入于胃腑及脏者，皆属于表也。里，阴也，脏也。凡七情之气，郁于心腹之内，不能越散；饮食五味之伤，流于腑脏之间，不能通泄，皆属于里也。虚者，元气之自虚，精神耗散，气力衰竭也。实者，邪气之实，由正气本虚邪得乘之，非元气之自实也。故虚者，补其正气，实者泻其邪气。经曰：所谓邪气盛则实；精气夺则虚。此大法也。  
凡脉之至，在筋肉之上，出于皮肤之间者，阳也，腑也；行于肌肉之下者，阴也，脏也。若短小而见于皮肤之间者，阴乘阳也；洪大而见于肌肉之下者，阳乘阴也。寸尺皆然。  

#### 脉贵有神  

不病之脉，不求其神，而神无不在也。有病之脉，则当求其神之有无。谓如六数七极，热也。脉中【`此中字，浮中沉之中`】 有力 【`言有胃气`】 即有神矣，为泄其热。三迟二败，寒也。脉中有力，即有神矣，为去其寒。若数极迟败，中不复有力，为无神也，将何所恃耶？苟不知此，而遽泄之去之，神将何以依而主耶？故经曰：脉者，气血之先。气血者，人之神也。善夫！  

#### 脉阴阳类成  

浮，不沉也。按之不足，轻举有余，满指浮上，曰浮。为风虚动之候，为胀，为风，为痞，为满不食，为表热，为喘。浮大伤风鼻塞，浮滑疾为宿食，浮滑为饮。左寸浮，主伤风，发热，^疼，目眩，及风痰，浮而虚迟，心气不足，心神不安；浮散，心气耗，虚烦；浮而洪数，心经热。关浮，腹胀；浮而数，风热入肝经；浮而促，怒气伤肝，心胸逆满；浮大，胸胁胀满。尺浮，膀胱风热，小便赤濇；浮大而芤，男子小便血，妇人崩带；浮而迟，冷疝，脐下痛。右寸浮，肺感风寒，咳喘，清涕，自汗，体倦；浮而洪，肺热而咳；浮而迟，肺寒喘嗽。关浮，脾虚中满不食；浮大而濇，为宿食；浮而迟，脾胃虚。尺浮，风邪客下焦，大便秘；浮而虚，元气不足；浮而数，下焦风热大便秘。  
沉，不浮也。轻手不见，重手乃得，为阴逆阳郁之候。为实、为寒、为气、为水、为停饮，为症瘕，为胁胀，为厥逆，为洞泄。沉细为少气，沉迟为痼冷，沉滑为宿食，沉伏为霍乱，沉而数内热，沉而迟内寒，沉而弦心腹冷痛。左寸沉，心内寒邪为痛，胸中寒饮，胁痛；关沉，伏寒在经，两胁刺痛；沉弦，痃癖内痛。尺沉，肾脏感寒，腰背冷痛，小便浊而频，男为精冷，女为血结。沉而细，胫酸，阴痒，溺有余沥。右寸沉，肺冷，寒痰停蓄，虚喘少气。沉而紧滑，咳嗽；沉细而滑，骨蒸寒热，皮毛焦干。关沉，胃中寒积，中满吞酸。沉紧，悬饮。尺沉，病水，腰脚疼。沉细，下利，又为小便滑，脐下冷痛。  
迟，不及也。以至数言之，呼吸之间，脉仅三至，减于平脉一至也。为阴盛阳亏之候，为寒，为不足。浮而迟，表有寒；沉而迟，里有寒。【`居寸，为气不足；居尺，为血不足。`】 气寒则缩，血寒则凝也。左寸迟，心上寒，精神多惨。关迟，筋寒急，手足冷，胁下痛。尺迟，肾虚，便浊，女人不月。右寸迟，肺感寒，冷痰气短。关迟，中焦寒，及脾胃伤冷物不食；沉迟为积。尺迟，为脏寒泄泻，少腹冷痛，腰脚重。  
数，太过也。一息六至，过平脉两至也。为烦满上，为头疼上热中，为脾热口臭、胃烦呕逆。右为颊热，目赤；左下为小便黄赤，大便秘濇。浮数表有热，沉数里有热。  
虚，不实也。散大而软，举按豁然，不能自固，气血俱虚之诊。为暑，为虚烦多汗，为恍惚多惊，为小儿惊风。  
实不虚也。按举不绝，愊愊而长，动而有力，不疾不迟。为三焦气满之候，为呕，为痛，为气塞，为食积，为气聚，为利，为伏阳在内。左寸实，心中积热，口舌疮，咽痛。实大，头面热风，烦躁，体疼面赤。关实，腹胁痛满。实而浮大，肝盛，目暗，赤痛。尺实，少腹痛，小便濇。实而滑，淋沥，茎痛，溺赤；实大，膀胱热，溺难；实而紧，腰痛。右寸实，胸中热，痰嗽，烦满。实而浮，肺热，咽燥痛，喘咳，气壅。关实，伏阳蒸内，脾虚食少，胃气滞。实而浮，脾热，消中，善饥，口干，劳倦。尺实，脐下痛，便难，或时下痢。  
洪，大而实也。举按有余，来至大而去且长，腾上满指。为荣络大热血气燔灼之候，为表里皆热，为烦，为咽干，为大小便不通。左寸洪，心经积热，眼赤，口疮，头痛，内烦。关洪，肝热及身痛，四肢浮热。尺洪，膀胱热，小便赤濇。右寸洪，肺热，毛焦，唾粘，咽干。洪而紧，喘急。关洪，胃热反胃呕吐，口干；洪而紧，为胀。尺洪，满而大便难，或下血。  
微，不显也。依稀轻细，若有若无。为血气俱虚之候，为虚弱，为泄，为虚汗，为崩漏、败血不止，为少气。浮而微者，阳不足，必身恶寒；沉而微者，阴不足，主脏寒下利。左寸微，心虚忧惕，荣血不足。关微，四肢恶寒拘急。尺微，败血不止，男为伤精尿血，女为崩带。右寸微，上焦寒，痞冷，痰不化，中寒少气。关微，胃寒气胀，食不化，脾虚，噫气，心腹冷痛。尺微，脏寒泄泻，脐下冷痛。  
弦，按之不移，举之应手，端直如丝弦。为血气收敛，为阳中伏阴或经络间为寒所入，为痛，为疟，为拘急，为寒热，为血虚盗汗，为寒凝气结，为冷痹，为疝，为饮，为劳倦。弦数为劳疟，双弦胁急痛，弦长为积。左寸弦，头痛心惕，劳伤盗汗乏力。关弦，胁肋痛，痃癖。弦紧，为疝瘕瘀血；弦小，寒癖。尺弦，少腹痛；弦滑，腰脚痛。右寸弦，肺受寒，欬嗽，胷中有寒痰。关弦，脾胃伤冷，宿食不化，心腹冷痛，又为饮。尺弦，脐下急痛不安，下焦停水。  
缓，不逮也。往来迂缓，呼吸徐徐，以气血向衰，故脉体为之徐缓尔。为风，为虚，为痹，为弱，为痛，在上为项强，在下为脚弱。浮缓为风，沉缓血气虚。左寸缓，心气不足，怔忡多忘，亦主项背急痛。关缓，风虚弦晕，腹胁气结。尺缓，肾虚冷，小便数，女人月事多。右寸缓，肺气浮，言语气短。关缓，胃弱气虚。浮缓，脾气虚弱，不沉不浮，从容和缓，乃脾家本脉也。尺缓下寒脚弱，风气秘滞。浮缓，肠风泄泻；沉缓，小腹感冷。  
滑，不濇也。往来流利，如珠走盘，不进不退，为血实气壅之候，盖血不胜于气也。为呕吐，为痰逆，为宿食，为经闭。滑而不断，经不闭；其断者，经闭。上为吐逆，下为气结。滑数，为结热。左寸滑，心热。滑而实大，心惊舌强。关滑，汗热，头目为患。尺滑，小便淋沥，尿赤，茎中痛。右寸滑，痰饮，呕逆。滑而实，肺热毛发焦，膈壅，咽干，痰嗽，头目昏，涕唾粘。关滑，脾热，口臭及宿食不化，吐逆。滑实，胃热。尺滑，因相火炎而引饮多，脐冷腹鸣，或时下利，妇人主血实气壅，月事不通。若和滑为孕。  
濇，不滑也。虚细而迟，往来极难，参伍不调，如雨沾沙，如轻刀刮竹然。为气多血少之候，为少血，为亡汗，为血痹痛，为伤精。女人有孕为胎痛，无孕为败血病。左寸濇，心神虚耗不安，及冷气心痛；关濇，肝虚血散，肋胀胁满，身痛；尺濇，男子伤精及疝，女人月事虚败，若有孕主胎漏。右寸濇，荣卫不和，上焦冷，痞气短，臂痛；关濇，脾弱不食，胃冷而呕；尺濇，大便濇，津液不足，小腹寒，足胫逆冷。  
长，不短也。指下有余，而过于本位，气血皆有余也。为阳毒内蕴，三焦烦郁，为壮热。  
短，不长也。两头无中间有，不及本位，气不足以前导其血也。为阴中伏阳，为三焦气壅，为宿食不消。  
大，不小也。浮取之若洪而浮，沉取之大而无力。为血虚，气不能相入也。经云：大则病进。  
小，不大也。浮沉取之，悉皆损小，在阳为阳不足，在阴为阴不足。前大后小，则头痛目眩；前小后大，则胸满短气。  
紧，有力而不缓也。其来劲急，按之长，举之若牵绳转索之状。为邪风激搏伏于荣卫之间，为痛，为寒。浮紧，为伤寒身疼；沉紧，为腹中有寒，为风癎。左寸紧，头热，目痛，项强；紧而沉，心中气逆，冷痛。关紧，心腹满痛，胁痛，肋急。紧而盛，伤寒，浑身痛；紧而实，痃癖。尺紧，腰脚脐下痛，小便难。右寸紧，鼻寒膈壅。紧而沉滑，肺实咳嗽。关紧，腹痛吐逆；紧盛，腹胀伤食。尺紧，下焦筑痛。  
弱，不盛也。极沉细而软，怏怏不前，按之欲绝未绝，举之即无。由精气不足，故脉息痿弱而不振也。为元气亏耗，为痿弱不前，为痼冷，为关热，为泄精，为虚汗。老得之顺，壮得之逆。左寸弱，阳虚心悸，自汗。关弱，筋痿无力，妇人生产后客风面肿。尺弱，小便数，肾虚，耳聋，骨肉酸痛。右寸弱，身冷多寒，胸中短气。关弱、脾胃虚，食不化。尺弱，下焦冷痛，大便滑。  
动，其状如大豆，厥厥动摇，寻之有，举之无，不往不来，不离其处，多于关部见之。动为痛，为惊，为虚劳体痛，为崩脱，为泄痢。阳动则汗出，阴动则发热。  
伏，不见也。轻手取之，绝不可见；重取之，附着于骨。为阴阳潜伏、关膈闭塞之候。为精聚，为瘕疝，为食不消，为霍乱，为水气，为荣卫气闭而厥逆。关前得之为阳伏；关后得之为阴伏。左寸伏，心气不足，神不守常，沉忧抑郁；关伏，血冷，腰脚痛，及胁下有寒气；尺伏，肾寒精虚，疝瘕寒痛。右寸伏，胸中气滞，寒痰冷积；关伏，中脘积块作痛，及脾有停滞；尺伏，脐下冷痛，下焦虚寒，腹中痼冷。  
促，阳脉之极也。脉来数，时一止复来者，曰促。阳独盛而阴不能相和也。或怒气逆上，亦令脉促。促为气涌，为狂闷，为瘀血发狂。又为气，为血，为饮，为食，为痰。盖先以气热脉数，五者或有一留滞其间，则因之而为促，非恶脉也。虽然，加即死，退即生。亦可畏哉！  
结，阴脉之极也。脉来缓，时一止复来者，曰结。阴独盛，而阳不能相入也。为症结，为积聚，为七情所郁。浮结为寒邪滞经，沉结为积气在内。又为气，为血，为饮，为食，为痰。盖先以气寒脉缓，而五者或一有留滞于其间，则因而为结。故张长沙谓结、促皆病脉。  
芤，浮大而软。寻之中空旁实，旁有中无。诊在浮举重按之间，为失血之候。大抵气有余血不足，血不能统气，故虚而大，若芤之状也。左寸芤，主心血妄行，为吐，为衂；关芤，主胁间血气痛，或腹中瘀血，亦为吐血，目暗；尺芤，小便血，妇人月事为病。右寸芤，胸中积血，为衂，为呕；关芤，肠痈瘀血，及呕血不食；尺芤，大便血。又云：前大后细，脱血也，非芤而何？  
革，沉伏实大，如按鼓皮曰革。气血虚寒，革易常度也。妇人则半产漏下，男子则亡血失精。又为中风寒湿之诊。  
濡，无力也。虚软无力，应手散细，如绵絮之浮水中，轻手若来，重手却去。为气血俱不足之候。为少气，为无血，为疲损，为自汗，为下冷，为痹。左寸濡，心虚易惊，盗汗短气；关濡，荣卫不和，精神离散，体虚少力；尺濡，男为伤精，女为脱血，小便数，自汗多。右寸濡，发热憎寒，气乏体虚；关濡，脾软不化物，胃虚不进食；尺濡，下元冷惫，肠虚泄泻。  
牢，坚牢也。沉而有力，动而不移，为里实表虚。关中气促，为劳伤痿极。大抵其脉近乎无胃气者，故诸家皆为危殆之脉。亦主骨间疼痛，气居于表。  
疾，盛也。快于数为疾，呼吸之间脉七至，热极之脉也。在阳犹可，在阴为逆。  
细，微渺也。指下寻之，往来微细如线。盖血冷气虚，不足以充故也。为元气不足，乏力无精，内外俱冷，痿弱洞泄，为忧劳过度，为伤湿，为积，为痛在内及在下。  
代，更代也。动而中止，不能自还，因而复动，由是复止，寻之良久，乃复强起，为代。主形容羸瘦，口不能言。若不因病而人羸瘦，其脉代止，是一脏无气，他脏代之，真危亡之兆也。若因病而气血骤损，以至元气不续，或风家痛家，脉见止代，只为病脉。故伤寒家亦有心悸而脉代者，腹心痛。亦有结濇止代不匀者，勿以为凶。盖九痛之脉不可准也。又妊娠或有脉代者，此必三月余之胎也，亦无虑焉。  
散，不聚也。有阳无阴，按之满指，散而不聚，来去不明，谩无根柢。为气血耗散，腑脏气绝。在病脉主虚阳不敛，又主心气不足。大抵非佳脉也。  

### 辍耕录 【`元 陶九成`】  

#### 论脉 二  

人禀天地五行之气，以生手三阳三阴、足三阳三阴，合为十二经，以环络一身，往来流通，无少间断，其脉应于两手三部焉。夫脉者，血也。脉不自动，气实使之，故有九候之法。《内经》云：脉者血之府。《说文》云：血理分袤行体者，从(派去氵)从血，亦作脉。《通释》云：五脏六腑之气血，分流四体也。《释名》云：脉，幕也。幕络一体，字从肉从(派去氵)，(派去氵)音普拜切，水之邪流也。脉字从(派去氵)，取脉引之象。无求子云：脉之字，从肉从(派去氵)，又作衇。盖脉以肉为阳，脉以血为阴。华佗云：脉者，血气之先也。气血盛则脉盛，气血衰则脉衰。血热则脉数，血寒则脉迟，血微则脉弱，血气平则脉缓。晋  
王叔和分为七表八里，可谓详且至矣。然文理繁多，学者卒难究白。宋淳熙中南康崔子虚隐君嘉彦，以《难经》于六难专言浮沉，九难专言迟数，故用为宗，以统七表八里而总万病。其说以为浮者为表为阳，外得之病也。有力主风，无力主气。浮而无力为芤，有力为洪。又沉为实，沉者为里，为阴，内受之病也。有力主积，无力主气。沉而极小为微，至骨为伏，无力为弱。迟者为阴，主寒，内受之病也。有力主痛，无力主冷。迟而少快为缓，短细为濇，无力为濡。数者为热，主阳，外得之病也。有力主热，无力主疮。数而极弦为紧，有力为弦，流利为滑。他若九道六极之殊，三焦五脏之辨，与夫持脉之道，疗病之方，其间元妙俱在。《四脉元文》及《西原脉诀》等书，世以为秘授，始由隐君传之刘复真先生，先生传之朱宗阳炼师，炼师传之张元白高士。今往往有得其法者，学者其求诸？  

### 东垣十书 【`元 李杲`】  

#### 辨脉 二

古人以脉上辨内外伤于人迎气口。人迎脉大于气口为外伤，气口脉大于人迎为内伤。此辨固是，但其说有所未尽耳。外感风寒，皆有余之证，是从前客邪来也，其病必见于左手。左手主表，乃行阳二十五度。内伤饮食，及饮食不节，劳役不节，皆不足之病也，必见于右手。右手主里，乃行阴二十五度。故外感寒邪，则独左寸人迎脉浮紧，按之洪大。紧者，急甚于弦，是足太阳寒水之脉。按之洪大而有力，中见手少阴心火之脉。丁与壬合，内显洪大，乃伤寒脉也。若外感风邪，则人迎脉缓，而大于气口一倍或两倍三倍。内伤饮食，则右寸气口脉大于人迎一倍；伤之重者，过在少阴则两倍，太阴则三倍。此内伤饮食之脉。若饮食不节，劳役过甚，则心脉变见于气口，是心火刑肺，其肝木挟心火之势亦来薄肺。经云：侮所不胜寡于畏者是也。故气口脉急大而濇数，时一代而濇也。濇者，肺之本脉。代者，元气不相接，脾胃不及之脉。洪大而数者，心脉刑肺也。急者，肝木挟心火，而反克肺金也。若不甚劳役，惟右关脾脉大而数，谓独大于五脉，数中显缓，时一代也。如饮食不节，寒温失所，则先右关胃脉损弱，甚则隐而不见，惟内显脾脉之大数微缓时一代也。宿食不消，则独右关脉沈而滑。经云：脉滑者，有宿食也。以此辨之，岂不明白易见乎？但恐山野间卒无医者，何以诊候？故复说病证以辨之！  

#### 论荣卫色脉参应之法  

夫天地之道，曰阴与阳。阴阳在人，曰血与气。盖血者荣也，气者卫也。荣者荣于中，卫者卫于外。所以荣行脉中，卫行脉外。脉者，血气之先也。血非脉则焉能荣于中？气非脉则焉能卫于外？二者相资而行，内则通于五脏六腑十二经络，外则濡于九窍四肢百节毫毛。昼夜循行，如环无端，以成其度，会于寸口，变见于脉。故曰：气血者，人之神也；脉者，气血之神也。所以治病之始，五决为纪。盖五决者，五脏之色脉也。脉应于内，色应于外。其色之于脉，当相参应，故曰能合色脉可以万全也。凡为医，先须调明色脉。若于此不精，虽聪慧辩博，亦不足委也。  

#### 论持手诀消息法  

夫诊候之法，常以平旦为纪，阴气未散，阳气未动，饮食未进，血气未乱，经脉未隆，络脉调匀，故乃可诊有疾之脉。若遇仓卒病患，不拘此论。《内经》所谓持脉有道，虚静为保。但可澄神静虑，调息凝心，视精明，察五色，听音声，问所苦，方始按寸尺，别浮沉，以此参照，决死生之分矣。复观患人身形，长短肥瘦，老少男女，性情缓急，例各不同。故曰形气相得者生，参伍不调者病。谓如室女尼冠，脉当濡而弱，婴儿孺子之脉细而疾，三四岁者，呼吸之间，脉当七八至为平，比夫常人，特不同耳。大抵男子先诊左手，女子先诊右手；男子左脉大则顺，女子右脉大则顺。大凡诊脉，先以中指揣按掌后高骨，骨下为关。得其关位，然后齐下左右二指。若臂长人疏排其指，若臂短人密排其指。三指停稳，先诊上指曰寸口，浮按消息之，中按消息之，重按消息之；上竟消息之，下竟消息之；推而外之消息之，推而内之消息之；然后先关后尺消息之，一类此。若诊得三部之中，浮沉滑濇迟疾不调，何病所主，外观形色，内详脉候，参详处治，以忠告之。不可轻言谈笑，乱说是非，左右瞻望，举止忽略。此庸医也。  

#### 三部所主脏腑病论  

夫诊候之道，医者之难精也。若非灯下苦辛，勤于记诵，参师访友，昼夜不遑，造次颠沛，寤寐俯仰，存心于此，安能知神圣之妙哉？古人曰：按其脉，知其疾，命曰神。以悟其探赜索隐之妙也。又曰：切其脉，治其病，谓之巧。以明其指别之功也。盖三指相去毫厘之近，主病若千里之远。观夫指别之功，世人固以为难，命曰神，岂容易可至哉？常考于经脉有三部，寸关尺也。从鱼际至高骨，却行一寸曰寸；从寸上一分曰鱼际，从寸至尺曰尺泽；寸后尺前为关。关前为阳，即寸口也；关后为阴，即尺脉也。阳出阴入，以关为界。寸主上焦，头手皮毛；关主中焦，腹及腰；尺主下焦，小腹及足。此三部所主大略也。又有左右两手三部，谓之六脉也。又有人迎气口神门所主，又各不同。盖左手关前曰人迎，右手关前曰气口，两关之后一分即曰神门。故《脉法赞》曰：肝心出左，肺脾出右；肾与命门，俱出尺部；魂魄谷神，皆见寸口。所谓左手关前，心之部也，其经手少阴，与手太阳为表里，小肠合为腑。左手关上，肝之部也，其经足厥阴与足少阳为表里，胆合为腑。左手关后，肾之部也，其经足少阴，与足太阳为表里，膀胱合为腑。右手关前，肺之部也，其经手太阴，与手阳明为表里，大肠合为腑。右手关上，脾之部也，其经足太阴，与足阳明为表里，胃合为腑。右手关后，命门之部也，其经手厥阴，与手少阳为表里，三焦合为腑。此谓六部所主，脏腑十二经之义也。又脉要精微论曰：尺内两旁则季胁也。尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。前以候前，后以候后。上竟上者，胷喉中事也；下竟下者，小腹腰股膝胫足中事也。粗大者，阴不足阳有余，为热中也。来疾去徐，上实下虚，为厥颠疾；来徐去疾，上虚下实，为恶风也。故中恶风者，阳气受也。有脉俱沉细数者，少阴厥也。沉细数散者，寒热也。浮而散者为眴仆。诸浮而数者，皆在阳，为热，其有躁者在手。诸细而沉者，皆在阴，则为骨痛，其有静者在足。数动一代者，病在阳之脉也，泄及便脓血。诸过者：切之濇者，阳气有余也；滑者，阴气有余也。阳气有余，为身热无汗；阴气有余，为汗多身寒。阴阳有余，则无汗身寒。推而外之，内而不外者，有心腹积也；推而内之，外而不内者，身有热也。推而上之，上而不下者，腰足清也；推而下之，下而不上者，头项痛也。按之至骨，脉气少者，腰脊痛而身有痹也。已上诸疾，若非指明心了，乌可得其妙也？又平人气象论曰：一呼脉再动，一吸脉亦再动，呼吸定息，脉行五动，闰以太息。不大不小，不长不短，不滑不濇，不浮不沉，不迟不数，命曰平人。平人者，不病也。盖平人之常气禀乎胃。胃气者，平人之常气也。所以人常禀气于胃，故脉以胃气为本也。《正理论》曰：谷入于胃，脉道乃行。又《灵枢经》云：胃为水谷之海也。又曰：脉应四时曰平。信夫四时之脉，皆以胃气为本，谓春弦夏洪秋毛冬石。春之胃脉微弦曰平，余皆仿此。逆四时则病矣。若诊妇人之脉妊身，则慎勿乱投汤散。其妇人之脉，诊得少阴脉动甚，则有子也。又曰：阴搏阳别则有子。又曰：身汗而无脉者，即有妊也。盖重身者，问其月事，观其体貌，然后主治，不可忽也！又经曰：察色按脉，先别阴阳。盖阴阳者天地之道也，是以治病者必求其本，本于阴阳寒暑四时五脏之根也。以脉言之，则浮沉也；以部言之，则尺寸也。故经云：脉者，阴阳之法，以应五脏。是谓呼出心与肺，呼入肾与肝，呼吸之间，脾受谷味，其脉在中也。以浮沉论之，则曰浮者阳也，沉者阴也。应在脏腑，则浮而大散者心也，浮而短濇者肺也，所以心肺俱浮也；牢而长者肝也，按之而大、举指来实者肾也，所以肝肾俱沉也；迟缓而长者脾也。脾为中州，所以脉在中也。仲景曰：大浮数动滑皆阳也，沉濇弱弦微皆阴也。阳者热也，阴者寒也。所以寒则脉来沉而迟，热则脉来浮而数。故曰诸数为热，诸迟为寒，无如此验也。《脉经》曰：诸浮为风，诸紧为痛，诸伏为聚，诸弦为饮，芤者失血。长则气治，短则气病，濇则烦心，大则病进。浮为在表，沉为在里；迟为在脏，数为在腑。又形壮脉细，少气不足以息者危；形瘦脉大，胸中多气者毙。形气相得者生，参伍不调者病。三部九候，皆相失者死。此先圣诊脉之大法也。故曰凡治病，则察其形气色泽，治之无后其时也。所以形气相得者生，色泽以浮者病易已，脉从四时者可治，脉弱以滑者是有胃气，此皆易治也。若形气相失，或色夭不泽，及脉逆四时，或脉实益坚，皆不可治。经所谓必察四难而明告之。又若病热脉静，泄而脉大，脱血脉实，汗后脉躁，此皆难治也。若疮疽之人，脓血大泄，脉滑数者难治也。凡瘘脓多，或如清泔，脉滑大散，寒热发渴者，治之无功也。若患肺疮者，咳嗽脓血，脉见洪滑，治之难痊矣。大凡诊脉，见浮数应当发热而反恶寒，虽头项拘急，四肢烦痛。或复战栗渴甚者，但有痛处，欲发疮肿也。  

#### 相合脉经  

脉之相合，各有虚实，不可作一体观之。假令洪弦相合，洪客也，弦主也，子能令母实也；弦洪相合，弦客也，洪主也，母能令子虚也。余脏可以类推之。至于手足之经亦相合：假令伤寒脉浮紧而带洪者，即手经合也。余仿此。假令侮所不胜者，挟其势也。脉弦而入金之分，非挟火之势，则不敢侵金之分。  

#### 虚实  

假令水在木之分，是从后来。从后来者为虚邪，虽在水为虚邪，则木本虚矣。经曰：母能令子虚。  
假令火在木之分，是从前来。从前来者为实邪，虽在火为实邪，则木本实矣。经曰：子能令母实。  
假令两手脉中弦，无表证，乃东方实也，是西方肺气大不足也，缘母虚所致也。当大补其脾，微补其肺；大泻其火，微泻其水。《杂证诸论》云：先调其气，次论诸疾。况此乃本经不足之证也。《难经》云：东方实，是西方虚也。又云：欲泄其邪，先补其虚。此之谓也。如是之证，当以温药补脾，以气药燥剂为用。如正气已胜，当以泻火泻风之药，清高凉上，勿令入胃中。此为全治。益黄：白朮、半夏、茯苓、甘草，酒病得之加泽泻。手足阳明二经用益黄者，燥湿而补其气也，实泻黄也。泻火木、泻青之类，羌活、防风、生地黄、黄连等分，黄芩倍之。凡用补药，即用各方之生数，理中丸、建中汤是也。泻即用各方之成数，七宣丸、七圣丸是也。  

问两手寸关弦疾脾弱火胜木旺土亏金烁当作何治  

答曰：不从标本从乎中治也。木标也，土本也，火中也。金烁土亏木旺者皆火也，仲阳安神丸主之，山萸、门冬益金之气，金气胜则木自平；凝水石、牙硝火中添水，使变为湿热也。湿热者，夏季之令也，非土而何？故用朱砂以坠火下行，是已将退与子，权行湿令也，是以弦得除而土自旺也。秋喘加人参与丹砂等，夏则不加。养气者，加沉香。欲发汗者，临卧先服白粥一杯，后药之，则汗也。寒热神少振摇，小便淋或多或少，大便走完谷不化，口干舌缩，唇吻有疮，心下痞，大渴引饮，恶干喜湿，目花，四肢无力，怠惰嗜卧，食不入，皮肤燥濇，面色黧黑，肌肉销烁，胸腹中急，额上汗出，此法泻火益湿补气。脉弦浮沉同治。气不化，小便不利，湿润肌滑，热蒸阴少，气不化。  
气走，小便自利，燥肌燥濇为迫，津液不能停，离朱丹主之。弦数者，阳陷于内，从外而之内也。弦则带数，甲终于甲也；紧则带洪，壬终于丙也。  
若弦虚则无火，细则无水，此二脉从内之外也，不宜离朱丹。  

#### 脉当有神  

脉之不病，其神不言当自有也。脉既病，当求其中神之有与无焉。谓如六数七极，热也，脉中有力即有神也。三迟二败，寒也，脉中有力，即有神也。热则有神，当泄其热，则神在焉。寒则有神，当去其寒，则神在焉。寒热之脉，无力无神，将何药而泄热去寒乎？苟不知此而遽泄去之，将何依以生？所以十亡八九。故经曰：脉者，血气之先。又云：血气者，人之神。可不谨养乎？可不察其有无乎？  

#### 察色脉以定吉凶  

脉，地也；色，天也。地生天则顺，天生地则逆。  
假令得弦脉而面赤色，地生天也。地生天则顺也，儿扶母兮瘥速也。  
假令得弦脉而面黑色，天生地也。天生地则逆也，母抑子兮退迟也。  
色者，阴中之阳气也，本乎天；脉者，阳中之阴气也，本乎地。  

#### 大则病进  

散而浮大者心也。心主无为，相火用事，是为相应。以五服言之，王畿中也；以王畿言之，九重中也。君主无为，当静以养血。若浮大而出于外，非其所宜也。以王道言之，《书》云：外作禽荒，未或不亡。经云：主不明，则十二官危矣。此散而浮大者，君主兼臣下之权，而不知反，故曰大则病进。  

#### 辨脉浮所主病不同  

浮者，沉之反也。瞥瞥然见于皮毛，上与皮毛相得，微按之则绝无有，如空中之浮云。所主病一则为风，一则为虚。古人云：浮而有热者虚也，浮而无热者风也。予谓此未尽善。盖风有八风，寒热温凉，各各不同。其中有风热。止言脉浮，虽不能分别八面之风兼见脉候，止说浮而已。须兼见的证，单在一脏或两脏相合，亦足以分何脏之病，言风无热则非也。况八风之脉，皆见于左手寸脉外侧。若右手行阴道脉中，受虚邪贼邪之风，亦于气口外侧显见。推而内之，外而不内者是也。其虚劳脉虽有传变，必显于内侧，六脉互传，皆为不足之病。则是五脏传变，必从四时传变于外，六腑乃受之，如是则胜复之作，不能相过，此之谓也。若浮而弦者风也。见于左关；浮而濇者虚也，见于右寸。  

#### 三部脉治宜  

两寸脉实，谓之阳盛阴虚，下之则愈。两寸脉俱虚，谓之阴阳皆虚，补阴则阳竭，补阳则阴竭，宜调之以甘药。两寸脉不足求之于地，地者脾胃也，当从阴引阳。两寸脉短小，乃阳气不足，病在下也，谓之阴盛阳虚，取之下陵三里。补泻无形，是谓导气同精，治在五乱中取法。乃不足病也。当取穴于腹募气海，脐下一寸五分；甚者取三里、气冲，以毫针引之。  
两关脉俱实，上不至发汗，下不至利大便，宜芍药汤泻其土实。两关脉俱虚，脉沉细，宜服理中汤。脉弦迟，宜服建中汤，或加黄芪附子之类。  
两尺脉俱实，是阴盛阳虚，汗之则愈。两尺脉俱虚，宜服姜附汤补阳。问：何阴虚而补阳？曰：阴本根于阳是也。仲景曰：两尺脉俱虚者，不宜下，下之则为逆，逆者死。两尺脉或不见或短小，病在天上，求之于五脏背俞或血络经隧伏火。盖天上者阴火，故阳不收藏也。又《难经》云：下部无脉，或两尺关绝，乃为食塞，当吐。  

### 丹溪心法 【`元 朱震亨`】  

#### 脉肖天地  

昔轩辕使伶伦截嶰谷之竹，作黄锺律管，以候天地之节气；使岐伯取气口作脉法，以候人之动气。故黄锺之数九分，气口之数亦九分。律管具而寸之数始形，故脉之动也，阳得九分，阴得一寸，吻合于黄锺。天不足西北，阳南而阴北，故男子寸盛而尺弱，肖乎天也；地不满东南，阳北而阴南，故女子尺盛而寸弱，肖乎地也。黄锺者，气之先兆，故能测天地之节候；气口者，脉之要会，故能知人命之死生。  

#### 能合色脉可以万全  

欲知其内者，当以观乎外；诊于外者，斯以知其内。盖有诸内者形诸外，苟不以相参，而断其病邪之逆顺不可得也。为工者，深烛厥理，故望其五色，以青黄赤白黑以合五脏之脉，穷其应与不应；又切其五脉，急大缓濇沉以合其五脏之色，顺与不顺。诚能察其精微之色，诊其微妙之脉，内外相参而治之，则万举万全，的功可坐而致矣。《素问》曰：能合色脉，可以万全。其意如此。原夫道之一气，判而为阴阳，散而为五行，而人之所禀皆备焉。夫五脉者天之真，行血气，通阴阳，以荣于身；五色者气之华，应五行，合四时，以彰于面。惟其察色按脉而不偏废，然后察病之机，断之以寒热，归之以脏腑，随证而疗之，而获全济之效者，本于能合色脉而已。假令肝色如翠羽之青，其脉微弦而急，所以为生；若浮濇面短，色见如草滋者，岂能生乎？心色如鸡冠之赤，其脉当浮大而散，所以为顺；若沉濡而滑，色见如衃血者，岂能顺乎？脾色如蟹腹之黄，其脉当中缓而大，所以为从；若微弦而急，色见如枳实者，岂能从乎？肺色如豕膏之白，其脉当浮濇而短，所以为吉；若浮大而散，色见如枯骨者，岂能吉乎？以至肾色见如乌羽之黑，其脉沉濡而滑，所以为生；或脉来缓而大，色见如炲者死。死生之理，夫惟诊视相参，既以如此则药证相对，厥疾弗瘳者，未之有也！抑尝论之：容色所见，左右上下，各有其部；脉息所动，寸关尺中，皆有其位。左颊者肝之部，以合左手关位肝胆之分，应于风木为初之气。颜为心之部，以合于左手寸口心与小肠之分，应于君火，为二之气。鼻为脾之部，合于左手关脉脾胃之分，应于湿土，为四之气。右颊肺之部，合于右手寸口。肺与大肠之分，应于燥金，为五之气。颐为肾之部，以合于左手尺中肾与膀胱之分，应于寒水，为终之气。至于相火为三之气，应于右手命门，三焦之分也。若夫阴阳五行，相生相胜之理，当以合之于色脉而推之也。是故脉要精微论曰：色合五行，脉合阴阳。十三难曰：色之与脉，当参相应。然而治病万全之功，苟非合于色脉者，莫之能也。五脏生成篇云：心之合脉也，其荣色也。夫脉之大小滑濇沉浮可以指别，五色微诊可以目察。继之以能合色脉，可以万全。谓夫赤脉之至也，喘而坚；白脉之至也，喘而浮；青脉之至也，长而左右弹；黄脉之至也，大而虚；黑脉之至也，上坚而大。此先言五色，次言五脉，欲后之学者望而切之，以相合也。厥后扁鹊明乎此，述之曰：望而知之谓之神，切脉而知之谓之巧。深得《内经》之理也。下逮后世有立方者，目之曰神巧万全，厥有旨哉。  

#### 诊脉杂说  

凡看脉，如得恶脉，当复手取如与正取同，乃元气绝，必难治矣；如与正取不同者，乃阴阳错综，未必死。  
弦坚之脉，虽是有积，亦带阴虚脉无水不软之意。脉紧指者其气大虚多死，峻补气与水，参、朮、归之类。若形脱者，必补气，参、朮。又面白补气，肥人补气。  

#### 濇弦脉  

脉之状不一，大率多兼见之。人之病有四：曰实，曰热，曰寒，曰虚。故学诊者亦必浮沉迟数为之纲，以察病情。初学者又以浮数为热为有余，沉迟为寒为不足。其间最难体认者濇脉也。最难调治者弦脉也。濇脉细而迟，往来难且散；又曰短而止。得此脉者，固为寒、为湿、为血虚、为污血、为气多，然亦有病热与实者。或者得脉之带濇，徒见其有细有迟有散，是皆不足之象，便以为虚而寒，孟浪用药，宁不误人？若失或因多怒，或因忧郁，或因厚味，或因补剂燥剂，或因表里无汗，气腾血沸，清化为浊，老痰凝血，胶固杂揉，脉道濇滞，亦见濇状，参之形证，病情斯见。先贤曰：濇而坚，按之不减有力，为中焦实，有伏结，脾肺气寒实热在胃中，可不慎欤？弦为春令之脉，非春时而见者，木为病也。五脏更相制伏，以防其太过。木为病，则肝邪盛矣；肝之盛，金之衰也；金之衰，火之炎也；火之炎，水之弱也。金不足以制木，则土病矣。考之诸家则曰：弦者，虚也，为反胃，为痛痹。沉弦为疝瘕；弦长为积病；双弦为寒饮；双弦而迟为心下坚；偏弦饮也；弦急为腹痛；弦而钩主蜚尸；弦紧而微细主寒积；微弦而伏主症不治；弦而大主半产漏下，亡血失精；弦而小主寒痹。弦在左寸，头痛；弦在右寸，水走肠胃；弦在左关怒而血聚；弦在右关，寒痛，四肢拘急；弦在趺阳，肠痔下血；弦在尺中，小腹痛，白肠挺核。木邪风气上极，土败为病，先哲盖常言之矣。惟金因火伏、木寡于畏之论，犹未发明。倘非滋水以降火，厚土以养金，而又以行湿散风导郁为辅佐，邪何由得去？病何由得安？况弦脉为病甚多，而治法又有隔二隔三之异，故不容于自默也！若曰不然，何弦属阳？而仲景列沉濇弱微弦为五阴之数，至于败散残贼之脉，又以弦为之首，濇为之中，其意可见。  

### 格致余论 【`元 朱震亨`】  

#### 脉大必病进论  

脉，血之所为，属阴。大，洪之别名。火之象属阳。其病得之于内伤者，阴虚为阳所乘，故脉大，当作虚治之；其病得之于外伤者，邪客于经，脉亦大，当作邪胜治之。合二者而观之，皆病证方长之势也，谓之病进，不亦宜乎？海藏云：君侵臣之事也。  

#### 左大顺男右大顺女论  

肺主气，其脉居右寸，脾胃命门三焦，各以气为变化运用，故皆附焉。心主血，其脉居左寸，肝胆肾膀胱皆精血之隧道管库，故亦附焉。男以气成胎，则气为之主；女挟血成胎，则血为之主。男子久病，右脉充于左者，有胃气也，病虽重可治。女人久病，左脉充于右者，有胃气也，病虽重可治。反此者，虚甚也。或曰：左心小肠肝胆肾膀胱，右肺大肠脾胃命门三焦，男女所同不易之位也。《脉法赞》曰：左大顺男，右大顺女。吾子之言，非惟左右倒置，似以大为充，果有说以通之乎？曰：大，本病脉也。今以大为顺，盖有充足之义，故敢以充言之。《脉经》一部，谆谆于教为医者尔。此左右当以医者为言，若主于病，奚止于千里之谬？或曰：上文言肝心出左，脾肺出右；左主司官，右主司腑。下文言左为人迎，右为气口，皆以病人之左右而为言。何若是之相反耶？曰：《脉经》第九篇之第五章，上文：大、浮、数、动、长、滑、沉、濇、弱、弦、短、微，此言形状之阴阳。下文：关前关后等语，又言部位之阴阳。阴附阳，阳附阴，皆言血气之阴阳。同为论脉之阴阳，而所指不同，若此上下异文，何足疑乎？赞曰：阴病治官，非治血乎？阳病治腑，非治气乎？由此参考，或恐于经意有合。  

### 外科精义 【`元 齐德之`】  

#### 论脉证名状二十六种  

夫脉之大体二十六种，此诊脉之纪纲也。细而论之，毫厘少差，举治必远。总而言之，逆从虚实阴阳而已。两者议之，以要其中。谨于诸家脉法中撮其机要，剪去繁芜，载其精义。  
浮脉之诊，浮于指下，按之不足，举之有余，冉冉寻之，状如太过，瞥瞥然见于皮毛间。其主表证，或为风，或为虚。浮而大散者心也，浮而短濇者肺也。浮而数者热也。浮数之脉应发热，其不发热，而反恶寒者，疮疽之谓也。  
洪脉之诊，似浮而大，按举之则泛泛然满三部，其状如水之洪流，波之涌起。其主血实积热疮肿。论曰：脉洪大者，疮疽之病进也。如疮疽结脓未成者，宜下之；脓溃之后，脉见洪大则难治。若自利者不可救治。  
滑脉之诊，实大相兼，往来流利如珠，按之则累累然滑也。其主或为热，或为虚，此阳脉也。疮疽之病，脓未溃者，宜内消也。脓溃之后，宜托里也。所谓始为热，而后为虚也。  
数脉之诊，按之则呼吸之间动及六至，其状似滑而数也。若浮而数则表热也；沉而数则里热也。又曰诸数为热。仲景曰：脉数不时见，则生恶疮。又曰：肺脉洪数，则生疮也。诊诸疮洪数者，里欲有脓结也。  
散脉之诊，似浮而散，按之则散而欲去，举之则大而无力。其主气实而血虚，有表无里。疮肿脓溃之后，而烦痛尚未全退者，诊其脉洪滑粗散难治也，以其正气虚而邪气实也。又曰：肢体沉重，肺脉大则毙，谓浮散者也。  
芤脉之诊，似浮而软，按之中央空两边实。其主血虚，或为失血。疮肿之病，诊得芤脉，脓溃后易治，以其脉病相应也。  
长脉之诊，按之则洪大而长，出于本位。其主阳气有余也。伤寒得之，欲汗出自解也。长而缓者，胃脉也，百病皆愈，谓之长则气治也。  
牢脉之诊，按之则实大而弦，且沉且浮，而有牢坚之意。苦瘰疬结肿，诊得牢脉者，不可内消也。  
实脉之诊，按举有力而类结曰实。经曰：邪气胜则实，久病则虚。人得此最忌。疮疽之人得此，宜急下之，以其邪气与脏腑俱实故也。  
弦脉之诊，按之则紧而弦。其似紧者，谓弦如按弦而不移，紧如切绳而转动，以此为异。春脉浮弦而平，不时见，则为饮为痛，主寒主虚。疮疽论曰：弦洪相搏，外紧内热，欲发疮疽也。  
紧脉之诊，似弦而紧，按之如切绳而转动。其主切痛积癖也。疮肿得之，气血沉濇也，亦主痛也。  
濇脉之诊，按之则散而复来，举之则细而不足。脉濇则气濇也，亦主血虚。疮肿溃后得之，无妨也。  
短脉之诊，按之则不及本位。《内经》曰：短则气病。以其无胃气也。诸病脉短皆难治也。疮肿脉短，真气短也。  
细脉之诊，按之则萦萦如蜘蛛之丝而欲绝，举之如无而似有，细而微。其主亡阳衰也。疮肿之病，脉来细而沉，时直者，里虚而欲变证也。  
微脉之诊，按之则软小极微，其主虚也。真气复者生，邪气胜者危。疮肿之病，溃后脉微而匀，举自差也。  
迟脉之诊，按举来迟，呼吸定息，方得三至，其脉似缓而稍迟。痼疾得之则善，新疾得之则正气虚惫。疮肿得之，溃后自痊。  
缓脉之诊，按举似迟，而稍快于迟。仲景曰：阳脉浮大而濡，阴脉浮大而濡，阴阳同等，谓之缓脉。见长缓，百疾自瘳。凡诸疮肿溃后，其脉濇迟缓者皆易愈，以其脉候相应，是有胃气也。  
沉脉之诊，举之不足，按之方见，如烂绵。其主邪气在脏也，水气得之则逆，此阴脉也。疮肿得之，邪气深也。  
伏脉之诊，比沉而伏，举之则无，按之至骨方得，与沉相类，而邪气益深矣。  
虚脉之诊，按之不足，迟大而软，轻举指下豁然而空。经曰：脉虚则血虚，血虚生寒，阳气不足也。疮肿脉虚，宜托里和气养血也。  
软脉之诊，按之则如帛在水中，极软而沉细，亦谓之濡。其主胃气弱。疮肿得之，补虚排脓托里。  
弱脉之诊，似软而极微，来迟而似有。仲景曰：微弱之脉，绵绵如泻漆之绝。其主血气俱虚，形精不足，大抵疮家沉迟濡弱，皆宜托里。  
促脉之诊，按之则去数来时一止而复来。仲景曰：阳盛则促。主热蓄于里也。下之则和，疮肿脉促，亦急下之。  
结脉之诊，按之则往来迟缓，时一止而复来。仲景曰：阴盛则结。经曰：促结则生，代则死。  
代脉之诊，按之则往来，动则中止不能自还，因而复动者，曰代脉也。代者气衰也，诸病见之不祥。大凡疮肿之病，脉促结者，难治，而况见代脉乎？  
动脉之诊，见于关上，无头尾，如豆大，厥厥然而动摇者是也。《脉经》曰：阴阳相搏，故谓之动。动于阳，则阳气虚而发厥；动于阴，则阴气虚而发热。是阳生于尺，而动于寸；阴生于寸，而动于尺，不可不辨也。  

#### 论三部脉所主证候  

夫寸关尺者，脉之位也。浮沉滑濇者，脉之体也。奠位分体，指文语证者，诊脉之要道也。《脉经》曰：大凡诊候两手三部脉滑而迟，不浮不沉，不长不短，去来齐等者，无病也。  
寸口脉浮者，伤风也。紧者，伤寒也。弦者，伤食也。浮而缓者，中风也。浮而数者，头痛也。浮而紧者，膈上寒，胁下冷饮也。沉而紧者，心下寒而积痛。沉而弱者，虚损也。缓而迟者，虚寒也。微弱者，血气俱虚也。弦者头痛心下有水也。双弦者，两胁下痛也。偏绝者，不遂也；俱绝者，不治也。潎潎如羹上肥者，阳气微也；连连如蜘蛛丝者，阳气衰也。  
关主中焦胸腹中事，去来徐而缓者，无病也。浮者腹满，而不欲食，胃虚胀也。滑者，客热在胃也。数者，热结中焦也。沉伏者，中焦水气，或呕逆而吞酸也。弱者，胃气虚也。虽有虚热，不可大攻，须防热去则生寒也。牢而实者，腹满向向，噎塞而不通，或腹大痛。濇者，气逆也。芤则泻血。濇坚大实，按之不减而有力者，中焦实有结伏在胃也。微浮者，积热不消，蛔动心悸也。  
尺主下焦腰肾膝胫足中事也。尺脉浮者，风热，小便难也。沉者，腰背痛，而肾气不足。数者，脐下热痛，小便赤色，而恶寒也。迟者，下焦寒而阴虚也。紧者，脐下小腹急痛也。缓者，脚弱下肿而痿痹也。弱者，下冷而肾气衰也。软者，脚不收而风痹，小便难也。伏者，小腹痛而疝瘕，谷不化也。细者，溏泄而下冷也。芤者，小便溲血而下虚也。牢而小者，足膝寒痹脚下隐隐疼痛也。细而急者，筋挛不能行也。来而断绝者，男子小腹有滞气，妇人月水不利也。  

#### 论三部脉所主杂病法诀  

夫三部之中，俱见一脉，所主杂病，略而言之，《脉经》曰：阳邪来见浮洪，阴邪来见微细，水谷之邪来见实坚，寒癖之邪来见弦小。又曰：浮而滑者，宿食也；短而滑者，酒病也；迟而滑者，胀满也；洪而大者，伤寒也；浮而数者，伤风也；浮而急者，饮食不消，脾不磨也；沉而弦者，寒气结而阴痛也；浮而缓者，皮肤不仁也；滑而散者，瘫痪也；迟而缓者，寒症也；浮而濇者，霍乱也；弱而濇者，反胃也；紧而滑者，吐逆也；短而数者，心痛也；弦而数者，为疟也；紧而急者，尸遁也；实小而坚者，病在内而冷也；浮滑而紧者，病在外而热也；短而急者，病在上也；长而缓者，病在下也；长而弦者，病在肝也；滑而洪者，病在心也；微而软者，病在脾也；浮而濇者，病在肺也；沉而紧者，病在肾也。又诀曰：诸浮为风或为虚也，诸紧为痛或为积也。诸濇为痹，诸弦为饮，诸数为热，诸迟为寒，芤则为失血，软则为虚。若脉沉沉泽泽，四肢不仁者，亡祟也；或大而搦搦者，社祟也；若脉来乍大乍小，乍短乍长者，鬼祟也。  

### 世医得效方 【`元 危亦林`】  

#### 十怪脉  

一曰釜沸，二曰鱼翔，三曰弹石，四曰解索，五曰屋漏，六曰虾游，七曰雀啄，八曰偃刀，九曰转豆，十曰麻促。  
釜沸  
脉在皮肤，有出无入。如汤涌沸，息数俱无。乃三阳数极，无阴之候。朝见夕死，夕见朝死。  
鱼翔  
脉在皮肤，头定而尾摇。浮浮泛泛，三阴数极曰亡阳。当以死断。鱼翔脉似有似无。  
弹石  
脉在筋肉间，辟辟凑指，促而坚。乃肾经真脏脉见。遇戊己日，则不治。曰：弹石硬来寻即散。  
解索  
脉如解乱绳之状，散散无序。肾与命门之气皆亡。戊己日笃，辰巳日不治。  
屋漏  
脉在筋肉间，如残溜之下，良久一滴，溅起无力。状如水滴溅地貌。胃气荣卫俱绝，七八日死。  
虾游  
脉在皮肤，如虾游水面，杳然不见，须臾又来甚急。又依前隐然不动。醒者七日死，困者三日死。  
雀啄  
脉在筋肉间，连连凑指。忽然顿无，如雀啄食之状。盖来三而去一也。脾元谷气已绝于内。醒者十一日死，困者六七日死。  
偃刀  
脉如手循刀刃，无进无退，其数无准。由心元血枯，卫气独居，无所归宿。见之四日难疗。  
转豆  
脉形如豆，周旋展转，并无息数。脏腑空虚，正气飘散，象曰行尸。其死可立待也。  
麻促  
脉如麻子之纷乱，细微至甚。盖卫枯荣血独濇。轻者三日死，重者一日殂矣。## 卷八十  

脉法  

### 濒湖脉学 【`明 李时珍`】  

#### 浮脉(阳)  

浮脉，举之有余，按之不足，如微风吹鸟背上毛，厌厌聂聂如循榆荚，如水漂木，如捻葱叶。  
体状：浮脉惟从肉上行，如循榆荚似毛轻；三秋得令知无恙，久病逢之却可惊。  
相类：浮如木在水中浮，浮大中空乃是芤；拍拍而浮是洪脉，来时虽盛去悠悠。  
浮脉轻平似捻葱，虚来迟大豁然空；浮而柔细方为濡，散似杨花无定踪。  
主病：浮脉为阳表病居，迟风数热紧寒拘；浮而有力多风热，无力而浮是血虚。  
寸浮头痛眩生风，或有风痰聚在胸；关上土衰兼木旺，尺中溲便不流通。  

#### 沉脉(阴)  

沉脉，重手按至筋骨方得，如绵裹砂内刚外柔，如石投水必极其底。  
体状：水行润下脉来沉，筋骨之间软滑匀；女子寸兮男子尺，四时如此号为平。  
相类：沉帮筋骨自调匀，伏则推筋着骨寻；沉细如绵真弱脉，弦长实大是牢形。  
主病：沉潜水蓄阴经病，数热迟寒滑有痰；无力而沉虚与气，沉而有力积并寒。  
寸沉痰郁水停胸，关主中寒痛不通，尺部浊遗并泄痢，臂虚腰及下元痌。  

#### 迟脉(阴)  

迟脉，一息三至，去来极慢。  

体状：迟来一息至惟三，阳不胜阴气血寒；但把浮沉分表里，消阴须益火之原。  
相类：脉来三至号为迟，小快于迟作缓持；迟细而难知是濇，浮而迟大以虚推。  
主病：迟司脏病或多痰，沉痼症瘕仔细看；有力而迟为冷痛，迟而无力定虚寒。  
寸迟必是上焦寒，关主中寒痛不堪；尺是肾虚腰脚重，溲便不禁疝牵丸。  

#### 数脉(阳)  

数脉，一息六至，脉流搏疾。  

体状：数脉息间常六至，阴微阳盛必狂烦；浮沉表里分虚实，惟有儿童作吉看。  
相类：数比平人多一至，紧来如数似弹绳；数而时止名为促，数见关中动脉形。  
主病：数脉为阳热可知，只将君相火来医；实宜凉泻虚温补，肺病秋深却畏之。  
寸数咽喉口舌疮，吐红咳嗽肺生疡；当关胃火并肝火，尺属滋阴降火汤。  

#### 滑脉(阳中阴)  

滑脉，往来前却，流利展转，替替然如珠之应指，漉漉如欲脱。  
体状相类：滑脉如珠替替然，往来流利却还前；莫将滑数为同类，数脉惟看至数间。  
主病：滑脉为阳元气衰，痰生百病食生灾；上为吐逆下蓄血，女脉调时定有胎。  
寸滑膈痰生呕吐，吞酸舌强或咳嗽，当关宿食肝脾热，渴痢(疒颓)淋看尺部。  

#### 濇脉(阴)  

濇脉，细而迟，往来难，短且散，或一止复来，参伍不调，如轻刀刮竹，如雨沾沙，如病蚕食叶。  
体状：细迟短濇往来难，散止依稀应指间；如雨沾沙容易散，病蚕食叶慢而艰。  
相类：参伍不调名曰濇，轻刀刮竹短而难；微似秒芒微软甚，浮沉不别有无间。  
主病：濇缘血少或伤精，反胃亡阳汗雨淋；寒湿入荣为血痹，女人非孕即无经。  
寸濇心虚痛对胸，胃虚胁胀察关中；尺为精血俱伤候，肠结溲淋或下红。  

#### 虚脉(阴)  

虚脉，迟大而软，按之无力，隐指豁豁然空。  
体状相类：举之迟大按之松，脉状无涯类谷空；莫把芤虚为一例，芤来脉大是慈葱。  
主病：脉虚身热为伤暑，自汗怔忡惊悸多；发热阴虚须早治，养荣益气莫蹉跎。  
血不荣心寸口虚，关中腹胀食难舒；骨蒸痿痹伤精血，却在神门两部居。  

#### 实脉(阳)  

实脉，浮沉皆得，脉大而长，微弦，应指愊愊然。  
体状：浮沉皆得大而长，应指无虚愊愊强；热蕴三焦成壮火，通肠发汗始安康。  
相类：实脉浮沉有力强，紧如弹索转无常；须知牢脉帮筋骨，实大微弦更带长。  
主病：实脉为阳火郁成，发狂谵语吐频频；或为阳毒或伤食，大便不通或气疼。  
寸实应知面热风，咽疼舌强气填胸；当关脾热中宫满，尺赏腰肠痛不通。  

#### 长脉(阳)  

长脉，不小不大，迢迢自若，如循长竿末稍，为平；如引绳，如循长竿，为病。  
体状相类：过于本位脉名长，弦则非然但满张；弦脉与长争较远，良工尺度自能量。  
主病：长脉迢迢大小匀，反常为病似牵绳；若非阳毒癫癎病，即是阳明热势深。  

#### 短脉(阴)  

短脉，不及本位，应指而回，不能满部。  
体状相类：两头缩缩名为短，濇短迟迟细且难；短濇而浮秋喜见，三春为贼有邪干。  
主病：短脉惟于尺寸寻，短而滑濇酒伤神；浮为血濇沉为痞，寸主头疼尺腹疼。  

#### 洪脉(阳)  

洪脉，指下极大，来盛去衰，来大去长。  
体状：脉来洪盛去还衰，满指滔滔应夏时；若在春秋冬月分，升阳散火莫狐疑。  
相类：洪脉来时拍拍然，共衰来盛似波澜；欲知实脉参差处，举按弦长愊愊坚。  
主病：脉洪阳盛血应虚，相火炎炎热病居；胀满胃翻须早治，阴虚泄痢可愁知。  
寸洪心火上焦炎，肺脉洪时金不堪；肝火胃虚关内察，肾虚阴火尺中看。  

#### 微脉(阴)  

微脉，极细而软，按之如欲绝，若有若无，细而稍长。  
体状相类：微脉轻微瞥瞥乎，按之欲绝有如无；微为阳弱细阴弱，细比于微略较粗。  
主病：气血微兮脉亦微，恶寒发热汗淋漓；男为劳极诸虚候，女作崩中带下医。  
寸微气促或心惊，关脉微时胀满形；尺部见之精血弱，恶寒消瘅痛呻吟。  

#### 紧脉(阳)  

紧脉，来往有力，左右弹人手，如转索无常，如切绳，如纫簟线。  
体状：举如转索切如绳，脉象因之得紧名；总是寒邪来作寇，内为腹痛外身疼。  
主病：紧为诸痛主于寒，喘咳风癎吐冷痰；浮紧表寒须发越，紧沉温散自然安。  
寸紧人迎气口分，当关心腹痛沉沉；尺中有紧为阴冷，定是奔豚与疝疼。  

#### 缓脉(阴)  

缓脉，去来小(马吏)于迟，一息四至，如丝在经，不卷其轴，应指和缓，往来甚匀，如初春杨柳舞风之象，如微风轻飐柳梢。  
体状：缓脉阿阿四至通，柳梢袅袅飐轻风；欲从脉里求神气，只在从容和缓中。  
主病：缓脉荣衰卫有余，或风或湿或脾虚；上为项强下痿痹，分别浮沉大小区。  
寸缓风邪项背拘，关为风眩胃家虚；神门濡泄或风秘，或是蹒跚足力迂。  

#### 芤脉(阳中阴)  

芤脉，浮大而软，按之中央空，两边实，中空外实，状如慈葱。  
体状：芤形浮大软如葱，按之旁有中央空；火犯阳经血上溢，热侵阴络下流红。  
相类：中空旁实乃为芤，浮大而迟虚脉呼；芤更带弦名曰革，血亡芤革勿虚虚。  
主病：寸芤积血在于胸，关内逢芤肠胃痈；尺部见之多下血，赤淋红痢漏崩中。  

#### 弦脉(阳中阴)  

弦脉，端直似长，如张弓弦，按之不移，绰绰如按琴瑟弦，状若筝弦，从中直过，挺然指下。  
体状：弦脉迢迢端直长，肝经木旺土应伤；怒气满胸常欲叫，翳蒙瞳子泪淋浪。  
相类：弦来端直似丝弦，紧则如绳左右弹；紧言其力弦言象，牢脉弦长沉伏间。  
主病：弦应东方肝胆经，饮痰寒热疟缠身；浮沉迟数须分别，大小单双有重轻。  
寸弦头痛膈多痰，寒热症瘕察左关；关右胃寒心腹痛，尺中阴疝脚拘挛。  

#### 革脉(阴)  

革脉，弦而芤，如按鼓皮。  

体状主病：革脉形如按鼓皮，芤弦相合脉寒虚；女人半产并崩漏，男子荣虚或梦遗。  

#### 牢脉(阴中阳)  

牢脉，似沉似伏，实大而长，微弦。  
体状相类：弦长实大脉坚牢，牢位常居沉伏间；革脉芤弦自浮起，革虚牢实要详看。  
主病：寒则牢坚里有余，腹心寒痛木乘脾；疝(疒颓)症瘕何愁也？失血阴虚却忌之！  

#### 濡脉(阴)  

濡脉，极软而浮细，如帛在水中，轻手相得，按之无有，如水上浮沤。  
体状：濡形浮细按须轻，水面浮绵力不禁；病后产中犹有药，平人若见是无根。  
相类：浮而柔细知为濡，沉细而柔作弱持；微则浮微如欲绝，细来沉细近于微。  
主病：濡为亡血阴虚病，髓海丹田暗已亏；汗雨夜来蒸入骨，血山崩倒湿侵脾。  
寸濡阳微自汗多，关中其奈气虚何？尺伤精血虚寒甚，温补真阴可起疴！  

#### 弱脉(阴)  

弱脉，极软而沉细，按之乃得，举手无有。  
体状：弱来无力按之柔，柔细而沉不见浮；阳陷入阴精血弱，白头犹可少年愁。  
主病：弱脉阴虚阳气衰，恶寒发热骨筋痿；多惊多汗精神减，益气调荣急早医。  
寸弱阳虚病可知，关为胃弱与脾衰；欲求阳陷阴虚病，须把神门两部推。  

#### 散脉(阴)  

散脉，大而散，有表无里，涣漫不收，无统纪，无拘束；至数不齐，或来多去少，或去多来少；涣散不收，如杨花散漫之象。  
体状：散似杨花散漫飞，去来无定至难齐；产为生兆胎为堕，久病逢之不必医。  
主病：散脉无拘散漫然，濡来浮细水中绵；浮而迟大为虚胀，芤脉中空有两边。  
左寸怔忡右寸汗，溢饮左关应软散；右关软散胻肿胕，散居两尺魂应断。  

#### 细脉(阴)  

细脉，小于微而常有，细直而软，若丝线之应指。  
体状：细来累累细如丝，应指沉沉无绝期；春夏少年俱不利，秋冬老弱却相宜。  
主病：细脉萦萦血气衰，诸虚劳损七情乖；若非湿气侵腰肾，即是伤精汗泄来。  
寸细应知呕吐频，入关腹胀胃虚形；尺逢定是丹田冷，泄痢遗精号脱阴。  

#### 伏脉(阴)  

伏脉，重按着骨，指下裁动，脉行筋下。  
体状：伏脉推筋着骨寻，指间裁动隐然深；伤寒欲汗阳将解，厥逆脐疼证属阴。  
主病：伏为霍乱吐频频，腹痛多缘宿食停；蓄饮老痰成积聚，散寒温里莫因循。  
食郁胸中双寸伏，欲吐不吐常兀兀；当关腹痛困沉沉，关后疝疼还破腹。  

#### 动脉(阳)  

动乃数脉见于关，上下无头尾，如豆大，厥厥动摇。  
体状：动脉摇摇数在关，无头无尾豆形团；其原本是阴阳搏，虚者摇兮胜者安。  
主病：动脉专司痛与惊，汗因阳动热因阴；或为泄痢拘挛病，男子亡精女子崩。  

#### 促脉(阳)  

促脉，来去数，时一止复来，如蹶之趋，徐疾不常。  
体状：促脉数而时一止，此为阳极欲亡阴；三焦郁火炎炎盛，进必无生退可生。  
主病：促脉惟将火病医，其因有五细推之；时时喘咳皆痰积，或发狂斑与毒疽。  

#### 结脉(阴)  

结脉，往来缓，时一止复来。  

体状：结脉缓而时一止，独阴偏盛欲亡阳；浮为气滞沉为积，汗下分明在主张。  
主病：结脉皆因气血凝，若痰结滞苦沉吟；内生积聚外痈肿，疝瘕为殃病属阴。  

#### 代脉(阴)  

代脉，动而中止，不能自还，因而复动，脉至还入尺，良久方来。  
体状：动而中止不能还，复动因而作代看；病者得之犹可疗，平人却与寿相关。  
相类：数而时止名为促，缓止须将结脉呼；止不能回方是代，结生代死自殊涂。  
主病：代脉元因脏气衰，腹痛泄痢下元亏；或为吐泻中宫病，女子怀胎三月兮。  
五十不止身无病，数内有止皆知定；四十一止一脏绝，四年之后多亡命。三十一止即三年，二十一止二年应；十动一止一年殂，更观气色兼形证。  
两动一止三四日，三四动止应六七；五六一止七八朝，次第推之自无失。  

### 诊家正眼 【`明 李中梓`】  

#### 诊脉法象论  

叔和《脉经》止论二十四种，若夫长短二脉，缺而不载；牢革二脉，混而不分。更有七至名极即为疾脉，是指下恒见者，又何可废乎？共得三十六脉，缕析而详为之辨，稍挟疑混者，悉简其讹。从来晦蚀之义，今始得而昭明。然皆考据典章，衷以理要，终不敢以凭臆之说，罔乱千秋也。  

#### 浮脉 (阳)  

体象：浮在皮毛，如水漂木，举之有余，按之不足。  
主病：浮脉为阳，其病在表。寸浮伤风，头疼鼻塞。左关浮者风在中焦；右关浮者，风痰在膈。尺部得浮，下焦风客，小便不利，大便秘濇。  
兼脉：无力表虚，有力表实，浮紧风寒，浮迟中风，浮数风热，浮缓风湿，浮芤失血，浮短气病，浮洪虚热，浮虚暑惫，浮濇血伤，浮濡气败。  
按：浮之为义，如木之浮水面也。浮脉法天，轻清在上之象。在卦为干，在时为秋，在人为肺。《素问》曰：其气来毛而中央坚，两旁虚，此谓太过，病在外；其气来毛而微，此谓不及，病在中。又曰：太过则气逆而背痛；不及则喘少气而咳，上气见血。又曰：肺脉厌厌聂聂，如落榆荚，曰肺平；肺脉不上不下，如循鸡羽，曰肺病；肺脉来如物之浮，如风吹毛，曰肺死。王叔和云：举之有余，按之不足。最合浮脉之义。黎氏以为如捻葱叶，则混于芤脉矣。崔氏云：有表无里，有上无下，则脱然无根，又混于散脉矣。《伪诀》云：寻之如太过是中候盛满，与浮之名义，有何干涉乎？须知浮而盛大为洪，浮而软大为虚，浮而柔细为濡，浮而弦芤为革，浮而无根为散，浮而中空为芤。毫厘疑似之间，相去便已千里，可不细心体认哉！寸关尺俱浮，直上直下，或癫或癎，腰背强痛，不可俯仰，此督脉为病也。夫肺脏职掌秋金，天地之气至秋而降；且金性重而下沉，何以与浮脉相应耶？不知肺金虽沉，然所主者实阳气也。况处于至高，为五脏六腑之华盖，轻清之用，与干天合德，故与浮脉相应耳。  

#### 沉脉 (阴)  

体象：沉行筋骨，如水投石，按之有余，举之不足。  
主病：沉脉为阴，其病在里。寸沉短气，胸痛引胁；或为痰饮，或水与血。关主中寒，因而痛结，或为满闷，吞酸筋急。尺主背痛，亦主腰膝，阴下湿痒，淋浊痢泄。  
兼脉：无力里虚，有力里实，沉迟痼冷，沉数内热，沉滑痰饮，沉濇血结，沉弱虚衰，沉牢坚积，沉紧冷疼，沉缓寒湿。  
按：沉之为义，如石之沉于水底也。沉脉法地，重浊在下之象。在卦为坎，在时为冬，在人为肾。黄帝曰：冬脉如营，何如而营？岐伯曰：冬脉肾也，北方之水也，万物所以含藏，其气来沉以软，故曰营。其气来如弹石者，此为太过，病在外，令人解(亻亦)，脊脉痛而少气，不欲言。其去如数者，此谓不及，病在中，令人心悬如病饥，胫中清，脊中痛，小腹痛，小便黄赤。又曰：脉来喘喘累累如钩，按之而坚，曰肾平；冬以胃气为本，脉来如引葛，按之益坚，曰肾病；脉来发如夺索，辟辟如弹石，曰肾死。杨氏曰：如绵裹砂，内刚外柔。审度名义，颇不相戾。《伪诀》妄曰：缓度三关，状如烂绵，则是弱脉，而非沉脉矣。若缓度三关，尤不可晓。沉而细软为弱脉，沉而弦劲为牢脉，沉而着骨为伏脉，刚柔浅深之间，宜熟玩而深思也！夫肾之为脏，配坎应冬，万物蛰藏，阳气下陷，烈为雪霜。故其脉主沉，阴而居里。若误汗则如蛰虫出而见霜，误下则如飞蛾入而见汤也。  

#### 迟脉 (阴)  

体象：迟脉为阴象，为不足，往来迟慢，三至一息。  
主病：迟脉主脏，其病为寒。寸迟上寒，心痛停凝；关迟中寒，症瘕挛筋；尺迟火衰，小便不禁，或病腰足，疝痛牵阴。  
兼脉：有力积冷，无力虚寒；浮迟表冷，沉迟里寒。迟濇血少，迟缓湿寒；迟滑胀满，迟微难安。  
按：迟之为义，迟滞而不能中和也。脉以一息四至为和平，若一息三至，则迟而不及矣。阴性多滞，故阴寒之证脉必见迟也。譬如太阳  
于南陆，则火度而行数；隶于北陆，则水度而行迟；即此可以征阴阳迟速之故矣。《伪诀》云：重手乃得，是沉脉而非迟矣。又云：状且难，是濇脉而非迟矣。一息三至，甚为分明。而误云隐隐，是微脉，而非迟矣。迟而不流利则为濇；脉迟而有歇止则为结脉；迟而浮大且软则为虚胀。至于缓脉，绝不相类。夫缓以脉形之宽缓得名，迟以至数之不及为义。故缓脉四至，宽缓和平；迟脉三至，迟滞不前。然则二脉迥别，又安足混哉？以李濒湖之通达，亦云：小快于迟作缓。持以至数论缓脉，是千虑之一失也。王叔和曰：一呼一至曰离经，二呼一至曰夺精，三呼一至曰死，四呼一至曰命绝，此损之脉也。一损损于皮毛，二损损于血脉，三损损于肌肉，四损损于筋，五损损于骨。是知脉之至数愈迟，则证之阴寒益盛矣。  

#### 数脉 (阳)  

体象：数脉属阳，象为太过，一息六至，往来越度。  
主病：数脉主腑，其病为热。寸数喘咳，口疮肺痈；关数胃热，邪火上攻；尺为相火，遗浊淋癃。  
兼脉：有力实火，无力虚火。浮数表热，沉数里热；阳数君火，阴数相火；右数火亢，左数阴戕。  
按：数之为义，躁急而不能中和也。一呼脉再动，气行三寸；一吸脉再动，气行三寸；呼吸定息气，行六寸；一昼一夜，凡一万三千五百息，当五十营周于身，脉行八百一十丈。此经脉周流恒常之揆度也。若一息六至，岂非越其常度耶？火性急速，故阳盛之证，脉来必数也。《伪诀》立七表八里，而独遗数脉，止歌于心脏，此其过非浅鲜也！数而弦急则为紧脉，数而流利则为滑脉，数而有止则为促脉，数而过极则为疾脉，数如豆粒则为动脉。古人云：脉书不厌千回读，熟读深思理自知。只如相类之脉，非深思不能辨别，非熟读不能谙识也。王叔和曰：一呼再至曰平，三至曰离经，四至曰夺精，五至曰死，六至曰命尽，此至之脉也。乃知脉形愈数，则受证愈热矣。肺部见之为乘金贼脉，秋月逢之为克令凶征。  

#### 滑脉(阳中之阴)  

体象：滑脉替替，往来流利，盘珠之形，荷露之义。  
主病：滑脉为阳多主痰液。寸滑咳嗽，胸满吐逆；关滑胃热，壅气伤食；尺滑病淋，或为痢积，男子溺血，妇人经郁。  
兼脉：浮滑风痰，沉滑痰食，滑数痰火，滑短气塞。滑而浮大，尿则阴痛；滑而浮散，中风瘫痪；滑而冲和，娠孕可决。  
按：滑之为言，往来流利而不濇滞也。阴气有余，故脉来流利如水。夫脉者血之府也，血盛则脉滑，故肾脉宜之。张仲景以翕奄沉为滑，而人莫能解。盖翕者浮也，奄者忽也，谓忽焉而浮，忽焉而沉，摩写往来流利之状，极为曲至也。《伪诀》云：按之即伏，三关如珠，不进不退。与滑之名义殊属支离。曰伏，曰不进不退，尤为怪诞。王叔和以关滑为胃家有热，《伪诀》以关滑为胃家有寒。叔和以尺滑为下焦蓄血，《伪诀》以尺滑为脐下如冰。何相反悖谬一至此乎？又考叔和云：与数相似。则滑必兼数。而李时珍以滑为阴气有余，是何不相侔耶？当以浮沉寸尺为辨耳！滑脉为阳中之阴，以其形兼数也，故为阳；以其形如水也，故为阳中之阴。大抵兼浮者，毗于阳；兼沉者，毗于阴。是以或热或寒，古无定称也。衡之以浮沉，辨之以尺寸，庶无悞耳。  

#### 濇脉 (阴)  

体象：濇脉蹇滞，如刀刮竹，迟细而短，三象俱足。  
主病：濇为血滞，亦主精伤。寸濇心痛，或为怔忡；关濇阴虚，因而中热；右关上虚，左关胁胀；尺濇遗淋，血痢可决；孕为胎病，无孕血竭。  
兼脉：濇而坚大，为有实热；濇而虚软，虚火炎灼。  
按：濇者，不流利，不爽快之义也。《内经》曰：参伍不调。谓其凝滞而至数不和匀也。《脉诀》以轻刀刮竹为喻者，刀刮竹，则阻滞而不滑也。通真子以如雨沾沙为喻者，谓雨沾金石则滑而流利，雨沾沙土则濇而不流也。李时珍以病蚕食叶为喻者，谓其迟慢而艰难也。《伪诀》云：指下寻之似有，举之全无，则是微脉而非濇脉也。王叔和谓其一止复来，亦有疵病。盖濇脉往来迟难，有类乎止而实非止也。又曰：细而迟，往来难且散者，乃浮分多而沉分少，有类乎散而实非散也。须知极细极软似有若无为微脉，浮而且细且软为濡脉，沉而且细且软为弱脉。三者之脉，皆指下模糊而不清爽，有似乎濡而实有分别也。肺之为脏，气多血少，故右寸见之，为合度之诊；肾之为脏，专司精血，故左尺见之，为虚残之候。不问男妇，凡尺中沉濇者，必艰于嗣，正血少精伤之确证也。如怀子而得濇脉，则血不足以养胎；如无孕而得濇脉，将有阴衰髓竭之忧矣。大抵一切世间之物，濡润者则必滑，枯槁者则必濇。故滑为痰饮，濇主阴衰。理有固然，无可疑者。  

#### 虚脉 (阴)  

体象：虚合四形，浮大迟软；及乎寻按，几不可见。  
主病：虚主血虚，又主伤暑。左寸心亏，惊悸怔忡；右寸肺亏，自汗气怯。左关肝伤，血不荣筋；右关脾寒，食不消化。左尺水衰，腰膝痿痹；右尺火衰，寒证蜂起。  
按：虚之为义，中空不足之象也，专以软而无力得名也。王叔和云：虚脉迟大而软，按之豁豁然空。如此言最为合义，虽不言浮字，而曰按之豁豁然空，则浮字之义已包含具足矣。崔紫虚以为形大力软，其虚可知，但欠迟字之义耳。《伪诀》云：寻之不足，举之有余。是浮脉而非虚脉矣。浮以有力得名，虚以无力取象，有余二字，安可施之虚脉乎？杨仁斋曰：状如柳絮散漫而迟滑。伯伯仁曰：散大而软。二家之言俱是散脉，而非虚脉矣。夫虚脉按之虽软，犹可见也；散脉按之绝无，不可见也。虚之异于濡者，虚则迟大而无力，濡则细小而无力也。虚之异于芤者，虚则愈按而愈软，芤则重按而仍见也。王叔和《脉经》曰：血虚脉虚。而独不言气虚者何也？气为阳主浮分，血为阴主沉分。今浮分大而沉分空，故独主血虚耳。且夫虚脉兼迟，迟为寒象。大凡证之虚极者必挟寒，理势然也。故虚脉行于指下，则益火之原以消阴翳，可划然决矣。更有浮取之而且大且数，重按之而豁然如无，此名内真寒而外假热。古人以附子理中汤冰冷与服，治以内真寒而外假热之剂也。  

#### 实脉 (阳)  

体象：实脉有力，长大而坚，应指愊愊，三候皆然。  
主病：血实脉实，火热壅结。左寸心劳，舌强气涌；右寸肺病，呕逆咽疼。左关见实，肝火胁痛；右关见实；中满气疼。左尺见之，便闭腹痛；右尺见之，相火亢逆。  
兼脉：实而且紧，寒积稽留；实而且滑，痰凝为祟。  
按：实之为义，邪气盛满，劲坚有余之象也。既大矣而且兼长，既长大矣而且有力，既长大有力矣而且浮中沉三候皆然，则诸阳之象，莫不毕备焉。见此脉者，必有大邪、大热、大积、大聚。故王叔和《脉经》云：实脉浮沉皆得，脉大而长，微弦应指，愊愊然。又曰：血实脉实。又曰：脉实者，水谷为病。又曰：气来实强，是谓太过。由是测之，则但主实热，不主虚寒，较若列眉矣。故叔和有尺实则小便难之说。乃《伪诀》谬以尺实为小便不禁，奈何与叔和适相反耶？又妄谓如绳应指来，则是紧脉之形，而非实脉之象矣。夫紧脉之与实脉，虽相类而实相悬，但紧脉弦急如切绳，而左右弹人手；实脉则且大且长，三候皆有力也。紧脉者，热为寒束，故其象绷急而不宽舒；实脉者，邪为火迫，故其象坚满而不和柔。以证合之，以理察之，便昭昭于心目之间，而不可混淆矣。又按：张洁古惑于谬诀实主虚寒之说，而遂以姜附施治，此不可为训也。或实而兼紧者，庶乎相当，苟非紧象，而以大温之剂，施于大热之人，其不立毙者几希矣！以洁古之智，当必是兼紧之治法无疑耳。  

#### 长脉 (阳)  

体象：长脉迢迢，首尾俱端，直上直下，如循长竿。  
主病：长主有余，气逆火盛。左寸见长，君火为病；右寸见长，满逆为定。左关见良，木实之殃；右关见长，土郁胀闷。左尺见之，奔豚冲竞；右尺见之，相火专令。  
按：长脉之为义，首尾相称，往来端直也。在时为春，在卦为震，在人为肝。肝主春生之令，天地之气，至此而发舒，脉象应之，故得长也。《内经》曰：长则气治。李月池曰：心脉长者，神强气壮；肾脉长者，蒂固根深。皆言平脉也。如上文主病云云，皆言病脉也。《内经》曰：肝脉来软弱，招招如揭长竿末梢，曰肝平；肝脉来盈实而滑，如循长竿，曰肝病。故知长而和缓，即合春生之气，而为健旺之征；长而硬满，即属火亢之形，而为疾病之应也。旧说过于本位，名为长脉。久久审度，而知其必不然他。寸而上过则为溢脉，寸而下过即为关脉；关而上过即为寸脉，关而下过即为尺脉；尺而上过即属关脉，尺而下过即为复脉。由是察之，然则过于本位，理之所必无，而义之所不合也。惟其状如长竿，则直上直下，首尾相应，非若他脉之上下参差，首尾不匀者也。凡实牢弦紧四脉，皆兼长脉，故古人称长主有余之疾，非无本之说矣。  

#### 短脉 (阴)  

体象：短脉濇小，首尾俱俯，中间突起，不能满部。  
主病：短主不及，为气虚证。短居左寸，心神不定；短见右寸，肺虚头痛。短在左关，肝气有伤；短在右关，膈间为殃。左尺短时，少腹必疼；右尺短时，真火不隆。  
按：短之为象，两头沉下，而中间独浮也。在时为秋，在人为肺，肺应秋金，天地之气，至是而收敛。人身一小天地，故蓄缩之象相应而短脉见也。《内经》曰：短则气病。盖以气属阳，主乎之沛，若短脉独见，气衰之确兆也。然肺为主气之脏，偏与短脉相应，则又何以说也？《素问》曰：肺之平脉，厌厌聂聂，如落榆荚。则短中自有和缓之象，气乃乃  
原作「仍」，据文意改。治也。若短而沉且濇，而谓气不病可乎？高阳生以短脉为中间有、两头无，为不及本位。尝衷之以至理，而知其说不能无弊也。盖脉以贯通为义，一息不运则机缄穷，一毫不续则穹壤判，岂有断绝不通之理哉？假使上不贯通则为阳绝，下不贯通则为阴绝，俱为必死之脉矣。戴同父亦悟及于此，而云短脉则当见于尺寸；若关中见短，是上不通寸，下不通尺，为阴阳绝脉，而必死。据同父之说，极为有见，然尺与寸可短，依然落于阴绝阳绝矣。殊不知短脉非两头断绝也。特两头俯而沉下，中间突而浮起，仍自贯通者也。王叔和曰：应指而回，不能满部。亦非短脉之合论也。  
李时珍曰：长脉属肝，宜于春。短脉属肺，宜于秋。但诊肺肝，则长短自见。故知非其时、非其部，即为病脉也。  

#### 洪脉 (阳)  

体象：洪脉极大，状如洪水，来盛去衰，滔滔满指。  
主病：洪为盛满。气壅火亢。左寸洪大，心烦舌破；右寸洪大，胸满气逆。左关见洪，肝脉太过；右关见洪，脾土胀热。左尺洪兮，水枯便难；右尺洪兮，龙火燔灼。  
按：洪脉即大脉也。如尧时洪水之洪，喻其盛满之象也。在卦为离，在时为夏，在人为心。时当朱夏，天地之气，酣满畅遂。脉者，得气血之先，故应之以洪；洪者大也，以水喻也。又曰钩者，以木喻也。夏木荣滋，枝叶敷布，重而下垂，故如钩也。钩即是洪，名异实同，《素问》以洪脉来盛去衰，颇有微旨。大抵洪脉只是根脚阔大，却非坚硬。若使大而坚硬，则为实脉，而非洪脉矣。《内经》谓大则病进，亦以其气方张也。黄帝问曰：夏脉如钩，何如而钩？岐伯曰：夏脉心也，南方火也，万物所以盛长也，其气来盛去衰，故曰钩，反此者病。黄帝曰：何如而反？岐伯曰：其气来盛去亦盛，此谓太过，病在外；其气来不盛，去反盛，此谓不及，病在中。太过则令人身热而肤痛，为浸淫；不及则令人心烦，上见咳嗽，下为气泄。王叔和云：夏脉洪大而散，名曰平脉。反得沉濡而滑者，是肾之乘心，水之克火，为贼邪，死不治。反得大而缓者，是脾之乘心，子之扶母，为实邪，虽病自愈。反得弦细而长者，是肝之乘心，母之归子，为虚邪，虽病易治。反得浮濇而短者，是肺之乘心，金之陵火，为微邪，虽病即瘥。凡失血下痢，久嗽久病之人，俱忌洪脉。经曰：形瘦脉大，多气者死。可见形证不与脉相合者，均非吉兆。  

#### 微脉 (阴)  

体象：微脉极细，而又极软，似有若无，欲绝非绝。  
主病：微脉模糊，气血大衰。左寸惊怯，右寸气促。左关寒挛，右关胃冷。左尺得微，髓竭精枯；右尺得微，阳衰命绝。  
按：微之为言无也，其象极细极软。古人以尘与微并称，便可想见其细软之极矣。仲景曰：瞥瞥如羹上肥，状其软而无力也；萦萦如蜘蛛丝，状其细而难见也。所以古人有言曰：似有若无，欲绝非绝，惟斯八字可为微脉传神。若医者心神浮越，未能虚静，而卒然持之，竟不可得而见也。世俗未察微脉之义，每见脉之细者，辄以微细二字并称，是何其言之不审耶？轻取之而如无，故曰阳气衰：重按之而欲绝，故曰阴气竭。长病得之多不可救者，谓正气将次灭绝也。卒病得之犹或可生者，谓邪气不至深重也。李时珍曰：微主久虚血弱之病。阳微则恶寒，阴微则发热，自非峻补，难可回春。高阳生曰：虚中日久为崩带，漏下多时骨髓枯。尚未足以该微之主病也。按算数以十微为一忽。由是推之，则微之渺小难见，盖可知矣。  

#### 细脉 (阴)  

体象：细直而软，累累萦萦，状如丝线，较显于微。  
主病：细主气衰，诸虚劳损。细居左寸，怔忡不寐；细居右寸，呕吐气怯。细入左关，肝阴枯竭；细入右关，胃虚胀满。左尺若细，泄痢遗精：右尺若细，下元冷惫。  
按：细之为义，小也细也，状如丝也。微脉则模糊而难见，细脉则显明而易见，故细比于微，稍稍较大也。《伪诀》乃云：极细。则是微脉而非细脉矣。王启元曰：状如莠蓬。善摩其柔细之态也。王叔和《脉经》云：细而血少气衰，有此证则顺，无此证则逆。故吐利失血得沉细者生。忧劳过度之人，脉亦多细，为自戕其气血也。春夏之令，少壮之人，俱忌细脉，谓其不与时合，不与形合也。秋冬之际，老弱之人，不在禁忌之例。大抵细脉微脉，俱为阳气衰残之候。《内经》曰：气主煦之。非行温补，何以复其散失之元乎？尝见虚损之人，脉已细而身常热，医者不究其原，而以凉剂投之，何异于恶醉而强酒？遂使真阳散败，饮食不进，上呕下泄，是速之使毙耳！《素问》云：壮火食气，少火生气。人非少火，无以运行三焦，熟腐五谷，未彻乎此者，安足以操司命之权哉？然虚劳之脉，细数不可并见，并见者必死。细则气衰，数则血败，气血交穷，短期将至。虽和缓投治，亦无回生之日矣。  

#### 濡脉(阴中之阳)  

体象：濡脉细软，见于浮分，举之乃见，按之即空。  
主病：濡脉主阴髓竭精伤。左寸见濡，健忘惊悸；右寸见濡，腠虚自汗。左关逢之，血不营筋；右关逢之，脾虚湿侵。左尺得濡，精血枯损；右尺得之，火败命乖。  
按：濡之为名，即软之义也。必在浮候，见其细软；若中候沉候，不可得而见也。王叔和比之帛浮水面，李时珍比之水上浮沤，皆曲状其随手而没之象也。《脉经》言轻手乃得，按之无有。《伪诀》反言按之似有，举还无。悖戾一至此耶？且按之则似有，举之则还无，是弱脉而非濡脉矣。濡脉之浮软，与脉虚相类，但虚脉形大，而濡脉形小也。濡脉之细小与弱脉相类，但弱脉在沉分，而濡脉在浮分也。濡脉之无根，与散脉相类，但散脉从浮大而渐至于沉绝，濡脉从浮小而渐至于不见也。从大而至无者，为全凶之象；从小而至无者，为吉凶相半之象也。浮主气分，浮举之而可得，气犹未败；沉主血分，沉按之而全无，血已伤残。在久病老年之人见之，尚未至于必绝，为其脉与证合也。若平人及少壮并暴病之人见之，名为无根之脉，去死不远矣。  

#### 弱脉 (阴)  

体象：弱脉细小，见于沉分，举之则无，按之乃得。  
主病：弱为阳陷，真气衰竭。左寸心虚，惊悸健忘；右寸肺虚，自汗短气。左关木枯，必苦挛急；右关土寒，水谷之疴。左尺弱形，涸流可征；右尺若见，阳陷可验。  
按：弱之为义，沉而细小之候也。王叔和《脉经》曰：弱脉极软而沉细，按之乃得，举手无有。何其彰明详尽也！《伪诀》乃借叔和之名以欺世者，而反以弱脉为轻手乃得，是明与叔和相戾矣。且是濡脉之形，而非弱脉之象矣。乃知高阳生误以濡脉为弱，弱脉为濡，不意欲立言之人，而不加考据乃尔耶？即黎氏浮沤之譬，亦误以濡脉为弱矣。夫浮以候阳，阳主气分，浮取之而如无，则阳气衰微确然可据。夫阳气者，所以卫外而为固者也，亦所以运行三焦腐熟五谷者也。弱脉呈形而阴霾已极，是非见睍，而阳何以复耶？《素问》曰：脉弱以滑，是有胃气；脉弱以濇，是为久病。愚谓弱堪重按，阴犹未绝；若兼濇象，则气血交败，生理灭绝矣。仲景云：阳陷入阴，当恶寒发热。久病及衰年见之，犹可维持，新病及少壮得之，不死安待？柳氏曰：气虚则脉弱，寸弱阳虚，尺弱阴虚，关弱胃虚。  

#### 紧脉(阴中之阳)  

体象：紧脉有力，左右弹指，如绞转索，如切紧绳。  
主病：紧主寒邪，又主诸痛。左寸逢紧，心满急痛；右寸逢紧，伤寒喘嗽。左关人迎，浮紧伤寒；右关气口，沉紧伤食。左尺见之，脐下痛极；右尺见之，奔豚疝疾。  
兼脉：浮紧伤寒，沉紧伤食。急而紧者，是为遁尸；数而紧者，当主鬼击。  
按：紧者，绷急而兼绞转之形也。古称热则筋纵，寒则挛急，此惟热郁于内，寒束于外，故紧急绞转之象，征现于脉耳。《素问》曰：往来有力，左右弹人手，则刚劲之概可掬。夫寒者，北方刚劲肃杀之气，故紧急中复兼左右弹手之象耳。仲景云：如转索无常。叔和曰：紧如切绳。丹溪曰：如纫簟线。譬如以二股三股纠合为绳，必旋绞而转，乃紧而成绳耳。可见紧之为义，不独纵有挺急，抑且横有转侧也。苟非横有转侧，则《内经》之左右弹人，仲景之转索，丹溪之纫线，叔和之切绳，将何所取义乎？高阳生未察其故，乃因而妄云：寥寥入尺来，不知于紧之义何居也！盖紧脉之挺劲而急，与弦脉相类，但比之弦脉有更加挺劲之异，及如转绳线之异也。中恶祟乘之脉而得浮紧，谓邪方炽而脉无根也，咳嗽虚损之脉而得沉紧，谓正已虚而邪已痼也，咸在不治之例。  

#### 缓脉 (阴)  

体象：缓脉四至，来往和匀，微风轻飐，初春杨柳。  
主病：缓为胃脉，不主于病；取其兼见，方可断证；浮缓风伤，沉缓寒湿。  
兼脉：缓大风虚，缓细湿痹，缓濇脾薄，缓弱气虚。右寸浮缓，风邪所居；左寸濇缓，少阴血虚。左关浮缓，肝风内鼓；右关沉缓，土弱湿侵。左尺缓濇，精宫不及；右尺缓细，真阳衰极。  
按：缓脉以宽舒和缓为义，与紧脉正相反也。在八卦为坤，在五行为土，在时令为四季之末，在人身为足太阴脾。若阳寸阴尺，上下同等，浮大而软，无有偏胜者，和平之脉也。故曰缓而和匀，不浮不沉，不大不小，不疾不徐，意思欣欣悠悠扬扬，难以名状者，此真胃气脉也。又云土为万物之母，中气调和，则百疾不生。又一切脉中皆须挟缓，谓之胃气，但得本脏之脉，无胃气以和之，则真脏脉见，与之短期。又曰有胃气则生，无胃气则死。缓之于脉大矣哉！是故缓脉不主疾病，惟考其兼见之脉，乃可断其为病耳。岐伯曰：脾者土也，孤脏以灌四旁者也。善者不可见，恶者可见。其来如水之流者，此为太过，病知在外；如鸟之啄，此为不及，病在中。太过则令人四肢沉重不举，不及则令人九窍壅塞不利。《脉经》云：脾王之时其脉大，阿阿而缓，名曰平脉。反得弦细而长者，是肝之乘脾，木之克土，为贼邪，死不治。反得浮濇而短者，是肺之乘脾子来扶母，为实邪，虽病自愈。反得洪大而散者，是心之乘脾，母之归子，为虚邪，虽病易治。反得沉濇而滑者，是肾之乘脾，水之陵土，为微邪，虽病即瘥。高阳生《伪诀》以缓脉主脾热、口臭、反胃、齿痛、梦鬼诸证，出自杜撰，与缓脉无关也。  

#### 弦脉(阳中之阴)  

体象：弦如琴弦，轻虚而滑，端直以长，指下挺然。  
主病；弦为肝风，主痛主疟，主痰主饮。弦在左寸，心中必痛；弦在右寸，胸及头疼。左关弦兮，痎疟症瘕；右关弦兮，胃寒膈痛。左尺逢弦，饮在下焦；右尺逢弦，足挛疝痛。  
兼脉：浮弦支饮，沉弦悬饮；弦数多热，弦迟多寒；弦大主虚，弦细拘急；阳弦头疼，阴弦腹痛；单弦饮癖，双弦阴痼。  
按：弦之为义，如琴弦之挺直而带长也。在八卦为震，在五行为木，在四时为春，在五脏为肝。经曰：少阳之为气，温和软弱，故脉为弦。岐伯曰：春脉肝也，东方木也，万物之所以始生也。故其气来，濡弱轻虚而滑，端直以长，故曰弦，反此者病。其气来而实强，此为太过，病在外；其气来不实而微，此为不及，病在中。太过则令人善怒，忽忽眩冒而癫疾；不及则令人胸胁痛引背，两胁胠满。又曰：肝脉来，濡弱迢迢，如循长竿末梢，曰肝平，春以胃气为本。肝脉来盈实而滑，如循长竿，曰肝病。肝脉来急而益劲，如张弓弦，曰肝死。弦脉与长脉皆主春令，但弦为初春之象，阳中之阴，天气犹寒，故如琴弦之端直而挺然，稍带一分之紧急也。长为暮春之象，纯属于阳，绝无寒意，故如木干之迢直以长，纯是发生之气象也。戴同父云：弦而软其病轻，弦而硬其病重。深契《内经》之旨。两关俱弦，谓之双弦；若不能食，为木来克土，土已负也，不可治。《素问》云：端直以长。叔和云：如张弓弦。巢氏云：按之不移，如按琴瑟弦。戴同父云：从中直过，挺然直下。诸家之论弦脉，可谓深切着明矣。而高阳生乃言时时带数，又言脉紧状绳牵，则是紧脉之象，安在其为弦脉之义哉！  

#### 动脉 (阳)  

体象：动无头尾，其形如豆，厥厥动摇，乃兼滑数。  
主病：动脉主痛，亦主于惊。左寸得动，惊悸可断；右寸得动，自汗无疑。左关若动，惊悸拘挛；右关若动，心脾疼痛。左尺见之，亡精为病；右尺见之，龙火迅奋。  
按：动之为义，以厥厥动摇，急数有力得名也。两头俯下，中间突起，极与短脉相类。但短脉为阴，不数不硬不滑也；动脉为阳，且数且硬且滑也。关前为阳，关后为阴。故仲景云：阳动则汗出。分明指左寸之心，汗为心之液；右寸之肺主皮毛，而司腠理，故汗出也。又曰：阴动则发热。分明指左尺见动为肾水不足，右尺见动为相火虚炎，故发热也。因是而知旧说言动脉只见于关上者，非也。且《素问》曰：妇人手少阴心脉动甚者，为妊子也。然则手少阴明  
于左寸矣；而谓独见于关可乎？成无己曰：阴阳相搏，则虚者动。故阳虚则阳动，阴虚则阴动。以关前为阳，主汗出；关后为阴，主发热。岂不精妥？而庞安常强为之说云：关前三分为阳，关后三分为阴。正当关位，半阴半阳，故动随虚见。亦是泥动脉只见于关上之说也。高阳生《伪诀》云：寻之似有，举之还无，是弱脉，而非动脉矣。又曰：不离其处，不往不来，三关沉沉。含糊谬妄，无一字与动脉合义矣。詹氏曰：如钩如毛。则混于浮大之脉，尤为谬妄矣。  

#### 促脉 (阳)  

体象：促为急促，数时一止，如趋而蹶，进则必死。  
主病：促因火亢，亦因物停。左寸见促，心火炎炎；右寸见促，肺鸣咯咯。促见左关，血滞为殃；促居右关，脾宫食滞。左尺逢之，遗滑堪忧；右尺逢之，灼热为定。  
按：促之为义，于急促之中，时见一歇止，为阳盛之象也。黎氏曰：如蹶之趋，徐疾不常。深得其义。叔和云：促脉来去数，时一止复来。亦颇明快。夫人身之气血，贯注于经脉之间者，刻刻流行，绵绵不已，凡一书夜当五十营，不应数者名曰狂生。其应于脉之至数者，如鼓应桴，罔或有忒也。脏气乖违，则稽留凝泣，阻其运行之机，因而歇止者，其止为轻。若真元衰惫，则阳弛阴涸，失其揆度之常，因而歇止者，其止为重。然促脉之故，得于脏气乖违者十之六七，得于真元衰惫者十之二三。或因气滞，或因血凝，或因痰停，或因食壅，或外因六气，或内因七情，皆能阻遏其运行之机，故虽当往来急数之时，忽见一止耳。如止数渐稀则为病瘥，止数渐增则为病剧。《伪诀》但言并居寸口，已非促脉之义。且不言时止，尤为聩聩矣。  

#### 结脉 (阴)  

体象：结为凝结，缓时一止，徐行而怠，颇得其旨。  
主病：结属阴寒，亦由凝积。左寸心寒，疼痛可决；右寸肺虚，气寒凝结。左关结见，疝瘕必现；右关结形，痰滞食停。左尺结兮，痿躄之疴；右尺结兮，阴寒为楚。  
按：结之为义，结而不散，迟滞中时见一止也。古人譬诸徐行而怠，偶羁一步，可为结脉传神。大凡热则流行，寒则停凝，理势然也。夫阴寒之中，且挟凝结，喻如隆冬天气，严肃流水冰坚也。少火衰弱，中气虚寒，失其干健之运，则气血痰食，互相纠缠，运行之机缄不利，故脉应之而成结也。越人云：结甚则积甚，结微则气微。浮结者，外有痛积；伏结者，内有积聚。故知结而有力者，方为积聚。结而无力者，是真气衰弱，违其运化之常，惟一味温补为正治也。仲景曰：累累如循长竿，曰阴结；霭霭如车盖，曰阳结。叔和曰：如麻子动摇，旋引旋收，聚散不常曰结，主死。夫是三者，虽同名为结，而义实有别：浮分得之，为阳结；沉分得之为阴结；止数频多，参伍不调，为不治之证。由斯测之，则结之主证，未可以一端尽也。《伪诀》云：或来或去，聚而却还。律以缓时一止之义，几同寐语矣。  

#### 代脉 (阴)  

体象：代为襌代，止有常数，不能自还，良久复动。  
主病：代主脏衰，危恶之候；脾土败坏，吐利为咎；中寒不食，腹疼难收。两动一止，三四日死；四动一止，六七日死。次第推求，不失经旨。  
按：代者，襌代之义也。如四时之襌代，不愆其期也。结促之止，止无常数；代脉之止，止有常数。结促之止，一止即来；代脉之止，良久方至。《内经》以代脉一见，为脏气衰微，脾气脱绝之诊也。惟伤寒心悸，怀胎三月，或七情太过，跌打重伤，及风家痛家俱皆不忌代脉，未可断其必死耳。滑伯仁曰：无病而羸瘦，脉代者，危候也。有病而气血乍损，只为病脉。此伯仁为暴病者言也。若久病得代脉，而冀其回春者，万不得一也。《内经》曰：代则气衰。又曰：代散者死。夫代脉见而脾土衰，散脉见而肾水绝，二脉交见，虽在神圣，亦且望而却足矣。大抵脉来，一息五至，则肺心脾肝肾五脏之气皆足也。故五十动而不一止者，合大衍之数，谓之平脉，反此则止乃见焉。肾气不能至，则四十动一止；肝气不能至，则三十动一止；脾气不能至，则二十动一止；心气不能至，则十动一止；肺气不能至，则四五动一止。戴同父曰：三部九候，每候必满五十动，出自《难经》，而《伪诀》五脏歌中，皆以四十五动为凖，乖乎经旨。《伪诀》又云，四十一止一脏绝，却后四年多命殁。荒疵越理，莫此为甚。夫人岂有一脏既绝，尚活一年之理者哉？尝考《内经》而知代脉之义，别自有说。宣明五气篇曰：脾脉代，邪气。脏腑病形篇云：黄者，其脉代。皆言脏气之常候，非谓代为止也。平人气象论曰：长夏胃微软弱曰平，但代无胃曰死。盖言无胃气而死，亦非以代为止也。如云五十动而不一代者，是乃至数之代也。若脉平匀，而忽强忽弱者，乃形体之代，即平人气象论所言是也。若脾王四季，而随时更代者，乃气候之代，即宣明五气等篇所言者是也。脉无定候，更变不常，则均谓之代，各因其变，而察其情，庶足以穷其妙耳。  

#### 革脉(阳中之阴)  

体象：革大弦急，浮取即得，按之乃空，浑如鼓革。  
主病：革主表寒，亦属中虚。左寸之革，心血虚痛；右寸之革，金衰气壅。左关遇之，疝瘕为祟：右关遇之，土虚而疼。左尺诊革，精空可必；右尺诊革，殒命为忧。女人得之，半产漏下。  
按：革者，皮革之象也，表邪有余而内则不足也。恰如鼓皮，外则绷急，而内则空虚也。浮举之而弦大，非绷急之象乎？沉按之而豁然，非中空之象乎？惟表有寒邪，故弦急之象见焉。惟中亏气血，故中空之象显焉。仲景曰：脉弦而大，弦则为减，大则为芤，减则为寒，芤则为虚，虚寒相搏，此名为革。妇人半产漏下，男子则亡血失精。叔和云：三部脉革，长病得之死，卒病得之生。李时珍曰：此芤弦二脉相合，故均主失血之候。诸家脉书，皆以为即牢脉也。故或有革无牢，或有牢无革，混淆莫辨。不知革浮牢沉，革虚牢实，形与证皆异也。《甲乙经》曰：浑浑革至如涌泉，病进而色敝绵绵，其去如弦绝者死。谓脉来浑浊，革变急如泉涌出而不返也。观其曰：涌泉则浮，取之不止，于弦大而且搏且数且滑矣。曰弦绝，则重按之不止于豁然，而且绝无根蒂矣，故曰死也。王贶以为溢脉者，因《甲乙经》有涌泉之语，而附会其说也。不知溢脉者，自寸而上，贯于鱼际，直冲而上，如水之沸而盈溢也，与革脉何涉乎？丹溪曰：如按鼓皮。其于中空外急之义，最为亲切之喻。  

#### 牢脉(阴中之阳)  

体象：牢脉沉分，大而弦实，浮中二候，了不可得。  
主病：牢主坚积，病在乎内。左寸之牢，伏梁为病；右寸之牢，息贲可定。左关见牢，脉家血积；右关见牢，阴寒痞癖。左尺牢形，奔豚为病；右尺牢形，疝瘕痛甚。  
按：牢有二义，坚固牢实之义，又深居在内之义也。故树木以根深为牢，盖深入于下者也。监狱以禁囚为牢，深藏于内者也。仲景曰：寒则牢固。又有坚固之义也。沈氏曰：似沉似伏，牢之位也。实大弦长，牢之体也。牢脉所主之证，以其在沉分也，故悉属阴寒；以其形弦实也，故咸为坚积。若夫失血亡精之人，则内虚而当得革脉，乃为正象；若反得牢脉，是脉与证，反可以卜死期矣。《伪诀》云：寻之则无，按之则有。但依稀仿佛，却不言实大弦长之形象，是沉脉而非牢脉矣。又曰：脉入皮肤辨息难，更以牢为死亡之脉矣。其谬可胜数哉？叔和《脉经》云：牢脉似沉似伏，实大而长微弦。可谓明尽已至。但伏脉虽重按之，亦不可见，必推筋至骨，乃见其形。而牢脉既实大弦长，纔重按之，便满指有力矣，又何以谓之似伏乎？脉之义幽而难明，非字字推敲，展转审度，能无遗后学之疑乎？  

#### 散脉 (阴)  

体象：散脉浮乱，有表无里，中候渐空，按则绝矣。  
主病：散为本伤，见则危殆。左寸之散，怔忡不卧；右寸之散，自汗淋漓。左关之散，胀满蛊坏；右关之散，当有溢饮。居于左尺，北方水竭；右尺得之，阳消命绝。  
按：散有二义，自有渐无之象，亦散乱不整之象也。当浮候之，俨然大而成其为脉也；及中候之，顿觉无力，而减其十之七八矣；至沉候之，杳然不可得而见矣。渐重渐无，渐轻渐有，明乎此八字，而散字之义详明，而散脉之形确着。故叔和云：散脉大而散，有表无里。字字斟酌，毫不苟且者也。崔氏云：涣漫不收。盖涣漫即浮大之义，而不收即无根之义，虽得其大意，而未能言之凿凿也。柳氏云：无统纪，无拘束，至数不齐，或来多去少，或去多来少，涣散不收，如杨花散漫之象。夫杨花散漫，即轻飘而无根之说也，其言至数不齐，多少不一，则散乱而不能整齐严肃之象也。此又补叔和未备之旨，深得散脉之神者也。戴同父云：心脉浮大而散，肺脉短濇而散，皆平脉也。心脉软散为怔忡，肺脉软散为汗出，肝脉软散为溢饮，脾脉软散为胻肿，皆病脉也。肾脉软散，诸病脉代散，皆死脉也。古人以代散为必死者，盖散为肾败之征，代为脾绝之诊也。肾脉本沉，而散脉按之不可得见，是先天资始之根本绝也。脾脉主信，而代脉歇止，常愆其期，是后天资生之根本绝也。故二脉独见均为危殆之候，而二脉交见，尤为必死之符。  

#### 芤脉(阳中之阴)  

体象：芤乃草名，绝类慈葱，浮沉俱有，中候独空。  
主病：芤脉中空，故主失血。左寸呈芤，心主丧血；右寸呈芤，相傅阴亡。芤入左关，肝血不藏；芤现右关，脾血不摄。左尺如芤，便红为咎；右尺如芤，火炎精漏。  
按：芤之为义，两边俱有，中央独空之象也。芤乃草名，其状如葱，无以异也。假令以指候葱，浮候之着上面之葱皮，中候之正当葱中空处，沉候之又着下面之葱皮，以是审察，则芤脉之名象，昭昭于心目之间，确乎不可疑矣。刘三点云；芤脉何似，绝类慈葱，指下成窟，有边无中。叔和云：芤脉浮大而软，按之中央空，两边实。二家之言，其于芤脉已无遗蕴矣。戴同父云：荣行脉中，脉以血为形。芤脉中空，脱血之象也。《伪诀》未明中候独空之旨，妄云两头有中间无，以头字易边字，则是上下之脉，划然中断，而成阴绝阳绝之诊矣。又云：寸芤积血在胸中，关里逢芤肠胃痈。是以芤为畜血积聚之实脉，非失血虚家之芤脉矣。以李时珍之博洽明通，亦袓述其言，以作主病之歌诀，岂非千虑之一失乎？《伪诀》又云：芤主淋沥，气入小肠，与失血之候有何干涉？种种邪讹，误人不小，不得不详为之辨也！即叔和《脉经》云：三部脉芤，长病得之生，卒病得之死。然暴失血者，脉多芤，而谓卒病得之死，可乎？其言亦不能无疵也！  

#### 伏脉 (阴)  

体象：伏为隐伏，更下于沉，推筋着骨，始得其形。  
主病：伏脉为阴，受病入深。伏犯左寸，血郁之愆；伏于右寸，气郁之殃。左关值伏，肝血在腹；右关值伏，寒凝水谷。左尺伏见，疝瘕可验；右尺伏藏，少火消亡。  
按：伏之为义，隐伏而不见之谓也。浮中二候，绝无影响，虽至沉候，亦不可见，必推筋至骨，方始得见耳。故其主病，多在沉阴之分，隐深之地，非清浅之剂所能破其藩垣也。在《伤寒论》中以一手脉伏为单伏，两手脉伏为双伏，不可以阳证见阴脉为例也。火邪内郁，不得发越，乃阳极似阴，故脉伏者，必有大汗而解，正如久旱将雨，必先六合阴晦，一回雨后，庶物咸苏也。又有阴证伤寒，先有伏阴在内，而外复感冒寒邪，阴气壮盛，阳气衰微，四肢厥逆，六脉沉伏，须投姜附及灸关元，阳乃复回，脉乃复出也。若太溪冲阳皆无脉者，则必死无疑。刘元宾云：伏脉不可发汗，为其非表脉也，亦为其将自有汗也。乃《伪诀》云：徐徐发汗。而洁古欲以附子细辛麻黄汤发之，皆非伏脉所宜也。  

#### 疾脉(阳)  

体象：疾为急疾，数之至极，七至八至，脉流搏疾。  
主病：疾为阳极，阴气欲竭。脉号离经，虚魂将绝。渐进惭疾，旦夕殒灭。左寸居疾，勿戢自焚；右寸居疾，金被火乘。左关疾也，肝阴已绝；右关疾也，脾阴消竭。左尺疾也，涸辙难濡；右尺疾也，赫曦过极。  
按：六至以上，脉有两称，或名曰疾，或名曰极。总是急速之形，数之甚者也。是惟伤寒热极，方见此脉，非他疾所恒有也。若痨瘵虚惫之人，亦或见之，则阴髓下竭，阳光上亢，有日无月，可与之决短期矣。阴阳易病者，脉常七八至，号为离经，是已登鬼录者也。至夫孕妇将产，亦得离经之脉，此又非以七八至得名。如昨浮今沉，昨大今小，昨迟今数，昨滑今濇，但离于平素经常之脉，即名离经矣。大都一息四至，此则一昼一夜，约一万三千五百息，通计之，当五十周于身，而脉行八百一十丈，此人身经脉流行之常度也。若一息八至，则一日一夜周于一身者，当一百营，而脉遂行一千六百余丈矣。必至喘促声嘶，仅呼吸于胸中数寸之间，而不能达于根蒂，真阴极于下，孤阳亢于上，而气之短已极矣。夫人之生死由于气，气之聚散由乎血，凡残喘之尚延者，祇凭此一线之气未绝耳。一息八至之候，则气已欲脱，而犹冀以草木生之，何怪其不相及也？  

#### 持脉总论  

脉状繁多，未可以二十八字尽也。然于表里阴阳，气血虚实之义，颇能括其纲要矣。如《内经》之所曰鼓者，且浮且大也；曰搏者，且大且强也；曰坚者，实之别名也；曰横者，洪之别名也；曰急者，紧之别名也；曰喘者，且浮且数也；曰躁者，且浮且疾也；曰疏者，且迟且软也。曰格者，人迎倍大也；曰关者，气口倍大也。此二脉者，后世不深维《内经》之旨，而误作病名也。曰溢者，自寸口上越鱼际，气有余也；曰复者，自尺部下达臂间，血有余也。如仲景论脉：曰纵者，水乘火、金乘木也；曰横者，火乘水、木乘金也。曰逆者，水乘金、火乘木也；曰顺者，金乘水、木乘火也。曰反者，来微去大，病在里也；曰复者，头小本大，病在表也。曰高者，卫气盛也，阳脉强也；曰章者，营血盛也，阴脉强也。曰刚者，高章相搏也。曰惵者，卫气弱也，阳脉衰也；曰卑者，营血弱也，阴脉衰也。曰损者，惵卑相搏也。《内经》十二，仲景十二，凡得二十四脉，未尝非辨证之旨诀，而世皆置若无闻，则有惭于司命之职矣。虽二十八字，亦以含藏诸义；然不详二十四字之义，又安能入二十八字之奥哉？而犹不止此也，阴阳不可不分而剖，色脉不可不合而稽，尺肤不可不详而考，主病不可不谙而识。四者得，而持脉之道思过半矣。脉要精微论曰：微妙在脉，不可不察。察之有纪，从阴阳始。始之有经，从五行生。生之有度，四时为宜。彼春之暖，为夏之暑；彼秋之忿，为冬之怒。四变之动，脉与之上下。是以圣人持诊之道，先后阴阳而持之。若阳动阴静，阳刚阴柔，阳升阴降，阳前阴后，阳上阴下，阳左阴右。数者为阳，迟者为阴。表者为阳，里者为阴。至者为阳，去者为阴。进者为阳，退者为阴，其恒经也。或阴盛之极反得阳象，或阳亢之极反得阴征，或阳穷而阴乘之，或阴穷而阳乘之，随证更迁，与时变易，此阴阳之不可不分而剖也。岐伯曰：察脉动静，而视精明，察五色，观五脏有余不足。五脏强弱，形之盛衰，以此参伍，决死生之分。又曰：形气相得，谓之可治。色泽以浮，谓之易已。脉从四时，谓之可治。脉弱以滑，是有胃气。《灵枢》曰：色脉与尺，如鼓桴相应。青者脉弦，赤者脉钩，黄者脉代，白者脉毛，黑者脉石。见其色而不得其脉，反得相胜之脉，则死矣。得相生之脉，则病已矣。又云：精明五色者，气之华也。赤欲如白裹朱，不欲如赭；白欲如鹅羽，不欲如盐；青欲如苍璧，不欲如蓝；黄欲如罗裹雄黄，不欲如黄土；黑欲如重漆色，不欲如地苍。此色脉之不可不合而稽也。《灵枢》曰：审尺之缓急大小滑濇，肉之坚脆，而病形定矣。目窠微肿，颈脉动，时咳，按之手足窅而不起，风水肤胀也。尺肤滑而淖泽者，风也。尺肉弱者，解(亻亦)安卧；脱肉者，寒热不治。尺肤濇者，风痹也。尺肤粗如枯鱼之鳞者，泆饮也。尺肤热甚，脉盛躁者，病温也。脉盛而滑者，病且出也。尺肤寒脉小者，泄而少气，尺肤炬然寒热也。肘所独热者，腰以上热；手所独热者，腰以下热。肘前独热者，膺前热；肘后独热者，肩背热；臂中独热者，腰腹热。肘后粗以下三四寸热者，肠中有虫。掌中热者，腹热；掌中寒者，腹寒。鱼上有青脉者，胃中寒。尺炬然热，人迎大当夺血。尺坚大，脉小少气，悗有加立死。又曰：脉急者，尺肤亦急；脉缓者，尺肤亦缓。脉小者，尺肤亦减而少气；脉大者，尺肤亦贲而起。脉滑者尺肤亦滑；脉濇者，尺肤亦濇。此尺肤之不可不详而考也。脉要精微论曰：长则气治，短则气病。数则烦心，大则病进。上盛则气高，下盛则气胀。代则气衰，细则气少，濇则心痛。浑浑革至如涌泉，病进而色弊绵绵，其去如弦绝者死。平人气象论曰：脉短者头疼，脉长者足胫痛。脉促上击者，肩背痛。脉沉而坚者，病在中；脉浮而盛者，病在外。脉沉而弱，寒热及疝瘕少腹痛。脉沉而横，胁下有积，腹中有横积痛。脉沉而喘，曰寒热。脉盛滑坚者，病在外；脉小实而坚者，病在内。小弱以濇，谓之久病；浮滑而疾，谓之新病。脉急者疝瘕少腹痛。脉滑曰风，脉濇曰痹。缓而滑曰热中，盛而紧曰胀臂，多青脉曰脱血。尺脉缓濇，谓之解  
亦安卧。脉盛谓之脱血。尺濇脉滑谓之多汗，尺寒脉细谓之后泄，尺脉粗常热者谓之热中。此主病之不可不谙而识也。如上所述，不过大略耳。若欲达变探微，非精研《灵》、《素》，博综百家不可也。许引宗曰：脉之候幽而难明，我意所解，口莫能宣也。口且莫能宣，而笔又乌能写乎？博极而心灵，自启思极而神鬼将通，则三指有隔垣之照，二竖无膏肓之遁矣。  

## 卷八十一  

脉法  

### 医学正传 【`明 虞抟`】  

#### 脉法问答  

或问：寸关尺三脉部位，既得闻命矣。外有人迎、气口、神门三脉，其位安在，请明以告我！曰：按《活人书》左手关前一分人迎是也，右手关前一分气口是也。又按《脉经》谓左手人迎以前寸口脉。即知人迎在病人左手关前寸后之位，诊者右手食指与中指两岐之间是也。又谓右手气口以前寸口脉。即知气口在病人右手关前寸后之位，诊者左手食指与中指两岐之间是也。经又曰：两手神门以后尺中脉。即知神门各在病人两手关后尺前之位，诊者中指与无名指两岐之间是也。今人多不识此，或指人迎于左关，或指人迎于左寸，或指气口于右关，或指气口于右寸，或指神门于两关相对者，皆非也，学者可不审乎！  
或问：越人《难经》第一难中，所谓十二经皆有动脉，独取寸口以决五脏六腑死生吉凶之法。又曰：寸口者，脉之大会，手太阴之脉动也。夫寸口一脉，何以能决脏腑死生吉凶乎？鳌峰熊氏注为右寸，谓右寸之属肺也；四明张氏注为两寸，谓脉会太渊穴也。二说不同，其孰非而孰是乎？请明以告我！曰：古圣人立法，以三部九候决人生死，以五脏六腑分配于六部之中，故可以验人脏腑之吉凶也。殊不知《内经》言寸口者，颇多悉兼关尺而言也。大概古人以寸口为六脉之总名耳。不然，《内经》何以言寸口之脉中手短者曰头痛，寸口脉中手长者曰足胫痛，寸口脉中手促上击者肩背痛？若此之类，莫能尽述。先哲注谓中手为医者之中指也，然非病者之关脉乎？夫越人之《难经》因《内经》而作，故有是语。今之注者，皆以己意妄释，故与经旨不合，学者其再思之！  
或问：《难经》第八难曰：寸口脉平而死者，何谓也？然。诸十二经脉者，皆系于生气之源。所谓生气之源者，十二经之根本也，谓肾间动气也。此五脏六腑之本，十二经之根，呼吸之门，三焦之源，一名守邪之神。故气者，人之根本也。根绝则茎叶枯矣。寸口脉平而死者，生气独绝于内也。夫所谓肾间动气者，释者皆指为两尺。两尺既绝，何谓寸口脉平？何不言尺中肾脉而言肾间动气？请明辨以释吾疑，幸甚！曰：此言寸口脉平而死者，亦兼关尺而论也。肾间动气者，脐下气海丹田之地也。或曰脐下中行，乃任脉所属，与肾何相干哉？曰：各开寸半，为第二行，皆属足少阴肾经，其脐与背后命门穴对，各开寸半，肾腧穴也。故丹田气海，与肾脉相通，为肾之根也。又有生之初，先生二肾，胞系在脐，故气海丹田，实为生气之源，十二经之根本也。或曰寸口既平，奚疑其死乎？曰：此为病剧形脱者论耳。《内经》曰：形肉已脱，九候虽调者死。凡见人之病剧者，人形羸瘦，肌肉已脱，虽六脉平和，尤当诊候足阳明之冲阳，与足少阴之太溪，二脉或绝，更候脐下肾间之动气，其或动气未绝，犹有可生之理；动气如绝，虽三部平和，其死无疑矣！医者其可不详察乎？或问：《脉经》谓一息四至以上为无病常人之脉，今见无病之人，或有一息五至有奇者，有一息三至无余者，何如此之异乎？曰：生成之脉，岂无缓急迟数之殊欤？经曰：性急脉亦急，性缓脉亦缓。大抵脉缓而迟者多寿，脉急而数者多夭。经曰：根于中者命曰神机，神去则机息。盖气血者，人身之神也。脉急数者，气血易亏，而神机易息，故多夭；脉迟缓者，气血和平，而神机难损，故多寿。先哲论江海之潮，则天地之嘘吸，昼夜止二升二降而已；人之呼吸，昼夜一万三千五百息。故天地之寿，悠久而无疆；人之寿延者，数亦不满百也。管见如斯，未知是否？  

#### 反关脉  

或问：有人寸关尺三部之脉按之绝无形迹，而移于手阳明经阳溪与合谷之地动者何与？曰：手太阴经肺与手阳明经大肠，一脏一腑，相为表里，其列缺穴，乃二经之络脉，故脉从络而出于阳明之经，此为妻乘夫位，地天交泰，生成无病之脉耳。  

### 医学纲目 【`明 楼英`】  

#### 冲督阴蹺阳蹺脉病  

两手脉浮之俱有阳，沉之俱有阴，阴阳皆实盛者，此为冲督之脉也。冲督之脉者，十二经之道路也。冲督用事，则十二经不复朝于寸口，其人皆苦恍惚狂痴，不者，必当犹豫有两心也。  
两手阳脉浮而细微绵绵不可知俱，有阴脉亦复细微绵绵，此为阴蹺阳蹺之脉也。  
尺寸脉俱浮，直上直下，此为督脉。腰背强痛，不得俯仰；大人癫病，小儿风癎疾。  
尺寸脉俱牢，直上直下，此为冲脉，胸中有寒疝也。  

#### 诸脉诊病杂法  

诸脉诊病杂法者，窃恐迷乱诊病大纲，故以杂法名之也。凡脉之浮沉、迟数、虚实、洪细、滑濇，所指阴阳、表里、寒热、血虚、气实之病者，皆诊病之大纲，学者当须识此，勿令悞也。故《内经》论脉主病，必以阴阳相对言之，或以五脏分配言之，未尝杂他法者，欲人识其纲也。故诊病，先定大纲，然后杂究诸病。如诊得浮脉，大纲主表也；沉脉，大纲主里也。然后究竟其或属寒、属风、属气等病之类是也。  
《本事方》记有人患伤寒六七日，心烦，昏睡，咽燥，小便白色，自汗。予诊之，寸口尺中俱紧。予曰：寒中少阴之经，是以脉紧。仲景云：脉紧而汗出者，亡阳也，属少阴，法当咽痛而复下利。盖谓此也。有难之曰：《脉诀》以紧脉属七表，仲景以紧脉属少阴，然则紧脉属阳耶，属阴耶？予言：仲景云：寸口脉俱紧者，清邪中于上焦，浊邪中于下焦。又云：阴阳俱紧者，口中气出，唇口干燥，蜷卧足冷，鼻中涕出，舌上胎滑，勿妄治也！又云：紧则为寒。又云：诸紧为寒。又云：曾为人所难，紧脉从何而来？师曰：假令亡汗若吐，以肺里寒，故令脉紧；假令咳者，坐饮冷水，故令脉紧；假令下利，以胃虚，故令脉紧。又云：寸口脉微，尺脉紧，其人虚损多汗。由是观之，则是寒邪之气，久客经脉所致，皆虚寒之脉也。其在阳经则浮而紧，在阴经则沉而紧。故仲景云：浮紧名为伤寒。又曰：阳明脉浮而紧者，必潮热。此在阳则浮而紧也；在阴则沉而紧。故仲景云：寸口脉微，尺脉紧，其人虚损多汗，则阴当先绝而不见阳。又云：少阴病脉紧，至七八日，自下利，脉暴微，手足反温，脉紧反去者，此欲解也。此在阴则沉而紧也。仲景云：浮为在表，沉为在里。数为在腑，迟为在脏。欲知表里脏腑，先以浮沉迟数为定，然后兼于证，而别阴阳也。  
按：开宝寺僧，衣钵甚厚，常施惠于人。孙重之与往还。一日，谓孙曰：某有一事于翁约，赏罚为戏，可否？孙曰：如何为赏罚？僧曰：若诊吾脉，若知某病，赏三十千为一筵；若不中，罚十千归小僧。孙曰：诺！与之诊，左手无脉，右手有脉。遂寻左手之脉，乃转左臂上，动摇如常。孙曰：此异脉也！医书不载。脉行常道，岂有移易之理？往昔少年为惊扑震动，心神脉脱，旧道乍移臂外，复遇惊扑，不能再归。年岁长大，气血已定，不能复移，目下无病耳！僧曰：某襁褓而扑跌几死，固宜脉失所。某亦平生无病，亦不曾诊脉。闻公神医，试验之。果神医也！  

### 医学入门 【`明 李梴`】  

#### 诊脉  

荣行脉中，卫行脉外。脉者，所以主宰荣卫，而不可须臾失也。从月从永，谓得此可永岁月也。古脉字，从血从(派去氵)，所以使气血各依分派，而行经络也。医家由脉以识经络虚实，由经络虚实以定药之君臣佐使，及针灸穴法，是脉乃医之首务。世俗偏熟《脉诀》而不知《脉经》，专习单看而不知总看，其实上古诊脉有三：其一各于十二经动脉，分为三部候各脏腑；其二，以气口人迎，决内外病因；其三，独取寸口，以内外分脏腑，以高下定身形，以生克定荣枯，以清浊论穷通。故曰：独取寸口，以决五脏六腑之生死吉凶也。兹以《素》、《难》为主，兼采仲景及《脉图》、《脉经》、《脉诀》、《正传》、《权舆》而补之，以便初学诵读。  

#### 寸关尺定位  

掌后高骨号为关，傍骨关脉形宛然；次第推挨寸关尺，配合天地人三元。  

【`注 昔岐伯取气口象黄锺作脉法，故气口之数九分，阳数九也；尺内一寸，阴数十也。手腕高骨为关，从关至鱼际，得同身之一寸，故名寸部；从关至尺泽，得同身之一尺，故名尺部；阳出阴入，以关为界，故名关部。寸应天为上部，关应人为中部，尺应地为下部。一部之中，各有浮中沉三候，三三如九，故曰三部九候。凡诊脉初以中指揣按高骨关位，次下前后二指。人长则疏排其指，人短则密排其指。初轻按消息之，次不轻不重中按消息之，次重按消息之。鱼际者，寸上一分，掌骨后际，如鱼之颈际然；尺泽者，尺外余脉，如深泽然。`】  

#### 脏腑定位  

左心小肠肝胆肾，右肺大肠脾胃命。心与小肠居左寸，肝胆同归左关定。肾脉元在左尺中，膀胱是腑常相应。肺与大肠居右寸，脾胃脉从右关认。心胞右尺配三焦，此为初学入门论。  

【`注 左心主血，肝胆肾膀胱皆精血之隧道，故次附之。右肺主气，脾胃命门三焦，各以气为运化，故次附之。分之曰气、曰血、曰脉，总之惟脉运行气血而已。是以气血盛脉盛，气血衰脉衰，气血和脉平，气血乱脉病。由此知脉乃气血之体，气血乃脉之用也。心与小肠为表里，旺于夏而位左寸，沉取候心，浮候小肠。肝与胆为表里，旺于春而位左关，沉取候肝，浮取候胆。肾与膀胱为表里，旺于冬而位左尺，沉取候肾，浮候膀胱。肺与大肠为表里，旺于秋而位居右寸，沉取候肺，浮候大肠。脾与胃为表里，旺于四季，而位右关，沉取候脾，浮取候胃。命门与三焦为表里，寄旺于夏，而位右尺，沉取候命门，浮取候三焦。然以循环之序言之，则左尺水生左关木，左关木生左寸火，左寸火接右尺火，右尺火生右关土，右关土生右寸金，右寸金生左尺水，生生之意不绝，有子母之亲也。若以对待之位言之，则左寸火克右寸金，左关木克右关土，左尺水克右尺火，左刚右柔，有夫妇之别也。然左手属阳，右手属阴。左寸君火，以尊而在上；右尺相火，以卑而在下，有君臣之道也。三部之中，有此自然之理，是以善诊者，诊父而知其子也。`】  

#### 七表八里九道名脉  

浮芤滑实弦紧洪，名为七表属阳宫；微沉缓濇迟并伏，濡弱为阴八里同；细数动虚促结散，代革同归九道中；又有长短大三脉，经书所载亦当通。  

【`注 《脉经》无表里九道之目，且七表以芤为阳，然为亡血失精，半产漏下。七表以弦为阳，仲景以弦为阴。九道以动为阴，仲景以动为阳。惟《脉经》则与仲景合也。经以上中下九候为九道，的非歌诀九道之谓也。戴同父有《脉诀刊误》，朱文公谓其辞俚而浅。但《脉诀》世俗诵习已惯，表里名义，初学宜知。九道  
丹溪者，《脉经》有数无短，《内经》有革无牢故也。`】  

#### 诸脉体状  

浮脉不足举有余，沉按有余举则无；迟脉一息刚三至，数来六至一吸呼。滑似累珠来往疾，濇滞往来刮竹皮；大浮满指沉无力，缓比迟脉快些儿。洪如洪水涌波起，实按愊愊力自殊；弦若张弓弦劲直，紧似牵绳转索初。长脉过指出位外，芤两头有中空疏；微似蛛丝容易断，细线往来更可观。濡全无力不耐按，弱则欲绝有无间；虚虽溪大不能固，革如按鼓最牢坚。动如转豆无来往，散漫乍时注指端；伏潜骨里形方见，绝则全无推亦闲。短于本位犹不及，促急来数喜渐宽；结脉缓时来一止，代脉中止不自还。  

【`注 浮，不沉也，脉在肉上；沉，不浮也。浮沉二脉，以举按轻重取之。浮为在表，沉为在里。迟，不及也；数，太过也。迟数二脉，以呼吸息数取之。迟为冷，数为热。滑，不濇也，累累如珠，往来流利疾速；濇，不滑也，往来濇滞，如刀刮竹皮然，不通快也。滑濇二脉，以往来形状取之。滑为有余，濇为不足。大，不小也，浮取满指似洪，沉取阔濡无力；缓，不紧也，仍四至，但往来和缓耳，比三至迟脉更快些。大缓二脉，以指下急慢分之。大则邪胜，缓则正复。洪，大而涌上且实也，如洪水之波浪涌起，浮沉取之有力，其中微曲如环如钩，故夏脉曰钩。钩即洪也。实，不虚也，举按皆愊愊有力。弦，劲直如弓弦也，举按皆然。紧，急而不缓也，如转索之状。长，不短也，过于本位。芤，如芤菜中空。微，不显也，若有若无。细，微渺也，较之微脉差大，往来有常。濡，无力也，轻手乍来，重手却去。弱，不盛也，按之欲绝，似有似无，举之则无。虚，举按虽豁而不坚固也。革，改易本来气血也，浮沉取之皆实，如按鼓皮然。动，举无寻有，如豆厥厥动摇，不离其处，无往无来。散，不聚也，来去不明，漫无根柢，指端轻按则有，重按即失，有表无里也。或问：散乃败脉，何心肺平脉皆浮而散耶？盖心脉浮大中带濡，肺脉浮濇中带大，有似于散耳。若真散，岂为平脉？但不带散，则又为真夏秋脉矣。伏，不见也，按之推之，至于骨乃见。绝，亦古脉名。短，不及也，见指中间。促者急也，脉数时一止复来曰促。结，不续也，脉来迟缓时一止曰结。代，更代也，先有濇濡，定止方见。代脉，止歇有定数，不比促结，止而不定。如十动一止，虽数十动，皆见于十动之后；如二十动一止，虽数十动皆见于二十动之后。三十四十动皆然。`】  

#### 诸脉相类  

浮似芤，芤则中断浮不断；浮似洪，力薄为浮厚者洪；浮似虚，轻手为浮无力虚。滑似动，滑珠朗朗动混混；滑似数，滑利往来数至多。实似革，革按不移实大长。弦似紧，弦言其力紧言象。洪似大，大按无力洪有力。微似濇，濇短迟细微如毛。沉似伏，伏极其沉深复深。缓似迟，缓比之迟仍小快。迟似濇，迟息三至濇短难。弱似濡，濡力柔薄弱如无。结促代，结缓促数止无定，代歇有常命鲜回。散似大，散里全无大翕翕。  

#### 诸脉主病  

浮风芤血滑多痰，实热弦劳紧痛间。洪热微寒脐下积，沉因气痛缓肤顽。濇则伤精阴败血，又闻迟冷伏格关。濡多自汗偏宜老，弱脉精虚骨体酸。长则气理短则病，细气少兮代气衰。促为热极结为积，虚惊动脱血频来。数则心烦大病进，革去精血亦奇哉。  

【`注 浮主风者，风气浮荡也。芤主血虚，血属阴，阴道常乏，故中有间断也。滑主血多，随气壅上为痰。实主气实有热，血随气行，气血俱热候也。弦主劳伤，气血拘敛。紧主邪搏，气血沸乱故痛。洪乃气血燔灼，表里热极。微乃气血虚寒，脐下冷积，作痛作泻。沉为气郁，疼痛缓大，非时得之，则气血不周，肌肤顽痹麻木。濇乃精血枯燥，男子得之，房劳伤精；女子有胎得之，胎中少血作痛；无孕得之，瘀血滞也。迟为阳虚，里寒外见冷证。伏乃阴阳潜伏，关格闭塞。濡主气血衰疲，阳虚自汗，老人气血已衰故宜，少壮得之则危。弱由精气虚损，骨髓空虚，故作酸痛，老人得之，亦无妨也。长则气血有条理而不乱，带缓则百病易治。短因气滞，或胃气衰少，诸病见短难治。细本元气不足，精血亦乏。代乃元气衰极，他脏代至，死脉也。促乃阳盛而阴不相济，热蓄于里也。结乃阴盛而阳不相入，内外邪滞为积虚，乃气血俱虚，故多恍惚惊悸。动亦虚劳之脉，主脱漏崩中泄痢，血分之疾。数，亦热极脉也，主心烦发狂。大乃邪盛，气血虚不能制，故病进也。革乃变易，气血去留常度，男子不交精泄，女子崩中漏下，有孕半产，真虚寒怪证脉也。`】  

#### 诸脉相兼主病论  

滑伯仁曰：人病虽不过寒热虚实四者，而脉多兼见也。热则流通，凡浮大数长皆热也。寒则坚凝，凡沉小迟短皆寒也。实则形刚，凡实滑弦紧皆实也。虚则形柔，凡虚濇濡缓皆虚也。他如《难经》所谓一阴一阳者，脉来沉而滑；一阴二阳者，脉来沉滑而长；一阴三阳者，脉来浮滑而长，时一沉也。一阳一阴者，脉来浮而濇；一阳二阴者，脉来长而沉濇；一阳三阴者，脉来沉濇而短；时一浮者，皆兼见义也。  

#### 浮脉  

浮而有力则为风，  

【`注 风包四气而言，如浮缓浮弦则为伤风，浮紧则为伤寒，浮虚则为伤暑，浮濡则为伤湿。四气在表皆浮，更与人迎相应，则为外感在经无疑。`】  

浮而无力斯为虚。  

【`注经曰：诸浮者，肾不足也。瞥瞥如羹上肥，定知此脉阳气微。乍病见浮脉，乃伤风邪。久病宜沉反见浮脉，里寒表热也。然必与气口相应，则为内伤气血虚损。`】  

浮数风热微欲解，  

【`注 浮数，伤风挟热也；带微者，邪不传而欲解。`】  

浮迟身痒汗亦无。  

【`注 里虚不能作汗，其身必痒。`】  

独浮喘胀表中热。  

【`注 表邪盛，故气逆喘胀。`】  

浮紧滑疾百合辜，  

【`注 百合，伤寒病也。`】  

浮大瘾疹久为癞，  

【`注 浮为风虚，大为气强，风气相搏，必成瘾疹发痒，久久为癞。`】  

浮滑痰饮痛如锥。  

【`注 浮滑为风，痰为走刺疼痛。`】  

#### 沉脉  

沉而有力则为积，  

【`注 凡脉浮盛为病在表在外，沉坚为病在里在内。`】  

无力应知气不平，  

【`注 沉为诸郁。`】  

为水为泄为厥逆，停饮胁胀兼症瘕。沉数里寒内热盛，  
【`注 与人迎相应，则邪伏阴经而为实热。`】  

沉迟血冷里寒生。  

【`注 与气口相应，则血凝气滞而为沉寒。`】  

沉重伤暑弱堕发，  

【`注 沉重为伤暑发热，沉弱者发必堕落。`】  

沉弦腹心冷痛并。沉紧而数冷又热，沉紧不数悬饮成。沉细少气臂不举，  

【`注 两寸则两臂不举。`】  

沉重前绝瘀血凝。  

【`注 沉重如重物沉水，不复浮起，故冬脉曰石。直前绝者，有瘀滞也。`】  

#### 迟脉  

迟而无力虚且寒，  

【`注 与人迎相应，则湿寒凝滞；与气口相应，则虚冷沉积。`】  

迟而有力痛为害，  

【`注 或心痛，或腹痛，或胁痛。`】  

应尺血虚寸气虚，  

【`注 寸口得之为气虚，尺中得之为血虚，总是肾虚不安。亦有痰凝气滞，伏热蹇濇而然者，必寻之无力，乃为真迟。`】  

迟沉寒内浮寒外，  

【`注 迟沉或芤寒在里，则腹痛。迟浮寒在表，则肢冷。`】  

迟濇咽酸症瘕成，  

【`注 迟濇则湿热凝滞，或为咽酸，或为症瘕。`】  

迟滑腹中觉胀大。  

【`注 迟而滑，为腹胀。`】  

惟有季夏及左尺，逢此便是肾经败。  

【`注 季夏六月也，此时得迟脉，则土旺水亏，须急滋肾水以救之。非六月而左尺见迟脉者，亦为土克水，须急滋补以救之。`】  

#### 数脉  

数而有力则为热，  

【`注 与人迎相应，则风燥热烦。`】  

无力疮疡痛痒亟。  

【`注 平人遇此，主即发疮疡痈疽。年幼者，或发痘疹。`】  

若还细数又无力，阴虚火动休轻视。  

【`注 与气口相应，则阴虚阳盛。甚者左右俱细数无力，或左尺寸数尤甚。`】  

数浮火炎烦且满，  

【`注 数浮，表有热也，数为烦满。`】  

数沉里热不须议。  

【`注 数沉，里有热也。`】  

上见烦热与头疼，中为口臭兼呕逆。左则目赤肝火炎，右下二便闭而赤。数而带滑痰火盛，或为呕吐或痛极。  

#### 滑脉  

滑脉为实为停痰，  

【`注 滑为气血实，与人迎相应，则风痰潮溢；与气口相应，则涎饮凝滞。`】  

或为瘀血宿食兼，为满为咳为鬼疰，不匀气逆呕涎粘。  

【`注 滑而大小不匀，必吐，为病进。滑为逆气。`】  

滑浮大小腹作痛。  

【`注 滑浮者，大小腹皆痛。`】  

滑弱阴痛溺如挽，  

【`注 滑弱则阴中痛，小便亦然。`】  

滑散瘫痪不仁证，  

【`注 痰多气血少也。`】  

滑实胃热非廉纤。  

【`注 滑实为胃热，带数则为结。热非廉纤，言热重也。`】  

#### 濇脉  

濇为不足伤精血，  

【`注 与气口相应，则精竭血枯。`】  

为厥为痢为恶寒。  

【`注 濇为四肢逆冷，为下痢，为恶寒。濇细则大寒。`】  

或为无汗为心痛，  

【`注 濇为无汗为心痛。`】  

濇芤瘀血结成团。  

【`注 濇芤为衂血，或为失血。`】  

濇紧为痹因寒湿，  

【`注 濇而紧，为痹，为寒湿，为中雾露。`】  

濇沉之病亦一般。  

【`注 濇沉亦为寒湿，与人迎相应，则风湿寒痹。`】  

妇人有孕胎中痛，无孕还须败血成。  

#### 大脉  

大为病进脉之贼，  

【`注经曰：脉来浑浑革革如涌泉者，病进而危。昔人以秋潮之汹涌者，状其大也。要之，即非时而见洪大脉也。`】  

浮大表病沉里厄。  

【`注经曰：大则病进，浮大表病，沉大里病。浮大，昼加昼死；沉大，夜加夜死。`】  

前大后小头痛眩，前小后大胸满塞。  

【`注 《难》曰：前大后小，头痛目眩；前小后大，胸满气短。前谓寸，后谓尺。`】  

气愈盛兮血愈虚，  

【`注 大为血虚而气盛。`】  

必缓而大为正脉。  

【`注 中缓而大者谓正脉。`】  

#### 缓脉  

缓为正复脉之本，  

【`注 缓为胃气，将复为退病。`】  

非时得之气血虚。  

【`注 非土旺之时，单见缓脉，则气血虽和而脾虚，身必倦怠。`】  

在上项强下脚弱，  

【`注 寸缓项强，尺缓脚弱。`】  

沉缓眩晕浮痹肤。  

【`注 沉缓为虚，故眩晕；浮缓风寒，故麻痹。`】  

带滑为热紧为痛，  

【`注 缓滑为热中，缓紧为脾疼。与人迎相应，则风热入脏；与气口相应，则怒极伤筋。`】  

缓迟虚冷咽难哺。  

【`注 缓迟为虚寒相搏，食冷则咽痛。`】  

缓弱吞酸食不下，  

【`注 缓者胃气有余，弱者阳气不足。胃欲消化而阳气不运，故噫而吞酸，食卒不下，填于胸膈也。`】  

左尺单见命将殂。  

【`注 左尺臂部单见缓脉，全无沉滑，为土盛水亏，不治。`】  

已上八脉，《内经》谓之八要。盖浮沉二脉，以别其表里；迟数二脉，以别其寒热；滑濇二脉，以察气血虚实；大缓二脉，以察病之安危。苟能得其要领，杂脉可以类推。  

#### 洪脉  

洪为胀痛为热烦，  

【`注 为胀满，为头痛及遍身疼痛，为热烦大便不通。`】  

洪实为癫洪大祟。  

【`注 供实者癫，洪大者祟。`】  

洪紧痈疽喘急粗，  

【`注 洪紧与气口相应，则气攻百脉，为痈疽，为喘急，亦为胀。`】  

洪浮阳邪证来见，  

【`注 洪浮与人迎相应，则寒壅诸阳，外见阳证，大小便秘。`】  

#### 实脉  

实为伏热咳且吐，  

【`注 实与人迎相应，则风寒贯经郁热，在内熏蒸，脾胃不食，气喘作咳，或时呕吐。`】  

实濇气塞痢且坠。  

【`注 实濇与气口相应，则气血壅滞，为三焦痞塞，食积，湿热成痢，里急后坠。`】  

实紧作泄胃家寒，或时腰痛亦难住。  

【`注：实紧为阴不胜阳，为胃寒，为大便不禁，为腰痛。`】  

#### 弦脉  

弦为血弱有劳伤，  

【`注 弦乃肝部本脉，见于他部，见为血虚，生盗汗，手足酸疼，皮毛枯槁。`】  

中虚且寒停饮浆。  

【`注 弦与气口相应，则饮水停积，令人胃中虚寒。`】  

胸胁疼痛体拘急，  

【`注 与人迎相应，则风走注痛，甚者四肢拘急冷痹。`】  

疟疾寒热善惊惶。  

【`注 为疟为惊。`】  

弦紧恶寒为疝癖病，  

【`注经络中有寒故也。`】  

上下左右积弦长。  

【`注 弦而长，为上下左右有积。`】  

弦钩胁下痛如刺，  

【`注 弦而钩，为胁下刺痛。`】  

双弦急痛转难当。  

【`注 双弦为胁下急痛，乃无水以缓之也。`】  

#### 紧脉  

紧则为寒为疼痛，  

【`注 与人迎相应，则经络伤寒；与气口相应，则脏腑作痛。`】  

为咳为喘为满胸。人迎紧盛伤寒证，  

【`注 人迎紧盛为伤寒。`】  

气口紧盛食冲冲。  

【`注 气口紧盛为伤饮食。`】  

紧沉必知痛在腹，恐成冷气与癎风。紧数寒热相来往，  

【`注 紧而数，为寒热往来。`】  

紧滑宿食吐蛔虫。  

【`注 紧滑为蛔动，为宿食吐逆。`】  

紧急遁尸乱血脉，  

【`注 紧而急为遁尸。`】  

单紧而浮肺水攻。  

【`注 浮紧为肺经有水。`】  

浮沉俱紧中雾露，头项强急溺妄通。  

【`注 浮紧或寸紧，则雾露中于上焦，见太阳证，发热，头项强痛，腰挛胫酸。沉紧或尺紧，则雾露中于下焦，见少阴证，足冷，便溺妄出，为难治。若浮沉俱紧，三焦俱中其邪，脐痛，手足冷者死；手足温，自吐利者生。`】  

#### 长脉  

长为阳毒入脏深，热闭阳明烦莫禁。坐卧不安身壮热，  

【`注 长脉来去不绝，见于左关人迎之位，感于阳邪热毒，在心肝二经。传之下焦，其热壅闭，乃阳经热痰，主浑身壮热，坐卧不安。表证多则微汗，里证多则下之。又尺寸俱长者，阳明本脉也。`】  

长大癫癎更迷心。  

【`注 长大则为癫狂癎疾，乃痰热迷于肝心所致。`】  

长缓微邪犯下体，  

【`注 与人迎相应，则微邪自愈；与气口相应，则脏气平治。`】  

寸长足胫痛相侵。  

【`注经曰：长而缓者，病在下。又云：寸口中手长者，足胫痛。`】  

#### 芤脉  

芤主血瘀不流通，  

【`注 芤与人迎相应，则邪壅吐衂；与气口相应，则荣虚妄行，而为瘀滞。`】  

热入小肠淋沥脓。  

【`注 心主血而不受邪，故热入小肠，淋沥脓血疼痛。`】  

崩漏衂吐随所主，  

【`注 寸芤则为衂血吐血，关芤则为便血，尺芤则下虚，有瘀，崩漏尿血。`】  

芤紧或数肠内痈。  

【`注 芤紧或挟洪数者，主荣脉留滞于肠胃之间，多见关部，则生内痈。`】  

#### 微脉  

微主中寒气血虚，  

【`注 微与气口相应，则阳虚脱泄。仲景云：脉萦萦如蜘蛛细丝者，阳气衰也。`】  

为衂为崩为急拘。  

【`注 衂血、崩漏、四肢拘急。`】  

微浮呕逆分内外，  

【`注 内伤则为阳虚；外感则为风暑。`】  

微沉自利汗有无。  

【`注 微沉阴气已亏，脏寒下利作泻，或虚汗不止，或亡阳无汗。`】  

微弱少气面无色，男精女带面焦枯。  

【`注 微弱为少气，主男子失精溺血，女子崩中漏下，致面色焦枯。`】  

微濇亡血增寒热，曾经汗下医之辜。  

【`注 脉微而濇者，病当恶寒，后乃发热，所以然者，医发其汗，令阳气微，又大下之，令阴气弱。阳微恶寒，阴弱发热，理也。久则夏月恶寒，冬月恶热。盖夏月阳气在外，胃中虚冷，阳气内微，故反恶寒。冬月阳气在内，胃中烦热，阴气内弱，故反恶热。昼寒夜热亦此义也。`】  

#### 细脉  

细为寒湿为胀泄，  

【`注 细与人迎相应，则诸经中湿，湿则胀满，湿多成泄。`】  

细滑僵仆兼呕热。  

【`注 细而滑为僵仆，为呕吐，为发热。`】  

细紧症瘕积聚萦，或为刺痛为痿蹶。  

【`注 细而紧为症瘕积聚，为病在内，为刺痛，为身痛痿蹶。叔和云：胫痛髓冷是也。`】  

内伤得之心神劳，  

【`注 忧思过度也。`】  

五脏凝涎损气血。  

【`注 与气口相应，则五脏凝涎，气血俱虚。`】  

惟有冬季为时脉，不疗自痊王氏诀。  

【`注 冬脉宜沉细而滑，故叔和云：如逢冬季经霜月，不疗其疴必自痊。`】  

#### 濡脉  

濡为亡血为冷痹，  

【`注 濡为亡血，为冷痹。仲景云：脉来绵绵，如泻漆之绝，前大后小者，亡其血也。痹亦有因寒湿散漫，而脉濡者，必与人迎应也。`】  

虚汗不止又乏气。  

【`注 濡为自汗，为气弱。`】  

蒸热飧泄下体重，  

【`注 濡与气口相应，则飧泄脚弱，骨蒸潮热。`】  

濡弱内热外又寒，其人小便必不利。  

【`注 濡而弱，内热外冷，自汗小便难。`】  

#### 弱脉  

弱主阳虚胫体酸，  

【`注 弱乃六极之脉，与人迎相应，则风湿缓纵；与气口相应，则筋绝痿弛。`】  

客风冷气巧相钻。  

【`注 关上主挟风热，关后主挟冷气。诀云：弱主气居于表，产后客风面肿。又云：只为风邪与气连。`】  

阴弱血虚筋急痛，  

【`注 尺属阴，主血虚，不能润筋，故筋急痛。`】  

阳弱气喘行步难。  

【`注 寸属阳，主气虚作喘，行步无力。`】  

虚汗泄精成痼冷，少壮得之不等闲。  

【`注 老年人得弱脉则顺，少壮人得弱脉则逆。`】  

#### 虚脉  

虚则为虚为伤暑，  

【`注 与人迎相应，则经络伤暑；与气口相应，则荣卫虚损。`】  

脚弱喘促食不消。  

【`注：虚为脚弱，为喘促，为食不消。`】  

恍惚惊风皆所主，虚烦多汗亦同条。  

【`注 虚主心中恍惚，小儿惊风，虚烦自汗。`】  

虚大劳役损元气，  

【`注 虚而大，为劳役损气。`】  

虚濇房劳肾水焦。  

【`注 虚而濇，为房劳损精。`】  

#### 革脉  

革乃虚寒相搏成，崩漏半产亡血精。  

【`注 仲景云：脉弦而大：弦则为减，大则为芤；减则为寒，芤则为虚；寒虚相搏，曰革。女人半产崩漏，男子亡血失精。`】  

更是中风兼感湿，为满为急异常情。  

【`注 与人迎相应，则中风暑湿；与气口相应，则半产脱精。`】  

#### 动脉  

动脉多见关部中，  

【`注 仲景云：若数脉见于关上，上下无头尾，如豆大，厥厥动摇者，名曰动脉也。`】  

或惊或痛来相攻。  

【`注 与人迎相应，则寒疼冷痛；与气口相应，则心惊胆寒。`】  

四肢拘挛多疼痛，虚劳血痢与崩中。  

【`注 动为拘挛，动主体虚劳，崩中血痢。`】  

阳动汗出阴发热，形冷恶寒阳不通。  

【`注 仲景曰：阴阳相搏名曰动。言阴阳相搏则虚。阳动为阳虚，故汗出；阴动为阴虚，故发热。如不汗出发热，反形冷恶寒者，阳气不通，而致身冷恶寒也。`】  

若见转豆如麻促，此是肺枯胃亦亡。  

#### 散脉  

散脉不聚命将崩，到此无由得再生。  

【`注 与人迎相应，则淫邪脱泄；与气口相应，则精血败耗。`】  

五脏气散利不禁，六腑气散四肢青。  

【`注 手足寒，上气。`】  

#### 伏脉  

伏因邪闭成霍乱，  

【`注 与人迎相应，则寒暑湿邪固闭，而成霍乱。`】  

积疝溏泄贯脓窠。  

【`注 伏为宿食，为疝瘕，为溏泄，为恶脓贯肌。`】  

寸伏痰热尺寒积，关伏寒热两为疴。  

【`注 才得之为痰，为热；尺得之为寒，为积。关中则痰热俱有，寒热不定。`】  

蓄水停痰气厥逆，  

【`注 为停痰蓄水，为诸气上冲，为厥逆。`】  

伏濇吐逆神思多。  

【`注 伏则吐逆，濇则食不得入，关格证也。与气口应者，乃凝思劳神过多，不可专责外邪也。`】  

#### 短脉  

短为气滞心腹痛，宿食内积三焦壅。  

【`注 与人迎相应，则邪闭经脉；与气口相应，则积遏脏气。`】  

阴中伏阳血不行，  

【`注 短脉属阴，而又伏于阳者，何也？经云：脉有一阳三阴者，谓脉来沉濇而短，时一浮也。在秋时则为正脉，在三时则为七情，宿食壅滞，气不足以导血行也。`】  

短急病上亦可恶。  

【`注经曰：短而急者病在上。寸口短者，头痛。又曰：短而数者，心疼必烦，皆上体病也。短可恶，无胃气也。`】  

#### 促脉  

促脉阳盛阴不足，气血痰食壅为毒。  

【`注 阴阳之气，不和不相续也，非若结代之脉，动而中止。有因气血食饮痰涎留滞，不行而止。促不可概为恶脉，凡脏腑热盛，则促急。故曰与人迎相应，则痰壅阳经；与气口相应，则积留胃腑。`】  

里热瘀血发狂斑，  

【`注 风热壅盛则瘀血凝滞，发为狂斑。`】  

怒气激之发厥搐。  

【`注 或因怒气，气逆发厥，上盛下虚。`】  

渐加即死渐退生，久病得之亦非福。  

【`注 促脉虽非恶脉，但老病及久病得之，上愈盛而下愈虚，亦非福也。`】  

#### 结脉  

结因阴盛主有积，结甚积甚微则微。  

【`注 与人迎相应，则阴散阳生；与气口相应，则积阻气节。阴盛则结，脾间积气，大肠秘痛。结甚则积甚，结微则积微。`】  

阳结蔼蔼如车盖，  

【`注 脉蔼蔼如车盖，大者名阳结。为阳气郁结于外，不与阴气和杂也。`】  

阴结累累与阳违。  

【`注 脉累累如循长竿强直者，名阴结。为阴气郁结于内，不与阳气和杂也。`】  

结浮寒邪滞经络，结沉痰饮瘀血基。亦有七情气郁者，脉道不通实由之。  

【`注 里寒脉缓则为结，里热脉数则为促。缓促不同，结亦当如促脉，分痰饮气血积可也。`】  

#### 代脉  

代脉必死脏气绝，平人见此大不祥。  

【`注 病人见之，反有可生者，平人大忌。`】  

惟有风家并痛极，三月妊孕却无妨。  

【`注 痛风，痰湿阻碍。有孕，胎气阻碍，故无妨也。`】  

又有暴伤气血者，古人立有炙甘汤。  

【`注 又有暴伤损气血者，一时元气未和，非脏绝也，宜炙甘草汤救之。`】  

#### 脏腑六脉诊法  

此即上古诊法中之一法也，脏与腑同气，所以古人不立六腑脉诀。但既以浮取候腑，沉取候脏，数为腑病，迟为脏病；又以急大缓濇沉甚者为脏，微急微大微缓微濇微沉者为腑。此其故何邪？盖急大缓濇沉甚者，浮沉皆然。微者浮取则然，而沉取则不然也。二说似异而实同。要之：浮中有沉，沉中有浮；阴中有阳，阳中有阴。即如上竟上者，胸头中事也；下竟下者，小腹腰股膝胫中事也。其实寸脉亦有主下病者，尺脉亦有主上病者。此诊家活妙之微理也。许氏所谓以意会之，非言语可得而传者。  

#### 心脉诊法  

心浮大散是本宫，  

【`注 心之本宫平脉也，虚实贼微邪过宫脉也。余皆杂脉，相兼而见。`】  

微大邪归小肠中。  

【`注 大即洪也，微有初暂而不久意。详总看十变脉注，各部仿此。然脉有轻重，如左寸先以轻手得之，是小肠；后重手，如六菽之重得之，是心。左关先以轻手得之，是胆；后以重手，如十二菽取之，是肝。左尺先以轻手得之，是膀胱；后重手，如十五菽之重取之，是肾。右寸先以轻手得之，是大肠；后以重手，如三菽之重得之，是肺。右关先以轻手得之，是胃；后重手，如九菽之重得之，是脾。右尺先以轻手得之，是三焦；后以重手，如十五菽之重取之，是命门。`】  

浮数风热头疼痛，  

【`注 数兼弦紧而言浮数，主头疼身热，面赤，骨节烦疼，甚则心痛面赤，乃外感郁热表证。小肠为膀胱之标，故脉见此。`】  

浮迟腹冷胃虚空。  

【`注 浮而带迟，主小腹寒痛，胃弱嗳酸。`】  

浮虚偏头耳颊痛。  

【`注 手太阳经虚，苦偏头痛，耳颊痛。`】  

浮弦疝痛滑多虫。  

【`注 诀云：急则肠中痛，不通是也。浮弦而滑，主疝痛。食虫甚多，如面生有白点者，必有血  
。`】  

浮紧而滑为淋闭，  

【`注 浮紧而滑为淋，或二便闭濇。`】  

浮洪膈胁满难通。  

【`注 胸连胁满，痰热盛也。`】  

浮长风眩成癫癎，  

【`注 浮大而长为风眩癫癎。`】  

浮实面赤热生风。  

【`注 浮实面赤如骍，热则生风。诀云：大实由来面赤风，燥痛面色与心同。`】  

浮濡虚损足多汗，  

【`注 浮濡五脏虚极，而汗出于足，盖五脏系发之于足故也。`】  

浮芤积瘀吐痢红。  

【`注 血瘀胸中不散，以致气道不通，在内作声，气升则吐血，气降则便血下痢，甚则吐痢交作。`】  

浮溢骨痛心烦躁，  

【`注 左寸脉满过关部，主骨节疼痛，心中烦躁，面赤乃心热之候。`】  

浮绝脐腹痹痞冲。  

【`注 浮绝者，无小肠脉也，苦脐冷痹，小腹中有症瘕。`】  

沉数狂言并舌强，  

【`注 数兼实滑而言。诀云：实大相兼并有滑，舌强心惊语话难。`】  

沉迟血冷神不充。  

【`注 沉迟或血虚，或上焦受寒，或心神衰少。`】  

独沉不睡皆因郁，努瘀侵睛崩漏红。  
【`注 沉主气郁，夜不睡，或上攻患目，必努肉瘀血侵睛；下流则崩漏去红，甚者咯血。`】  

沉微虚痞惊中热，  

【`注 沉微荣弱，以致虚火上侵，胸膈痞闷，甚则胁亦胀痛。惊中热者脉微，主心气虚弱，易生惊惕。但心属火，惊则血散，火动惊中，有虚热也。`】  

沉实口疮及喉咙。  

【`注 主口舌生疮，咽喉肿痛。`】  

沉缓专主项背强，  

【`注 沉缓主项背筋急强痛。`】  

沉滑痰热时相攻。  

【`注 滑为痰合本位，洪则为痰热，或呕逆，或怔忡，时作时止。若沉细而滑，全无本脉，则为水克火，不治。`】  

沉濇胃亏音容减，  

【`注 濇则心经气虚血少，母不能以荫子，以致胃气下陷，心神亏少，面无颜色，言语声音亦懒。甚则气血凝滞，而为虚痛。`】  

沉紧真痛必然凶。  

【`注 沉紧乃肾水逆上乘心，谓之贼邪，必发真心痛如刺，必死无疑。`】  

沉弱阳虚多惊悸，  

【`注 《权舆》云：左寸弱兮阳气虚，心惊悸兮汗难除。`】  

沉伏痰郁聚胸中。  

【`注 伏主忧郁，多痰，心肺二经，积聚胸中。`】  

沉弦心悬或如满，  

【`注 弦乃肝邪乘心，主心悬如饥，或时拘急如饱满然，此虚邪也。`】  

沉绝掌热呕上冲。  

【`注 沉绝者，无心脉也。苦心下毒痛，掌中热，时时善呕，口中伤烂。`】  

浮沉俱虚苦洞泄，  

【`注 心与小肠俱虚者，苦洞泄寒少气，四肢寒肠澼。`】  

浮沉俱实便难通。  

【`注 心与小肠俱实，苦便闭，心腹烦满。`】  

#### 肝脉诊法  

肝弦而软无些病，  

【`注 弦乃肝之正脉。带软则弦而得中，故无些病。`】  

微弦胆惊欲发黄。  

【`注 脉初微弦者，主胆腑受惊，潮热，欲发黄疸，爪甲眼目俱黄。`】  

浮数风热筋抽搐，  

【`注 数包弦紧而言，主发潮热，筋脉抽搐。`】  

浮迟洒淅泪成行。  

【`注 浮迟主肝经受寒，洒淅恶寒，时发热冷，泪时流。`】  

浮细振摇多盗汗，  

【`注 浮细胆气虚怯，肢体振摇，夜出盗汗。`】  

浮弱微散视渺茫。  

【`注 浮弱微散，乃肺脉乘肝，致肝经气虚，目暗生花，视物渺茫。`】  

浮芤失血肢体瘫，  

【`注 芤主失血，血虚则不能运用，故四肢瘫痪。`】  

浮甚筋痿澼在肠。  

【`注 浮甚乃火旺血虚，筋弱无力，终为瘫痪。肠澼，本脾胃湿热，肝风乘虚下注，轻则便血，重则痔漏。故痔乃筋脉病也。`】  

浮大滑实头目病，  

【`注 浮大滑实，乃心脉乘肝，血热生痰，以致头目不清，或肿或痛，咽喉干燥。`】  

浮溢眩晕筋痛伤。  

【`注 浮弦溢上寸口，主目眩头重，筋脉酸痛。`】  

浮濇肋满经不利，  

【`注 濇主肝血虚少，甚则吐逆，不能停藏。轻则胁肋胀满，身痛。妇人血凝气滞，多月经不利。若浮濇而短，则为本经贼脉。`】  

浮绝膝痛善惊惶。  

【`注 无胆脉者，苦膝酸痛，口苦，善畏多惊。`】  

沉迟疝气睡不着，  

【`注 沉迟血冷，夜卧不安，疝气时攻。`】  

沉数郁怒苦生疮。  

【`注 沉数善郁善怒，肝火妄动，多生疮疥痈疽。`】  

沉弦紧实痃癖病，  

【`注 沉弦紧实四脉，主肾水不能生木，以致肝虚，结成癖积，或近脐，或两胁间作痛。`】  

沉实转筋痛胁房。  

【`注 实主胁肋切痛。肝实者，苦肉中痛转筋。`】  

沉微内障或作泄，  

【`注 沉微则肝气虚，主眼生内障，或时疏泄下痢。`】  

沉弱筋枯腰脉僵。  

【`注 弱主血虚，筋脉枯痿短缩，腰脉亦痛急如张弓，产后多有此疾。`】  

沉缓醋心腹气结，  

【`注 肝缓则宿食熏蒸，心头酸刺，或气结在腹作痛。`】  

沉伏触冷脚不强。  

【`注 沉伏乃寒气触血，以致脚痛，难以伸缩。`】  

沉濡恍惚下体重，  

【`注 沉濡则魄衰，不能与魂相守，心中恍惚，下体腰脚沉重。`】  

沉绝遗溺命不长。  

【`注 无肝脉者，苦遗溺，逢庚辛金日必死。`】  

俱实呕逆食不化，  

【`注 肝胆实者，若呕逆，食不消化。`】  

俱虚厥冷性无常。  

【`注 肝胆俱虚，四肢厥冷，性情不乐，喜怒不常。`】  

#### 肾脉诊法  

肾本沉实带滑形，  

【`注 沉实而滑者，肾之本脉也。`】  

微沉病自膀胱生。  

【`注 微沉者，膀胱经病也。`】  

浮数劳热小便赤，  

【`注 浮数膀胱火动，主劳热，小便赤。`】  

浮迟带浊耳蝉鸣。  

【`注 浮迟乃伤精，患带浊，耳中蝉鸣，鸣久则聋。`】  

浮滑实大淋濇证，  

【`注 脉浮带滑而又实大，乃心经邪热下浸，故小便淋濇作痛。`】  

甚浮偏坠寒邪并。  

【`注 浮甚则寒邪入小肠，主偏坠，小便臊。`】  

浮紧风炎肾窍塞，  

【`注 浮紧主肾脏有风，上攻于耳，以致耳聋。`】  

浮濇疝痛及遗精。  

【`注 肾濇则虚寒，主小肠疝气胞囊肿大，或精于梦中遗漏。`】  

浮虚牙痛背腰倦，虚甚足膝疮痍萦。  

【`注 肾脉浮虚，乃风与气搏，主牙疼出血，背腰跎倦。甚则足膝生疮，经久不愈。`】  

浮芤尿血女经漏，  

【`注 浮芤肾虚也，男子尿血，女人经漏。`】  

浮缓伤风泻几行。  

【`注 浮缓乃风入太阳，膀胱见之，主伤风自利。`】  

浮实小腹胀且痛，  

【`注 脉实主心热，传于小肠，胀满作痛，小便淋沥。`】  

浮滑停水脐如冰。  

【`注 滑乃阳脉，左尺见之，则阳胜阴矣。肾虚不能化水，以致停蓄，脐腹冰冷，甚则流利作声。`】  

浮洪阴亏脚酸软，  

【`注 左尺浮洪，乃火乘水也。外感得之，则为热入膀胱，小便赤濇，两脚隐疼；内伤得之，则阴精亏甚，脚膝酸软。`】  

浮绝伤筋与闭经。  

【`注 无膀胱脉者，苦逆冷，男子失精，尿有余沥；妇人月经不调或闭。`】  

沉数阴虚火动证，  

【`注 沉而数者，乃水竭阴虚，火动或瘀血。`】  

沉迟脏冷精薄清。  

【`注 沉迟肾虚冷也。脏寒自利，精气清薄，女人则为血结，子宫亦冷。`】  

沉紧滑弦腰脚痛，  

【`注 脉沉带弦带紧带滑，乃肾受风湿，而主腰脚也。`】  

沉弦饮水下焦停。  

【`注 沉弦胃寒，不能制水，所以停蓄下焦，必为水病。`】  

沉微气虚崩带病，  

【`注 沉微气虚，男子失精溺血，女子崩带，经脉不调。`】  

沉甚阴痒卫不升。  

【`注 沉甚主阴痒，或腰脚痛，皆卫气不升，湿热甚也。`】  

沉缓脚痹小腹冷，  

【`注 沉缓上邪乘水，故脚痹，下元冷。单缓则为克脉。`】  

沉伏疝泻患瘕症。  

【`注 脉伏乃阴积下部，故为疝痛泄泻，或结症瘕。`】  

沉濡便血女胎脱，  

【`注 濡则气血耗散，男子便血，女子脱胎。`】  

沉濇逆冷腹有声。  

【`注 沉濇肾虚，不能温养肠胃，以致肢体逆冷，脐下雷鸣。`】  

沉缓而濇倦怠极，不寒不热病难名。  
【`注 尺脉缓濇，谓之解  
亦，倦怠至极也。缓为热中，濇为无血，热而无血，寒不寒，热不热，病不可名。下虚极而挟外感。`】  

沉散腰痛多小便，  

【`注 脉沉带散，必主腰痛尿多。`】  

单沉而匀病不成。  

【`注 脉但沉无滑曰单沉，而带滑曰匀，两脉皆肾之顺候。`】  

沉弱体酸阴欲绝，  

【`注 诀云：弱脉尺中阴欲絶，酸疼引变上皮肤。`】  

沉无足热亡其精。  

【`注 无肾脉者，苦足下热，里急，精气竭亡，劳倦所致。`】  

俱实巅疾头目重，  

【`注 肾膀胱俱实者，苦巅疾，头目重痛。`】  

俱虚心痛泻如倾。  

【`注 肾膀胱俱虚者，苦心痛，下重，洞泻不止。`】  

#### 肺脉诊法  

肺脉浮濇短为平，  

【`注 浮短而濇者，肺之本脉也。`】  

微浮带散大肠清。  

【`注 微浮带散，大肠之气清而无病也。`】  

浮数风热咳且秘，  

【`注 浮数主中风、咳嗽、身热、便秘。`】  

浮迟寒冷泻难禁。  

【`注 脉迟，肺寒，痰痞胸前，饮食难消作泻。`】  

浮实滑大咽干燥，肠痛便难鼻乏馨。  
【`注 浮实滑大，心火乘肺，主咽门燥痛，肠如刀刺，毛焦唾稠，鼻乏馨香。`】  

浮芤衂血胷暴疼，  

【`注 浮芤，积瘀，或衂或呕，瘀滞胸中，则卒暴疼痛。`】  

浮溢膈满或肠鸣。  

【`注 浮甚溢上鱼际，气不下行，胸膈满闷，或时气下，则大肠作鸣。`】  

浮洪足热唾稠浊，  

【`注 浮洪，火盛，足心热，痰唾稠浊且臭。`】  

浮紧喘促冒时行。  

【`注 浮紧，感冒时行，风痰咳嗽喘促。`】  

浮弦咳嗽冷气结，  

【`注 风邪传于大肠，故脉弦，咳嗽，冷气秘结。`】  

浮滑痰多头目倾。  

【`注 浮滑痰多，头目昏眩。`】  

浮急肠风痈血痔，  

【`注 浮弦数急，主肠风、肠痈、便血、痔疮。`】  

浮绝少气有水停。  

【`注 无大肠脉者，苦短气，心下有水。`】  

沉数火盛痰气升，  

【`注 沉数火乘肺，痰壅喘急。`】  

沉迟气痞冷涎萦。  

【`注 歌云：脉迟气痞寒痰盛，饮食难消气渐衰。`】  

沉紧而滑仍咳嗽，  

【`注 肺部得此三脉，有寒、有风、有痰，故发咳嗽。`】  

沉细兼滑是骨蒸。  

【`注 子乘母虚，病在骨内。诀云：沉细仍兼滑，因知是骨蒸；皮毛皆总濇，寒热两相并。`】  

沉实热结微寒结，  

【`注 沉实乃邪热结胸，沉微乃寒结胸，`】  

沉甚膹郁引背疼。  

【`注 沉甚胸中膹满之气，与背牵引而痛。`】  

沉弱惊汗濡寒热，  

【`注 沉弱阳虚，主惊悸多汗；沉濡虚损，主增寒发热。`】  

沉绝咳逆喉疮生。  

【`注 无肺脉者，苦短气咳逆喉塞。`】  

俱实唇吻手臂卷，  

【`注 肺大肠俱实者，主唇吻不收，手臂卷。`】  

俱虚忧恐见光明。  

【`注 肺大肠俱虚，情中不乐，或如恐怖，时望见光明。`】  

#### 脾脉诊法  

脾脉本缓善不见，  

【`注 缓乃脾之本脉，隐隐和缓不可见者，为善。恶者来如水之流，此为太过，病在外，令人四肢不举；或如鸟之喙，此为不及，病在内，令人九窍壅塞。`】  

微缓胃气得其平。  

【`注 初微缓者，胃之平脉也。`】  

浮数胃火或误下，  

【`注 浮数有力，乃胃中有火，吞酸吐逆，齿肿出血，中消善食，夜多盗汗。如浮数无力，乃医误下损伤脾胃所致。`】  

浮迟胃冷气膨膨。  

【`注 脾胃气虚冷作呕，肚腹膨胀。`】  

浮濇下利谷不化，  

【`注 浮为胃虚，濇为脾寒，脾胃虚寒，水谷不化，法当下利。`】  

浮实消渴因劳成。  

【`注 脉浮而实，原因劳倦伤脾，以致心火乘土，善消水谷为糟粕，而不化为精血营养五脏，故口干发渴；涤荡肠胃，小便数而血肉耗散，故名消中也。`】  

浮芤甲错身体瘦，  

【`注 浮为胃气衰，芤为荣气伤，故肌肉甲错而不光泽，且渐瘦也。`】  

浮紧腹中痛且鸣。  

【`注 趺阳脉浮而紧，浮为气，紧为寒，浮为腹满，紧为绞痛，浮紧相搏，肠鸣而转。`】  

浮微而紧为短气，  

【`注 微则为虚，紧则为寒，中虚且寒，气自短矣。`】  

浮滑吐哕口不馨。  

【`注 诀云：弦以滑兮胃寒。又云：单滑脾家热，口臭气多粗。盖滑为哕、为吐、为口臭。兼弦或无力者，则为胃寒；兼浮大有力者，则为痰火。`】  

浮溢中风涎出口，  

【`注 浮大带弦，溢过寸口，主本经中风，流涎不止。`】  

浮弦肢急疟痢行。  

【`注 浮弦肝气太盛，有妨脾土，四肢拘急，倦怠，或患时行疟痢；弦甚则为克脉。`】  

单浮胃虚生胀满，浮甚鼓胀蜘蛛形。  
【`注 浮甚风聚于胃，胃虚甚则腹大，四肢瘦如蜘蛛形然。`】  

微浮客热洪番胃，  

【`注 胃邪发为浮洪，胃火主番胃；但略浮而不兼别脉者，乃风邪客热侵犯本经，或来或去；但安脾土，则客热自去矣。`】  

浮绝肤硬冷如冰。  

【`注 无胃脉者，气衰则身冷，血衰则肤硬。`】  

沉数中消好嗜卧，  

【`注 歌云：脾数中消好嗜眠，胃翻口臭及牙宣。`】  

沉迟中满积滞凝。  

【`注 沉迟中寒因伤冷物成积，以致腹中胀，病少食、痰饮、气促、痃癖、鼓胀、急痛。`】  

沉甚气促胸腹痛，  

【`注 气短促，胸至脐腹疼痛。`】  

沉缓气结腹不宁。  

【`注 沉缓乃上盛下虚，气不升降，而气结在腹，短促不舒。`】  

沉实虚火蒸脾土，  

【`注 实乃隐伏，阳火在内，炎蒸脾土，致脾气虚，胃气壅，所以不能食，须要温和脾胃。`】  

沉微土郁致心疼。  

【`注 沉微乃脾土郁结之气为患，上壅于心，为痛或为噫气阻食。`】  

沉伏积块或发痔，  

【`注 伏主积，气块与痔，皆阴积所结而成。`】  

沉濇少食肌不生。  

【`注 濇乃心火虚少，致令脾无生气，不能宣化水谷，或作呕吐，或只食少，虽食亦不能生肌。`】  

沉濡少气弱气喘，  

【`注 沉濡主少气，沉弱主气喘。`】  

沉绝腹满四肢羸。  

【`注 无脾脉者，苦下利，善呕，腹满身重，四肢不欲动，甚则肢瘦腹大，乃气蛊也，必有腹痛。`】  

俱虚四逆泻不已，  

【`注 脾胃俱虚，少气不足以息，四肢逆冷，寒泻不已。`】  

俱实身热胀喘惊。  

【`注 脾肤俱实，身热腹胀，胁痛作喘多惊。`】  

#### 命门脉诊法  

命门沉实最为佳，  

【`注 命门脉喜满指，沉实带滑不数。`】  

微沉胞络无火邪。  

【`注 微沉者，胞络相火本脉也。浮数则为火动，沉迟则为火衰。`】  

三焦呼吸审虚实，  

【`注 三焦无位，惟浮诊以呼吸，审其虚实。呼出二至，则心肺上焦邪轻；吸入二至，则肝肾下焦邪轻；呼吸之间一至，则脾胃中焦邪轻。先辈有以浮取上焦合心肺；脉中取中焦，合脾胃；脉沉取下焦合肝肾。脉不合则气乱，须再切之。但右尺有三脉，浮为三焦，略沉为包络，沉为命门，不若以呼吸间取之。`】  

女人三脉滑浮嘉。  

【`注 女人喜满指，浮滑伏濇者无子。`】  

浮数遗精还是热，  

【`注 相火盛热，则精自流通。`】  

浮迟冷泻气不奢。  

【`注 浮迟阳气已衰，故见冷泻，盗汗等证。`】  

独浮便结风侵肺，  

【`注 诀云：尺部见之风入肺，大肠干濇固难通。`】  

浮大腹胀脸红华。  

【`注 腹胀浮脉大，宜调其血，火盛则脸红心躁。`】  

浮弦停水或蒸怯，  

【`注 弦主脐下急痛，停水为积，素虚者得之，为骨蒸怯证。`】  

浮滑火泻渴饮茶。  

【`注 浮滑痰火作泻，口渴腹鸣。`】  

浮紧小腹筑筑痛，  

【`注 浮紧下部筑筑然掣痛。`】  

浮芤便血定无差。  

【`注 浮芤大肠便血。`】  

浮细虚汗心振惧，  

【`注 浮细主畏寒，多汗心振。`】  

浮絶阴冷子户遮。  

【`注 右尺浮取脉绝者，无子户脉也。苦足冷阴寒，妇人绝产、带瘕、无子。`】  

沉数消渴小便赤，  

【`注 沉数命门火盛，主作渴溺赤。`】  

沉迟冷泻便清频。  

【`注 沈迟命门火衰，故泻冷便清。`】  

沉甚水肿缓腰痛，  

【`注 沉甚水证，必先脚膝沉缓，专主腰痛。`】  

沉微疝痛泻浊津。  

【`注 沉微主膀胱疼痛，作泻，或津液下流，为浊为带。`】  

沉实转筋兼膝痛，  

【`注 沉实主转筋，膝下痛，或下利，或便难。`】  

沉濇脐冷竭精人。  

【`注 沉濇真精枯竭，大便秘滞，小腹与胫俱冷。`】  

沉弱滑泻伏痛逼，  

【`注 弱脉主脏冷滑泻，伏脉主下寒痛逼。`】  

沉绝足冷见鬼神。  

【`注 无命门脉者，苦足逆冷，上抢胸痛，梦入水见鬼善魇。`】  

三脉贵有虚中实，  

【`注 三脉俱实，则热极难解；三脉俱虚，则冷极难补。贵乎似虚而实，似弱而滑。`】  

生死兼此断为真。  

【`注 命门一曰命脉，又两尺前一分名神门，诊命门脉上溢耳。凡病有此脉则生，无此脉则死。断生死固以胃气为主，兼此尤为真的。但命门男女有异，天道右旋，男子先生右肾，故命门在右，而肾在左；地道左旋，女子先生左肾，故命门在左，而肾在右。若男子病右尺部命脉好，病虽危不死；若女子病左尺部命脉好，病虽危亦不死。`】  

## 卷八十二  

脉法  

### 医学入门 二 【`明 李梴`】  

#### 气口人迎脉诀  

此即上古诊法中之二法也。气口右手关前一分，以候七情、房劳、工作勤苦，与饮食无节，皆为内伤不足之证。所以名气口者，五脏之气，必因胃气而升于手太阴故也。人迎左手关前一分，以候六淫，及起居失宜，感冒时行不正之气，皆为外感有余之证。所以名人迎者，外邪必因虚而入故也。至若脏气平者，邪自难犯，故先气口而后人迎也。诀论人迎紧盛伤于寒，气口紧盛伤于食。然七情蕴郁，正由宿食助发，若专伤食而无七情，则不应气口。又论伤寒皆自太阳始，然经云风喜伤肝，寒喜伤肾，暑喜伤心，饱湿喜伤脾，热喜伤心，燥喜伤肺。以类推之，风当自少阳，湿当自阳明，暑当自三焦，寒当自太阳。此丹溪独得经旨，发仲景未发也。其外非六淫，内非七情而病者，谓之不内外因，本经自病也，非若气口人迎传变乘克。但三因皆以胃气为主。经云气口太阴也，兼属脾；又云人迎亦胃脉也。《脉赞》云：关前一分，人命之主。故取李仲南《三因歌括》于前，而以丹溪《图说》注之。  
喜则伤心脉必虚，  

【`注 喜则气缓，脉散而虚。甚则神庭融溢，而心脉反沉。盖喜甚则火盛侮金，肾水复母雠而克心。暴喜暴怒，多有暴中之患，亦此意也。`】  

思伤脾脉结中居。  

【`注 思则气凝，脉短而结，甚则意舍不宁，脾脉反弦。`】  

因忧伤肺脉必濇，  

【`注 忧则气滞而脉沉，濇甚则魄户不闭，肺脉反洪。`】  

怒气伤肝脉定濡。  

【`注 怒则气逆而脉濡，或激甚则魂门弛长，而肝脉反濇。`】  

恐伤于肾脉沉是，  

【`注 恐则气下，怯而脉沉。甚则志室不遂，而肾脉反濡。濡，属土也。或疑神庭、志室等穴，皆属太阳，殊不知五脏系背诸穴，于五脏则为有形之经络，于太阳则为无形之经络，特其过脉耳。`】  

缘惊伤胆动相残。  

【`注 惊则气乱而脉动，甚则入肝脉散，小儿泻青，大人面青。又大惊入心者，尿血怔忡。`】  

脉紧因悲伤胞络，  

【`注 悲则气急而脉紧缩，甚则心包络与肺系气消而肺虚。`】  

七情气口内因之。  

【`注 凡七情伤之浅者，惟气口紧盛而已。伤之深者，必审何部相应，何脏传次，何脏相克。克脉胜而本脏脉脱者死。噫！七情为患如此。和乐以养中和，实养德养身急务也。`】  

紧则伤寒肾不移，  

【`注 寒伤肾脉沉而紧，初自足太阳而入，其脉浮盛而紧。浮者足太阳，紧者伤寒，盛者病进也。`】  

虚因伤暑向心推。  

【`注 暑伤心脉虚，初自手少阳而入，脉洪虚而数。洪者手少阳，虚者伤暑，数者病增也。`】  

濇缘伤燥须观肺，  

【`注 燥伤肺脉濇，初自手阳明而入，脉浮而数。浮者手阳明，数者伤燥。`】  

濡细伤湿更看脾。  

【`注 湿伤脾，脉细而濡，初自足阳明而入，脉细濇而长。濇者足阳明，濡者伤湿，长者病袭也。`】  

浮则伤风肝部应。  

【`注 风伤肝，脉浮而盛，初自足少阳而入，脉弦浮而散。弦者足少阳，浮者伤风，散者病至也。`】  

弱缘伤热察心知，  

【`注 热伤心胞络，脉沉弱而缓，初自三焦而入，脉浮而弱。沉者心胞络，弱者伤热，缓者病倦也。暑与热同气，正心多不受邪，每归胞络，此与暑伤心互看。`】  

外因但把人迎审，细别六淫皆可医。  
【`注 凡外感轻者，惟人迎紧盛，或各部单见而已；重则各部与人迎相应，其传变与伤寒参看。`】  

劳神役虑爱伤心，虚濇之中仔细寻。  
【`注 血虚神耗。`】  

劳役阴阳每伤肾，须因脉紧看来因。  
【`注 房劳伤精。`】  

房帷任意伤心络，微濇之中细忖度。  
【`注 精枯也。`】  

疲剧筋痛要伤肝，仔细思量脉弦弱。  
【`注 筋痛，则动脉弦弱带数。`】  

饥则缓弦脾受伤，  

【`注 胃气虚也。`】  

若还滑实饱无疑。  

【`注 脾气滞也。`】  

叫呼伤气须损肺，燥弱脉中岂能避？  
【`注 气耗也。`】  

不内外因乃如是，气口人迎皆无与。  
【`注 各脉不与二脉相应。`】  

气口人迎若俱紧，夹食伤寒兼理治。  
【`注 内伤外感，分多少治之。`】  

气口人迎若过盛，内关外格详经义。  
【`注经云：人迎一盛则躁在手足少阳，二盛躁在手足太阳，三盛躁在手足阳明。一盛者人迎大于气口一倍也，四倍则阳盛已极，故格，则吐逆而食不得入。三阳兼手足而言，或入手经，或入足经。下三阴仿此。又气口一盛，则躁在手足厥阴，二盛躁在手足少阴，三盛躁在手足太阴，四倍则阴盛已极，故关，则不得小便。若人迎气口俱盛四倍以上，盛极衰至，必死。抑论关格二证也。然气口人迎俱盛，则吐逆不便交作，故丹溪总之曰关格。但以两寸过盛推之，则尺脉一盛，病在手足厥阴，二盛病在手足太阴，三盛病在手足少阴。传曰：尺部一盛，泻足少阳，补足厥阴；二盛泻足太阴，补足少阴；三盛泻足阳明，补足太阴；四盛则三阳已极，当峻补其阴。一至寸而反之，亦推广经义也。`】  

先贤又恐病流传，取诸杂脉乃全备。  
【`注 此丹溪示人活法。病有传变，如伤寒紧不在肾，伤怒濡不在肝，流传别经，故取各部中见脉与人迎气口相应者，以断内外二因。凡二十七种脉形，随其部位所见。但与人迎应，则为外感；与气口应，则为内伤。其病证与诸脉主病同。`】  

#### 总看三部脉法  

此即上古诊法中之三法也。决虚实，断死生，全在总看。故融会经意为歌，且引证实之，业者并注读之可也。  
脉会太阴决死生，寸关尺具阴阳情。  

【`注 《难经》曰：寸口者，脉之大会，手太阴之动脉也。寸口，即寸关尺，五脏六腑之所始终。他如冲阳专应乎胃，太冲专应乎肝，太溪专应乎肾，岂能通乎十二经哉？故取法于寸口。然脉本生于阴阳，但阳生于尺而动于寸，阴生于寸而动于尺，关则阴阳相半界。二者之中：阳脉常浮而数，病在头目胸膈；阴脉常沉而迟，病在脐腹腰脚；中脉随时浮沉，病在腹胁胃脘。阴阳恒宜相济，不宜偏胜。若阳一于上，而高过鱼际，名曰溢；阴一于下，而深入尺泽，名曰复。阳寸脉下不至关为阳绝，尺脉上不至关为阴绝，乃真脏之脉而无中脉往来以和之也。学者于此而善悟焉，则始终一寸九分之闲，周身阴阳太过不及之情见矣。`】  

浮中沉法知迟数，逆顺虚实应五行。  
【`注 初持脉见于皮肤之闲者曰浮。浮而大散者心，浮而短濇者肺。见于肌肉之下者曰沉。沉而弦长者肝，沉而濡滑者肾。不轻不重与肌肉相得者脾，多兼乎四脏之邪，则和缓中亦必兼乎浮沉滑濇长短弦大，各脉皆然。如沉滑则顺于左尺，逆于左寸。如浮濇则顺于右寸，逆于左关。寸口宜浮而反损小，阳虚而阴入乘之也。或时浮滑而长，谓之阴中伏阳。尺部宜沉而反实大，阴虚而阳入乘之也。或时沉濡而短，谓之阳中伏阴。如尺本沉而又沉，谓之重阴；寸本浮而又浮，谓之重阳。寸尺俱微甚，谓之脱阳、脱阴。无非五行生克偏全四时五脏，各部应得与否，以为逆顺虚实。浮沉迟数歌，见前。`】  

极烦九候并十变，无非脏腑合流行。  
【`注 九候：上部天，足少阳胆以候头角；上部人，手少阳相火三焦以候耳目；上部地，足阳明胃以候口齿。中部天，以候肺；中部人，以候心；中部地，以候胸中之气。下部天，以候肝；下部人，以候脾胃之气；下部地，以候肾。左尺外以候肾，内以候腹中。左关外以候肝，内以候膈中。右关外以候脾，内以候胃脘。右寸外以候肺，内以候胸中。左关外以候心，内以候膻中。前以候前，后以候后。上竟上者，胷喉中事也；下竟下者，小腹腰股膝胫足中事也。三部九候皆相失者死。九候虽调，肌肉已脱者死。是阴阳交错之妙，而虚实微贼正之五邪因以分焉。十变：心脉急甚者，肝邪干心也；微急者，胆邪干小肠也，为从后来者为虚邪。心脉大甚者，心邪自干心也；微大者，小肠邪自干小肠也，为正邪。心脉缓甚者，脾邪干心也；微缓者，胃邪干小肠也，为从前来者为实邪。心脉濇甚者，肺邪干心也；微濇者，大肠邪干小肠也，从其所胜者为微邪。心脉沉甚者，肾邪干心也；微沉者，膀胱邪干小肠也，是从所不胜者为贼邪。五脏各有刚柔邪，故令一脉变为十也。曰九曰十，似烦而简，不外乎浮中沉而自然得之也。故曰数者腑也，迟者脏也，以是别知脏腑之病。后世分析太甚，不知阴阳交错，脏腑同气故耳。`】  

三部脉全容易识，  

【`注 三部通度，六脉俱全，浮沉迟数相等者，脉易识病易愈也。歌云：三部俱浮肺脏风，恶风发热鼻流涕。三部沉迟冷积成，皮肤枯槁真元惫。三关俱缓脾家热，口臭齿肿时番胃。三部俱弦肝好怒，目翳泪疼多痃癖。三部俱数心热狂，口舌生疮唇破碎。三部虚濡微槁伏，久病必死卒病生。三部浮滑芤弦数，卒病相宜久病倾。又有六部同脉者，古云双弦之脉土易亏，双浮之脉水易亏，余以类推。大凡三部脉滑而微者病在肺；下紧上虚者病在脾；长而弦者病在肝；脉小血少者病在心，实者为心劳；大而紧者病在肾。缓滑者热在胃中；迟缓而濇者胃中有寒，有症结；脉实紧者胃中有寒，苦不能食，时时自利者难治。脉来累累如贯珠，不前至寸者，有风寒在大肠，伏留不去；脉来累累而止不至，寸口濡者，结热在小肠，伏留不去。脉代而钩者，病在络，脉钩即夏脉。经络皆实者，寸脉急而尺缓；络气不足经气有余者，脉寸热而尺寒；经虚络满者，尺热满而寸寒濇。`】  

或至不至更难凭，  

【`注 寸口壮大而尺中无者，此为阴盛干阳，苦腰背痛足胫寒。尺脉浮大而寸口无者，此为阳盛干阴，其人虚而多汗，或小腹满痛不能溺，溺即阴中痛。大便亦然。尺寸脉牢而长关中无者，此为阴阳相干。尺寸俱无而关中有者，此为阴阳气归于中。左关以验风寒或风与火之盛衰，右关以验七情或劳与饮食之内伤。三部或至或不至者，冷气在脾，故令脉不通也。上部有脉，下部无脉，宿食填胸也，其人当吐，不吐者死。上部无脉，下部有脉，虽困无能为害，所以然者，譬如树有根本，故寸口平而死者，肾气先绝于内故也。`】  

上下来去存消息。  

【`注 上者自尺部上于寸口，阳生于阴也，为表。下者自寸口下于尺部，阴生于阳也，为里。来者，自骨肉之分出皮肤之际，气之升也，为表。去者自皮肤之际还于骨肉之分，气之降也，为里。上下来去，乃阴阳消长之消息也。以上下言之，上盛则气高，下盛则气胀；短而急者病在上，长而缓者病在下；太过多上溢，不及多下落。以来去言之，脉来疾去徐，上实下虚为厥颠病；来徐去疾，上虚下实为恶风。脉虽失而有一线往来者，可治；脉虽全而无往来者，死。上下左右之脉相应而参舂者，病甚；上下左右之脉相失而不可数者，死。又左脉不和，病在表，主四肢；右脉不和，病在里，主腹脏。有有表无里者，有有里无表者。`】  

推法应须竖且横，  

【`注 脉隐伏乃用推法。经曰：推而外之属腑，内而不外，有心腹积也；推而内之属脏，外而不内，身有热也。推而上之，关前上而不下，腰足清也；推而下之，关后下而不上，头项病也。按之至骨，脉气少者，腰脊痛而身有痹也。盖脉有隐显，皆阴阳变化错综，须横看竖看，乃可以尽其变也。`】  

惟有天和脉不应。  

【`注 歌曰：天和脉只论三阴，南天高兮北泉深。太阴专主右尺寸，厥阴尺寸左边沉。少阴尺寸两不应，相交相反死将临。天和，乃平脉也。诸阳为浮，诸阴为沉，故不言三阳司天在泉。南政以天道言，甲己二岁，论脉则寸在南而尺在北。三阴司天，则两寸不应；太阴司天，右寸不应；少阴司天，两寸不应；厥阴司天，左寸不应。三阴在泉，则两尺不应；太阴在泉，右尺不应；少阴在泉，两尺不应；厥阴在泉，左尺不应。北政以地道言，乙丙丁戊庚辛壬癸之岁，论脉则寸在北而尺在南。三阴司天，则两尺不应；太阴司天，右尺不应；少阴司天，两尺不应；厥阴司天，左尺不应。三阴在泉，则两寸不应；太阴在泉，右寸不应；少阴在泉，两寸不应；厥阴在泉，左寸不应。不应者，皆为沉脉也。《绀珠经》曰：五行君火不用事，故南政少阴司天，君火在上，则两寸不应；司泉君火在下，则两尺不应。厥阴司天，君火在左，故左寸不应；司泉则左，尺不应。太阴司天，君火在右，故右寸不应；司泉则右尺不应。北政少阴司天，君火在上，则两尺不应；司泉君火在下，则两尺不应。厥阴司天，君火在左，故左尺不应；司泉则左寸不应。太阴司天，君火在右，故右尺不应；司泉则右寸不应。凡不应者谓脉沉而细不应于手也。反之则沉为浮，细为大也。岁当君火在寸而沉，反应于尺；岁当君火在尺而沉，反应于寸。经曰尺寸反者死。岁当君火在左而沉，反应于右；岁当君火在右而沉，反应于左。经曰阴阳易者死。又曰学诊之士，必先岁气，良有以哉！此与仲景、丹溪所说不同，然所论深得《素问》君火以退之旨，故从之。`】  

急弹靡常是奇经，  

【`注 歌曰：督冲犹豫苦狂痴，两手坚实浮沉齐；尺寸俱浮俱牢者，直上直下亦如之。任紧细长至关止，阴中切痛引腹脐。前部左右脉弹手，阳蹺癫癎痹皮肌。后部弹手阴蹺脉，里急阴疝崩漏危。中部弹手带脉病，走精经绝恐无儿。从少阴斜至太阳，阳维颠仆声如羊。从少阳斜至厥阴，阴维痒痹恶风侵。来大时小是阴络，肉痹应时还自觉。来小时大阳络病，皮肤不仁汗滴落。按《脉经》，两手脉浮沉实盛一般者，冲督脉也，主凡事犹豫有两心，甚则癫狂痴迷不省。尺寸俱浮，直上直下，或只关浮直上直下者，督脉也，主腰背强，大人癫，小儿癎。尺寸俱牢直上直下，或只关实者，冲脉也，主胸中有寒，妇人瘕疝绝产。脉来紧细实长者，任脉也，苦小腹痛引脐，阴中切痛。前部左右弹手者，阳蹺脉也，苦癫癎、恶风、偏枯、僵仆羊鸣，身体强痹。后部左右弹手者，阴蹺脉也，苦小腹痛、里急、引阴中痛，男子为疝，女子崩漏。中部左右弹手者，带脉也，苦小腹痛引腰，男子失精，女子绝经，令人无子。从少阴斜至太阳者，阳维也，颠仆羊鸣，或失音不能言。从少阳斜至厥阴者，阴维也，苦癫癎，肌肉淫痒，痹，汗出，恶风。阴络来大时小，苦肉痹应时自发，身洗洗也。阳络来小时大，皮肤不仁且痛，汗出而寒。凡见奇经之病而后有奇经之脉。病证详前经络。`】  

一脉二变尤堪怪。  

【`注 动脉，阴阳气相搏耳，阴阳和则脉不动。今气先中于邪，则气为之是动，气既受邪，则血亦不行而病所由生，故一脉之动变为气血两病，岂特左为血而右为气哉？又洪大一脉，有力而实者为热甚，无力而虚者为虚甚。微濇一脉，无力而短者，固为虚；然伏热痰气凝滞，亦可概以虚视之乎？是知脉之变化不拘如此，故有舍证而从脉者，有舍脉而从证者；有从一分脉二分证者，有从一分证二分脉者；有清高贵人，两手俱无脉者；有左小右大，左大右小者；有反关脉者；又有折一手及疮伤脉道者。可不从其证乎？善诊者尚其悟之！`】  

男女寅申莫浪惊，  

【`注 天之阳在南而阴在北，男子面南而生于寅，则两寸在南而得其阳，寸脉洪而尺脉弱者，常也。地之阳在北而阴在南，女子面北而生于申，则两尺在北而得其阴，寸脉弱而尺脉洪者，常也。阳强则阴弱，天地之道也。反之者病。男得女脉为不足，女得男脉为太过。左得之病在左，右得之病在右。男左女右者，地之定位也。盖人立形于地，故从地化。楚人尚左，非道也。故男子左脉强而右脉弱，女子则右脉强而左脉弱。天以阴为用，故人之左耳目明于右耳目。地以阳为用，故人之右手足强于左手足。阴阳互用也，非反也。凡男子诊脉，必先伸左手；女子诊脉，必先伸右手。男子得阳气多，故左脉盛；女子得阴气多，故右脉盛。男子以左尺为精府，女子以右尺为血海，此天地之神化也，所以别男女，决死生。叔和云：女人反此背看之，尺脉第三同断病，是也。或不知此阴阳五脏倒装者，非。`】  

大衍五十为至数，主位先天见圣灵。  
【`注 脉以息数为主。血为脉，气为息。应曰至，息曰止。呼吸者，气之橐钥；动应者，血之波澜。人一呼脉行三寸，一吸脉行三寸，呼吸定息，脉行六寸。人一日一夜凡一万三千五百息，脉行五十度周于身，漏水下百刻。荣卫行阳二十五度，行阴亦二十五度为一周，故五十度复会于手太阴。法以一呼一吸为一息。一息之间，脉来四至五至，和缓舒畅者为平。六数七极，热之甚也。三迟二慢，冷危证也。两息一至与八、九、十余，则不成息矣。凡至数多者为至，至数少者为损。损脉从上损肺起而下及于肾，至脉从下损肾起而上及于肺。《捷径》曰：从上损下死犹迟，至脉多从下损上，然此小衍之数也。大衍以五十数为极，至三部平匀满五十数而一止，或不止者无病。若觉肾脉忽沉，就肾部数起，不满五十动而止者，一脏无气。呼出心与肺，一动肺，一动心。吸入肾与肝，一动肝，一动肾。呼吸之间一动脾，今吸不能至肝至肾而还，复动肺脉，则四十动后一止者，是肾先绝，肝脏代至，期四年春草生时死。就肝部数起，三十动一止者，肝肾两脏无气，心脏代至，期三年谷雨时死。就心部数起，二十动一止者，肾肝心三脏无气，脾脏代至，期二年桑柘赤时死。就脾部数起十五动一止者，肾肝心脾四脏无气，肺脉代至，期一年草枯时死。至于两动一止，或三四动一止者，死以日断矣。是知脉之虚实死生，皆在息数之间。奈何今之诊者，或专究析诸般脉形而不暇察夫至数。又有虽知察夫至数，而无得手应心之妙，数之愈烦而愈失其真。噫！折一臂瞽一目而不夭，脉少有变，则病患随之。今人问病，每曰脉息何如？医者于此未达，奈何！学者要在平时对先天图，静坐调息，观气往来。临时又有屏气不息之敬，则是以吾心之太极，而验彼身之太极，不离乎气血，不杂乎气血，乃先天之灵也。岂泥象数者之可语哉！断病之法，四时四季以其当旺者为主。五脏六腑候其盛衰之极者为病本位。太过不足之极者亦死。《素问》云：人之居处动静，而脉亦能为之改，则凡不幸而脉稍有变者，可不调养之以尽其天年乎？内因外因人病暴病见代止必死。凡诸般死脉，皆十动以下之变名也。`】  

四时胃气为之本，  

【`注 人之气血，春升、夏浮、秋降、冬沉，应周天之常度，配四时之定序。以各部言之，肝弦、心洪、肺濇、肾沉、脾缓者，本脏脉也。以时令言之，春六部中俱带弦，夏俱带洪，秋俱带濇，冬俱带沉，长夏四季俱带和缓。凡人得应时之脉者，无病也。然必微弦、微洪、微毛、微石为有胃气，若纯见弦、洪、毛、石，谓之真脏之脉。无胃气以和之者必死，故曰四时以胃气为本，此脉之常体也。然消息盈亏，理化不住，运动密移，春行冬令，夏行春令，秋行夏令，冬行秋令，四变之动脉与之应者，乃气候之至脉也。亦必脉有胃气。无害胃气者中气也。不大不细，不长不短，不浮不沉，不滑不濇，应手中和，意思欣欣，难以名状者是也。有胃气则脉有力、有神，无胃气则脉无力、无神，神即胃气也。男子左手重而气口脉和，女子右手重而人迎脉和，亦为有胃气。今人泥以浮取腑，沉取脏，中取胃气。而不知中固中也，浮之中亦有中也，沉之中亦有中也。不当泥其形，而当求其神也，神即有力也。或疑七诊之法，亦以中为胃气，且如六脉俱沉，可断其无中气耶？其九候指法轻重，经论详矣，已采入心部脉注。`】  

六甲循环若弟兄。  

【`注 气候阴阳，更迭四时。冬至阴极阳生，夏至阳极阴生。冬至后得甲子少阳，旺六十日，其气尚微，故脉来乍大乍小，乍短乍长；第二甲子阳明，旺六十日，其气始萌，故脉浮大而短；第三甲子太阳，旺六十日，其气大盛，故脉来洪大而长。夏至后第四甲子太阴，旺六十日，阴气初生，故脉紧大而长；第五甲子少阴，旺六十日，阴气渐盛，故脉紧细而微；第六甲子厥阴，旺六十日，阴气极盛，故脉沉短而敦重。六六三百六十日，以成一岁。此三阴三阳之旺，时日之大要也。又大寒至春分，厥阴风木之至，其脉弦；春分至小满，少阴君火之至，其脉洪而钩；小满至大暑，少阳相火之至，其脉大而浮；大暑至秋分，太阴湿土之至，其脉沉；秋分至小雪，阳明燥金之至，其脉短而濇；小雪至大寒，太阳寒水之至，其脉大而长。或问六甲六气主脉，皆本《内经》，而脉形有不同何耶？盖人禀气盛，则脉应时而盛，禀气弱或有病邪凝滞，则脉不能应时而不失。其真气，则亦随阴阳微盛而变化略不同耳，非相反也。此言人身气候，有一日一应周天者，有一年一应周天者。丹溪曰：脉，神也，阳也，其行速，犹太阳一日一周；息，气也，阴也，其行迟，犹太阴一月一周是也。歌云：春弦夏洪秋似毛，冬沉如石应天地。阿阿缓若春杨柳，此是脾家居四季。气候变动或不同，生死总诀在胃气。`】  

约哉四脉千古诀，  

【`注 博之二十七种，约之则为浮、沉、迟、数、滑、濇、缓、大八要；又约之则为浮、沉、迟、数；又至约则为浮中沉。盖浮兼数，沉兼迟，中则浮沉之间，故所集六部脉诀，每以浮沉二字贯之。《难经》曰：浮者阳也，沉者阴也，阴阳辨而脉无余蕴矣。是知浮、沉、迟、数四脉，千古要诀也。彭用光曰：浮阳曰金，轻清于上；芤实洪长，在心取象。沉阴曰水，润滑在下；微弱伏虚，由沉化生。迟寒曰土，三至一息；内涵四脉，濡缓濇结。数热曰火，一息六至；弦紧仿佛，滑大为异。盖浮乃轻手取之，而芤、实、洪、长之类，皆轻手而得之也；沉乃重手取之，而微、弱、伏、虚之类，皆重手而得之也。迟者不急，一息三至，而濡、缓、濇、结之类也；数者频急，一息六七至，弦、紧、滑、大之类也。学者能以四脉为祖，先看五脏之中何脏得之，后看三部之中何部得之，庶乎据脉可以识证，因证可以识脉，随人人之脉与证而立方，庶乎不致误人也。`】  

动静元机太简明。  

【`注 脉理多端，若不凭浮、沉、迟、数，则指下茫然。且脉有单看浮而总看沉者，有总看浮而单看沉者，迟数亦然。要之审决经络，惟总看可凭。凡脉以得中为静，太过而为盛之极，不及而为衰之极，俱谓之动。只取其动者治之，则经络不杂，何其简且明哉！`】  

不问在经并脏腑，有力无力要叮咛。  
【`注 四脉不问何部得之，有力则为风积痛热；无力则为虚气寒疮。百病无不包括。`】  

欲识根源无别巧，只要临时心气清！  
【`注 根源手太阴也，胃气也。先天之灵，非心清气定者，不能察识。七诊法云：一静其心，存其神也；二忘外意，无私虑也；三匀呼吸，定其气也；四轻指于皮肤之间，探其腑脉浮也；五微重指于肌肉之间，取其胃气中也，六沉指于筋骨之上，取其脏脉沉也；七察病人脉息数来也。`】  

#### 伤寒脉法  

大浮数滑动阳脉，阴病见阳生可得。沉濇弦微弱属阴，阳病见阴终死厄。阴阳交互最元微，浮中沉法最明白。  
【`注 阴阳脉皆五者，脉从五行生也。邪在表则见阳脉，邪在里则见阴脉。阴病见阳脉者生，邪自里之表，欲汗解也。如厥阴中风，脉微浮为欲愈，不浮为未愈是也。阳病见阴脉者死，邪自表达里，正气亏陷，如谵语脉沉是也。《活人书》谓杂病与伤寒脉不同，其实同也。况伤寒中亦有杂病，杂病中亦有伤寒，伤寒杂病，脉之阴阳，一而已矣。自《百证歌》举其概，丹溪发其微，然后知脉当从仲景与叔和《脉经》，不当泥高阳生之《脉诀》也。`】  

#### 浮候  

浮脉察表之实虚，尺寸俱浮太阳表；浮而紧濇是伤寒，浮而数者热不小。  
【`注 伤寒先辨人迎及传而变，次别诸经脉。尺寸俱浮，有力有神者可汗；脉迟者不可汗。`】  

浮而缓者是伤风，浮大有力热易晓；浮而长大 【`太阳`】 合阳明，浮而弦大少阳了。  
【`注 浮而缓宜解肌，不可发汗。`】  

#### 中候  

中切阳明少阳经，尺寸俱长阳明病。浮长有力兼太阳，  
【`注 无汗宜发汗。`】  

长大有力为热甚。  

【`注 当解肌。`】  

长数有力热可平，长滑实大宜通利。尺寸俱弦和少阳，  
【`注 凡弦脉只可和解。`】  

浮弦兼表汗乃定。弦迟弦小弦微虚，  
【`注 内寒宜温。`】  

弦大弦长滑热甚。  

【`注 热甚宜解。`】  

#### 沉候  

沉脉察里虚与实，尺寸沉细属太阴。沉微少阴微缓厥 【`阴`】 ，沉迟无力阴气深。  
【`注 脉沉微、沉细、沉迟、沉伏无力，为无神，为阴盛而阳微，急宜生脉回阳。`】  

沉疾有力为热实，养阴退阳邪不侵。  
【`注 脉沉疾、沉滑、沉实有力，为有神，为热实，为阳盛阴微，急宜养阴退阳。大抵沉诊之法，最为紧关之要，以决阴阳冷热，用药生死在于毫发之间，不可不仔细察之。凡脉中有力为有神，可治；无力为无神，难治。又尝论伤寒脉非一端，阴阳俱紧濇，伤寒也。若前伤寒，郁热未净，重感于寒则变为温疟。阳浮阴弱伤风也。若前伤风，蕴热未已，重感于风则变为风温。阳濡阴急，当夏先伤湿而后伤暑，乃湿温脉也。阳浮阴濡，当春先伤温气而后感风，乃风温脉也。阳脉洪数，阴脉实大，温毒脉也。当春夏感热而又遇湿热，两热相合，故温毒发斑。阳脉濡弱，阴脉弦紧，湿温脉也。长夏先伤湿而后伤暑，阴阳俱盛，温疟脉也。先伤风寒，余热未净，重感于寒所致。若脉阴阳皆沉，而证似太阳者，乃冬时天暖，温气所犯。或同病异名，或同脉异经，病皆起于中宫湿土，与伤寒相似，不可不辨。`】  

#### 杂病脉法  

以所集杂病为次，《脉诀》举要为主，兼采《正传》、《权舆》权度补之，附温暑内伤。  
中风脉浮，滑兼痰气。其或沉滑，勿以风治。或浮或沉，而微而虚。扶危治痰，风未可疏。浮迟者吉，急疾者殂。  
【`注 若风废瘫痪，脾缓者不治。《捷径》云：风疾脾缓空费力，痨疾心数命难存。`】  

中寒紧濇，阴阳俱盛。法当无汗，有汗伤命。  
【`注 阳紧，寒在上焦作吐；阴紧，寒在下焦自利。阴阳俱紧，上下皆受寒，法当无汗。反自汗者，亡阳不治。`】  

伤风之脉，阳浮阴弱。邪在六经，或弦而数。  
【`注 阳浮，卫中风。阴弱，荣气弱也。邪在六经者俱弦。`】  

暑伤于气，所以脉虚。弦洪芤迟，体状无余。  
【`注 脉虚而微弱，或浮大而散，或隐不见，微弱隐伏，皆虚类也。`】  

暑热病剧，阴阳盛极。浮之而滑，沉之散濇。汗后躁大，死期可刻。  
【`注 得汗后，脉躁大者固死。入里七八日，脉来不躁数而濇小者，亦死。`】  

温脉无名，随见诸经。未汗宜强，虚缓伤生。  
【`注 温脉随各脏腑所见而治。未汗脉强急者生，虚缓者死。已汗表证不退，脉强急者死。或入里腹痛甚，下利者死。`】  

湿脉濡缓，或兼濇小。入里缓沉，浮缓在表。若缓而弦，风湿相搅。  
【`注 浮缓在表，沉缓在里，或弦缓，或浮缓，风湿相搏。`】  

脉紧而濇，或浮而弦，或芤而虚，是为燥证。  
【`注 濇主燥。风燥兼浮而弦，血燥兼芤而虚。`】  

虚火数浮，实火沉大。随其所见，细数为害。  
【`注 脉浮洪数无力为虚火，脉沉实大有力为实火。如洪数见左寸心火，右寸肺火；左关肝火，右关脾火；两尺为肾经命门火。`】  

内伤劳役，豁大不禁。若损胃气，隐而难寻。内伤饮食，滑疾浮沉。内伤劳食，数大濇侵。右关缓紧，寒湿相寻。右关数缓，湿热兼临。数又微代，伤食感淫。  
【`注 心脉变见于气口，肝木亦挟心火之势，而来搏肺金，故大。如急数，为无力不禁耳。内伤轻者，右关沉滑；内伤重者，气口浮滑。右寸气口脉急大而数时一代而濇，濇者肺之本脉，代者元气不相接续，此饮食失节，劳役过甚，大虚之脉也。右关脾脉，数中显缓，且倍于各脏，此劳役轻而伤饮食，湿热重也。数多燥热，缓多湿热。若脾脉大数时微缓一代者，饮食不节，寒温失所也。`】  

下手脉沉，便知是气。沉极则伏，濇弱难治。其或沉滑，气兼痰饮。  
【`注 滑者多血少气，濇者少血多气。尺脉濇坚，血实气虚。尺脉细微，气血俱虚。脉细代者气衰，绝者气欲绝。伏濇难治，几于欲绝也。`】  

诸证失血，皆见芤脉。随其上下，以验所出。大凡失血，脉贵沉细。设见浮大，后必难治。  
【`注 脉得诸濇濡弱为亡血。脉浮，面白色薄者里虚亡血。脉来轻轻，尺中独浮，目睛晕黄者，为衂血。或沉弦而虚，面白、短气、目瞑、小腹满者，因劳衂血。太阳脉大而浮者，衂吐血。如悬钩搏手，或沉弦者，衂血。肺脉弦急者，咳而吐血。脉浮弱按之绝者，下血。烦咳者必吐血，肠澼下脓血。脉弦绝则死；滑大则生。血温身热者死。脉极虚芤迟为亡血失精。`】  

偏弦为饮，或沉弦滑。或结濇伏，痰饮中节。  
【`注 痰饮脉皆弦而兼微沉滑，惟肺饮有喘不弦。若双弦者，乃寒饮也，或大下后善虚。若浮弦大实者，膈有稠痰，宜吐。久得结脉，或濇或伏者，痰饮胶固于中阻滞节止脉道故也。`】  

郁脉皆沉，血芤气濇。湿郁缓沉，热乃数极。痰郁滑弦，滑紧因食。郁甚则滞，或结代促。  
【`注 六郁脉皆兼沉，甚则伏，又甚则结促代。惟有胃气可治。在上则见于寸，在中则见于关，在下则见于尺。左右亦然。`】  

平脉弦大，劳损而虚。大而无力，阳衰易扶。数而无力，阴火难除。寸弱上损，浮大里枯。尺寸俱微，五劳之躯。血羸左濡，气怯右推。左右微小，气血无余。痨瘵脉数，或濇细如。潮汗咳血，肉脱者殂。  
【`注 虚损者，因虚而有伤损也。虚劳者，因虚而不禁劳，因劳而愈虚也。痨瘵者，劳极也，即五劳六极也。痨者，牢也，言其病已牢痼而不可解也。诸虚脉，多寸关弦大而尺微濇，有火则尺亦大。大者正气虚而邪气盛也。弦者中寒也。若大而无力，阳气虚也。大数无力，阴血虚也。左右微小者，必成痼冷。痨证骨蒸潮热，盗汗，咳嗽见血，或泄或不泄，惟肉脱甚，脉数细而濇者死。古云：微数不成，病不名劳。`】  

风寒暑湿，气郁生涎。下虚上实，皆头晕眩。风浮寒紧，湿细暑虚。痰弦而滑，瘀芤而濇。数大火邪，虚大久极。先里气痰，次随证脉。头痛阳弦，浮风紧寒。热必洪数，湿细而坚。气虚头痛，虽弦带濇。痰厥则滑，肾厥坚实。  
【`注 六经脉证同伤寒，《见病机诀》云：头痛短濇应须死，浮滑风痰皆易除。`】  

眼本火病，心肝数洪。右寸关见，相火上冲。  
【`注 左寸脉洪数，心火炎也。关弦而洪，肝火盛也。右寸关俱弦洪，肝木挟相火之势而来侮，所以不胜之金而制已所胜之土也。`】  

耳病肾虚，迟濡其脉。浮大为风，洪动火贼。沉濇气凝，数实热塞。此久聋者，专于肾责。暴病浮洪，两尺相同。或两尺数，阴虚火冲。  
【`注 若左寸洪数，心火炎也。两尺洪数，相火炎也。其人必梦遗，耳鸣或聋。`】  

右寸洪数，鼻衂鼻齄。左寸浮缓，鼻涕风邪。  
【`注 鼻流清涕。`】  

口舌生疮，脉洪疾速。若见脉虚，中气不足。  
【`注经曰：左寸洪数心热，右寸洪数肺热。左关弦数而虚，胆虚甚。洪而实肝热。右关沉实，脾胃有实热；兼洪数者口疮，或为木舌重舌。脉虚者，中气不足。`】  

齿痛肾虚，尺濡而大。火炎尺洪，疏摇豁坏。右寸关数，或洪而弦。此属肠胃，风热多涎。  
【`注 尺洪大而虚者，肾虚齿痛；动摇疏豁者，相火上炎也。右寸关洪数或弦而洪者，肠胃中有风热也。`】  

痛风沉弦，肝肾被湿。少阴弱浮，风血掣急。或濇而少，酒后风袭。  
【`注 寸沉而弦，沉则主骨，弦则主筋，沉则为肾，弦则为肝。汗出入水，因水伤心，故历节痛而黄汗出。少阴脉浮而弱，弱则血不足，浮则为风，风血相搏，则疼痛如掣。或尺濇小短气自汗出，历节痛，不可屈伸，此皆饮酒汗出当风所致也。`】  

风寒湿气，合而为痹。浮濇而紧，三脉乃备。  
【`注 脉浮而缓，属湿为麻痹。脉紧而浮，属寒而痛痹。脉濇而芤，属死血为木，不知痛痒。脉浮而濡，属气虚。关前得之麻在上体，关后得之麻在下体。`】  

斑疹沉伏，或散或无。阳浮而数，火见于躯。阴实而大，热蒸在肤。  

【`注 滑伯仁曰：脉者血之波澜，故发斑者血散于皮肤，故脉伏。火盛于表，故阳脉浮数；下焦实热，故阴脉实大。`】  

咳嗽所因，浮风紧寒。数热细湿，房劳濇难。右关微濡，饮食伤脾。左关弦短，肝极劳疲。肺脉浮短，咳嗽与期。五脏之嗽，各视本部。浮紧虚寒，沉数实热。洪滑多痰，弦濇少血。形盛脉细，不足以息。沉小伏匿，皆是厄脉。惟有浮大，而嗽者生。外证内脉，参考称停。  
【`注 外证肌瘦肉脱，发热作泄，内脉沉急者必死。`】  

霍乱吐泻，滑而不匀。或微而濇，代伏惊人。热多洪滑，弦滑食论。  
【`注 右关滑为霍乱吐泻。脉濇结代伏，虽因痰食阻滞，不可遽断以死。然但可乍时一见，渐滑大为吉。诀云：霍乱之候脉微迟，气少不语大难医。脉弦甚者亦死。洪滑者热；弦滑者膈有宿食留饮，宜吐。`】  

心痛微急，痛甚伏入。阳微阴弦，或短又数。紧实便难，滑实痰积。心痹由背，脉微而大。寸沉而迎，关紧数锐。  
【`注 阳微，虚在上焦，所以胸痹痛。心痛者，脉阴弦故也。胸痹之病，喘息咳唾。胸痹痛短气，寸口脉沉而迟，关上小紧而数。`】  

腹痛关脉，紧小急速。或动而弦，甚则沉伏。弦食滑痰，尺紧脐腹。心痛脉沉，沉细是福。浮大弦长，命不可复。  
【`注 脉细小紧急速，腹中刺痛。尺脉紧实，脐及小腹痛者，宜利。若尺脉伏者，小腹痛有瘕疝。`】  

疟脉自弦，弦数多热。弦迟多寒，弦微虚乏。弦迟宜温，紧小下夺。弦浮吐之，弦紧汗发。亦有死者，脉散且歇。  
【`注 疟虽病久虚极，脉微似乎不弦，然必于虚数之中见弦，但不搏手耳。凡汗吐下，脉弦而小紧，与肌肉相得，久持之至者，宜下；弦迟者宜温；弦紧者宜发汗，针灸；浮大者宜吐。弦数者风发也，以饮食消息止之。此汗吐下法，推之百病皆然。`】  

痢脉多滑，按之虚绝。尺微无阴，濇则少血。沉细者生，洪弦死诀。  
【`注 肠澼下痢，虽忌身热，亦忌厥冷。`】  

痞满滑大，痰火作孽。弦伏中虚，微濇衰劣。  
【`注 胸痞多有痰火，故寸滑且大。右关弦迟或伏者，肝乘脾虚生涎，气郁不舒。微反在上，濇反在下者，气血虚也。微则气衰多烦，濇则血少多厥。`】  

泻脉自沉，沉迟寒侵。沉数火热，沉虚滑脱。暑湿缓弱，多在夏月。  
【`注 微小者生，浮弦者死。犯五虚证者亦死。`】  

吞酸脉形，多弦而滑。或沉而迟，胸有寒饮。或数而洪，膈有痰热。  
【`注 时吐酸水，欲成反胃。`】  

五疸实热，脉必洪数。其或微濇，证属虚弱。  
【`注 因阳明经内蓄热、或因渴饮水、或自汗浴水、或失饥伤饱、或醉饱房室发黄者，其脉多沉。因暴热浴冷，酒后当风，其脉多浮，大抵酒疸。沉弦或细，久为黑疸。趺阳脉迟，食不敢饱，或紧数者胃热消谷。挟寒则食罢反饱，名谷疸。尺脉浮为肾伤，趺阳脉紧为脾伤。凡黄候寸口脉近掌无脉，口鼻黑色者不治。`】  

水肿之证，有阴有阳。阴脉沉迟，其色青白。不渴而泻，小便清濇。脉或沉数，色赤而黄。燥粪赤溺，兼渴为阳。沉细必死，浮大无妨。  
【`注 阳脉必见阳证，阴脉必见阴证。沉细，水愈盛而不可制；浮大，则心火生土而水可制矣。`】  

胀满脉弦，脾制于肝。洪数热胀，迟弱阴寒。浮为虚胀，紧则中实。浮大可生，虚小危急。  
【`注 以关为主。`】  

遗精白浊，当验于尺。结芤动紧，二证之的。微濇精伤，洪数火逼。亦有心虚，左寸短小。脉迟可生，急疾便夭。  
【`注 急疾虚浮，时时遗精者死。`】  

腰痛之脉，必沉而弦。沉为气滞，弦大损肾元。或浮而紧，风寒所缠。湿伤濡细，实闪挫然。濇为瘀血，滑痰火煎。或引背痛，沉滑易痊。  
【`注 尺脉沉，腰背痛，时时失精，食少。脉沉滑而迟者可治。`】  

疝脉弦急，积聚所酿。察其何部，肝为本脏。心滑肺沉，风疝浮荡。关浮而迟，风虚之恙。阳急为瘕，阴急疝状。沉迟浮濇，疝瘕寒痛。痛甚则伏，或细或动。牢急者生，弱急者丧。  
【`注 疝本肝经，弦则卫气不行而恶寒，紧急则不欲食，弦紧出搏则为寒疝。趺阳脉浮而迟，浮为风虚，迟为寒疝。三阳急为瘕，三阴急为疝。心胃脉滑则病心风疝，太阳脉浮则病肾风疝，少阳脉浮则病肝风疝。`】  

脚气之脉，浮弦为风。濡湿迟寒，热数且洪。紧则因怒，散则忧冲。细乃悲过，结为气攻。两尺不应，医必无功。  
【`注 左尺不应难痊，寸口无常不治。`】  

消渴肝病，心滑而微。或紧洪数，阳盛阴惫。血虚濡散，劳则浮迟。短浮莫治，数大难医。  
【`注 浮则卫虚，短则荣竭，故不治也。数大火炎，亦不治也。但叔和又云：消渴脉数大者活，虚小命殂须努力。何耶？盖初起数大而不坚实者，火犹可伏。虚小即浮短也。会其意亦不相反。`】  

燥结之脉，沉伏勿疑。热结沉数，虚结沉迟。若是风燥，右尺浮肥。  
【`注 老人虚人便结，脉雀啄者不治。`】  

两胁疼痛，脉必双弦。紧细弦者，多怒气偏。沉濇而急，痰瘀之愆。  
【`注 双弦者，肝气有余。肝脉急而胁下有气，支满引小腹痛，时小便难，苦目弦、头痛、腰背重、足冷，妇人月水不来，时无时有。沉濡濇散，其色泽者，当病溢饮，多饮水而涎溢入肌肤肠外。或兼搏手坚急，面色不泽者，瘀血也，或因坠堕使然。`】  

淋病之脉，细数何妨？少阴微者，气闭膀胱。女人见之，阴中生疮。大实易愈，虚濇其亡。  
【`注 大而实者生，虚细而濇者死。`】  

小便不通，浮弦而濇。芤则便红，数则黄赤。便难为癃，实见左尺。  
【`注 小便不利难来者为癃闭，乃膀胱热极，故脉实。`】  

五积属阴，沉伏附骨。肝弦心芤，肾沉急滑。脾实且长，肺浮喘卒。六聚结沉，痼则浮结。又有症瘕，其脉多弦。弦急瘕疾，弦细症坚。沉重中散，食成癖痃。左转沉重，气症胸前。若是肉症，右转横旋。积聚症瘕，紧则痛缠。虚弱者死，实强可痊。  
【`注 脉沉伏而细，在寸积在胸中，微出寸口积在喉中；在关上积在脐旁。上关上积在心下，微下关积在小肠；尺微积在气冲。脉出在右积在右，脉出在左积在左，脉两出积在中央。各以其部处之。肝积脉弦而细；肺积脉浮而毛；肾积脉沉而急滑；心积脉沉而芤，上下无常处；脾积脉实而长，食则多吐。《内经》论赤脉之至也，喘而坚，有积在中，名心痹，得之思虑。白脉喘而浮，有积在胸，名肺痹，得之醉而使内喘，谓脉至如卒喘状也。青脉长而左右弹手，有积气在心下支胠，名肝痹，得之寒湿，与疝同。黄脉大而虚，有积在腹中，名厥疝，女子同法。得之疾使四肢，汗出当风。黑脉上坚而大，有积气在小腹与阴，名肾痹，得之沐浴清水而卧。脉沉重而中散者，因寒食成积。脉左转而沉重者，气症积在胸中；脉右转出不至寸口者，内有肉症也。转者横也，脉转而横主腹，有积或在胁下。积聚脉亦大同。故《难经》曰：结微则积微，结甚则积甚。脉伏结者为积聚，浮结者为痼疾。如积聚脉不结伏，痼疾脉不浮结，为脉不应病者，死。`】  

中毒洪大，细微必倾。尺寸数紧，钗直吐仍。此患蛊毒，急救难停。  
【`注 钗直者，脉直如钗也。`】  

喘急脉沉，肺胀停水。气逆填胸，脉必伏取。沉而实滑，身温易愈。身冷脉浮，尺濇难补。  
【`注 手足温暖，脉静滑者生；身冷，脉浮濇者死。`】  

嘈杂嗳气，审右寸关。紧滑可治，弦急则难。两寸弦滑，留饮胸间。脉横在寸，有积上拦。  
【`注 右寸关脉紧而滑，常也。右关弦急欲作反胃者，难治。寸脉横者，膈有横积也。`】  

呕吐无他，寸紧滑数。微数血虚，单浮胃薄。芤则有瘀，最忌濇弱。  
【`注 脉阳紧阴数，其人食已则吐。紧小多寒，滑数痰火。微数，血虚令胸冷，关浮，胃虚，呕而嗳气不食，恐怖即死。芤带紧者，有瘀逆。脉紧濇小弱，自汗者死。`】  

呃逆甚危，浮缓乃宜。弦急必死，结代促微。  
【`注 弦急，木克土也。结代促微，元气衰也。`】  

反胃噎膈，寸紧尺濇。紧芤或弦，虚寒之厄。关沉有痰，浮濇脾积。弱大气虚，濇小血弱。若濇而沉，七情所搏。  
【`注 寸紧，胸满不食；尺濇，故反胃也。紧芤或迟者，胃寒也。弦者，胃虚也。关脉沉大，有痰也。浮濇，脾不磨食，故朝食暮吐，暮食朝吐。脉紧濇者，难治。`】  

痓脉弦直，或沉细些。汗后欲解，脉泼如蛇。伏坚尚可，伏弦伤嗟。  
【`注 痓脉来按之筑筑然而弦，直上直下，或沉细迟。若发汗后脉泼泼然如蛇，暴腹胀大为欲解。如脉反伏弦者必死。`】  

癫癎之脉，阳浮阴沉。数热滑痰，狂发于心。惊风肝癎，弦急可寻。浮病腑浅，沉病脏深。  
【`注 阳证脉必浮长，阴证脉必沉细。虚弦为惊为风癎。沉数为热，滑疾为痰。脉滑大为病在腑则易治，脉沉濇入脏者难治。叔和云：恍惚之病定颠狂，其脉实牢保安吉；寸关尺部沉细时，如此未闻人救得。所谓实，牢即滑大也。`】  

祟脉无常，乍短乍长。大小促结，皆痰为殃。遁尸脉紧，与证相妨。  
【`注 邪祟脉长短、大小、促结无常。凡五尸鬼邪遁疰，病证与脉全不相应也。`】  

惊悸怔忡，寸动而弱。寸紧胃浮，悸病仍作。饮食痰火，伏动滑搏。浮微弦濡，忧惊过却。健忘神亏，心虚浮薄。  
【`注 寸口脉动而弱，动为惊，弱为悸。寸口脉紧，趺阳脉浮，胃气虚，是以惊悸。趺阳脉微而浮，浮为胃气虚，微则不能食，此恐惧之脉，忧迫所致也。`】  

喉痹之脉，两寸洪溢。上盛下虚，脉忌微伏。  
【`注 尺脉微伏者死，实滑者生。`】  

汗脉浮虚，或濡或濇。自汗在寸，盗汗在尺。  
【`注 男女平人脉虚弱微细者，必有盗汗。`】  

痿因肺燥，脉多浮弱。寸口若沉，发汗则错。足痛或软，专审于尺。滑疾洪缓，或沉而弱。  
【`注 《脉经》曰：脉浮弱其人欲咳不得咳，咳则出涎而肺干，小便不利。寸口脉不出，反为发汗，多唾唇燥，小便反难，大便如烂瓜豚膏，皆因误汗伤津液以致肺燥也。`】  

厥证数端，沉细为寒。沉伏而数，为热所干。脉喘为气，浮实痰顽。气弱微甚，大则血悭。寸大沉滑，身冷必难。  
【`注 卒厥尸厥，寸口沉大而滑，不知人，唇青身冷，为入脏，即死。如身温和汗自出，为入腑，而后自愈。`】  

尺沉而滑，恐是虫伤。紧急莫治，虚小何妨？  
【`注 尺脉沉滑者，寸白虫；洪大者，蛔虫。`】  

求嗣之脉，专责于尺。右尺偏旺，火动好色。左尺偏旺，阴虚非福。惟沉滑匀，易为生息。微濇精清，兼迟冷极。若见微濡，入房无力。女不好生，亦尺脉濇。  
【`注 沉滑者不可妄药，反燥精血。火旺者降火，阴虚者补阴。两尺俱微者阴阳两补。精冷宜热药，温中壮阳，精清宜温药，补脾补精，精射无力入子宫者补气。女人尺脉微濇者绝产。`】  

老喜反脉，常细濡濇。  

【`注 男年八八喜尺旺，女年七七喜寸旺。濡，气虚；濇，血虚。细濡濇多寿，弦紧洪多病。`】  

滑大气痰，风热紧逼。  

【`注 甚则带歇。`】  
