---
title: 第4部分
index: true
icon: editor
order: 4
category:
  - 医藏
  - 古今医统大全
  - 第4部分
tag:
  - 徐春甫
  - 明
---

## 卷之十四

### 伤寒门（下）  

***小便不利***  

膀胱主分津液。热蓄于内，津液不下行，故不利也。有邪气结于下焦，聚而不散，则小腹硬满而痛，小便所以不利也。凡不利者宜导而渗泄之。若引饮过多，下焦蓄热，或中湿发黄，水饮停留，皆先利小便。有汗下后亡津液，胃中干竭，则有利小便之戒。  

有小便不利而头出汗者，乃为阴脱关革之疾也。  

【和解】伤寒五六日，已汗复下，小便不利、心烦，桂枝汤、小柴胡汤。  

【分利】太阳汗后脉浮，小便不利，微热而渴，五苓散。渴甚者，猪苓汤。  

【清利】伤寒七八日，身黄如橘，小便不利，腹微满者；头汗出小便不利，渴饮水浆，瘀热在内必发黄，并用茵陈蒿汤。  

【攻下】小便不利，大便乍难乍易，微热，胃中有燥粪也，大承气汤，选用。有潮热兼大便泄，小便不利，柴苓汤。  

【温】风湿自汗，身重不利者，阴气也，甘草附子汤。  

【熨法】小便不通，其因有二。热郁不通，用田螺捣朴硝，少加麝香如泥，贴脐上自通。寒凝小水不利者，用炒盐熨脐下当通。然则寒热不可不详审也。  

【灸】阴寒甚而小便不通，阴囊缩入，腹痛欲死，灸石门穴，仍服四逆汤。  

***小便自利***  

伤寒小便自利，正因不当利而反自利也。如太阳阳明自汗者，不应利小便而反自利者，寒为膀胱不禁，热为蓄血使然。是亦伤寒之一证也。津液竭则病危矣夫，安得不有治乎？【和】太阳病小便自利，以饮水多，心下悸，桂枝茯苓甘草汤。  

【血】太阳身黄，小盒饭不利，今反自利，其人如狂，为下焦蓄血，抵当汤。伤寒有热，小腹满，应小便不利，今反自利，为有血也，抵当丸。尿血，玄胡散。大便闭，小便自利，知其热在内，微用承气汤下之。  

【温】大便自通，小便清利，知其内虚寒也，四逆汤，真武汤去茯苓用。  

【蜜导】阳明自汗，应小便不利，而反利，津液内竭也。粪虽硬不可攻，宜蜜导猪胆汁法。  

***小便数***  

伤寒小便数者，乃小便频来而短少也。肾与膀胱俱虚，客热乘之，虚不能制水也。又有膀胱积热，则水行涩；涩则小便不快，故涩淋而数起也。若大便难，小便数，是为脾约。约者，俭也。脾主为胃行其津液，今胃强脾弱，约束不行，致小便数而大便难也。  

【下】太阳汗吐下后，小便数而胃不和，谵语者，少与调胃承气汤。大便硬者，小承气汤。小便数，大便坚，脾约丸。  

【温】太阳自汗，四肢拘急，难以屈伸，心烦微恶寒，脚挛急小便数者，不可行桂枝，宜与甘草干姜汤、芍药甘草汤。  

***发黄***  

伤寒发黄证，通身面目皆知如熏黄，如梅如橘。是因当汗不汗而生黄也，当利小便却不利小便亦生黄也。瘀热在里，身必发黄。胸中水谷不消，太阴脾土应于肌肉湿热所蒸而致肌黄。治须泄热渗湿为先。有头汗出，齐颈而还，渴饮水浆者，蓄血也。大抵不外表里郁热所致，其风寒所郁者，间而有之。伤寒至于发黄，为病之已甚也，是以不治者多矣。  

寸口近掌无脉，鼻气冷者不治。形体如烟熏，直视摇头者，为心绝，死。环口黧黑，柔汗发黄，为脾绝，死。  

【发汗】发热，一身尽痛，面目俱黄，太阳中湿，麻黄汤、连翘赤小豆汤。脉浮而紧发黄者，不可下，麻黄各半汤。身热不去，瘀血在里而黄，小便微利，麻黄连翘赤小豆汤。  

【和解】往来寒热，一分尽疼，小柴胡加栀子汤。脉浮弦，咳嗽短气，无汗胁痛，鼻干嗜卧，一身及面目尽潮热，小便不利，柴苓汤。  

【分利】发热头汗，渴欲饮水，小便利，大反快而黄者，五苓散加茵陈汤。小便不利，四肢沉重，似疟，不欲饮，茵陈五苓散。服此而小便如皂荚汁，则黄从小便出也。  

【阴黄当温】伤冷中寒，脉弱气虚，小便如常，变为阴黄，理中加茵陈汤。韩 和云：因下太过，脾胃虚，津液竭，饮水自伤。此阴湿伤脾变黄，茵陈茯苓汤、茯苓橘皮汤、小茵陈汤、茵陈四逆汤、茵陈茱萸汤。  

【搐鼻】初觉发黄，以瓜蒂散吹鼻内，口噙水搐之，鼻中出黄水验。  

***发斑***  

伤寒发斑，热甚而伤血，血热不散，里实表虚，热气乘虚出于皮肤而为斑也。轻则疹子，甚则如锦纹。或病本属阳，误投热药，或当汗不汗，当下不下，或汗下未解，皆能至此。有下之太早，热气乘虚入胃，故发斑；下之太迟，热留胃中，亦发斑；阳证热药过多，胃热焦烂，亦皆发斑也。有表虚里实，热毒不散，所以不可轻发汗，不可轻下。阳毒发斑者，若热毒深入，斑发紫黑，是毒陷于内，不可治也。斑赤者逆；黑者十死一生。  

【消散】阳毒已深，内外结热，舌卷焦黑，鼻如烟煤，狂言见鬼，面赤，斑如锦纹，五日可治，六七日不可治，阳毒升麻汤、人参白虎汤。始用热炽，发为赤斑或咽痛，玄参升麻汤。表证多者，防风通圣散去硝黄。  

【解利】温毒发斑而呕者，葛根橘皮汤。呕吐清汁，眼赤口疮下痢，黄连橘皮汤。  

【解热】伤寒五六日斑出，猪胆鸡子汤。兼咽痛，紫雪，细细咽之。发赤斑，大青四物汤。发斑通用升麻汤、犀角地黄汤。热多、玄参升麻汤、黄连四物汤、青木香一物汤。  

【凉血】温毒发斑，冬月大暖，人受不正之气，至春发为斑烂瘾疹如锦纹，谓之温毒。  

阳脉浮数，阴脉实大，黑膏化毒丹。  

【下】温毒身无大热，渴烦大便实，腹痛，有赤斑瘾疹者，调胃承气汤。斑见无大热，脉虚秘闷，当归丸。  

【清补】汗下后胃虚极而发斑者，此火游于外所致，白虎加人参、白术。  

***狐惑***  

伤寒不发汗，变为狐惑。狐惑二字，取其进退犹豫不决之意也。因胃内食少，肠胃空虚，三虫求食，啮人五脏，故唇口生疮。上唇生疮，虫食其脏，为惑；下唇生疮，虫食其肛，为狐。其候齿燥声哑，恶饮食，面目乍赤乍白乍黑，舌上白胎，唇黑有疮，四肢沉重，喜眠，其咽干口疮甚者死。  

【清热】黄连犀角汤。  

【凉血】唇疮声哑，桃仁汤。  

【杀虫】雄黄锐散为膏，纳谷道中。  

***多眠***  

凡病者多不得眠，伤寒反多眠者，其说有四：一、太阳病欲解，则多眠，此神将复也；一、少阴病脉沉细，但欲寐，此神昏也；一、风温为病，当不了了，亦多眠也；一、狐惑病，四肢沉重喜睡，上下唇有疮，此神恍惚也。大抵阳气虚阴气盛则目瞑，故多眠，乃邪气传于阴而不在阳也。昏昏闭目者，阴司阖也；默默不言者，阴主静也。  

【和解】太阳病脉细多眠，外已解也，小柴胡汤。  

【温】少阴尺寸脉俱沉细，但欲寐者，少阴证也，四逆汤。风温阳脉浮滑，阴脉濡弱，多汗或发汗后身犹灼热，喘息多眠，风温也，葳蕤汤。  

***不得眠***  

阳盛阴虚，则昼夜不得眠。盖夜以阴为主，阴气盛则目闭而卧安。若阴为阳所胜，故终夜烦扰而不得眠也。所谓阴虚则与夜争是也。大抵伤寒不眠者，盖热也。诸阳相并，阴阳未复，所以不眠。有大热而神不清亦不眠，有大下而动血，心主血，亦不眠。瘥后热气与诸阳并，阴气未复亦不眠。  

【和解】吐下后昼夜不眠，酸枣仁汤。吐下后心中懊侬，虚烦不眠者，栀子豉汤。  

【清热】大热干呕，错语不眠，黄连解毒汤。少阴病二三日以上，心烦不眠，黄连鸡子汤。  

【与水】太阳大汗出，胃中干，不得眠，欲饮水者，少少与之。  

【分利】下后而渴，不眠，猪苓汤。脉浮小便不利不眠者，五苓散。  

【温】下后复发汗不得眠，无表证，脉沉，干姜附子汤。  

***短气***  

短气者，呼吸短促而不能相续也。《千金方》云：少气不足以息，是也。似喘而不摇肩，似呻吟而无痛者，短气也。心腹胀满，邪在里而为实；心腹喘满，邪在表而为虚。有停水心下，亦有短气。随证攻治，无不愈矣。  

【更汗】短气但坐，以汗出不彻故也，更发汗则愈，葛根加人参汤。  

【两解】有短气腹满而喘，有潮热者，此短气之实也，大柴胡汤。  

【温经】腹濡满而短气者，邪在表而为虚也。趺阳脉浮而紧，紧则为痛，微则为虚，相搏则为短气之虚也。风湿相搏，汗出短气，小便不利，恶风不欲去衣，甘草附子汤。  

【分利】水停心下短气，五苓散。  

【下】干呕短气，汗出不恶寒，此表解里未和，十枣汤。太阳病下之早，心下硬为结胸，大陷胸汤。  

***蛔厥***  

蛔厥者，食即吐蛔。此为脏寒，蛔上入膈，故时或发烦，须臾复止，得食而呕，又烦。又烦者，蛔闻会气，其人当自吐蛔。或因发汗，胃中冷，故长虫出。又有胃气困乏，虽饥不能食，食到口，蛔闻食气而上，虚寒并于胸中，所以食与蛔并吐而出也，仲景止用乌梅丸。  

【温】《活人书》谓吐蛔为胃中虚冷，先用理中丸，或四逆汤。  

【利】渴、吐蛔，理中加大黄，入蜜以利之。  

***水气***  

水气为水饮也。水为至阴，其性寒。有内热，得水则消；身热内寒，得水，两寒相搏，故水停心下。  

【两解】表不解，心下有水气，干呕发热，喘喝，或利，或小便不利，少腹满，小青龙汤。心下有水气，喘而咳，热不渴，服汤已渴者，此寒去欲解，小青龙汤。  

【分利】中风伤寒六七日，渴欲饮水，水入即吐，有表里证，名水逆，五苓散。  

【下】结胸，无大热，此水结在胁，但头汗出，大陷胸汤。  

【温】少阴腹痛，小便不利，四肢疼痛下利，此有水气，或咳呕，或小便利，真武汤。厥而心下悸，宜先治水，茯苓甘草汤。  

***百合病***  

百脉一宗，举身皆受病，无经络之状。大抵病后虚劳，脏腑不平，变而成此。其病似寒无寒，似热不热，欲食不食，欲卧不卧，欲行不行，似寒非寒，似热非热，默默不知所苦，服药即吐，有如见鬼，小便赤，此为百合。但因病中失调，余证在阴则攻阳，反下之；在阳则攻阴，反汗之，此为逆，各不得解，故成百病。  

【和】通用小柴胡汤加百合、知母、粳米、生姜。  

【清】凉血，百合知母汤、百合地黄汤。  

【洗浴】一月不解变成渴者，用百合一升，水一斗，渍一宿，暖温洗身。  

***阴阳易***  

男子病新瘥，妇人与之交，曰阳易；妇人病新瘥，男子与之交，曰阴易。此则正气将复，却被淫欲之邪动易也，故曰易。其候身重气乏，腹中绞痛，头不能举，足不能立，四肢拘急，百节解散，热上冲胸，眼中生花。男子则阴肿，腹内攻刺；妇人则里急，腰胯连腹内痛。若手足拳拳，其脉离经，皆不可治。或荣卫虚，精髓竭，翕翕少气，手足不能举动者，引岁月而死。此外伤六气，又动七情，其害若此，岂不慎哉？其不易自病者，名女劳复，谓之阳脱邪盛，亦不可治。  

【通治】陶云：其证有寒热不，若寒病，用烧 散入热药中调下；热病用烧 散入寒药中调下。缘此通治易证，以为切当。  

【导阴气】烧 散， 鼠橘皮汤。  

【利】小便不利，五苓散。  

【温】当归白术扬、干姜汤。  

***劳复***  

凡病将愈，为劳动而病复作者，谓之劳复。非但强力持重，若梳沐动气，忧愁思虑，则劳神皆复也。  

【解】新瘥后津液未复，气血尚虚，少劳之则生热而病复作。脉浮者，微汗以解之，枳壳栀子汤、鼠矢豉汤、 鼠矢汤、当归白术汤、干姜汤。  

【和】劳役复发热者，冲和汤。  

【清】瘥后渴热，竹叶石膏汤。劳复发热欲绝，麦门冬汤。  

***食复***  

病后新瘥，胃气未完，但得少食糜粥，常令稍饥，不可过饱若恣所欲，顿食至饱，或食肥腻脍炙果品等，稍不消化，则邪气乘机而复作，发热烦躁而病愈甚，谓之食复。  

【吐】宿食未克者，枳实栀子豉汤吐之。  

【消导】腹满烦热，二陈汤加山楂、麦芽、砂仁、神曲。  

【下】饮食稍多，经数日不愈，脉沉实热甚，便秘谵语，大柴胡汤、枳实大黄汤。  

【补】消导后热不退者，补中益气汤。  

***过经不解***  

伤寒十余日，过经不解，胸满而呕，日晡潮热，大便微利，本大柴胡证，医以丸药下之，非其治也。（伤寒法以十一日愈，十二日不愈者再传，所谓过经是也。）【解】有潮热者，实也，先与小柴胡汤以解外，后服柴胡加芒硝。太阳过经十余日，下之后四五日，柴胡证在，与小柴胡汤。呕不止，心下微烦为未解，大柴胡汤。  

【下】伤寒十三日，过经不解，谵语，以有热也，当以汤下之。内实者，调胃承气汤。太阳过经十余日，心下欲吐，胸痛，大便反溏，腹微满，微烦。若不经吐下者，当与柴胡汤。若曾经吐下者，则邪气乘虚入胃为实，调胃承气汤。  

***汗后不解***  

汗后而病不解，寒热如旧，或表邪未尽，或邪传里，或邪气乘虚内客，宜各因其证而治之。  

【汗】曾服麻黄桂枝，若脉洪大，形为疟状，再发汗必解，麻黄汤。  

【表里兼解】发热汗出不解，心下痞硬，呕吐下利，大柴胡汤。  

【清】服桂枝大汗出，大渴，烦不解，脉洪大，白虎加人参汤。  

【下】发汗后不恶寒，但恶热，及蒸蒸发热者，实也，调胃承气汤。发汗后不可更行桂枝，汗出而喘，无大热者，麻黄杏仁石膏甘草汤。  

【分利】太阳病发汗后，大汗出，胃中干燥，不得眠，欲饮水者，少少与之，令胃气和则愈。若脉浮小便不利，微热消渴，五苓散。发汗已，脉洪数烦渴，五苓散。  

【和中】汗后腹胀满，浓朴生姜半夏甘草人参汤。汗过多，心下悸，欲得发颤，桂枝甘草汤。  

【温经】发汗后病不解反恶寒者，表虚也，芍药甘草附子汤，脉细身倦者方可服。太阳病发汗，汗出不解，仍发热，心中悸，身 动，振欲擗地，真武汤。发汗后身疼痛，脉沉者，桂枝加芍药人参汤。太阳发汗遂漏不止，其人恶风，小便难，四肢拘急，难以屈伸，桂枝加附子汤。大汗出，热不去，内拘急，四肢疼，下利恶寒，四逆汤。发汗后脐下悸，欲作奔豚，茯苓桂枝甘草大枣汤。  

***下后不解***  

身热不去，利不止，胸腹满，渴烦。《活人》：去伤寒之邪，不过汗吐下之三法也。  

三法得当，病势易衰则愈矣。倘三法失宜，加以病势危恶，则传变不已，诚可虑也。况发汗吐下后，邪气乘虚而未解，或壅窒而未尽，则当量其虚实以治之。先贤谓知邪气之虚实，发汗吐下之不瘥，温补针灸之适当，则十全之功可自得矣。  

【吐】伤寒五六日，大下后，身热不去，心中结痛，未欲解也，栀子豉汤。下后心烦腹满，卧起不安，栀子浓朴汤。  

【清热】太阳桂枝证，医反下之，利遂不止，脉促者，表未解，喘而汗出者，葛根黄连黄芩汤。  

【下】阳明下之，心下懊 而烦，栀子豉汤。有燥屎者，大承气汤。  

【温】太阳下后脉促胸满，桂枝去芍药汤。微寒，去芍药加附子。丸药下之，身热不去，微烦，栀子干姜汤。  

【解错离之邪】六七日大下后，寸沉而迟，手足厥逆，下利，脉不至，咽喉不利，唾脓血，泻利不止为难治，麻黄升麻汤。  

***下后热***  

下后有热，血气虚也，太阳阳明之故也。仲景云：大发其汗，使阳气微，又下之，使阴气弱，其人亡血，病当寒后乃发热无休止，阴阳既虚，气血俱弱，故其热不可止息。所用葶苈、栀子，亦酸苦涌泄之义也。  

【吐】阳明下之，仍发热，心下懊 ，饥不能食，头汗出，栀子豉汤。  

【利】服桂枝汤，或下之，仍头项强，无汗，翕翕发热，心下满，微痛，小便不利，桂枝汤去桂加茯苓白术汤。  

【壮阴】大下后则伤血，故脉涩，葶苈苦酒汤。  

***汗后恶寒***  

汗后恶寒，但表解未尽，则为轻证，法当再汗之。若阳微于外，寒积于内，厥逆自利，则用四逆汤。若阳微于外，热伏于内，大便实者，下之。若汗后脉不为汗衰，比前躁疾者，此名阴阳交，交者死。（此篇可与不得汗及前恶寒兼看。）【发表】汗后恶寒，表未解者，汗之，麻黄汤。  

【两解】汗后热不退，大便宜，微恶寒者，先解表，表解后用大柴胡汤、小承气汤。  

【温】汗后阳微恶寒，大便不实者，芍药附子甘草汤。汗后恶寒自利厥逆者，四逆汤。  

***汗吐下不解***  

三法俱用之后而病不愈者，其有虚实之故也。若非余邪未尽，必是阴阳两虚。于斯时也，当斟酌审之，或可泻则泻，可补则补，庶不杀人也。  

【和】五六日已发汗复下之，胸胁满，微结，小便不利，渴而不呕，但头汗出，往来寒热，心烦，为未解，柴胡桂姜汤。太阳汗吐下解后心下痞硬，噫气不除，旋复代赭石汤。  

【解】太阳先发汗不解，而复下之，脉浮者，则知病在外，当须解外，桂枝汤。  

【清】吐下后七八日不解、热结在里，表里俱热，时时恶风，大渴，舌上干烦饮水者，白虎加人参汤。  

【温】汗下之后病仍不解，躁烦不得眠，茯苓四逆汤。大汗若大利而厥者，四逆汤。  

下后复发汗，昼日烦躁不得眠，夜而安静，不呕不渴，无表证，脉沉微，身无大热，干姜附子汤。下后复发汗，脉微细而振寒者，此内外俱虚也。吐下之后，食入口即吐，干姜黄连黄芩人参汤。  

【吐】发汗吐下后，虚烦不眠，剧者反复颠倒，心中懊 ，栀子豉汤。发汗若下之，烦热胸中窒，栀子豉汤。  

【下】吐下后不大便，五六日至十余日，日晡发潮热，不恶寒，独误如见鬼，循衣摸床，脉弦者生，涩者死；但发热谵语，大承气汤。吐下后腹胀者，邪热入胃也，调胃承气汤。太阳吐下后微烦，小便数，大便硬，小承气汤。  

【和经益阳】吐下后心下逆满，气上冲胸，头眩，脉沉紧，发汗则动经，身为振摇，茯苓桂枝白术甘草汤。  

***急下急温***  

夫伤寒急下急温者，病势已迫将有变也，故称急者，非若他证尚可缓也。少阴属肾主水，口燥咽干，乃热邪内炎，肾水将竭，故当急下。如腹胀不大便，土胜水也，亦当急下。阳明属胃土，汗多热盛，急下以存津液。腹满痛为土实，急当下之。热病目不明，热不已者死。今目睛不和，证亦危矣，须急下。少阴急温二证，内寒已甚，急温无疑也。  

【下】少阴病得之二三日，口燥咽干者，急下之，大承气场。少阴病自利纯清水，心下必痛，口燥咽干者，急下之。（方同上）。少阴病六七日，腹胀不大便，急下之。（方同上。）阳明发热汗多者，急下之。（方同上）。伤寒六七日，目中不了了，睛不和，无表里证，大便难，身微热，急下之。（方同上。）发热不解，腹满痛，急下之。（方同上。）【温】少阴脉沉，急温之，四逆汤。少阴膈上有寒饮，干呕，不可吐，急温之，四逆汤。  

***伤寒见风***  

外证是伤寒，诊其脉是伤风，脉浮而缓也，故曰伤寒见风，见风脉也。外证寒多热少，不烦，手足微厥是也。  

【解表】伤寒见风，风则伤卫，寒则伤荣。卫伤者桂枝汤，荣伤者麻黄汤，荣卫俱伤，大青龙汤。（烦躁者用。）不烦躁者，桂枝麻黄各半汤。  

***伤风见寒***  

外证是伤风，诊其脉则是伤寒，脉浮而紧者是也。其证恶风发热多烦，或手足微温。  

【解表】伤风见寒，脉似桂枝而无汗，病似麻黄而反烦躁是也，大青龙汤。脉若缓而有汗者，桂枝汤。脉紧不烦躁者，麻黄汤。  

***类伤寒四证（痰证、食积、虚烦、脚气）***  

【痰证】似伤寒证，憎寒壮热，恶风自汗，胸满，气上冲咽不得息，此中脘有痰，但头不痛项不强为异。  

若痰涎盛者，亦隐隐头疼，寸口脉浮，若有脉伏，以意参之，二陈汤、柴胡半夏汤、大半夏汤、金沸草汤。气上冲者，瓜蒂散。  

【食积】似伤寒发热恶寒，吐逆头疼，但身不痛为异。左手脉平和，右手脉紧盛，是以知其伤食也。食在上脘，胸满呕吐者，宜吐之，瓜蒂散。心腹满痛，大柴胡汤下之，或用治中汤，五积散，吞下木香槟榔丸。  

【虚烦】惟烦热与伤寒相似，不恶寒不头痛不身疼为异。此烦热者，盖虚也。表既虚，不可汗；里不实，不可下；若攻之者多死，惟宜竹叶石膏汤。虚烦不止者，栀子升麻汤、白虎汤。呕吐者，大半夏加陈皮汤。内寒外热者，阴旦汤。惊悸痰盛虚烦者，温胆汤。伤寒汗吐下后，虚烦不得眠者，栀子豉汤。上盛下虚，虚烦自利者，竹叶汤去石膏加附子，若既济汤。妇人挟血虚而烦者，四物汤加人参、麦门冬、竹叶、甘草。  

【脚气】似伤寒头痛身热，大便秘，肢节痛，呕，但兼脚弱为异。或始因足肿疼痹，或缓弱，小腹不仁，或心悸转筋，食则吐，胸满，此病多因寒湿伤足，毒邪冲心，发则类伤寒，足膝必难动便。寒伤三阳，所患必冷，越婢汤、小续命入姜汁；暑中三阴，所患必热，小续命汤去附加桂。脚肿者，木瓜散、槟榔散。大便秘者，脾约丸。  

***三阳合病***  

伤寒合病者，或两经三经齐病不传者为合病。三阳合病，腹满身重，难以转侧，口中不仁，谵语遗尿，皆不可汗下。  

【清热和表里】白虎汤。  

***合病***  

【太阳阳明合病】脉浮而长，大便硬，小便利，其脾为约，脾约丸。恶寒者，升麻葛根根。不恶寒反恶热，大便不秘者，白虎汤。不恶寒反恶热，大便秘或谵语者，调胃承气汤。喘而胸满者不可下，麻黄汤。但呕而不下利，葛根加半夏汤。  

【太阳少阳合病】脉浮而弦，胁下硬满，往来寒热，及有余证者，并与小柴胡汤。自下利者，黄芩汤。呕者，黄芩加半夏生姜汤。  

【少阳阳明合病】脉弦而长，因发汗，因利小便，已而胃中燥实，大便难也，调胃承气汤。脉长自利者为顺，脉滑而数者为负，负者克贼。脉滑而数者有宿食，大承气汤。  

***并病***  

伤寒并病者，一经先病，又过一经之传者为并病。又始初二阳合病，后则一阳气盛，一阳病衰，归并于一经也，故曰并病。  

【太阳阳明并病】太阳病发汗，汗出不彻，转属阳明，续自微汗出，不恶寒。若面色怫郁，痛无常处，是阳明复并回太阳，当再汗之愈，麻黄汤。太阳证未罢，桂枝麻黄各半汤，微汗之。太阳证罢，但阳明证者，下之，宜大承气汤。  

【太阳少阳并病】心下痞而眩，少阳也；颈项，太阳也。若头痛眩冒，时结胸，心下痞硬，当刺肺俞、肝俞、大椎，慎勿下。  

太阳不胜，阳明不负，木相克为顺，负者失也。  

少阳脉胜，阳明脉负，是鬼贼相克为逆。  

***热病***  

夏月伤寒是为热病，发热头痛，肢体重痛，恶寒恶热，其脉洪盛。用药不可太温，如桂枝麻黄青龙，其性颇热，须加芩连凉剂，不然则有黄斑之变也，惟九味羌活汤最当。凡热病，脉三日后仍数，邪充在经，宜用桂枝石膏汤。或值淫雨，或病患有湿，苍术白虎汤。夏至后谓之脱发，栀子升麻汤。  

***温病***  

发于春三月及夏至以前是也。发热咳嗽，头痛身痛口渴，脉来浮数，温病当分治。  

【解肌】热甚者，升麻葛根汤、解肌汤。  

【和】不渴者，小柴胡汤加桂。咳者，小柴胡加五味子。渴者，去半夏加栝蒌根人参。  

虚烦者，竹叶石膏汤。  

【下】发渴烦躁大便秘，大柴胡汤利之。  

***温疟***  

重感于寒，变为温疟。脉尺寸俱盛，兼弦而数。  

【和解】先热后寒，小柴胡汤，或白虎加桂汤。  

【清热】但热不寒，止用白虎汤。  

***温毒***  

阴脉实大，阳脉洪数，发热发斑隐疹，咳兼心闷。  

【清热】玄参升麻汤。  

【凉血】黑膏。  

***风温***  

【发汗】败毒散、独活汤，许氏用续命汤减麻黄附子。  

【解肌】柴胡桂枝汤、白术汤。  

【清热】汗后发热，无下证，知母石膏汤。  

【疏风】头目昏眩，四肢烦痛，荆芥散、金匮引风汤。  

湿温其人伤湿，因而中暑，名曰湿温。发热头疼，胸间多汗，两胫冷，妄言，脉阳濡而弱，阴小而急，病类伤寒。不可发汗，汗出必不能言，耳聋，不知痛在，身青面色变，名曰重 ，必死。  

【清暑热】东垣清暑益气汤、白虎加苍术汤。  

【分利】五苓散。  

【温】冷香饮子、茯苓白术汤。  

【降痰】消暑丸、橘皮汤。  

***中湿***  

中湿证脉沉缓，一身尽痛，及身黄，大便反快，小便涩是也。  

【利】五苓散。  

【温】小便自利，术苓附子汤。小便不利，大便反快，甘草附子汤。  

***中***  

夏月自汗烦渴为中 。面垢背寒，身不痛，外证大率似热病中暑。有四证可审：自汗，一也；烦渴，二也；脉虚，三也；面垢，四也。但不恶寒，不身痛，为中 。手足虽冷，脉虽虚，不可用热药，当以清暑之剂及利小便为佳。  

【清暑】香薷饮。中 ，手足微冷烦渴，四肢不痛，白虎汤。中暑发热不恶寒，竹叶石膏汤。中 身热恶寒，汗出而渴，及太阳中 ，发热恶寒，身重脉弦细，小便已洒然毛耸，手足冷，劳则热，手足汗，口烂而燥，俱宜白虎加人参汤。  

【分利】发热头痛，小便不利色赤，头痛恶寒，心烦躁，心下不快，五苓散、益元散。  

【和】发热头痛烦躁，小柴胡汤。  

【豁痰】痰逆恶寒者，橘皮汤。  

【降火】热甚者，黄连解毒汤加香薷。  

【熨法】昏愦不省人事，葱饼熨脐。  

***脏结***  

脏结之候，其状如结胸，饮食如故，时时自下利，舌上白胎，脐痛引阴筋，不往来寒热，云寒而不热，其人反静，此脏结也。仲景谓病胁下素有痞，连在脐旁，痛引小腹入阴筋者，此名脏结，死。盖昔宿积之结于胁为痞，今因伤寒邪气入里，与宿积相合，使真脏之气结而不通，致连在脐旁，痛引小腹入阴筋而死。仲景无治法。舌上白胎者不可攻。  

【和】小柴胡汤。  

【针】关元穴。  

***舌上胎***  

伤寒三四日以后，舌上有膜，白滑如胎，甚者或涩或黄或黑，皆热气之浅深也。  

邪气在表者，舌上则无胎；邪气传里，津液搏拮，则舌上生胎也。寒邪初传，未全成热，在半表半里，或丹田有热，胸上有寒，邪初传入里也。恶寒者必欲呕也，腹中痛者必欲利也。  

【和】阳明病胁下硬满而喘，发热汗出，不大便而呕，舌上白胎者，小柴胡汤。脉阴阳俱紧，舌上滑胎，小柴胡去半夏加人参栝蒌汤。腹痛，理中汤。  

【吐】阳明脉浮紧，咽燥腹满而喘，发热汗出恶热，心中懊 ，舌上胎者，栀子豉汤。  

【下】若热聚于胃，则舌为之黄，是热已深也。《金匮》曰：舌黄未下者下之，黄自去，黑滑皆然。经曰：若舌黑者，反为热之极也。又曰：热病口干舌黑者死。  

【清热】七八日不解，热结在里，表里俱热，时时恶风，大渴舌干燥而烦，欲饮水数升者，白虎汤加人参。  

***杜学士三十六般辨视舌色法***  

清碧学士杜先生曰：凡伤寒热病传经之邪，比杂病不同，必须以脉与证及舌三者并看，表里汗下之法，方免无瘥，不误人命。且如脉者，血之府也，属阴。人初得病之时，邪与正气相搏未让，脉必滑而有力也。病久热甚气衰，脉必微细无力。方数甚也，只可好养阴退阳。此议脉之妙也。又如证者初病有恶寒发热，后必有渴欲水燥热之类也。或有逆厥而狂者，此热证传经之邪也。始终热证，实热故无寒也。伤寒为病，初头痛。  

必有发热而恶寒渴水之证。一病便不逆泄利，但寒而无发热，此寒证也。  

且如识证之妙者，如火者，本心之官也，窍于舌。心属火主热象离明。人初得病在表，则舌自红而无白胎等色。表邪入于半表半里之间，其舌色变为白胎而滑见也，切不可不明表证。故邪传之间，其舌色初为白胎；邪入于里，舌必见黄色，乃胃邪之象，宜调胃承气汤下之，胎黄自去而疾安矣。若医不以次第而误用汤丸，失于迟下，其胎必黑，变为舛证，此为难治。若见胎如黑漆之光者，十死一生，此心火与邪热，二火相乘，亢极变为黑色，如火之炎物，极则焦而形黑也。乃脏腑皆受邪毒日深，胃中积热之极，宜速下之，泻去胃中实火，庶几回生；若下之迟，死期必矣。今撰三十六舌法于左，并方法源流，可决死生之妙也。  

三十六舌法。  

【白胎舌】治宜小柴胡汤，或栀子豉汤。  

【火烙舌】宜凉膈散，或大柴胡汤下之。  

【红星舌】将发黄，宜茵陈蒿汤。  

【生斑舌】宜玄参升麻汤，或化斑汤。  

【黑炭舌】宜竹叶石膏汤。大热，宜调胃承气汤下之。  

【黑圈舌】过经未解，宜大承气汤下之。  

【人裂舌】宜凉膈散加黄连主之。  

【虫碎舌】宜小承气汤下之。  

【厥阴舌】宜理中丸，或四逆汤主之。  

【里黑舌】调胃承气汤下之，或解毒汤调之。  

【瘟毒舌】黑色者主死。  

【死蚬舌】白者无活，主死无疑。凡见舌尖白，根黄，此为表证未解，须宜解表，然后可攻之。如大便秘者，宜凉膈散泡硝黄热服。小便涩者，宜五苓散加木通，合益元散入姜汁，白汤调下。  

【舌见弦白心黑】脉沉微者难治，脉见浮滑者可汗，沉实者可下。若初病见此者危急，调胃承气汤下之。  

【舌见尖上白胎二分根下黑一分】必有恶寒身疼，如饮水者，五苓散。自汗渴者，白虎汤。下痢者，解毒汤。（此亦危证。）【舌见白胎中有小黑点乱生】当有表证，其病之来虽恶，宜服凉膈散微表之，退即下之，用承气汤。  

【舌见两弦灰色中有黑晕痕二条】此热乘肾，当急下之，用解毒汤加酒泡大黄为末调服。  

【舌见微黄色者】初病则得之，不自白而变黄者，必见谵语。此由失汗，表邪入里也，必用汗下，兼以双解毒汤。  

【舌见白胎带黄色者】必泄，宜服解毒汤。恶寒者，五苓散。  

【舌见酱黄色肥光者】必表未解，宜小柴胡汤合天水散。可下者，大柴胡汤。  

【舌中见黑胎者】同上治。  

【舌见黄色者】必先见白胎变黄色也，此为表而传里也。热已入胃，急下之，调胃承气汤。若不早下，必至黑色而不可救。白中见黑胎者同治。  

【舌见白胎而自汗出者】不可下，宜白虎汤加人参。  

【舌见白胎滑者】脉在肌肉，为邪在半表半里，必往来寒热，宜小柴胡汤和之。  

【舌见白而胎滑者】时时自下利，小腹痛引阴筋，此名脏结之证，为邪并入脏深，为难治。  

【舌见四圈白而中有黄者】必作烦渴呕吐之证，兼见表者，五苓散合益元散，服之黄尽，方可下之。  

【舌见黄而有小黑点者】热必深也，邪传六腑，将入五脏，急下之，调胃承气汤，次进解毒汤，亦为十存四五也。  

【舌见根黄尖白】表少里多，宜天水散一合，凉膈散二合，和而服之。如嫌未散，防风通圣散主之。  

【舌见干而涩者】膈邪传胃，并毒极深，必烦渴，急宜下之，大承气汤。若见发黄，茵陈蒿汤。血证，抵当汤。表有水肿在胁内，十枣汤。结胸者，大陷胸汤。痞满者，大黄泻心汤。  

【舌见四边微红中央成黑灰色行路痕者】此由失下，热退可愈，须四五下之方退，大承气汤。五次下之而胎色不退者，不治。  

【舌见黄而中有黑点乱生者】其证必渴，谵语。脉滑者生，脉涩者死。循衣摸床者死。下之见黑粪者死，大承气。  

【舌见黄而中有黑至尖者】热毒邪气已深，两感者，下之十有九死，宜用九味羌活汤。  

不恶寒下利，调胃承气汤。  

【舌见弦红心黑者】伤风表未解也，宜双解毒散加双解毒汤微汗之，表证罢可下之。  

如结胸烦躁，目直视者，下之。非结胸不可下。  

【舌见根黑尖黄微】隐隐不见，如黑灰色，根黑尖黄虽有黑行，其脉实，宜下之，大承气汤。脉浮而渴者，凉膈散。其能活者十有三四。  

【舌见灰色】无恶寒恶风，虽脉浮者亦可下之。若恶风寒，双解毒汤。下之见黑粪者，不可治。  

【舌见根黑尖黄】脉滑者可下之；脉浮者养阴退阳。若恶风寒者，微汗之，双解毒散下之。不成利者，用解毒汤。  

【舌见大黑而有乱纹者】脉滑实，急下之，十得一生。脉浮数无力者不治。  

### 伤寒补遗

***昼夜偏剧***  

热入血室为阴虚，则夜不宁而病剧。汗下过多为亡阳，阳虚则昼不安。  

【和解】妇人伤寒发热，昼则明了，暮则谵语，为热入血室，以阴虚而热邪乘虚而入，故暮谵昼了，小柴胡加牡丹皮汤。  

【温】下之后复发汗，昼则烦躁不得眠，夜而安静，不呕不渴，无表里证，脉沉微，身无大热者，干姜附子汤。为下而复汗以亡阳，故昼烦而夜静。  

***饮酒复剧***  

伤寒时证，汗后和平，身凉安静，却因饮酒复剧，发热烦闷，干呕呻吟错语，不得卧，黄连解毒汤。  

***瘥后昏沉***  

伤寒瘥后十数日，或半月二十日，终不惺惺，常昏沉如失精神，言语错谬，似鬼祟，似风非风，或无寒热，或潮热有寒热如疟，皆缘发汗未尽，余毒在心包络所致，知母麻黄汤。  

出汗不均，为汗不流、是汗出盖覆不周，则汗出不均，致腰背手足搐搦，或冷或热，牛蒡根散。  

水气，大病瘥后从腰以下有水气者，牡蛎泽泻散。  

***坏证***  

伤寒病中又感寒暑燥湿风热异气，而成坏证。或经汗吐下温针仍不解，小柴胡汤证罢亦成坏证。况病已过经，热留脏腑，证候多变，久而不瘥，阴阳舛乱，无复纪纲，大率以表证多者，知母麻黄汤。若诸药不效者，用鳖甲散。若柴胡证在，则不为逆。  

***不仁***  

谓不柔和，则痛痒寒热屈伸灸刺皆不自知，皮肤不荣谓之不仁。经曰：虚邪乘寒，则为郁冒不仁。盖其血气虚少，不能周流于身，是为邪气所伏，故肌体顽麻不知痛痒，又因少阴肾气微，精血少，气逆心下，阳气退，热归阴，与阴相动，令身不仁，此为尸厥。其乘寒之厥，郁冒不仁，即此尸厥可知矣。若脉浮而洪，身汗如油，喘而不仁，水浆不入，即体不仁，此为命绝。  

【温】《直指方》用甘草干姜汤、桂枝芍药加干姜各半汤。  

【灸】中极穴。（一名玉泉。）【针】昔越人入虢，太子病尸厥，以郁冒不仁为可治，刺之而得痊。  

***火邪***  

火邪者，谓其不当用火而用之，故谓之火邪。凡伤寒汗不出，服发汗药至于再三而汗不行，此津液内涸也，其证故危。若寻常汗证，药未至切而汗不行，遽以火迫于床榻之下，劫夺取汗，炎气熏灼，热邪交并，变为惊狂等证。实者，则烦躁不已，虚者，真阳脱亡，当量其虚实而解散之。太阳汗下，心下痞，表里俱虚，复加烧刺，胸烦面青肤 者难治，色黄手足温者可治。太阳中风，以火劫之，因火热两阳相结，熏灼发热于外，身必发黄，热搏于内，则小便难。火热大甚，则手足躁扰，循衣摸床，为难治。小便利者，火气未剧，尚可治也。  

【凉血】太阳病，以火熏之，不得汗发，燥不解，必下清血，必为火邪，犀角地黄汤。  

【发汗】脉浮，宜以汗解。用火炙之，邪无从出，病从腰以下必重而痹，名为火逆，麻黄杏子薏苡甘草汤。  

***循衣摸床***  

伤寒若吐不解，不大便五六日以上至十余日，日晡潮热，不恶寒，独语如见鬼状。  

剧者则不识人，循衣摸床，惕而不安，微喘直视。若微者，发热谵语，大承气汤。若一服而利即止，复看脉弦者生，涩者死。仲景云：循衣摸床者不可治。  

【下】大承气汤、小承气汤，可选而用之。  

***直视***  

直视者，目睛不能转动也。水精为志，火精为神，心使之也。伤寒直视为邪气壅胜，冒其真气，使神志不卫于心，精气不荣于目，则为直视，多不治也。衄家不可汗，汗则额上脉紧，直视不能动。狂言直视则为肾绝，摇头直视则为心绝，皆脏气已脱也。直视喘满不知人，下反循衣摸床者直视者死。  

【下】其或目中不了了，睛不和，无表里证，大便难，身微热者，非直视，乃内实也，急下之，大柴胡汤，大承气汤，选用之。  

***遗尿***  

仲景云：溲便遗失，狂言反目直视者，此肾绝也。风温被下必失溲。三阳合病，一焦气绝，不归其部，不可汗下。  

【温】阴阳俱虚，下焦脱，用附子。  

【清】三阳合病，腹满身重，难以转侧，身不仁，谵语遗尿。发汗则谵语，下之则额上生汗，手足厥冷，自汗而热，白虎加人参汤。  

***下脓血***  

阳病下利便脓血，协热也。少阴下利便脓血，协寒也，脓为陈积，血为新积。热则清，寒则固，此为治之大略也。  

【清】下后脉数不解，下利不止，必协热而便脓血，犀角地黄汤。  

【固】少阴下利不止，腹痛便脓血，桃花汤。  

***伤寒十劝***  

李子建伤寒十劝不可不知。医家病家知此十劝，则不致误，所益非轻，况伤寒之病，与杂证不同，投药一差，生死立判。  

一、伤寒头痛及身热，便是阳证，不可服热药。  

伤寒病传三阳三阴共六经，内太阴病头不疼身不热，少阴病有反发热而无头疼，厥阴病有头疼而无发热，故知头疼身热即是阳证。若妄投热药，决致死亡。  

二、伤寒必须且攻毒瓦斯，不可补益。  

邪气在经络中，即随证早攻之，只三日四日痊安。若妄补正气，使毒瓦斯流炽，多致杀人。  

三、伤寒不思饮食，不可服温睥胄药。  

伤寒不思饮食，自是常事。不知邪气在胃，故亦不饥，虽不饮食亦不死。如理中丸、人参黄 之类，不可轻服。若阳病服之，热邪增重，多致不救。丁香、巴豆之药，尤不可服。  

四、伤寒腹疼亦有热证，不可轻服温暖药。  

仲景论腹满时痛之证，有曰痛甚者，加大黄。夫痛甚而加大黄，意可见也。于身冷厥逆而腹痛者，方是阴证，须消息之。每见腹痛，便投热药，多致杀人。  

五、伤寒自利，当看阴阳证，不可例服补药、热药、止泻药。  

自利惟身不热手足温者属太阴，身冷四逆者属少阴厥阴，其余身热下利皆属阳，随证根据仲景法治之。若阳证误投热药者，多不治。  

六、伤寒胸胁痛及腹胀满，不可妄用艾灸。  

常见村落间病伤寒无药，便用艾灼，多致毒瓦斯随火而盛，膨胀发喘而死。不知胸胁痛自属少阳；腹胀虽属太阴，仲景以为当下之证，此外惟寒厥阴证可灸之。  

七、伤寒手足厥冷，当看阴阳，不可例作阴证。  

伤寒有阳厥阴厥，医者少能分辨。阳厥若投热药，杀人速于用刃。盖阳病不至于极热者，不能发厥，仲景所谓热深厥亦深。又与热药，宁复生乎？但看初得病而身热，至三四日后热气已深，大便秘，小便赤，或谵语昏愦，及别有热证而发厥，必是阳厥，急用承气汤下之。若初得病身不热，大便不秘，自引衣盖身，或利，小便数，不见热证而厥逆，即是阴厥，方可用四逆汤之类。二厥所以使人疑者，缘为其脉皆沉。然阳厥脉沉而滑，阴厥脉沉而弱；又阳厥指爪时温，或时发热，阴厥则常冷，此为可别。  

八、伤寒病已在里，即不可用发汗药。  

伤寒证须看表里，如发热恶寒，则是在表，宜发汗；如不恶寒反恶热，即是里证。若一例发汗，则所出之汗不是邪气，乃泄真气。邪气未除，真气先泄，死者必矣。又别有半表半里之证，及无表里之证，皆不可下，亦皆不可汗，但随证治之。  

九、伤寒饮水为欲愈，不可令其恣饮过度。  

凡病患大渴欲饮水，当与之，以消热气，故仲景以饮水为欲愈。人见此说，遂令病患纵饮，因而为呕为喘，为咳逆为下利，为肿为悸，为水结胸，为小便不利者多矣。且如病患欲饮一碗，只与半碗，常令不足为善。  

十、伤寒病初安，不可过饱，及劳动，或食羊肉，行房，诸浓味饮酒。  

病方愈，不必再服药，脾胃才复，不可过食。不能消化，病即再作，谓之食复。病方愈，气血尚虚，劳动太早，病即再来，谓之劳复。若食羊肉及行房者，犯之必死。食诸浓味并饮酒者，再作必重。  

***伤寒禁忌***  

伤寒病服药，中病即已，不必尽剂。《千金方》云：伤寒新瘥后食猪肉羊血鱼脍肥腻等味，必大下利。若食饼饵煎爆瓜果等物，胃气尚虚，不能克化，必更作热，皆难治也。又云：新病瘥后，但得少食糜粥，常令稍饥，不可过饱，不可恣欲妄食，虽思勿与也。  

又忌大肉诸般骨汁。《本草》注：羊肉热，病瘥后食之，发热杀人。又新差后当静卧，切勿早起梳沐，劳动多言，用心使意，此皆令劳复。又新瘥后未满百日，气力未平复而犯房室者，皆再热作而死不治。此新愈后之大禁也。  

***陶氏伤寒十四法***  

●伤寒发狂奔走，人难制伏，先于病患房内着火一盆，用醋一碗倾于火上，其醋气入鼻内即安，方可察其阳狂虚实，用药无差。若病初起，头痛发热恶寒方除已后，登高而歌，弃衣而走，逾墙上屋，骂 叫喊大渴欲死，脉来有力，乃因邪传入里，阳盛发狂，当用寒药下之。凡见舌卷囊缩者不治。若病初起，无头痛，身微热，面赤戴阳，烦躁，脉来沉微无力，欲坐卧凉水中，乃因寒极而发躁，即是阴证似阳，当用热药温之，此为阴躁。凡见厥冷下利谵语者不治。若医者不察其脉，以虚阳上膈而躁，误为实热，反与凉药，使渴盛躁急，则气消而成大害矣。须察脉来有力无力，此为良法。  

●伤寒腹中痛甚，将凉水一碗与患者饮之。其痛稍可者属热痛，当用凉药清之。清之不已，而或绕脐硬痛，大便结实烦渴，属燥粪痛，急用寒药下之。若食积痛者，同治。若小腹硬痛，小水自利，大便黑，身目黄者，属蓄血痛，亦用寒剂加行血药，下尽黑物则愈。  

此三者皆痛随利减之法也。  

若饮水痛甚者属寒，当用温药和之。和之不已，而成四肢厥冷，腹痛呕吐泻利，急用温药投之。须察脉来有力无力，此为良法。  

●伤寒直中阴经真寒证，甚重而无脉，或吐泻脱元气而无脉，将好酒姜汁各半盏与病患服之，其脉来者可治。当察其阴用药，不拘脉之浮沉大小，但指下出见者生。如用此法，脉不至者必死。又当问病患身有痛处，要知痛甚者脉必伏，不为凶。如无痛证，用此法而脉不至者凶。又问病患平素原有出部位之脉，当覆手取之，有脉者无事。若原不出部，今覆取而有之，亦为阴阳之错乱也，宜和阴阳。正取覆取俱无脉者必死。  

●伤寒舌上生胎，不拘滑白黄黑，俱用井水浸青布片于舌上、洗净后用生姜片子时时浸水刮之，其胎自退。凡见舌上黑胎芒刺者必死，此热毒入深，肾水克心火也。（此谓肾水克心火恐误也。既云热毒入深，或肾水不能制火邪也。）若发黄者，用生姜时时周身擦之，其黄自退。若心胸胁下有邪气。结实满闷硬痛，又法用生姜一 ，捣渣去汁，炒微燥带润，用绢包于患处，疑疑熨之，稍可，又将渣和匀前汁、炒干再熨良久、豁然宽快。  

●伤寒鼻衄成流，久不止者、将山栀炒黑色为细末、吹入鼻内，外将水湿草纸搭于鼻冲，其血自止。若滴点不成流者，其邪在经未解，照后秘方用药，不在此法。  

●伤寒热邪传里，服药后用盐炒麸皮一升，将绢包于病患腹上，款款熨之，使药气得热则行，大便易通矣。  

●伤寒吐血不止，用韭汁磨京墨呷之，其血见黑必止。如无韭汁，用鸡子清亦可。正谓赤属火而黑属水也，故有相制之理焉。  

●伤寒直中阴经真寒证，或阴毒证，身如被杖，腹中绞痛，呕逆沉重，不知人事，四体冷如冰石，指甲唇青，药不得入口，六脉沉细，或无脉欲绝者，将葱束缚一握，切去根叶，留白三寸许捣如饼，先将麝香半分填于脐中，后加葱饼于上、以火熨之，烂则易之，换二三饼，稍醒，灌入生姜汁煎服回阳救急汤。如不醒，再灸关元穴、气海穴二三十壮，使热气通其内，邪气出于外，以回阳气于至阴之中。用此法，手足温和汗出即醒者，为有生也；如用此法，手足不温汗不出，不省人事者，必死也。  

●伤寒热病，热邪传里，亢极无解，用黄连煎水一盏，放井中顿冷，浸青布搭于胸上，稍热则易之，待热势稍退则除，不可久渍，夏用此法，冬不宜用。  

●伤寒服药、吐出不纳者，随用竹管重捺内关，后将生姜自然汁半盏热饮，其吐即止。大凡服寒药热饮，服热药寒饮，中和之剂温和服之。如要取汗，虽辛甘之剂亦宜热服；如要止汗，虽辛甘温剂亦宜温服。  

●中风痰厥，昏迷卒倒，不省人事欲绝者，先用皂荚末捻纸烧烟，冲入鼻中，有嚏可治。随用吐痰法，将皂荚末五分、半夏白矾各三分为细末，姜汁调服，探吐后服导痰汤加减治之。无嚏者不可治。  

●治干霍乱不得吐者，用滚汤一碗，入皂荚末三分、盐一撮、调服探吐，莫与米汤。设与即死，是谷气反助邪气也。  

●中寒卒倒，昏迷不省者，先用热酒姜汁各半盏灌下，稍省后服加味理中饮为效。如不饮酒者，只用姜汁灌之，根据法调治。此证腊月甚有之，余月几希矣。  

●伤寒若兼十余日以上尚有表证宜汗者，羌活冲和汤微汗之。十余日若有里证宜下者，可与大柴胡汤下之。盖伤寒过经，正气多虚，恐麻黄承气，其汤太峻。误用麻黄，令人亡阳；误用承气，令人不禁，故有此戒。若表证尚未除，而里证又急，不得不下者，只得以大柴胡汤通表里而缓治之。又老弱及气血两虚之人有下证者，亦用大柴胡下之，不伤元气。如其年盛气壮者，不在禁例，当随酌宜而治之。  

***伤寒死候***  

凡看伤寒，要识死证死脉亲切，一一理会，免致临病疑惑。但见死证，须以脉参之。如果不治，切莫下药。倘有锉失，咎将谁归？汗后热退脉静者瘥。  

阴阳诸证脉平，吉。  

阳证见阴脉者死。  

阴阳毒过六七日者不治。  

脉浮而滑，身汗如油，喘息不休，水浆不入，身体不仁，乍静乍喘者死。  

伤寒咳逆上气脉散者凶。  

阳反独留，体如烟熏，直视摇头，心先绝也。  

汗后发润喘不休者，肺先绝。  

唇吻反青，四肢 汗出，肝气先绝也。  

环口黎黑，虚汗发黄，脾气绝。  

三部紧盛，大汗出不解者死。  

阴阳尺寸俱虚，热不止者死。  

身热喘粗，见阳脉而躁者死。  

汗后微热不解，未可言死，如转索者，即日死也。  

谵语微热，脉浮大，手足温欲汗出，脉暴出者死。  

阴衰欲绝而阳暴独胜，则脉出。一曰阴气先绝，阳气后竭，死；逆冷脉沉细者，一日死。  

赤斑者五死五生。  

黑斑者十死一生。  

两感伤寒者死。  

大发湿家汗则成 。又曰热而 者死。  

发少阳汗则谵语。发少阴汗则动血者死，名下厥上竭。  

发动气汗者死。  

发风温汗者死。  

汗后为愈，今汗不为汗衰，谓之阴阳交，交者死。  

不得汗者死。  

发热脉躁疾，狂言，不能食，谓之三死。  

咳逆不止者死。  

脏结者死。（结胸证而舌上有白胎者是也。）厥阴舌卷囊缩者死。  

脉代者死。  

少阴吐利烦躁四逆者死。  

结胸证悉具烦躁者死。  

发厥至七八日，肤冷而躁，无时暂安者，曰脏厥，不治。  

阴阳头痛重，眼花，四肢拘急，小腹绞痛手足挛者死。  

厥而下利，当不能食者，曰除中，不治。  

少阴病厥逆无脉，与白通猪胆汤，脉暴出者死，微续者生。  

若病患寒热而厥，面色不泽，冒昧，两手忽无脉，或一手无脉，必是正汗出多，用绵被盖覆，包手足温暖，急投五味子汤，服之 时，必大汗而解矣。投药无汗，脉不至者死。  

死者虽多，凡至危极处皆是死也。  

***伤寒刺灸《保命集》***  

伤寒三阳头痛，何法刺之？答曰：手之三阳、足之三阳，皆会于头者，谓诸阳之会。  

其受邪，伏留而不去，故曰三阳头痛，视其色脉，知在何经。  

如脉浮而紧，过在足太阳，宜刺腕骨（火）、京骨（水。）如脉浮而长，过在手阳明，宜刺合谷、冲阳（土）。  

脉浮而弦，过在手足少阳，宜刺阳池、丘虚、风府、风池。  

伤寒邪在三阴，内不得通，以为腹痛，手足三阴皆会于腹。如脉弦而腹痛，过在足厥阴肝经、手太阴肺经，宜刺太冲（木）、太渊（金）、太陵。  

如脉沉而腹痛，过在足少阴肾经、手厥阴心包络经，宜刺太溪、大陵。  

脉沉细而腹痛，过在足太阴脾经、手太阴心经，宜刺太白、神门、三阴交。  

伤寒下后结胸痞气者，足三阴之终，手三阴之始，胸中结痞，过在少阴肾经、手厥阴包络，宜刺两经之井原，以泻胸中之气。  

如心中结痞，过在足太阴脾经、手少阴心经，宜刺两经之井原，以泻心中之气。  

胃中痞结，过在足厥阴肝经、手太阴肺经，宜刺两经之井原，以泻胃中之气。或上中下三脘应痞结而泻之。  

灸法：惟直中阴经真寒证，四肢厥冷腹痛，唇青指甲青，下利清，俱宜灸气海关元二穴。（在脐下随灸其一穴，阳气回止。）其余三阳证候俱不宜灸。  

***伤寒诸证所属***  

头痛项强：太阳。  

头摇：里痛。  

头汗：瘀血在里。  

独头面摇： 病。  

额汗：风温。  

面戴阳：面赤色，下虚也。  

面怫郁：表未解。  

面惨不光：伤寒。  

面光不惨：中风。  

面乍黑乍白乍赤：狐惑。  

面斑，斑如锦纹：阳毒。  

面垢：中暑，又肝病。  

目痛：阳明。  

目睛黑：小肠热。  

目中生花：阴易。  

目中不了了：邪气胜，有内实。  

睛不和：内未解。  

目直视不能瞬，将发衄，欲汗解。  

目脉赤：将痊。  

耳聋：少阳。  

鼻干：阳明。  

鼻中燥：必衄。  

鼻如烟煤：阳毒热极。  

鼻鼾：风温。  

口苦：少阳。  

口禁： 病。  

口燥：少阴。  

口难言：荣不足。  

口破唇赤：应下而反汗，热上行也。  

唇疮：狐惑。  

舌黑：热极。  

懊 ：胃虚。  

闻食气：胃虚。  

叉手摸心：汗多虚故也，耳必聋。  

喜忘如狂：蓄血。  

漱水不欲咽：必作衄。  

筋跳肉 ：汗下虚也。  

洒然毛耸恶寒：温暑。  

身痛如被杖：阴毒。  

一身尽痛：风湿。  

身微肿：风湿。  

身重多睡：风湿。  

身黄：小水不利，热郁。  

身上如虫行：表虚。  

身痒：阳虚汗未尽。  

背恶寒：阴胜阳。  

腹胀：气不和。  

饥不能食：邪在胸中。  

多眠：神倦风湿。  

不眠：神虚。  

蜷卧：内寒手足温可治，逆冷者不可治也。  

手足螈 ： 病搐搦也。  

坐而伏：短气也。  

下利清谷：内寒。  

肠垢：热也。  

鸭溏：寒也。  

咽中疮：上实下虚。  

怔忡：即心下悸，汗多或水逆而然。  

咽痛：少阴。  

谵语：邪气盛而神识昏。  

舌上芒刺：热结甚也。  

声哑：狐惑。  

郑声：精气夺而神不全。  

咽干：肾虚燥不可汗。  

咳逆：水寒相搏。  

### 伤寒药方

***伤寒药方评***  

《活人书》云：服麻黄汤发烦目眩者必衄，服桂枝汤吐者，其后必吐脓血。头痛发热，无汗恶风，宜麻黄汤，是应解表而用麻黄者。头疼发热，汗出恶风，宜桂枝汤，是应解散而用桂枝者。二者均为解散，正分轻重，不可不察也。仲景云：无汗不得服桂枝，有汗不得服麻黄。古人有汗者当解肌，无汗者当发汗，是太阳一经尚有差别，又况不分阴阳而用药乎！当汗而下即死，当下而汗亦死，所以云：桂枝下咽，阳盛则毙；（谓当下而反汗也。阳盛者内热而邪在里，故当下也。设投桂枝发汗，是阳盛即毙也。）承气入胃，阴盛乃亡。（谓当汗而反下也。阴盛者恶寒而邪在表，故当汗也。误投承气攻下，是阴盛而亡也。）可见麻黄桂枝承气者，死生之系，业医者可不慎哉！  

***伤寒药方评***  

伤寒三四日外，服诸汤不瘥，身热脉数，邪气犹在经络，未入脏腑者，桂枝石膏汤主之。此方夏至后可代桂枝汤用，若加麻黄，可代麻黄汤青龙汤用。有汗脉缓为桂枝证，无汗脉紧为麻黄青龙证。  

***伤寒药方评***  

《证治论》云：白虎汤性凉，惟夏至后用之。谓如土地七八月犹热处，有壮热为病；相度尚可用白虎汤，服之自然汗解。然白虎汤用石膏，故亦治伤寒，不专于治 也。或问曰：夏月若果见麻黄桂枝证，亦岂得不用，而固用白虎汤也？曰：此说尤妙，但临时看证用之。假如虚弱人老人，不可用白虎也，盖白虎性凉，若下利腹痛者勿服，当改服小柴胡汤。  

或问：夏至后皆可用白虎汤耶？答曰：白虎治中 并汗后一解表药耳，非正伤寒药也。今之医者见六月中病，多云中 ，不辨热病，用药太凉，况夏月阴气在内，尤宜戒之。《证治论》云：白虎亦治伤寒，不专治 。《活人书》云：白虎治中暑并汗后一解表药耳。其二说虽颇异，大抵随时审证，当用即用，不可执一说也。  

***伤寒药方评***  

伤寒五六日，呕而发热者，小柴胡汤证具，却以他药下之；柴胡证仍在者，复以小柴胡汤与之，此虽已下不为逆。若得小柴胡汤，必蒸蒸而振，发热汗出而解。难为汗下者，必用小柴胡，故又名三禁汤。今见伤寒多用小柴胡，不问阴阳表里皆与之，岂不为害也？不知小柴为少阳表里和解之药，惟呕恶心，寒热怕风恶寒，在表亲切。伤寒但呕，便属少阳，止用小柴胡汤和解。盖少阳邪未入里，而在表里之间，是邪欲入，胃气充而不纳，故呕出。  

若邪稍入里，气未和，当用大柴胡汤微下之，自然热退身凉，何有坏证。若只邪在皮肤，恶寒热作，脉浮而促，则当解表，用九味羌活汤。所以有谓解表未开，不得攻里；表气尚存，攻之为逆。  

***伤寒药方评***  

或问：伤寒有表复有里证，用大柴胡汤之缓剂下之何如？答曰：大柴胡汤，伤寒下药，与三承气汤之次也。其间应下，尚有表证，多或虚弱易动者，宜用大柴胡汤缓方为至稳。若血虚人，更加当归。虚弱用之稳，为其有人参甘草和中故也。  

伤寒发热汗出不解，心下痞硬，呕吐而利，非大柴胡汤不可也。此非是有阳明呕吐，又非霍乱吐利，谓之太阳，大柴胡证也，故缓以下之为稳也。  

***伤寒药方评***  

或问曰：承气汤既有三等之殊，治之必有浅深缓急次第，可得闻乎？曰：太阳传于阳明者，自表之里，无形传至有形，故用大承气汤急下之，以其硝黄猛烈故也。少阳传于阳明，为逆传来者，阳明居太少之中，故从乎中治，宜小承气汤之缓也。若夫正阳阳明，为本经传于有形，故用调胃承气汤之缓剂。无太少二气之传，故不用浓朴枳实燥药，所谓有缓急次第之用者，此也。大承气汤，下药之最急者；大柴胡汤，下药之最缓者。调胃承气汤，急之次者；小承气汤，缓之次者。  

春甫按：大承气汤治三焦俱实，否满燥坚全，故用浓朴枳实苦寒泻满，芒硝咸以除坚，大黄之苦以泻实热。此为胃实不大便，发热狂言谵语，三焦俱实而用之者也。小承气汤治上焦积热而成否实，以浓朴枳实去痞，大黄泻实热。不用芒硝，则不伤下焦血分之真阴。此为上焦实热而用之者也。调胃承气汤治邪在中焦，则有燥实坚三证，故用甘草调胃和中，芒硝润燥，大黄泻实。不用朴实以伤上焦之元气也。桃仁承气汤治中焦于血积热。  

经曰：中焦如沤，血之源也。中焦热甚则血瘀凝，故有腹痛不可接。又有谵语则以调胃承气加桃仁肉桂以破之，亦不用朴实以伤上焦。此则诸承气因证立方，而不容以不易名也。上文谓无形有形缓急次第，惟见其大略焉耳，岂若直以三焦证治而论，不亦深切着明也哉！《伤寒论》潮热条云：设当行大承气汤，亦须先与小承气汤，不转矢气者，不可攻也。  

仲景云：阳明病不大便六七日，恐有燥粪，欲行攻法，少与小承气汤，腹中转矢气者，此有燥粪也，乃可以大承气攻之，若不转矢者，此先硬后溏也，切不可攻之；攻之必腹胀不能食也。凡伤寒攻热邪，皆用汤液涤荡热积，不可用圆子药攻，不可不知也。  

***伤寒药方评***  

大青龙汤治病，与麻黄汤证相似，但病尤重而又加烦躁者用大青龙汤也。以其中风并伤寒俱盛，故青龙汤添麻黄，合桂枝汤药味在内，更加百膏，所以为紧。此治荣卫俱病者也。大抵感外风者为伤风，感寒冷者为伤寒。故风则伤荣，寒则伤卫；桂枝主伤卫，麻黄主伤荣，故大青龙主荣卫俱伤者，此也。  

李先知云：脉缓有汗为桂枝汤证，脉紧不烦为麻黄汤证。大青龙汤证脉似桂枝反无汗，似麻黄反烦躁是也。若不审证，误用青龙发汗，伤人多矣。故仲景云：脉微弱汗出恶风者，不可服青龙，服之则厥逆，筋惕肉 ，此为逆也，宜服真武汤。仲景特设此药以救之。  

***伤寒药方评***  

十枣汤治身凉干呕，短气筋痛者当行。须是表证已罢，方可用之；表未解者不可行也，以其药性太猛，切戒轻用。  

里有水证条云：身凉表证罢，咳而胁下痛者，十枣汤。痞证条云：胁下痛，干呕短气，身凉不恶寒，汗出无表证者，十枣汤。干呕证条云：身凉汗出，干呕胁痛不恶寒，此表证已解，里未和也，十枣汤主之。可见十枣汤非敢轻用，必审表证罢，惟身凉胁痛干呕，有水气而里未和者方用之。以枣十枚为君，消水药不过一钱，不敢轻用可知矣。  

***伤寒药方评***  

易老九味羌活汤为解利两感伤寒而设。经曰：两感于寒者死不治。以其一日太阳与少阴俱病，则头痛口干而烦满；二日阳明与太阴俱病，则腹满身热，不欲食，谵语；三日少阳与厥阴俱病，则耳聋囊缩而厥，水浆不入，不知人，此为脏腑俱虚，内外俱病。欲表之，则有里；欲下之，则有表，故云两感者不治。然所感有浅深虚实之异，虚而感之深者必死，实而感之浅者犹或可治，故易老有九味羌活汤之制也。其黄芩、生地为里热之药，羌活、细辛为解表之药，亦和平表里之轻剂耳。然非正伤寒之主药也，陶氏谓其可代麻黄、桂枝、青龙三方之用，噫！亦过矣。但用之于伤风见寒，伤寒见风，头身疼痛，恶寒发热而兼有里证者宜用之，大抵终是轻剂。若果当发汗，必用麻黄，而羌活、防风岂可比也？若表虚有汗，则用桂枝。若有汗而烦必用青龙，羌活岂可代也？非即病正伤寒，而九味羌活用于春秋之时，比之麻黄、青龙，则又稳也。知者审诸。  

***诸方目***  

第一、  

麻黄汤  

 治太阳脉浮紧，头痛身疼，发热恶寒，无汗而喘。  

麻黄（二钱） 桂枝（一钱） 甘草（五分） 杏仁（八枚）上锉，每服水盏半，先煎麻黄数沸，后加生姜三片、枣一枚，内余同煎至八分，去渣温服，覆取汗。盖麻黄性热，惟冬时正伤寒无汗者用之。若春夏，不可轻用，服之必发斑发黄。如用者，要石膏、知母、黄芩。  

第二、  

麻黄干葛汤  

 治太阳发热、无汗恶寒，刚 。  

麻黄 赤芍药（各三钱） 干葛（钱半） 豉（半合）上水二盏、葱白一茎，煎八分，温服取汗。  

第三、  

麻黄升麻汤  

大下后脉沉迟，尺脉不至，咽喉不利，厥逆泄利不止者。  

麻黄（八钱） 升麻 当归（各四钱） 知母 黄芩 葳蕤（各二钱） 石膏 白术芍药 天门冬 桂枝 茯苓 甘草 干姜（各一钱）上水三升三合先煎麻黄一二沸，去沫，入诸药，煮取二升。分三服，次第令尽。汗出愈。  

第四、  

麻黄知母石膏汤  

 治太阳无汗，夏至后服。  

麻黄汤加知母（一钱） 石膏（二钱）第五、  

麻黄杏仁甘草石膏汤  

 治太阳汗后喘。  

麻黄（八钱） 杏仁（三十个） 甘草（四钱） 石膏（一两）上水四盏先煮麻黄，减一盏，去上沫，纳诸药，煎取二盏，分二服。  

第六、  

麻黄连翘赤小豆汤  

 治伤寒瘀热在里，身目发黄，中湿身痛。  

麻黄 连翘 甘草（各四钱） 桑白皮 赤小豆（各一两二钱） 杏仁（三十个） 大枣（八枚） 生姜（七钱）上水四盏先煮麻黄二三沸，掠去上沫，纳诸药，煎取二盏。分三服，半日尽。  

第七、  

麻黄附子细辛汤  

 治少阴发热，脉沉微汗之。  

麻黄 细辛（各六钱） 附子（一个）水四盏煎麻黄，减去一盏，去上沫，纳诸药，煎取二盏，分三服。  

第八、  

麻黄杏仁薏苡甘草汤  

 治风湿相搏，一身尽痛。  

麻黄 薏苡仁（各半两） 甘草（二钱） 杏仁（十个）上水三盏煎至盏半，分二服。避风微汗。  

第九、  

麻黄附子甘草汤  

 治少阴无表里证。  

麻黄（三钱） 甘草（一钱） 附子（一钱）上水盏半煎至八分，温服取微汗。  

第十、  

桂枝汤  

 治太阳中风，发热汗出，鼻鸣干呕。（加黄芩名阳旦汤。）桂枝 赤芍药（各二钱） 甘草（一钱） 生姜（五片） 大枣（三枚）上水盏半煎八分，温服取微汗。（夏至前加黄芩，夏至后加知母石膏。虚寒者不必加。酒家小便数不可行桂枝。）第十一、  

桂枝麻黄各半汤  

 治太阳脉浮缓如疟，无汗身疼。  

桂枝（五钱） 芍药 甘草 麻黄（各三钱） 杏仁（二十个） 生姜（三钱）大枣（四枚）上水四盏先煎麻黄二三沸，去沫，纳诸药，煎至二盏，分三服。  

第十二、  

桂枝甘草汤  

 治发汗过多，叉手冒心，心下悸，欲得按。  

桂枝（三钱） 甘草（一钱）水一盏煎八分，温服。  

第十三、  

桂枝加葛根汤  

 治伤风项背强，有汗不恶风，柔 。  

桂枝汤加葛根煎服。  

第十四、  

桂枝石膏汤  

 治热病，夏至后同桂枝用。  

桂枝汤加石膏煎服。  

第十五、  

桂枝二麻黄一汤  

服桂枝，形如疟，得汗必解。  

桂枝 芍药（四钱） 麻黄（二钱） 甘草（二钱） 杏仁（十六枚） 生姜（四钱） 大枣（五枚）水三盏先煎麻黄一二沸，去沫，纳诸药，煎二盏，分二服。  

第十六、  

桂枝大黄汤  

 治关脉沉实，按之痛，大便秘。  

桂枝汤加大黄（量强弱下） 芍药，减甘草，煎服。  

第十七、  

桂枝人参汤  

太阳下之早，协热利不止，心下痞，表里不解。  

桂枝 甘草（各二钱） 人参 白术 干姜（各一钱）水二盏先煎四味，至盏半，后纳桂枝，煎至一盏服。  

第十八、  

桂枝附子汤  

 治风湿身疼，脉浮虚涩。  

桂枝汤加附子，煎。  

第十九、  

桂枝栝蒌葛根渴  

治有汗柔 。  

桂枝 芍药（各二钱） 栝蒌根 干葛（各一钱） 甘草（六分）水二盏，姜七片、枣一枚，煎八分，温服。  

第二十、  

桂枝二越婢一汤  

 治太阳发热恶寒，脉微弱。  

桂枝 芍药 甘草（炙。各一钱） 麻黄（一钱） 石膏（三钱） 生姜（四钱）大枣（四枚）水三盏煎盏半，如法煎，分三服。  

第二干一、  

桂枝加浓朴杏子汤  

太阳下之微喘者，表未解也。  

桂枝汤加杏子、浓朴，煎服，取微汗。  

第二十二、  

桂枝芍药汤  

 治脉浮腹痛。  

桂枝汤加芍药一倍第二十三、  

桂枝去芍药加蜀漆龙骨牡蛎救逆汤  

脉浮以火劫之，亡阳惊悸，卧起不安。  

桂枝 蜀漆（各钱） 甘草（六分） 牡蛎（一钱八分） 龙骨（一钱） 生姜（一钱） 大枣（二枚）上水二盏，先煮蜀漆，减半盏，煎诸药至一盏，温服。  

第二十四、  

桂枝芍药人参新加汤  

汗后身痛脉沉。  

桂枝汤加人参、芍药（一倍）、生姜（一倍），煎服。  

第二十五、  

桂枝去芍药加附子汤  

桂枝（一钱半） 甘草（一钱） 生姜（钱半） 大枣（一枚） 附子（五分）水盏半煎八分服。  

第二十六、  

桂枝加知母石膏升麻汤  

热病，夏至后用。  

桂枝汤加知母、石膏（各一钱）、升麻（五分），水煎服。  

第二十七、  

桂枝去桂加茯苓白术汤  

服桂枝或下后不解，腹满小便不利。  

芍药 茯苓 白术（各二钱） 甘草水一盏半，生姜三片、枣一枚，煎至八分，去渣服。小便利则愈。  

第二十八、  

越婢汤  

 治风痹脚弱。  

石膏 白术（各二钱） 麻黄（七分） 附子（五分） 甘草（三分）水钟半，加姜三片、枣一枚，煎八分。  

第二十九、  

茯苓白木汤  

 治湿温。  

茯苓 干姜 甘草 白术 桂（各一钱半）水二盏煎八分温服。  

第三十、  

大青龙汤  

 治伤寒头痛，发热无汗而烦躁者。  

麻黄（三钱） 桂枝（一钱） 杏仁（五枚） 甘草 石膏（半鸡子大一块） 生姜（一钱） 大枣（一枚）水钟半煎，分二服，温服。  

第三十一、  

大青龙加黄芩汤  

大青龙汤加黄芩煎服。  

第三十二、  

小青龙汤  

 治伤寒表不解，心下有水气，呕哕发热而咳，或渴或利，或小便不利，小腹满而喘者。  

麻黄 桂枝 芍药（各一钱） 甘草（五分） 干姜 细辛（各五分） 五味子（十二粒） 半夏（一钱）水二盏煎服。  

第三十三、  

小青龙去麻黄加茯苓汤  

青龙汤减麻黄，加茯苓。  

第三十四、  

小青龙去半夏加栝蒌汤  

小青龙汤去半夏，加栝蒌。  

第三十五、  

小青龙去麻黄加杏子汤  

 治太阳汗干饮水多，咳而喘。  

本方去麻黄，加杏子，煎服。  

第三十六、  

葛根汤  

 治太阳无汗恶风刚 ，太阳阳明合病。  

葛根（一钱半） 麻黄（一钱） 桂枝 芍药 甘草（各六分） 生姜（五片） 大枣（二枚）水二盏如法煎一盏，服取微汗。  

第三十七、  

葛根解肌汤  

发热而渴，不恶寒，并疫疠。  

葛根（二钱） 黄芩 芍药 麻黄（各一钱） 甘草 桂（各五分）水二盏，枣一枚，煎，如脉浮，再服取汗。  

第三十八、  

葛根柴胡汤  

柴胡（一钱半） 苍术 荆芥 麻黄（各一钱） 甘草 当归（各五分）水二盏，加生姜三片、枣一枚，煎服。  

第三十九、  

葛根葱白汤  

 治已汗未汗头痛。  

葛根 芍药 知母 川芎（各一钱） 生姜（三钱） 葱白（五寸）水二盏煎一盏服。  

第四十、  

葛根黄芩黄连汤  

葛根 黄芩（各一钱） 黄连（二钱） 甘草（五分）水二盏煎服。  

第四十一、  

葛根橘皮汤  

 治温毒发斑，心烦呕逆。  

葛根 橘皮 杏仁 知母 麻黄 黄芩（各八分） 甘草（五分）水二盏煎服。  

第四十二、  

葛根加半夏汤  

本方加半夏，如法煎服。  

第四十三、  

葛根龙胆汤  

 治身重汗出，风温脉浮。  

葛根（二钱） 石膏（一钱） 麻黄 升麻 芍药 桂枝 生姜 甘草 葳蕤（各八分）水二盏煎至八分服。  

第四十四、  

小柴胡汤  

 治伤寒四五日往来寒热，胸满心烦喜呕。少阳发热。风温身热。  

柴胡（二钱） 黄芩 人参 半夏（各一钱） 甘草（五分）水二盏，姜三片、枣一枚煎服。  

第四十五、  

小柴胡加茯苓汤  

 治小便难，潮热腹满。  

本方加茯苓，煎服。  

第四十六、  

小柴胡加五味子汤  

 治温病而渴，不恶寒嗽者。  

本方加五味子，煎服。  

第四十七、  

小柴胡加桂汤  

 治身热欲近衣，身热不渴。  

柴胡 黄芩 半夏（一钱） 甘草 桂（各五分） 生姜（三片） 大枣（一枚）水二盏煎一盏，温服。  

第四十八、  

小柴胡去半夏加人参栝蒌汤  

 治发热而渴。  

本方去半夏，加人参、栝蒌仁，煎服。  

第四十九、  

小柴胡去枣加牡蛎汤  

 治水结胸。  

本方去枣，加牡蛎，煎服。  

第五十、  

小柴胡去参枣加五味子干姜汤  

 治少阳寒热，自利泄泻。  

本方去人参、姜、枣，加五味子、干姜，煎服。  

第五十一、  

小柴胡去黄芩加芍药汤  

下后阴弱生热，脉微恶寒。  

柴胡 半夏 人参 芍药（各一钱） 甘草（五分）水二盏加姜三片、枣一枚，煎服。  

第五十二、  

小柴胡加干姜牡蛎汤  

 治痞而胸膈满胀。  

本方加干姜、牡蛎煎服。  

第五十三、  

柴胡桂枝汤  

 治风温汗后身热、心下烦热，妨闷动气。  

柴胡（二钱） 桂枝（一钱） 甘草（七分） 人参（一钱） 半夏 芍药（各一钱）黄芩（一钱） 生姜（五片）水二盏，枣二枚，煎一杯温服。  

第五十四、  

柴胡桂姜汤  

 治往来寒热，胸胁满，小便不利，渴而不呕。  

柴胡（一钱五分） 黄芩 桂枝 干姜（各八分） 甘草（五分） 牡蛎（七分）栝蒌根（一钱）水二盏煎一盏，温服。  

第五十五、  

柴胡龙骨牡蛎汤  

伤寒八九日，下之胸满烦惊，小便不利，谵语惊狂，亡阳烦躁，卧起不安，一身尽痛。  

柴胡（一钱二分） 龙骨 桂枝 铅丹 人参 黄芩 茯苓 牡蛎 半夏（各六分）大黄（八分） 生姜（五片） 大枣（一枚）水二盏煎至一盏，纳大黄煎三五沸，温服。  

第五十六、  

五苓散  

 治小便不利而渴，中暑烦躁霍乱。  

猪苓 泽泻 白术 茯苓（各一钱） 桂（五分）上为细末，每服二钱，白汤调下。  

第五十七、  

辰砂五苓散  

 治伤寒表里未解，头痛发热，心胸郁闷，唇口干焦，神昏狂言，妄语如见鬼，及瘴疟，烦闷未省诸热，清水道。  

五苓散加辰砂，炒，研末调服。  

第五十八、  

小建中汤  

伤寒三四日，心中悸而烦。少阴恶寒，手足蜷而温。  

桂枝（一钱） 芍药（二钱） 甘草（六分） 饧糖（三匙） 生姜（五片） 大枣（一枚）水盏半煎八分，内饧令化，温服。  

第五十九、  

黄 建中汤  

尺脉迟，伤寒身痛，汗后身痛弱脉可服。  

黄 （一钱半） 芍药（二钱） 桂（一钱） 甘草（六分） 生姜（五片） 枣（二枚）水二盏煎一盏，去渣，入饧一大匙，煎一沸服。若微溏利或呕者，不用饧。  

第六十、  

大柴胡汤  

 治身热不恶寒反恶热，内实大便难。  

柴胡（一钱二分） 黄芩 芍药（各一钱） 半夏（八分） 大黄（七分） 枳实（四分） 生姜（三片） 大枣（一枚）水二盏煎一盏，去渣再煎至八分，入大黄。  

第六十一、  

调胃承气汤  

太阳阳明不恶寒反恶热，大便秘，谵语呕逆。  

大黄（六钱清酒洗） 芒硝（一合） 甘草（一钱）水盏半煎八分，去渣，纳硝，微煎服。  

第六十二、  

大承气汤  

伤寒胃实谵语，五六日不大便，腹痛烦渴。少阴口燥咽干，日晡发热，脉实。三焦俱有邪盛用之。  

大黄（五钱） 芒硝（一合） 浓朴（一钱） 枳实（一钱）水二盏先煎朴、实，至盏半加大黄，煎至一盏，去渣纳硝，一二沸服，得利止服。  

第六十三、  

小承气汤  

六七日不大便，腹胀满。阳明无表证，汗后不恶寒，潮热狂言而喘。专泻上焦之痞热。  

大黄（四钱） 浓朴（二钱） 枳实（一钱）水二盏煎一盏温服。  

第六十四、  

桃仁承气汤  

外证已解，小腹急，大便黑，小便不利，中焦积血证也。  

桃仁（十个） 桂 甘草（各一钱） 大黄（二钱半） 芒硝（一钱半）水二盏煎一盏，去渣纳硝，煎一二沸温服。  

第六十五、  

栀子豉汤  

 治下后心中懊 ，大下后身热不去，心中痛。  

肥栀子（四枚，打碎） 香豉（半两）水二盏先煎栀子，至一盏纳豉同煎，至七分服，得汗止服。  

第六十六、  

栀子 皮汤  

温家发黄，伤寒发黄。  

栀子（四枚） 皮（三钱） 甘草（二钱）水二盏煎八分服。  

第六十七、  

栀子干姜汤  

医以丸药下之者，身热不去。  

栀子（七枚） 干姜（三钱）水二盏煎八分服。  

第六十八、  

栀子升麻汤  

 治虚烦不止，三月至夏至前谓之晚发，可服。  

生地黄（一钱） 栀子（三枚） 升麻（一钱） 柴胡（二钱） 石膏（一钱半）水二盏煎一盏温服。  

第六十九、  

栀子浓朴汤  

太阳下后腹满，起卧不安。  

栀子（五枚） 浓朴（三钱） 枳实（一钱）水二盏煎一盏温服。得吐，止后服。  

第七十、  

枳壳栀子汤  

 治劳复发热。  

枳壳（一枚） 肥栀子（三枚） 香豉（一两）清浆水二盏空煎，至盏半内二药，煎至一盏入豉，煎八分服，覆取微汗。  

第七十一、  

栀子乌梅汤  

 治伤寒瘥后不得眠。  

栀子 黄芩 甘草（各一钱） 柴胡（二钱） 乌梅肉（二个）水二盏，生姜五片，竹叶二七片、豉五十粒，煎至八分服。  

第七十二、  

枳壳栀子大黄汤  

 治食后发热。  

枳壳（一枚） 栀子（三枚） 豉（一两） 大黄（如围棋子大三四枚入）水煎如法温服。  

第七十三、  

猪苓汤  

 治呕而渴，心烦不得眠，热在下焦，小便不利。  

猪苓 泽泻 滑石 茯苓 阿胶（各钱半）水二盏煎四味，至一盏去渣，纳阿胶，煎八分，温服。  

第七十四、  

黄芩汤  

太阳少阳合病，下利而协热利。  

黄芩（三钱） 芍药 甘草（各一钱） 大枣（二枚）水盏半煎一盏服。呕者加半夏伍分，生姜五片煎服。  

第七十五、  

黄芩芍药汤  

衄后脉微。  

黄芩汤去大枣，煎服。  

第七十六、  

黄芩半夏生姜汤  

 治干呕而利。  

黄芩汤加半夏、生姜，煎服。  

第七十七、  

黄连汤  

腹满痛，大便秘，胸中有热，腹痛欲呕。  

黄连 甘草 干姜 芍药（各一钱） 人参 半夏（各五分） 大枣（一枚） 桂（五分）水二盏煎一盏服。  

第七十八、  

黄连阿胶汤  

（一名黄连鸡子汤）治温毒下利脓血，少阴烦躁不得卧。  

黄连（二钱） 阿胶（钱半） 黄芩 芍药（一钱） 鸡子黄（一枚）水二盏煎三物，至一盏去渣，纳胶，煎一二沸，再纳鸡子黄匀服。  

第七十九、  

栀子仁汤  

发狂烦躁，面赤咽痛潮热。  

栀子 赤芍药 大青 知母（各五分） 升麻 黄芩 石膏 杏仁（各一钱） 柴胡（七分） 甘草（四分） 豉（五十粒）水二盏煎一盏，温服。  

第八十、  

黄连橘皮汤  

 治温毒发狂，下部生疮。  

黄连（一钱） 橘皮 杏仁 枳实（各七分） 麻黄 葛根（各六分） 浓朴 甘草（各五分）水盏半煎八分服。  

第八十一、  

黄连龙骨汤  

少阴脉沉，腹痛咽痛，体犹有热，烦苦。  

黄连（二钱） 黄芩 芍药（各八分） 龙骨（五分为末）水盏半煎八分服。  

第八十二、  

黄连犀角汤  

 治狐惑。  

犀角（三钱，磨） 黄连（二钱） 乌梅（四个） 木香（三分）水盏半煎八分，入角汁、木香汁，和匀服。  

第八十三、  

黄连解毒汤  

大热干呕，谵语，呻吟不眠。  

黄连（二钱） 黄芩 黄柏 栀子（各一钱）水二盏煎一盏，温服。  

第八十四、  

黄连一物汤  

黄连一味，浓煎汁服。  

第八十五、  

黄连泻心汤  

黄连 生地黄 知母（各钱半） 甘草（五分）水盏半煎八分温服。  

第八十六、  

大黄黄连泻心汤  

 治胃实不大便，谵语。  

大黄（四钱） 黄连 黄芩（各钱半）上三味为粗末，以麻沸汤盏半渍之，须臾绞去渣服。  

第八十七、  

酒煮黄连丸  

 治暑毒发热而渴，不恶寒。  

黄连（四两，以无灰好酒浸面上过二寸，重汤煮干焙，罗为末）上面糊丸梧桐子大。每服五十丸，热水吞下。  

第八十八、  

升麻汤  

无汗而喘，小便不利而烦渴。  

升麻 苍术 麦门冬 麻黄（各一钱） 黄芩 大青（各七分） 石膏（一钱）淡竹叶（十片）水二盏煎一盏，温服。  

第八十九、  

升麻葛根汤  

 治无汗恶寒发斑，小儿疮疹，疫疠通用。  

升麻 葛根 芍药 甘草（等分）水二盏煎一盏，寒多热服，热多温服。  

第九十、  

升麻六物汤  

口疮赤烂（赤斑）。  

升麻 栀子（各钱半） 大青 杏仁 黄芩（各一钱）水盏半，葱白三茎，煎八分，温服。  

第九十一、  

阳毒升麻汤  

 治阳毒赤斑狂言，吐脓血。  

升麻（一钱半） 犀角（磨） 射干 黄芩 人参 甘草（各八分）水盏半煎至八分，纳犀角汁和匀服。  

第九十二、  

升麻栀子汤  

升麻 柴胡 栀子（三枚） 石膏（钱半）第九十三、  

升麻鳖甲汤  

升麻（一钱） 当归 甘草 鳖甲（各钱半） 雄黄（另研，三分） 蜀椒（三分）水盏半煎八分，纳雄末和匀服。  

第九十四、  

玄参升麻汤  

 治咽痛发斑。  

玄参 升麻（各钱半） 甘草（八分）水盏半煎八分，温服。  

第九十五、  

白虎汤  

 治汗后脉洪大而渴，虚烦中 。  

知母（三钱） 石膏（五钱） 甘草（一钱） 粳米（一撮）水二盏煎一盏，米熟去滓，温服。  

第九十六、  

白虎人参汤  

（一名化斑汤）治赤斑口燥，烦渴中 。  

白虎汤加入参，煎服。  

第九十七、  

白虎加桂汤  

白虎汤加桂，煎服。  

第九十八、  

白虎苍术汤  

 治温湿疫疠，秋后热湿而燥。  

白虎汤加苍术一倍，煎服。  

第九十九、  

竹叶汤  

阳明汗多而渴，衄而渴欲饮水，水入即吐，瘥后渴。  

竹叶（二七个） 麦门冬 人参（各一钱） 甘草（四分） 石膏（二钱） 半夏（八分） 粳米（一撮）水二盏煎一盏，米熟去渣，入生姜汁一匙，再煎一沸服。（一方无石膏。）第一百、  

竹叶石膏汤  

竹叶汤加石膏第一百一、  

茵陈汤  

 治头汗出，欲发黄。  

茵陈蒿（三钱） 大黄（二钱） 肥栀子（三枚）水二盏先煎茵陈，至半纳二味，煎八分服。  

第一百二、  

茵陈五苓散  

头汗出，发黄，秋感疫疠及黄瘴。  

茵陈蒿（三钱） 五苓散（二钱）和匀，每服二钱，食前米汤调服，或浓煎茵陈汤调五苓散。  

第一百三、  

茵陈栀子三物汤  

大便自利而黄。  

茵陈蒿（二钱半） 栀子 黄连（各钱半）水二盏煎八分温服。  

第一百四、  

茵陈茯苓汤  

茵陈（二钱） 茯苓 桂（去皮。各一钱） 猪苓（七分） 滑石 当归（各二钱）第一百五、  

茵陈四逆汤  

阴黄，四肢厥冷。  

茵陈（一钱） 甘草 附子（一钱） 干姜（炮，钱半）水煎温服。  

第一百六、  

小茵陈汤  

茵陈（三钱） 附子（一钱） 甘草（一钱）水盏半煎八分温服。  

第一百七、  

茵陈吴茱萸汤  

茵陈汤加吴茱萸，水煎服。  

第一百八、  

茵陈附子汤  

茵陈汤附子水煎服。  

第一百九、  

大陷胸汤  

 治大结胸，手不可按。  

大黄（四钱） 芒硝（三钱） 甘遂末（二分）水二盏煎一盏，纳芒硝煎一二沸，去渣纳甘遂末，和匀服，得利则止服。此药极峻，必不得已而用之。  

第一百十、  

小陷胸汤  

 治小结胸。  

黄连（钱半） 半夏（三钱） 栝蒌实（一枚）水二盏先煎栝蒌，至盏半纳诸药，煎八分，温服。  

第一百十一、  

大陷胸丸  

 治结胸项强如柔 状，下之则和。  

大黄（一两六钱） 葶苈 芒硝 杏仁（各二钱半）上二味为细末，纳杏仁芒硝合研为脂，丸弹子大，别捣甘遂二分，白蜜半台、白水七分半，温调顿服。  

一宿乃下，不下再服。  

第一百十二、  

抵当汤  

 治血结胸谵语，瘀血狂言，小腹满，漱水不欲咽。  

水蛭 虻虫（各十枚） 桃仁（十枚） 大黄（八钱）水二盏煎一盏，渣去温服，血未下再服。  

第一百十三、  

抵当丸  

当汗失汗，热毒深入，吐血身黄，喜忘发黄。  

水蛭 虻虫（各五枚） 桃仁（六个） 大黄（二钱）为细末，作一丸，水二盏。  

第一百十四、  

阳旦汤  

春末夏至前宜服。  

桂枝汤加黄芩，煎服。  

第一百十五、  

阴旦汤  

 治身大热欲近衣，此内寒外热。  

芍药 甘草（各一钱） 干姜 黄芩（各钱半） 桂枝（五分） 大枣（一枚）水二盏煎一盏，温服取小汗。  

第一百十六、  

三物白散  

 治痰实结胸。  

贝母 桔梗（各三分） 巴豆（一钱去皮油）上为末，纳巴豆研匀，以白饮和服。强人四五分，弱人减之。病在膈上必吐，在膈下必利。不利，进热粥一杯。若利过不止，服冷粥一杯即止。  

第一百十七、  

小半夏汤  

 治水结胸。  

半夏（四钱） 白茯苓（二钱半）水二盏煎一盏，去渣入姜汁一匙，再煎一二沸温服。  

第一百十八、  

大半夏汤  

 治伤寒痰证。  

半夏 茯苓 生姜（各二钱）水二盏煎一盏，临卧服。胃不利，加陈皮。  

第一百十九、  

半夏泻心汤  

半夏（一钱） 黄连（五分） 人参 甘草 黄芩 干姜（各一钱）水盏半，姜五片、枣五枚，煎八分，温服。  

第一百二十、  

小半夏茯苓汤  

水结胸半夏（三钱） 赤茯苓（二钱）水盏半煎八分，去渣入姜汁二匙，煎二沸，温服。  

第一百二十一、  

半夏生姜汤  

 治咳逆水谷不下而呕吐。  

半夏（五钱） 生姜（一两炮）水二盏煎一盏，分二服。  

第一百二十二、  

半夏桂甘汤  

非时暴寒伏于少阴，脉微弱，次必下利，一名肾寒服此。  

半夏 桂枝 甘草（各三钱）水盏半，生姜五片，煎至八分去渣，旋旋呷之。  

第一百二十三、  

姜汁半夏汤  

胸中似喘不喘，似呕不呕，散心积积无奈者。  

半夏（五钱） 生姜自然汁（半盏）水盏半，同姜汁煎至八分，温服。  

第一百二十四、  

浓朴半夏甘草人参汤  

浓朴（三钱） 半夏（一钱） 甘草 人参（各五分）水盏半，姜五片，煎八分，温服。  

第一百二十五、  

甘草泻心汤  

即半夏泻心汤加甘草，煎服。  

第一百二十六、  

三黄泻心汤  

心下痞，按之濡，其脉关上浮者可服，恶寒者不可服。  

即附子泻心汤去附子，煎服。  

第一百二十七、  

生姜泻心汤  

下痢、心下痞，腹中雷鸣。  

甘草泻心汤减甘草一半，加生姜一倍，煎服。  

第一百二十八、  

附子泻心汤  

心下痞，恶寒汗出。  

附子（三钱） 大黄（六钱） 黄芩 黄连（各二钱半）水盏半，先煎附子至七分，次取百沸汤二盏渍三黄末一时，取汗和附子汤服。  

第一百二十九、  

赤茯苓汤  

厥阴消渴气上冲，吐下后身振摇肉惕。  

赤茯苓 陈皮 人参（各一钱） 白术 川芎 半夏（各六分）水盏半煎八分，去滓温服。  

第一百三十、  

茯苓甘草汤  

水气承心，振寒而躁，自汗不渴。  

茯苓 桂枝（各二钱） 甘草（一钱） 生姜（五大片）水盏半煎八分，温服。  

第一百三十一、  

茯苓甘桂大枣汤  

汗后脐下悸，欲作奔豚。  

茯苓（二钱） 甘草（七分） 桂枝（一钱） 大枣（三枚） 甘澜水（见制法中）甘澜水二盏，煎茯苓至盏半，纳诸药同煎至八分服。  

第一百三十二、  

茯苓桂甘白术汤  

茯苓（三钱） 桂枝（一钱半） 甘草 白术（各一钱）水二盏煎一盏，温服。  

第一百三十三、  

调中汤  

 治疫疠，夏感寒邪，下血。  

大黄（一钱） 桔梗 葛根 黄芩 芍药 白术 本 甘草（各六分）水二盏煎一盏，温服。得利热便退。安常治多年下血肠风亦瘥。  

第一百三十四、  

四逆汤  

太阴自利不渴，阴证脉沉身痛。  

附子（三钱） 甘草 干姜（各钱半）水盏半煎八分服。  

第一百三十五、  

当归四逆汤  

下之厥逆者。  

当归 桂枝 芍药 细辛（各一钱） 甘草 通草（各七分） 大枣（三枚）水盏半煎七分服。  

第一百三十六、  

通脉四逆汤  

厥逆下利，脉不至。  

即四逆汤加甘草一倍。  

第一百三十七、  

通脉四逆加猪胆汁汤  

吐利止汗而厥，四肢拘急，脉微欲绝。  

通脉四逆煎起，加猪胆半杯，和匀温服，其脉即来。  

第一百三十八、  

茯苓四逆汤  

汗下后烦躁不得眠。  

茯苓（三钱） 人参 附子 干姜（各一钱） 甘草（八分）水二盏煎一盏，温服。  

第一百三十九、  

茵陈四逆汤  

茵陈（二钱） 附子 干姜（各一钱） 甘草（炙一钱二分）水盏半煎八分，温服。  

第一百四十、  

四逆散加五味干姜汤  

少阴四肢厥逆，或泄利而嗽。  

甘草 枳壳 柴胡 芍药（各一钱） 五味子（九粒） 干姜上为末，每服二钱，米饮调服。  

第一百四十一、  

四逆散  

甘草 枳壳 柴胡 芍药（各等分）为细末，每服二钱，米饮调下。嗽，加五味子。悸者加桂。腹痛加附子。泄利虚者加浓煎薤白汤调。  

第一百四十二、  

当归四逆加吴茱萸生姜汤  

下之而厥逆者。  

本方中加吴茱萸、生姜，煎服。  

第一百四十三、  

真武汤  

 治阴证脉沉身痛。少阴腹痛，小便不利。  

附子（三钱） 生姜（五钱） 白术（一钱） 茯苓 芍药（各二钱）水三盏煎盏半，分二服。  

第一百四十四、  

附子汤  

阴证脉沉身痛。少阴背恶寒，口中和。  

附子（生二钱） 人参 白术 茯苓 芍药（各一钱）水二盏煎一盏，分二服。  

第一百四十五、  

附子散  

附子（二钱） 干姜（一钱） 桂心 当归 白术 半夏（各一钱半）上为细末，每服二钱，水一盏，生姜三片。  

第一百四十六、  

甘草附子汤  

风温小便不利，大便反快。  

甘草（炙） 附子（各一钱） 白术 桂枝（各钱半）水二盏煎一盏温服，微汗解。  

第一百四十七、  

甘草干姜汤  

少阴小便色白，病形悉具，吐逆而渴，动气，下之反剧，身虽有热反欲蜷。  

甘草（二钱） 干姜（一钱）水盏半煎七分服。  

第一百四十八、  

理中汤  

 治太阴自利，不渴，痰多而呕，腹痛溏霍乱。  

人参 白术 干姜（各二钱） 甘草（一钱）水二盏煎一盏服。腹痛甚加附子，寒而吐者加生姜，小便不利加茯苓，肾气动者去术。  

第一百四十九、  

理中丸  

痞而胃寒。厥阴饥不能食，食即吐。霍乱，寒多不渴。  

理中汤为细末，炼蜜丸弹子大，沸汤化下丸。  

第一百五十、  

治中汤  

心腹连胁满痛。  

理中汤加青皮，煎服。  

第一百五十一、  

附子防风汤  

附子 防风 柴胡（各八分） 白术（钱半） 桂心 茯苓 干姜（各五分） 五味子甘草（四分） 生姜（五片）水盏半煎八分服。  

第一百五十二、  

芍药甘草附子汤  

汗下后恶寒。芍药甘草附子（各二钱）水二盏煎八分，温服。  

第一百五十三、  

霹雳散  

阴盛隔阳，身冷脉沉，烦躁欲饮水。  

附子（一枚五分，重者炮）用冷灰埋之，取出细研，入真腊茶一大钱同研，分作二服。每服水一盏煎六分，临熟入蜜一匙，候温冷服之。须臾躁止，得睡汗出瘥。  

第一百五十四、  

术附汤  

 治湿温小便不利。  

白术（二钱） 附子 干姜 甘草（各钱半）水盏半，枣二枚，煎八分服。  

第一百五十五、  

桔梗半夏汤  

腹胀。  

桔梗 半夏 陈皮水盏半，生姜五片，煎八分服。  

第一百五十六、  

羌活附子汤  

 治咳逆。  

羌活 附子（各一钱） 干姜（枣许大） 茴香 木香（各五分。磨）水盏半，枣二枚，煎八分服。  

第一百五十七、  

白通汤  

少阴下利。  

葱白（三茎） 附子（三钱） 干姜（钱半）水盏半煎七分半服。  

第一百五十八、  

白通加猪胆汁汤  

下利厥逆，脉不至。  

附子（三钱） 干姜（钱半） 葱白（二茎） 童便（半合） 猪胆汁（三匙）水盏半煎八分，去渣入童便，胆汁和匀。  

第一百五十九、  

正阳散  

阴毒寒证，面青黄色，四肢厥冷。  

干姜（五分） 附子（一钱） 甘草（五分） 麝香（一分） 皂荚（一钱）为细末，水一盏，煎五分，热服。  

第一百六十、  

理中石膏汤  

 治霍乱转筋。  

理中汤加石膏、煎服。  

第一百六十一、  

枳实理中丸  

寒实结胸。  

枳实（十六片） 干姜 白术 甘草 人参 茯苓（各一两）为细末，炼蜜丸弹子大。热汤化下，连进二三。  

第一百六十二、  

四顺汤  

沉脉而身无热，不欲见光，腹痛，手足冷，下利。  

理中汤加甘草（一倍），煎热服之。  

第一百六十三、  

四顺丸  

少阴十余日下利不止，手足冷。  

理中丸加甘草（倍），为丸服。  

第一百六十四、  

增减理中丸  

太阴下之胸满硬，诸胸宜服此。  

人参 白术（各二两） 甘草 干姜（各两半） 黄芩（五钱） 枳壳（十二片）为细末，炼蜜丸弹子大。沸汤化下。有汗出加牡蛎。  

第一百六十五、  

干姜附子汤  

下后复发汗，昼夜不得眠，无表证脉微者。  

干姜（二钱） 附子（三钱）水盏半煎七分，顿服。  

第一百六十六、  

干姜黄芩黄连人参汤  

寒气内格，食入即吐。  

干姜 黄芩 黄连 人参水盏半煎八分，温服。  

第一百六十七、  

脾约丸  

老人津少大便秘。  

大黄 枳实 浓朴 白芍药（各五钱） 麻子仁（一两） 杏仁（三分）为细末，炼蜜丸梧桐子大。每服三十丸，温水下。未通再加二十丸即通。  

第一百六十八、  

金匮风引汤  

大黄 干姜 龙骨（各二两） 桂枝 甘草 牡蛎（各一两） 凝水石 滑石 赤石脂白石脂 石膏 紫石英（各三两）上十二味，杵为粗末，以囊盛之。取三指一撮，井花水二盏，煎三沸，去渣温一盏。  

第一百六十九、  

柴胡半夏汤  

痰热头痛，手足烦热。  

柴胡（一钱） 半夏 白术（各八分） 甘草 人参 黄芩 麦门冬（各六分）水盏半，姜五片、枣一枚，煎八分服。  

第一百七十、  

百合知母汤  

百合病百合（七枚） 知母（一两）先以水洗百合，渍一宿，洗去白沫。别以水二盏煮取一盏，去滓。又以水二盏煎知母，至一盏去渣，相和煎取一盏半，分二服。  

第一百七十一、  

百合地黄汤  

 治百合病。  

百合（七枚） 生地黄汁（一盏）先洗渍百合如前法，以水二盏煎取一盏，去渣纳地黄汁，煎取盏半。分二服，大盒饭如漆，中病止服。  

第一百七十二、  

百合洗方  

 治百合病。  

百合（一升） 水一斗渍一宿后，温暖洗身，洗已，食煮饼，勿用盐豉。  

第一百七十三、  

犀角地黄汤  

衄后脉微发狂发黄。当汗不汗，内有瘀血。血证大便黑，漱水不欲咽。  

犀角（一钱锉） 生地黄（四钱） 牡丹皮 芍药（各一钱）水盏半煎八分，纳犀角服。  

第一百七十四、  

大青四物汤  

（一名阿胶大青汤）治赤斑。  

大青（二钱） 阿胶 甘草（各一钱） 豉（一合）水盏半煎八分，去渣入阿胶，候烊温服。  

第一百七十五、  

青黛一物汤  

 治赤斑。  

青黛（如枣大）水研服。  

第一百七十六、  

五物木香汤  

青木香（五分） 丁香 薰陆香（各一钱） 麝香（三厘） 白矾（一钱）水盏半煎七分，温服。盛者加犀角，轻者去矾。  

第一百七十七、  

黑奴丸  

阳毒发斑，大渴烦躁。  

黄芩 釜底煤 芒硝 灶突墨 梁上尘 小麦奴 麻黄（各一钱） 大黄（一钱半）为细末，炼蜜丸弹子大。新汲水化服，饮水尽足当发寒汗出瘥。若一时顷不汗，再服一丸，须见微利。若不大渴，不可服。  

第一百七十八、  

黑膏  

 治温毒发斑呕逆。  

生地黄（二两六钱） 好豉（一两六钱）猪膏十两，合露之，煎，令三分减一，绞去滓。入雄黄豆大，麝香少许，搅和匀，分三服。毒从皮中出则愈，忌芜荑。  

第一百七十九、  

紫雪  

暑中三阳所患，必热烦躁发斑者。  

升麻（八钱） 黄金（十两） 寒水石 石膏（各四两八钱） 犀角 羚羊角（各一两） 玄参（一两六钱） 沉香 木香 丁香（各五钱） 甘草（八钱）上水五大碗煮金，至三碗，去金入诸药，再煎至一升，滤去渣，投朴硝三两二钱，微火煎，以柳木条子搅勿停手，候欲凝入盆中，更下研朱砂、麝香各三钱，急搅令匀，候冷凝成雪也。每服一钱匕，细细咽之。  

第一百八十、  

李根汤  

甘李根白皮（一钱） 半夏（钱半） 当归（八分） 生姜（钱半） 茯苓 桂枝芍药 黄芩（各八分） 甘草（四分）水盏半煎八分服。  

第一百八十一、  

吴茱萸汤  

呕而胸满吐利，手足厥冷，烦躁欲死。  

吴茱萸 生姜（各三钱） 人参（一钱）水盏半，枣一枚，煎一盏服。  

第一百八十二、  

旋复代赭汤  

汗吐下后心下痞。  

旋复花（钱半） 人参（一钱） 代赭石 甘草（各八分） 生姜（二钱） 半夏（一钱） 大枣（二枚）水二盏煎一盏，温服。  

第一百八十三、  

大橘皮汤  

呕哕胸满，虚烦不安。  

陈皮 甘草（一钱） 人参（二钱）水盏半，姜五片，煎八分服。  

第一百八十四、  

小橘皮汤  

（一名生姜橘皮汤） 呕吐手足厥。  

陈皮（三钱） 生姜水盏半煎八分服。  

第一百八十五、  

橘皮汤  

伤寒痰逆恶心。  

陈皮（三钱） 人参（钱半） 甘草（八分）水盏半，竹青一丸、姜五片、枣一枚，煎八分热服。  

第一百八十六、  

橘皮干姜汤  

（一名橘皮半夏生姜汤）咳逆哕恶心。  

陈皮 通草（各钱半） 人参 干姜（各一钱）水盏半煎八分服。  

第一百八十七、  

桔梗汤  

少阴咽痛。  

桔梗（三钱） 甘草（三钱）水盏半煎八分，温服。  

第一百八十八、  

桔梗枳壳汤  

痞证胸满不痛。  

桔梗 枳壳（各三钱）水盏半煎八分，温服。  

第一百八十九、  

桔梗半夏汤  

腹胀。  

桔梗 半夏 陈皮（各二钱）水盏半，生姜五片，煎服。  

第一百九十、  

汉防己汤  

 治风湿脉浮，身重汗出。  

汉防己（二钱） 黄 白术（各一钱） 甘草（七分）水二盏，姜五片、枣一枚，煎八分服。  

第一百九十一、  

防己黄 汤  

 治同。  

即防己汤加甘草一倍。  

第一百九十二、  

防风白术牡蛎汤  

防风 白术 牡蛎（各等分）为细末，每服二钱，米饮调服。汗止服小建中汤。  

第一百九十三、  

海蛤散  

海蛤 滑石 甘草（各一两） 芒硝（五钱）为细末，每服二钱，以鸡子清调下。  

第一百九十四、  

槟榔散  

 治脚气。  

橘叶（一大握） 沙木（一握） 小便 酒（各半盏）水盏半煎一盏，调槟榔二钱，食后温服。  

第一百九十五、  

五积散  

 治感寒脚气，食积心腹满痛，呕吐，项背拘急。  

川芎 苍术 桔梗 陈橘皮 枳壳（各七分） 吴白芷 官桂 人参（各五分）浓朴 芍药 白茯苓 当归 干姜 麻黄 半夏（各八分） 甘草（炙，五分）水二盏煎八分，姜三片、葱白三茎同煎，取微汗。  

第一百九十六、  

十枣汤  

心下痞硬胁痛，干呕短气，汗出不恶寒。  

芫花 甘遂 大戟（各等分）水盏半，先煎大肥枣十枚，取八分纳药末。弱人半钱，强人一钱，平旦温服。若下少，病不除，明日再服加半钱，利后糜粥和养。  

第一百九十七、  

桃花汤  

少阴下利脓血并温毒下利。  

赤石脂（五两三钱，一半全用，一半为末） 糯米（三合） 干姜（三钱）水三碗煮米令熟，去渣温服。二碗内赤石脂末方寸匕，日三服，病愈止服。  

第一百九十八、  

冲和汤  

（即九味羌活汤）治伤寒两感。（春分代桂枝麻黄用。）羌活 防风 苍术（各一钱） 甘草 白芷 川芎 生地黄 黄芩（各一钱半） 细辛水二盏，姜三片、枣一枚，煎一盏，热服取汗。有汗者去苍术加白术。渴，葛根石膏。  

第一百九十九、  

来复丹  

硝石（一两） 硫黄（一两，明净者） 太阴玄精石（一两） 五灵脂（二两，水研飞过） 青皮 陈皮（去白。各二两）先以硫黄同硝石铫慢火炒，以柳箸搅，不住手，令阴阳气相入，不可大炒过，以伤药力，再研极细，名二气丹。玄精石、五灵脂各制净末，青橘皮亦研净末，方入二气味诸石末和匀，醋打糊豌豆大。每服三十丸，空心粥饮吞下。  

第二百、  

灵砂丸  

水银（八两） 硫黄（二两）上二味新铁铫炒成砂子，入固济罐，打火三炷香，过宿取火，研为细末。今市肆炼银朱者，彼是谓之气砂，又谓罐口砂，其价与朱相等。药肆中缺辰砂，则亦将此砂研碎混入内，卖充辰砂。医之谓灵砂，即此砂是也。每用为细末，糯米糊丸麻子大。每服三四丸，空心米饮、枣汤、人参汤任下。忌猪羊血、绿豆粉，量人增至七八粒。  

第二百一、  

柿蒂汤  

柿蒂 丁香（各钱半）水盏半，姜五片，煎八分，温服。  

第二百二、  

破棺丹  

大黄（二两，半生半熟） 芒硝（一两）为末，炼蜜丸弹子大。每服半丸或一丸二丸，食后童便入酒各半化服，或白汤合酒化服。  

第二百三、  

杏仁汤  

身热恶风，风湿微肿。  

杏仁（七枚） 桂（五分） 麻黄 芍药 天门冬（各钱半）水二盏，姜十片，煎一盏，分二服。  

第二百四、  

木瓜散  

脚肿宜服。  

干木瓜 大腹皮 紫苏 羌活（各一钱） 木香 甘草（各五分）水盏半煎八分服。  

第二百五、  

乌梅丸  

 治蛔厥。  

乌梅（七十五个） 细辛 附子 人参 柏皮 桂枝（各两半） 干姜（二两半）黄连（四两） 蜀椒 当归（各一两）十味各捣末，以苦酒渍乌梅一宿，去核熏之，五升米饭在下，饭熟捣梅成泥，入诸药和匀，入蜜，杵三千下，丸梧子大。先服米饮下十丸，渐加至二十丸，忌生冷滑物。  

第二百六、  

牛蒡根汤  

汗不流，是汗出时盖覆不密，故腰背手足搐搦。  

牛蒡根 麻黄 牛膝 天南星（各六钱）上细锉于砂盆内研细，用好酒一升同研，以新布滤取汁，后用炭火半秤烧一地坑内通赤，去火扫净，投药汁在坑内再烧，令赤黑色，取出，于钵内细研。每服半钱，酒调下，日三服。  

第二百七、  

地榆散  

伤寒热毒不解，晚即壮热，腹痛便脓血。  

地榆 犀角（锉） 黄连 茜根 黄芩 栀子仁（八分）水二盏，韭白五茎，煎一盏，温服。  

第二百八、  

浓朴汤  

浓朴（姜制，一钱） 白术（二钱） 陈皮 半夏（各八分） 枳实 甘草（炙，各六分）水盏半，姜三片、枣二枚，煎七分，温服。  

第二百九、  

浓朴丸  

陈皮（五钱） 人参（七钱） 白术 藿香 当归（各五钱） 细辛（二钱） 浓朴（五钱）上为末，炼蜜丸弹子大。每服一丸，水一盏煎六分，和渣热服。  

第二百十、  

人参散  

人参 栀子 蓝叶 白藓皮 甘草（各一钱）水盏半煎七分服。  

第二百十一、  

酸枣仁汤  

汗下后昼夜不得眠。  

酸枣仁（炮去皮） 甘草 知母 麦门冬（各一钱） 茯苓 川芎（各六分） 干姜（三分）水盏半煎七分，温服。  

第二百十二、  

败毒散  

柴胡 前胡 桔梗 甘草 人参 茯苓 羌活 独活 枳壳 川芎（各等分）水二盏，姜三片，煎一盏服。  

第二百十三、  

葱豉汤  

伤寒二三日头项痛，恶寒脉紧无汗。  

葱白（七茎） 豉（半合） 干葛（四钱） 麻黄（二钱）水二盏先煮麻黄六七沸，去沫纳葛，煎十余沸下豉，煎八分服。如人行五六里再服，良久煮葱豉粥热吃，以衣覆取汗。  

第二百十四、  

连须葱白汤  

已汗未汗，头痛如破。  

生姜（二两） 连须葱白（切半升）水三盏煎一盏半，分二服。  

第二百十五、  

茅花汤  

鼻血不止。  

茅花（一大把，无花用根）水三盏煎盏半，分二服。  

第二百十六、  

柏皮汤  

热毒入深，吐血。  

柏皮（三钱） 黄连 黄芩（各一钱半）水二盏煎一盏，去渣入阿胶，再煎一二沸，温服。  

第二百十七、  

麦门冬汤  

麦门冬 甘草（各二钱半）粳米汤盏半、枣二枚、竹叶十五片，煎八分，温服。  

第二百十八、  

救逆汤  

第二百十九、  

黑锡丹  

（见眩运门）第二百二十、  

羊肉汤  

当归（酒浸） 白芍药（各二两） 附子（炮。四钱） 龙骨（四钱） 生姜（二两）牡蛎（三两， ） 桂枝（七钱）上为粗末，每服一两，羊肉四两、葱白五寸打破，水五盏熬至一半，滤去渣，分三服。  

第二百二十一、  

三建汤  

天雄 附子 大川乌（各一钱三分）水二盏，姜十片煎八分，不拘时服。  

第二百二十二、  

葳蕤汤  

 治风温冬温，春月伤寒。  

葳蕤 石膏（各一钱） 麻黄 白薇 羌活 杏仁 甘草 川芎（各六分） 青木香（五分） 干葛（一钱）水二盏煎八分，温服。  

第二百二十三、  

栝蒌根汤  

 治风温大渴。  

石膏（三钱） 栝蒌根 人参 防风 甘草 干葛（各一钱）水盏半煎八分服。  

第二百二十四、  

延胡散  

尿血。  

延胡索（三钱） 朴硝（一钱）水盏半煎七分，温服。  

第二百二十五、  

射干汤  

 治夏月暴寒，伏热于内，咳嗽喉哑。  

射干 当归 麻黄 肉桂 枳实 紫菀 独活 陈皮（各七分） 甘草（五分） 生姜（一钱） 半夏（一钱） 杏仁（七粒）水二盏煎八分，温服。  

第二百二十六、  

金沸草散  

 治头痛热甚，胸膈有痰。  

前胡 旋复花（各一钱） 半夏 细辛 甘草（各五分） 荆芥穗（七分） 赤茯苓（六分）水盏半，姜五片、枣一枚，煎八分服。  

第二百二十七、  

文蛤散  

病在阳，反 以水，热攻于内，寒更益坚，欲饮水不竭。  

文蛤（为末） 沸汤调服方寸匕。  

第二百二十八、  

牡蛎泽泻汤  

 治病瘥后从股以下有水气。  

牡蛎 泽泻 蜀漆 商陆 葶苈 海藻 栝蒌根（各等分）为细末，米饮调服方寸匕，小便得利为佳。  

第二百二十九、  

猪肤汤  

少阴下利，咽痛，胸满而烦。  

猪肤（五两）水四碗煮取二碗，加白蜜二台、白粉二合，熬香和令得所，分二服。  

第二百三十、  

猪胆鸡子汤  

伤寒五六日出斑。  

猪胆（二合） 鸡子（一枚） 苦酒（三合）和匀煎三沸，强人尽服，弱人煎六七沸服，汗出瘥。  

第二百三十一、  

鳖甲散  

伤寒八九日不瘥，诸药不效，名坏伤寒。  

鳖甲 升麻 前胡 乌梅 黄芩 犀角（锉） 枳实（各七分） 生地黄（一钱） 甘草（五分）水盏半煎八分，温服。  

第二百三十二、  

白头翁汤  

胁热而利，渴而下利。  

白头翁 黄柏 秦皮 黄连（各钱半）水盏半煎八分，温服。  

第二百三十三、  

乌扇散  

咽中闭塞。  

生乌扇（即射干苗，如无，用射干） 猪脂（各四两）二味合煎，药成去渣，取半鸡子大，薄绵裹纳喉中。  

第二百三十四、  

赤石脂丸  

胁热而利。  

赤石脂 干姜（各一两） 黄连 当归（各二两）上为细末，炼蜜丸梧桐子大。每服三十丸，米饮下。  

第二百三十五、  

赤石脂禹粮汤  

痞而下利不止，当治下焦。  

赤石脂 禹余粮（各钱）水盏半煎八分，温服。  

第二百三十六、  

葶苈苦酒汤  

发狂烦躁，面赤咽痛。大下伤血，发热脉涩。  

葶苈 苦酒（升半） 艾汁（半升）煎取七分，作三服。  

第二百三十七、  

香薷汤  

暑邪霍乱。  

香需 白扁豆 浓朴（各二钱） 甘草 茯神（各一钱）为细末，每服二钱，沸汤点服，入些盐花亦可。  

第二百三十八、  

香薷散  

中 霍乱。  

香薷（钱半） 浓朴（姜汁炒） 黄连（各二钱，姜炒紫色）水二盏煎一盏，去渣用新汲水浸极冷，顺服之效，不得犯铁器。  

第二百三十九、  

消暑丸  

伤暑发热，头痛烦热。  

半夏（醋煮） 甘草（生） 茯苓（各四两）为末，姜汁糊丸梧桐子大。每服五十丸，熟水下。  

第二百四十、  

清暑益气汤  

（方见暑门）。汗出身热脉虚。  

第二百四十一、  

除湿汤  

半夏 浓朴（各一钱） 霍香 陈皮（各六分） 苍术（一钱） 甘草（五分）水盏半，生姜七片、枣一枚，煎八分，温服。  

第二百四十二、  

霍香正气散  

 治伤寒头痛发热，内因痰饮，外因感冒，中脘痞满，呕逆恶心，憎寒壮热咳嗽。  

藿香 紫苏 桔梗（各一钱） 前胡 陈皮 半夏 茯苓 甘草（各六分） 白术浓朴（各八分） 白芷 大腹皮（各五分）水二盏，姜三片、枣一枚，煎一盏，热服取汗。  

第二百四十三、  

绛雪  

龙脑（一分二厘半） 硼砂（一钱） 珍珠（三钱）上研匀，每服一字，掺于舌上津咽之。  

第二百四十四、  

治慝桃仁汤  

伤寒不发汗，变狐惑，唇口生疮，声哑。  

桃仁 槐子 艾（各三钱） 枣（十枚）水二大盏煎盏半，分二服。  

第二百四十五、  

雄黄蜕散  

狐惑唇疮声哑。  

雄黄 桃仁 苦参 青葙子 黄连（各等分）为末，以生艾捣汁和丸，如小指尖大。绵裹纳下部中，无艾亦可。  

第二百四十六、  

万全木通散  

小便难而黄。  

木通 赤茯苓 车前叶 滑石（各一钱） 瞿麦（七分）水一盏煎七分，去渣温服。  

第二百四十七、  

 鼠粪汤  

男子阴易及劳复。  

韭根（一大握） 鼠粪（十四枚，两头尖者是）水盏半煎七分，去渣再煎三沸。温服，得汗效，未汗再服。  

第二百四十八、  

鼠矢豉散  

劳复发热。  

栀子（十四枚） 雄鼠矢（二七枚） 枳壳（三枚）水盏半，葱白二寸、香豉三十粒，煎八分，温服。  

第二百四十九、  

烧 散  

阴阳易。  

裆（烧灰存性，以近阴处者，男用妇人 裆，女用男子裤裆）水调服方寸匕，以小便利阴头肿即愈。  

第二百五十、  

竹皮汤  

病复交接劳复，外肾肿，腹中绞痛。  

刮竹青皮（一大丸，如鸡子）水二盏煎八分，去渣温服。  

第二百五十一、  

天水散  

 治中暑身热呕吐，烦渴水泄，小便赤涩。大能止泻止吐，解渴解百药酒食等毒，治时行疫疠，两感伤寒，及妇人下乳催行，兼以治乳痈，孕妇勿服。  

滑石（飞，六两） 甘草（炙，一两）为极细末，每服三钱，蜜温汤调下。无蜜，饮汤白水俱可，日三服。要除热结，新汲水下；要汗，煎葱白豉汤调二三服；热甚者多服。  

第二百五十二、  

防风通圣散  

方见中风门。  

第二百五十三、  

小续命汤  

 治二 通用。  

方见风门。  

第二百五十四、  

小续命加姜汁汤  

 治寒，三阳脚气。  

小须命汤煎成去渣，加入姜汁二匕，再煎一沸服。  

第二百五十五、  

续命去附减桂加芍一倍汤  

 治脚气，暑中三阳所患必热。  

第二百五十六、  

川芎石膏汤  

方见头痛门。  

第二百五十七、  

补中益气汤  

 治内虚伤寒发热。  

方见内伤门。  

第二百五十八、  

安神丸  

方见惊悸门。  

第二百五十九、  

柴胡饮子  

方见热门。  

第二百六十、  

七宣丸  

方见秘结门。  

第二百六十一、  

鹤顶丹  

方见究源门。  

第二百六十二、  

消蕴汤  

方见《无求子》。  

第二百六十三、  

扁豆汤  

方见《无求子》。  

第二百六十四、  

竹茹汤  

方见烦躁门。  

第二百六十五、  

鸡清散  

方见声音门。  

第二百六十六、  

海藏大羌活汤  

方见风门。  

第二百六十七、  

参苏饮  

 治四时感冒，伤寒头痛，发热恶寒，咳嗽声重，唾涕稠粘。此药解肌宽中快膈，及劳瘵潮热往来，孕妇伤寒并治。  

人参 苏叶 干葛 前胡 陈皮 枳壳 半夏 茯苓（各八分） 木香 桔梗 甘草（各五分）水二盏，姜五片，枣一枚，煎一盏，温服。  

第二百六十八、  

香苏散  

四时感冒，伤寒发热恶寒，头痛咳嗽。  

香附子 紫苏（各钱半） 陈皮 甘草（各一钱）水一盏加葱姜，煎七分热服。如头疼甚，川芎、白芷，名芎芷香苏散。  

第二百六十九、  

芎苏散  

 治证同前。  

川芎 紫苏叶 干葛 桔梗 柴胡（各七分） 茯苓 甘草 半夏（各六分） 枳壳陈皮（各五分）水盏半，姜三片、枣一枚，煎八分，热服。  

第二百七十、  

十神汤  

 治时令不正，瘟疫妄行，感冒风寒，发热憎寒，头痛咳嗽无汗。  

此药不问阴阳两感，一切发散宜此。  

川芎 甘草 麻黄（各八分） 干葛 紫苏 升麻 赤芍药（各一钱） 白芷 陈皮香附子（各六分）水盏半，姜五片、葱白二寸，煎八分，热服，微汗愈。  

第二百七十一、  

消风百解散  

 治四时伤寒，头痛发热，及风寒咳嗽，鼻塞声重或喘急。  

荆芥穗 白芷 陈皮 麻黄 苍术（各一钱） 甘草（五分）水盏半加姜葱煎，热服。嗽甚者加乌梅。  

第二百七十二、  

不换金正气散  

 治四时伤寒，时行瘟疫，及山岚瘴疟，寒热往来，霍乱吐泄下利，及出远方不伏水土者，并宜此。  

浓朴（姜炒） 陈皮 藿香 半夏（姜汁制） 苍术（各一钱） 甘草（五分）水二盏，姜三片，枣一枚，煎八分，热服。  

第二百七十三、  

二香散  

 治暑伤风伤寒，不敢服麻黄桂枝，初以此药解表发散为妙。  

及治寒湿暑热，呕吐腹满泻利，瘴气，饮冷头痛身热。  

香薷 香附 紫苏叶 苍术 浓朴（各八分） 陈皮（七分） 甘草 扁豆（各六分）水盏半，姜三片、枣一枚，煎八分，热服。  

第二百七十四、  

神术散  

 治四时瘟疫，伤寒发热恶寒，头痛项强，身痛咳嗽，鼻塞声重。  

苍术（钱半） 羌活 白芷 细辛 川芎 本（各六分） 甘草（五分）水二盏，姜三片、葱三寸，煎八分，热服。为末，葱白汤调服亦可。  

第二百七十五、  

冲和散  

 治寒温不节，将理失宜，乍暖乍寒，脱衣饮冷，早行冒雾，寒温不时，阴晴不节。如此气候侵犯为邪伤人，则身重痛酸，项背拘急，鼻塞身重，气息不利，不敢轻汗轻下，只此药为稳便。  

苍术（三钱） 荆芥穗 甘草（各七分）水盏半，加生姜三片、枣一枚，煎服。  

第二百七十六、  

白术散  

 治伤寒杂病，一切吐泻，霍乱烦渴，虚损气弱，及伤积呕哕。  

白术 人参 茯苓（各钱） 甘草 木香 霍香（各五分） 葛根（八分）上为细末，白汤调下二三钱。  

第二百七十七、  

万安散  

苏叶 陈皮 香附子 桔梗（各八分） 白芷 半夏 甘草（各六分） 前胡 本 干葛（各五分）水盏半，姜三片，煎八分，热服，取微汗。  

第二百七十八、  

干姜汤  

 治伤寒头不可忍也。  

干葛 麻黄 石膏（各二钱） 川芎（八分）水二盏，姜五片、葱白五寸，煎一盏，热服取汗。  

第二百七十九、  

缩脾饮  

 治伏暑热烦渴燥闷，霍乱干呕，及中酒呕哕。  

缩砂 草果（各八分） 干葛（钱半） 乌梅（三个） 扁豆 生姜（各一钱）水盏半煎八分，冷服温服随意。  

第二百八十、  

桂苓甘露饮  

 治中暑伤寒，霍乱吐泻，头痛口干，烦渴饮冷。方见暑门。  

第二百八十一、  

六和汤  

 治伤寒冒暑伏热，不分阴阳烦闷，霍乱转筋吐泻，寒热交作，脾气不和，胸满咳嗽，头疼目胀，并中酒烦渴，妇人始前产后俱服无伤。  

人参 砂仁 甘草 藿香 半夏 扁豆 赤茯苓 杏仁 木瓜（各七分） 香薷浓朴（姜汁制。各一钱）水二盏，姜三片、枣二枚煎，温服。  

第二百八十二、  

枇杷叶散  

 治伤寒冒暑伏热，烦渴引饮，呕哕恶心，头目昏眩，或阴阳不和，霍乱转筋，吐利烦躁。  

枇杷叶（去毛炙五个） 白茅根 麦门冬 浓朴（姜制） 香薷（各七分） 陈皮丁香 木瓜（各六分）水盏半，姜三片煎服。烦躁甚者沉冷服。  

第二百八十三、  

木瓜散  

 治伤寒霍乱，吐利不已，举体转筋入腹，闷绝。  

干木瓜（二钱） 吴茱萸（一钱） 茴香 甘草（各七分）水盏半，加姜四片、苏叶十片、食酱一撮煎服，仍捣蒜贴足心。  

第二百八十四、  

养胃汤  

 治伤寒久而成疟，寒多热少，或但寒不热，头痛恶心，身体痛，栗栗振寒，面色青白，不进饮食，脉弦迟。  

人参 藿香 半夏 白茯苓（各一钱） 浓朴 甘草 橘皮 草果 苍术（各六分）水二盏，姜五片、枣一枚煎，寒甚加附子。  

第二百八十五、  

清脾汤  

 治疟热多寒少。  

方见疟门。  

第二百八十六、  

保真汤  

 治四时伤感，不问阴阳，二证才觉便服有效。  

本 川芎 苍术（各一钱） 甘草（六分）水一盏、姜三片，煎服。  

第二百八十七、  

对金饮子  

（一名平胃散）治四时伤寒极效，又治诸疾皆愈，和脾胃，进食快气。  

方见脾胄门。  

第二百八十八、  

杏仁煎  

 治伤寒声重暴嗽，语言不出。  

桑白皮 五味子（各一两） 杏仁（三两） 紫菀 贝母 木通（各八钱） 蜜（二两）上将五味同煎，水四五碗煎至碗半，去渣，再将杏仁及连皮生姜两半同蜜擂成膏，入药汁内，一处收贮。每服以匙挑入口噙化，日四五服。  

第二百八十九、  

应手方  

 治伤寒舌出寸余，连日不收。  

梅花冰片（为末擦舌上，应手而收，重者须用一钱方收）第二百九十、  

白颈蚯蚓  

阳证欲死，结胸，无可药者。  

白颈蚯蚓（十余条，插烂入蜜半盏、冷水半碗灌服。无蜜用砂糖亦可）第二百九十一、  

逍遥散  

伤寒汗后血气未平，过劳者谓之劳复，犯房室谓之阴阳易。  

此证最难治，曾有舌出数寸死者多矣。此汤极妙。  

人参 知母 竹青 柴胡 黄连 甘草 滑石 生地 黄犀角 韭白及根（各等分）水二盏，姜三片、枣二枚，煎八分，入烧 末一钱调服，有粘汗出为效。  

第二百九十二、  

再造散  

 治伤寒头痛发热恶寒无汗，用发汗药二三剂汗不出者。医家不识此证，不论时令，遂复用麻黄重药，及火劫取汗，误杀者多矣。殊不知此者为阳虚不能作汗，故名曰无阳。  

人参 黄 桂枝 甘草 熟附 细辛 羌活 防风 川芎 煨生姜 夏日加黄芩石膏水二盏、枣二枚，煎一盏，温服。  

第二百九十三、  

黄龙汤  

心下硬痛，下利纯清水，谵语发渴身热。医家有不识此证，便呼为漏底伤寒，即用热药止之，是犹抱薪救火，误人多矣。殊不知此因热邪传里，胃中燥粪结实。此利非内寒而利，乃曰饮汤药而利也，名曰积热利证，宜急下之。身有热者宜用此汤，身无热者用煎六乙顺气汤。  

大黄 芒硝（年高及身弱者去之） 枳实 浓朴 甘草 人参 当归水盏半，姜三片、枣二枚，煎服。  

第二百九十四、  

芩连消毒饮  

 治天行时疫，大头痛，发热恶寒，颈项肿，脉洪，痰痹，此方治之。  

柴胡 甘草 桔梗 川芎 黄芩 荆芥 黄连 防风 羌活 枳壳 连翘 射干 白芷先用大黄煎利二三次，后根据本方去大黄加人参、当归调理。水二盏姜三片煎，有痰者加竹沥姜汁调。  

第二百九十五、  

六神通圣散  

 治时行三月后，谓之晚发，头痛身热恶寒，脉洪数。先用羌活冲和汤，不愈后服此汤。  

麻黄 甘草 黄芩 石膏（各一钱） 滑石（钱半） 苍术 川芎 羌活 细辛（各五分）水二盏，姜三片、豉一撮、葱白一寸，煎八分服，取汗中病止。  

第二百九十六、  

气渐  

凡入病家须避其气渐，不使染着为上。此一医人之患也，不可不知，故并附方于后。  

雄黄丸  

雄黄（一两） 丹参 鬼箭羽 赤小豆（炒，各二两）上为细末，炼蜜丸梧桐子大。空心温水下五丸，虽与病患同床合被，不能染也。  

又法：以雄黄末涂鼻孔中，行动从容位而入。男子病邪气出于口，女人病邪气出于阴门。其相对坐立之间，必须识其向背。  

***六法方钞***  

六法者，汗吐下利温和也。治法盖不出此六字之外。伤寒并杂病，知此六法，其庶乎得仲景丹溪之旨也。  

【汗法】桂枝汤、麻黄汤、双解散、升麻汤、参苏饮、香苏饮、小柴胡汤。  

余法加连须葱、桃叶，蒸法出汗。凡邪之在表者，宜汗之而愈。  

【吐法】栀子豉汤、大瓜蒂散、人参芦盐汤。  

余法加三山丸合解毒散煎。凡病之在胸膈者宜吐之。  

【下法】小承气汤、大承气汤、调胃承气汤、 川散、舟车丸、破棺丹。  

余法加牵牛丸甘遂末。凡病之在里而邪实于肠胃者，宜下之。  

【利法】五苓散、天水散。  

余法用田螺、麝香敷脐。凡患小便赤涩，阴阳不分者，利之而愈。  

【温法】理中汤、五积散、四逆汤、姜附汤、三建汤。  

余法用硫黄丸烧酒煎服。凡病阴证虚寒脉沉迟者必温之。  

【和法】小柴胡汤、建中汤。  

凡病非表非里，不寒不热，不可汗下者宜和之。  

***伤寒药制煎煮法***  

【制药法】伤寒门药之最要者，莫如麻黄、大黄、附子、茱萸之属，其制法不比泛常，是故不可不附于后也。  

麻黄：去节，先以滚醋汤略泡片时，捞起放干备用，庶免太发。如冬月严寒，腠理致密，当生用，不必制。  

大黄：须锦纹者佳，切片，用酒拌匀燥干备用，不伤阴血。如年壮人实热者，生用不必制。  

附子：  

顶正圆平大者佳，去皮脐，先用盐水姜汁各半盏，用砂锅煮五七沸后，入黄连甘草各半两，再加童便半盏煮七八沸，住火良久捞起，瓷器盛贮，伏地气一昼夜，取出晒干备用，庶无毒。  

茱萸：  

用半熟盐汤泡片时，炒燥备用，庶无小毒。  

猪肤：  

伤寒咽痛下利而烦者用之，和蜜粉煮羹，本草中未载，今人用之不审，通用浓皮，而尚连肉在上者有之，若带肉于上，则反作殃。所谓肤者，惟削薄皮面一层而已。其皮肉之皮亦不可用，方为肤也。  

甘澜水：  

取水一斗置大盆内，以杓扬之，上有水砂数千颗相聚一团，取用之。  

潦水：  

行潦之水，取其急流而有声，亦通达之义也。  

大青：  

要茎叶兼用。  

饴糖：  

即米与麦共熬者，如蜜样佳。  

【解药法】伤寒治法，无非汗下温凉。有汗之而不止者，即用麻黄而不得其法也；有下之而不止者，即用大黄之不得其法也；有温之而至燥热者，用附子之不得其法也。凡犯此者，必知其解救之法，庶可矣。  

用麻黄后汗出不止者，将病患头发披水盆中，足露出外，用炒糯米半升，龙骨、牡蛎、防风各一两，研为细末，周身扑之，随后秘方用药，免致亡阳之祸。  

用大黄后泻泄不止者，以乌梅二个、炒粳米一撮、干姜三钱、人参白术炒各半两、生附皮一钱甘草一钱、升麻少许、灯心一握，水煎去渣，入炒陈壁土一撮，调服即止，土气以助胃气也。  

用附子后身自红者，乃附毒也。用萝卜捣水二盏，入黄连、甘草各半两，煎至八分，去渣入犀角，磨汁三钱饮之，解其附毒，红即退而愈。每见不知解法，迟延既久，耳目口鼻出血而死。如无萝卜汁，用子研汁。无子，用地浆水澄清用。  

【煎药法】凡煎药者，必以主治为君，先煎一二沸后入诸药，且如用发汗药先煎麻黄一二沸后，入众药同煎。  

用止汗药先煎桂枝。  

用和解药先煎柴胡。  

用下药先煎滚水入枳实。  

用温药先煎干姜。  

用血药先煎当归。  

用破血药先煎桃仁。  

用利水药先煎猪苓。  

用止泻药先煎白术。  

用止渴药先煎栝蒌根。  

用止腹痛药先煎芍药。  

用退黄药先煎茵陈。  

用化斑药先煎石膏。  

用止呕吐药先煎半夏。  

用劳伤药先煎黄 。  

用解药先煎羌活。  

用消暑药先煎香需。  

用 药先煎防风。  

用湿药先煎苍术。  

## 卷之十五

### 中寒门  

***病机叙论***  

经曰：冬三月，此谓闭脏。水冰地坼，无扰乎阳；早卧晚起，必待日光；使志若伏若匿，若有私意，若已有得；去寒就温，无泄皮肤，使气亟夺，此冬气之应，养脏之道也。  

逆之即伤肾，春为痿厥，奉生者少。  

又曰：阳虚生外寒者，阳受气于上焦，以温皮肤分肉之间。今寒气在外，上焦不通。  

上焦不通，则寒气独留于外，故寒栗。  

阴盛生内寒者，因厥气上逆，寒气积于胸中而不泄。不泄则温气去，寒独留，留则血凝，血凝则脉不通，其脉盛大以涩，故中寒。  

又曰：寒气入经而稽迟，泣而不行。客于脉外则血少，客于脉中则气不通，故卒然而痛。因重中于寒，则痛久矣。  

寒气客于脉外则脉寒，脉寒则缩蜷，缩蜷则脉绌急，绌急则外引小络，故卒然而痛，得热则痛立止。  

寒气上及小腹，血泣在下相引，故腹痛引阴股。寒气客于小肠膜原之间，络血之中，血泣不得注于大经，血气积留不得行，故宿昔而成积。  

寒气客于五脏，厥逆上出，阴气竭，阳气未入，故卒然痛死不知人；气得复反则生矣。寒气客于肠胃，厥逆上出，故痛而呕也。寒气客于小肠，小肠不得成聚，故后泄腹痛。  

《原病式》曰：诸病上下，所出水液，澄澈清冷，下利清白，吐利腥秽，食已不饥，坚痞，腹满急痛， 瘕癫疝，屈伸不便，厥逆禁固，皆属于寒。  

***病机叙论***  

中寒候，世俗所谓阴证伤寒，悉以房中受寒伤冷而归患家，患家本无房事，坚不肯认。  

阴证中寒之剂，固拒不肯服，惟任他证处之，则乐从之。呜呼！每每误死者，不可胜纪。  

殊不知中寒之候，先由五脏不足，元气太虚，寒邪冒中，直入阴经而为中寒之候，即为阴证是也。拘于房室，岂不误哉！  

***病机叙论***  

《玉机微义》云：中寒则仓卒受病，邪气直入于三阴，急痛拘挛，战栗强直，昏迷厥冷，口噤失音，此中寒也。以温中散寒为主。伤寒之人，因其旧有郁热，风寒外来，肌腠自密，郁而为热，寒邪客于经络，先头痛，身热，恶寒，此伤寒也，当以仲景例治之。  

***病机叙论***  

中寒候因寒邪乘其肤腠疏豁，直入肾经，不循经络，无热可发，故卒暴厥冷，口噤，腹痛，唇青，昏危如中风之状。若治稍缓则必死矣。  

***脉候***  

《脉经》曰：迟紧为寒，迟涩沉细为寒。脉坚弦或沉细皆中寒也。中寒脉散者死。尺脉迟滞，寒在下焦。  

***治法***  

寒中三阴，一时暴卒，昏不知人，口噤失音，四肢强直，挛急疼痛，亦似中风。若以风药治之，即死，急以附子理中汤。若厥逆，唇青，囊缩，无脉者，用葱熨法，仍灸气海、关元二三十壮。脉渐出，手足渐温，乃可生也。  

***治法***  

寒中太阴则中脘疼痛，治宜理中汤；寒中少阴则脐腹疼痛，治宜五积散加茱萸；寒中厥阴则少腹疼痛，治宜四逆汤加茱萸，倍加附子。  

***治法***  

温肾御寒如干姜、附子、川乌、天雄辈，佐之以养正灵砂丹。然寒伤荣血，徒知温肾，不知温血，恐未必有十全之功，是则官桂、当归为温血之上药也。  

***治法***  

韩氏着三阴经方，立温中例，虽不言中寒而深得中寒之旨，所以有急用姜、附温中救里之法，大有见焉。  

***药方***  

附子理中汤  

 治五脏中寒，口噤强直，失音不语，手足厥冷。  

熟附子 人参 干姜（炮） 白术 炙甘草（各一钱）上咀，水盏半煎八分，口噤者灌之。  

韩氏温中汤  

凡病患两手脉沉迟或紧，皆是胃中寒也。若寸脉短少，及力少于关尺者，此阴盛阳虚也。或胸膈满闷，腹中胀满，身体拘急，手足厥冷，急温之。  

丁皮 丁香（各五分） 浓朴 干姜 陈皮 白术（各一钱）上水盏半，葱白、荆芥穗同煎。  

（《良方》）  

姜桂散  

温中散寒。  

干姜 良姜（各钱半） 辣桂 木香 半夏曲 甘草（各一钱）上水二盏，姜五片、枣二枚，煎八分，不拘时服。  

沉附汤  

 治虚寒无阳，胃弱干呕。  

熟附子 干姜（炮。各一钱） 沉香（五分） 白术 甘草（各钱半）水盏半，姜五片，煎八分，食前服。  

附于散  

 治中寒阴证，唇青面黑，身背强直，四肢厥冷，诸虚沉寒。  

熟附子（三钱） 官桂 当归 白术 干姜（炮） 半夏曲（各一钱）上咀，每服五钱，水盏半，姜五片、枣二枚，煎八分，食前服。  

（《发明》）  

参姜汤  

 治气血两虚而中寒者。  

人参（钱半） 干姜（一钱） 当归（五分） 薄荷（二分） 炙甘草（二分）上水一盏，姜三片、枣一枚，煎七分，热服。  

茱萸四逆汤  

 治厥阴中寒，小腹痛甚。  

吴茱萸（泡） 附子（炮） 干姜（各二钱） 炙甘草（钱半）上水盏半煎七分，热服。  

术附汤  

 治中寒，中气，四肢逆冷，口噤，牙关紧急，痰盛脉弱。  

白术（一钱） 附子（炮，二钱） 甘草（二钱）上作二服，每服姜三片，煎七分，化苏合香丸，并连进三服有功。或气短，头晕，手足厥逆未退者，可进养正丹三十粒至百粒，效。  

养正丹  

（方见头晕门。）  

人参养胃汤  

 治外感内伤，诸寒虚证。  

人参 苍术 浓朴（姜制） 半夏（泡。各三钱） 陈皮 茯苓 藿香 草果（各三分）炙甘草（三分）上水二盏，姜七片、乌梅一个，煎七分，不拘时服。  

生料五积散  

 治感冒寒邪，头疼身痛，项背拘急，恶寒呕吐，肚腹疼痛。外感风寒及寒湿客于经络，腰脚酸髓，并皆治之。  

白芷（七分） 陈皮（一钱） 浓朴（制，八分） 桔梗（五分） 枳壳（八分） 川芎（炙） 甘草 茯苓（各五分） 苍术 当归 麻黄（各一钱） 肉桂（三分） 芍药 干姜（炮。各八分） 半夏（炮，一分）上水二盏，姜三片、葱白三茎，煎一盏，不拘时服。  

治中汤  

 治脾胃虚寒呕逆，霍乱痞满。（方见脾胃门。）  

沉香桂附丸  

 治中寒，心腹疼痛，霍乱转筋等证。  

沉香 附子（炮） 干姜（炮） 良姜（炒） 桂（去粗皮） 茴香（炒） 川乌（炮） 吴茱萸（汤泡炒）上各一两为细末，用好醋煮面糊丸，梧桐子大。每服五七十丸，米饮送下，空心食前日进二服，忌生冷硬物。  

***药方***  

一方：  

用黑豆二台，炒熟，以酒烹入，滚数沸，去豆取酒，服二碗即愈。  

一方：  

以胡椒擂，用滚酒泡服，外用葱盐熨法。  

一方：  

用活雄鸡一只，以刀破腹，乘热合脐上效。  

***药方***  

用食盐一斤炒干，大热用布二层盛裹熨脐，冷即易热者，上阳回即已。一法用吴茱萸一升，酒略炒，煮湿以绢袋盛之，蒸极热，熨心腹及手足心。候气通畅则止，屡效。一法治中寒不省人事，气虚阳脱，腹痛唇青。以葱一握，束缚如饼，切去根叶，惟存二寸白许。先以火烙一遍，令通热勿灼，着病患脐上下，以熨斗熨之，令葱热气透入腹内。更作三四饼，一饼坏，不堪熨，又易之。候患人手足温，有汗乃止。更作葱汤一盛服良。  

***药方***  

气海  

（一穴，在脐下一寸五分，厥阴脉微，灸二十壮。） 石门（一穴，在脐下二寸。）  

关元  

（一穴，在脐下三寸，治脏结不可攻者及阴汗不止，腹胀，肠鸣，面黑，手指青者，宜灸百余壮。）  

### 恶寒候  

***病机***  

经曰：阳虚生外寒。盖阳气不能外卫，所以恶寒。宜用参 之类，甚者加附子。  

病久而恶寒者，亦宜解郁。丹溪云：恶寒非寒，明是热证，亦有久服热药而得者。河间谓火极似水，热甚而反觉自冷，实非寒也。有用解热剂而少愈者，盖辛能散，郁火暂开耳。  

丹溪医案治一壮年恶寒，自用附子药多，用吐痰法及养血清热而愈。  

又治一饮酒人恶寒颤栗，湿热内郁，以黄 二两，干葛一两煎，饮之，大汗而愈。  

## 卷之十六

### 暑证门  

***病机***  

《肉经》曰：夏至后病热为暑，暑当与汗皆出，勿止。又曰：因于暑汗，烦喘，静则多言，体若燔炭，汗出而散。  

又曰：脉虚身热，得之伤暑。  

《难经》云：何以知伤暑得之？然，当恶臭。何以言之？心主臭，自入为焦臭，入肝为躁臭，入肺为腥臭，故知心病伤暑得之，当恶臭。其病身热而烦心痛，其脉浮大而散。  

戴氏曰：夏月卒倒，不省人事，名曰暑风。  

***病机***  

戴氏曰：暑乃夏月炎暑也。有中、有伤、有感冒三者。轻重之分：咳嗽而发寒热，汗出不止，为元气内虚，肺气不固，暑邪直入，内乘金土，名曰中暑。东垣谓避暑热于深堂大厦之中，得之为中暑。  

身热头疼，烦躁不宁，或身如针刺为伤暑。腹痛水泻或恶心有痰为冒暑。有伤暑，邪舍于荣卫，至秋凉后遇风寒，闭固不出，发而为疟。有伤暑而即病者，则以暑剂。虽为霍乱吐泻之证作，亦只治暑为本，以人参、白虎、六和等汤之类是也。  

***病机***  

陈无择云：暑热自病归心，使人噎闷，昏不知人。入肝则眩运顽痹，入脾则昏睡不觉，入肺则喘满痿 ，入肾则消渴。虽有五脏之殊，大抵审虚实加减补益，兼以清解二法，为治则同也。  

***病机***  

脉虚，自汗，身热，背寒，面垢，烦渴，手足微冷，体重是也。  

***病机***  

洁古老云：静而得之为中暑，亦深堂避暑得之之意同。其病多头痛恶寒，身体拘急，肢节疼痛而烦，肌肤大热而无汗，为房室之阴寒所遏，使周身阳气不得通越故也，以大顺散主之。动而得之为中热，则是农夫行人于日中劳役太过而得之者，其病必苦头痛，发躁热，恶热，扪之肌肤大热；大渴引饮或大泻，无力以动者是也，以白虎汤主之。  

***脉候***  

脉虚身热，得之伤暑；脉盛身寒，得之伤寒。盖寒伤形而不伤气，所以脉盛；热伤气而不伤形，所以脉虚。（《甲乙经》）中暑与热证相似，但热证脉盛，中暑者脉虚，以此别之耳。  

脉浮自汗，或浮大而散，或洪大无力，或虚而迟中得洪缓，皆为伤暑之脉也。  

***治法***  

太阳中 者，发热恶寒，身重疼痛，其脉弦细芤迟，小便利，洒洒然毛耸，手足逆冷，少有劳，身即热，口开，口扳，齿燥。若发汗则恶寒甚，加温针，发热甚，数下之则淋甚。（ 即暑也。）太阳中热者， 是也。其人汗出，身热而 。白虎加人参汤主之。（《活人书》谓：自汗，恶寒，身热而渴，面垢，手足冷，脉微弱无力者，中 也。宜人参白虎汤。）太阳中 者，身热疼重而脉微弱。此亦夏月伤冷水，水行皮中所致也。一物瓜蒂散主之。  

***治法***  

丹溪云：夏火大热，损伤肺金，壮火食气，病暑者，多是不足之证。所以用清暑益气汤、人参白虎汤、孙真人生脉散之类。足可以审前圣立方之旨矣。  

***治法***  

丹溪有夏月伏阴在内之论。谓人与天地同一橐龠，天地之气升亦升，降亦降，浮亦浮，沉亦沉。子月一阳生，寅月三阳生，此气之升也，人之气亦生也。巳月六阳生，阳尽出于地上矣，此气之浮也。人之腹属地气，于此时亦浮于肌表，散于皮毛，腹中之阳亦虚矣。故夏至后，六阳外泄，伏阴在内，此阴字有虚之义。若作虚冷者，其误甚矣。前人治暑用大顺散、桂苓丸等剂，盖因凉亭、水阁、水泉、瓜果之伤，故不曰病热而曰病暑，不用辛热，病何由安？非为伏阴在内而用之也，火令之时，流金烁石，何阴冷之有？世人不察，妄谓伏阴，而用温热，为世通弊。若谓夏月伏阴在内，宜服温热剂，则冬月阳在内，宜服寒凉。然则孟子冬日饮汤、夏日饮水，亦不足信欤？  

***药方***  

（东垣）  

清暑益气汤  

 治夏月暑热蒸人，人感之四肢倦怠，胸满气促，肢节疼，或气高而喘，身热而顿，心下痞胀，小便黄数，大便溏泻；或痢或渴，不思饮食，自汗体重。  

人参 黄 升麻 苍术（一钱） 白术 神曲（各五分） 陈皮 炙甘草 黄柏麦门冬 当归 干葛 五味子 泽泻 青皮（各二分）上水煎服。（《内经》）阳气者，卫外而为固也，炅则气泄。今暑邪伤卫，故身热自汗，以黄 ，人参，甘草补中益气，为君：陈皮，归身甘辛微温，养胃气，和血脉，为臣；苍术，白术、泽泻渗利除湿；升麻、葛根苦平，善解肌热，又以风胜湿也。湿盛，则食不消而作痞满，故炒曲甘辛，青皮辛温，消食快气；肾恶燥，急食辛以润之，故以黄柏苦辛寒偕甘味泻热补水。  

虚者，资其化源，以五味子，麦门冬酸甘微寒救天暑之伤，庚金为佐也。此病皆因饮食失节，劳倦所伤，损其脾胃，乘暑天而作也。汗大泄者，津脱也。加五味子十粒、炒柏五分，知母三分。湿热乘肝肾则痿弱无力，加酒 知母，大泻秘涩血中伏火也。加当归身、生地黄、桃仁、麻仁各一钱以润之。）（《 方》）  

十味香薷饮  

 治伏暑。身体倦怠，神昏头重，吐利。  

香薷（二钱） 人参 黄 白术 茯苓 白扁豆（炒去壳） 陈皮 浓朴（姜炒。  

各一钱） 木瓜 炙甘草（各五分）上水二盏煎八分，不拘时温服。  

（《局方》）  

人参白虎汤  

 治脉虚暑热，发渴。  

人参（钱半） 知母（二钱） 石膏（五钱） 甘草（一钱）上水二盏，粳米一合，同煎。  

（《东垣》）  

人参益气汤  

 治暑热伤气，四肢倦怠，嗜卧，手指麻木。  

人参（一钱二分） 黄 （二钱） 白芍药（七分） 甘草（一钱） 五味子（三十粒）柴胡（六分） 升麻（五分）上水煎服。  

生脉散  

 治暑脉微而渴汗。  

人参 麦门冬 五味子（各等分）上水煎服。  

竹叶石膏汤  

 治暑热烦躁。  

石膏（一两） 半夏（二钱） 人参 麦门冬（各二钱） 甘草（二钱） 竹叶（二十个，揉碎）上姜三片，水煎服。  

***药方***  

（《局方》）  

香薷饮  

 治一切暑热腹痛，或霍乱吐利，烦心等证。  

香薷（一斤） 浓朴（制） 白扁豆（炒。各半斤）每服五钱，水盏半煎八分，不拘时温服。  

黄连香薷饮  

黄连（四两） 香薷（一斤） 浓朴（半斤）每服四钱，如前服。  

香连丸  

（方见痢疾门）治暑热泄泻，腹痛后重。  

白虎汤  

 治暑渴。  

石膏（五钱） 知母（二钱） 甘草（二钱） 粳米（二钱）上作一服，水煎。加人参，名人参白虎汤。  

五物香薷饮  

驱暑和中。  

香薷（二钱） 浓朴（姜制） 白扁豆（炒。各二钱） 白茯苓 甘草（炙。各十分）上水煎，不拘时服。  

***药方***  

益元散  

五苓散  

（并见泻泄门）  

辰砂五苓散  

（本方加辰砂。）  

通苓散  

 治伤暑，潮热，烦渴，小便不利。  

麦门冬 淡竹叶 车前穗 灯心上等分，水煎服。  

（子和）  

桂苓甘露饮  

 治伏暑发渴，脉虚，水道滞。  

桂（一钱） 茯苓 人参 泽泻 白术 甘草 干葛 石膏 寒水石（各一两） 滑石（二两） 藿香 木香（各一钱）上为末，每服三钱，白汤调下。  

（《宣明》）  

桂苓甘露饮  

茯苓 泽泻（各一两） 白术 石膏 寒水石（各二两） 滑石（飞，四两） 猪苓桂（各五钱）上为末，每服三钱，温汤调下。  

***药方***  

缩脾饮  

解伏暑，除烦渴，消暑毒，止吐泻霍乱。  

白扁豆（炒） 干葛 甘草（各四两） 乌梅肉 砂仁 草果（各二两）上每服四钱，水煎冷服。  

冷香饮子  

 治伤暑 ，霍乱腹痛，烦躁，脉沉微或伏。  

附子（炮） 陈皮（各一钱） 草果 甘草（炙。各钱半）上水盏半，姜十片，煎八分，去渣，井水顿冷服。  

大顺散  

 治冒暑伏热，引饮过多，脾胃受湿，水谷不分，清浊相干，阴阳气逆，霍乱呕吐，脏腑不调。  

干姜 甘草（各五钱） 杏仁（去皮尖） 桂（去粗皮。各二钱）上先将甘草用沙炒，次入姜，却下杏仁炒，过筛，去沙净，合桂为末。每服二三钱，汤点服。  

二气丹  

 治伏暑伤寒，二气交错，中脘痞闷，或头痛恶心。  

硫黄 硝石上等分，于银石器内，文武火炒，令鹅黄色，再研细，用糯米糊丸，梧桐子大。每服四十丸，不拘时，新汲水下。  

消暑丸  

 治伏暑引饮，脾胃不和。  

半夏（醋煮，一两） 甘草 茯苓（各二两）上为末，姜汁糊丸，梧桐子大。每服五十丸，食远白汤下。  

（《集成》）  

姜朴汤  

 治夏秋暑热，过食冷物。茶水以伤其内，过乘凉风以伤其外，致恶寒发热，胸膈饱闷，饮食不进，或吐泻，此内外俱寒冷也。  

干姜（炮） 浓朴 人参 白术 白茯苓（各一钱） 陈皮 枳实 羌活 炙甘草（各五分）上水二盏，姜三片，煎服。  

***药方***  

一方：  

以新胡麻一升，炒黑，取摊冷，碾为细末，以新汲水调三钱。凡着热，不得外以冷物逼，得冷即死。  

一方  

，治中暑发昏。以新汲水滴入鼻孔，用扇扇之。重者，地浆水灌则醒。若与冷水饮，即死。  

一方：  

治暑月伤热。用车轮土五钱，冷水调，澄清服之。  

一方：  

治旅途中暑者。移至阴处，急就道上掬热土于脐上作窝，令人尿其中，冷，用生姜大蒜细嚼，热汤送下。  

一方：  

治中暑。用小青叶，先以井水浸，去滓，控干，入砂糖擂汁，灌之立效。  

一方：  

治中暑热 渴死者。用路上热土、大蒜等分，研烂，水调去滓，用清汁饮之即活。  

## 卷之十七

### 湿证门  

***病机***  

经曰：诸湿肿满，皆属脾土。又曰：湿热伤脾。诸颈项强，皆属于湿。因于湿，首如裹。湿热不攘，大筋 短，小筋弛长。 短为拘，弛长为痿。因于气，为肿。四维相代，阳气乃竭。风寒湿三气杂至，合而为痹。又曰：地之湿气，感则害人皮肤、筋脉。湿盛则濡泄，湿气甚者为着痹。声如从室中言，此中气之湿也。  

《原病式》曰：诸劲强直，积饮，痞膈中满，下体重， 肿，肉如泥而按之不起，皆属于湿。  

《要略》曰：太阳病，关节疼痛而烦，脉沉细者，此名中湿，亦曰湿痹。其候小便不利，大便反快，当利其小便。  

一身尽痛，发热，日晡所剧者，此名风湿。此病伤于汗出当风，或久伤冷所致也。风湿脉浮，身重，汗出，恶风。风湿相搏，身体疼烦，不能转侧；不呕，不渴，脉浮虚而涩。风湿相搏，骨节疼烦，掣痛不能屈伸，近之则痛剧；汗出，短气，小便不利，恶风不欲去衣，或身微肿也。  

湿家之为病，一身尽痛，发热，身色如熏黄也。湿家病，身疼，发热，面黄而喘，头痛，鼻塞，其脉大；自能饮食，腹中和；病在头，中寒湿，故鼻塞。纳药鼻中，即愈。  

***病机***  

陈无择云：脾虚多病湿。内因酒面积多，过饮汤液，停滞腻物，烧炙膏粱过度，气热熏蒸，浊液不行，涌溢于中，此湿从内作；外因坐卧湿地，雾露阴雨所客，澡浴为风所关，涉水为湿所郁。郁于表腠则发黄。故经云：地之湿气，感则害人皮肤筋脉。此湿从外生，可见内外所感，皆由脾气虚弱，而湿邪乘而袭之。故曰：壮者气行则愈，怯者着而为病。  

***病机***  

湿邪自外而感者，为表邪郁热，故发寒热，身如熏黄，皮肤着痹。清湿袭虚，而上为头痛，鼻塞而烦；入骨节为重痛，足趺浮肿；脉浮缓。湿邪由内作者，为里结滞，故霍乱吐利。重则发痉强直，轻则痞膈中满，怠惰嗜卧，沉重无力。流滥关节则烦痛，注于经络，屈伸不得，气不能统则发肿，肉如泥，按之不起，其脉多沉。  

经曰：因于湿，首如裹，声如从室中言。湿热不已，熏蒸于上，则头重，目黄而鼻塞也。故东垣云：湿淫所胜，助风以平之，为湿邪之袭于上者也。  

经曰：伤于湿者，下先受之。故足 肿而膝重，无力以行。腿脚麻痹，腰腿为之不利也。又曰：腰重如带五千钱，皆湿邪之着于下者也。  

***脉候***  

《脉经》曰：沉而缓、沉而细、微缓者，皆中湿。脉浮为风湿。浮而缓，湿在表也；沉而缓，湿在里也。脉沉细迟微为寒湿，为湿痹，脉滑疾，身热，烦喘，胸满口燥，发黄者，为湿热；洪而缓者，皆湿热自甚而痛也。  

***治法***  

经云：诸湿肿满，皆属脾土。湿病本不自生，因脾热内虚，怫郁不能宣行，故停滞而生湿也。况脾气虚弱之人，易于感冒，岂但水不流而后为湿故？人只知风寒之威严，不知暑湿之炎暄，感人于冥冥之中也。故治湿之法，宜理脾清热利小便为上。故曰：治湿不利小便，非其治也。经曰：湿淫于内，以苦燥之，以淡泄之，宜桂苓甘露、木香、葶苈、木通治之。又云：葶苈木香散下神芎丸，下水湿，消肿胀，理脾胃，无出乎此也。  

***治法***  

经曰：因于湿，首如裹。又云：湿热不攘。此盖湿郁为热，故身体疼痛而烦，肢节强直而肿。或脉浮者，名曰风湿，当微微发汗，使风湿俱从汗出。若大发汗，则风去而湿尚存，两胫逆冷，胸腹满，头目痛，多汗，妄言、脉阳濡弱，阴急小，是名湿温，因伤湿而复伤暑也。湿热相搏，而成此疾，不可发汗。汗则必不能言，及耳聋，不知痛痒，乃是重湿证。虽有寒热，然湿热证多，湿寒证少，故不宜骤用姜、附大热之药。戴人论湿证，而以湿热为原，风寒为兼，深得《内经》之旨也。丹溪亦云：六气之中，湿热为病，十居八九。  

***治法***  

有脾胃素弱，内蓄痰饮，外冒风露，相搏上冲心胸，令人涎潮壅塞，口眼 斜，半身不遂，昏不知人。与中风相似，但脉沉涩或沉而细。不可作中风治，谓其脾土好干恶湿，而被湿热相干，则有是疾。若作中风治之，脾元愈虚，痰湿愈甚，必致危笃。  

***治法***  

湿从外入者，宜汗散；湿在上者，亦宜汗散；湿从中起者，宜疏利二便，分轻重用之。  

在下者，宜淡渗，以利小便；腹胀脚肿甚者，舟车丸下之。  

湿热内深发黄，茵陈汤下之。或佐以防己、黄 。  

一身尽肿痛，或无汗，是湿流关节，邪气在表，宜五苓散加桂、苍术微汗之，不可大汗。若自汗出多，热燥津液少，内水不利，切勿利之，重损津液也。宜防风白术甘草汤主之。  

湿郁者，越曲丸主之。  

肥人多湿，二陈汤加酒炒黄芩、羌活。散风行湿最妙。  

苍术治湿为必用之药，上下部皆可用。  

身如被杖，湿伤热血分也。  

《局方》用燥剂，为散湿郁也。湿得燥则豁然而收。燥湿宜羌活胜湿汤、平胃散。  

湿胜气实者：宜神佑丸、舟车丸，虚者，桑白皮、茯苓、人参、葶苈、木香、白术之类；去湿与热，须用黄芩、栀子为主。  

下焦湿肿及痛，膀胱有火邪者，酒防己、黄柏、知母、栀子、草龙胆、苍术之类；湿病，外不热，内不渴，小便自利者，术附汤主之。  

湿病，脉缓弱，昏迷肿痛，身重自汗，失音，下痢不禁，用白虎汤、葱白、干姜、附子、白术。  

肥白人沉困怠情者，多虚，宜参、 、二术、二陈、浓朴之类。  

黑瘦人多热，宜芩、连、白术、茵陈。  

湿气胜者为着痹，（详见风痹门。）湿盛则濡泄，（见泻泄门。）湿注生痰，（见痰饮门。）湿为痰疟，（见疟门）。湿郁为疸证，（见疸门。）湿热成痿，（见痿门。）湿为脚气。（见脚气门。）  

***药方***  

二术四苓汤  

 治诸湿肿满，一身尽痛，发热烦闷，二便不利。  

白术 苍术 茯苓 猪苓 泽泻 黄芩 羌活 芍药 栀子仁 甘草（各等分）水三盏，姜三片、灯心一撮，煎服。  

（《金匮》）  

防己黄 汤  

 治风湿脉浮，身重，汗出，恶风或痛。  

防己 黄 （各二钱） 白术（一钱半） 甘草（五分）上水二盏，姜三片、枣二枚，煎八分。胃气不和加芍药，喘加麻黄。  

上水冲，加桂枝。下寒加细辛。  

除湿汤  

 治中湿。身体重着，腰腿酸疼，大便溏，小便或涩或利。  

半夏曲 苍术 浓朴 茯苓（各钱半） 陈皮（七分） 藿香 炙甘草（各五分）上水二盏，姜七片、枣二枚，煎八分，食远服。  

大橘皮汤  

湿热内甚，心腹胀满，水泻，小便不利。  

橘皮（五分） 木香（磨汁） 滑石（二钱） 槟榔（五分） 茯苓 猪苓 泽泻白术（各二钱） 官桂 甘草（各三分）水二盏，姜三片，煎八分，食前服。  

平胃散  

 治脾胃不和，湿气停滞。  

苍术 浓朴 陈皮（各等分） 甘草（减半）上为末，每服二钱。  

***药方***  

（《局方》）  

五苓散  

 治湿邪郁滞，小便不利。  

猪苓 泽泻 白术 茯苓（各一钱） 肉桂上为末，汤调服。  

茵陈五苓散  

 治湿热发黄，本方加茵陈一倍煎。  

（《元戎》）  

加味五苓散  

 治湿热身痛。  

葶苈木香散  

葶苈（一两） 木香（五钱） 茯苓 猪苓 泽泻 白术（各五钱） 木通（三钱）滑石（二两） 桂枝 甘草（各三钱）上为细末，每服三钱，白汤调下。  

（《宣明》）  

桂苓甘露饮  

 治湿热内甚，烦渴泻利，小便涩，大便急，霍乱吐下，头痛口干。（方见暑门。）（东垣）  

清燥汤  

 治湿热太甚，肺金受邪，寒水生化之源绝，则肾亏痿厥之证作，腰以下痿弱，不能行走；或踝膝皆肿，口干泻利。（方见痿证门。）  

***药方***  

羌活胜湿汤  

 治脊痛，项强，腰如折，项如拔，上冲头痛。此足太阳经不行，此药主之。  

羌活 独活（各钱） 本 防风（各钱半） 荆子 川芎 炙甘草（各四分）上水二盏，煎八分，食后温服。  

麻黄白术汤  

 治湿胜，身烦痛。  

麻黄（二钱） 白术 桂枝（各一钱） 杏仁（七枚） 炙甘草（五分）水煎服。《金匮》减桂加薏苡，名麻黄杏仁薏苡汤。  

（《局方》）  

五积散  

 治湿外伤，或冒风寒，郁为湿热，身体重痛。（方见中寒门。）（东垣）  

升阳除湿汤  

 治感湿作泻，小便不利，身有有。  

升阳除湿防风汤  

 治风湿相搏，一分痛。（二方并见泻泄门。）  

除风湿羌活汤  

 治同前。  

羌活（五分） 防风 升麻 柴胡 本 苍术（各一钱）水二盏，煎服。  

越曲丸  

 治湿郁。（方见郁门。）  

***药方***  

（《金匮》）  

桂枝附子汤  

 治风湿相搏，身痛不能转侧，烦而不渴、不呕，脉虚浮而涩。  

桂枝 生姜（各二钱） 附子（一钱） 甘草（炙，钱半）上水煎服。小便自利，去桂加白术。服后其人如冒状，勿惊怪。  

（《和剂》）  

渗湿汤  

 治坐卧湿地，雨露所袭，身重脚弱，关节疼痛，发热恶寒，小便不利，大便溏绁。  

人参 白术 茯苓 甘草 附子（炮） 干姜（炮） 桂枝 芍药（等分）上水二盏，姜三片、枣一枚，煎八分，不拘时服。  

羌附汤  

 治风湿相搏，身微肿，手足掣痛，不能屈伸。  

羌活 附子（炮） 白术 甘草（等分）上水煎，不拘时服。  

生附汤  

 治受湿腰痛。  

附子（生） 干姜 浓朴 白术 苍术（酒浸） 茯苓（各一钱） 牛膝 杜仲（制。  

各钱半） 炙甘草（五分）水二盏，姜三片、枣一枚，煎八分，食远服。  

***药方***  

神佑丸  

（方见痰饮门。）治湿郁喘闷，二便秘涩。  

舟车丸  

 治诸湿肿满。  

导水丸  

（二方并见水肿门。）（子和）  

 川散  

 治湿痰留注，二便不利，身肿气高。  

大黄（煨） 郁李仁（各二两） 芒硝 甘遂（各半两） 黑丑（取头末，四两）上为末，姜汤调下五分，空心临卧服。  

***药方***  

白术酒：  

治中风，口噤，不知人。  

白术（一两） 酒二盏，煎一盏服。不饮酒者，水煎。  

搐鼻法：  

治伤湿鼻塞，烦痛，黄肿。瓜蒂一味，为末，口含水吹一字入鼻中，鼻流出黄水，效。  

一方：  

治一切风湿痹，四肢拘挛，疼痛。用苍耳子去刺为末三两，水二盏半煮二盏，去渣，呷服无时。  

一方：  

治风湿。用樟木皮屑煎水洗，效。  

一方：  

白槟榔为末，每服一钱，蜜汤调下，日三服。  

一方：  

治湿入肾经，腰痛不能伸。以鲜五加皮同三白草根捣烂煎酒，空心服，三次而愈。  

一方：  

治湿热小便不利。茵陈蒿同木通煎服。  

一方：  

治湿。煮赤小豆，食一日，禁饮食。服豆与汤，即通利而湿去。  

一方：  

治寒湿气，疼痛不已。用姜汁半碗，米醋一盏，水胶四两，熬成稠，入肉桂末、花椒末、皂角末各二两，搅成膏，以绢摊贴患处。  

### 〔附〕身重证

***病机***  

《内经》曰：肝虚、肾虚、脾虚，皆令体重烦冤。  

运气身重，一曰湿制肾虚而重。又云：太阳所至为身重。又云：太阴之从体重中满。又云：岁土太过，湿气流行，民病体重烦冤。又云：土郁之发，民病身重是也。二曰湿热少阳司天之政，四之气炎暑间化，民病满身重是也。三曰寒湿太阴司天之政，三之气感于寒湿，民病身重是也。四曰风木制脾虚而肿，岁木太过，风气流行，民病体重烦冤。又岁土不及，风乃大行，民病体重烦冤。又云：厥阴在泉，风淫所胜，病身体皆重是也。五曰金燥肝虚而重。岁金太过，燥气流行，民病体重烦冤是也。  

***治法***  

仲景云：夏月中风湿，身重如山，不能转侧。宜除风胜湿去热之药治之。又云：风湿脉浮，身重，汗出恶风者，防己黄 汤主之。又云：肾着之病：其人身体重，腹中冷如在水中，形如冰状，反侧不得；小便自行，饮食如故。病属下焦，身劳汗出，衣里冷湿，久始得之，腰以下如带五千钱。甘姜苓术汤主之。  

东垣云：身重者，湿也。补中益气汤加去桂五苓散主之。  

夜卧不能，谓之湿身重是也。小柴胡汤、黄 芍药汤主之。  

***药方***  

（东垣）  

参术汤  

 治脾肾虚弱，元气不能充畅，四肢沉重，食后昏闷。  

黄 （一钱） 人参 炙甘草 陈皮 青皮（各五分） 当归 酒黄柏 升麻 柴胡（各三分） 神曲（七分）上水二盏，灯心十根、枣一枚，煎八分，食前热服。  

甘姜苓术汤  

 治肾冷湿，腰重不能起。  

甘草 干姜（各五钱） 白术 茯苓（各一两）上咀，以水五盏煎至三盏，作三服。  

防己黄 汤  

小柴胡汤  

黄 芍药汤  

（并见伤寒门。）（《局方》）  

五积散  

 治湿盛身重。（方见湿门。）  

***药方***  

经云：脾病者，身重，肉痿，取其经，太阴、阳明、少阴血者。  

又云：脾病者，身重，寝汗出，憎风，取其经，少阳、太阴血者。（盗汗也。）  

## 卷之十八

### 疸证门  

***病机叙论***  

《内经》云：溺黄赤，安卧者，疸病。  

《巢氏病源》云：黄胆之病，此由酒食过度，脏腑不和，水谷相并，移于脾胃，复为风湿所搏，瘀结不散，热气郁蒸，故食已如饥。令身体、面目、及爪甲、小便尽黄而欲安卧。若身体多赤黑，多青皆见者，必寒热身疼而色微黄，齿垢黄，爪甲上黄，黄胆也。  

渴而疸者，其病难治；疸而不渴，其病可治。发于阴部，其人必呕；发于阳部，其人振寒而微热。  

又云：黄胆者，一身尽痛，发热，面色洞黄七八日；壮热，口里有血，当下之，法如肫肝状，其人少腹内急；若其人眼睛涩痛，鼻骨痛，两膊及项强，腰背急，即其患黄，多大便涩、但令得小便快，即不虑死。不用大便多，多则心腹胀，不食，此由寒湿在表，则热蓄于脾胃，腠理不开，瘀热与宿谷相搏，烦郁不得消，则大、小便不得通，故身体、面目皆变黄色。  

***病机叙论***  

一曰黄胆，二曰黄汗，三曰谷疸，四曰酒疸，五曰女劳疸。  

黄汗疸为病，身体俱肿，汗出而渴，其汗能染衣，黄如柏汁，此由脾胃，有出入水，或风所闭，热结而成黄汗也。  

黄胆即前酒食过度，脏腑不和，水谷相并，结于脾胃，风湿相搏，热气熏蒸云云，而成黄胆。  

谷疸之证，食毕即头眩，心中怫郁不安，遍身发黄，此脾胃有热，因饥过食所伤胃气所致也。  

酒疸之证，身目发黄，心中懊痛，足胫满，小便黄，面发赤斑，此由饥中饮酒大醉，当风入水所致。其证心中懊 ，面热，不能食，时欲呕吐者是也。  

女劳疸身目俱黄，发热，恶寒，小腹满急，小便不利，此由过于劳伤，极于房室，大热大劳而交接所致也。  

***病机叙论***  

丹溪云：疸证不必分五种，同是湿热，如 酱相似。  

***病机叙论***  

《略例》云：内伤劳役，饮食失节生黄，只用建中、理中足矣，不必用茵陈。  

新病必须消导，久病从谷疸治之。  

***病机叙论***  

（详见本门）  

***脉候***  

《脉经》曰：脉沉，渴欲饮水，小便不利，皆发黄也。脉浮者，宜汗之、吐之；脉沉者，宜下之，利之。《要略》曰：寸口脉，浮而缓，则为风，缓则为脾疸，非中风。四肢苦烦，脾色必黄，瘀热不行，尺脉浮为伤肾。趺阳脉紧，为伤脾。寸口近掌无脉，口鼻黑色，不治。  

***治法***  

一身尽痛而黄者，湿邪胜，在表也。伤寒，当汗不汗则生黄，邪在表也，并宜汗之。不痛，干燥，热胜而黄，脉沉弦者，邪在表也，宜先下之。上膈烦闷，其脉浮，或欲呕者，宜先吐之。原发黄证，皆其湿热郁结，必表里分消疏利之，立愈矣。  

***治法***  

黄胆多为脾湿不流并积热而成。此病目睛、皮肤、小水皆黄。必须利小水乃为捷径。小水一清，而黄即退。  

疸证虽有五种，总为湿热不散。身热身痛，发黄，小便涩，当渗利之，以五苓散、茵陈、黄连之类。  

轻者，小温中丸；重者，大温中丸。热多加黄连，湿多加茵陈，五苓散加食积药。  

***治法***  

疸而渴者，难治；疸而不渴音，易治。  

疸病以十八日为期治之，十日以上为疾。剧者为难治。  

寸口无脉，鼻出冷汗，腹膨，形如烟熏，摇头直视为难治。环口黎黑，油汗发黄为脾绝。死，不治。凡五疸，久久变黑者，皆难治。  

疸证服解利之药，久而不愈，及口淡怔仲，耳鸣脚软，憎寒发热，小便浊，皆为虚甚，宜四君子汤，吞八味丸，不可强服凉药，通利以致脾气虚弱，肾水枯涸，必至危笃。  

额上黑，微汗出，手足心热，薄暮则发。膀胱急，小便自利，名曰女劳疸。腹如水状，不治。腹满者，多难治，硝石矾石散主之。  

***药方***  

加味五苓散  

 治湿热郁滞为疸。烦渴引饮，小便不利。  

山茵陈 山栀子（各一钱） 白术 赤茯苓 猪苓 泽泻 黄连（各七分） 甘草（三分）上水二盏，灯草十根，煎八分，食远温服。  

（《活人》）  

茯苓渗湿汤  

 治黄胆寒热呕吐而渴，身目俱黄，小便不利，食少。  

白茯苓 泽泻 茵陈（各五分） 栀子仁 黄芩（各八分） 青皮 陈皮 防己（各五分） 白术 苍术（各一钱） 枳实 黄连（各九分）上水煎服。  

茵陈汤  

 治疸证发热，大小便涩。  

茵陈 栀子仁（各二钱） 赤茯苓 葶苈（各钱半） 枳实 甘草（各五分）水二盏，姜三片，煎八分，食前服。  

秦艽散  

 治五疸，口淡耳鸣，脚热发寒热，小便白浊。  

秦艽 当归（酒洗） 芍药 白术 官桂 赤茯苓 陈皮 熟地黄 小草 川芎（各一钱） 半夏（七钱） 炙甘草（五分）上分二帖，每帖水二盏，姜三片，煎八分，不拘时服。  

小温中丸  

 治黄胆与食积，又可制肝燥脾，脾虚须用白术汤使。  

针砂（十两，醋炒七次，令通红，另研） 苦参（夏加冬减） 白术（五两） 山楂（各二两） 吴茱萸（一两，冬加夏减） 苍术（半斤） 川芎（夏减） 神曲（各半斤） 香附米（一斤，童便浸一宿，炒）上为细末，醋糊丸，梧桐子大。每服七、八十丸，食前盐汤下。  

大温中丸  

针砂（十四两，制如前） 陈皮 苍术 青皮 浓朴（姜制） 三棱（醋煮） 莪术（醋煮） 黄连 苦参 白术（各五两） 生甘草（二两）香附子（一斤，制如前）上为细末，醋糊丸，梧桐子大。每服七、八十丸，食远盐汤下。  

必效散  

 治黄胆通用。  

葶苈（隔纸炒） 草龙胆 山栀子 茵陈 枳实 甘草（各五分）水二盏，姜三片，煎八分，食前服。  

柴苓栀子汤  

 治黄胆，清解之剂。  

柴胡 黄芩 人参 半夏（各八分） 陈皮 炙甘草 白术 茯苓（各一钱） 猪苓泽泻 山栀（各七分）上水二盏，姜三片、枣一枚，煎一盏，食远服。  

（叔和）  

硝石矾石散  

二味等分， 为末。每服二钱，大麦粥汁和服，日三服，取汗愈。若小腹满急，小便不利，用滑石、石膏各三钱，入粳米一撮，同煎服。  

***药方***  

（《金匮》）  

桂枝加黄 汤  

 治黄汗身肿汗出，出已辄轻，久久必身 ，胸中痛，腰以下无汗，不能食，烦躁，小便不利。  

桂枝 苍术（各一钱） 甘草（五分） 黄 （二钱）水煎，加姜枣，食粥，以助药力。  

黄 散  

 治汗黄身肿，发热不渴，汗出染衣，色黄。  

黄 （蜜炙） 麦门冬 茵陈 赤芍药（各一钱） 石膏（二钱） 豆豉（一撮） 甘草（炙，五分）水二盏，姜三片，煎八分，温服。  

 芍桂酒汤  

 治汗出入水，水从汗孔入而成黄汗。  

黄 （五两） 芍药（三两） 桂（二两）上三味，以苦酒一斗，水七升，煎三升，温服一升。空心服至六七日，乃解。苦心烦不止者，以苦酒阻故也。  

***药方***  

茵陈栝蒌散  

 治黄胆。  

茵陈（二钱） 木通 山栀（各钱半） 大黄（炮一钱） 石膏（二钱） 栝蒌壳（一钱半）上水二盏，姜三片、葱一茎，煎八分，食前温服。  

（《金匮》）  

小半夏汤  

 治黄胆，小便色不异欲利，腹满而喘。  

半夏（炮七次，姜汁拌） 每服三钱，入姜十片，水煎服。  

栀子滑石汤  

 治黄胆腹满，小便不利，面赤自汗，为里实，当下之。  

大黄 黄柏（各二两） 栀子（十五枚） 滑石（四两）上水六升煮四升，去渣澄清，更取一升顿服。  

一曰病黄胆，发热烦满，胸满口燥者，以病发，火劫其汗，两热所得。然黄家所得，从湿得之，一劫大发而黄，壮热在里，当下之。  

黄连散  

 治黄胆，大小便秘涩壅热，累效。  

黄连 大黄（酒炒。各二两） 黄芩（酒炒） 炙甘草（各一两）上为极细末，每服二钱，食后温水调下，日三服。先用瓜蒂散搐鼻，所下黄水即服黄连散。  

搐鼻瓜蒂散  

 治黄胆，小便、身如金色，兼治酒疸。  

瓜蒂（二钱） 母丁香（一钱） 黍米（四十九粒） 赤小豆（五分）上为细末，每用夜卧。先含水一口，却于两鼻孔中搐入半字。至明日取下黄水便服黄连散。病轻者，五日效；重者，半月效。  

***药方***  

葛根汤  

 治酒疸。  

葛根（六钱） 枳实（麸炒） 山栀子 豆豉（各三钱） 甘草（五分）上咀作二剂，每剂水二盏，煎八分，食远服。  

白术汤  

 治酒疸。因下后变成黑疸，目青面黑，心中如啖韭状。皮肤不仁，其脉微而数。  

桂心 白术（炒。各三两） 豆豉 葛根 杏仁（去皮尖） 炙甘草（钱半） 枳壳（麸炒，三钱）上咀作二服，每服水二盏，姜三片，煎八分，食远服。  

酒蒸黄连丸  

 治酒疸发黄，小便不利。  

川黄连（去须净，二斤） 好酒（五升）上将黄连以酒煮干为度，研为细末，煮面糊丸，梧桐子大。每服三十丸，食后煎二陈汤，加葛根、茵陈，煎汤送下。又疗伤酒过度，热毒下血，大便泄泻，温米饮下。  

如神散  

 治酒疸，积毒不散，发黄，久积流入清气道中，用此吹鼻。  

苦葫芦子 苦瓜子（各七粒） 黄黍米（三百粒） 安息香（皂角子大，二粒）上为细末，以一字吹入鼻内，滴出黄水一升，吹勿过多。或过多者，即以黍米穣烧灰，麝香少许吹鼻内，立止。  

***药方***  

谷芽枳实小柴胡汤  

 治谷疸食已即饥而头眩，心中郁怫不安，饥饱所致蒸疸而黄。  

谷芽 枳实 浓朴（各一钱） 山栀 大黄 柴胡 黄芩（各六分） 陈皮 半夏 人参炙甘草（各五分）上水二盏，姜三片、枣一枚，煎八分，不拘时服。  

茵陈蒿汤  

 治谷疸，寒热不食，食即头眩，久久黄色为谷疸。  

茵陈（九钱） 大黄（四钱半） 山栀（钱半）上作二服，每服水二盏煎八分，食远服。  

谷疸丸  

 治饥饱失宜，蕴热发黄。  

苦参（二两） 龙胆草（一两） 牛胆（一枚）上二味为末，以牛胆汁入，炼蜜为丸，梧桐子大。每服五十丸，空心白汤下。一方不用牛胆，用猪胆加山栀（五钱） 人参（七钱） 大麦饮下。  

***药方***  

滑石散  

 治女劳疸病。  

滑石（两半） 枯矾（五钱）上为末，每服二钱，大麦粥汤食前调下，以小便出黄水为度。  

***药方***  

胆矾丸  

 治男妇食劳黄胆疰癖。  

胆矾（三钱） 黄蜡（一两） 肥枣（五十枚）上用瓷石器内，先下米醋，次下矾、枣，慢火熬半日，取枣，去核，次下蜡，再慢火熬一二时，成膏，入腊茶末二两和丸，绿豆大。每服三十丸，食后茶清送下。  

枣矾丸  

 治食劳疸，身目皆黄色。  

皂矾（不拘多少，砂锅 令通红，醋点赤红用） 红枣（煮烂，干）上为细末，枣肉捣作丸，梧桐子大。每服二三十丸，食后姜汤下。  

（无择）  

养劳汤  

 治五疸虚弱，脚软心悸，口淡耳鸣，微发寒热，气急，小便白浊，当作虚劳治之。  

黄 当归 桂心 甘草（炙） 橘皮 白术 人参（各一两） 白芍药（三两） 生地黄五味子 茯苓（各二钱） 远志（五钱）上咀，每服四钱，水盏半，姜三片、枣三枚，煎七分，空心服。  

小建中汤  

 治虚人疸证。（方见虚损门。）  

***药方***  

罗谦甫云：六月时雨淋漓，人多病瘟疫。一人因劳役过度，渴饮凉茶及食冷物，遂令腹痛，肢节亦疼，身体沉重，腹满不食。以为外感伤重，通圣散服，添身体困甚。医治之以百解散发其汗。越四日，以小柴胡汤二服后加烦躁；抵六日，以三一承气汤下之，烦躁又甚；又投白虎加人参汤、柴胡饮子之类，病愈增。又易医，用黄连解毒汤、朱砂膏服至十七日后，病势稍增传变，身目似黄，肢体沉重；背恶寒，皮肤冷，心下痞硬，按之而痛；眼涩不欲开，目睛不了了；谵语自汗，小便利，大便秘，面不赤，命予治之。诊其脉紧细，按之虚空，两寸脉短不及本位。此证得之因热而饮冷，加以寒药过度，助水乘心及木侮土。先因其母，凌传于子。经云：传所不胜，乘其所胜也。时复淋雨，乃寒湿相合，此证阴证发黄明也。予以茵陈附子干姜汤主之。经云：寒淫于内，治以甘热，住以苦辛；湿淫所胜，治以苦热，以淡渗之，以苦燥之。附子、干姜辛甘大热散黄治寒，故以为主；半夏，草豆蔻辛热，白术、陈皮甘温健脾燥湿，故以为臣；生姜辛温以散之，泽泻甘平以渗之，枳实微苦寒泻其痞闭，茵陈微苦寒，其气轻浮，佐以姜附，能去肤膜间之寒湿而退其黄，故为佐使也。  

煎服一剂，前证减半，再服悉去。又以理中汤服之。数日气得平复。或者难曰：发黄皆以为热。今暑隆盛，又以热药治之，何也？予曰：理所当然。热因寒用，非为时也。始虽阳证，过用寒凉，如为湿热，终为寒湿，非急反者，不能治也。  

茵陈附子干姜甘草汤  

因服寒药过度，身目俱黄，皮冷心下痞，眼涩不开，自汗，小便利。  

熟附子（三钱） 干姜（炮二钱） 茵陈（钱半） 草豆蔻（一钱，面包煨） 茯苓（五分）枳实 泽泻（各五分） 白术（五分） 半夏（制） 陈皮（三钱）水盏半，姜五片，煎八分服。  

***药方***  

黄胆久久变为黑疸，身黄额黑，或身面俱黑是也。酒疸下之，久为黑疸，目青面黑，心中如啖蒜韭状；大便黑，皮肤不仁。虽有白术汤治，法多难愈。  

***药方***  

一方：  

治黄疽变成黑疽，医所不治者。用土瓜根，不拘多少，捣取汁一盏。空心作一服，不愈再服。  

《食疗》方：  

治黄胆。用生茅根一握，细切，以猪肉一斤同煮，以熟为度，食肉饮汁愈。  

又方：  

用好罗纹秦艽一两，咀作二帖，用好酒一盏，煎至半盏。空心服，得利止。  

又方：  

用萝卜子炒为末。白饮调下方寸匕，日三服。  

一方：  

治黑疸多死。急用栝蒌根捣汁六合，顿服。当有黄水从小便中出。如未出，更服之。  

一方：  

治黄胆。以丝瓜连子烧灰存性，为末。因面病，面汤下；酒病，酒汤下。数服愈。  

一方：  

以梅树根酒煎服，效。  

一方：  

治疸。用麻黄一把，去节，以绵裹，用酒五盏，煎服半盏，去渣，不拘时温服之。  

又治伤寒证发黄胆，宜汗之则愈。冬月酒煎，春夏用水。  

一方：  

治急心黄胆。以百合蒸，和蜜食之效。一种红花者，名山丹，不可食；白花者，即百合也。  

一方：  

治疸，皮肤眼目如金色，小便赤。取青小麦捣汁。每服一盏，空心服。或取青麦苗捣汁，不拘时多服良。  

一方：  

以野苎根煎汤服。多服止渴，解毒极好。  

一方：  

用葛根一味，加白豆蔻五粒，酒煎空心服，效。  

《外台秘要》：  

取杨枝一握细捣，水一钟，煎半钟，不拘时服。  

一方：  

取东引桃枝煎服。忌女人鸡犬见之。  

***药方***  

黄肿病即世俗所谓黄胖，起于食积湿郁而成。由脾湿不行，积滞所致。丹溪用大小温中丸俱效。（大温中丸、小温中丸二方并见前疸证门。）  

粉矾平胃丸  

 治脾胃积滞，湿郁黄胖，而似浮肿。  

苍术（米泔浸） 白术（各二两） 浓朴（姜汁炒，半两） 陈皮（一两） 甘草 砂仁（各五钱）皂矾（二两，用粉制）上为末，除皂矾另制。用红 米粉一升，先将皂矾砂锅内炒，去烟尽，再下粉，炒香熟为度，取起，和前平胃末一处醋煮糊丸，梧桐子大。每服五十丸，日二服。姜汤吞下。忌面食生冷。  

紫金丸  

 治黄胖，理脾胃，进饮食。  

紫金皮 针沙 陈皮 青皮 香附子 苍术 浓朴（姜汁炒） 三棱 砂仁（各一两）上为末，神曲糊丸，梧桐子大。每服三十丸，食前白汤下；或酒与川椒汤下俱可。忌牛肉、鱼、面。  

一方  

 用平胃散加神曲、麦芽、砂仁、皂矾制，如前服。  

（《纲目》）  

绿矾丸  

 治黄胖。  

绿矾（六两，以米醋铁杓内炒七次，干为度，放地上出火气） 南星（一两，咀，炒黄色） 曲（一两，炒黄色） 大皂角（一斤，铁锅水煮烂，操出浓胶，滤去渣，净汁入锅，加枣肉再熬成浓胶，和前药用） 红枣（六两，蒸，去皮核，入皂角胶内用）上前三味为细末，和入皂角及枣胶内捣匀，丸梧桐子大。每服五丸，清晨下床每用姜汤下，夜卧上床再服。  

忌油腻煎炒。如身上发红斑，急煎枣汤解之自愈。  

枣矾丸  

 治黄胖。  

皂矾（五两） 枣肉（三两） 干蒸饼（三两）上为末，用生姜自然汁丸，梧桐子大。每服二十丸，食前米饮下，日二服。上矾味酸，以泻肝：枣味甘，以补脾也。  

## 卷之十九

### 燥证门  

***病机叙论***  

经曰：诸涩枯涸，干劲揭皴，皆属于燥。又曰：燥胜则干。又曰：二阳之病发心脾，有不得隐曲，女子不月，其传为风消，其传为息贲者，死，不治。  

《原病式》曰：涩，物湿则滑泽，干则涩滞，燥湿相反故也。如人身中外涩涩，皆属燥金之化也。故秋脉涩。涩，燥也；或麻者，亦由涩也。枯，不荣旺也。涸，无水液也。干，不滋润也。劲，不柔和也。春秋相反，燥湿不同故也。  

***病机叙论***  

经曰：风热火同，阳也；寒燥湿同，阴也。又燥湿小异也。然燥金虽属秋阴而异于寒湿，故反同其风热也。故火热盛则金衰而风生，缘风能胜湿，热能耗液而反寒。阳实阴虚，则风热胜于水湿而为燥也。凡人风病，多因热甚，而风燥者，为其兼化以热为主也。然阳实阴虚，而风热太甚，以胜水湿，金受火制，因而成燥。  

***病机叙论***  

燥乃二阳阳明燥金肺与大肠之气之为病也。夫金为阴之主，为水之源，因受火热，则为燥气之化。寒水生化之源竭绝于上，而不能下滋肾水，灌溉周身，充荣血脉，则内外燥气之化而为病，皆由此也。有因火病克伐太过，有因吐利而亡津液，或预防养生误食金石，或房劳致虚，补塞燥剂；有食味过浓，辛热太多，醇酒炙肉，皆助火而损真阴。日渐煎熬，血液衰耗，使燥热转深而燥病偏作。在外则皮肤皴揭，在上则咽鼻焦干，在中则水液衰少而烦躁，在下则肠胃枯涩，津不润而便难，在手足则为痿弱无力，在脉则涩而微，此皆阴血为火热所伤，而肾水失生化之源也。  

刘河间分大便秘结或消渴之类为燥病之里证；身热、皮肤燥涩干疥、爪枯之类为燥病之表证。而于阳结、阴结、气盛、血少、痰郁、风热可得而悉。  

大法：身表热为燥在表，渴饮水为热在里。  

肝气自甚则风胜，加之燥热则病。筋脉劲强紧急而口噤也。  

燥热太甚而脾胃干涸，则成消渴。（详见本方。）风、热、燥并，郁甚于里，故烦满而或秘结。（详见秘结门。）风、热、燥甚，而筋缓不收，为痿痹。  

***脉候***  

脉紧而涩为燥。或浮而弦为风燥。或芤而虚为血少而燥。  

***治法***  

经曰：手得血而能握，足得血而能步。夫燥之为病，皆由血液衰少，肾水不充。故诸贲郁病痿，皆属肺金燥气之化也。夫秋深火热，火行物燥，甚则木叶萎落，故治法当以甘寒滋润之剂，能生血胜热。阴得滋而火得制，液能润而燥能除。源泉下降，精血上荣，如是则气液宣通，内神茂而外色泽矣。经云：燥者润之。非滋阴血之谓欤？经曰：东方实，西方虚，泻南方，补北方，则滋阴养血治燥之意也。  

***治法***  

燥病虽为风热之化，施治当审轻重之分，以养血润燥为主，加佐辛凉可也。若或纯用辛凉驱风，苦寒泄热，不无逐末而忘本，世多此弊而燥愈增。  

丹溪云：皮肤皴揭坼裂，血出大痛；或肌肤燥痒，皆火烁肺金，燥之甚也。宜以四物汤去川芎加麦门冬、人参、天花粉、黄柏、五味子之类治之。  

***药方***  

（虞氏）  

生血润肤饮  

 治燥证。皮肤坼裂，手足枯燥，搔之屑起，血出痛楚，十指甲浓，反而莫能搔痒；又或岁金太过，或秋深燥金用事，久晴不雨，皆为燥，并患燥病，服悉愈。  

川当归（酒洗） 生地黄（同上） 熟地黄 黄芩（一钱） 天门冬（钱半） 麦门冬（一钱）五味子（九粒） 黄 （一钱） 栝蒌仁（五分） 桃仁泥（五分） 酒红花（一分） 升麻（二分）上水二盏，煎一盏，食后温服。如大便结燥，加麻仁、郁李仁（各一钱）（东垣）  

导滞通幽汤  

 治大便结燥，幽门不通，上冲吸门不开，噎塞不便，气不得下。治在幽门，以辛润之。  

当归 生地黄 桃仁（各一钱，另研） 红花（三分） 升麻 熟地黄（各五分） 炙甘草（三分）上水煎，调槟榔末五分服。加大黄名当归润燥汤。  

（《元戎》）  

桃仁四物汤  

 治血涩秘结不通。  

桃仁 当归 川芎 生地黄 白芍药 大黄（各等分）上水煎或丸服俱可。  

（《拔萃》）  

六味地黄丸  

 治下焦燥热，小便短数，阴虚火旺，燥热劳瘦，并治。  

（丹溪）  

大补阴丸  

 治燥热。（二方并见火门。）  

清气化痰生津甘露丸  

 治咽干，燥渴，多痰而咳。  

天门冬（去心） 麦门冬（同上） 橘皮（盐水拌） 天花粉（各二两） 人参（一两）知母（盐水炒一两二钱） 枯梗（一两） 粉草（五钱）（《 仙》）  

琼脂膏  

 治血虚皮肤枯燥，消渴等证。  

生地黄（鲜者二十斤洗净，细捣取真汁去渣） 鹿角胶 真酥油（各一斤） 白砂蜜（二斤，煎一、二沸，掠去面上末） 生姜（二两，捣取真汁）先以文武火熬地黄汁数沸，以绢滤，取净汁，又煎二十沸，下鹿角胶，次下酥油及蜜，同煎良久。候 如饧，以瓷器取贮，每服二、三匙，空心温酒调下。  

琼玉膏  

 治证同前及肺热咳嗽，燥甚。（方见咳嗽门。）  

天门冬膏  

 治血虚肺燥，皮肤坼裂及肺痿咳血。  

天门冬（鲜者不拘多少）上洗净，去皮心细捣绞取汁，澄清以布滤去渣，用砂锅慢火熬成膏。每用一、二匙，空心温酒调下。  

地仙膏  

 治诸燥证。  

山药（一斤为末） 杏仁（一升去皮尖） 牛乳（二升）上以杏仁捣细，入牛乳、山药，拌匀绞汁。用新瓮瓶密封，重汤煮一日。每服一、二匙，空心温酒或汤下。  

（《证治》）  

活血润燥生津饮  

麦门冬 天门冬 生地黄 熟地黄 天花粉 当归 栝蒌仁 麻仁泥 粉草（各等分）上咀，水煎温服。  

***药方***  

（东垣）  

润肠丸  

 治脾胃中伏火。大便秘涩，或干燥不通，全不思食，乃风燥血秘，以此润燥和血疏风，自然通矣。  

麻子仁 桃仁（各一两。去皮尖，另研） 羌活 当归尾 大黄（煨） 皂角仁 秦艽（各半两）上为细末，炼蜜和匀，丸梧桐子大。每服四十丸。空心白汤下。  

麻仁丸  

郁李仁 麻子仁（各六两） 大黄（二两，各生半炒） 山药 防风 枳壳（炒。各七钱半）槟榔 羌活 木香（各半两）上为细末，炼蜜丸，梧桐子大。每服三、四十丸，温白汤下。  

（《机要》）  

秦艽丸  

 治血弱筋燥，阴虚不能养荣，手足不能润动，爪甲干燥，风热甚。  

（方见风门。）（子和）  

脾约丸  

 治风燥秘结。（方见本门。）（东垣）  

生液甘露饮  

（一名清凉饮子）治消中能食而瘦，口舌干燥，自汗，大便结燥，小便频数。  

和血益气汤  

 治口燥便秘，舌上赤脉，此药生津除燥，长肌。  

辛润缓肌汤  

 治肌裂，皮肤诸燥涩不润泽。（三方并见消渴门。）  

活血润燥丸  

 治风秘，血秘，常常结燥。  

润肠丸  

 治结燥。（二方并见秘结门。）  

## 卷之二十

### 火证门  

***病机叙论***  

经曰：诸热瞀螈，皆属于火；诸痛疮痒，皆属于心；诸禁鼓栗，如丧神守，皆属于火；诸逆冲上，皆属于火；诸腹胀大，皆属于热；诸燥狂越，皆属于火；诸病有声，鼓之如鼓，皆属于热；诸病 肿，疼酸惊骇，皆属于火；诸转反戾，水液混浊，皆属于热；诸呕吐酸，暴注下迫，皆属于热。  

又曰：诸热瞀螈，暴喑冒昧，躁扰狂越，骂詈惊骇， 肿疼酸，气逆冲上，禁栗如丧神守，嚏呕疮痒，喉痹耳鸣，及聋呕涌溢，食不下，目昧不明，暴注 螈，暴病暴死，皆属于火。  

《原病武》曰：瞀，昏也；螈，动也。热甚则神气昏，心惕跳，肉 动，皆火然也。  

暴喑，无声也。金受火邪，浊而不鸣也。金清则善鸣，火盛则金浊，难鸣而喑也。冒，昏冒也；昧，暗昧也。火气闷热则神昏暗而不清爽也。躁，躁动烦闷也；扰，扰乱也。凡火甚则烦心不眠，坐卧不宁，神志不定是也。狂越，狂乱而乖越，言语错乱，行止失常也。骂詈，恶声以辱人也。惊骇，闻声则惊，惕然而恐骇，皆火邪盛，正气无主也。 肿疼酸，足附近 有肉处，热胜则肿，风胜则动。疼，痛之轻浅；痛，则疼之甚也。酸，似疼非疼，其间侧侧然酸髓而似疼痛之意也。乃肝木之火，故似酸也。如醉甚之甚，手足股腕皆为之酸髓者是也。  

气逆冲上，火气炎上也。禁栗如要神守，战栗摇动而形体丧失保守之神也。嚏呕，鼻中气痒而作声也。火烁肺金而邪气出鼻窍，故痒碍而喷嚏也。疮疡，为心火之炽于皮肤也。喉痹，热客上焦，咽喉肿痛，吞津有碍而不仁之谓也。耳鸣，肾水不滋，火炎上窍而有声，如闻钟鼓蝉鸣之类是也。  

呕涌液，食不下：火气炎上，胃膈热甚，则传化失常，故呕溢而上也。目昧不明，为热气郁瘅也。平白目无所见，皆热气郁之甚也。暴注 螈：暴注，卒然而泻也，热甚则流通，而卒成水泻之类； 螈，动跳也。暴病暴死，火性疾速，如热气郁怫之久，则一时心神昏闷，筋骨不用，卒然僵仆倒地而死，皆火之为也。  

经曰：壮火之气衰，少火之气壮。壮火食气，气食少火。壮火散气，少火生气。壮火食气，故气得壮火则耗散；气食少火，故气得少火则长生。犹言少火滋养其气也。  

《原病式》曰：五脏之志过度，则劳伤本志。凡五志所伤，皆热也。所谓阳动阴静，故形神劳则燥不宁。静则清平也。是故上善若水，下愚若火。如卒暴匮仆，多因五志七情过度而卒病也。故善为心火之志，病笑者，火之甚也。五志过极，皆为火也。  

***病机叙论***  

《玉机微义》曰：火之为病，其害甚大，其变甚速，其势甚彰，其死甚暴，何者？盖能燔灼焚燎，飞走狂越，消烁于物，莫能御之。游行于三焦虚实之两途，曰君火也，犹人火也。曰相火也，犹龙火也。火性不妄动，能不远于道，常以禀位听命，营运造化生存之机矣。夫人在气交之中，多动少静，欲不妄动，岂可得乎？故凡动者，皆属火化。火一妄行，元气受伤，势不两立。偏胜则病，移害他经，事非细故，动之极也，病则死矣。经所谓一水不胜二火。夫火出于天造，君相之外，又有厥阴脏腑之火根于五志之内，六欲七情激之，其火随起。  

盖大怒则火起于肝，醉饱则火起于胃，房劳则火起于肾，悲哀动中则火起于肺。心为君主，自焚则死矣。  

***病机叙论***  

丹溪曰：太极动而生阳，静而生阴，阳动而变，阴静而合，而生水火木金土。各一其性，惟火有二。曰君火，人火也；曰相火，天火也。火内阴而外阳，主乎动者也。故凡动皆属火。以名而言，形质相生，配于五行，故谓之君；以位而言，生于虚无，守位禀命，因动而见，故谓之相。  

天主生物，故恒于动。人有此生，亦恒于动。其所以恒于动者，皆相火助之为也。见于天者，出于龙雷，则木之气；出于海则水之气也。具于人者，寄于肝肾二部。肝属木而肾属水也。  

胆者，肝之腑；膀胱者，肾之腑；心胞络者，肾之配。三焦以位言，而下焦司肝肾之分，皆阴而下者也。天非此火不能生物，人非此火不能有生。天之火虽出于木而皆本乎地，故雷非伏，龙非蛰，海非附地，则不能鸣，不能飞，不能波也。鸣也，飞也，波也，动而为火者也。肾肝之阴悉具相火，人而同乎天也。或曰：相火，天火所动，何东垣谓元气之贼？又曰火与元气不两立，一胜则一负。然则如之何则可使之无胜负乎？周子曰：神发知矣。五性感物则万事出。五者之性，为物所感，不能不动。谓之动者，即《内经》五火也。相火易起，五性厥阴之火相煽则妄动矣。火起于妄，变化莫测，无时不有，煎熬真阴，阴虚则病，阴绝则死。  

君火之气，经以暑与热言之；相火之气，经以火言之。盖表其暴悍酷烈有甚于君火者也。故曰：相火，元气之贼。周子又曰：圣人定之以中正仁义而主静。朱子亦曰：必使道心常为一身之主，而人心每听命焉。此善美乎火者。人心听命于道心，而又能主之以静，彼五火将寂然不作。而相火者，惟有裨补造化而为生生不息之运用耳，何贼之有？或曰：《内经》相火，注言少阴少阳矣，未曾言及厥阴、太阳，而吾子言之，何也？曰：足太阳、少阴，东垣常言之矣。治以炒 ，取其味辛能泻水中之火是也。戴人亦言胆与三焦寻火，治肝和胞络都无异，此历指龙雷之火也。予亦备述天之火皆生于动，如上文所云者，实推展二公之意。或曰：《内经》言火者不一，往往于六气中见之。言脏腑者，未之见也。二公岂他有所据耶？子能为我言之乎？经曰：百病皆生于风寒暑湿燥火之动而为变者，岐伯历举病机十九条而属火者五，此非相火为病之出于脏腑者乎？考诸《内经》，少阳病为螈 ，太阳病时眩仆，少阴病瞀暴喑，郁冒不知人。非诸热瞀螈之属火者乎？少阳病恶寒鼓栗，胆病振寒，少阴病洒淅恶寒振栗，既阴病洒淅振寒。非诸振鼓栗，如丧神守之属火者乎？少阴呕逆，厥气上行；膀胱病冲头痛；太阳病厥气上冲胸，少腹控睾引腰脊上冲心；少阴病气上冲胸，呕逆，非诸逆冲上之属火者乎？少阳谵妄，膀胱病狂颠疾，非诸躁狂越之属火者乎？少阳病 肿善惊，少阴病瞀热以酸，肿不能久立，非诸病 肿、疼酸惊骇之属火者乎？《原病式》曰：诸风掉眩，属于肝火之动也；诸气愤郁，属于肺火之升也；诸湿肿满，属于脾火之盛也；诸痛疮痒，属于心火之用也。是皆火之为病，出于脏腑者然也。注文未之发耳。以陈无择之通达，且以暖炽论君火，日用之火言相火，而又不曾深及，宜乎后人之不无聋瞽也，悲夫！病湿热相火者多。诸病寻痰火，痰火生异证。  

因心火为之。心者，君火也。火旺则金燥，水亏为火独存。  

气有余便是火。（非真气之有余，乃火邪之为气。）气从左边起者，肝火也；气从脐起者，阴火也。  

热从脚下起入腹者，虚之极也。盖相火起于九泉之下，此病十不救一。治法以四物加降火药服之。以附子末津调，贴涌泉穴，引火下行。若壮实人有此证，是湿郁成热之候。或有冒雨途行受湿而得此证者，不可误作阴虚治。只宜苍术、黄柏、牛膝、防己丸之属。阴虚火动者，难治。（脉数无力者是也。）饮酒人发热者，难治；不饮酒人，因酒发热者，亦难治。  

烦躁者，气随火升也。  

东垣云：有元气虚损而热，有五脏热，有内中外而热。轻手扪之，热在皮毛血脉也。重手按之。筋骨热甚者，热在筋骨也。不轻不重而热，热在肌肉也。又云：昼则发热，夜则安静，是阳气自热于阳分也。昼则安静，夜则发热烦躁，是阳气下陷，入阴中也，名曰热入血室。  

昼夜不分，是重阳无阴也。亟泻其阳，峻补其阴。  

两手大热为骨厥，如在火中。灸涌泉穴，五壮立愈。  

***脉候***  

脉浮大而虚为虚火，沉而实大者为实火，洪数见于左寸为心火，见于右寸为肺火，见于左关为肝心火，见于右关为脾火，见于两尺为肾经相火。男子两尺洪大者，必遗精，阴火盛也。  

凡病痰火，脉沉细而数者，难治。病热有火者，可治，脉洪是也。无火者，难治，沉细是也。  

无故而脉洪大者，必病进也。平人脉数者，必有疮疡作也。  

***治法***  

经曰：有病热者，寒之而热；有病寒者，热之而寒。二者皆在，新病复起，治之奈何？曰：诸寒之而热者，取之阴；诸热之而寒者，取之阳，所谓求其属也。（王注：取之阴阳，则壮水之主，益火之原是也；求其属者，则求水火，以取心肾之阴阳是也。）  

***治法***  

经曰：微者逆之，甚者从之。又曰：郁，发之。  

小热之气，凉以和之；大热之气，寒以沃之，甚热之气，汗而发之，发之不尽，则逆取之。  

***治法***  

虚火可补。参、术、生甘草之类。（谓之虚者，正气虚也。）实火可泻。黄连解毒之类。（谓之实者，邪气实也。）人火正治，龙火反治，郁火可发，当看在何经。  

风寒外束，可发。轻者可降，重则从其性而升之。  

人壮气实火盛，颠狂者，可用正治。（药用硝、黄、冰、水之类是也。）人虚火盛狂者，以生姜汤与之。若投以冰水之类正治，立死。  

凡火盛者，不可骤用凉药，必须温散。  

火急甚者，必缓之，生甘草兼泻兼缓，参术亦可。  

补阴则火自降，炒黄柏、熟地黄之类。  

轻手接之，热甚而烙手；重手按之，不觉热，此病在肌肉之下，宜发之，东垣升阳散火汤、火郁汤之类。  

***治法***  

君火者，心火也。可以温伏，可以水灭，可以直折，惟黄连之属可以制之。相火者，龙火也。不可以水温折，从其性而伏之。惟黄柏之属可以降之。噫！泻火之法，岂止如此。虚实多端，不可不察。以脏气司之：黄连泻心火，黄芩泻肺火，芍药泻脾火，柴胡泻肝火，知母泻肾火。此皆苦寒之味，能泻有余之火耳。若饮食劳倦内伤，元气、火不两立。阳虚之病，以甘剂除之，如黄 、人参、甘草之属。若阴微阳强，相火炽盛，以乘阴位，日以煎熬为血虚之病，以甘寒之剂降之，如当归、地黄之属。若心火亢极，郁热内实，为阳强之病，以咸冷之剂折之，如大黄、朴硝之属。若肾水受伤，真阴失守，无根之火为阴虚之病，以壮水之剂制之，如生地黄、玄参之属。若右肾衰为阳脱之病，以温热之剂补之，如附子、干姜之属。若胃虚，过食生冷物，抑遏阳气于脾土，为火郁之病，以升散之剂发之，如升麻、葛根之属。不明诸此，而求火之施治，何所根据？  

***治法***  

棠溪李济之常病目，及居省掾，每服补肝散，以致睛胀，但见KT 槛横排，几至丧明，令涌泻五七次，继服凉药，方始如故。  

丹霞朱僧氏张宗出家，病三阳蓄热，常居静室，不敢见明。明则头痛如锥，每置冰于头上，不能解其热。历诸医，莫能辨其病。后治之七日而愈，用汗吐下三法而已，后用凉物清镇之，平复如故。  

一人素嗜饮酒得病，医用酒 丸热药后，目睹天，但见红色，遂成龙火，卒不能救。  

治暴热病在心肺，积热病在肾肝，虚热不能食，自汗，气短，属脾虚，以甘寒温而行之。  

实热能食，口干舌燥，便难，属胃实，以辛苦大寒之剂下之。  

火郁为热，乃心火下陷，脾土抑而不伸，宜用火郁汤。  

心热，汗之，心神烦乱，血中伏火，蒸蒸然不安，宜镇心火。（以朱砂安神丸。）骨蒸劳热，乃五脏齐损，病患憔悴，发热盗汗，下血，宜养阴血。  

肺热者，轻按之瞥瞥见于皮毛，日西甚。其证喘咳，洒淅寒热，轻者，泻白散；重者，凉膈白虎地骨皮散。  

心热者，微按之热见于血脉，日中甚。其证烦，心痛，掌中热而死，黄连泻心汤、导赤散、朱砂安神丸。  

肝热，胁下、骨上热，寅卯间热甚，脉弦，四肢困热，便难，转筋，筋痿，泻青丸，柴胡饮子。  

胸中烦热，实者用栀子、黄连；虚热用参 、麦门冬、茯神、芍药、竹叶、竹茹；若脉坚实而数者，神芎丸下之。  

阴虚发热，四物汤加炒 、知母，乃降火补阴之妙剂。甚者，加龟板，兼气虚加参 、白术；手心热属热郁，宜用火郁汤或栀子、川芎、香附、神曲丸服。  

平旦潮热，热在行阳之分，肝气主之，白虎汤加黄芩。日晡潮热，热在行阴之分，肾气主之，地骨皮、牡丹皮、知母、黄柏。潮热用芩连，生甘草，辰戍时发热加羌活，午时加连，未时加石膏，申时加柴胡、升麻，夜加当归身，有寒加参术、黄 。  

上焦湿热，须用酒芩泻肺火，如虚热，加知母、当归、天冬保肺。  

中焦实热与痛，须黄连以泻心火，中气脾虚，不能转运，有郁热者，黄芩、葛根、白术以代之。如胸中烦热，须用栀子，实热者切当。若虚烦须用补药为主，人参、白术、黄芩、芍药、麦冬、大枣之类。  

下焦湿热及膀胱经有火邪者，须用汉防己、草龙胆、黄柏、知母，或八正散。  

肥白人火，药中必兼痰火药，如白术、茯苓、星、半、滑石之类。  

瘦黑人有热，必兼火药，当归、桃仁、牛膝之类。  

***药方***  

黄连泻心火，栀子佐之；柴胡泻肝火，川芎佐之；黄芩泻肺火，须用片芩，用桑白皮佐之。若鼠尾条芩，止能泻大肠之火。石膏，泻脾中之实火，虚者忌之。芍药，泻脾火。（冬月必须酒炒，制其性之寒酸也。）木通，下行泻小肠火。黄芩、黄连，以猪胆汁炒泻肝胆之火。  

黄柏、知母，泻肾火，又退劳骨蒸之火。连翘泻六经之邪火。玄参泻无根之游火。青黛，泻五脏之郁火。人中白，泻肝火。黄柏加郁金大能泻膀胱之火。小便降火极速。山栀仁能降火从小便出，其性能曲屈下行，人所不知。  

（《局方》）  

泻心汤  

 治心火，心经蕴热。  

川黄连（为末）或汤或散，任服。  

导赤散  

 治心火并小肠火。  

生地黄 木通 生甘草（各等分）入竹叶水煎服。  

茯苓散  

 治心经实热，口干烦渴，眠卧不安。  

茯苓 麦门冬 通草 升麻（各八分） 紫菀 知母（各一钱） 桂心（四分） 赤石脂淡竹叶（十片） 大枣（二枚）水二盏煎八分，温服。  

泻青丸  

 治肝火。  

当归 龙胆草 川芎 山栀 防风 大黄 羌活（各等分）上为末，炼蜜丸，梧桐子大，每服五十丸。  

左金丸  

 治肝火。  

黄连 吴茱萸（各一两，泡浸半时，焙干用）上为细末，粥丸，煎白术、陈皮汤下。  

泻白散  

 治肺火，大肠火。  

桑白皮 地骨皮（各一两） 甘草（半两）上为细末，水调服。  

清金丸  

 治肺火。  

黄芩（炒）为末，滴水丸，白汤下。  

（《正传》）  

麦门冬汤  

 治病后火热乘肺，咳唾有血，胸胁胀满，上气喘急，五心烦热，渴而烦闷。  

麦门冬 天门冬 桑白皮（各七分） 五味子（九粒） 紫菀茸 贝母（各六分） 桔梗甘草（各五分） 生地黄 淡竹叶（各一钱）水盏半，姜三片、枣一枚，煎服。  

（《集成》）  

朱砂凉膈丸  

 治上焦虚热，咽膈有气，如烟抢上。  

黄连 栀子（各两） 人参 茯苓（各五钱） 朱砂（三钱） 片脑（三分）上为末，蒸饼丸，朱砂为衣，水下。  

（《医林》）  

橘皮汤  

 治肺热、气喘，息贲。  

橘皮 麻黄 紫苏（各七分） 柴胡（五分） 母姜 杏仁（各一钱） 石膏（二钱）水煎服。  

生姜泻肠汤  

 治大肠实热，腹胀不通，口舌生疮。  

生姜 橘皮 竹茹（各五分） 生地黄（钱半） 白术 茯苓 黄芩 栀子（各一钱）朴硝（二钱） 桂心（五分）水二盏，枣一枚，煎八分服。  

泻黄散  

 治脾火。  

山栀（一两） 藿香（七钱） 石膏（五钱） 防风（四钱） 甘草（三钱）上为末，蜜酒拌，略炒服。  

泻热汤  

 治脾火，面黄目赤，季胁痛满。  

半夏 母姜（各一钱） 白术 枳实（炒） 茯苓 栀子（各七分） 杏仁 细辛 芒硝生地黄 淡竹叶（各八分）水煎加姜服。  

石膏丸  

 泻胃火并食积痰火。  

石膏（ ）上为细末，醋糊丸，绿豆大，清米饮送下。  

（东垣）  

滋肾丸  

 降肾火黄柏（二两、酒拌，阴干） 知母（同上） 肉桂（一钱，去粗皮）上二味，气味俱阴，故能补肾以泻下焦之火。桂与火邪同体，故以寒因热用。  

凡诸病在下焦，皆不渴也。  

上为细末，熟水为丸，百沸汤温下。  

大补丸  

 治阴火，补肾水。  

黄柏（盐酒炒褐色）为细末，粥丸。血虚，四物汤送下；气虚，四君子汤下。  

补阴丸  

 治消渴，骨热，补肾水，真阴不足。  

六味地黄丸  

 治肾虚，憔悴盗汗，发热，五脏齐损瘦弱，虚烦，骨蒸，下血。（二方并见虚损门。）（河间）  

凉膈散  

 泻三焦、六经诸火。加黄连名清心汤。  

大黄 朴硝 甘草（各一钱） 连翘（钱半） 栀子 黄芩 薄荷（各五分）上水盏半，煎入蜜一匙，和匀服。  

三补丸  

 泻三焦火，加大黄，去黄连，名三黄丸。  

黄芩 黄柏 黄连为末，滴水丸服。  

（东垣）  

升阳散火汤  

 治男妇四肢、筋骨、肌表俱热如火，扪之烙手。此因血虚或胃虚，食冷物，郁遏阳气于脾土之中，火郁即发之。  

升麻 葛根 独活 羌活 芍药 人参（各六分） 炙甘草（一分） 柴胡（三分） 防风（三分）生甘草（二分）水盏半，姜三片，煎热服。忌生冷。  

泻阴火升阳汤  

 治肌肤烦热，面赤，食少，喘咳痰盛，上关脉缓弱，或弦，或浮而数。  

羌活 炙甘草 黄 苍术（各一分） 升麻（八分） 柴胡（钱半） 人参 黄芩（各七分）黄连（酒炒五分） 石膏（五分）上水煎服。  

黄连解毒汤  

 治一切火热毒，狂躁烦心，口燥舌干，热势之甚者，及吐下后，热不解，而脉洪，喘急，郑声，目赤，睛痛。  

黄连 黄柏 黄芩 栀子（各等分）上咀，每服五钱，水二盏煎八分，温服。  

栀子仁汤  

 治发热，潮热，狂躁，面赤，咽痛。  

栀子 赤芍药 大青 知母（各一钱） 升麻 柴胡 黄芩 石膏 杏仁 甘草（各二钱）豆豉（百粒）上水煎温服。  

（《宣明》）  

防风通圣散  

 治表里俱热，壅滞躁闷。（方见风门）  

防风当归饮子  

 治烦渴发热，虚烦，火证。  

柴胡 人参 黄芩 甘草（各一两） 滑石（三两） 大黄 当归 芍药 防风（各五钱）上咀，每服一两，水二盏，姜三片，煎一盏，通口服。如有痰嗽，加半夏；若泻，减大黄。  

滋阴降火汤  

 养血降火之圣药也。  

当归 地黄（凉血用生，补血用热） 天门冬（去心） 白芍药（薄荷汤炒） 白术（各一钱）麦门冬（去心） 炙甘草（各三钱） 知母 黄柏（蜜炙） 远志（去心） 陈皮（洗）川芎（各六分）上咀，姜三片，水煎服。气血虚加人参、黄 ；嗽加五味、阿胶；痰加栝蒌、贝母；吐血加丹皮、藕节；骨蒸热加地骨皮。  

（《直指》）  

黄芩汤  

 治心肺蕴热，口疮咽痛，膈闷，小便淋浊不利。  

泽泻 栀子仁 黄芩 麦门冬（去心） 木通 生地黄 黄连 甘草（各等分）上每服一两，水二盏，姜三片，煎一盏，食前温服。  

桂苓甘露饮  

（方见霍乱门） 治胃受湿热，头痛，身热，烦渴，吐泻，口干。  

紫雪  

 治内外烦热不解，口中生疮，狂易叫走，解诸热毒、药毒、邪热，小儿惊痫百病。  

黄金（百两） 寒水石 磁石 石膏 滑石（各三斤） 以上五味，用水一石，煮至四斗，去渣，入下项药：炙甘草（半分） 羚羊角（屑） 犀角（屑） 青木香 沉香（各五钱） 丁香（一两）升麻 玄参（并锉细末，各一斤） 以上再煮至一斗五升，入下项药：硝石（四升，芒硝亦得，每升得七两七钱半） 朴硝（提净者十斤） 以上入前药汁中，微火熬，柳枝不住手搅。候有七升，抛放水盆中半日，欲凝，入下项药搅令匀：朱砂（研，三两）麝香（当门子，一两二钱）上药成霜雪紫色，每服一钱或二钱，冷水调下，大人小儿临时以意加减，并食后服。  

大金花丸  

 治中外诸热，寝汗切牙，睡语惊悸，溺血淋秘，咳血衄血，瘦弱，头痛，骨蒸，肺痿，劳嗽，去大黄加栀子，名栀子金花丸。  

黄连 黄柏 黄芩 大黄 栀子（等分）上为细末，滴水丸，小豆大。每服三十丸，凉水下。  

（《御药》）  

神芎丸  

 治一切热证，常服除痰消饮，清头，自利咽膈，能令遍身结滞宣通，气利而愈。神强，体健，省病。  

大黄 黄芩（各二两） 牵牛 滑石（各四两） 黄连 薄荷 川芎（各半两）上为末，滴水丸，小豆大，温水下三十丸。  

当归龙荟丸  

 治肾水阴气，风热湿积，时发惊悸，筋惕搐搦，神志不能，荣卫壅滞，头目昏眩，肌肉 螈，咽 ，胸膈不利，肠胃燥涩，躁扰狂越，骂詈惊骇，火热等证。  

当归 龙胆草 大栀子 黄连 黄柏（各一两） 青黛（五钱） 木香（一钱） 麝香（五分）黄芩（一两） 大黄 芦荟（各五钱）上为细末，炼蜜为丸，小豆大。每服三十丸，姜汤送下。  

瓜蒂散 三圣散  

（二方并见风门。）上治一切风热、积热或火炽者。寸口脉滑而有力，胸中实满，烦冤气上而不化，面赤痰盛，骂詈惊骇，并宜吐之。  

调胃承气汤  

（泻胃火。）  

当归承气汤  

（泻脾胃肝火，二方并见伤寒门。）  

## 卷之二十一

### 积热门  

***病机叙论***  

至真要大论篇：帝曰：愿闻病机？岐伯对曰：诸呕吐酸，暴注下迫，皆属于热。诸病喘逆，转筋反戾，小便混浊，诸腹胀大；诸病有声，鼓之如鼓；痈疽疡疹，瘤气结核；吐下霍乱，瞀郁肿胀，鼻塞鼽衄，血溢血泄；淋 身热，恶寒战栗，惊惑悲笑谵妄；衄蔑血汗，皆属于热。  

呕吐酸者，肝之味也。由火盛制金，金不能平木，则肝气自甚，故为酸也。如饮食热，则易于酸矣。暴注，卒暴注泄也。肠胃热甚，而传化失常。火性疾速，故如是也。下迫，后重里急，窘迫急痛也。火性急速，而能燥物故也。喘逆，火气逆上也。病热则气甚而息粗，热火为阳，主乎急数。热则息数，气粗而为喘也。转筋反戾：由热气燥烁于筋，则挛螈转缩而痛。火主燔灼，燥动故也。或以为寒客于筋者，误也。大抵内热甚而外被风寒禁固，则内热愈郁，不得疏散而反转戾者有矣。故转筋，以帛包裹得暖即止。甚则以热汤渍之，而使腠理开泄，阳气疏散则愈。而俗反疑为寒者，此也。夫筋骨多因热甚，霍乱吐泻，所以致脾胃土衰，则肝木自甚，而热燥于筋，故转戾也。小便混浊，天气热，水混浊，寒则水清，水体清而火浊故也。又如清水以火煎之，自然浊也。诸腹胀大有声，鼓之如鼓：热为阳气发动，充胀如鼓。寒主收敛，阳气热盛，故如是也。痈，浅而大也。疽，深恶也。疡，头小，疮也。  

疹，浮，瘾点也。皆热胜，血郁于肤腠者然也。瘤气，赤瘤丹毒，热盛气也。结核，火气热甚，则郁结坚硬如果核，不必溃发，但令热气散则自消也。吐下霍乱，三焦为水谷传化之道路，热气甚则传化失常，而致霍乱。吐泻，火性燥动故也。或云：吐泻属寒。若寒者，不渴，而脉沉迟。热者，必渴，而脉急数，故犯暑热而作吐泻者多也。瞀，昏也。热气甚则浊乱昏昧也。郁，怫郁也，结滞壅塞而气不通畅。所谓热甚则肤腠闭密而郁结也。肿胀，热胜于内，则气郁而为肿也。阳热气盛则肿胀也。鼻塞，窒塞而不通利也。火主 肿胀，故热客阳明而鼻中 胀，则窒塞也。或谓寒主闭藏，而鼻塞为伤风寒而然也。殊不知由内热甚，外受风寒，则热郁结不通，故为窒塞而流清涕。火热亢极则反兼水化制之故也。鼽，鼻出清涕也。  

盖金热极反化水液，如心热极而反汗出也。衄，为阳热怫郁于足阳明而上热盛，则血妄行为鼻衄也。血溢，血上出也。心养于血，故热甚则血涌而妄行。血泄，为热客下焦而大小便出血也。淋，小便涩痛也。热客膀胱，郁结不能渗泄故也。 ，大便涩滞也。热耗其液，则粪坚结而大肠燥涩故也。身热恶寒，此热在表也。邪热在表而浅，邪畏其正，故病热而反恶寒也。如热甚生痈肿疮疡而恶寒者，亦由邪热在于表也。战栗，摇动也。火之象也。或言战栗亦有寒者，盖寒栗亦由火甚似水，实非寒也。惊，心卒动而不能也。火在于动，故心火热甚也。惑，疑惑犹豫，浊乱而志不一也。象火参差而惑乱也。志者，肾水之神也。悲，肺金之志也。金本燥，能令燥者，火也。所以悲哭，而五液俱出者，火激动而兼水化也。笑，为心之志也。喜极而笑者，犹燔灼火喜而鸣笑之象也。故病笑者，火之甚也。谵，多言也。言为心之声，犹火燔而声鸣也。故心热则多言而不自知也。妄，虚妄也。火为阳，故外清明而内浊昧，其手动乱，故心火热甚，则肾水衰而志不精一，虚妄见闻而自为问答，则神志失常如见鬼神是也。衄蔑血汗，血出而汗浊也。热气上甚，则血溢亢极，则燥而汗浊，害承乃制，则色黑而为紫也。  

经曰：阳胜则热，热胜则肿。  

阳胜则外热，阴虚则内热。内外皆热，则喘而渴，故欲饮冷也。  

阳盛则身热，腠理闭，喘粗为之俯仰，汗不出而热，齿干以烦冤，腹满死，能冬不能夏。  

有四肢热逢风寒，如炙于火者，是人阴气虚，阳气盛，当内烁也。又曰：人身非常热，热而烦满者，阴气少而阳气胜，故热而烦满也。  

三阳之病发寒热，病热而有所痛者，是三阳之动也。  

人数醉，若能以入房，气聚于脾中不得散，热气与谷气相搏，或热盛于中，故热遍于身内，热而溺赤也。夫酒气盛而 悍，肾气日衰，阳气独胜，故手足为之热也。  

评热病论曰：邪之所凑，其气必虚。阴虚者，阳必凑之。故少气时热而汗出也。小水黄者，少腹中有热也。  

***病机叙论***  

《内经》曰：阴虚生内热者，因有所劳倦；形气衰少，谷气不盛，上焦不行，下脘不通，胃气热，热气熏胸中，故内热。阳盛则外热者，因上焦不通利，则皮肤致密，腠理闭塞，玄府不通，卫气不泄，故外热。  

***病机叙论***  

东垣曰：昼则发热，夜则安静，是阳气自旺于阳分也。昼则安静，夜则发热，烦躁，是阳气下陷入阴中也，名曰热入血室。昼则发热，烦躁，夜亦然，是重阳而无阴也。当亟泻其阳，峻补其阴。  

***病机叙论***  

卒病发热而恶寒者，发于阳也，其脉浮紧而涩，为风寒客于荣卫，六经传变之异。此皆自外而入，故张仲景主于《内经》所言：人之伤于寒也，则为病热，此《伤寒论》之所由作也，自外而入内热者然也。有所劳倦，谷气衰少，脾气下陷，头痛发热。其或发热恶寒，寒热间作；或蒸蒸燥热，发于肌肉之间。  

始得之，气高而喘，身热而烦，其脉洪大而头痛；或渴不止，皮肤不仁。风寒而生寒热，亦与伤寒相似。此李明之主于《内经》劳倦形气不足，《脾胃论》之所由作也，自内而之外热者然也。  

阳气怫郁为诸热。经云：喘呕吐酸，暴注下迫，转筋反戾，水液混浊，腹胀有声，鼓之如鼓，郁结转甚，而恶寒如战栗惊骇之类，此刘守真主于《内经》病机着为《原病式》。非内非外，专为郁结积热者然也。  

***病机叙论***  

董氏曰：积热者，热毒蕴内，非一朝一夕之故也。夫人之生也，阴平阳秘，神气以宁，而自无热之可积。盖昧者 情纵欲，因致积热，皆出于心。热甚则伤血，或有体气素实，一时感触热毒之气，郁积脏腑之间，或在心肺之内，令人口苦，咽干，涎唾稠粘，眼涩多眵。  

心气通于舌，脾气通于口，热燥相合，故口舌生疮，小便秘涩。此积聚之热，非伤寒伤风之热证也。有嗜酒面煎炙，雄、附峻补，皆能有热，谓之积热。有积温成热，遂成前证，不可不察。  

王安道曰：人之所赖以生者，气也。气者何？阴阳是也。夫阴与阳，可以和而平，可以乖而否，善摄与否，吉凶于是乎分。不能善摄者故偏寒偏热之病，莫逃乎乖否之余。虽然，寒也，热也，粗工为之而弗难。设积热沉寒，良工犹不能以为计。且以积热言之：始而凉和，次而寒取，寒取不愈，则因热而从之，从之不愈，则技穷矣。故王太仆曰：益火之原，以消阴翳；壮水之主，以制阳光。又曰：取心者，不必齐以热；取肾者，不必齐以寒。此治积热之本之论也。《内经》曰：身热脉数，或燥而不恶寒者，瘅疟也。（疟门。）一身尽痛，发热日晡所剧者，此名风湿。（中湿门。）汗出而身热者，风也。（伤风门。）《要略》曰：发热身痛，而身如熏黄者，湿也。（瘅证门。）发热恶寒，脉来浮数者，瘟病也。身热，头痛，自汗，多眠，阳脉浮滑，阴脉弱，风温也。（伤寒门。）脉虚身热，得之伤暑。（暑门。）四肢发热者，或口舌燥而身热，咽干。盖心生火，大小肠主热。火热来乘土位，乃湿热相合，故烦躁闷乱也。四肢者，脾土也。火乘之，故四肢发热也。或身热体重，走注疼痛，盖湿热相搏，风热郁而不得伸也。  

***脉候***  

《内经》曰：粗大者，阴不足，阳有余，为热中也。诸浮不躁者，在阳则为热，其有躁者，在手。岐伯曰：脉至而从，按之不鼓，诸阳皆然。（王注云：病热而脉数，按之不鼓，乃寒盛格阳而致之，非热也。形证是寒，按之而脉气鼓击于指下盛者，是为热盛拒阴而生病，非寒也。）平人气象篇曰：病热而脉静，泄而脉大，脱血而脉实，病在中。脉虚，病在外。脉涩坚者，皆难治。大奇论曰：脉至而搏，血衄，身热者，死。推而内之，外而不内，身有热也。  

《脉经》曰：大热，病气热，脉满，是谓重实；尺寸脉俱虚，是谓重虚。《脉经》阴数多热，数为热极，数脉为虚为热，数洪，热烦。脉来如悬钩浮为热，滑数，心下结，热盛。紧而数，寒热俱作。沉细滑疾者热。  

脉数盛滑紧者，病在外热；脉沉而紧，上焦有热，下寒。  

寸口脉浮大而病者，名曰阳中之阳病，苦烦满，身热，头痛，腹中热。寸口脉实，热在脾肺。数为吐，为热在胃口。关脉滑数，胃中有客热，缓而滑，为热中。《难经》曰：病热之脉，阴阳俱浮，浮之滑，沉之散涩，发热恶寒。脉浮数者，瘟病也。身热，头痛，自汗，多眠，阳脉浮滑，阴脉濡弱者，风温也。《活人书》云：中脘有痰，令人憎寒壮热，恶风，自汗。寸口脉浮，胸痞满，有类伤寒，但头不痛，项不强，为异。热病已得汗，而脉尚躁盛，此阴脉之极也，死。热病不得汗，而脉躁盛者，此阳脉之极也，死。脉浮而涩，涩而身有热者，死。  

***治法***  

《病机机要》曰：有表而热者，谓之表热；无表而热者，谓之里热；有暴热而为热者，乃久不宣通而致也。有服温药而为热者，有恶寒战栗热者。及其治也，小热之气，凉以取之；大热之气，寒以取之；甚热之气，以汗发之。发之不尽，则逆制之。制之不尽，求其属以衰之。苦者治脏，脏属阴而居内；辛者治腑，腑属阳而在外。故内音下之，外者发之。又宜养血益阴，其热自愈。  

***治法***  

东垣曰：发热恶热，大渴不止，烦躁肌热，不欲近衣，其脉洪大，按之无力者，或无目痛，鼻干者，非白虎汤证也。此血虚发躁，当以当归补血汤主之。又有火郁而热者，如不能食而热，自汗气短者，虚也，以甘寒之剂泻热补气。非如能食而热，口舌干燥，大便难者，以辛苦大寒之剂下之，非泻热补水之比。当细分之，不可概论。如言烦躁，虚烦亦与实烦不同。如伤寒烦者，为真阳内郁，阴中伏阳之证，与阴虚燥热，病本亦异。  

***治法***  

东垣曰：仲景论内外不足发热、自汗之证，大禁发汗。若饮食劳倦，杂病发热，身汗，表虚之证认作有余，便用发汗，则表益虚也。  

***治法***  

心热者，微按至皮肤之下，肌肉之上，轻手乃得。微按至皮毛之下热，少加力按之，则全不热，是热在血脉也。其证心烦，心痛，掌中热而哕，以黄连泻心汤、导赤散。实则泻心汤，虚则朱砂安神丸。肺热者，轻手乃得，微按全无，日西热甚，乃皮毛之热，其证必见喘咳。寒热轻者，泻白散，实则凉膈散，虚则人参白虎汤。  

肝热者，重按之，肌肉之下至骨之上，乃肝之热，当寅卯间尤甚。其脉弦，四肢满闷，便难，转筋，多怒多惊，四肢困热，筋痿不能起于床者，泻青丸。实则柴胡饮子。  

脾热者，轻手扪之不热，重按至筋骨又不热，不轻不重，在轻手重手之间，热在肌肉，过夜尤甚，其证必怠情，嗜卧，四肢不收，无气以动，泻黄散。实则调胃承气汤，虚则人参黄散。  

肾热者，轻手重手俱不热。如重手按至骨分，其蒸热手如火，其人骨苏苏如虫蚀，其骨困热不任，亦不能起于床，实则滋肾丸，本滋阴法也。无实不可泻。气实脉盛，身热烦扰，宜三一承气汤、凉膈散等药下之。热在中，四顺清凉饮，在下八正之类。夜热多，或有汗，或鼻衄，身热而便难，四物去芎加黄连、生地、地骨皮之类。日热多，热在气分，柴胡饮子、白虎汤。有轻手按之热甚，重手取之不甚热，此热在肌表，宜清之。竹茹、竹叶、地骨皮、麦门冬之类。有神气怫郁而热，宜清神散。热在上而阴水不升，阴火腾沸，宜升阳泻火法，虚者补之。初病阳证而失于下，至变似阴，而不可用白虎汤之类。有食伤太阴而热，或停食而下之，痰液不散，郁结成热，宜导开之。因积滞而蓄热，当先损积而热自退。有丹毒热肿，气郁结滞，并可解散，随证用药。此候欲发疮毒，分六淫治。坠浮留之火，须紫雪、朱砂、琥珀、犀角之类。阴虚精滑，元气脱者，用滋阴药，燥者润之。（方法见燥门。）有蓄血证者，宜下之。汗下后，元气虚而下陷，阴阳之气揭薄而不起，为虚热，宜与来复丹、灵砂丹之类。  

汗下后，脉燥、身热、大渴饮水不已者，先掘井泉，取水饮之。有郁冒诸风为热，宜防风通圣散，川芎、石膏之类。有肺燥郁热，或火乘之者，宜清之，白虎汤加地骨皮。元气不足，胃气下陷为热，宜补中益气汤，血虚者加血药。从治，药使酒煎，或湿热为佐使；反治，蜜煎鸟头之类。其候欲发斑疹、身热者，升麻汤之类发之。  

***治法***  

阴虚发热者，难治；饮酒人发热，难治。手足心热，属热，火郁汤。脉数而无力者，便是阴虚也，四物汤加炒黄柏、黄芩、龟板；兼气虚加人参、黄 、黄芩、白术。  

***药方***  

凉膈散  

 治三焦六经积热。加黄连名清心汤。  

黄连解毒汤  

 治热毒烦闷，口燥呻吟，蓄热内甚，诸不能退。  

大金花丸  

 治一切热证。中外诸热，寝汗切牙，睡语惊悸，溺血淋秘，衄血瘦弱，头痛，骨蒸，肺痿、咳嗽，去大黄加栀子，名栀子金花丸。  

神芎丸  

 治心经积热，风痰壅滞，头目赤肿，咽膈不利，大小便 涩。一切风热之证，并宜服此。  

黄芩汤  

 治心肺蕴热，口疮咽疮，膈闷，小便不利。  

泻心汤  

 治心经蕴热。  

茯苓散  

 治心经实热，口干烦渴，眠卧不安。  

泻白散  

 治肺热。  

泻青丸  

 治脾经郁热。  

泻黄散  

 治脾经热，口臭，咽干。（上方并见火门。）  

人参泻肺汤  

 治肺经积热，上喘咳嗽，胸膈胀满，痰多大便涩。  

人参 黄芩 栀子仁 枳壳（炒） 薄荷 甘草 连翘 杏仁（去皮尖） 桑白皮大黄 桔梗（各等分）每服七钱，水二盏煎八分，食后通口服。  

天门冬散  

 治肺壅脑热，鼻干烦躁，大便秘涩。  

天门冬（去心） 桑白皮 升麻 大黄 枳壳（麸炒） 甘草（各八分） 荆芥（一钱）水二盏煎八分，食后温服。  

半夏汤  

 治胆腑实热，精神不守，热泻病。  

半夏曲 黄芩 军姜（炮） 远志（去心） 茯苓 生地黄（各八分） 黍米（一合）酸枣仁（微炒研八分）长流水二盏煎八分，食后温服。  

赤茯苓汤  

 治膀胱实热，小便不通，口苦干，咽肿不利。  

赤茯苓 猪苓 葵子 枳实 瞿麦 木通 黄芩 车前子 滑石 甘草（各等分）水二盏，姜三片，煎八分，食前服。  

三黄汤  

 治积热结滞，大便秘涩，心膈烦躁。  

黄连 黄芩大黄（煨。各十两）上咀，每服四钱，水盏半煎八分，空心服。  

龙脑鸡苏丸  

 除烦热，郁热，肺热咳嗽，吐血鼻衄，血崩下血，热脉消渴，惊悸，解酒毒，膈热，口臭口疮，清心明目。  

薄荷叶（一两六钱） 生地黄（六钱） 麦门冬（四钱） 蒲黄（炒） 阿胶（炒。各二钱）黄（一钱） 人参 木通（各二钱） 银柴胡（同木通浸二日取汁入膏） 甘草（钱半）上为末，用蜜三两，炼过后，下地黄汁等药，熬成膏，丸如梧桐子大。每服二十丸，嚼汤送下。  

利膈散  

 治脾肺有热，虚烦上壅，咽喉生疮。  

鸡苏叶 荆芥穗 防风 桔梗 牛蒡子（炒） 人参 甘草（各一两）上为末，每服二钱，不拘时，沸汤点服。咽痛，口疮甚加僵蚕一两。  

三黄丸  

 治三焦积热，咽喉肿闭，心膈烦躁，小便赤涩，大便秘结。  

黄连 黄芩 大黄（各十两）上为细末，炼蜜为丸，梧桐子大。每服四十丸，热水送下。  

既济清神散  

 益肾水，降心火，清上实下。  

桔梗 黄芩 川芎 山栀 当归 羌活 白术 茯苓（各七分） 知母 甘草 薄荷（各五分）上水盏半煎七分，入蜜二匙，调匀服。  

地黄煎  

 治积热。  

地黄汗（四升三合） 茯神 知母（各四两） 葳蕤（四两） 栝蒌根 生姜汁 生地骨皮生麦冬汁 白蜜（各二升） 石膏（八两） 竹沥（三合）上咀，以水一斗二升，先煮诸药，取汁三升，去渣，下竹沥、地黄、麦门冬汁，慢火煎四五沸，下蜜、姜汁，微火煎至出六升。初服四合，日三服，夜一服，加至五七合。四五月，作散服之。  

玄明粉  

 治三焦邪热，脏腑秘涩。（方见制法备录篇。）  

香连丸  

 治膈热并大肠热，解酒毒，浓肠胃。（方见痢疾门。）（《良方》）  

碧雪  

 治一切积热，咽喉口舌生疮，心中烦躁，咽物妨闷；或咽闭壅塞；及天行时热，发强昏愦。  

芒硝 朴硝 硝石 马牙硝 青黛 石膏（ 飞过） 寒水石（水研飞） 甘草（各等分）上将甘草煎汤二升，去渣，却入诸药，再煎，用柳木篦不住手搅，令消溶得所，却入青黛和匀，倾入砂盆内，候冷，结凝成霜，研为细末。每用少许，含化津咽，不拘时候。如觉喉壅闭塞，不能吞物者，即以小竹筒，吹药入喉中，即愈，频吹之。  

消毒犀角饮  

 治大人、小儿内蕴邪热，痰涎壅盛，腮项结核，口舌生疮，遍生疮疖，已溃未溃，并宜服之。  

犀角（磨汁） 防风（各一钱） 鼠粘子（炒，二钱） 荆芥穗（一钱） 甘草（炙，钱）水二盏煎一盏，食后温服。  

***药方***  

人参败毒散 参苏饮 葛根解肌汤 九味羌活汤  

 （以上方通治伤风伤寒发热，解肌。  

方见伤寒门。）（河间）  

六神通解散  

 治发热头痛，身热，脉洪，无汗。  

麻黄（一钱） 甘草（一钱） 黄芩 苍术（各一钱） 石膏 滑石（各钱半）水二盏，姜葱同煎一盏，温服。  

***药方***  

大金花丸  

（方见火门）  

调胃承气汤 三一承气汤  

（方见伤寒门。）  

当归承气汤  

 治燥热，里热，郁热为病，或皮肤枯燥，咽干鼻干，或便溺结秘，俱效。  

当归 大黄（各三钱） 芒硝 甘草（各一钱）水二盏、姜一片，煎服。  

（《宣明》）  

四生丸  

 治一切积热，痰热，风秘，积热，常服，顺肌肤耐老。  

大黄 牵牛（各一两） 芒硝（五钱） 皂角（六钱）上为末，丸梧桐子大。每服三十丸，食后白汤下。  

（《袖珍》）  

积热金花丸  

 治三焦积热烦躁，脏腑秘结。  

大黄（一两） 牵牛（五钱）上为末，薄荷汤丸，梧桐子大。每服五十丸，食后白汤下。  

八正散  

 治热，脏腑膀胱热痛，淋涩不通。（方见淋浊门。）  

***药方***  

（《宣明》）  

双解散 小柴胡汤 大柴胡汤 防风通圣散  

（方并见伤寒门。）  

柴胡饮子  

 治一切积热，肌骨蒸热，往来寒热，及伤寒发热汗不解，骨蒸，肺痿喘嗽。  

妇人余疾，经水不通，皆治。  

柴胡 人参 黄芩 甘草 当归 芍药 大黄（各等分）上咀，每服七钱，水二盏煎一盏，食后服。  

防风当归饮子  

 治脾肾真阴虚损，肝心风热郁甚，阳盛阴衰，一切虚热壅滞，悉能宣通气血，调顺饮食。  

防风 当归 柴胡 大黄（各一钱） 人参 黄芩 芍药 滑石 甘草（各七分）水二盏，姜三片，煎八分，食后服。  

洗心散  

 治风热痰滞，心经积热，口苦唇燥，眼涩大便涩，小便赤。  

当归 芍药 白术（各一钱） 防风 荆芥 麻黄 大黄 甘草（各七分）水二盏，姜三片，煎八分，不拘时温服。  

***药方***  

人参白虎汤  

（方见伤寒门。）  

清心莲子饮  

（方见淋症门。）（《良方》）  

清气散  

 治风热壅盛，上膈烦闷。  

川芎 羌活 柴胡 前胡 茯苓（各八分） 人参 独活 青皮 白术 枳壳 甘草（各七分）上水二盏，姜三片，煎八分，温服。  

***药方***  

（《元戎》）  

四物二连汤  

 治血虚、虚劳发热，五心烦热，昼则了明，夜则发热。  

当归 生地黄 白芍药（各一钱） 川芎 黄连 胡黄连（各八分） 水盏半，加姜煎。  

（《宣明》）  

四顺清凉饮子  

 治血热壅实，面赤蕴结，烦闷。  

大黄（蒸） 赤芍药 当归 甘草（各一钱）水盏半煎八分，食后通口服。  

***药方***  

朱砂安神丸  

（方见惊悸门。）  

至宝丹  

（方见中风门。）  

牛黄膏  

 治热入血室，发狂心热，不认人者。  

牛黄（一钱） 朱砂 郁金（各三钱） 脑子（五分） 甘草 牡丹皮（各二钱）上为末，炼蜜丸，皂角子大，新汲水化下。  

***药方***  

（东垣）  

补中益气汤  

（方见内伤门）治内虚，脾胃下陷，食不知味，五心烦热。  

升阳益胃汤  

（同上）  

十全大补丸  

（方见虚门。）  

***药方***  

（东垣）  

滋肾丸  

（方见火门。）  

补阴丸 六味地黄丸  

（治肾虚发热，新久憔悴，骨蒸盗汗，五脏不足，黄瘦脱血。三方并见虚损门。）  

黄连香薷饮  

（治暑热方，见暑门。）七情郁结而热者，  

火郁汤  

（方见暑门。）  

***药方***  

《圣惠方》：  

治热烦满闷，不能食。用 草生捣汁，服三四合效。  

一方：  

治心经留热，烦躁，用梨汁顿服，一碗即止。  

一方：  

治发热，口干，小便涩。用甘蔗捣汁饮之。  

一方：  

治热毒。用鸡蛋清三个，蜜一合，和服之愈。  

一方：  

治五脏伏热如火，烦闷而烦，用凝水石为末极细，每服挑一钱，水调下。横理者为凝水石；顺理者为寒水石。  

《食医心镜》：  

治热攻心，烦躁恍惚。牛蒡根捣汁一升，食后分三服。  

一方：  

治时热毒，心神烦躁。用蓝靛一匙，以新汲水一盏调服。  

一方：  

治胸中燥热，或渴而躁。用葛粉四两，先以粟米半升，水浸一宿，漉去湿，拌匀煮粥食之。  

一方：  

治诸热用六月雪煎汤，日三服。  

## 卷之二十二

### 痼冷门  

***病机叙论***  

帝曰：阴盛生内寒，奈何？曰：厥气上逆，寒气积于胸中而不散，不散则温气去；寒独留，则血凝：血凝则脉不通，其脉盛大以涩，故中寒。阴阳应象论曰：阴盛则身寒、汗出，身常清，数栗而寒，寒则厥，厥则腹满，死，能夏不能冬。故曰：阴气有余，为多汗，身寒。  

举痛论曰：寒气入经而稽迟，泣而不行，客于脉外则血少，客于脉中则气不通，故卒然而痛。帝曰：其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引痛者，或腹痛引阴股者，或痛夙昔而成积者，或卒然痛死不知人，少间复生者，或痛而呕者，或腹痛而后泄者，或痛而闷不通者。凡此诸痛，各不同形，别之奈何？岐伯曰：寒气客于脉外则脉寒，脉寒则缩蜷，缩蜷则脉绌急，绌急则引小络，故卒然而痛，得热则痛立止。因重中于寒则痛久矣。  

寒气客于经脉之中，与炅气相搏则脉满，满则痛甚不休也。寒气稽留，热气从上，则脉充大而血气乱，故痛甚不可按也。寒气客于肠胃之间，膜原之下，血不得散，小络急引，故痛。  

按之则血气散，故按之而痛止。寒气客于侠脊之脉，则深按之不能，故按之无益也。寒气客于冲脉，起于关元，随腹直上，寒气客则脉不通，脉不通则气因之，故喘动应手矣。寒气客于背俞之脉则血脉泣，脉泣则血虚，血虚则痛。其俞注于心，故相引而痛。按之则热气至，热气至则痛止矣。（按之则热气至，即按而摩之而使之热，则热气至也，导引是矣。）寒气客于厥阴之脉，厥阴之脉者，络阴器系于肝。寒气客于脉中，则血泣脉急，故胁肋与少腹相引痛矣。厥气客于阴股，寒气上及少腹，血泣在下相引，故腹痛引阴股。寒气客于小肠膜原之间，络血之中，血泣不得注于大经，血气稽留不得行，故夙昔而成积矣。寒气客于五脏，厥逆上泄，阴气竭，阳气未入，故卒然痛死不知人，气复反则生矣。寒气客于肠胃，厥逆上出，故痛而呕也。寒气客于小肠，小肠不得成聚，故后泄腹痛矣。  

《原病式》曰：诸病上下，所出水液，澄澈清冷， 瘕 疝，坚痞腹满急痛，下利清白，食已不饥，吐利腥秽，屈伸不便，厥逆禁固，皆属于寒。水液澄澈情冷，吐利水液清冷而不混浊，此为病寒，则水谷不化，故吐利清冷也。  

为腹硬坚。按之应手，谓之 也。寒则血气凝故也。故削坚积，非辛热药不能除。瘕为腹中虽硬，忽聚忽散，无有常准，以其病瘕，未成 也。血不流而寒博，故成瘕也。 疝，少腹控卵肿急绞痛也，寒主拘缩故也。寒极而土化制之，故肿满也。经言丈夫 疝，谓阴气连少腹急痛也。故言妇人少腹肿胀，肝经足厥阴之脉也。经注曰：寒气聚而为疝也。  

坚痞腹满急病，寒主拘缩，故急痛也。寒极则血凝泣，而反兼土化制之，故坚痞而腹满也。有热腹满坚痞者，当从热制之也。  

下利清白水，寒则清净也。食已不饥，胃热则消谷善饥，故病寒者，食虽已而不饥也。  

胃膈润泽而无燥热故也。  

吐利腥秽，肠胃大寒而传化失常，金寒则水冷，故吐利腥秽也。热则酸臭，寒则腥秽，理之常也。  

屈伸不便，厥逆禁固，阴水上于清净，故病寒则四肢逆冷而禁止坚固，舒卷不便利也。  

***病机叙论***  

人身贵乎阴阳和平，而无偏胜则无偏疾。沉寒痼冷之证，乃是真阳耗散，脾胃虚弱，失于调理，以致胃寒。又啖生冷粘腻难化之物，经年累月，积久而成痼冷，渐伤脾胃，因而渍积脏腑，以成痼疾。但有寒冷触犯，速然而作，以致手足厥冷，畏冷憎寒，饮食不化，或呕吐涎沫，或大便洞泄，米谷不消，或小便频数，或肚腹绞痛，或逢寒咳嗽，或 疝大作，皆其证也。  

***病机叙论***  

东垣云：脾胃不足，劳役形体，中焦不能营运，传为寒中，故吐利清谷，宜附子理中汤之类。以葱白煎羊肉汤服之愈。凡真气衰微，胃气不实，不可食生冷寒凉。若食寒凉，愈至肠胃虚寒，呕吐涎沫，水谷不化，肠胃常痛，腹冷如冰，皆阳虚阴盛之所为也。张仲景有阴毒，虽不曰痼冷，即寒冷所伤，手足冷，脐腹痛，呕吐下利，身如被杖，脉微欲绝，此由肾气虚寒，脾家伤冷，内外皆阴，阳气不守，遂成阴毒。至于唇口手足俱青，寒气冲心，烦躁闷乱，精神如失，脉沉而伏匿，多不治也。  

***脉候***  

脉沉而迟者，为脏寒痼冷；微而涩者，为血虚。寸脉微迟者，阳乏，久而不起，必成痼冷；尺肺沉迟者，肾气虚寒，主腰足清冷如冰。痼冷病，脉绝不至者死。痼冷病，脉微迟，心中烦躁者死。  

***治法***  

寒淫于内，治以甘热，佐以苦辛，以咸泻之，以辛润之，以苦坚之。寒淫所胜，平以辛热，佐以苦甘，以咸泻之。反治之法，寒者热之。  

***治法***  

丹溪云：阳虚则恶寒，用参 之类，甚者，加附子，以行参 之功。  

虚劳冬月恶寒之甚，气实者，宜利，宜解表，柴胡、干葛之类。肾经积冷，下元虚惫者，宜安肾丸之类。  

***治法***  

《仁斋直指》曰：苟得其养，无物不长；苟失其养，无物不消。人之处世，饮食为上，汤药次之。惟其口腹不充，嗜欲无节，所以脏中停寒而成沉痼。男子流精，女人下带，骨寒脑冷，气乏血衰，呕吐恶心，久泄注下，皆其证耳。治疗之法，惟贵乎温补，不宜太刚，养气血之剂，佐以姜桂，甚加附子为愈。若夫热剂刚燥，急欲回阳，吾恐肾水易涸，虚火烛炎，难保其生，知者审之。  

***药方***  

附子理中汤 姜附汤 沉附汤 真武汤  

并治痼冷阳虚，腹痛吐利，寒战。（方并见伤寒门。）  

十全大补汤  

 治诸虚百损。  

人参 白术 茯苓 甘草 当归 川芎 芍药 地黄 黄 肉桂（各五分）上水二盏，姜三片、枣二枚，煎八分，空心服。甚者加附子五分。  

八味丸  

 治下元冷惫，腰脚酸重，虚劳消渴。  

熟地黄（四两） 山药 山茱萸（各二两） 肉桂 熟附子（各一两） 泽泻 牡丹皮白茯苓（各两半）上为末，炼蜜丸，梧桐子大。每服三四十丸，食前盐汤下。  

（《澹寮》）  

附子茴香散  

 治气虚积冷，心腹绞痛，泄泻食少。  

人参 白术 白茯苓 炙甘草（各七分） 干姜（炮） 附子（制。各五分） 肉豆蔻茴香（各四分） 木香（三分） 丁香（五粒）水盏半，盐少许，煎七分，空心服。  

（《和剂》）  

沉香荜澄茄散  

 治内挟积冷，脐急痛，引腰背，面色萎黄，脏腑自利，小便滑数，小肠气痛并治之。  

附子（制） 荜澄茄 茴香 葫芦巴 木香 补骨脂 肉桂 巴戟天 川乌 桃仁川楝子 沉香（各等分）（《和剂》）  

三建汤  

除痼冷，接元气。  

椒附丸  

 治积冷，脐腹引痛，时有盗汗。（二方并见诸虚门。）（《济生》）  

复阳丹  

 治阳虚阴盛，手足厥冷，暴吐大下，脉细，羸瘦，伤寒阴证。  

川乌（制） 附子（炮） 天雄（制） 钟乳粉（各一两） 阳起石（ ，四两）朱砂（另研，一两）上为末，酒煮神曲糊丸，梧桐子大。每服五十丸，空心，盐汤下。  

麝香鹿茸丸  

 治真元虚惫，精血耗少。  

熟地黄 山药（各三两） 杜仲（炒） 鹿茸（酒炙，各两半） 五味子 肉苁蓉牛膝（酒洗） 沉香（半两） 麝香（五分）上为末，炼蜜丸，梧桐子大。食前盐汤下，四十丸。  

 附汤  

 治气虚阳弱，虚汗不止，肢体倦怠。  

黄 （蜜炙，半两） 附子（制，三钱）水二盏，姜十片，煎一盏服。  

附参汤  

 治真阳不足，上气喘急，自汗盗汗，气短眩晕，但是阳虚气弱之证，并宜服之。  

人参（三钱） 附子（制，二钱）水二盏，姜十片，煎一盏，无时服。  

茸附汤  

 治精血俱虚，荣卫耗损，潮热自汗，怔仲惊悸，肢体倦乏。  

鹿茸（去毛，酒炙） 附子（制。各二钱）水二盏、姜十片，煎八分，食前服。  

黑铅丹  

 治真元虚惫，阳气不固，三焦不和，冷气刺痛，饮食无味，腰背沉重，膀胱久冷，夜多小便，女人血海久冷，赤白带下，及阴证、阴毒，四肢厥冷，不省人事。急用枣汤吞二百粒，即便回阳。此药大能升降阴阳，补虚益元，坠痰除湿破癖。（方见头痛门。）  

养正丹  

 升降水火，接助元阳，治咳逆翻胃，痰结头眩，腹痛腰疼，霍乱吐泻。（方见头晕门。）  

金锁正元丹  

 治真气不足，元阳虚冷，遗精白浊，呕吐腹痛，足膝无力，酸疼拘急，面黄神倦，一切虚弱，并宜治之。（方见泻泄门。）  

来复丹  

 此药合二仪，配阴阳，夺天地冲和之气，乃水火既济之方，可冷可热，可缓可急，善治荣卫不交，滋养心肾，能升能降。上实下虚，气闭痰逆，心腹冷痛，脏腑虚滑不问男妇老幼，危急之证，但有胃气，无不获安。补损扶衰，救阴助阳，神功不可尽述。  

舶上硫黄（透明者佳，一两） 太阴玄精石（一两，研细，水飞） 青皮（二钱） 硝石（一两，同硫黄为末入盘内，以微火温炒，用柳木篦子不住手搅，令阴阳气相入，不可太过，恐伤药，再研极细，方入药） 陈皮（去白） 五灵脂（研细水飞。各二钱）上五灵脂为末，入青皮、陈皮末，和匀；又次入玄精硝黄和匀，好酒醋煮，糊丸豌豆大。每服三十丸，空心，酒送下。小儿惊风欲绝，研碎米汤调下；大小伏暑闷乱，紫苏汤下。妇人产后血晕，恶露不止，醋汤下。  

赤白带，小腹痛，男子疝气，诸痛不辨阴阳之证，悉宜服之。  

安肾丸  

 治肾经积冷，下元虚惫，目暗耳鸣，四肢无力，夜梦遗精，小便频数。常服壮元阳，益肾水。  

桃仁（去皮炒，四十八两） 肉桂（去粗皮，十六两） 白蒺藜（炒） 巴戟天（去心）肉苁蓉（酒浸，炙） 破故纸（炒） 茯苓 白术 石斛 萆 （各四十八两） 川乌（制，十六两）上为末，炼蜜丸，梧桐子大。每服三十丸，空心温酒盐汤任下。  

接真汤  

 治阴病，手足厥冷，腰腹疼痛，真气不足，衰惫欲绝。  

沉香（二钱） 丁香（一钱） 麝香（五分） 附子（制，三钱）水二盏，姜七片，枣一枚，煎七分，去渣，空心温服。  

灵砂  

 治诸虚痼冷厥冷，神效。  

水银（三两） 硫黄（一两）炼朱砂作水银，即此砂也。就于市肆赎之，研为末，糯米糊丸，麻子大。每服五七丸，加至十五丸，空心，人参枣汤下，或盐汤下。疝气偏坠，木肾肿疼，炒茴香入酒煎，温下。虚劳咳嗽，入姜乌梅，紫苏煎汤下。盗汗，小便多，牡蛎入盐汤下。呕逆翻胃，丁香木香汤下。  

疟不已，桃柳枝煎汤下。腹满腰痛，莪术汤下。遗精白浊，茯苓汤下。走注遍身风，嚼葱白酒下。妇人血气痛，延胡索煎汤下。小儿惊风，人参薄荷汤下。  

（《百一》）  

雄朱丹  

 治宿寒痼冷，饮食呕逆，久则羸弱，变为劳瘵。  

雄黄 朱砂（各二两）用瓷盒一个，先以牡丹皮二两，烧烟，内外熏黄，入雄砂于内，以酽醋和腊茶作饼封盒口，以赤石脂固济盒缝，又用赤石脂和泥，又固一重，外用盐泥纸筋，又固一层，用糠火慢煨，令干。次以炭火 通红为度，退火埋土地中，过宿去火毒，取研入后药。  

丁香 荜茇 赤石脂 胡椒 附子 白术（各一两） 乳香（与石脂同研） 官桂 木香（各五钱）上为细末，和前药又研匀，以清酒二升二分，熬去一分，入附子末煮糊丸，梧桐子大。  

每服十丸，空心，温酒或盐汤送下。  

（《秘方》）  

兜肚方  

 治腹中寒积，痼冷不散，用之神效。兼丹田、神阙，令人有子。  

男妇皆可用，有孕勿用。  

檀香 排草（各一两） 沉香 丁香（各五钱） 丁皮 广零陵香 马蹄辛 白芷（各六钱）甘松 附子 乳香（各二钱） 麝香（九分）上十二味，为末，和揉艾铺绵中，用帛做成兜肚，以线钉定，勿令移动，外又 夹。  

裹肚及小腹，初裹一夜，日去之，渐渐至二夜一去，又渐五夜一去，方可常裹。  

保真膏  

 治一切虚冷证，及无子，肾衰，阳事不举不固，贴丹田及肾，命门穴，久久贴之，大有功效。（方见秘验门。）（《良方》）  

落洗法  

 治下元虚寒，一切冷病，腰腹冷痛，崩漏带下。  

椒目 川乌 细辛 干姜 官桂上等分，为粗末，煎汤，热洗下部为妙。  

***药方***  

治肾与膀胱俱虚痼冷，灸百壮愈妙。  

胃俞  

（二穴，在命门穴对脐，各开一寸五分是穴。）  

三阴交  

（二穴，在足内踝踝上四指，当足 中是穴。）  

气海  

（一穴，在脐下。）  

***药方***  

一方：  

治一切冷气。胡椒三十七粒擂，酒服之。  

一方：  

治下元虚冷。以胡椒、破故纸等分为末，蜜丸如梧桐子大。每服三十丸，空心温酒下。  

一方：  

治心腹冷气痛。用大菖蒲二三寸，捶碎，同吴茱萸煎汤下之。或细嚼菖蒲三寸，热酒下亦效。  

一方：  

治冷气，少腹常痛。以艾叶干姜等分为末，蜜丸豌豆大。每服三十丸，酒吞下。  

一立：  

治冷疝，少腹寒痛，引入阴囊，渐肿，用花椒炒碎，承以帛裹囊一寸浓。须臾热气通而愈，不热易之。  

一方：  

治妇人少腹寒痛。用川乌为末，好醋摊绢上贴之。  

## 卷之二十三

### 脾胃门  

***病机***  

经脉别论曰：食入于胃，散精于肝，淫气于筋。食入于胃，浊气归心，淫精于脉。脉气流经，经气归于肺，肺朝百脉，输精于皮毛。毛脉合精，行气于府。府精神明，流于四脏，气归于权衡。权衡以平，气口成寸，以决死生。  

饮入于胃，游溢精气，上输于脾。脾气散精，上归于肺，通调水道，下输膀胱。水精四布，五经并行，合于四时，五脏阴阳，揆度以为常也。  

平人气象篇曰：人以水谷为本，故人绝水谷即死，脉无胃气亦死。所谓无胃气者，但得真藏脉不得胃气也。  

玉机真藏篇岐伯曰：五脏者，皆禀气于胃。胃者，五脏之本也。脏气者，不能自至于手太阴，必因于胃气，乃至于手太阴也。  

灵兰秘典篇岐伯曰：脾胃者，仓禀之官，五味出焉。  

六节藏象篇曰：脾胃大小肠三焦膀胱者，仓廪之本，营之居也。能化槽粕转味而出入者也。其华在唇四白，其充在肌。此至阴之类，通于土气。  

谷入于胃，脉道乃行。水入于经，其血乃成。  

安谷则昌，绝谷则亡。  

饮食劳倦则伤脾。脾伤则内闭九窍，外壅肌肉，卫气散解，此谓自伤，气之削也。  

藏气法时论曰：脾病者，身重善饥肉痿，足不收，行善螈，脚下痛。虚则腹满肠鸣，飧泄食不化。取其经，太阴阳明少阴血者。又曰：病在脾，愈于秋；秋不愈，甚于春；春不死，持于夏，起于长夏。禁温食饱食湿地濡衣。脾病者，日 慧，日出甚，下晡静。脾欲缓，急食甘以缓之，用苦泻之，甘补之。  

***病机***  

又云：脾胃虚，则五脏六腑、十二经十五络、四肢百骸皆不得营运之气，而百病生焉。又云：脾胃虚，则元气不足，而诸病变生。又云：脾胃虚则九窍不通。  

春甫读东垣诸论，详明《内经》论百病皆由上、中、下三焦元气虚惫，及形气两虚，则百病变生。东垣发挥脾胃不足而不能充实三焦，百病之所由生也，故着《脾胃论》、《内外伤辨》，叮咛恳切，以祛千载之惑，诚有功于生民，发《内经》之秘，开世医之盲也。奈何今之医者习矣不察，惟执成方指病用药，如刻舟求剑何异哉？病之疑似，虚实悬壤。不察元气，不知脾胃致病之源，而惟以瞑眩之药攻病之标，反伤元气。甚至脾胃大坏，谷气绝亡，恬不知觉，而犹谓病之不去，是吾忧也。殊不忧绝谷则死，与病愈之迟速，孰为重轻？世医之昏庸，学术不工，反致误人之命有如此。噫！孰从而知之？此春甫所以克己用功，私淑老人之旨，超脱凡俗，极登万仞，探本穷源，深得脾胃元气之妙，故投之所向，无不如意。  

非敢狂妄自矜，实有以得其要领者，所以发辞不觉自露圭角，好生君子幸其鉴诸。  

***病机***  

汉张仲景着伤寒论，专以外伤为法。其中顾盼脾胃元气之秘，世医鲜有知之。观其少阳证，小柴胡汤用人参，则防邪气之入三阴，或恐脾胃稍虚，邪乘而入，必用人参甘草固脾胃以充中气，是外伤未尝不内因也。至于阳毒升麻汤、人参败毒散、化斑汤、黄连汤、知母葛根汤、白通汤、理中汤、炙甘草汤、橘皮汤、五味子汤、栝蒌根汤、建中等汤，未尝不用参 以治外感，可见仲景公之立方神化莫测。  

或者只以外伤是其所长，而内伤非所知也。此减不知公之论也。何今世之医不识元气之旨！惟见王纶《杂着》戒用人参之谬说，执泥不移，乐用苦寒攻泄病之标，以至误苍生，死于非命，抑何限耶？间有病家，疑信相半，两弗之从，但不速其死耳，直以因循俟其元气自尽，终莫之救而毙者，可谓知乎？况斯世斯时，人物剧繁，禀气益薄，兼之劳役名利之场，甚至蹈水火而不知恤，耽酒色以竭其真。不谓内伤元气，吾弗信也。观其杂病，稍用攻击而脾胃遂伤，甚则绝谷而死者，可以类推矣。  

***病机***  

胃中元气盛，则能食而不伤，过时而不饥。脾胃俱旺，则能食而肥；脾胃俱虚，则不能食而瘦；或少食而肥，虽肥而四肢不举，盖脾实而邪气盛也。又有善食而瘦者，胃中伏火邪于气分则能食，脾虚则肌肉削，即食 也。叔和云：多食亦饥者虚，此之谓也。  

夫饮食不节则胃病，胃病则气短，精神少而生大热。有时而显火上行独燎其面。《黄帝针经》云：面热者，足阳明病。胃既病，则脾无所禀受。脾为死阴，不主时也，故亦从而病焉。  

形体劳役则脾病，脾病则怠情嗜卧，四肢不收，大便泄泻。脾既病，则胃不能独行津液，故亦从而病焉。  

大抵脾胃虚弱，阳气不能生长，是春夏之令不行，五脏之气不生。脾病则下流乘肾，土克水则骨乏无力，是为骨蚀，令人骨髓空虚，足不能履地。是阴气重叠，此阴盛阳虚之证。大法云：汗之则愈，下之则死。若用辛甘之药滋胃，当升当浮，使生长之气旺，言其汗者，非正发汗也，为助阳也。  

夫胃病其脉缓，脾病其脉迟。且其人当脐有动气，按之牢若痛，若火乘土位，其脉洪缓，更有身热，心中不便之证。此阳气衰弱，不能生发，不当于五脏中用药法治之，当从脏气法时论中升降浮沉补泻法用药耳。若脉缓，病怠惰嗜卧，四肢不收，或大便泄泻，此湿胜，从平胃散。若脉弦气弱自汗，四肢发热，或大便泄泻，或皮毛枯槁发落，从黄 建中汤。脉虚血弱，于四物汤中摘一味或二味，以本显证中加之。或真气虚弱及气短脉弱，从四君子汤。  

或渴或小便闭涩赤黄多少，从五苓散去桂摘二味加正药中。  

以上五药当于本证中随所兼见证加减。假令表虚自汗，春夏加黄 ，秋冬加桂。如腹中急缩，或脉弦，加防风；急甚加甘草，腹中窄狭或气短者亦加之，腹满气不转者勿加。  

虽气不转，而脾胃中气不和者勿去，但加浓朴以破滞气。然亦不可多用，于甘草五分中加一分可也。腹中夯闷，此非腹胀，乃散而不收，可加芍药收之。如肺气短促或不足者，加人参、白芍药。中焦用白芍药，则脾中升阳，使肝胆之邪不敢犯也。腹中窄狭及急缩者去之，及诸酸涩药亦不可用。腹中痛者加甘草、白芍药。甘草作甘，甘者己也。曲直作酸，酸者甲也。甲己化土，此仲景妙法也。腹痛兼发热，加黄芩。恶寒或腹痛觉寒，加桂。怠惰嗜卧有湿，胃虚不能食，或沉困，或泄泻，加苍术。自汗加白术。小便不利加茯苓，渴亦加之。气弱者加白茯苓、人参。气盛者加赤茯苓、缩砂仁。气复不能转运有热者，微加黄连，心烦乱亦如之。  

小便少者加猪苓、泽泻。汗多津液竭者勿加之，是津液还入胃中欲自行也。不渴而小便闭塞不通，加炒黄柏、知母。小便涩者加炒滑石，小便淋涩者加泽泻。且五苓散治口渴而小便不利，无恶寒者不得用桂。不渴而小便自利，妄见妄闻，乃瘀血证，用炒黄柏、知母以除肾中燥热。  

窍不利而淋加泽泻、炒滑石。只治窍不利者，六一散中加木通亦可。心脏热者用钱氏方中导赤散。中满而腹胀者加浓朴。气不顺加橘皮。气滞加青皮一、橘皮三。气短小便利者，四君子汤中去茯苓加黄 以补之。如腹中气不转者，更加甘草一半。腹中刺痛，或周身痛者，或里急者，腹中不宽快是也。或虚坐而大便不得者，皆血虚也，血虚即里急。或血气虚弱而目睛痛者，皆加当归身。头痛者加川芎。若头痛加细辛，此少阴头痛也。发脱落及脐下痛，加熟地黄。  

予平昔调理脾胃虚弱，于此五药中加减。如五脏证中互显一二证，各对证加药，无不验。然终不能使人完复。后或有因而再至者，亦由督任冲三脉为邪，皆胃气虚弱之所致也。  

法虽根据证加减，立方料病，不根据《素问》法度耳。是以检讨《素问》《难经》及《黄帝针经》中说脾胃不足之源，乃阳气不足，阴气有余，当从六气不足升降浮沉法，随证用药治之。  

盖脾胃不足，不同余脏，无定体故也。  

其治肝心肺肾，有余不足，或补或泻，惟益脾胃之药为切。经言：至而不至，是为不及，所胜妄行，所生受病，所不胜乘之也。至而不至者，谓从后来者为虚邪，心与小肠来乘脾胃也。脾胃肺中见浮大而弦，其病或烦躁闷乱，或四肢发热，或口苦舌干咽干。盖心主火，小肠主热，火热来乘土位，乃湿热相合，故烦躁闷乱也。四肢者，脾胃也。火乘之，故四肢发热也。饮食不节，劳役所伤，以致脾胃虚弱，乃血所生病，主口中津液不行，故口干咽干也。病患自以为渴，医者治以五苓散，谓止烦渴而反加渴燥，乃重竭津液以致危亡。经云：虚则补其母，当于心与小肠中以补脾胃之根蒂也。甘温之药为之主，以苦寒之药为之使，以酸味为之臣佐。  

以其心苦缓，急食酸以收之。心火旺，则肺金受邪。金虚则以酸补之，次以甘温及甘寒之剂，于脾胃中泻心火之亢盛，是治其本也。  

所胜妄行者，言心火旺，能令母实。母者肝木也。肝木旺，则挟火势，无所畏惧而妄行也。故脾胃先受之，或身体沉重，走注疼痛。盖湿热相搏，而风热郁而不得伸，附着于有形也。  

或多怒者，风热下陷于地中也，或目病而生内障者。脾裹血，胃主血，心主脉。脉者血之府也。或云：心主血。又云：肝主血。肝之窍开于目也。或妄见妄闻起妄心，夜梦亡人，四肢满闭转筋，皆肝木太盛而为邪也。或生痿，或生痹，或生厥，或中风，或生怒，或作肾痿，或为上热下寒，为邪不一，皆风热不得升，而木火遏于有形中也。  

所生受病者，言肺受土火木之邪，而清肃之气伤，或胸满少气短气者。肺主诸气，五脏之气皆不足而阳道不行也。或咳嗽寒热者，湿热乘其内也。  

所不胜乘之者，水乘木之妄行而反来侮土。故邪入心为汗，入肝为泣，入脾为涎，入肺为痰为嗽为涕为嚏，为水出鼻也。一说下元土盛克水，至督任冲三脉盛，火旺煎熬，令水沸腾而乘脾肺，故痰涎唾出于口也。下行为阴汗，为外肾冷，为足不任身，为脚下隐痛。或水附木势，而上为眼涩，为眵，为冷泪。此皆由肺金之虚而寡于畏也。  

夫脾胃不足，皆为血病。是阳气不足，阴气有余。故九窍不通。诸阳气根于阴血中，阴血受火邪则阴盛，阴盛则上乘阳分而阳道不行，无生发升腾之气也。夫阳气，走空窍者也；阴气，附形质者也。如阴附于土，阳气升于天，则各安其分也。  

今所立方中有辛甘温药者，非独用也；复有甘苦大寒之剂，亦非独用也。以火酒二制为之使，引苦甘寒药至顶而复入于肾肝之下，此所谓升降浮沉之道，自偶而奇，奇而至偶者也。（阳分奇，阴分偶。）泻阴火以诸风药，升发阳气，以滋肝胆之用，是令阳气生，上出于阴分。末用辛甘温药按其升药，使大发散于阳分，而令走九窍也。  

且饮食入胃先行阳道，而阳道升浮也。浮者，阳气散满毛皮，升者充塞头顶，则九窍通利也。  

若饮食不节，损其胃气，不能克化，散于肝，归于心，溢于肺。食入则昏冒欲睡，得卧则食在一边，气暂得舒。是知升发之气不行者，此也。  

经云：饮入于胃，游溢精气，上输于脾。脾气散精，上归于肺。病患饮入胃，遽觉至脐下，便欲小便。由精气不输于脾，不归于肺，则心火上攻，使口燥咽干，是阴气太盛，其理甚易知也。况脾胃病则当脐有动气，按之牢若痛。有是者，乃脾胃虚；无是，则非也，亦可作明辨矣。  

***病机***  

太阴阳明论云：太阴阳明为表里，脾胃脉也，生病而异者，何也？岐伯曰：阴阳易位，更虚更实，更逆更从，或从内，或从外，所从不同，故病异名也。帝曰：愿闻其异状也。  

岐伯曰：阳者，天气也，主外；阴者，地气也，主内。故阳道实，阴道虚。故犯贼风虚邪者，阳受之；饮食不节，起居不时者，阴受之。阳受之，则入六腑；阴受之，则入五脏。入六腑，则身热不得时卧，上为喘呼；入五脏，则 满闭塞，下为飧泄，久为肠 。故喉主天气，咽主地气。故阳受风气，阴受湿气。阴气从足上行至头，而下行从臂至指端。阳气从手上行至头，而下行至足。故曰：阳病者，上行极而下；阴病者，下行极而上。故伤于风者，上先受之；伤于湿者，下先受之。帝曰：脾病而四肢不用，何也？岐伯曰：四肢皆禀气于胃，而不得至经，必因于脾乃得禀也。  

今脾病不能为胃行其津液，四肢不得禀水谷气，日以衰，脉道不利，筋骨肌肉皆无气以生，故不用焉。帝曰：脾不主时，何也？岐伯曰：脾者土也，治中央，常以四时长四脏，各十八日寄治，不得独主于时也。脾脏者，常着胃土之精也。土者生万物而法天地，故上下至头足，不得主时也。  

阴阳应象论曰：人有五脏，化五气，以生喜怒悲忧恐。故喜怒伤气，寒暑伤形；暴怒伤阴，暴喜伤阳。厥气上行，满脉去形。喜怒不节，寒暑过度，生乃不固。  

玉机真藏论曰：脾太过则令人四肢不举，其不及则令人九窍不通，名曰重强。  

又通评虚实论曰：头痛耳鸣，九窍不利，肠胃之所生也。  

调经论曰：形有余则腹胀，泾溲不利；不足则四肢不用。  

又气交变大论曰：岁土太过，雨湿流行，肾水受邪。民病腹痛清厥意不乐，体重烦冤。  

甚则肌肉萎，足痿不收，行善 ，脚下痛，饮发中满食减，四肢不举。又云：岁土不及，风乃大行，霍乱体重腹痛，筋骨繇复，肌肉 酸，善怒。又云：咸病寒中，复则收政严峻，胸胁暴痛，下引小腹，善太息，虫食甘黄，气客于脾，民食少失味。  

五常政大论曰：有太过不及，太过者，薄所不胜乘所胜也；不及者，至而不至，是为不及，所胜妄行，所生受病，所不胜乘之也。  

仲景云：人受气于水谷以养神，水谷尽而神去。故云：安谷则昌，绝谷则亡。水去则荣散，卫消，神无所根据。又云：水入于经，其血乃成。谷入于胃，脉道乃行。故血不可不养，卫不可不和。血温卫和，得尽天年矣。  

***脉侯***  

《内经》曰：脾胃者，土也，孤脏以灌四傍者也。善者不得见，恶者可见。其来如水之流，此谓太过，病在外；如鸟之啄，此谓不及，病在中。太过则令人四肢不举，不及则令人九窍不通。  

脉不得胃气者，肝不弦肾不石也。  

平人之常气禀于胃。胃者，平人之常气也。人无胃气曰逆，逆者死。上部有脉，下部无脉，为食塞胸中，宜吐之。寸口洪大，按之反涩，尺脉亦微而涩，或寸口紧如转索，左右无常，或滑而数者下之。或浮而滑，凡脉沉，病若伤寒者，宿酒，宜下。短疾而滑，酒病。  

浮细而滑，伤饮。气口紧盛，或浮细而滑疾，皆伤饮食。  

关沉而滑为食不消。上关沉迟为脾胃虚寒。右手脉紧盛者伤食。两关弦大者，主脾胃饱胀。腹饱胀而脉细者危，浮大者可治。  

上关脾胃所主，其脉缓大为土气冲和，百病不生。但有浮沉洪细长短滑涩，则各司其病，宜按脉对证而调治之。如脾胃脉弦而紧者，则是木邪刑土，脾胃有积，或痛或胀。（宜保和丸中加柴胡、川芎、骨皮之类，制肝木也。）洪大者则胃中有火。（治宜泻黄散承气汤之类。）滑大者则是痰饮。（宜二陈橘半枳术丸之类，气不利上急者可吐。）涩者则是气血两虚。  

（宜八珍汤或异功散加当归、生地黄之类。）短涩之脉，若在前短为外，以候胃，主胃弱病；（不思食，恶心呕吐，或恶闻食气者皆是也。）在后短为内，以候脾，主脾病。（胸膈作胀，食下不化反泄泻之类皆是也。）  

***治法***  

百凡治病，胃气实者攻之则去，而疾恒易愈；胃气虚者攻之不去。盖为本虚，攻之而胃气益弱，反不能行其药力，而病所以自如也，非药不能去病也，主气不行药力故也。  

若峻攻之则元气伤而病益甚。若不知机，攻尽元气则死矣。如虚热者服寒凉之药，而热反盛何也？经曰：服寒而反热者奈何？岐伯曰：不味旺味，是以反也。胃气实者，虽有病，不攻自愈。故中医用药亦尝效焉。观夫藜藿野人尝病不药自愈可知矣。故云；治病不察脾胃之虚实，不足以为太医。  

***治法***  

夫饮食入胃，阳气上行，津液与气入于心，贯肺，充实皮毛，散于百脉。脾禀气于胃，而浇灌于四傍，荣养气血者也。今饮食损胃，劳倦伤脾。脾胃虚则火邪乘之，而生大热，当先于心病补脾之源。盖土生火，兼于脾胃中泻火之亢甚，是先治其标，后治其本也。  

且湿热相合，阳气日以虚。阳气虚则不能上升，而脾胃之气下流并于肾肝，是有秋冬而无春夏。春主升，夏主浮。在人则肝心应之，弱则阴气盛，故阳气不得经营。经云：阳本根于阴，惟泻阴中之火，味薄风药升发以伸阳气，即阴气不病，阳气生矣。传云：履端于始，序则不愆。正谓此也。  

四气调神大论云：天明则日月不明，邪害空窍，阳气者闭塞，地气者冒明，云雾不精，则上应白露不下。在人则缘胃虚以火乘之，脾胃为劳倦所伤，则气耗而心火炽动，血脉沸腾则血病而阳气不治，阴火乃独炎上而走于空窍，以致燎于周身。反用热药以燥脾胃，则谬之谬也。  

胃乃脾之刚，脾乃胃之柔，表里之谓也。饮食不节，则胃先病，脾无所禀而后病。劳倦则脾先病，不能为胃行气而后病。其所生病之先后虽异，其受邪则一也。胃为十二经之海，十二经皆禀血气滋养于身。脾受胃之禀，行其气血也。脾胃既虚，十二经之邪不一而出。假令不能食而肌肉削，乃本病也。其右关脉缓而弱，本脉也。而本部本证脉中兼见弦脉，或见四肢满闭，淋溲便难转筋一二证，此肝之脾胃病也，当于本经药中加风药以泻之。本部本证脉中兼见洪大，或见肌热烦热，面赤而不能食，肌肉消一二证，此心之脾胃病也，当于本经药中加泻心火之药。本部本证脉中兼见浮涩，或见气短气上，喘咳痰盛皮涩一二证，此肺之脾胃病也，当于本经药中兼泻肺之体及补气之药。本部本证脉中兼见沉细，或见善恐欠之证，此肾之脾胃病也，当于本经药中加泻肾水之浮，乃泻阴火伏炽之药。  

经云：病有逆从，治有反正。除四反治法，不须论之。其下云：惟有阳明厥阴不从标本从乎中，其注者以阳明在上，中见太阴；厥阴在上，中见少阳为说。予独谓不然。此中非中外之中也，亦非上中之中也，乃不定之辞，盖欲人临病消息酌中用药耳。以手足阳明厥阴者，中气也，在卯酉之分，天地之门户也。春分秋分，以分阴分阳也，中有水火之异者也。况乎厥阴为十二经之领袖，主生化阴阳；足阳明为十二经之海，主经营之气，诸经皆禀之。言阳明厥阴与何经相并而为病，酌中以用药，如权之在衡，在两则有两之中，在斤则有斤之中也。所以言此者，发明脾胃之病，不可一例而推之，不可一途而取之，欲人知百病皆由脾胃衰而生也。毫厘之失，则灾害立生。假如时在长夏，于长夏之令中立方，谓正当主气衰而客气旺之时也。后之处方者，当从此法加时令药，名曰补脾胃泻阴火升阳汤。  

***治法***  

凡治病服药，必知时禁、经禁、病禁、药禁。  

夫时禁者，必本四时升降之理，汗下吐利之宜。大法春宜吐，象万物之发生，耕耨科斫，使阳气之郁者易达也。夏宜汗，象万物之浮而有余也。秋宜下，象万物之收成，推陈致新，而使阳气易收也。冬周密，象万物之闭藏，使阳气不动也。夫四时阴阳者，与万物浮沉于生长之门，逆其根，伐其本，坏其真矣。又云：用温远温，用热远热，用凉远凉，用寒远寒，无冀其胜也。故冬不用白虎，夏不用青龙；春夏不服桂枝，秋冬不服麻黄，不失气宜。如春夏而下，秋冬而汗，是失天信伐天和也。有病则从权，过则更之。  

经禁者，足太阳膀胱经为诸阳之首，行于背，表之表。风寒所伤则宜汗，传入本则宜利小便，若下之太早，必变证百出，此一禁也。足阳明胃经行身之前，主腹满胀大便难，宜下之。  

盖阳明化燥火，津液不能停，禁发汗利小便，为重损津液，此二禁也。足少阳胆经行身之侧，在太阳阳明之间，病则寒热往来，口苦胸膈痛，祗宜和解。且胆者无出无入，又主生发之气。下则犯太阳，汗则犯阳明，利小便则使生发之气反陷入阴中，此三禁也。三阴非胃实不当下，为三阴无传本，须胃实得下也。分经用药，有所据焉。  

病禁者，如阳气不足阴气有余之病，则凡饮食及药，忌助阴泻阳。诸淡食及淡味之药，泻升发以助收敛也。诸苦味皆沉，泻阳气之散浮，诸姜、附、官桂辛热之药，及湿面酒火料物之类，助火而泻元气，生冷硬物损阳气，皆所当禁也。如阴火欲衰而退，以三焦元气未盛，必口淡，如咸物亦所当禁。  

药禁者，如胃气不行，内亡津液而干涸，求渴饮以自救，非渴也，乃口干也；非温胜也，乃血病也，当以辛酸益之，而淡渗五苓之类，则所当禁也。汗多，禁利小便；小便多，禁发汗；咽痛，禁发汗利小便。若大便快利，不得更利；大便秘涩，以当归、桃仁、麻子仁、郁李仁、皂角仁和血润肠。如燥者，则所当禁者。吐多，不得复吐，如吐而大便虚软者，此上气壅滞，以姜、橘之属宣之。吐而大便不通，则利大便，上药则所当禁也。诸病恶疮及小儿斑后大便实者，亦当下之，而姜橘之类则所当禁也。又如脉弦而服平胃散，脉缓而服黄 建中汤，乃实实虚虚，皆所当禁也。  

人禀天之湿化而生胃也。胃之与湿，其名虽二，其实一也。湿能滋养于胃，胃湿有余亦当泻湿之太过也。  

胃之不足，惟湿物能滋养。仲景云：胃胜思汤饼，而胃虚思汤饼者，往往增剧。湿能助火，火旺郁而不通，主大热。初病火旺，不可食以助火也。察其时，辨其脉，审其病而后用药，四者不失其宜则善矣。  

***治法***  

阴阳应象论曰：水谷之寒热，感则害人六腑。痹论曰：阴气者，静则神脏，躁则消亡。  

饮食自倍，肠胃乃伤。此乃混言之也。分之为二，饮也，食也。  

饮者，无形之气也。（饮亦不可谓无形也，伤饮者当利小便也。）因而大饮则气逆，形寒饮冷则伤脾，病则为喘咳，为肿满，为水泻。轻则当发汗利小水，使上下分消其湿，解酲汤、五苓散、生姜、半夏、枳实、白术之类是也。如重而蓄积肿满者，芫花、大戟、甘遂、牵牛之属利下之。此其治也。  

食者，物也，有形之血也。（食亦不必谓血也，消导之使不停也。）生气通天论云：因而饱食，筋脉横解，肠 为痔。又云：食伤太阴厥阴，寸口大于人迎两倍三倍者，或呕吐，或痞满，或下利肠 ，当审寒热轻重而治之。轻则内消，（枳术丸、保和丸之类是也。）重则阴下，（感应丸、集香丸之类是也。）如伤寒物者，半夏、神曲、干姜、三棱、广术、巴豆之类主之；如伤热物者，枳实、白术、青皮、陈皮、麦芽、黄连、大黄之类上之。亦有宜吐者，阴阳应象论云：在上者，因而越之，瓜蒂散之属主之。然而不可过剂，过剂则反伤脾胃。盖先因饮食自伤，又加之以药太过，故脾胃复伤而气不能化食，愈难消矣，渐至羸困。  

故五常政大论云：大毒治病，十去其六；小毒治病，十去其八。凡毒治病，不可过之。此圣人之深戒也。  

***治法***  

治饮食伤，当问病患从来禀气盛衰，所伤寒物热物，是喜食之耶，不可顿服破气之药；若乘饮困而伤之耶，当益胃气；或为人所勉劝强食之，宜损血而益气也。（损血益气，则消导之而助脾胃之气。）诊其脉候，伤在何脏，可与对病之药，岂可妄泻天真生气以轻丧身乎？且如先食热物而不伤，继之以寒物，因后食致前食亦不消化而伤者，当问热食寒食孰多孰少，斟酌与药，无不当矣。譬如伤热物二分，寒物一分，则当用寒药二分，热药一分，相合而与之，则荣卫之气必得周流。更有或先饮酒而后伤寒冷之食，及伤热食冷水，如此不等，皆当验其节次所伤之物，约量寒热之剂，对证与之，无不取效。  

***治法***  

凡医者治饮食伤，不问虚实，遽用集香感应等丸大热药之类下之。大便下则物去，遗留食之热性、药之热性，重伤元气则七神不藏。经云热伤寒，正此谓也。其人必无气以动而热困，四肢不举，传变诸病，不可胜数，使人真气日以衰矣。  

若伤生冷硬物，世医或用大黄、牵牛寒药投之，随药下而所伤之物去矣，遗留食之寒性、药之寒性，重泻其阳。阳去则皮肤筋肉血脉无所根据倚，便为虚损之证。论言及此，令人寒心。  

夫辛薄之药味，无故不可乱服，非牵牛而已。至真要大论云：五味入口，各先逐其所喜攻。  

攻者，克伐泻也。辛味下咽，先攻泻肺之五气。气者，真气元气。其牵牛之辛辣猛烈，伤人尤甚。饮食所伤肠胃，当以苦泻其肠胃可也。肺与元气何罪之有？用牵牛之罪有五，此其一也。  

况胃主血，所生病为所伤物者，有形之物也，皆是血病，泻其气，其罪二也。且饮食伤之于中焦，止合克化消导其食，重泻上焦肺中已虚之气，其罪三也。食伤肠胃，当塞因塞用，又曰寒因寒用，枳实、大黄苦寒之物以泄有形是也。反以辛辣牵牛散泻真气，大禁四也。殊不知《针经》有云：外来客邪风寒伤人五脏。若误泻胃气必死，误补亦死。其死也无气以动，故静。若内伤脾胃，而反泻五脏必死，误补亦死。其死也阴气有余，故躁。今内伤肠胃，是谓六腑不足之病。反泻上焦虚无肺气。肺者，五脏之一数也。虽不即死，若更旬日之间，必暗损人寿数。谓如人寿应百岁，为牵牛之类朝伤暮损，其元气消耗，不得终其天年。故经云：安谷者昌，失谷者亡，此之谓也。  

***治法***  

《病源》云：宿食不消，由脏气虚弱，寒气在于脾胃之间，故使谷不化也。宿谷未消，新谷又入，脾气既弱，不能磨之，则经宿不消，令人腹胀气喘，噫气醋心，时复憎寒壮热头痛，如疟之状，又似外感伤寒。寸口脉浮大，按之涩，尺脉亦微而涩者，则宿食不消也。  

***治法***  

夫酒者大热有毒，气味俱阳，只宜发散，汗出则愈矣。此最妙法也。其次莫如利小便。  

二者乃上下分消其湿，何酒病之有？病者往往服酒 丸大热之药下之，又有用牵牛、大黄下之者。是无形元气受病，反下有形阴血，乖误甚矣。酒性大热，已伤元气，而复重泻之，况又损肾水。真阴及有形阴血俱为不足。如此则阴血愈亏，真水愈弱。阳毒之热大旺，反增其阴火，是谓元气消亡，七神何根据？折人长命，不然则虚损之病成矣。《金匮要略》云：酒疸下之，久久为黑疸，慎不可犯此戒。无越上下分消其湿，葛花解酲汤主之。  

***治法***  

丹溪曰：伤食必恶食，气口脉必紧盛，胸膈必痞塞，亦有头痛发热者，但身不痛耳。  

***治法***  

凡饮食停滞不化而发热者，气口脉（即右寸也）必紧盛，或右关短而滑也。痞恶食，或噫气作酸，或恶闻食气，或欲吐不吐，或恶心，或短气痞塞，或胃口作疼，或下按之则痛，此皆食停之候。如停食而又感寒者，则两寸俱大也。外证头痛身热拘急，中脘痞闷，或呕吐，或痛者，宜藿香正气散，或人参养胃汤加香附、砂仁之类。若因食肉伤，加山楂；米面伤，加神曲麦芽；生冷肉食果子之类伤，加草果、砂仁、青皮、枳实，酒食伤，加葛根、紫苏、砂仁、乌梅、枳实。若憎寒壮热者用此二方。若以发热无汗，必须先解其外，以十味芎苏散汗之；身体疼痛发热者，人参羌活汤加葛根、葱白、生姜以汗之，然后消其食也。  

如食在膈上，未入于胃者，可吐之。如不可吐，则消导之，待食下入胃，变化糟粕，外证以解，乃可下也，宜三物浓朴汤。热多者，大柴胡汤加浓朴下之。  

治挟食伤寒，不可先攻其食，且先发散寒邪，次与消导。尤宜究其所伤之物，分其寒热轻重而施治。如初得，上部有脉，下部无脉，其人当吐，不吐者死，宜瓜蒂散。轻则内消，缩砂、神曲是也；重则下之，承气汤是也；寒则温之，半夏、干姜、三棱、莪术是也；热则寒之，大黄、黄连、枳实、麦芽是也。  

积饮不行，或大饮而气逆，或寒冷而伤肺，病则喘咳痰涎水肿。轻则取汗利小便，使上下分消其湿，解酲、五苓、半夏、术、壳之类；重则蓄积为满，三花、神佑之属，须各从其类也。  

恶食者，胸中有物，宜导痰补胃，二陈加白术、川芎、苍术；闻食气则呕者，二陈加砂仁、青皮。  

忧郁伤脾，不思饮食，炒黄连、酒炒芍药、香附加青绿豆九米姜汁浸炊饼为丸。  

越曲丸，治食郁。（方见郁门。）食后感寒，宿食不消，用丁香、砂仁、荜澄茄以温之。  

食不消，须用枳实、神曲。若壮热，以黄连、枳实消导之；弱者，以白术、陈皮、山楂、神曲、麦芽补而泻之。  

***治法***  

东垣曰：脾胃不足，是火不能生土，而反拒抗，此至而不至，是为不及也。宜用白术为君，人参、黄 为臣，甘草、芍药为佐，黄连为使。  

心火亢，乘于脾胃之位，亦至而不至，是为不及也。黄连为君，黄柏、地黄为臣，芍药、知母、石膏、黄芩为佐，甘草为使。  

肝木乘脾胃之位，胁痛口苦舌干，往来寒热而呕，多怒，四肢满闷，淋溲便难，转筋腹中急痛。此所不胜乘之也，宜柴胡、羌活、桂、芍药、茯苓、猪苓、泽泻、黄柏、细辛、本、活石。  

肺金受邪，由脾胃虚弱不能生肺，乃所生受病也。故咳嗽气短气上，皮毛不能御，精神少而渴，情惨惨而不乐，皆阳气不足阴气有余，是体有余而用不足也。宜用人参为君，黄 陈皮为臣，白术、芍药、桂、桑白皮、五味子为佐，桔梗引。用青皮破滞气，甘草、木香调和。  

若嗜卧懒语，洒淅恶寒者，宜补中益气汤。  

肾水反来侮土，所胜者妄行也。作涎及清涕，唾多溺多而恶寒者是也。土火复之，及三脉为邪，则足不任身，足下痛不能践地，骨乏无力喜睡，两丸冷，腹阴阴而痛，妄见妄闻，腰脊背胛皆痛。宜干姜、乌、附、苍术合五苓散之属是也。  

***治法***  

丹溪治一妇人，因宿食伤，腹大痛连及两胁，以香附末汤调探吐而愈。  

一人好酒，每早呕吐，以栝蒌、贝母、炒山栀、石膏、 香附、姜制山楂、神曲各一两、枳实、姜黄、萝卜子、连翘、石 各半两、升麻二钱半为末，姜汁浸炊饼丸白汤下。  

一人因吃面发热头痛，咳嗽有痰，以苍术一钱半，陈皮一钱、羌活、茯苓、黄芩、川芎、甘草各三分，姜水煎。  

一人啖马肉过多腹胀，服大黄、巴豆益甚。脉寸口促，二尺脉将绝，曰胸有新邪，故脉促，宜引之上达。今反夺之，误矣。意以涌剂饮之，置堂中座，使人环旋，顷吐宿会，仍以神芎丸服之遂愈。  

***药方***  

（东垣）  

藿香安胃散  

 治脾胃虚弱，不进饮食，呕吐不快。  

藿香 丁香 人参（各一钱五分） 橘红（五钱）上为细末，每服二钱，水一盏、生姜一片煎七分，和渣温服。  

温胃汤  

 治服寒药过多，以致脾胃虚弱，胃脘痛。  

人参 黄 陈皮 浓朴（姜制） 砂仁 益智仁 甘草（炙。各五分） 白豆蔻 干姜 泽泻 姜黄（各四分）上为细末，每服三钱，水一盏煎至半盏，温和渣服。  

四君子汤  

 理脾胃之主药，补虚进食，此其人之本欤！人参 白术（土炒） 白茯苓 甘草（炙）上各等分，每服五钱，水钟半，生姜三片、枣一枚，煎七分，不拘时温服。《拔萃方》加陈皮一味，名异功散，快脾利气最妙。  

六君子汤  

 治脾胃不和，不进饮食，上燥下寒，服热药不得者，用此最当。  

人参 白术 白茯苓 甘草 陈皮 半夏（姜制）上各等分，每服五钱，姜三片、枣一枚，水钟半煎八分，温服。  

治中汤  

 治脾胃不和，呕逆霍乱，中满虚痞或泄泻。  

人参 白术（炒。各一钱） 甘草（炙） 干姜（炮） 青皮 陈皮（各五分）上水盏半、姜枣煎七分服。如呕甚，加半夏、丁香，名丁香温中汤。  

理中汤  

 治脾胃虚寒，或痛不思饮食。恶冷甚者加熟附子一二片煎。（名附子理中汤，方见伤寒门内。）  

参苓白术散  

 治脾胃虚弱，饮食不进，或呕吐泄泻，及大病后调助脾胃。  

人参 白术（炒） 茯苓 甘草（炙） 山药（炒） 白扁豆（炒。各一斤） 莲子（去皮心）砂仁 薏苡仁（炒） 桔梗（炒。各半斤）上为细末，每服二钱，枣汤调服，或饮汤亦可。  

（《三因》）  

养胃汤  

 治脾胃虚寒，呕逆恶心，腹胁胀疼，肠鸣泄泻，或有外感寒热如疟，骨节烦疼，并皆治之。  

藿香 浓朴（炒） 半夏（制） 茯苓（各钱半） 草果仁 陈皮 人参 附子（制三片）白术（炒。各一钱） 甘草（炙，五分）上水二盏，姜三片、枣二枚煎一盏，食远服。  

（《千金》）  

大养胃丸  

 治脾胃虚弱，停寒留饮，膈塞气噎，翻胃吐食，常服养脾壮气，多进饮食。  

人参 白术（炒） 白 豆（炒） 陈皮 三棱（炮） 砂仁（炒） 甘草（炙） 肉豆蔻（面包煨） 莪术（炒） 茴香（炒） 良姜 茯苓 益智仁 胡椒 木香 藿香 薏苡仁（炒）红豆 丁香 山药（炒） 枳壳（麸炒） 神曲（炒） 麦芽（炒） 桔梗上为细末，炼蜜丸，如弹子大。每服一丸，食远细嚼白汤或酒下。  

（《三因》）  

补脾汤  

 治脾胃虚寒，泄泻腹满，气逆呕吐，饮食不消。  

人参 茯苓 陈皮 浓朴（炒） 白术（各八分） 甘草（炙） 干姜（炮） 草果 麦芽（炒。各五分）上水盏半煎七分，空心温服。  

（本集）  

大健脾丸  

（又名百谷丸）此方健脾养胃，滋谷气，除湿热，宽胸膈，去痞满。  

久服强中益气，百病不生，元精炯炯，长寿之基，其在是矣。凡人皆因劳倦思虑恼怒、饥饱酒色湿热，浸以侵脾，则脾不能健运精微之气，而胃失所基，则亦因之而遂病矣。盖胃司纳受，其所以运化饮食之精气，分布四脏，充达四肢，荣养百骸，实脾运之功也。若脾脏一亏，则胃气不行，纵多纳谷，终是作胀，必至呕吐泄泻。四脏百骸皆失荣养，则诸病变生，攻治罔效，甚则绝谷而死矣。观此则知脾土为一身之枢机，故机息则神去而气散矣。  

欲长生者何所恃哉？亦恃谷气而已矣。故经曰：得谷者生，失谷者亡。予制大健脾丸以辅东垣补中益气汤，出入服之，万无一损。补中益气，因其内伤劳倦，即病内外发热，胃气下陷，用以升提胃气，救元气之已亏，是必用之剂也。若于平居不甚劳伤，胃气不陷，内外不热，只宜服大健脾丸，以防护而保助之，则自无伤损下陷之病至。且便于寻常日用，而无煎煮烦难之弊也，不有羽冀东垣之功矣乎？人参（清河者，二两，饭上蒸） 白术（无油者，三两，土炒） 枳实（一两，饭上蒸）广陈皮（二两，米泔洗） 青皮（一两，米醋炒） 白茯苓（二两，饭上蒸） 半夏曲（一两，炒） 谷芽（一两六钱，炒） 山楂肉（一两，饭上蒸） 川黄连（一两六钱，用吴茱萸半两，浸炒赤色去萸） 广木香（半两，不见火） 白豆蔻仁（半两，炒）上末，长流水煮，老米荷叶汤滴丸，绿豆大。每服百丸，食前白汤下。  

（《本事》）  

温脾散  

温中开胃进食，利气散寒。  

白术 陈皮 砂仁 浓朴（制。各一两） 良姜 桔梗 白芷 茴香（炒） 木香 麦芽香附子 青皮 甘草（各半两） 红豆 干葛（各三钱）（《御药》）  

参苓平胃散  

 治脾胃不和，不思饮食，心腹胁胀刺痛，口苦无味，胸满短气，呕哕恶心，噫气吞酸，面色萎黄，肌体瘦弱，怠惰嗜卧，或自利，或霍乱，或嗝气反胃，并宜服此。  

苍术（制，半斤） 浓朴 陈皮（各五两） 甘草 人参 茯苓（各二两）上为细末，每服三钱，水一盏、姜三片、枣一枚，煎七分，不拘时服。  

一方枣肉丸胡椒大，每服五十丸，姜汤空心下。常服一剂，和胃调气，化宿滞消痰癖，散四时风寒瘴气最妙。  

（《选方》）  

八味理中丸  

 治脾胃虚寒，饮食不化，胸膈痞闷，或呕吐泄泻。  

人参（一两） 白术（炒，四两） 白茯苓（二两） 甘草（两半） 干姜（炮，一两） 砂仁（炒）神曲（炒。各两半） 麦芽（炒二两）上为细末，炼蜜丸，每两分作十丸。空心用一丸，姜汤嚼下。  

（《拔萃》）  

木香人参生姜枳术丸  

开胃进食。  

木香（三钱） 人参（三钱半） 干姜（钱半） 枳实（八钱） 白术（两半） 陈皮（四钱）上为细末，荷叶烧饭为丸，胡椒大。每服五十丸，温水下。  

丁香透膈汤  

 治脾胃不和，虚寒恶心痰逆，或呕吐饮食不进。  

人参 白术（各一钱） 陈皮 半夏（制） 浓朴（制） 甘草（炙。各六分） 藿香 砂仁（炒研） 肉豆蔻（面包煨） 白豆蔻 丁香 木香 香附子（炒） 沉香（各三分）草果（三粒） 神曲（炒） 青皮 麦芽（各五分）上水二盏、姜三片、枣一枚，煎八分。不拘时温服，忌生冷。  

八珍汤  

和脾胃养气血之要药。  

人参 白术 茯苓（各一钱） 甘草（炙） 当归（八分） 川芎 芍药 砂仁（各五分）上水盏半，姜三片、枣一枚，煎八分，温服。  

（《仁斋》）  

豆蔻橘红散  

温脾养胃，升降阴阳，和三焦，化宿食。  

白豆蔻 人参 丁香 木香（各半两） 白术（炒） 浓朴（炒） 陈皮 半夏（制。各一两）干姜（炮） 神曲（炒） 藿香 甘草（炙。各半两）上每服三钱，水盏半、姜三片、枣一枚，煎七分，温服。  

健脾散  

通中健胃，消食快气。  

人参 白术（炒） 藿香 丁香 砂仁（炒） 肉果（煨） 神曲（炒） 甘草（各等分）上为细末，每服二钱，不拘时，橘皮汤调下。  

人参开胃汤  

 治脾胃不和，不思饮食。此药助胃进食。  

人参 橘红 丁香 木香 藿香 神曲（炒） 麦芽（炒） 白术 茯苓 砂仁 莲肉浓朴（炒） 半夏（姜制） 甘草（炙。各七分）  

人参启脾汤  

 治脾胃虚弱，不进饮食，此药最效。  

人参 白术（各一钱） 茯苓 半夏（制） 藿香 砂仁（各五分） 橘红（七分） 神曲（炒）麦芽（炒） 黄连（微炒） 甘草（炙，四分） 木香（三分磨）口渴加干葛一钱。头痛加川芎（五分）。腹胀加苍术（一钱）。恶心呕吐加白豆蔻（五分）。  

启脾丸  

 治脾胃不和，气不升降，中满痞塞，心腹膨胀，肠鸣泄泻，不思饮食服此。  

人参 白术（炒） 青皮 陈皮 神曲（炒） 麦芽（炒） 砂仁 干姜（炮） 浓朴（炒。各一两）甘草（炙一两）上为细末，炼蜜丸，如弹子大。每服一丸，食前细嚼，米饮下。  

香砂理中丸  

 治脾胃虚弱，感寒停饮，心腹卒痛，手足厥冷，呕吐清水，饮食不进。  

人参 白术（炒） 干姜（炮） 甘草（炙。各二两） 木香 砂仁（炒。各半两）上为细末，炼蜜丸，如胡椒大。每服七八十丸，空心白汤下。  

（秦家）  

二十四味养胃丸  

 治风冷寒湿邪气，腹胀痞满刺痛，吐逆吞酸，肠鸣泄泻，羸困倦无力，不思饮食，一切脾胃之疾宜服此。  

丁香 沉香 木香（各钱半） 附子（制，六钱） 陈皮 大腹皮 神曲（炒。各半两）麦芽（炒） 肉桂 白术（各两半） 浓朴（炒，三钱） 诃子（煨，一两） 人参 茯苓（各四钱）砂仁（八钱） 荜澄茄 白附子（炮） 良姜（油炒） 红豆 胡椒 荜茇 干姜（炮） 甘草（各二钱） 生姜（十四两，切焙干）上为细末，炼蜜丸，如弹子大。每服一丸，细嚼白汤下。  

胃爱散  

 治脾胃久虚，中焦气滞壅上，或有冷涎上潮，或呕吐恶心，或胸腹疼痛，不思饮食。  

人参（一两） 白术 茯苓 丁香 甘草（炙。各一钱） 肉果（制，三个） 黄干姜（各半两）上用白米二盏，同研为细末。每服二钱，水一盏、姜一片，煎七分，通口服。如脏腑不调，加丁香十四粒、石莲肉七粒同煎。  

谷神丸  

健脾消食益气，进美饮食。  

人参 青皮 香附子（炒） 三棱 蓬术（炮） 砂仁 陈皮 神曲 麦芽（炒）枳壳（炒。各等分）上为细末，老米粉打糊丸，如胡椒大。每服四十丸，空心米饮下。  

（东垣）  

白术丸  

 治伤豆粉湿面酒腻之物。  

白矾（枯，三分） 黄芩（二钱） 橘皮（七钱） 神曲（炒） 半夏（制） 白术（炒）枳实（麸炒。各一两）上为细末，汤浸熬饼为丸，如胡椒大。每服三五十丸，白汤下。素食多用干姜，故加黄芩以泻之。  

（东垣）  

草豆蔻丸  

 治秋冬伤冷物，胃脘常心而痛，上支两胁，咽膈不通。  

炒盐（五分） 干生姜 青皮 陈皮 麦芽（炒） 黄芩（冬不用） 半夏（制） 神曲（炒。各半两） 草豆蔻（面包煨去皮取仁） 白术（炒） 枳实（炒。各一两）上为细末，汤浸蒸饼为丸胡椒大。每服三五十丸，白汤下。  

***药方***  

易水张洁古常云：脾胃虚弱，不可用峻利之药。凡用利药，一时称快，病去之后，脾胃既损，是真气元气败坏，促人之寿。尝制一方，枳实一两，麸炒黄为度，白术二两，土炒。  

只此二味，荷叶包烧饭为丸。以白术甘温，补脾胃之元气，其味苦，除胃中之湿热，利腰脐间血。故先补脾胃之弱，过于枳实克化之药一倍。枳实味苦寒，泄心下之痞闷，消化胃中所伤。此药下胃，不能即消，须待一两时辰许食则消化。是先补其虚，而后化其所伤，则不峻利而损真气。当是之时，未悟用荷叶烧饭为丸之理，老年味之始得，可谓奇矣。荷之为物，中空象震，震者动也，运动不息之意也。脾胃之气运动不息，而干健之功成矣，复何患之有哉？甫按：枳术二味亦平剂耳。白术一味健脾，尚不能成功，又加枳实消导，其功益缓。  

今人久服之，脾胃终无强健之日。脾胃大虚，须得补中益气之剂，方能奏续，况原方用煨饭作丸且大，殊为难消。今改以汤滴小丸，甚易化也。  

枳术丸  

强胃消痞满化食。  

白术（二两，炒） 枳实（一两，炒）上为细末，荷叶煮老米饮滴为丸，如绿豆大。每服百丸，不拘时白汤下。用白术之意，不敢求速，消导令其胃气强，而后食化不复伤也。因证加味法开于下。  

东垣加陈皮一两，名橘皮枳术丸。  

伤冷物者，加半夏一两，名橘半枳术丸。  

元气素弱，饭食难化，食多则腹中不和疼痛泻泄，此虚寒也，加人参、炒芍药、炒神曲、炒麦茅各一两，砂仁、木香各半两。  

有痰之人，胸膈郁塞，吞酸噎气，及素有吐酸之证，或有酒积，或泻或结。此皆温热也，加姜汁炒黄连、炒芍药、陈皮各一两，石膏、生甘草各半两，砂仁、木香各二钱，川芎四钱。  

只饮食饱闷，痞塞难消者，加神曲、麦芽、山楂各一两；如有食积痞块在腹者，再加黄连、浓朴、栝蒌各半两；坚硬者再加醋煮莪术、昆布各三钱。  

伤冷食不消，腹疼溏泄者，加半夏、砂仁、干姜、神曲、麦芽各半两。  

有恼怒伤食，气滞不通，加川芎、香附（各一两），木香、黄连（各半两）。  

胸膈不利之人，过服辛燥之药，以致上焦受伤，胃脘干槁，呕吐鬲噎反胃者，加姜炒黄连、炒栀子（各半两），白芍药、当归（各一两），桔梗、生甘草、石膏（各半两）。胸膈顽痰，大便燥结者，加芒硝（半两）；素有痰火湿热者，加半夏、陈皮、白茯苓（各一两），姜炒芩连（各半两）。  

能食者但食后饱闷难化，此胃火旺脾阴虚也，加酒炒白芍药、石膏（ 。各一两）、人参（七钱）、生甘草（半两）、炒黄连，炒香附、木香（各四钱）。  

年高人脾虚血燥，易饥易饱，大便结燥，加白芍药、当归（各一两）、人参（七钱）升麻、甘草（炙。各四钱）、山楂，麦芽，桃仁（去皮尖。各半两）。  

（《直指》）  

加味枳术丸  

 治脾胃虚弱，饮食减少，胸膈膨闷，酒伤食积，气滞腹满。  

常服则进食宽中，和畅脾胃。  

白术（泔浸土炒，二两） 枳实（麸炒，一两） 神曲（炒） 麦芽（炒杵去皮） 陈皮 山楂香附子（炒。各一两） 砂仁（炒，半两）如前法丸服。  

枳术二陈汤  

 治脾胃痰饮，胸膈不利。  

枳实（炒，半两） 白术（炒） 半夏（制） 茯苓 陈皮（各八分） 甘草（炙，五分）水盏半，姜枣煎，温服。  

凝神散  

 治胃虚燥热口干，或泄泻，收敛胃气，清肌表。  

人参 白术 茯苓（各一钱） 甘草（炙，五分） 山药 白扁豆（炒。各八分） 梗米（一撮）淡竹叶（十个） 地骨皮 麦门冬 生地黄（各五分）上水盏半、姜三片、枣一枚，煎七分，温服。  

平胃散  

 治脾胃不和，呕吐恶心，不思饮食。  

苍术（制，三钱） 浓朴（制） 陈皮（各二钱） 甘草（炙，一钱）上水二盏、姜三片、枣二枚，煎一盏，食远服。一方加草果，名草果平胃散。或为细末，每服二钱，盐汤调下。  

（丹溪）  

保和丸  

消滞宽胸进食。虚者煎补脾药送下。  

山楂（二两） 萝卜子（炒，半两） 半夏（制） 陈皮 茯苓 神曲（炒。各一两）连翘（三钱）上为细末，神曲糊丸，如胡椒大。每服五十丸，白汤下。加白术二两，名大安丸。  

（仁斋）  

加味保和丸  

消痰利气去湿热，扶脾胃，进饮食。  

山楂 神曲（炒） 半夏（制） 茯苓（各三两） 陈皮 连翘 萝卜子（各二两）白术（炒，五两） 苍术（泔浸） 枳实（各一两） 香附子（酒浸） 浓朴（炒。各二两）黄芩（去朽酒炒） 黄连（酒炒。各一两）上为细末，姜汁作面糊为丸，胡椒大。每服五十丸，渐加至七八十丸，食后茶汤任下。  

（东垣）  

和中丸  

 治病久虚弱，厌厌不能食，脏腑或秘或溏。此胃气虚弱也。此药和中理气，消痰去湿热，浓肠胃，进饮食。  

白术（炒，二两） 浓朴（制） 陈皮 半夏（制。各一两） 木香 槟榔 枳实甘草（炙。各半两）上为细末，姜汁和，蒸饼为丸，如胡椒大。每服三五十丸，食远或食前白汤送下。  

安胃丸  

温中补气，安胃进食。  

白术（炒，二两） 茯苓（一两） 陈皮 青皮 砂仁（炒） 麦芽（炒。各半两）木香 干姜（炮。各二钱）上为末汤浸，蒸饼丸，如胡椒大。每服五十丸；食前白汤下。  

嘉禾散  

 治脾胃不和，胸膈痞闷，气逆生痰，不进饮食，五嗝五噎，并皆治之（方见嗝噎门。）  

木香启中汤  

补脾胃，进饮食，宽膈顺气。  

木香 人参 白术（炒） 茯苓 陈皮 半夏（制） 枳壳（炒） 香附子（炒） 砂仁白豆蔻 甘草（炙。各七分）上咀，水盏半，姜五片、枣一枚，煎八分，食远服。  

葛花解酲汤  

 治饮酒太过，呕吐痰逆，心神恍惚，胸膈不利，手足战摇，饮食减少，小便涩。  

人参 白术 白茯苓 白豆蔻 葛花 砂仁（各一钱） 陈皮 青皮 猪苓 泽泻（各七分）神曲（炒） 木香（磨。各五分）上咀，水二盏、姜五片，煎八分。食远稍热服，取微汗，酒病去矣。或为末，姜醋汤调服亦可。  

附子黄 草果饮  

 治脾胃虚寒呕吐，不思饮食。（方见反胃呕吐门。）  

丁香煮散  

 治胃虚呕吐不食。（方见吐门。）  

泻黄散  

 治脾胃壅滞不食，口内生疮，心烦口渴。  

防风 藿香 石膏（ ） 砂仁 山栀仁 甘草（各七分）上水盏半、灯心十根、枣一枚，煎七分，食后服。  

胃苓汤  

 治脾胃湿热，小腹胀满，或大便泄泻，小便不利，或寒热不定，并皆可服。  

白术（一钱） 茯苓（八分） 猪苓（五分） 泽泻（七分） 桂（三分） 苍术（七分） 浓朴（五分）陈皮（七分） 甘草（三分）水盏半、姜二片、枣一枚，煎七分，不拘时服。  

大黄泻热汤  

 治脾脉厥逆，大腹中热切痛，舌强腹胀身重，食不下，心疰脾急痛。  

大黄（半两） 茯苓 泽泻 黄芩 陈皮 细辛 芒硝 甘草（各一钱）上除黄硝外，水三盏煎二钟，去滓入黄煎三沸，再入硝，分二服。  

（东垣）  

备急丸  

 治脾胃不快，胸膈胀满，心腹百病，卒痛如锥，用此解急。气暴逆者并治。  

大黄（一两，为末） 干姜（五钱，炮为末） 巴豆仁（五钱，去油研为粉）上合一处研匀，炼蜜捣末丸，黍米大。二丸温水下。实者加一丸。孕妇勿服。如饮食停在胸口作痛而胀，兀兀欲吐者，探吐之。  

枳实导滞丸  

 治伤湿热之物不化，而作痞满闷乱。  

枳实 白术 神曲（各三钱） 泽泻（二钱） 大黄（一两） 黄芩 茯苓 黄连（各五钱）上为细末，蒸饼丸，如胡椒大。每服七十丸，白汤下。  

（凡湿热饮食伤者，枳实导滞丸极效。用黄芩、黄连以清其热，茯苓，泽泻以行其湿，枳实消痞满化宿食，白术补脾行湿，大黄涤荡攻下，又能去热物之伤，故用得效。若非东垣之圣，乌足以与此？何世医不察所伤寒热，悉皆用之，然则寒物所伤者不宜此。）（《局方》）  

木香槟榔丸  

 治气滞宿食胀满。（方见积门。）（秘方）  

化滞丸  

理诸气，化诸积，夺造化，有通塞之功；调阴阳，有补泻之妙。久坚沉痼，磨之自消；暴滞积留，导之立去。  

南木香 丁香 青皮 陈皮（去白） 黄连（各二钱半） 京三棱 莪术（煨。各五钱）半夏曲（二钱）上八味晒干，共研为细末。  

巴豆（去壳滚汤泡，逐一擘开去心膜，以圆器盛，用好醋浸过一顷，慢火熬至醋干，称六钱重研细。将前药末和之再研，令自干，后入乌梅肉膏。巴豆若干，止用梅四钱五分）乌梅肉（用火焙干为细末，称五钱重用米酷调略清，慢火熬成膏，和巴豆粉入药）上通和匀了，入白面八钱重，水调得法，慢火调糊为丸，如粟米大。每服五七丸，人盛者十丸。五更空心用陈皮汤下。不欲通者津下。但知所积物，取本汁冷下。停食饱闷，枳壳汤下。因食吐不止，津液咽下即止。妇人血气痛，当归汤下。赤痢冷，甘草汤下。白痢冷，干姜汤下。心动，石菖蒲汤下。诸气痛，生姜陈皮汤下。小肠气，茴香酒下。若欲推荡积滞，热姜汤下。仍加数丸，未利再服，利多不止，饮冷水一二口即止利。此药得热即行，得冷即止。小儿疳积，量大小，饮汤下。妊娠勿服。  

快活丸  

 治宿食不消，致伤脾胃。  

大黄（生用） 槟榔 陈皮（各二两） 青皮（二两半） 三棱（醋煮） 萝卜子（炒）香附子（制） 蓬术（各四两） 黑牵牛（半斤） 麦芽（半斤，用巴豆三钱同炒黄色去巴豆）上为细末，滴水丸，梧桐子大。每服五七丸，食前淡姜汤下。  

感应丸  

 治宿食积滞，腹痛，胸膈痞闷。（方见积利门。）  

### 倦怠嗜卧门  

***病机***  

胃主生气，脾主运动。脾胃一虚，则谷气不充，脾愈无所禀。脾运四肢，既禀气有亏，则四肢倦怠无力以动，故困乏而嗜卧也。亦有食饱过伤，以致脾难运化，每食饱后，则困倦而瞌睡。此则食后暂有之，消化之后则不然也。若此者，当补脾胃而兼之消导可也。若是脾胃俱虚，饮食少进，形气衰弱，常常倦怠者，当大补脾胃，以滋其化源，而克伐消导之剂则又不可轻用轻犯也。久久滋补，脾胃一健，而精神斯足矣，何倦怠之有哉？丹溪云：有因脾胃受湿，沉困无力，倦怠嗜卧者，用二陈、苍白术、六君子汤之类为主，本兼虚者，升阳除湿汤之属。  

肥人倦怠，多是气虚有痰，宜四君、二陈加苍术之类及益胃汤。瘦人是热，黄芩、白术之类。饮食太过转运不及者，宜加味保和丸及和中汤之属。  

***脉候***  

脉沉微无力者为虚倦怠。右关脉细濡者属湿。右关脉弦者有食积，脉滑大者属痰火怠惰。  

***药方***  

（仁斋）  

加味保和丸  

 治食饱后即倦怠嗜卧。（方见脾胃门。）  

六君子汤、二陈汤  

（俱见前。）（东垣）  

益胃汤  

 治头闷，劳动则微痛，不喜饮食，四肢倦怠，烦躁短气，口不知味，肠鸣大便微溏黄色，身体昏闷，口干不喜饮冷。  

人参 黄 （各五分） 苍术 白术（各一钱） 陈皮 半夏 升麻 柴胡（各六分）当归 黄芩 甘草 益智仁（各五分）上水盏半煎八分，食前稍热服。忌生冷硬物酒面。  

生姜和中汤  

 治食不下，口干虚渴，四肢倦怠。  

人参（八分） 苍术 白术（各一钱） 陈皮 葛根 升麻 柴胡 本 羌活（各五分）生黄芩（一钱） 酒黄（五分） 生甘草 炙甘草（各三分）上水二盏，生姜五片、枣二枚，煎一盏，食前稍热服。  

升阳除湿汤  

 治脾胃虚弱，不思饮食，肠鸣腹痛，泄泻无度，小便黄，四肢困倦。  

陈皮 半夏 茯苓 甘草 麦芽 猪苓 泽泻（各五分） 益智仁 神曲 防风 羌活升麻（各三分） 苍术（制，一钱）上水二盏，姜三片、枣一枚，煎一盏，空心服。  

### 内伤门  

李东垣以饮食劳倦为内伤不足之病，谓因饥饱不调伤损脾胃所致。盖人之所借以生者，脾胃为本，必赖饮食滋养。若调养失宜，劳役过伤，失其所养，则脾胃气虚，不能升达，陷郁为热，亦与外感发热相似。人多误以内伤混作外感处治，故东垣着《脾胃内伤论》，制以补中益气汤，非为饮食有余之立法也。王安道谓其不着饮食有余之伤，以为白璧微瑕之诮，其亦责备之过也。然则内伤专言其虚，而胃气下陷主于升补，不可混言。饮食有余之伤，可用消导。今以有余之伤，别为脾胃一门，不得附于劳倦不足中也。学人宜于各类求之。  

***病机***  

黄帝曰：阴虚生内热，奈何？岐伯曰：有所劳倦，谷气衰少，形气不盛，下脘不通，上焦不行，胃气热，热气蒸胸中，故内热。  

又曰：病生于阴者，得之饮食居处，阴阳喜怒。  

太阴阳明论曰：阳者，天气也，主外；阴者，地气也，主内。故阳道实，阴道虚。犯贼风虚邪者，阳受之；饮食不节，起居不时者，（即内伤也。）阴受之。阳受之则入六腑，阴受之则入五脏。入六腑则身热，不时卧，上为喘呼；入五脏则腹满闭塞，下为飧泄，久为肠 。  

此见内伤外感阴阳虚实之不同也，岂容不辨内外虚实之证而处治哉？平人气象篇曰：人以水谷为本，故人绝水谷则死也。  

通评虚实篇曰：头痛耳鸣，九窍不利，肠胃之所生也。  

又曰：阴之所生，本在五味；阴之五宫，伤在五味。  

李束垣曰：历考《内经》，元气之充足，皆由脾胃之气无所伤，而后能滋养元气。  

若胃气之本弱，饮食自倍，则脾胃之气既伤，而元气亦不能充，而诸病由生也。《内经》之旨，皎如日星，犹恐后人有所未达，故《灵枢经》中复申其说。经云：水谷入口，其味有五，各注其海，津液各走其道。胃者，水谷之海。其输上在气街，下至三里。水谷之海有余，则腹满；水谷之海不足，则饥不受谷食。人之所受气者，谷也。谷之所注者，胃也。胃者，水谷气血之海也。海之所行云气者，天下也。胃之所出气血者，经隧也。经隧者，五脏六腑之大络也。又云：五谷入于胃也，其糟粕津液宗气，分为三队。故宗气积于胸中，上于喉咙，以贯心肺，而行呼吸焉。荣气者，泌其津液，注之于脉，化而为血，以荣四末，内注五脏六腑，以应刻数焉。卫者，出其悍气之 疾，而行于四末分肉皮肤之间而不休者也。又云：中焦之所出，亦并胃中，出上焦之后。此所受气者，泌糟粕，蒸津液，化为精微，上注于肺脉，乃化而为血，以奉生身，莫贵乎此。圣人谆复其辞而不惮其烦者，仁天下后世之心亦倦倦矣。故夫饮食失节，寒温不适，脾胃乃伤。此因喜怒忧恐损耗元气，资助心火。火与元气不两立，火胜则乘其土位，此所以病也。  

生气通天论云：苍天之气，清净则志意治。顺之则阳气固，虽有贼邪，弗能害也，此因时之序。故圣人传精神，服天气，而通神明。失之则内闭九窍，外壅肌肉，卫气散解，此谓自伤，气之削也。阳气者，烦劳则张，精绝，辟积于夏，使人煎厥。目盲不可以视，耳闭不可以闻，溃溃乎若坏都。故苍天之气贵清净，阳气恶烦劳。病从脾胃生者，一也。五常政大论云：阴精所奉其人寿，阳精所降其人夭。阴精所奉，谓脾胃既和，谷气上升，春夏令行，故其人寿。阳精所降，谓脾胃不和，谷气下流，收藏令行，故其人夭。病从脾胃生者，二也。  

六节脏象篇云：脾胃大肠小肠三焦膀胱者，仓廪之本，荣之居也，名曰器，能化糟粕，转味而出入者也。其华在唇四白，其充在肌，其味甘，其色黄。此至阴之类，通于土气。凡十一脏皆取决于胆也。胆者，少阳春升之气。春气升则万化安。故胆气春升，则余脏从之。  

胆气不升，则飧泄肠僻，不一而起矣。病从脾胃生者，三也。经曰：天食人以五气，地食人以五味。五气入鼻，藏于心肺，上使五色修明，音声能彰。五味入口，藏于脾胃。味有所藏，以养五气。气和而生，津液相成，神乃自生。此谓之气者，上焦开发，宣五谷味，熏肤充身泽毛，若雾露之溉。气或乖错，人何以生？病从脾胃生者，四也。  

岂特四者，至于经论天地之邪气，感则害人五脏六腑，及形气俱虚，乃受外邪，不因虚邪，贼邪不能独伤人，诸病从脾胃而生明矣。圣人旨意，重见叠出，详尽如此，且垂戒云：法于阴阳，和于术数，饮食有节，起居有常，不妄作劳，故能形与神俱，而尽终其天年，度百岁乃去。由是言之，饮食起居之际，可不慎哉？  

***病机***  

胃中元气盛，则能食而不伤，过时而不饥。脾胃俱旺，则能食而肥；脾胃俱虚，则不能食而瘦。或少食而肥，虽肥而四肢不举，盖脾实而邪气盛也。又有善食而瘦者，胃伏火邪于气分则能食，脾虚则肥肉削，即食 也。叔和云：多食亦饥，此之谓也。  

夫饮食不节，则胃病。胃病则气短神少而生大热，有时火上行，独燎其面。《黄帝针经》云：面热者，足阳明病。胃既病，则脾无所禀受。脾为死阴，不主时也，故亦从而病焉。  

形体劳役则脾病。脾病则怠惰嗜卧，四肢不收，大便泻泄，脾既病，则胃不能独行津液，故亦从而病焉。大抵脾胃虚弱，阳气不能生长，是春夏之令不行，五脏之气不生也，此为内伤。  

***病机***  

古之至人穷于阴阳之化，究乎生死之际，所着《内外经》，悉言人以胃气为本。盖人受水谷之气以生，所以清气、荣气、元气、卫气、春升之气，皆胃气之别称也。  

夫胃为水谷之海。饮食入胃，游溢精气，上输于脾。脾气散精，上归于肺，通调水道，下输膀胱。水精四布，五经并行，合于四时五脏阴阳，揆度以为常也。若饮食失节，寒温不适，则脾胃乃伤。喜怒忧恐，损耗元气。既脾胃气哀，元气不足，而心火独盛。心火者，阴火也，起于下焦，其系系于心。心不主令，相火代之。相火，下焦包络之火，元气之贼也。火与元气不两立，一胜则一负。脾胃气虚，则下流于肾，阴火得以乘其土位。故脾证始得，则气高而喘，身热而烦，其脉洪大而头痛，或渴不止，其皮肤不任风寒而生寒热。  

盖阴火上冲则气高喘而烦热，为头痛为渴而脉洪。脾胃之气下流，使谷气不得升浮，是春升之令不得行，则无阳以护其荣卫，则不任风寒，乃生寒热。此皆脾胃之气不足所致也。然而与外感风寒所得之证颇同而实异。内伤脾胃，乃伤其气；外感风寒，乃伤其形。伤其外为有余，有余者泻之；伤其内为不足，不足者补之。内伤不足之证，苟误认作外感有余，而反泻之，则虚其虚也。实实虚虚，如此死者，医杀之耳。然则奈何？惟当以辛甘温之剂，补其中而升其阳，甘寒以泻其火，则愈矣。  

经曰：劳者温之，损者益之。又云：温能除大热。大忌苦寒之药损其脾胃。脾胃之证始得则热中，故制补中益气汤而除中热也。其义详着在后。  

***病机***  

四十九难曰：适饮食劳倦则伤脾。又云：饮食有节，起居有常，是养生之道也。若饮食不节，劳役过度，是致脾有伤也。夫脾者，为胃行其津液，磨胃中之谷，主五味也。脾既虚，则转输失职，而饮食不磨。食不磨则胃必因而病。故有心腹痞满，兀兀欲吐不吐而恶食，或飧泄，或为肠 ，口不知味，四肢倦怠，发热憎寒。可见脾伤胃亦伤。此盖谷气相通而事同一体者也。  

***病机***  

夫饮食劳倦，内伤脾胃皆自汗，乃足阳明也。燥火津液不能停，故汗出小便数也。  

邪之大者，莫若中风。风者百病之长，善行而数变。虽然，无虚邪，则风寒不能独伤人。  

必先中虚，贼邪得入矣。至于痿厥逆皆由汗出而得之也。且冬阳气伏藏于水士之下，如非常泄精，阳气已竭，则春令何从而得？万化俱失所矣。在人则饮食劳役，汗下时出，诸病遂生。予所以谆谆如此者，盖亦欲人知所慎也。  

***病机***  

甚哉！阴阳之证不可不详也。遍观《内经》中所说变化百病，其源皆由喜怒过度，饮食失节，寒温不适，劳役所伤而然。  

夫元气、谷气、荣气、清气、卫气、生发诸阳上升之气，此六者皆饮食入胃，谷气上行，胃气之异名，其实一也。既脾胃有伤，则中气不足；中气不足，则六腑之气皆绝于外。  

故经言五脏之气已绝于外者，是六腑之元气病也。气伤脏乃病，脏病则形乃应。是五脏六腑真气皆不足也。惟阴火独旺，上乘阳分，故荣卫失守，诸病生焉。其中变化皆由中气不足，乃生发耳。后有脾胃已受劳役之疾，饮食又复失节，耽病日久，事息心安，饱食太甚，病乃大作。  

暨其外伤风寒，六淫客邪，皆有余之病，当泻不当补；饮食失节，中气不足之病，当补不当泻。举世医者皆以饮食失节，劳役所伤，中气不足，当补之证，认作外感伤寒，有余客邪之病，重泻其表，使荣卫之气外绝，其死只在旬日之间，所谓差之毫厘，谬以千里，可不详辨乎？按阴阳应象论曰：天之邪气，感则害人五脏。是八益之邪，乃风邪伤人筋骨。风从上受之，风伤筋，寒伤骨，盖有形质之物受病也，系在下焦肝肾是也。肝肾者，地之气。《难经》云：肝肾之气已绝于内，以其肝主筋，肾主骨，故风邪感人，则筋骨疼痛。筋骨之绝，则肝肾之本亦绝矣，乃有余之证也。又云：水谷之寒热，感则害人六腑，是七损之病，乃内伤饮食也。《黄帝针经》解云：饮食不节，劳役所伤，湿从下受之，谓脾胃之气不足，而反下行，极则冲脉之火逆而上，是无形质之元气受病也，系在上焦心肺是也。心肺者，天之气，故《难经》解云：心肺之气已绝于外，以其心主荣，肺主卫。荣者血也，脉者血之府，神之所居也。卫者元气也，神之别名，卫护周身，在于毛皮之间者。肺绝故皮毛先绝，神无所根据。故内伤饮食，则亦恶风寒，是荣卫失所，皮肤间无阳以滋养，不能任风寒也。皮毛之绝，则心肺之本亦绝矣。盖胃气不升，元气不生，无以滋养心肺，乃不足之证也。  

谓受病之人，饮食失节，劳役所伤，因而饱食内伤者极多，外感者间而有之。世俗不知，往往将元气不足之证，便作外伤风寒表实之证，而反泻心肺，是重绝其表也，安得不死乎？古人所谓实实虚虚，医杀之耳。若曰不然，请以众人之耳目闻见者证之。  

向者壬辰改元，京师戒严迨三月，受敌者凡半月。围解之后，都人之不受病者万无一二。  

既而病死者继踵不绝。部门十有二所，每日各门所送，多者二千，少者不下一千。似此者几三月。此百万人，岂俱感风寒外伤者耶？大抵人在围城中，饮食不节，乃劳役所伤，不待言而知。由其起居不时，寒温失所，动经两三月，胃气亏之久矣。一旦饱食太过，感而伤人，而又调治失宜，其死也无疑矣。非唯大梁为然。远在真 兴定间，如东平，如太康，如凤翔，解围之后，病伤而死，无不然者。余在大梁，凡所亲见，有发表者，有以巴豆推之者，有以承气下之者，俄而变结胸发黄，又以陷胸汤及茵陈汤下之，无不死者。盖初非伤寒，实内伤也。故着《内外伤辨》，推明前哲之余篇，历举近世之变故，庶几同志者审其中，触类而长之，免后人横夭耳。（东垣）  

***病机***  

外伤寒邪之证，与饮食失节劳役形质之病不同，及内伤饮食，俱有寒热。举世尽将内伤饮食失节劳役不足之病，作外伤寒邪有余表实之证，反泻其表，枉死者岂胜言哉！皆由不别其寒热耳，今细为分解之。  

外伤寒邪，发热恶寒，寒热并作。其热也翕翕发热，又为之拂拂发热，发于皮毛之上，如毛羽之拂，明其热在表也。是寒邪犯高之高者也。皮肤毛腠，阳之分也，是胃之元气所滋养之分也。以寒邪乘之，郁遏阳分，阳不得升，故发热也。其面赤，鼻气壅塞不通，心中烦闷，稍以袒露其皮肤，已不能禁其寒矣。其表上虚热止此而已。其恶寒也，虽重衣下幕，逼近烈火，终不能御其寒。一时一日，增加愈甚，必待邪传入里，作下证乃罢，其寒热齐作，无有间断者也。  

内伤饮食不节，或劳役所伤，亦有头痛项强腰痛，与太阳表证微有相似，余皆不同，论中以辨之矣。内伤不足之病，表上无阳，不能御风寒也。此则常常有之。其躁热发于胃间者，间而有之，与外中寒邪略不相似。其恶寒也，盖脾胃不足荣气下流而乘肾肝，此痿厥气逆之渐也。若胃气平常，饮食入胃，其荣气上行，以舒于心肺，以滋养上焦之皮肤腠理之元气也。  

既下流，其心肺无所禀受，皮肤无阳，失其荣卫之外护。故阳分皮毛之间虚弱，但见风寒，或居阴无日处便恶之也。此常常有之，无间断也。但避风寒，及温暖处，或添衣盖，温养其皮肤，所恶风寒便不见矣。是热也，非表伤寒邪，皮毛间发热也，乃肾间受脾胃下流之湿气，闭塞其下，致阴火上冲，作蒸而燥热，上彻头顶，傍彻皮肤，浑身燥热作。须待袒衣露居近寒凉处即已，或热极而汗出亦解。彼外伤恶寒发热，岂有汗出者乎？若得汗则外伤愈矣。以此辨之，岂不如黑白之易见乎？当内虚而伤之者，躁热也。或因口吸风寒之气，郁其阴火，使咽嗌不通。其吸入之气，欲入，为膈上冲脉之火所拒，使气不得入。其胸中之气为外风寒所遏而不得伸，令人口闭目瞪，极则声发于外，气不得上下，塞于咽中而气欲绝。又或因哕因呕因吐而躁热发，必有所因，方见此证。其表虚恶风寒之证复见矣。表虚弱，又为阴火所乘，躁发须臾而过。其表虚无阳，不任风寒复见矣。是表虚无阳，常常有之，其躁热则间而有之。  

此二者不齐作，躁作寒已，寒作躁已，非如外伤之寒热齐作无有间断也。  

百病俱有身热，又谓之肌热，又谓之皮肤间热。以手扪之方知者是也，乃肌体有形之热也，亦须皆待阴阳既和，汗出则愈矣。慎不可于此上辨之，以其虚实内外病皆有之，故难辨耳。只根据先说病患自觉发热恶寒之热，及躁作之热上辨之为准矣。  

***病机***  

或有饮食劳倦所伤之重者，三二日特与外伤风者相似，其余证有特异者。若不将两证重别分解，犹恐将内伤不足之证，误作有余外感风邪。虽辞理有重复处，但欲病者易辨医者易治耳。  

外感八风之邪，乃有余证也。内伤饮食不节劳役所伤，皆不足之病也。其内伤亦恶风自汗，若在温暖无风处，则不恶矣。与外伤鼻流清涕，头痛自汗颇相似，分之，特异耳。  

外感风邪，其恶风自汗，头痛鼻流清涕，常常有之，一日一夜增加愈甚。直传入里作下证乃罢。语声重浊高厉有力，鼻塞不通，能饮食，腹中和，口知味，大小便如常，筋骨痛，不能动摇，便着床枕，非扶不能起。  

内伤与饮食不节，劳役所伤，然亦恶风，居露地中，遇漫风起却不恶也，惟恶窗隙些小贼风。鼻流清涕，头痛自汗，间而有之。鼻中气短少，气不足以息。语则气短而怯弱。妨食，或食不下，或不饮食，三者互有之。腹中不和，或腹中急而不能伸。口不知五谷之味，小便频数而不渴。初劳役得病，食少，小便赤黄，大便常难，或秘或结，或虚坐，只见些小白脓，时有下气，或泄黄如糜，或溏泄色白，或结而不通，若心下痞，或胸中闭塞，如刀蠡之痛。二者亦互作不并出也。有时胃脘当心而痛，上支两胁痛，必脐下相火之势如巨川之水，不可遏而上行，阳明之经逆行，乱于胸中，其气无止息，甚则高喘。热伤元气，令四肢不收，无气以动，而懒倦嗜卧。其外感风寒俱无此证，故易别耳。  

***病机***  

内伤劳役，饮食所伤，其证之显必在口。夫口者，坤土也。脾气通于口。饮食失节，劳役所伤，必口不知谷味，亦不知五味。伤食必恶食，腹中不和，不欲言，纵勉强对答，声必怯弱。口沃沫多唾，鼻中清涕或有或无，即阴证也。  

外伤风寒，其证必显在鼻。经曰：鼻者，肺之外候。肺气通于天。外伤风寒，则鼻为之不利。声浊不清，其言壅盛有力，口中知味而和。伤寒则面赤鼻壅塞而干，伤风则鼻流清涕而已。  

***病机***  

内伤及劳役饮食不节之病，手心热，手背不热。外伤风寒之病，则手背热，而手心不热。内伤挟外伤者，则手背手心俱热。  

***病机***  

内伤饮食劳倦者，心肺之气先损，热既伤气，四肢无力以动，故口鼻中皆短气，少气不足以息，或喘，懒语。人有所问，十不欲对其一，纵言之，亦怯而无力，其声低微。  

此其内伤气少不足之验也。  

外感风寒者，心肺元气初无减损，又添邪气助之，使鼻气壅塞不利，气不能出，并从口出。  

但发一言，必前轻而后重，其言高厉而有力。伤寒则鼻干面赤，伤风则鼻流清涕。其声嗄，其言虽响，如从瓮中出，亦前轻后重而有力。此皆外伤气盛有余之验也。  

***病机***  

内伤头痛，有时而作，有时而止。外伤头痛，常常有之，直须传里方罢。  

***病机***  

内伤等病，是心肺之气已不卫外，必怠惰嗜卧，四肢沉困不收。此乃热伤元气。脾主四肢，既为热所乘，无气以动。经云：热伤气，又云；热则骨消筋缓，此之谓也。  

外伤风寒，是肾肝之气已郁于内。肾主骨，为寒；肝主筋，为风。故中风伤之病，便着床枕，非扶不起，筋骨为之疼痛，不能摇动，乃形质之伤。经云：寒伤形，又云：筋挛骨痛，此之谓也。  

***病机***  

内伤劳役，初病伤重者必渴，以其心火炽上，克于肺金，故渴也。内伤病久必不渴，是邪气在血脉中，有湿故不渴也。  

外感风寒之邪，三日已外，谷消水化，邪气传里，始有渴也。  

***病机***  

内伤劳役及饮食失节，寒温不适，三者俱恶食，口不知五味五谷，以其内伤于脾故也。  

外感伤寒中风俱能食而不恶食，口中和，以其无内伤，则心气和脾气通故也。  

***脉候***  

右寸脉大于左寸为内伤。右寸气口急大而数，时一代而涩，涩者肺之本脉，代者元气不相接续。此饮食失节，劳役过甚，大虚脉也。  

右关脾脉大而数，数中显缓，时一代也。此不甚劳役之脉也。  

右关胃脉损弱，甚则隐而不见，但内显脾脉之大数微缓，时一代。此饮食不节寒温失所之脉也。  

右关脉沉而滑，此宿食不消脉也。  

东垣曰：古人以脉上辨内外伤于人迎气口。人迎脉大于气口为外伤，气口脉大于人迎为内伤。此辨固是，但其说有所未尽耳。（愚按脉辨内外伤以人迎气口，诚是也。何则？人迎为胃之动脉，当主内伤；气口为肺之动脉，当主外伤。外伤风寒，风寒伤皮，皮腠司于肺，故气口主之。内伤脾胃，脾胃主乎中气，故人迎主之。古有人迎气口之辨，即胃脉与肺脉，而主于内伤外感，各指其所司也。若只以气口手脉辨之，惟以两关之脉辨之可也。右关脾胃以主内伤，左关肝木以主外伤。外伤风寒，内应肝木；内伤元气，内应脾胃。只以左右气口辨之，斯为至理。）外感风寒皆有余之证，是从前客邪来也。其病必见于左手，左手主表，乃行阳二十五度。内伤饮食及饮食不节，劳役所伤，皆不足之病也，必见于右手，右手主里，乃行阴二十五度。故外感风寒，则独左寸人迎脉浮紧，按之洪大紧者，急甚于弦，是足太阳寒水之脉。按之洪大而有力，中见手少阴心火之脉，丁与壬合，内显洪大，乃伤寒脉也。若外感风寒，则人迎脉缓而大，或大于气口一倍，或两倍三倍。内伤饮食，则右寸气口脉大于人迎一倍，伤之重者，过在少阴则两倍，太阴则三倍。此内伤饮食之脉。若饮食不节，劳役过甚，则心脉变见于气口，是心火刑肺，其肝木挟心火之势薄肺。经曰：侮所不胜，寡于畏者是也。故气口脉急大而数，时一代而涩也。涩者肺之本脉；代者元气不相接，脾胃不及之脉；洪大而数者，心脉刑肺也；急者，肝木挟心火而反克肺金也。若不甚劳役，惟右关脾脉大而数，谓独大于五脉，数中显缓，时一代。如饮食不节，寒温失所，则先右关胃脉损弱，甚则隐而不见，惟内显脾脉之大数微缓时一代也。如饮食不节，寒温失所，则先右关胃脉损弱，甚则隐而不见，惟内显脾脉之大数微缓时一代也。宿食不消，则独右关脉沉而滑。经曰：脉滑者，有宿食也。  

***治法***  

或因劳役，肾间阴火沸腾。事闲之际于阴凉处解脱衣服，更有新沐浴于背阴处坐卧，其阴火下行，还归肾间，皮肤腠理极虚无阳。为寒凉所遏，表虚不任风寒，自认外感风寒，求医解表，以重绝元气，取祸如反掌。苟幸而兔者，致虚劳，气血皆弱。其表虚之人为风所遏，亦是虚邪犯表，始病一二日之间，特与外中贼邪有余之症颇相似处，故致疑惑，请医者只于气少气盛上辨之。其外伤贼邪，必语声高厉而有力，若是劳役所伤，饮食不节，表虚不足之病，必短气气促懒语，其声困弱而无力，亦易见也。  

***治法***  

内伤饮食，付药者、受药者皆以为琐末细事，是以所当重者为轻，利害非细。殊不思胃气者，荣气也，卫气也，谷气也，清气也，资少阳生发之气也。人之真气衰旺，皆在饮食入胃。胃和则谷气上升。谷气者，升腾之气也，乃足少阳胆手少阳元气始发生长万化之别名也。饮食一伤，若消导物的对其所伤之物，既消则胃气愈旺，五谷之精华上腾，乃清气为天者也。精气神气皆强盛，七神卫护，生气不乏，精益大旺，气血周流，则百病不能侵，虽有大风苛毒，弗能害也。此一药之用，其利溥哉！易水张先生尝戒不可用峻利食药。食药下咽，未免药丸施化，其标皮之力始开，便言空快也，所伤之物已去。若更待一两时辰许，药尽化开，其峻药必有悍性，病去之后，脾胃安得不损乎？脾胃既损，是真气元气败坏，促人之寿。当时用枳术丸一药，清化胃中所伤，下胃不能即去，须待一两时辰许，食则消化。是先补而后化其所伤，则不峻利矣。因用荷叶烧饭为丸，荷叶一物中央空虚，象震卦之体。震者动也。人感之，生足少阳甲胆也。甲胆者风也，生化万物之根蒂也。《左传》云：履端于始，序则不愆。人之饮食入胃，荣气上行，即少阳甲胆之气也。其手少阳三焦经，人之元气也。  

手足同法，便是少阳元气生发也。胃气、谷气、元气、甲胆上升之气，一也。异名虽多，止是胃气上升者也。  

若内伤脾胃以辛热之物、酒肉之类，自觉不快，觅药于医者。此风习以为常。医者亦不问所伤，付之以集香丸巴豆大热药之类下之，大便下则物去，遗留食之热性、药之热性，重伤元气，七神不炽。经云：热伤气，正谓此也。其人必无气以动而热困，四肢不举，传变诸疾不可胜数，使人真气自此衰矣。  

若伤生冷硬物，世医或用大黄牵牛二味大寒药投之，物随药下，所伤去矣，遗留食之寒性、药之寒性，重泻其阳。阳去则皮肤筋肉血脉无所根据倚，便为虚损之证。论言及此，令人寒心。夫辛辣气薄之药，无故不可乱服，非止牵牛而已。至真要大论云：五味入口，各先逐其所喜攻。攻者，克伐泻也。辛味下咽，先攻泻肺之正气。正气者，真气元气也。其牵牛之辛辣猛烈，夺人尤甚。饮食所伤，脾胃受邪，当以苦味泻其肠胃可也。肺与元气何罪之有？夫牵牛不可用者有五，此其一也。况胃主血，为物所伤。物者，有形之物也，皆血病。血病泻气，此其二也。且饮食伤于中焦，止合克化消导其食。重泻上焦肺中已虚之气，此其三也。食伤肠胃，当塞因塞用，又寒因寒用，枳实、大黄苦寒之物以治有形是也。反以辛辣牵牛散泻真气，犯大禁四也。殊不知《针经》有云：外来客邪风寒伤人五脏，若误泻胃气必死，误补亦死。其死也无气以动，故静。若内伤脾胃，反泻五脏必死，误补亦死。其死也阴气有余，故躁。今内伤肠胃，是谓六腑不足之病，反泻上焦虚无肺气。肺者五脏之一数也，为牵牛之类朝损暮损，其元气消耗，此乃暗中折人寿数，犯大禁五也，良可哀哉！又曰：胃恶热而喜清，大肠恶清冷而喜热。两者不和，何以调之？岐伯曰：调此者，衣服饮食亦有适宜。寒无凄怆，暑无出汗；饮食者，热无灼灼，寒无 。寒温中适，故气将持，乃不致邪辟。详见本经。是必有因用，岂可用俱寒俱热之食药致损者欤？经云：内伤者，其气口脉反大于人迎一倍二倍三倍，分经用药。又曰：上部有脉，下部无脉，其人当吐，不吐者死。如但食不纳，恶心欲吐者，不问一倍二倍，不当止与瓜蒂散吐之，但以指或以物探去之。若所伤之物去不尽者，更诊其脉，问其所伤，以食药去之，以应塞因塞用，又谓之寒因寒用。泻而下降，乃应太阴之用。其中更加升发之药，令其元气上升，塞因塞用，因曲而为之直。何为曲？内伤胃气是也。何为直？而生发胃气是也。因治其饮食之内伤，而使生气增益，胃气完复，此乃因曲而为之直也。  

若根据分经用药，其所伤之物，寒热温凉，生硬柔软，所伤不一，难立定法，只随所伤之物不同，各立治法，临时加减用之。其用药又当问诸病患从来禀气盛衰，所伤寒物热物。是喜食而食之耶，不可服破气药；若乘饥困而食之耶，当益胃气；或为人所勉劝，强食之，宜损血而益气也。诊其脉候，伤在何脏，方可与对病之药，岂可妄泄天真生气以轻丧身宝乎？且如先食热而不伤，继之以寒物，因后食致前食亦不消化而伤者，当问热食寒食，孰多孰少，则药亦宜合其寒热而与之，则荣卫之气必得周流。但凡一一对证与之，无不取验。  

丹溪曰：世之病，内伤为多。但有挟痰者，有挟外邪者，有热郁于内而发者，皆当以补元气为主，看所挟而兼用药。如虚气甚者，补中益气汤少加附子，以行参、 之功；挟痰者，补中益气加半夏，更以竹沥姜汁传送。  

戴氏曰：凡内外兼证，或内伤重而外感轻者，为内伤挟外感证，治宜先补益而后散邪，或以补中益气汤为主治，加散邪药，当以六经脉证参究，加本经药各治之。或外感重而内伤轻者，为外感挟内伤证，治法宜先散邪而后补益，或以辛凉等解散药为君，而以参、术、茯苓、芎、归等药为臣使，是其治也。  

有内伤发斑，因胃虚热甚，虚火游行于外，亦有痰者，火则补而降之，痰热则微汗而散之，切不可下。  

内伤烦躁，因血少不能润，理宜养阴。烦躁不得眠者，六一散加牛黄。似伤寒烦躁不绝声，汗后复热，脉细数，五七日不睡，补中益气汤倍人参，用竹叶同煎。甚者加麦门冬、五味子、知母。似伤寒至五七日，汗后烦躁吃水者，补中益气加附子。似伤寒三战后，劳乏烦躁昏倦，四君子汤加当归、黄 、知母、麦门冬、五味子。甚者脉细数无序，三更后吃水至天明，此乃元气虚，加竹沥大剂服之。  

内伤病舌黑燥便泄，食在大肠，烦躁夜不安，宜防风当归饮下之。内伤病退后烦渴不解者，有余热在肺，参、苓、甘草少加姜汁冷服，虚甚者用人参汤。  

***药方***  

（东垣）  

补中益气汤  

 治内伤劳役，元气下陷发热，一切内虚，口不知味，四肢无力，倦怠嗜卧，蒸蒸发热者，服一二剂气利微汗而愈。  

黄 （热甚者，一钱） 人参（一钱） 白术 当归（各七分） 陈皮 甘草（炙。各五分）升麻 柴胡（各二分）上咀，水二盏煎一盏，去渣温服。伤重者二服而愈。  

按东垣立方本旨云：夫脾胃虚者，因饮食劳倦，心火亢甚而乘其土位，其次肺气受邪，须用黄 最多，人参、甘草次之。脾胃一虚，肺气先绝，故用黄 以益皮毛而闭腠理，不令自汗上喘气短，损其元气，人参以补之。心火乘脾，炙甘草之甘温以泻火热而补脾胃中元气。若脾胃急痛，腹中急缩者，宜多用之。经云：急者缓之。白术、甘草，甘温除胃中热，利腰脐间血。胃中清气在下，升麻柴胡以引之。黄 、甘草甘温之气味上升，能补卫气之散解而实其表也，又缓带脉之缩急。二味苦干，味之薄者，阴中之阳，引清气上升也。  

气乱于胸中，为清浊相干，用去白陈皮以理之，又能助阳气上升以散滞气，助诸甘辛为用也。脾胃气虚，不能升浮，为阴火伤其生发之气，荣血大亏，荣气不营，阴火炽盛，是血中伏火，日渐煎熬，血气日减。心主血，血减则心无所养，致使心乱而烦，病名曰 。 者，心惑而烦闷不安也。故加辛甘微温之剂生阳气，阳旺则能生阴血。更以当归和之，少加黄柏以救肾水，能泻阴中之伏火。如烦不止，少加生地黄补肾水，水旺而心火自降。如气浮心乱，以朱砂安神丸固之则愈。  

头痛加蔓荆子（三分），痛甚加川芎（五分）。  

顶痛脑痛加 本（五分）、细辛（三分）。诸头痛并用此四味足矣。  

头痛有痰，沉重惰倦者，乃太阴痰厥头痛，加半夏（五分）、生姜（三分）。  

耳鸣目黄，颊颔肿，颈肩 肘臂外后 痛，面赤脉洪大者，以羌活（一钱）、防风（七分）、本（五分）、甘草（五分）、益元气而泻火邪。  

若更烦乱，如腹中或周身有刺痛皆血涩不足，加当归身（五分）。  

精神短少加人参（五分）、五味子（二十粒）。  

嗌痛项肿，脉洪大面赤者，加黄芩、甘草（各三分）、桔梗（七分）。  

口干咽干者加干葛（五分），升引胃气上行以润之。  

夏月咳嗽者加五味子（二十五粒）、麦门冬（五分）。  

冬月咳嗽加不去根节麻黄（五分），秋凉亦加之。  

夏月天温咳嗽加佛耳草、款冬花（各五分）。  

久病痰嗽，肺中伏火，去人参黄 ，以防痰嗽增益耳。  

食不下，乃胸中胃上有痰或气涩，加青皮、木香（各三分）、陈皮（五分），此三味为法。  

冬月加益智仁、草豆蔻（各五分），夏月加黄芩、黄连（各五分）。春初犹寒，少加辛热之剂以补春气之不足，为风药之佐，益智仁、草豆蔻是也。  

心下痞闷加枳实、黄连（各一钱）。腹中痞加枳实、木香、砂仁（各五分）、浓朴（七分）。  

如天寒，少加干姜或桂。  

能食而心痞者，加黄连、枳实（各三分）。脉缓有痰而痞，加半夏、黄连（各八分）。脉弦四肢满，便难而心下痞，加黄连（五分）、柴胡（七分）、甘草（三分）。腹中痛加白芍药（五分）、甘草（三分）。如恶寒冷痛，加中桂（五分）。  

夏月腹痛，不恶寒，恶热者，加黄芩、甘草（各五分）、芍药（一钱），以治时热也。如腹痛在寒凉时，加半夏、益智、草豆蔻之类。  

腹中痛，恶寒而脉弦者，是木来克土也，小建中汤主之。如脉沉细，腹中痛，是水来侮土也，以理中汤主之。如脉缓体重节痛，腹胀自利，米谷不化，是湿胜，以平胃散主之，苍术苦辛能泻湿，干姜辛热，能于土中泻水，芍药味酸，能于土中泻木。  

胁下痛或胁下急缩，俱加柴胡（三分，甚加五分），甘草（三分）。脐下痛加熟地黄（五分）。  

如不已，乃大寒也，加肉桂（五分）。  

朱砂安神丸  

 治内伤虚火上炽，心神不宁，夜不得寐。  

朱砂（五钱，另研水飞为衣用） 甘草（五钱五分） 黄连（酒洗，六钱）当归（二钱半） 生地黄（二钱）上除朱砂四件共为细末，汤泡蒸饼丸，如黍米大。朱砂为衣，每服十五丸或廿丸，津咽下。食后或温水凉水少许送下。  

《内经》曰：热淫所胜，治以甘寒，以苦泻之。以黄连之苦寒去心烦除湿热为君，以甘草、生地黄之甘寒泻火补气滋生阴血为臣，以当归身补其血不足，朱砂纳浮溜之火而安神明也。  

调中益气汤  

其脉弦洪缓，而沉按之中之下得一涩，其证四肢倦怠，肢节烦痛，难以屈伸，身体沉重，烦心不安，忽肥忽瘦，口失滋味，大小便清利而数，或饮下便泻，或大便涩滞不行，一二日一见。夏月飧泄，米谷不化。或便后见血见白脓，胸满短气，膈咽不通。  

或痰嗽稠粘，口中沃沫，耳鸣耳聋，目中溜火，热拥头目，不得安卧，嗜卧无力，不思饮食。  

人参（五分） 黄 （一钱） 苍术 甘草（各五分） 柴胡（此味为上气不足，胃气与脾气下溜乃补，从阴养阳也） 升麻 橘红（如腹中气不得转运，更加一分） 木香（各二分）上咀作一服，水二盏煎一盏，空心温服。宁心绝思，药必神效。盖病在四肢，血脉空腹在旦也。  

时显热躁，乃下元阴火蒸蒸发热，加生地黄（二分）、黄柏（三分）。  

大便虚坐不得，或了而不了，腹中逼迫，血虚血涩也，加当归身（三分）。  

身体沉重，虽小便数多，亦加茯苓（二分）、苍术（一钱）、泽泻（五分）、黄柏（三分）。  

胃气不和加半夏（五分）、生姜（三片）。  

有痰加生地黄（二分），以制半夏之毒。痰厥头痛，非半夏不能除。此足太阴脾经所作也。  

兼躁热，加黄柏、生地黄（各二分）。  

如无以上证，只服前药。  

春夏腹痛加白芍药（三分）。  

恶热而渴，或腹痛者，便加芍药（五分） 生黄芩（二分）。  

如恶寒腹中痛，加桂心（三分），去黄芩，名桂枝芍药汤。  

冬月腹痛不可用芍药，盖其性大寒也。只加干姜（二分），或加半夏五七分，以生姜制之。  

秋冬之月，胃脉四道为冲脉所逆，并胁下，少阳脉二道而反上行，病名厥逆。《内经》曰：逆气上行，满脉去形。明七神昏绝，离去其形而死矣。其证气上冲咽不得息，而喘息有音，不得卧，加吴茱萸（五分）。  

夏月有此证为大热也。盖此病随四时为寒热温凉，宜以酒 、酒连、酒知母等分为细末，热汤为丸，每服二百丸，空心白汤送下。仍多饮热汤，服毕少时，便以美膳压之，使不令胃中停留，直至下焦，以泻冲脉之邪也。  

大抵治饮食劳倦，所得之病，乃虚劳七损证也，当用温平甘多辛少之药治之，是其本法也。  

升阳顺气汤  

因饮食不节，劳役所伤，腹胁满闷短气，遇春即口淡无味，遇夏虽热犹有恶寒，饥则常如饱，不喜食冷物。  

人参（三分） 黄 （一钱） 半夏（六分） 甘草（炙二分） 草豆蔻（四分） 神曲（炒）升麻 柴胡（各三分） 当归身 陈皮 黄柏（各四分）上水二钟，姜三片，煎一钟，去渣食前温服。  

夫脾胃不足之证，须用升麻柴胡苦平味之薄者，阴中之阳引脾胃中清气行于阳道及诸经，生发阴阳之气，以滋春气之和也。又引参、 、甘草甘温之气味上行，充实腠理，使阳气得卫外而为固也。凡治脾胃之药多以升阳补气名之者，此也。  

升阳补气汤  

 治饮食不时，饥饱劳役，胃气不足，脾气下溜，气短无力，不能寒热，早饭后转增昏闷，频要眠睡怠惰，四肢不收，懒倦动作，五心烦热。  

浓朴（姜炒，三分） 升麻 羌活 白芍药 独活 防风 甘草（炙） 泽泻（各五分）柴胡（一钱二分） 生地黄（七分半）上咀，作一服，水一盏，姜三片、枣一枚，煎一盏，去渣食前温服。腹胀及腹中窄狭，加浓朴一倍。腹中似硬，加砂仁三分。  

升阳益胃汤  

 治脾胃虚则怠惰嗜卧，四肢不收。时直秋燥令行，湿热少退，体重节痛，口燥舌干，饮食无味，大便不调，小便频数，食不消，兼见肺病，洒淅恶寒，惨惨不乐，面色恶而不和，乃阳气不升故也，当以升阳益胃主之。  

羌活 独活 防风（各三分。以秋旺故以辛温之药泻之） 柴胡 白术 茯苓（渴者不用）泽泻（各四分） 黄 （钱半） 人参 半夏（制） 甘草（炙。各六分） 黄连（二分） 陈皮白芍药（各五分）何故秋旺用人参、白术、芍药之类反补肺？盖为脾胃虚则肺最受邪，故因时而补，易为力也。  

上咀，作一服，水一钟、姜三片、枣一枚，煎一钟，去渣温服。  

服药后，如小便罢而病加增剧，是不宜利小便，当去茯苓、泽泻。  

如方喜食，一二日不可饱食，恐胃再伤，以药力尚少，脾胃之气不得转运升发也。  

须薄滋味之食，或美食助其药力，益升浮之气，而滋其胃气，慎不可淡食以损药力而助邪气之降沉也。可以少役形体，使胃与药得转运升发，慎毋劳役，使气复伤。若胃气稍强，少食加果以助药力。经云：五果为助是也。  

参术调中汤  

泻热补气，止嗽定喘，和脾胃，进饮食。  

白术（五分） 黄 （四分） 桑白皮 陈皮（去白） 人参（各二分） 麦门冬 青皮（去穣）甘草（炙） 地骨皮 白茯苓（各二分） 五味子（十二粒）上咀，作一服，水二钟煎一钟，温服，早饭后忌劳役多言。  

双和散  

 治虚劳少力，补血益气。  

川芎 当归 熟地黄（各一两） 芍药（二两） 黄 （一两） 官桂 甘草（各七钱）上为粗末，每服四钱，水二钟、姜三片、枣二枚，煎八分，温服。  

当归补血汤  

 治肌肤燥热，因渴引饮，目赤面红，昼夜不息，脉洪大而虚，重按全无。  

经曰：脉虚血虚。又云：血虚发热证象白虎汤证，惟脉不长，实为辨耳。误服白虎汤必死。  

此病得之劳役。  

黄 （一两） 当归（二钱，酒浸）上咀，作一服，水钟半煎八分，食前温服。  

（节斋）  

杂着方  

 治劳苦用力过多，预服数帖，防后发热。  

人参 黄 （炙。各钱半） 陈皮 白术（各一钱） 麦门冬（去心，五分） 五味子（二十粒）甘草（炙，七分） 甚者加附子（四分）上作一服，水钟半，加姜枣，煎八分，温服。  

茯神汤  

 治劳心思虑伤损精神，头眩目昏，心虚气短，惊悸烦热。  

茯神（去心） 酸枣仁（炒研） 人参 当归（各一钱） 麦门冬（去心，八分） 五味子（十五粒） 芍药 生地黄 川芎 陈皮 山栀仁（炒） 甘草（各六分）上水钟半，姜三片，煎八分，温服。  

（东垣）  

门冬清肺饮  

 治脾胃虚弱喘促，精神少，或衄血吐血，宜服此。  

紫菀茸（一钱） 人参 黄 当归 芍药 麦门冬（各七分） 甘草（五分） 五味子（九粒）上作一服，水钟半煎八分，食后温服。  

宽中喜食无厌丸  

（一名宽中进食丸）滋形气，喜饮食。  

白术（炒） 神曲 麦 （面炒黄，一两） 半夏（制） 猪苓（各七钱） 泽泻 白茯苓橘红（各三钱） 草豆蔻（湿面裹煨） 砂仁 人参 干姜 甘草（炙。各三钱） 青皮 枳实（各一钱）木香（一钱）上为细末，汤浸蒸饼丸，如小豆大。每服三十丸，食后米饮下。  

***病机***  

至真要大论：诸逆冲上，皆属于火。诸呕吐酸，暴注下迫，皆属于热。  

经脉篇曰：足太阴脾之脉，复从胃别上膈注心中，是动则病舌本强，食则呕。  

脉解篇曰：食则呕者，物盛满而上溢故也。  

举痛论曰：寒气客于肠胃，厥逆上出，故痛而呕。（厥阴之病，少腹坚满。厥病呕，病食不下，入而复出。厥甚，寒气入脾，食毕而吐。）《灵枢经》曰：人之哕，盖谷入于胃，胃气上注于肺。寒气邪气谷气俱还入胃，新故相乱，真邪相攻，气并相逆，复出于胃，故为哕。  

又曰：胃气逆为哕。  

又曰：病深者其气哕。  

刘河间曰：胃膈热甚则为呕，火气炎上之象也。  

杨仁斋云：胃气不和而呕吐，人所共知。然有胃寒有胃热，有痰饮有宿食，有风邪入胃，有气逆冲上，数种之异，可不究其所自来哉？丹溪曰：呕为火气炎上，特其一耳。有气逆者，有寒气郁于胃口者，有食滞胃脘，而新食不得下而反胃者，有胃中有痰而呕者，有久病胃虚不纳谷者。  

## 卷之二十四

### 呕吐哕门  

***病机***  

东垣发明呕吐哕者，俱属于胃。胃者，总司也。究其三者之源，皆因脾胃虚弱，或因寒气客胃，加以饮食所伤，而致胃气上逆，或呕或吐或哕者，皆阴火之邪上冲，而吸入之气不得入，故食不下也。邪气冲之，火逆胃中而作者也。  

***病机***  

呕者，阳明也。阳明多气多血，故有声有物，气血俱病也。仲景云：呕多虽有阳明证，不可下之。药以生姜为主。或有形质之物为病者，因而越之，可为上焦气壅表实而言之，非以泻气而言之也。  

吐者，太阳也。太阳多血少气，故有物无声，为血病也。有食入即吐，以橘红主之。有食已则吐，有食久则吐。  

哕者，少阳也。少阳多气少血，故有声无物，气病也，以姜制半夏主之是也。  

***病机***  

《机要》曰：吐有三因，气积寒也，皆从三焦论之。上焦在胃口，上通于天气，主纳而不出。中焦在中脘，上通天气，下通地气，主腐熟水谷。下焦在脐下，下通地气，主出而不纳。  

是故上焦吐者皆从于气。气者，天之阳也。其脉浮而洪，其证食已即吐，渴欲饮水，大便结燥，气上冲胸而发痛。治当降气和中。中焦吐者皆从于积。有阴有阳，食与气相假为积而痛。其脉浮而长，其证或先痛而后吐，或先吐而后痛。治以毒药去其积，木香、槟榔行其气。下焦吐者皆从于寒，地道也。  

其脉沉而迟，其证朝食暮吐，暮食朝吐，小便清利，大便秘而不通。治以毒药通其秘塞，温其寒气，大便渐通，复以中焦药和之，不令大便秘结而自愈也。  

***脉候***  

脉浮而洪者为气逆。沉而迟者为寒。趺阳脉浮者，胃气虚，呕而不食。寒气在上，嗳气在下，二气相争，但出而不入，其人即呕而不得食，恐怖即死，宽缓即瘥。  

脉阳紧阴数，食已即吐。阳浮而数亦然。  

关脉浮大，风伤胃。关上脉数，其人即吐。  

寸口紧为寒，芤为虚。虚寒相搏，脉为阴结而迟，其人噎。  

脉弦者虚，胃虚无余。朝食暮吐，暮食朝吐，变为反胃。寒在于上，反下之，令脉反弦，故名曰虚。  

寸口脉微而数，微则无气，无气则荣虚，荣虚则血不足，血不足则胸中冷，故痛而吐。  

呕而脉弱，小便复利，身有微热，厥者难治。  

***治法***  

胃虚呕吐，恶食不思食，兼寒者恶寒，或食久还吐，或朝食暮吐，暮食朝吐。脉迟而微涩。此皆虚寒者也，宜藿香安胃汤、理中汤，甚者丁香煮散温补。  

胃中郁热，饮食积滞而呕者，则恶食恶寒，烦闷膈满，或渴喜凉，闻食则吐，服药亦吐。  

脉洪大而数。此皆实热者也，宜竹茹汤，麦门冬汤清之。  

若食积多者，用二陈加神曲、麦芽、黄连、保和丸之类消导。  

***治法***  

无病之人，卒然而呕吐，定是邪客胃府。在长夏，暑邪所干；在秋冬，风寒所犯。干暑者六和汤、五苓散之类，犯寒者藿香正气散、理中汤、五积散之类。  

久病而吐者，胃虚不纳谷也，六君子汤加丁香、豆蔻、调中益气汤之类。常常恶心呕吐清水，有热而有痰也，宜用二陈汤加苍术、浓朴、黄连、生姜之类是也。呕家多服生姜，生姜为呕家之圣药也。朱奉议治呕吐，以生姜、橘皮、半夏主之。  

有形质之物滞于膈中，并膈上有痰者，宜先吐之，则经所谓其高者因而越之是也。  

丹溪云：胃中有热，膈上有痰，二陈加炒栀子、黄连、生姜。  

胃虚呕吐，不能纳谷，生姜、参、 、白术、香附之类。  

肝火出胃，逆上而呕者，抑清丸。  

夏月呕吐不止，五苓散加姜汁。  

吐蛔而呕，以锡灰、槟榔末米饮调下。  

呕吐而食不得进，为胃风也，清呕则愈。呕而心下痞，半夏泻心汤。呕逆上气者，陈皮竹茹汤。似呕不呕、似哕不哕无赖者，生姜半夏汤。多酒而呕吐者，宜砂仁、豆蔻、连、茱、干葛、解酲之类。  

久病吐者，胃气虚不纳谷也，生姜、人参、白术、黄 、香附治之。凡痞满短气而呕，宜补中气，止可用调中益气汤。恶心吐清水者，有热有痰有虚，皆用生姜，随证佐药治之。  

胃中有痰有热者，二陈汤加姜汁炒黄连、黄芩。挟虚者加人参、白术。又云：胃虚呕者，二陈汤加砂仁、藿香、白术。  

痰饮为患，或因多食生冷，脾胃不和，以致呕吐恶心，或头眩，或胃脘懊 不快，或发寒热，二陈汤加丁香、乌梅、生姜煎服。心下痞而痛者，加草豆蔻仁。  

痰热恶心呕吐气盛者，导痰汤加砂仁、竹茹、姜炒黄连。  

女子呕吐甚者死，以其阴在上故也。  

诸大吐渴饮水者死，以童便饮之妙。  

凡呕吐者，切不可下，逆之故也。  

漏气呕者，身背皆热，肘臂酸疼，气不续，膈间闷，食入则先吐而后下，名曰漏气，由风邪客腠理，经气失道，邪气内着，麦门冬汤主之。  

走哺者，下焦实热，小便不通，气逆不续，呕吐不禁，名曰走哺，人参汤主之。  

***药方***  

藿香安胃散  

 治一切呕吐不止。  

藿香 半夏（制） 陈皮 浓朴 苍术（各一钱） 甘草（炙，三分）水盏半、姜七片、枣三枚，煎七分服。  

藿香安胃汤  

 治胃虚而呕。  

藿香 人参 陈皮（各一钱） 丁香（五分） 生姜（十片）水煎服。  

一物汤  

 治卒吐暴逆，虚弱困乏无力，及久病患呕吐，饮食入口即吐者。  

黄 人参（一两，擘破）水一大碗煎五分，服之。（再以参汁煮粥，服之而愈。）  

加味二陈汤  

 治呕吐，冷热不调，气逆冲上。  

陈皮 茯苓 半夏曲（各一钱） 甘草 藿香 砂仁（各五分） 白术 神曲 人参（各七分）水二盏、姜五片、枣一枚，煎八分，温服。  

白术汤  

 治胃虚痰气呕吐。  

白术（一钱） 半夏曲（二钱） 茯苓（一钱） 甘草（五分） 槟榔（一钱） 木香（五分）水二盏，姜五片，煎七分服。  

大藿香散  

 治七情伤感，气郁于中，眩运痞闷，呕吐不食。  

藿香（洗） 人参（各五分） 半夏曲 白术（各一钱） 白茯苓 陈皮（各七分） 桔梗（五分）枇杷叶（炙去毛，五个） 官桂（三分） 甘草 木香（各三分）水二盏、姜五片、枣一枚，煎八分，食远服。  

加味七气汤  

 治气郁呕吐。  

半夏 浓朴 人参 茯苓（各一钱） 官桂（五分） 甘草（炙，五分）水盏半、姜三片、枣一枚，煎七分服。  

***药方***  

理中汤  

 治脾胃虚寒呕吐，有痰气加半夏、生姜、陈皮。（方见伤寒门。）  

治中汤  

 治胃中虚，过伤生冷腥脍，吐逆不止。（方见寒门。）  

养胃汤  

 治胃虚寒，不思饮食，反胃呕吐。（方见反胃门。）  

草豆蔻汤  

 治呕吐，和中调胃。  

草豆蔻 藿香（各五分） 陈皮 枳壳（各七分） 白术 山药（各一钱） 桂心 丁香（各二分）水盏半、姜五片、枣三枚、粟米少许，煎七分，食前温服。  

三圣散  

 治胃寒呕逆不食。  

半夏（大者，七枚，先以锥子穿透心，用麻绳穿通，于井花水内浸七日，一日一换，为散烘干用） 丁香（四十九枚） 胡椒（四钱）为细末。大人用生姜汤调一字。小儿箸头点生姜汁后，点药于口内立愈，甚者三次。  

丁香煮散  

 治胃虚寒呕吐不食。  

丁香 红豆 甘草（炙） 干姜（炮） 青皮 陈皮 川乌 良姜（各五钱） 胡椒（七粒）益智仁（五粒）水二盏，盐一捻，煎七分，空心服。  

丁香半夏丸  

 治胃寒呕吐吞酸。  

丁香（一两） 红豆 半夏（制。各二两） 白术（二两） 陈皮（三两）为末，姜汁打糊丸，胡椒大。每服二十丸，姜汤下。  

紫沉香丸  

 治中焦吐食，由食积与寒气相假，故吐又痛。  

半夏曲（一钱） 代赭石（三钱） 砂仁 乌梅肉 丁香 槟榔（各二钱） 杏仁 沉香木香 陈皮 白术（各一钱） 肉豆蔻（炮） 巴霜（五分）上为末，醋糊丸，胡椒大。每服二十丸，姜汤下。  

***药方***  

竹茹汤  

 治胃中邪热，心烦喜冷，呕吐不食。  

葛根（二钱） 半夏（三钱） 炙甘草（一钱） 竹茹（一丸，弹子大）水二盏、姜五片、枣二枚，煎七分，细细服。手足心热者和中。  

一人病伤寒得汗，身凉数日，忽呕吐，药与饮食俱不下。医者皆进丁香、藿香等药，下咽即吐。予曰：此正汗后余热留胃中，证与竹茹汤相合。亟煎一服与之，遂安。  

麦门冬汤  

 治烦热呕逆，食下即吐。  

麦门冬 竹茹 茅根 生姜 人参（各一钱） 甘草（五分）水盏半煎七分服。  

竹茹二陈汤  

 治胃中有热，膈上有痰，呕吐不已。  

竹茹（二钱） 陈皮 半夏 白茯苓（各一钱） 甘草（炙，五分）水二盏，姜七片，煎八分服。  

香茹饮  

 治伏暑呕吐。（方见暑门。）  

和中枳壳汤  

 治上焦气热上冲，食已暴吐，脉浮而洪。  

枳壳 白术 半夏（各钱半） 陈皮 茯苓 桔梗 浓朴（各七分）水二盏，姜五片，煎八分，调木香、槟榔末一钱。食远温服，其功如神。  

荆黄汤  

 治暴呕吐热气逆上者。  

荆芥穗（二钱） 黄芩（一钱） 甘草（六分） 大黄（二钱）水煎，调槟榔末一钱服。  

***药方***  

调胃承气汤  

 治胃中热壅，宿滞不行，大便秘结，呕吐。（方见于伤寒门。）  

半夏曲芽汤  

 治饮食积滞，痰涎壅盛，呕吐不已。  

半夏 陈皮 茯苓 枳壳 槟榔 神曲 麦芽 香附子 浓朴 苍术 甘草（各等分）姜五片，枣一枚煎。  

玉浮丸  

 治一切呕吐。（方见反胃门。）  

姜橘汤  

 治病后或虚弱之人一切呕吐，不纳药食。  

橘红（四钱） 生姜（七钱一块，略打破，湿纸包煨，取出再打碎煎）水盏半、枣一枚，栗米一撮，煎七分，温服，细细呷完即愈。  

大枳壳丸  

 治酒食所伤，胸膈胀满，心腹疼，痰逆呕吐，噫气吞酸。  

茯苓 白术 浓朴 枳壳 人参 木香 青皮 半夏 陈皮 三棱（炮） 莪术（炮）槟榔 神曲 干姜（炮） 麦芽 大黄（各等分）上为细末，姜汁糊丸，胡椒大。每服百丸，食后姜汤下。  

***药方***  

《食医心镜》：  

治呕吐，陈粟米一合，姜汁一杯，水二碗，煮熟取饮服。  

《肘后方》：  

治卒干呕不止，捣生姜、葛根取汁服一升效。  

一方：  

用甘蔗汁温服半升，三服效。  

《千金方》：  

治干呕，空心饮羊乳一杯效。  

《衍义方》：  

治呕逆食不下，以生滑石末温水调下二钱。  

姜蜜汤  

 治呕吐，取姜汁一盏，煎滚收贮，白蜜半斤炼熟亦收贮。每服姜汁一匙、蜜二匙，沸汤调服，日夜五七次妙。  

苏合香丸  

 治冷气呕吐不止，姜汤调下神效。（方见风门。）  

沉香均气散  

 治呕吐日久，服药不效，人倦少食，或间而作吐。  

砂仁（炒） 沉香（另研，二钱半） 橘红（五钱） 紫苏（三钱）上为末，每服二钱，食远姜汤调下。  

《心统》云：吐属寒，用砂仁豆蔻；呕属火，用姜汁炒黄连加柿蒂。（痰加竹沥。）孙真人食忌：治呕吐，白槟榔一枚锉、陈皮炙一钱，水一盏煎服。  

***药方***  

一法：正坐，两手向后捉腕摩肋，上下七，左右换手亦然。除腹冷、宿气积、胃口冷，饮食进退吐逆不下。  

一偃卧展胫，两手左跷两足踵，以鼻内气，自极七息，除腹中食呕。  

一坐直舒两脚，以两手挽两足，自极十二通，愈肠胃不能受食吐逆。以两手直叉两足底，脚痛舒，以头枕膝上，自极十二通，愈肠胃不能受食吐逆。  

***药方***  

中腕  

（一穴，在脐上四寸，以草度鸠尾至神阙中折是穴，炙三七壮，治呕吐不思饮食。）  

气海  

（一穴，在脐下一寸五分。）  

### 吞酸门  

***病机***  

《内经》曰：诸呕吐酸，皆属于热。又曰：少阳之胜呕酸。  

《原病式》云：酸者，肝木之味也，由火胜金，金不能平木，则肝木自甚，故为酸也。  

如热天饮食则易于酸矣，是以肝热则口酸也。  

***病机***  

或以吞酸为寒者，盖谓伤生冷硬物而噫气吞酸，故俗医主于温和脾胃。岂知人之伤于寒也，则为病热。盖寒伤皮毛，则腠理闭密，阳气怫郁而为热，故伤寒热在表，以麻黄汤发散，使腠理开通，汁泄热退而愈也。  

凡内伤冷物者，或阴胜阳而为病寒，或寒热相搏，而致肠胃阳气怫郁而为热，亦有内伤冷物而反病热，得汗泄身凉而愈。或微而吐，为中酸，俗谓之醋心，法宜温药以散之，亦犹解表之义耳。若久吞酸不已，则不宜温之，宜以寒药下之，后以凉药调之，结散热去则气和也。所以中酸不宜食枯滑油腻者，谓令气郁不通畅也，宜食淡味菜蔬，能令气通畅也。所谓从寒治者，如斯而已。若谓本寒而用热药，岂不误耶？  

***病机***  

丹溪曰：或云吐酸，《素问》明以为热，东垣又言为寒，何也？予曰：吐酸与吞酸不同。吐酸是吐酸水如醋，平时津液随上升之气郁积而成，郁之既久，不能疏散，故从火化，遂作酸味，非热而何？其有郁积之久，不能自涌而出，伏于肺胃之间，咯之不止，咽之不下。  

肌表得风寒则内热愈郁，而酸味刺心；肌表温暖，腠理开发，或得香热汤丸，津液得行，亦可暂解，非寒而何？《素问》言热，言其本也；东垣言寒，言其末也。但不言外得风寒，而作收气立说，又泻肺金之实，谓寒药不可治酸，而用安胃汤、加减二陈汤，俱犯丁香，且无治湿热郁积之法，为未合经意。  

***脉候***  

脉浮紧为热郁于内，寒束于外。脉微迟者从寒治。脉数者热之甚也。洪而数为热痰在膈，时吐酸水，欲成反胃也。  

***治法***  

经曰：木郁达之，火郁发之。夫久病患脾胃虚弱，属郁者多。此吐酸宜从东垣安胃之治，是则热因热用之法也。或谓东垣以吐酸寒，诚不知东垣者也。予观前人立论，如《局方》以温热之剂治酸，不能使人不致疑于寒，是未审经旨专为热证也。知此热者，惟刘河间一人耳。  

***治法***  

丹溪云：凡吐酸吞酸，皆属于热，必用吴茱萸顺其性而折之，炒黄连、炒栀子为必用之药。此则火以病酸而出治也。故只从寒味，须用茱萸，亦顺其火而折之者也。知东垣者，其惟丹溪乎？吞酸证有火郁宿食痰饮，所因不同，故有吐酸吞酸之异。食郁有痰，二陈汤加南星、黄芩治之。  

***药方***  

（《发明》）  

安胃散  

 治脾胃虚弱，不进饮食，呕吐酸水，不得为热。  

人参（二钱） 藿香 丁香（各一钱） 陈皮（八分）上为细末，每服二钱，姜汤调服。  

加减二陈汤  

 治痰饮为患，吐酸头眩，或因食生冷脾胃不和。  

丁香（九粒） 半夏（姜制） 茯苓 陈皮（去白） 甘草（五分）水二盏、姜五片，煎七分服。  

（丹溪）  

茱萸丸  

 治吞酸自利。  

吴茱萸（一两泡过为末） 六一散（一两）上以粳米饭丸，梧桐子大。每服五六十丸，白汤下。  

***药方***  

（《三因》）  

曲末丸  

 治中脘宿食留饮，酸蜇心疼，口吐清水。  

神曲（炒，三两） 陈皮 苍术（制炒）上为细末，生姜汁另煮，神曲糊丸，姜汤下。一方有砂仁无神曲。  

***药方***  

连芩茱萸丸  

 治湿热吐酸。  

黄连（一两，炒） 黄芩（炒） 吴茱萸（汤泡。各五钱） 苍术（泔水浸，七钱） 陈皮（一钱）上为末，神曲糊丸，绿豆大，津下。  

生料平胃散  

加神曲麦芽，治吞酸宿食不化。  

***吐清水证***  

有五因，有因湿、因痰饮、因寒、因宿食、因虫。明知恣食生冷瓜果而作者，为寒湿也；胸膈间漉漉有声者，痰饮也；饮食后而吐清水者，宿食也；但犯寒而作者，胃寒也；心腹时痛而作亦吐清黄水者，虫也。宜类辨而治之，大抵二陈汤加苍白术为必用之主药。  

二术二陈汤  

 治一切呕吐清水如注。  

苍术（土炒） 白术（土炒） 半夏（滚水泡七次姜制） 陈皮（去皮） 伏苓（各一钱）甘草（炙，五分）上水二盏、姜三片、枣一枚，煎八分，稍热服。虚寒者加人参煨干姜；痰饮加南星，倍半夏；宿食加神曲、砂仁；有虫者以治虫法。  

又方  

 治吐清水。  

苍术 白术 茯苓 陈皮 滑石（炒）等分，水煎服。  

### 嘈杂门  

***病机***  

《内经》曰：胃为水谷之海，无物不受。若夫恣食湿面鱼腥生冷，以及烹饪浓味等物，朝伤暮损而成清痰稠饮，滞于中官，故谓嘈杂，嗳气吞酸痞满，渐久而成翻胃膈噎之证是也。夫嘈杂之为证也，倏尔腹中如火发，腔内空空，若无一物，似辣非辣，似饥非饥，似痛不痛，而有懊 不自宁之状，得食暂止者是也。其证有兼嗳气，或兼恶心，渐至胃脘作痛而成膈噎，此其由也。  

***病机***  

丹溪云：有食郁，有热郁，久热甚而致于嘈杂，乃火动其痰也。用二陈汤加姜汁炒黄连、炒栀子为必用之药，多加青黛。  

***脉候***  

两寸脉弦滑，胸中有留饮。寸脉横者，膈上有横积。右关弦急甚者，木乘土位，将成反胃。关脉浮涩者为郁。  

***治法***  

总是痰因火动，令人心嘈如病饥，实非饥也。肥人痰多，宜多加半夏、苍术；瘦人热多，宜多加姜炒黄连、栀子。  

湿痰气滞不喜食，用三补丸加苍术、香附、半夏之类。  

有食郁而热，二陈汤加神曲、香附、炒黄连。  

治嘈杂用痰火药过多不动者，须从治之，痰火药中加红豆蔻、黄连，多加姜汁炒。  

***药方***  

三圣丸  

 治嘈杂神效。  

白术（炒，四两） 黄连（炒，五钱） 橘红（一两）上为细末，神曲糊丸，绿豆大。每服五十丸，姜汤下。  

二陈汤  

（方见痰门。）  

三神丸  

（方见虚损门。）  

曲末丸  

 治痰饮嘈杂吞酸。（方见吐酸门。）  

香连丸  

 治嘈杂火郁，瘦人尤宜服。（方见痢门。）  

术连丸  

 治嘈杂。  

白术（四两，土炒） 黄连（一两，姜炒）上为末，神曲糊丸，黍米大。每服五七十丸，姜汤下。  

软石膏丸  

 治嘈杂嗳气。  

软石膏（ ） 半夏（制） 南星（制） 香附子（炒） 栀子仁（炒。各等分）上为细末，粥丸，梧桐子大。每服五十丸，姜汤下。  

和中汤  

 治虚火嘈杂。  

人参 白术 陈皮 半夏 茯苓（各一钱） 甘草（五分） 黄连（钱半，姜炒） 大枣（二枚）水盏半，加粳米一撮，煎八分，温服。  

***恶心证***  

戴氏云：恶心者，无声无物，心中欲吐不吐，欲呕不呕，气至咽而复转，如人畏怕，心中兀兀不自宁也。  

虽曰恶心，实非心病，皆胃口之病也。宜用生姜为君，生姜大能开胃口豁痰。  

丹溪云：恶心证多是胃中有火有痰有虚，宜六君子汤加姜汁黄连之类。亦有胃受寒而恶心者，宜用丁香、理中之属。  

***药方***  

大半夏汤  

 治胃中痰火恶心。  

半夏 茯苓 陈皮（各等分）水盏半、姜七片，煎八分，食后服。  

小半夏茯苓汤  

半夏（三钱） 茯苓（二钱）水盏半、姜七片，煎八分，或入姜汁，和入煎一二沸，热服。  

理中汤  

 治胃中虚寒作恶。（方见脾胃门。）  

***嗳气证***  

（《内经》名噫气俗作嗳气，今从之，即饱气有声出是也。）  

***病机***  

《内经》曰：心为噫。又云：太阳所谓上走心为噫者，阴盛而上走于阳明，阳明络属心为噫，故曰上走心为噫也。  

又曰：二阳一阴发病，主惊骇背痛，善噫善欠也。  

***病机***  

曰：少阴之复，噫哕是也。（此热伤心之所致也。）又曰：太阳司天，寒淫所胜善噫。  

又曰：太阳之复，唾出清水，及为哕噫是也。（此寒伤心之所致也。）  

***病机***  

丹溪曰：嗳气为胃中有痰有火。春甫谓嗳气多是胃气不和，窒塞不通则嗳气。何以见之？凡人食饱后多有嗳气，由饮食饱则胃不舒畅而致然也。噫气苦非食后，则为胃虚而不和。丹溪谓痰与火，特一端耳，医者察之。  

***脉候***  

右关弱短，左关滑大，此脾虚肝盛也。寸脉紧而噫者属寒，寒在上焦，胸中不得而噫。寸口脉弱而缓者，阳气不足。  

趺阳脉微而涩，微无胃气，涩则伤脾。寒在膈而反下之，寒积不消，胃微脾伤。谷气不行，食已自噫，胃气不通，为闭塞之病。  

***药方***  

十味保和汤  

 治胃气虚而滞作嗳。  

人参 茯苓 陈皮 半夏（姜制） 白术（各一钱） 藿香 香附子 砂仁（各六分）木香 炙甘草（各三分）上水二盏、姜三片、枣二枚，煎八分，食前温服。  

（《本事》）  

枳壳散  

 治心下痞闷作痛，多噫气如败卵。  

枳壳 白术（各五分） 香附子（一两） 槟榔（一钱）上为细末，每服二钱，米饮调下。日三服，不拘时。  

（丹溪）  

半星丸  

 治痰火气嗳。  

半夏（制用姜） 南星（同上） 软石膏 香附子 栀子（各等分）上为末，神曲为丸服。  

***针灸法***  

脾经穴  

（经云：足太阴之脉，是动则病腹胀善噫，视其盛虚热寒，陷下取之也。）  

中脘  

### 馨气证  

***病机***  

馨之邪从口入者，宿食也，病头痛恶风憎寒，心腹胀满下利，不欲食，吞酸噫宿腐气，或四肢浮肿。若胃实，热食停滞，脉滑数，宜下之；若脾脉浮大，按之反涩，尺脉亦微涩，宜温而消之。  

《杂着》以枳术丸加姜炒黄连、炒芍药、陈皮、甘草、石膏、砂仁、木香、川芎之类。  

### 腹中窄狭证  

***病机***  

丹溪云：腹中窄狭，肥人是湿痰流灌，脏腑不升降，宜燥湿，二陈汤加苍术，开郁气用香附。瘦人是热气熏蒸脏腑，宜二陈加黄连、栀子之属。  

春甫治此，用开郁之药多效，惟痰与火被郁则窄。  

***药方***  

加味二陈汤  

 治腹中窄狭如缚。（方见痰门）  

六郁汤  

 加合证之药最效。（方见郁门。）  

### 善悲证  

***悲属肺***  

经曰：在藏为肺，在志为悲。又云：精气并于肺则悲，是也。  

运气悲皆属寒水攻心。经曰：火不及曰伏明。伏明之纪，其病昏惑悲忘，从水化也。  

又云：太阳司天，寒气下临，心气上从，善悲数欠。又云：太阳司天，寒淫所胜，善悲时眩仆。又云：太阳之复，甚则入心。善恐善悲，治以诸热是也。  

《原病式》云：悲属金，肺之志也。金本燥，能令燥者火也。心火主于热，善痛。故悲痛苦恼者，心神烦热，肺金燥乱，而非清净也。所以悲哭而五液俱出者，火热亢极而反兼水化制之故也。  

***药方***  

甘麦大枣汤  

 治脏躁善悲伤欲哭，象如神灵所作，数欠申。  

甘草（三两） 小麦（一升） 大枣（十枚）上三味，以水六升煮取三升。分三服，亦补脾气。  

《本事方》治一妇人，数次无故悲泣不止。或谓之有祟，祈禳请祷备至，终不效。  

予记《金匮》有案云：妇人脏躁，悲伤欲哭，象如神灵数欠申者，甘麦汤治之，尽剂而愈。  

***针灸法***  

心 （穴在背。经云：邪在心则病心痛善悲时眩仆，视有余不足而调其 也，灸七壮，勿饮凉冷。）  

厥阴经穴  

经云：厥阴根于大墩，结于玉英，终于膻中。厥阴为阖，折则气绝而善悲。  

取之厥阴，视有余不足。  

妊娠四五个月，脏躁善悲伤，每昼日惨戚泪下，数欠申，象如神灵，祷与医皆无效，用仲景甘麦大枣汤，一投而愈。  

### 善太息  

（即长舒气而有声也。汉贾谊谓太息者是也，俗谓之叹息。）  

***病机***  

《内经》帝曰：人之太息者何气使然？岐伯曰：忧思则心系急，心系急则气道约，约则不利，故太息以伸出之，补手少阴、心主，足少阳留之也。  

又曰：胆病者善太息，口苦呕宿汁，视足少阳脉之陷下者灸之。又云：胆足少阳之脉，是病则口苦善太息，视盛虚热寒陷下取之。  

运气善太息皆属燥邪伤胆。经云：阳明在泉，燥淫所胜，病善太息。又云：阳明之复善太息，呕苦。又云少阴司天，地乃燥，凄沧数至，胁痛太息是也。  

***针灸法***  

《内经》云：善太息，取心胆二经灸刺之。  

《甲乙经》云：色苍苍然太息，如将死状，振寒溲白，大便难，中封主之。  

脾虚令人病寒，不乐好太息，商丘主之。  

凡好太息，不嗜多食，寒热汗出，病至则善呕，呕已乃衰，取公孙及井 。实则肠中切痛厥，头面肿起，烦心狂饮，多不嗜卧；虚则 胀，腹中气满，热痛不食霍乱，公孙主之。  

（本集）  

补心通气散  

 治忧思郁结长太息。  

人参 石菖蒲 橘红 米曲 当归 姜栀子 茯苓（各一钱） 甘草（五分） 香附（八分）水盏半，姜三片，煎七分服。  

（和剂）  

温胆汤  

 治惊想得之而太息者。（方见惊悸门。）  
