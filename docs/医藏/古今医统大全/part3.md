---
title: 第3部分
index: true
icon: editor
order: 3
category:
  - 医藏
  - 古今医统大全
  - 第3部分
tag:
  - 徐春甫
  - 明
---

## 卷之七

### 针灸直指  

***素问针灸方宜始论***  

《素间　异法方宜论篇》帝曰：医之治病也，一病而治各不同，皆愈，何也？！岐伯对曰：地势使然也。故东方之域，天地之所始生也。鱼盐之地，海滨傍水，其民食鱼而嗜咸，皆安其处，美其食。鱼者使人热中，盐者胜血，故其民皆黑色疏理，其病皆为痈疡，其治宜砭石。故砭石者，亦从东方来。西方者，金玉之域，沙石之处，天地之所收引也。其民陵居而多风，水土刚强，其民不衣而褐荐，其民华食而脂肥，故邪不能伤其形体，其病生于内，其治宜毒药。故毒药者，亦从西方来。北方者，天地所闭藏之域也，其地高陵居，风寒冷冽，其民乐野处而乳食，藏寒生满病，其治宜灸 。故灸者，亦从北方来。南方者，天地所长养，阳之所盛处也。其地下，水土弱，雾露之所聚也。其民嗜酸而食 ，故其民皆致理而赤色，其病挛痹，其治宜微针。故九针者，亦从南方来。中央者，其地平以湿，天地所以生万物也众。其民食杂而不劳，故其病多痿厥寒热，其治宜导引接跷。故导引按跷者，亦从中央出也。故圣人杂合以治，各得其所宜，故治所以异，而病皆愈者，得病之情，知治之大理也。  

***灵枢九针论***  

岐伯曰：夫圣人之起天地之数也，一而九之，故以立九野，九而九之，九九八十一，以起黄钟数焉，以针应数也。帝曰：以针应九数奈何？岐伯曰：一者，天也。天者阳也。五脏之应天者肺，肺者，五脏六腑之盖也；皮者，肺之合也，人之阳也。故为之治针，必大其头而锐其末，令毋得深入而阳气出。二者，地也。人之所以应土者，肉也。故为之治针，必 其身而圆其末，令毋得伤肉分，伤则气得竭。三者，人也。人之所以成生者，血肺也。故为之治针，必大其身而圆其末，令可以按肺而勿陷，以致其气，令邪气独出。四者，时也。时者，四时八风之客于经络之中，为瘤病也。故为之治针，必其身而锐其末，令深以泻热出血，而痼病竭。五者，音也。音者，冬夏之分，分于子午，阴与阳别，寒与热争，两气相搏，合为痈脓者也。故为之治针，必令其末如剑锋，可以取大脓。六者，律也。律者，调阴阳四时，而合十二经络。虚邪客于经络，而为暴痹者也。故为之治针，必令尖如 ，且圆且锐，中身微大，以取暴气。七者，星也。星者，人之七窍，邪之所客于经络，而为痛痹，舍于经络者也。故为之治针，令尖如蚊虻喙，静以徐往，微以久留，正气纳之，真邪俱往，出针而养者也。八者，风也。风者，人之股肱八节也。八正之虚风，八风伤人，内舍于骨解腰脊节腠理之间，为深痹也。故为之治针，必长其身，锋其末，可以深取远痹。九者，野也。野者，人之节解、皮肤之间也。  

淫邪流溢于身，如风水之状，而溜不能通于机关大节者也。故为之治针，令尖如梃，其锋微圆，以取大气之不能过于关节者也。一天、二地、三人、四时、五音、六律、七星、八风、九野，身形亦应之，针有所宜，故曰九针。人皮应天，人肉应地，人脉应人，人筋应时，人声应音，人阴阳合气应律，人齿面目应星，人出入气应风，人九窍三百六十五络应野。故一针皮，二针肉，三针肺，四针筋，五针骨，六针调阴阳，七针益精，八针除风，九针通九窍，除三百六十五节气。此之谓有所主也。  

***九针式***  

帝曰：针之长短有数乎？岐伯对曰：一曰 针，取法于巾针，头大，末锐，去末寸半，卒锐之，长一寸六分。二曰圆针，取法于絮针， 其身而卵其锋，针如卵形，圆其末，长一寸六分。三曰 针，（ ，音低） 取法于黍粟之锐，长三寸半。四曰锋针，取法于絮针， 其身，锋其末，刃三隅，长一寸六分。五曰铍针，取法于剑锋，末如剑，广二分半，长四寸。六曰圆利针，取法于 针，且圆且锐，微大其末，反小其身，又曰中身微大，长一寸六分。七曰毫针，取法于毫毛，尖如蚊虻喙，长一寸六分。八曰长针，取法于綦针，锋利，身薄，长七寸。九曰大针，取法于锋针，尖如梃，其锋微圆，长四寸。针形毕矣。此九针之长短也。  

***九针图***  

　r九针图　ps127a85.bmp　r针（平半寸，长一寸六分，头大末锐。其病热在头身，宜此。今之名箭头针是也。）圆针（其身圆，锋如卵形，长一寸六分。肉分气满，宜此。今按摩家用之。）针（其锋如黍粟之锐，长三寸五分，脉气虚少，宜此。）锋针（其刃三隅，长一寸六分。泻热出血，宜此。今之所谓三棱针者是也。）针（一名铍针，末如敛锋，广二分半，长四寸，破痈肿出脓。今名剑针是也。）贝利针（尖如毫，且圆且利，中身微大，长一寸六分。调阴阳，去暴痹，飞经走气，今之医常用之是也。）毫针（法象毫尖，如蚊虻喙，长三寸六分，调经络，去疾病。）长针（锋如利，长七寸。痹深居骨解腰脊节腠之间者，用之，今之名跳针是也。）火针（一名燔针，长四寸。风虚肿毒，解肌排毒用之。）  

***九针所宜***  

九针之用，各有所宜。长短大小，各有所施。刺热者，用 针。病在皮肤，取以针，于病所肤白勿取。刺寒者，用毫针。病痹气通而不去者，取以亳针。毫针者，静以徐往，微以久留而养，以取痛痹。刺大者，用锋针。锋针者，以发痼疾。刺小者，用圆利针。圆利针者，以取暴气，病痹气暴发者，取以圆利针。刺痈者，用铍针。铍针者，以取大脓，井荣分俞病为大脓者，取以铍针、 针，出泻阳气。圆针者，揩摩分内间，不得伤肌肉，以泻分气。 针者，主按脉勿陷，以致其气，令邪勿陷于病所。病在脉气少，当补之者，取之 针。长针者，可以致远痹，病在中者，取以长针。火针者，以泻机关之水，水肿不能过关节者，取以火针。以小治，小者，其功小，以大治大者，多害。故其以成脓血者，其惟砭石、铍针之所取也。  

***内经补泻***  

帝曰：余闻刺法，有余者泻之，不足者补之。岐伯曰：百病之生，皆有虚实，而补泻行焉。泻虚补实，神去其室，致邪失正，真不可定，粗之所败，谓之夭命。补虚泻实，神归其室，久塞其空，谓之良工。  

凡用针者，随而泻之，迎而道之，虚则实之，满则泻之，菀陈者除之，邪胜则虚之，徐而疾则实，疾而实则虚。言实与虚，若有若无；察后与先，若存若亡；为虚与实，若得若失。虚实之要，九针最妙。补泻之时，以针为之。泻曰必持内之，放而出之，排阳得针，邪气得泄，按而引针，是谓内温，血不得散，气不得出也。  

补曰随之，随之之意，若忘若行，若按，如蚊虻止，如留如环，去如 绝，令左属右，其气故止。外门已闭，中气乃实，必无留血，必取诛之。刺之而气不至，无问其数，刺之而气至，乃去之勿复针。  

针有悬布天下者五：黔首共余食，莫之知也。一曰治神，三曰知养身，三曰知毒药，四曰制砭石，五曰知五脏血气之诊。五法俱立，各有所先。今末世之刺也，虚者实之，满者泻之，此皆众工所共知也。若夫法天则地，随应而动，和之者若响，随之者若影，道无鬼神，独来独往。帝曰：愿闻其道。岐伯曰：凡刺之真，必先治神。五脏已定，九候已备，后乃存针。众脉不见，众凶弗闻，外内相得，无以形先，可玩往来，乃施于人。人有虚实，五虚勿近，五实勿远。至其当发，间不容睫，手动若务，针耀而匀，静意视义，观适之变，是谓冥冥，莫知其形。见其乌乌，见其稷稷，从见其飞，不知其谁，伏如横弩，起如发机。  

刺虚者，须其实；刺实者，须其虚。经气已至，慎守勿失，深浅在志，远近若一，如临深渊，手如握虎，神无营于众物。义无邪下，必正神。小针之要，易陈而难入，粗守形，上守神。神乎神，客在门，未睹其疾，恶知其原？刺之微，在速迟。粗守关，上守机。机之动，不离其空。空中之机，清净而微，其来不可逢，其往不可追。知机之道者，不可挂以发，不知机道，扣之不发。知其往来，要与之期，粗之暗乎，妙哉！工独有之。往者为逆，来者为顺，明知逆顺，正行无问。迎而夺之，恶得无虚？追而济之，恶得无实？迎之随之，以意和之，针道毕矣。  

凡用针者，虚则实之，满则泄之，宛陈则除之，邪胜则虚之。《大要》曰：持针之道，坚者为宝，正指直刺，无针左右，神在秋亳。属意病者，审视血脉，刺之无殆。方刺之时，必在悬阳，及与两卫。神属勿去，知病存亡。血脉者，在 横居，视之独澄，切之独坚。  

刺虚则实之者，针下热也，气实乃热也。满而泄之者，针下寒也。菀陈则除之者，出恶血也。邪盛则虚之者，出针勿按。徐而疾则实者，徐出针而疾按之。疾而徐则虚者，疾出针而徐按之。言实与虚者，寒温气多少也。若无若有者，疾不可知也。察后与先者，知病先后也。为虚与实者，工勿失其法。若得若失者，离其法也。虚实之要，九针最妙者，为其各有所宜也。补泻之时者，与气开阖相合也。九针之名，各不同形者，针穷其所当补泻也。刺实须其虚者，留针，阴气隆至，乃去针也。刺虚须其实者，阳气隆至，针下热，乃去针也。经气已至，慎守勿失者，勿更改也。浅深在志者，知病之内外也。近远如一者，浅深其候等也。如临深渊者，不敢堕也。手如握虎者，欲其壮也。神无营于众物者，静志观病患，无左右视也。  

义无邪下者，欲端以正也。必正其神者，欲胆病患，目制其神，令气易行也。  

所谓易陈者，易言也。难入者，难着于人也。粗守形者，守刺法也。上守神者，守人之血气有余不足，可补泻也。神客者，正邪共会也。神者，正气也。客者，邪气也。在门者，邪循正气之所出入也。未睹其疾者，先知邪正何经之疾也。恶知其原者，先知何经之病，所取之处也。刺之微在数迟者，徐疾之意也。粗守关者，守四肢而不知血气正邪之往来也。上守机者，知守气也。机之动，不离其空者，知气之虚实，用针之徐疾也。空中之机，清静以微者，针以得气，密意守气勿失也。其来不可逢者，气盛不可补也。其往不可追者，气虚不可泻也。不可挂以发者，言气易失也。  

扣之不发者，言不知补泻之意也，血气已尽而气不下也。知其往来者，知气之逆顺盛虚也。要与之期者，知气之可取之时也。粗之暗者，冥冥不知气之微密也。妙哉工独有之者，尽知针意也。往者为逆者，言气之虚而小。小者，逆也。来者为顺者，言气之平。平者，顺也。明知逆顺，正行无问者，言知所取之处也。迎而夺之者，泻也。追而济之者，补也。所谓虚则实之者，气口虚而当补之也。  

满则泻之者，气口盛而当泻之也。菀陈则除之者，去血脉也。邪胜则虚之者，言诸经有盛，皆泻其邪也。徐而疾则实者，言徐内而疾出也。疾而徐则虚者，言疾内而徐出也。言实与虚，若有若无者，言实者有气，虚者无气也。察后与先，若亡若存者，言气之虚实，补泻之先后也。  

察其气之已下与常存也。为虚与实，若得若失者，言补者必然若有得也，泻则恍然若有失也。是故工之用针也，知气之所在，而守其门户，明于调气，补泻所在，徐疾之意，所取之处。泻必用圆，切而转之，其气乃行。疾而徐出，邪气乃出；伸而逆之，摇大其穴，气出乃疾。补必用方，外引其皮，令当其门，左引其枢，右推其肤，微旋而徐推之，必端以正，安以静。坚心无解，欲微以留气下而疾出之，推其皮，盖其外门，神气乃存。用针之要无忘其神。泻必用方者，以气方盛也，以月方满也，以日方温也，以身方定也。以息方吸而纳针，乃复候其方吸而转针，乃复候其方呼而徐引针。故曰：泻补必用圆者。圆者，行也。行者，移也。刺必中其荣，复以吸排针也。故圆与方，非针也。泻实者，气盛乃内针。针与气俱内，以开其门，如利其户，针与气俱出，精气不伤，邪气乃下。外门不闭，以出其疾，摇大其道，如利其路，是谓大泻，必切而出，大气乃屈，持针勿置，以定其意。候呼内针，气出勿针入，针空四塞，精无从出。方实而疾出针，气入针出，热不得远，闭塞其门，邪气布散，精气乃得存。动气候时，近气不失，远气乃来，是谓追之。  

吸则内针，无令气忤；静以久留，无令邪布。吸则转针，以得气为故；候呼引针，呼尽乃出。大气皆出，故命曰泻。扪而循之，切而散之，推而按之，弹而怒之，爪而下之，通而取之。外引其门，以闭其神，呼尽内针，静以久留，以气至为故。如待所贵，不知日暮，其气以至，适而自护。候吸引针，气不得出，各在所处，推合其门，令神气存，大气留止，故命曰补。补泻弗失，与天地一，经气以至，慎守勿失。浅深在志，远近如一，如临深渊，手如握虎，神无营于众物。持针之道，欲端以正，安以静，先知虚实，向行疾徐，左手执骨，右手循之，无与肉果。泻欲端以正，补必闭肤。辅针导气，邪得淫 ，真气得居。帝曰： 皮开腠理奈何？岐伯曰：因其分肉，左别其肤，微内而徐端之，适神不散，邪气得去。知其气所在，先得其道，稀而疏之，稍深以留，故能徐入之。大热在上，推而下之，上者引而去之。视先痛者，常先取之。大寒在外，留而补之；入于中者，从合泻之。上气不足，推而扬之，下气不足，积而从之。寒入于中，推而行之。  

夫实者，气入也；虚者，气出也。气实者，热也；气虚者，寒也。入实者，左手开针孔也；入虚者，右手开针孔也。  

形气不足，病气有余，是邪胜也，急泻之。形气有余，病气不足，急补之。形气不足，病气不足，此阴阳俱不足也，不可刺，刺之则重不足，不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余，此谓阴阳俱有余也，急泻其邪，调其虚实。故曰：有余者泻之，不足者补之，此之谓也。故曰：刺不知逆顺，真邪相搏，满而补之，则阴阳四溢，肠胃充郭，肝肺内 ，阴阳相杂。虚而泻之，则经脉空虚，血气竭枯，肠胃HT 僻，皮肤薄着，毛腠夭焦，予之死期。  

凡用针之类，在于调气。气积于胃，以通营卫，各行其道，宗气留于海。其下者，经于气冲；其直者，走于息道。故厥在于足，宗气不下，肺中之血凝而留止，弗之火调，弗能取之。散气可收，取气可布，深居静处，占神往来，闭户塞牖，魂魄不散，专意一神，精气之分，毋闻人声，以收其精。必一其神，令志在针，浅而留之，微而浮之，以移其神，气至乃休，男内女外，坚拒勿出，谨守勿内，是谓得气。刺之而气不至，无问其数。刺之而气至，乃去之，勿复针。针各有所宜，各不同形，各任其所。为刺之要，气至而有效，效之信，若风之吹云，明乎若见苍天，刺之道毕矣。  

用针者，必先察其经络之虚实，切而循之，按而弹之，视其应动者，乃复取之而下之。六经调者，谓之不病。虽病，谓之自已。一经上实下虚而不通者，此必有横络盛加于大经，令之不通，视而泻之，此所谓解结也。上寒下热，先刺其项太阳，久留之。已刺即熨项与肩胛，令热下合乃止，此所谓推而上之者也。上热下寒，视其脉虚而陷下于经者，取之，气下乃止，此所谓引而下之者也。大热遍身，狂而妄见妄闻妄语，视足阳明及大络取之。虚者补之，血而实者泻之，因其偃卧，居其头前，以两手四指挟按头动脉，久持之，倦而切推下至缺盆中，而复止如前，热去乃止，此所谓推而散之者也。帝曰：余闻刺之言曰有余者泻之，不足者补之。何谓有余，何谓不足？岐伯曰：有余有五，不足亦有五，帝欲何问？帝曰：愿尽闻之。岐伯曰：神有有余，有不足；气有有余，有不足；血有有余，有不足；形有有余，有不足；志有有余，有不足。凡此十者，其气不等也。帝曰：人有精气津液，四肢九窍，五脏十六部，三百六十五节，乃生百病。百病之生，皆有虚实。今夫子乃言有余有五，不足亦有五，何以生之乎？岐伯曰：皆生于五脏也。夫心藏神，肺藏气，肝脏血，脾藏肉，肾藏志，而此成形，志意内通连骨髓而成形。五脏六腑之道，皆出于经隧，以行血气。血气不和，百病乃变化而生。是故守经隧焉。帝曰：神有余不足，何如？岐伯曰：神有余则笑不休，神不足则悲。血气未并，五脏安定，邪客于形，洒淅起于亳毛，未入于经铬也，故命曰神之微。帝曰：补泻奈何？岐伯曰：神有余，则泻其小络之血，出血，勿之深斥，无中其大经，神气乃平；神不足，视其虚络，按而致之，刺而利之，无出其血，无泄其气，以通其经，神气乃平。帝曰：刺微奈何？岐伯曰：按摩勿释，着针勿斥，移气于不足。气有余则喘咳，上气不足则息利少气，血气不并，五脏安定。皮肤微病，命曰白气微泄。帝曰：补泻奈何？岐伯曰：气有余，则泄其经隧，无伤其经，无出其血，无泄其气。不足则补其经隧，无出其气。帝曰：刺微奈何？岐伯曰：按摩勿释，出针视之，曰我将深之，适人必革，精气自伏，邪气散乱，无所休息，气泄腠理，真气乃相得。帝曰：善。血有余不足奈何？岐伯曰：血有余则怒，不足则恐。血气未并，五脏安定，孙络水溢，则经有留血。帝曰：补泻奈何？岐伯曰：血有余，则泻其盛经出其血。不足，则视其虚经，针其脉中，久留而视，脉大，疾出其针，无令血泻。帝曰：刺留血奈何？岐伯曰：视其血络，刺出其血，无令恶血得入于经，以成其疾。帝曰：善。形有余不足奈何？岐伯曰：形有余则腹胀，泾溲不利，不足则四肢不用。血气未并，五脏安定，肌肉蠕动，命曰微风。帝曰；补泻奈何？岐伯曰：形有余则泻其阳经，不足则补其阳络。  

帝曰：刺微奈何？岐伯曰：取分肉间，无中其经，无伤其络，卫气得复，邪气乃索。帝曰：善。志有余不足奈何？岐伯曰：志有余则腹胀飧泻，不足则厥。血气未并，五脏安定，骨节有动。帝曰：补泻奈何？岐伯曰：志有余则泻然谷筋血者，不足则补其复留。帝曰：刺未并奈何？岐伯曰：即取之，无中其经，邪所乃能立虚。  

血清气浊，疾泻之则气竭；血浊气涩，疾泻之则经可通。  

***人身左右上下虚实不同刺***  

天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。东方，阳也。阳者，其精并于上，并于上则上明而下虚，故使耳目聪明而手足不便也。西方，阴也。阴者，其精并于下，并于下则下盛而上虚，故其耳目不聪而手足便也。故俱感于邪，其在上，则右甚；在下，则左甚。此天地阴阳所不能存也，故邪居之。故天有精，地有形；天有八纪，地有五里，故能为万物之父母。清阳上天，浊阴归地，是故天地之动静，神明之纲纪，故能以生长收藏，终而复始。惟贤人上配天以养头，下象地以养足，中傍人事以养五脏。天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之器。以天地为之阴阳，阳之汗，以天地之雨名之：阳之气，以天地之疾风名之。暴风象雷，逆风象阳。故治不法天之纪，不用地之理，则灾害至矣。故邪风之至，疾如风雨。故善治者，治皮毛，其次治肌肤，其次治筋脉，其次治六腑，其次治五脏。治五脏者，半死半生也。故天之邪气，感则害人五脏；水谷之寒热，感则害人六腑；地之湿气，感则害人皮肤筋脉。  

故善用针者，从阴引阳，从阳引阴，以右治左，以左治右，以我知彼，以表知里，以观过与不及之理，见微得过，用之不殆。  

***人身左右补泻不同***  

《神应经》曰：人身左边，右手以大指进前捻针为补，大指退后捻针为泻，右边以右手大指退后捻针为补，进前捻针为泻。  

***用针十四法***  

进者，凡不得气，男外女内，及春夏秋冬各有进退之理。  

退者，为补泻。欲出针时，各先退针一豆许，然后却留针，方可出针。  

动者，如气不行，将针伸提而已。  

摇者，凡泻时欲出针，必须动摇而后出。  

弹者，凡补时，用指甲轻弹，使气疾行也。如泻，不可用。  

扪者，凡补者，出针时用手扪闭其穴也。  

摄者，下针者，得气涩滞，随经络用大指甲上下切其气血，自得通行也。  

循者，凡下针于部分经络之处，用手上下循之，使气血往来。经云：推之则行，引之则止。  

切者，凡下针，必先用大指甲左右于穴切之，令气血宣散，然后下针，使不伤于荣卫也。  

按者，以手按针，无得进退，如按切之状。  

爪者，凡下针，用手指作力置针，有准也。  

盘者，如针腹部，于穴内轻盘摇而已。  

搓者，凡令病患觉热，向外卧针，似搓线之状，勿转太紧。治寒面里卧，针根据前转法以为搓也。  

捻者，以手指捻针也，务要记夫左右，左为外，右为内。  

***缪刺***  

（缪如纰缪纲纪）帝曰：予闻缪刺，未得其意。岐伯曰：邪客于皮毛，入于孙络，留而不去，闭塞不通，不得入于经，流溢于大络而生奇疾也。夫邪客于大络者，左注右，右注左，上下左右，与经相干，而布于四末，其气无常处，不得入于经俞，命曰缪刺。  

帝曰：愿闻缪刺。以左取右，以右取左奈何？其与巨刺何以别之，曰：络病者，其痛与经脉缪处，故命曰缪刺。邪客于足少阴之络，令人卒心痛，暴胀，胸胁支满，无积者，刺然谷之前出血，如食顷而已。不已，左取右，右取左。病新发者，取五日已。  

邪客于手少阳之络，令人喉痹，舌卷，口干心烦，臂外廉痛，手不及头，刺手中指、次指爪甲上，去端如韭叶各一 。壮者立已，老者有顷已。左取右，右取左，此新病数日已。邪客于足厥阴之络，令人卒疝暴痛，刺足大指爪甲上与肉交者各一 ，男子立已，女子有顷已。左取右，右取左。邪客于足太阳之络，令人头项肩痛，刺足大指爪甲上与肉交者各一 ，立已。不已，刺外踝下三 ，左取右，右取左，如食顷已。邪客于手阳明之络，令人气满胸中，喘息支，胸中热，刺手大指、次指爪甲上去端如韭叶各一 ，左取右，右取左，如食顷已。  

邪客于臂掌之间，不可得屈，刺其踝后，先以指按之，痛乃刺之，以月死生为数，月生一日一 ，二日二 ，十五日十五 ，十六日十四 。邪客于足阳跷之脉，令人目痛，从内 始，刺外踝之下半寸所，各二 ，左刺右，右刺左，如行十里顷而已。人有所堕，恶血留内，腹中满胀，不得前后，先饮利药，此上伤厥阴之脉，下伤少阴之络，令人胁痛不得息，咳而汗出，刺足小指、次指爪甲上与肉交者各一 ，不得息立已，汗出立止，咳者温衣饮食一日而已。左刺右，右刺左，病立已，不已，复刺如法。邪客于足少阴之络，令人嗌痛不可肉食，无故善怒，气上走贲下。刺足下中央之脉各三 。凡六刺，立已，左刺右，右刺左。邪客于足太阴之络，令人腰痛引小腹，控 ，不可以仰息，刺腰尻之解，两脾之上，是腰俞，以月死生为 数，发针立已，左刺右，右刺左。邪客于足太阳之络，令人拘挛背急，引胁而痛，刺之从项始数脊椎，侠脊疾按之，应手如痛，傍刺之，三 立已。邪客于足少阳之络，令人留于枢中，痛髀不可以举，刺枢中以毫针，寒则久留针，以月死生为数，立已。治诸经刺之，所过者不病，则缪刺之。耳聋刺手阳明，不已，刺其通脉出耳前者。齿龋刺手阳明，不已，刺其肺入齿中者立已。邪客于五脏之间，其病也，肺引而痛，时来时止。视其病，缪刺之，于手足爪甲上视其脉，出其血，间一日一刺，一刺不已，五刺已。缪传引上齿，齿唇寒痛，视其手背脉血者出之。足阳明中指甲上一 ，手大指、次指甲上一 ，立已。左取右，右取左。邪客于手足少阴、太阴，足阳明之络，此五络，皆会于耳中，上络左角，五络俱竭，令人身脉皆动而形无知也，其状若尸，或曰尸厥，刺其足大指内侧爪甲上去端如韭叶，后刺足心，后刺足中指爪甲上各一 ，后刺手大指内侧去端如韭叶，后刺手心主，少阴锐骨之端各一 ，立已。不已，以竹管吹其两耳， 其左角之发方一寸，燔治，饮以美酒一杯，不能饮者，灌之，立已。有痛而经不痛者，缪刺之，视其皮部有血络者，尽取之。此缪刺之数也。身形有病，九候莫病，则缪刺之。  

***巨刺***  

（缪刺刺络脉，巨刺刺经脉）痛在于左而右脉病者，则巨刺之。邪客于经，左盛则右病，右盛则左病，亦有移易者。左痛未已，而右脉先病。如此者，必巨刺之。必中其经，非络肺也。  

***经刺***  

岐伯曰：夫邪之客于形也，必先舍于皮毛，留而不去，入于孙络；留而不去，入于络脉；留而不去，入于经脉。内连五脏，散于肠胃。阴阳俱盛，五脏乃伤。此邪之从皮毛而入，极于五脏之次也。如此，则治其经焉。凡刺之数，先视其经脉，切而从之，审其虚实而调之。不调者，经刺之，不盛不虚，以经取之。  

***刺脉虚实浅深***  

肺实者，深刺之，以泄其气，脉虚者，浅刺之，使经气无得出，以养其脉，独出其邪气。刺阴者，深而留之，刺阳者，浅而疾之。脉浅者勿刺，按其脉乃刺之，无令精出，独出其邪气耳。脉之所居深不见者，勿按其脉而刺之，微纳针而久留之，以致其孔脉气也。  

***刺宜从时***  

凡刺之法，必候日月星辰，四时八正之气，气定乃刺之，是故天温日明，则入血淖泽而卫浮，故血易泻，气易行；天寒日阴，则人血凝涩而卫气沉。月始生，则血气始精，卫气始行；月廓满，则血气实，肌肉坚，月廓空，则肌肉减，经络虚，卫气去，形独居，是以因天时而调血气也。是以天寒无刺，天温无凝，月生无泻，月满无补，月廓空无治，是谓得时而调之也。因天之序，盛虚之时，移光定位，正立而待之，故日月空而泻，是谓脏虚；月满而补，血气扬波，络有留血，命曰重实；月廓空而治，是谓乱经。阴阳相错，真邪不别，沉以留止，外虚内乱，淫邪乃起。  

帝曰：星辰八正何候？岐伯曰：星辰者，所以候曰月之行也；八正者，所以候八风虚邪以时至者也；四时者，所以分春夏秋冬之气所在以调之也。八正之虚邪，避之勿犯也。  

是故春气在经脉，夏气在孙络，长夏在肌肉，秋气在皮肤，冬气在骨髓中。春者，天气始开，地气始泄，冻解冰释，水道经通，故人气在脉。夏者，经满气溢，孙络受血，皮肤充实。长夏者，经络皆盛，内溢肌中。秋者，天气始收，腠理闭塞，皮肤引急。冬者盖藏，血气在中，内着骨髓，通于五脏。是故邪气者，常随四时之气血而入客也。故用针之服者，必有法则，上视天光，下同八正，以避奇邪，而观百姓。审于虚实，无犯其邪，是得天之露。遇岁之虚，救而不胜，反受其殃。故曰：必知天忌，乃言针意。春刺散俞，乃与分理，血出而止，甚者传气，间者环也；夏刺络俞，见血而止，尽气开环，痛必下；秋刺皮肤，循理上下同法，神变而止；冬刺俞窍于分理，甚者直下，间者散下。春夏秋冬，各有所刺，法其所在。春者，木始治，肝气始生，其风疾急，经脉常深，其气不能深入，故取络脉分肉间。夏者，火始治，心气始强，脉瘦气弱，阳气留溢，热熏分腠，内至于经，故取盛经分胰，绝肤而去者，邪气浅也。所谓盛经，阳脉也。秋者，金始治，肺将收杀，金得胜火，阳气在合。故阴气初胜，湿气及体，阴气未盛，未能深入，故取俞以泻阴邪，取合以虚阳邪，阳气始衰，故取于合。冬者，水始治，肾方闭，阳气衰少，阴气坚盛，巨阳伏沉，阳脉乃去，故取井以下阴逆，取荣以实阳气。故曰：冬敢井荣，春不鼽衄。  

正月、二月、三月，人气在左，无刺左足之阳；四月、五月、六月，人气在右，无刺右足之阳；七月、八月、九月，人气在右，无刺右足之阴；十月、十一月、十二月，人气在左，无刺左足之阴。  

甲乙日自乘，无刺头，无发蒙于耳内；丙丁日自乘，无振埃于肩喉廉泉；戊己日自乘四季，无刺腹去爪泻水；庚辛日自乘，无刺关节于股膝；壬癸日自乘，无刺足胫。  

随日之长短，各以为纪而刺之。谨候其时，病可与期。失时反候者，百病不治。故曰：刺实者，刺其来也；刺虚者，刺其去也。些言气存亡之时，以候虚实而刺之，候气之所在而刺之，是谓逢时。在于三阳，必候其气在于阳而刺之；病在三阴，必候其气在于阴而刺之。  

***刺逆四时***  

春刺夏分，肺乱气微，入淫骨髓，病不能愈，又且少气；春刺秋分，筋挛逆气，环为咳嗽，病不愈，令人时惊，又且哭；春刺冬分，邪气着脏，令人胀，病不愈，又且欲言。  

夏刺春分，病不愈，令人懈惰；夏刺秋分，病不愈，令人欲无言，惕惕如人将捕之；夏刺冬分，病不愈，令人少气，时欲怒。秋刺春分，病不已，令人惕然，欲有所为，起而忘之；秋刺夏分，病不已，令人益嗜卧，又且善梦；秋刺冬分，病不已，令人洒洒时寒。冬刺春分，病不已，令人欲卧不能眠，眠而有见；冬刺夏分，病不已，令人上气，发为诸痹；冬刺秋分，病不已，令人善泻。  

春刺络肺，血气外溢，令人少气；春刺肌肉，血气环逆，令人上气；春刺筋骨，血气内着，令人腹胀。夏刺经脉，血气乃竭，令人解 ；夏刺肌肉，血气内却，令人善恐；夏刺筋骨，血气上逆，令人善怒。秋刺经脉，血气上逆，令人善忘；秋刺络脉，气不外行，令人卧不欲动；秋刺筋骨，血气内散，令人寒栗。冬刺经豚，血气皆脱，令人目不明；冬刺络脉，内气外泄，留为大痹；冬刺肌肉，阳气竭绝，令人善忘。凡此四时刺者，大逆之病，不可不从也。反之则生乱，气相淫病焉。  

***刺避***  

凡刺胸腹者，必避五脏。中心者，环死，其动为噫；中肝者，五曰死，其动为语；中脾者，十日死，其动为吞，中肾者，六日死，其动为嚏；中肺者，三日死，其动为咳；中胆者，一日死，其动为呕；中膈者，皆为伤中，其病虽愈，不过一岁必死。刺避五脏者，知逆从也。所谓从者，膈与脾肾之处，不知者反之。  

刺足跗，中大肺，血出不止者，死。刺面上，中溜脉，不幸为盲。刺头，中脑户，入脑，立死。刺舌下，中大脉太过，血出不止，为喑。刺足下布络，中脉，血出不止，为肿。刺 中，（委中穴也）。中大脉，令人仆，脱色。刺气冲，中脉，血不出，为肿，鼠仆。刺脊间，中髓，为伛。刺乳中，中乳房，为肿，根蚀。刺缺盆中内陷，气泄，令人喘咳逆。刺手鱼腹，内陷为肿。  

无刺大醉，令人气乱；无刺大怒，令人气逆。无刺大劳人，无刺新饱人，无刺大渴人。  

无刺 之热，无刺浑浑之脉，无刺漉漉之汗，无刺病与脉相逆者。新内勿刺，已刺勿内；已醉勿刺，已刺勿醉。新怒勿刺，已刺勿怒；新劳勿刺，已刺勿劳。已饱勿刺，已刺勿饱；已饥勿刺，已刺勿饥。已渴勿刺，已刺勿渴。乘车来者，卧而休之，如食顷乃刺之；出行来者，坐而休之，如行十里乃刺之。大惊大怒，必定其气，乃刺之。 门而刺之者，死于家中；入门而刺之者，死于堂上。刺阴股，中大脉，血出不止，死。刺客主人，内陷中脉，为内漏，为聋。刺膝膑出液，为跛；刺臂大阴脉出血，多立死。刺足少阴脉重虚出血，为舌难以言；刺膺中，陷中脉，为喘逆仰息。刺 中，内陷，气归之，不得屈伸。刺阴股下三寸，内陷，令人遗溺。  

刺腋下，胁间内陷，令人咳；刺小腹，中膀胱，溺出，令人小腹满。刺 肠内陷，为肿；刺匡上陷骨中脉，为漏为盲。刺关节，液出，不得屈伸。  

***五夺不可泻***  

形容已脱，一夺也：大脱血之后，是三夺也，大汗出之后，是二夺也；大泄之后，是四夺也；新产大血之后，是五夺也。此皆不可泻。  

***下针法***  

《金针赋》云：先须爪按，重而切之，次令咳嗽一声，随咳下针。凡补，先呼气，初针刺至皮肉，乃曰天才；少停进针，刺至肉内，是曰人才；又停进针，刺至筋骨之间，名曰地才。此为极处，就当补之。再停良久，却须退针，至人之分，待气沉紧，倒针朝病，进退往来，飞经走气尽在其中矣。凡泻者，吸气初针，至天少停，进针直至于地，得气泻之。再停良久，却须退针，复至于人，待气沉紧，倒针朝病，法同前矣。  

及夫调气之法，下针至地之后，复人之分，欲气上行，将针右捻；欲气下行，将针左捻。欲补，先呼后吸；欲泻，先吸后呼。气不至者，以手循摄，以爪切掐，以针摇动，进捻搓弹，直待气至，以龙虎升腾之法，按之在前，使气在后；按之在后，使气在前。运气走之疼痛之所，以纳气之法，扶针直插，复向下纳，使气不回。若关节阻滞，气不过者，以龙虎龟凤、通经接气大段之法，驰而运之。仍以循摄爪切，无不应矣，此通仙之妙。  

先说平针法，含针口内温。按揉令气散，掐穴故教深。持针安穴上，令他嗽一声。随嗽归天部，停针再至人。再停归地部，待气候针沉。气若不来至，指甲切其经。  

次提针向病，针退地天人。补必随经刺，令他吹气频。随吹随左转，遂归天地人。待气停针久，三弹更熨温。出针口吸气，急急闭其门。泻欲迎经取，吸则纳其针。吸则须右转，他次进天人。转针仍复吸，根据法再停针。出针吹出气，摇动大其门。  

***出针法***  

《金针赋》云：病势既退，针气微松。病未退者，针气如根。推之不动，转之不移。此为邪气吸拔其针，乃真气未至，不可出之。出之者，其病即复，再须补。当停以待之，直候微松，方可出针豆许，摇而停之。补者吸之，去疾，其穴急扪，泻者呼之，去徐，其穴不闭，欲令腠密，然后吸气。故曰：下针贵迟，太急伤血；出针贵缓，太急伤气。刘宗浓曰：出针不可猛出，必须作三四次，徐徐转而出之则无血；若猛出必见血也。  

***金针辨义***  

古云：金针者，贵之也。金为五金之总名，钢铁金银皆是也。《本草》云：马衔铁无毒，可作针。以马属午，属火，火克金，解铁毒，故以作针。  

***煮针法***  

煮针一法，《素问》原无，今世用之，欲温而泽也，是亦有益而不害，故从之。危氏书用乌头、巴豆各一两，硫黄、麻黄各五钱，木鳖子、乌梅各十个，同引入水，用砂锅内或罐煮一日，洗择之。再用止痛药没药、乳香、当归、花蕊石各半两，又如前水煮一日，取出用皂角水洗，再于犬肉内煮一日，仍用瓦屑打磨净。端直，松子油涂之。常近人气为妙。  

***火针***  

经曰 针者，以麻油满盏，灯草令多如大指许。丛其灯火烧针头，频以麻油蘸其针，烧令通经用，方有功。若不红者，反损于人，不能去病。烧时令针头低下，恐油热伤手。先令他人烧针，医者临时用之，以免致手热，才觉针红，医者取针，先以针安穴上，自然干，针之亦佳。凡行针点艾相似，以墨记之，使针时无差穴道，差则无功。火针甚难，须有临阵之将心，方可行针。先以左下按定其穴，然后针之，切忌太深，深则反伤经络；不可太浅，浅则治病无功，但消息取中也。凡大醉之后，不可用针。不适浅深，有害无利。凡行火针，必先安慰病患，令勿惊动。较之火针及灸，灸则直受艾灼烧，过痛则久也；火针虽则畏人，其针下疾，一针便去，不入也。凡下火针，一针之后，疾速换去，不可久留，寻即以左手速按针孔上，则疼止；不按则疼甚。火针不宜针脚气，反加肿痛，不能行履。火针者，宜破痈疽发背。溃脓在内，外皮无头者，但按毒上软处；以溃脓阔大者，按头尾及中，以点记，宜下三针，决破出脓。一针肿上，不可按之，即以指从两旁捺之。令脓随手而出，或肿大脓多，针时须侧身回避，恐脓射出污身。《针灸节要》谓：火针之功用甚大，凡 瘕积块、瘫痪痈疽、坚瘤，并宜火针。  

***温针***  

王节斋曰：近有为温针者，灸火之时，针其穴，谓之温针。古人针则不灸，灸则不针。夫针而且灸，灸而且针，此后人俗法也。此法行于山野鄙人，或无损；若行于富贵之人，肌肤不任者，危害出于顷刻，其为终身之害也有矣。  

***暖针***  

《素问》遗篇注云：用圆利针、长针，未刺时，先含口内温针，暖而用之。又曰：亳针于人，近体暖针至温方刺。凡暖针刺人经络，气得暖而易行也。  

***晕针***  

《金针赋》云：其或晕针者，神气虚也，以针补之，以袖掩之；口鼻气回，热汤与之。略停少顷，根据前再施。  

《指微赋》云：医人深明气血往来，取穴部分不差，补泻得宜，必无晕针昏倒之患。  

或慌忙之际，畏刺之人多感此。壮者气行自已，怯者当速救疗。假令针肝经，感气晕，以补肝经，合曲泉穴之络，假令针肝络，血晕，以补本经曲泉穴之经，针入复苏，效如起生。  

余皆仿此。刘宗浓曰：晕针者，夺命穴救之，男左女右取之。不回，却再取右，女亦然。  

此穴正在手膊上侧筋骨陷中虾蟆儿上，自肩至肘，正在当中。  

《济生拔萃》云：有随针而卒者何？曰：一则不知刺禁，如刺中心一日死之类也；二则不明脉候，如下利，其脉忽大者死之类。凡针灸者，先须审详脉候，观察病证，然后知其刺禁，其经络穴道，远近气候，息数深浅分寸。  

***折针***  

《本草》云：医工针人，而针折在肉中不出，杵牡鼠肝及脑涂之。又象牙主诸针及杂物入肉，割取屑，细碾入水和，敷上立出。《肘后方》：针折肉中，象牙屑水和，敷上立出。  

《宝鉴》涌针膏：取针刺入肉，并箭头不出。用鼠粪头十个，蝼蛄四十九个，土消虫十个，芫青、马肉中蛆、酱内蛆，俱焙干，蜣螂、巴豆、信石、 砂、夏枯草、磁石、黄丹、苏木、地骨皮各一两，石脑油三两，蒿柴灰汁三升。上将灰汁、石脑油以文武火熬成膏，次下诸药，令匀，瓷器内收贮。临时看疮大小，点药，良久，自然涌出。  

神圣膏：取针入皮肤。以车脂不拘多少，成膏子，好摊纸上，如钱大，贴之二日一换，三五次，针自出，大有神效。  

乌翎散：取针铁入皮肤，乌翎三五枝，火灸焦为末，好醋调成膏，涂疮上，纸盖一二次，其针自出。一法以紧磁石引其肉中之针，即出。  

***刺王公布衣之异***  

帝曰：夫王公大人，血食之君，身体柔脆，肌肉软弱，血气 悍滑利，其刺之浅深，疾徐多少，何如？岐伯曰：膏粱藿菽之味，何可同也。气滑即疾出，气涩则出迟；气悍则针小而入浅，气涩则针大而入深。深则欲留，浅则欲疾。以此观之，刺布衣者，深而留之；刺大人者，微以徐之。此皆因其 悍滑利也。  

***经脉交会八穴歌***  

公孙冲脉胃心胸，内关阴维下总同。临泣胆经连带脉，阳维目锐外关逢。后溪督脉连背颈，申脉跷络亦相通。列缺肺脉行肺系，阴跷照海膈喉咙。  

***八法合十干八卦歌***  

王申之日公孙干，乙癸坤宫申脉连。庚日外关属震卦，丙从艮佐内关便。戊日临泣坎象卦，后溪辛日巽宫迁。丁日兑官针照海，已应列缺与离前。  

***八法飞腾手诀歌***  

春夏先深而后浅，秋冬前浅而后深。随处按之呼吸轻，迎而吸之内关寻。补虚泻实公孙是，列缺次当照海深。临位外关和上下，后溪申肺用金针。先深后浅行阴数，前三后二却是阴。先浅后深阳数法，前二后三阳数定。临泣公孙肠中病，脊头腰背申脉攻。  

照海咽喉并小腹，内关行处治心疼。后溪前上外肩背，列缺针时脉气通。急按慢提阴气升，急提慢按阳气降。攻阳取阴皆六数，达人刺处有奇效。  

***薛真人天星十一穴歌***  

三里内庭穴，曲池合谷截。委中配承山，下至 仑穴。环跳及阳陵，通里并列缺。  

合担用法担，合截用法截。担截常记取，莫与非人说。三百六十五，不出十一穴。此法少人知，金锁都开澈。治病显奇功，有如汤泼雪。学人细推寻，神功无尽竭。  

***十二经脉昼夜流注歌***  

肺寅大卯胃辰经，脾巳心午小未中。申膀酉肾心胞戌，亥三子胆丑肝通。  

***古人有不行针要知针理***  

许学士视一妇人热入血室，医者皆不识，用补血药，数日成结胸证。学士曰：小柴胡汤已迟，不可行也，可刺期门。予不能针，请善针者针之，如言而愈。  

***针灸手宜得其入***  

明目者可使视色。聪耳者可使听音。捷辞疾语者可使传论。语徐而安静，手巧而心审谛者，可使行针艾，理血气而调绪逆顺，察阴阳而兼诸方。缓节柔筋而心和调者，可使导引行气。疾毒言语轻人者，可使唾痈咒病。爪苦手毒，为事善伤者，可使按积抑痹。各得其能，方乃可行，其名乃彰；不得其人，其功不成，其师无名。故曰得其人乃言，非其人勿传，此之谓也。手毒者，可使按龟，置龟于器下，而按其上，五十日而死矣；手甘者，复生如故也。  

***艾灸方宜***  

北方者，天地之所闭藏之域也，其地高陵居，风寒冰冽，其民乐野处而乳食，藏寒生满病，其治宜灸 ，故灸 者，亦从北方来。  

***艾叶***  

《本草》云：艾味苦，气微温，阴中之阳，无毒，主灸百病。三月三日，五月五日采，曝干、陈久者良，避恶杀鬼。又，采艾之法，五月五日灼艾有效。制艾先要如法，令干燥入臼捣之，以细筛去尘屑，每入石臼捣取，洁白为上，须令焙大燥，则灸有力，火易燃。如润，无功。  

《证类本草》云：出明州。《图经》云：旧不着所出州土，但云生田野，令在处有之，惟蕲州叶浓而干高果气味之大，用之甚效。  

孟子曰：七年之病，求三年之艾。丹溪曰：艾性至热，入火灸则上行，入药服则下行。  

***艾灸补泻***  

气盛则泻之，虚则补之。针所不为，灸之所宜。阴阳皆虚，火自当之；经陷下者，火则当之。经络坚紧，火所治之，陷下则灸之。络满经虚，灸阴刺阳；经满络虚，刺阴灸阳。以火补者，毋吹其火，须自灭也，以火泻者，疾吹其火，传其灸，须其火灭也。  

***艾炷大小***  

黄帝曰：灸不三分，是谓徒冤，炷务大也。小弱乃小作之。又曰：小儿七日以上，周年以还，炷如雀粪。  

《明堂下经》云：凡灸欲炷下广三分，若不三分，则火气不达，病未能愈，则是灸炷欲其大，惟头与四肢欲小耳。《明堂上经》乃曰：艾炷根据小箸头作，其病脉粗细，状如细线，但令当脉灸之。雀粪大炷，亦能愈疾。又有一途，如腹胀、疝瘕、 癖、伏梁气等，须大艾炷。故《短剧》曰：腹背烂烧，四肢但去风而已，大宜大炷。如巨阙、鸠尾，灸之不过四七壮，炷根据竹箸头大，但令正当脉上灸之，艾炷若大，复灸多，其人永无心力。如头上灸多，令人失精神，背脚灸多，令人血脉枯竭，四肢细而无力，既失精神，又加细节，令人短寿。王节斋云：面上灸炷须小，手足上犹可粗。  

***点艾火***  

《明堂下经》曰：古来灸病，忌松、柏、枳、橘、榆、枣、桑、竹八木火，切宜避之。有火珠耀日，以艾承之，得火为上；次有火镜耀日，亦以艾引得火，此火皆良。诸蕃部用镔铁击 石得火，以艾引之。凡仓卒难备，则不如。无木火，清麻油点灯上烧艾茎，点灸，兼滋润灸疮，至愈不疼，用腊烛更佳。  

***壮数多少***  

《千金》云：凡言壮数者，若丁壮病根深笃，可倍于方数，老少羸弱可减半。扁鹊灸法，有至三五百壮、千壮，此亦太过。曹氏灸法，有百壮、五十壮。《短剧》诸方亦然。惟《明堂本经》云：针入六分，灸三壮，更无余治。故后人不准，惟以病之轻重而增损之。凡灸头项，止于七壮，积至七七壮止。《铜人》治风，灸上星、前顶、百会，至二百壮，腹背灸五百壮。若鸠尾、巨阙，亦不宜多灸，灸多则四肢细而无力。《千金方》于足三里穴，乃云多至三百壮。心俞禁灸。苦中风，则急灸至百壮。皆视其病之轻重而用之，不可泥一说，而不通其变也。  

***灸法***  

《千金方》云：凡灸法，坐点穴，则坐灸：卧点穴，则卧灸；立点穴，则立灸。  

须四体平直，毋令倾侧。若倾侧，穴不正，徒破好肉耳。《明堂》云：须得身体平直，毋令拳缩，坐点毋令俯仰，立点毋令倾侧。  

***炷火先后***  

《资生》云：凡灸当先阳后阴，言从头向左而渐下，次从头向右而渐下，先上后下。《明堂》云：先灸上，后灸下，先灸少，后灸多，皆宜审之。王节斋曰：灸火须自上而下，不可先灸下后灸上。  

***灸寒热***  

灸寒热之法，先灸大椎，以年为壮数，次灸撅骨以年为壮数。视背俞陷者灸之，臂肩上陷者灸之，两季胁之间灸之，外踝上绝骨之端灸之，足小指、次指间灸之， 下陷脉灸之，外踝后灸之，缺盆骨上切之坚动如筋者灸之，膺中陷骨间灸之，脐下关元三寸灸之，毛际动脉灸之，膝下三寸分间灸之，足阳明跗上动脉灸之，巅上一穴灸之。  

***灸疮要发***  

《资生》云：凡着艾得疮发，所患即瘥，若不发，其病不愈。《甲乙经》云：灸疮不发者，故履底灸令热熨之，三日即发。令人用赤皮葱三五茎，去青，于 火中煨热，拍破，热熨疮上十余遍，其疮三日遂发。又以生麻油渍之而发，亦有用皂角煎汤，候冷频点之而发，亦有恐血气衰不发，服四物汤，滋养血气，不可一概而论也。有复灸一二壮遂发，有会热炙之物，如烧鱼、煎豆腐、羊肉之类而发，在人以意取助，不可顺其自然，终不发矣。  

***贴灸疮***  

古人贴灸疮，不用膏药，要得脓出多而疾除。《资生》云：春用柳絮，夏用竹膜，秋用新绵，冬用兔腹下白细毛，或猫腹毛。令人多以膏药贴之，日两三易。而欲其速愈，此非治疾之本意也。但今世贴膏药，亦取其便，不可速易。若膏药不坏，惟久久贴之可也。若速易，即速愈，恐病根未尽除也。  

***洗灸疮***  

古人灸艾炷大便用洗法。其法以赤皮葱、薄荷煎汤，温洗疮周遭，约一时久，令驱逐风邪于疮口出，更令经脉往来不涩，自然疾愈。苦灸火退痂后，用东南桃枝青嫩皮煎汤温洗，能护疮中诸风；若疮内黑烂，加胡荽煎洗；若疼不可忍，加黄连煎神效。  

***灸宜保养***  

灸艾后，患者宜于静室谢事，饮食寒温，俱要适宜调养，正气复完，邪气自退，而病根除矣。今人多不知恬养，虽灸艾何益？每有近房劳，贪浓味，此又自增其咎也。故因灸而反致害者，此也。徒责灸艾不效，何耶？  

***灸忌食物房劳***  

《资生》云：既灸之后，当忌食鱼脍猪膏热面，生冷生酒，动风之物，尤忌大怒、大劳、房室、忍饥、太饱、受热、冒寒，非徒无益，反得有损，不可不慎也。  

***避人神论***  

《千金》云：欲行针灸，先知行年宜忌，及人神所在，不与禁忌相应即可。故男忌除，女忌破；男忌戌，女忌巳。有日神忌，有每月忌，有十二时忌。有四季人神、有十二部人神，十二部年人神，有九部傍通人神，有杂忌傍通人神，有血支血忌之类。凡医者，不能知此避忌，若逢病患厄，会男女气怯，下手至困。通人达士岂拘此哉！若遇卒暴急患，皆不拘禁忌。许希云：卒暴之疾，须速灸疗。一日之间，止忌一时是也。《千金》云：痈疽疔肿，喉痹客忤，尤为急切，凡作汤药宜速，不可避凶。又曰：凡人卒暴急证，并中风卒仆，痰厥等证，即用针灸治疗。若论忌神，少缓则不可救。此所以不可拘泥也。若平居从容，治病于未形，选吉日、避人神可也。  

***逐日人神所在不宜刺灸***  

初一日在足大趾厥阴分，犯之跗踵。  

初二日在足外踝少阳分，犯之经筋缓。  

初三日在股内少阴分，犯之小腹痛。  

初四日在腰太阳分，犯之腰偻无力。  

初五日在口太阴分，犯之舌强。  

初六日在两手阳明分，犯之咽喉不利。  

初七日在内踝少阴分，犯之阴经筋急。  

初八日在手腕太阳分，犯之腕不收。  

初九日在尻厥阴分，犯之病结。  

初十日在腰背太阳分，犯之腰背偻。  

十一日在鼻柱阳明分，犯之齿面肿。  

十二日在发际少阳分，犯之令人耳重。  

十三日在牙齿少阴分，犯之气寒。  

十四日在胃脘阳明分，犯之气肿。  

十五日在遍身，不宜补泻，针灸大忌。  

十六日在胸太阳分，犯之逆息。  

十七日在气冲阳明分，犯之难息。  

十八日在股内少阴分，犯之引阴气痛。  

十九日在足趺阳明分，犯之发肿。  

二十日在内踝少阴分，犯之经筋挛。  

二十一日在手小指太阳分，犯之不仁。  

二十二日在足外踝少阳分，犯之经筋缓。  

二十三日在肝及足厥阴分，犯之发转筋。  

二十四日在手阳明分，犯之咽喉中不利。  

二十五日在足阳明分，犯之胃气胀。  

二十六日在胸太阴分，犯之令人咳嗽。  

二十七日在膝阳明分，犯之足厥逆。  

二十八日在阴少阴分，犯之小腹急痛。  

二十九日在膝胫厥阴分，犯之筋痿少力。  

三十日在足趺，皆忌针灸。  

***尻神指诀***  

（胡侍郎奏行）一岁 十岁 十九 二十八 三十七 四十六 五十五 六十四 七十三 八十二 坤管叉踝。  

二岁 十一 二十 二十九 三十八 四十七 五十六 六十五 七十四 八十三 震管牙 。  

三岁 十二 二十一 三十 三十九 四十八 五十七 六十六 七十五 八十四 巽管头口乳。  

四岁 十三 二十二 三十一 四十 四十九 五十八 六十七 七十六 八十五 中宫管肩及尾穷骨。  

五岁 十四 二十三 三十二 四十一 五十 五十九 六十八 七十七 八十六 干管背面耳。  

六岁 十五 二十四 三十三 四十二 五十一 六十 六十九 七十八 八十七 兑管手膊。  

七岁 十六 二十五 五十四 四十三 五十二 六十一 七十 七十九 八十八 艮管腰项。  

八岁 十七 二十六 三十五 四十四 五十三 六十二 七十一 八十 八十九 离管胸肋。  

九岁 十八 二十七 三十六 四十五 五十四 六十三 七十二 八十一 九十 坎管脚肘肚。  

按：尻神者，神农之所制也。尻为尾底骨之臀尖。《节要》谓人之一身，何独惟臀尖之有神也？此理皆不能通。且云急病亦不拘此。姑录以俟考订。  

***每月血忌***  

正月丑，二月未，三月寅，四月申，五月卯，六月酉，七月辰，八月戌，九月巳，十月亥，十一月午，十二月子。  

***十二建人神***  

建日在足禁晡时。  

除日在眼禁日入。  

满日在腹禁黄昏。  

平日在背禁人定。  

定日在心禁夜半。  

执日在手禁鸡鸣。  

破日在面禁平旦。  

危日在鼻禁日出。  

成日在唇禁食时。  

收日在头禁寅中。  

开日在耳禁午时。  

闭日在目禁日 。  

***十二部人神***  

一岁 十三 二十五 三十七 四十九 六十一 七十三 八十五 人神在心。  

二岁 十四 二十六 三十八 五十 六十二 七十四 八十六 人神在喉。  

三岁 十五 二十七 三十九 五十一 六十三 七十五 八十七 人神在头。  

四岁 十六 二十八 四十 五十二 六十四 七十六 八十八 人神在颈。  

五岁 十七 二十九 四十一 五十三 六十五 七十七 八十九 人神在背。  

六岁 十八 三十 四十二 五十四 六十六 七十八 九十 人神在腰。  

七岁 十九 三十一 四十三 五十五 六十七 七十九 九十一 人神在腹。  

八岁 二十 三十二 四十四 五十六 六十八 八十 九十二 人神在项。  

九岁 二十一 三十三 四十五 五十七 六十九 八十一 九十三 人神在足。  

十岁 二十二 三十四 四十六 五十八 七十 八十二 九十四 人神在腰。  

十一岁 二十三 三十五 四十七 五十九 七十一 八十三 九十五 人神在阴。  

十二岁 二十四 三十六 四十八 六十 七十二 八十四 九十六 人神在股。  

***禁针歌***  

禁针穴道要先明，脑户囟会及神庭。络 玉枕角孙穴，颅囟承泣随承灵。神道灵台膻中忌，水分神阙并会阴。横骨气冲手五里，箕门承筋并青灵。更加臂上三阳络，二十二穴不可针。孕妇不宜针合谷，三阴交内亦通伦。石门针灸应须忌，女子终身无孕娠。外有云门并鸠尾，缺盆客主人莫深。肩井深时人闷倒，三里急补人还平。  

***禁炙歌***  

禁灸之穴四十五，承光哑门及风府。天柱素 临泣上，晴明攒竹迎香数。禾 颧丝竹空，头维下关与脊中。肩真心俞白环俞，天牖人迎共乳中。周荣渊液并鸠尾，腹哀少商鱼际位。经渠天府及中冲，阳关阳池地五会。隐白漏谷阴陵泉，条口犊鼻兼阴市。伏兔髀 委中穴，殷门申脉承扶忌。  

***太乙人神歌***  

立春艮上起天留，戊寅己丑左足求。春分左胁仓门震，乙卯日见定为仇。立夏戊辰己巳巽，阴络宫中左手愁。夏至上天丙午日，正值膺喉离首头。立秋玄委官右手，戊申己未坤上游。秋分仓果西方兑，辛酉还寻右胁谋。立冬右足加新络，戊戍己亥干位收，冬至坎方临叶蛰，壬子腰尻下窍流。五脏六腑并脐腹，招遥诸戊已中州。溃治痈疽当须避，犯其天忌疾难瘳。  

***补泻雪心歌***  

行针补泻分寒热，泻寒补热须分别。捻针向外泻之方，捻针向内补之诀。泻左须将大指前，泻右大指当后拽。补左大指向前搓，补右大指向下 。何如补泻有两般，盖是经络两边发。补泻又要识迎随，随即为补迎为泻。古人补泻左右分，今人乃为男女别。男女经脉一般生，昼夜循环无暂歇。两手阳经上走头，阴经胸走手指辄。两足阳经头走足，阴经足走腹中结。随即针头随经行，迎即针头迎经夺。更有补泻定呼吸，吸泻呼补真奇绝。补则呼出却入针，要知针用三飞法。气至出针吸气入，疾而一退急扪穴。泻则吸气方入针，要知阻气通身达。气至出针呼气出，徐而三退穴间捺。莫向人前容易说。  

***天元太乙歌***  

先师秘传神应经，太乙通玄法最灵。句句言辞多妙典，万两黄金学也轻。每每不忘多效验，治病如神记在心。口内将针多温暖，更观患者审浮沉。阴病用阳阳用阴，分明更取阴阳神。虚则宜补实宜泻，气应针时病绝根。气至如摆独龙尾，未至停针宜待气。凡用行针先得诀，席弘玄妙分明说。气至两乳求大渊，未应之时列缺针。列缺头痛及偏正，重泻大渊无不应。耳聋气闭喘绵锦，欲愈须寻三里中。手挛脚背疼难忍，合谷仍须泻太冲。曲池主手不如意，合谷针时宜仔细。心疼手颤少海间，欲要除根针阴市。若是伤寒两耳聋，耳门听会疾如风。五般肘痛针尺泽，冷渊一刺有神功。手三里兮足三里，食否气块兼能治。鸠尾独治五般痫，若刺涌泉人不死。大凡 痞最宜针，穴法从来着意寻。以手按 无转动，随深随浅向中心。胃中有积取璇玑，三里功深人不知。阴陵泉主胸中满，若刺承山饮食宜。大椎若连长强取，小肠气满立可愈。气冲妙手要推寻，管取神针人见许。委中穴主腰疼痛，足膝肿时寻至阴。干湿风毒并滞气，玄机如此更尤深。气攻腰痛不能立，横骨大都宜救急。流血攻注解若迟，变为风证从此得。气海偏能治五淋，若补三里效如神。冷热两般皆治得，便浊痼疾可除根。期门穴主伤寒患，七日过经亢未汗。但于乳下双肋间，刺入四分人力健。耳内蝉鸣腰欲折，膝下分明三里穴。若能补泻五会中，切莫逢人容易说。牙风头痛孰能调？二间妙穴莫能逃。更有三间神妙穴，若治肩背感风劳。合谷下针顺流注，脾内随针使气朝。冷病还须针合谷，只宜脚下泻阴交。背脊俱疼针肩井，不泻三里令人闷。两臂并髀俱疼痛，金针一刺如圣神。  

脚膝疼痛委中宜，更兼挛急锋针施。阴陵泉穴如寻得，轻行健步疾如飞。腰腹胀满治何难，三里 肚针承山。更向太冲行补泻，指头麻木一时安。头皮转筋鱼腹肚，又治背疽及便毒。再有妙穴阳陵泉，腿转筋急如神取。肠中疼痛阴陵沃，耳内蝉鸣听会招。更寻妙穴大溪是，医门行泻实为高。浮沉腹胀水分泻，气喘息粗泻三里。更于膝中阴谷针，小便淋漓自消尽。环跳能除腿股风，冷风膝痹疟疾同。最好风池寻的穴，间使双刺有神功。伤寒一日调风府，少阳二穴风池取。  

三五七日病过经，根据此针之无不应。心疼呕吐上脘宜，丰隆两穴更无疑。蛔虫并出伤寒病，金针宜刺显明医。男子 癖取少商，女人血气阴交当。虚盗二汗须宜补，委中妙穴可传扬。项强肿痛屈伸难，更兼体重腰背瘫。宜向束骨三里取，教君顷刻便开颜。闪挫脊膂腰难转，举步多难行重蹇。偏体游风生虚浮，复溜一针人健羡。  

久患腰痛背胛劳，但寻中注穴中调。行针用心须寻觅，管取从今见识高。腰背连脐痛不休，手中三里穴堪求。神针未出急须泻，得气之时不用留。小腹便 最难医，气海中极间使宜。三里更须明补泻，下针断不失毫厘。  

***玉龙赋***  

（扁鹊越人）夫参博以为约，要辑简而舍繁。总玉龙以成赋，信金针以获安。原夫卒暴中风，顶门、百会；脚气连延，里绝、三交。头风鼻渊，上星可取；耳聋腮肿，听会偏高。攒竹、头维，治目疼头痛；乳根、俞府，疗嗽气痰哮。风市、阴市，驱脚气之乏力；阴陵、阳陵，除膝肿之难熬。太白医痔漏，间使剿疟疾。大敦去疝气，膏肓补虚劳。天井治瘰 隐疹，神门治呆痴笑 。咳嗽风痰，大渊、列缺宜刺； 羸喘促，璇玑、气海当知。  

期门、大敦，能治坚 疝气，劳宫、大陵，可疗心闷疮痍。心悸虚烦刺三里，时疫 疟寻后溪。绝骨、三里、阴交，脚气宜此；睛明、太阳、鱼尾，目证凭兹。老者便多，命门兼肾俞而着艾；妇人乳肿，少泽与大阳之可推。身柱蠲嗽，能除膂痛；至阳却疽，善治神疲。长强、承山，灸痔最妙；丰隆、肺俞，痰嗽称奇。风门主伤冒寒邪之嗽，天枢理感患脾泄之危。风池、绝骨，而疗乎伛偻；人中、曲池，可治其委仆。期门刺伤寒未解，经不再传；鸠尾针痫癫已发，慎其妄施。阴交、水分、三里，蛊胀宜刺；商丘、解溪、墟，脚气堪追。尺泽理筋急之不达，腕骨疗手腕之难移。肩脊痛兮，五枢兼于背缝；肘挛疼兮，尺泽合于曲池。风湿搏于两肩，肩可疗；壅热盛于三焦，关冲最宜。手臂红肿，中注、液门要辨；脾虚黄胆，腕骨、中脘何疑。伤寒无汗，攻复溜宜泻；伤寒有汗，取合谷当随。欲调饱满之气逆，三里可胜：要起六脉之沉匿，复溜称神。照海、支 ，通大便之秘，内庭、临泣，理小腹之脂。天突、膻中医喘嗽、地仓，颊车疗口 。迎香攻鼻窒为最，肩井除臂痛如 。二间治牙疼，中魁理翻胃而即愈；百劳止虚汗，通里疗心惊而不差。大小骨空，治眼烂能止冷泪、左右太阳，医目疼善治血翳。心俞、肾俞，治腰疼肾虚之萝遗；人中、委中，除腰脊痛闷之难制。太溪、 、申脉，最疗足肿之 、涌泉、关元、丰隆，为治尸劳之例。印堂治其惊搐，神庭理乎头风。大陵、人中频泻、口气全除，带脉、关元多灸，肾败堪攻。脚腿重疼，针髋骨、膝眼；行步艰楚，灸三里、中封。取内关于照海，医腹疾之块；搐迎香于鼻肉，消眼热之红。肚痛秘结，太陵台外关于支沟；腿风湿痛，居 兼环跳于委中。上脘、中脘，治九种之心痛，赤带、白带，求中极之异同。又若心虚热壅，少冲明于济夺；目昏血溢，肝俞辨其实虚要心传乎玄秘，究手法之疾徐。或值挫闪痛疼之不定，此为难拟定穴之可祛。辑管见以便读。幸高明而无哂诸。  

（玉龙歌俗以为扁鹊所撰，盖后人托为之者。上玉龙赋又总辑其要旨耳。）  

***标幽赋***  

拯救之法，妙用者针。察岁时于天道，定形气于予心。春夏瘦而刺浅，秋冬肥而刺深。不穷经络阴阳，多逢刺禁；既论脏腑虚实，须向经寻。原夫起自中焦，水初下漏。太阴为始，至厥阴而方终，穴出云门，抵期门而最后。正经十二，别络走三百余支；正侧偃伏，气血有六百余候。手足三阳，手走头而头走足，手足三阴，足走腹而胸走手。  

要识迎随，须明逆顺。况乎阴阳气血，多少为最。厥阴太阳，少气多血；太阴少阴，少血多气。  

而又气多血少者，少阳之分；气盛血多者，阳明之位。先详多少之宜，次察应至之气。  

轻滑慢而未来，沉涩紧而已至。既至也，量寒热而留疾；未至也，据虚实而候气。气之至也，如鱼吞钓饵之浮沉；气未至也，如闲处幽堂之深邃。气至速而效速，气迟至而不治。观夫九针之法，毫针最微。七星可应，众穴主持。本形金也。有蠲邪扶正之道；短长水也，有决凝开滞之机。定刺象木，或邪或正，口藏比火，进阳补羸。循机扪而可塞以象土，实应五行而可知。然是一寸六分，包含妙理；虽细拟于毫发，同贯多歧。可平五脏之寒热，能调六腑之虚实。拘挛闭塞，追八邪而去矣；寒热痛痹，开四关而已之。凡刺者，使本神朝而后入；既刺也，使本神定而气随。神不朝而勿刺，神已定而可施。定脚处、取气血为主意；下手处，认水木是根基。天地人，三才也，涌泉同璇玑、百会；上中下，三部也，大包与天枢、地机。阳跷、阳维并督脉，主肩背腰腿在表之病；阴跷、阴维任冲带，去心腹胁肋在里之疑。二陵、二跷、二支，似续而交五大；两间、两商、两并，相根据而列两支足见取穴之法，必有分寸。先审目意，次观肉分。或伸屈而得之，或平直而安定。在阳部筋骨之侧，陷下为真，在阴部 之间，动脉相应。取五穴用一穴而必端，取三经用一经而可正。头部与肩部详分，督脉与任脉易定明标与本，论刺深刺浅之经；住痛移疼，取相交相贯之迳。岂不闻脏腑病，求门海俞募之微；经络滞，而求原别交会之道。更穷四根三结，根据标本而刺无不痊；但用八法五门，分主客而针无不效。八脉始终连八会，本是纪纲：十二经络十二原，是谓枢要。一日取六十六穴之法，方见幽微；一时取十二经之原，始知要妙。原夫补泻之法，非呼吸而在手指；速效之功，要交正而识本经。交经缪刺，左有病而右畔取；泻络远针，头有病而脚上针。巨刺与缪刺各异，微针与妙刺相通。观部分而知经络之虚实，视浮沉而辨脏腑之寒温。且夫先令针耀，而虑针损；次藏口内。而欲针温。目无外视，手如握虎，心无内慕，如待贵人。左手重而多按，欲令气散；右手轻而徐入，不痛之因。空心恐怯，直立侧而多晕，背目沉掐，坐卧平而没昏。推于十干十变，知孔穴之开阖；论其五行五脏，察时日之旺衰。伏如横弩，应若发机。阴交、阳别而定血晕；阴跷、阴维而下胎衣。痹厥偏枯，迎随俾经络接续；漏崩带下；温补使气血根据归。静以久留，停针待之。必准处、取照海治喉中之闭塞、端的处，用大钟治心内之呆痴。大抵疼痛实泻，痒麻虚补。体重节痛而俞居、心下痞满而井主。心胀咽痛，针大冲而必除；脾冷胃疼、泻公孙而立愈。胸满腹痛刺内关，胁疼肋痛针飞虎。筋挛骨痛而补魂门，体热劳嗽而泻魄户。头风头痛，刺申脉与金门：眼痒眼痛，泻光明于地户泻阴 止盗汗，治小儿骨蒸；刺偏历利小便，医大人水蛊。中风环跳宜刺，虚损天枢可取。由是午前卯后，太阴生血疾温；离左酉南，月朔死而速冷。循扪弹弩，留吸母而坚长：爪下伸提，疾呼子而嘘短。动退空歇，迎夺右而泻凉；推内进搓，随济左而补暖。大凡危疾，色脉不顺而莫针；寒热风阴，饥饱醉劳而切忌。望不补而晦不泻，弦不夺而朔不济。精其心而穷其法，无灸艾而坏其皮；正其理而求其原，免投针而失其位。避灸处而和四肢，四十有九；禁刺处而除六 ，二十有二。  

昔闻高皇抱疾未瘥，李氏刺巨阙而复苏；太子暴死为厥，越人针会维而复醒。肩井、曲池，甄权刺臂痛而即射；悬钟、环跳，华佗刺 足而立行。秋夫针腰俞而鬼兔沉 ，王纂针交俞而妖精立出。取肝俞与命门，使瞽士视秋毫之末，刺少阳与交别，俾聋夫听夏蚋之声。嗟夫！去圣愈远，此道渐坠。或不得意而散其学，或愆其能而犯禁忌。庸愚知浅，难契于玄言；至道渊深，得之者有几？（《针经指南》为宝汉卿所撰。）  

***通玄指要赋***  

必欲治病，莫如用针。巧运神机之妙，工开圣理之深。外取砭针，能蠲邪而辅正；中含水火，善回阳而倒阴。原夫络别支殊，经交错综。或沟渠溪谷以歧异，或山海丘陵而隙共。斯流派以难睽，在条纲而有统。理繁而昧，纵补泻以何功？法捷而明，自迎随而得用。且如行步难移，太冲最奇。人中除脊膂之强痛，神门去心性之呆痴。风伤项急，始求于风府；头晕目眩，要觅于风池。耳闭须听会而治也，眼疼则合谷以推之。胸结身黄，取涌泉而即可；脑昏目赤，泻攒竹以便宜。若两肘之拘挛，仗曲池而平扫。牙齿痛，吕细堪治；颈项强，承浆可保。太白宣道于气冲，阴陵开通于水道。腹 而胀，夺内庭以休迟；筋转而疼，泻承山之在早。大抵脚腕痛， 解愈； 膝疼，阴市能医。痫发颠狂兮，凭后溪而料理，疟生寒热兮，仗间使以扶持。期门罢胸满血膨而可已，劳宫退胃翻心痛以何疑？稽夫大敦去七疝之偏疼，王公谓此；三里却五劳之羸瘦，华佗言斯。腕骨祛黄，然谷泻肾。行间治膝肿腰疼，尺泽去肘疼筋急。目昏不见，二间宜取；鼻塞无闻，迎香可引。肩井除两臂湿痛难任，丝竹空疗偏头疼不忍。咳嗽寒痰，列缺堪凭；眵 冷泪，临位尤准。髋骨将腿疼以祛残，肾俞把腰疼而泻尽。越人治尸厥于会维，随手而苏；文伯泻死胎于三阴，应针而堕。所谓诸痛为实，诸麻曰虚。实则自外而入也，虚则自内而出与！是故济母而裨其不足，夺子而平其有余。观二十七之经络，一一明辨；据四百四之疾证，件件皆除。故得夭枉都无，跻斯民于寿域；几微已判，彰往古之玄书。又闻心胸病，求掌后之大陵；肩背痛，责肘前之三里。冷痹肾败，取足阳明之土，脐连腹痛，泻足少阴之水。脊间心后者，针中渚而立痊；胁下肋边者、刺阳陵而即止。头项痛，拟后溪以安然；腰脚疼，在委中而已矣。（《卫生宝鉴》注：吕细穴，一名大溪，为足少阴肾经穴也。）  

***灵光赋***  

黄帝岐伯针灸诀，根据他经里分明说。三阴三阳十二经，更有两经分八脉。灵光典注极幽深，偏正头痛泻列缺。睛明治眼 肉攀，耳聋气痞听会间。两鼻 衄针禾 ，鼻窒不闻迎香间。治气上壅足三里，天突宛中治喘痰。心疼手颤针少海，少泽应除心下寒。两足拘挛觅阴市，五般腰痛委中安。脾俞不动泻丘墟，复溜治肿如神医。犊鼻疗治风邪痰，住喘脚气 愈。后跟痛在仆参求，承山筋转并久痔。足掌下去寻涌泉，此法千金莫妄传。此穴多治妇人疾，男蛊女孕两病痊。百会鸠尾治痢疾，大小肠俞大小便。气海血海疗五淋，中脘下脘治腹坚。伤寒过经期门愈，气刺两乳求大渊。大敦二穴主偏坠，水沟间使治邪颠，吐血定喘补尺泽，地仓能止两流涎。劳宫医得身劳倦，水肿水分灸即安。五指不使中渚取，颊车可针牙齿愈。阴跷阳跷两踝边，脚气四穴先寻取。阴阳陵泉亦主之，阴跷阳跷与三里。  

诸穴一般治脚气，在腰玄机宜正取。膏肓岂止治百病，灸则玄功病须愈。针灸一穴数病除，学人尤宜加仔细。悟得明师流注法，头目有病针四肢针有补泻明呼吸，穴应五行顺四时。悟得人身中造化，此歌依旧是筌蹄。（《针灸大全》）  

***席弘赋***  

凡欲行针须审穴，要明补泻迎随诀。胸背左右不相同，呼吸阴阳男女别。气刺两乳求太渊，未应之时泻列缺。列缺头痛及偏正，重泻太渊无不应。耳聋气痞听会针，迎香穴泻功如神。谁知天突治喉风，虚喘须寻三里中。手连肩脊痛难忍，合谷针时要太冲。曲池两手不如意，合谷下针宜仔细。心疼手颤少海间，若要根除觅阴市。但患伤寒两耳聋，金门听会疾如风。五般肘痛寻尺泽，太渊针后却收功。手足上下针三里，食癖气魄恁此取。鸠尾能治五般痫，若下涌泉人不死。胃中有积刺璇玑，三里功多人不知。阴陵泉治心胸满，针到承山饮食思。大抒若连长强寻，小肠气痛即行针。委中专治腰间痛，脚膝肿时寻至阴。气滞腰疼不能立，横骨大都宜救急。气海专能治五淋，更针三里随呼吸。  

期门穴主伤寒患，六日经过尤未汗。但向乳根二肋间，又治妇人生产难。耳内蝉鸣腰欲折，膝下明存三里穴。若能补泻五会间，切莫向人容易说。睛明治眼未效时，合谷光明安可缺。人中治颠功最高，十三鬼穴不须饶。水钟水分兼气海，皮内随针气自消。冷嗽先宜补合谷，却须针泻三阴交。牙疼腰疼并咽痹，二间阳溪疾怎逃。更有二间肾俞妙，善除肩背浮风劳。若针肩井须三里，不刺之时气未调。最是阳陵泉一穴，膝间疼痛用针烧。  

委中腰痛脚挛急，取得其经血自调。脚疼膝肿针三里，悬钟三陵三阴交。更向大冲须引气，指头麻木自轻飘。转筋目眩针鱼腹，承山 立便消。肚痛须是公孙妙，内关相应必然疗。冷风冷痹疾难愈，环跳腰间针与烧。风府风池寻得到，伤寒百病一时消。阳明二日寻风府，呕吐远须上腕疗。妇人心痛丰隆穴，男子 癖三里高。  

小便不禁关元好，大便闭涩大敦烧。髋骨腿疼三里泻，复溜气滞便离腰。从来风府最难针，却用工夫度浅深。倘若膀胱气未散，更宜三里穴中寻。若是七疝小腹痛，照海阴交曲泉针。又不应时求气海，关元同泻效如神。小肠气撮痛连脐，速泻阴交莫在迟。良久涌泉针取气，此中玄妙少人知。小儿脱肛患多时，先灸百会次鸠尾。久患伤寒肩背痛，但针中注得其宜。肩上痛连脐不休，手中三里更须求。下针麻重即须泻，得气之时不用留。腰连胯痛势必大，急于三里攻其隘。下针一泻三补之，气上攻噎只管在。噎不住时气海灸，定泻一时立便瘥。补自卯南转针高，泻从卯北莫辞劳。逼针泻气令须吸，若补随呼气自调。  

左右捻针寻子午，抽针行气自迢迢。用针补泻分明说，更用搜穷本与标。咽喉最急先百会，太冲照海及阴交；学人 心宜熟读，席弘治病最名高。（《针灸大全》）  

***铜人指要赋***  

行针之士，要辨浮沉。脉明虚实，针别浅深。经脉络脉之别，巨刺缪刺之分。经络闭塞，须用砭针；疏导脏腑，寒温必明。浅深补泻，经气之正。自有漏水常数，百刻五十度周。经络流注，各应其时。先脉诀病，次穴蠲 。左手掐穴，右手置针，刺荣无伤卫，刺卫无伤荣。气悍则针小而入浅，气涩则针大而入深；气滑则疾，气涩则迟。深则欲留，浅则入疾。候其气至，必辨于针。徐而疾者实，实而迟者虚。虚则实之，满则泻之。菀陈则除之，邪胜则虚之。刺虚者，须其实；刺实者，须其虚。经气已至，慎守勿失。谨守其法，勿更变也。贼邪新客，未有定处。推之则前，引之则止。其来不可逢，其往不可追。损其有余，补其不足。先去血脉，而后调之，无问其病，以平为期。若有若无，若得若失。五脏已定，九候已备，诊脉病明，行针病愈。众脉不见，众凶不闻。外内相得，无以形先。可玩往来，乃施于人。  

手动若务，针耀而匀。伏如横弩，起如发机。见其乌乌，见其稷稷。从见其飞，不知其谁。静意是义，观适之变。是谓冥冥，莫知其形。如临深渊，手如握虎。  

如待所贵，不知日暮。其气已至，适而自护。五虚勿近，五实不远。扪而循之，切而散之，推而按之，弹而怒之，爪而下之，通而取之。阴募在腹，阳俞在背。脏病取原，腑病取合。  

***肘后歌***  

头面有疾针至阴，腿脚有疾风府寻。心胸有病少府泻，脐腹有病曲泉针。肩背诸疾中渚下，腰膝强痛交信恁。胁肋腿叉后溪妙，股膝肿起泻太冲。阴核发来如升大，百会妙穴真可骇。顶心头痛眼不开，涌泉下针定安泰。鹤膝肿劳难移步，尺泽能舒筋骨疼。更有一穴曲池妙，根寻源流可调停。其患若要便安愈，加以风府可用针。更有手臂拘挛急，尺泽刺深去不仁。腰背若患挛急风，曲池一寸五分攻。五痔原因血热作，承山须下病无踪。哮喘发来寝不得，丰隆刺入三寸深。狂言盗汗如见鬼，惺惺间使便下针。骨寒髓冷火来烧，灵饵妙穴分明记。疟疾寒热真可畏，须知虚实可用意。间使宜透支沟中，大狂七壮合圣治。连日频频发不休，金门剌深七分是。疟疾二日得一发，先寒后热无他语。  

寒多热少取复溜，热多寒少用间使。或患伤寒热未休，牙关风壅药难投。项强反张目直视，金针用意列缺求。伤寒四肢厥逆冷，脉气无时仔细看。神奇妙穴真有二，复溜半寸顺骨行。四肢回还脉气浮，须晓阴阳倒换求。寒则须补绝骨是，热则绝骨泻无忧。若脉浮洪当泻解，沉细之时补便瘳。百合伤寒最难医，妙法神针用意推。口噤眼合药不下，合谷一针效甚奇。狐惑伤寒满口疮，须用黄连犀角汤。虫在脏腑食肌肉，须要神针刺地仓。伤寒腹痛虫寻食，吐蛔乌梅可难攻。十日九日必定死，中脘回还胃气通。伤寒痞气结胸中，两目昏黄汗不通。涌泉妙穴三分许，速使周身汗自通。伤寒痞结胁积痛，宜用期门见深功。当汗不汗合谷泻，自汗发黄复溜恁。飞虎一穴通痞气，祛风引气使安宁。刚柔二 最乖张，口噤眼合面红妆。热血流入心肺府，须要金针刺少商。中满如何去得根，阴包如刺效如神。不论老幼根据法用，须教患者便抬身。打扑伤损破伤风，先于痛处下针攻。后向承山立作效，甄权留下意无穷。腰腿疼痛十年春，应针不了便惺惺。大都引气探根本，服药寻方枉费金。脚膝经年痛不休，内外踝边用意求。穴号 并吕细，应时消息实时瘳。风痹痿厥如何治？大杼曲泉真是妙；两足两胁满难伸，飞虎神灸七分到。腰软如何去得根？神妙委中立见效。  

***百证赋***  

百证俞穴，再三用心。囟会连于玉枕，头风疗以金针。悬颅、含厌之中，偏头痛止；强间、丰隆之际，头痛难禁。原夫面肿虚浮，须仗水沟、前顶；耳聋气闭，全凭听会、翳风。面上虫行有验，迎香可取；耳中蝉噪有声，听会堪攻。目眩兮，支正、飞扬；目黄兮，阳纲、胆俞。攀睛攻少泽、肝俞之所；泪出刺临泣、头维之处。目中漠漠，即寻攒竹、三间；目视 ，急取养老、天柱。观其雀目汗气，睛明、行间而细推；审他项强伤寒，温溜、期门而主之。廉泉、中冲，舌下肿痛堪取；天府、合谷，鼻中衄血宜追。耳门、丝竹空，治牙疼于顷刻；颊车、地仓穴，正口 于片时。喉痛兮，液门、鱼际可疗；转筋兮，金门、丘墟堪医。阳谷、侠溪，颔肿口噤并治少商、曲泽，血虚口渴同施。通天去鼻内不闻之苦，复溜祛舌干口燥之悲。哑门、关冲，舌缓不语而要紧；天鼎、间使，失音嗫嚅而休迟。太冲泻唇吻以速愈，承浆住牙痛而即移。项强多恶风，束骨相连于天柱：热病汗不出，大都更接于经渠。且如两臂顽麻，少海就傍于三里；半身不遂，阳陵远达于曲池。建里、内关，扫尽胸中之苦闷；听宫、脾俞，祛残心下之悲凄。久知胁肋疼痛，气户、华盖有验；腹内肠鸣下脘、陷骨能平。胸胁支满何疗？章门不用细寻；膈疼饮蓄难禁，膻中、巨阙便针。胸满更加噎塞，中府、意舍所行；胸膈停留瘀血，肾俞、巨 宜微。胸满项强，神藏、璇玑已试，背连腰痛，白环、委中曾经。脊强兮，水逆筋束；目眩兮，观大迎。 病非颅囟而不愈，脐风须然谷而易醒。委阳、天池，腋肿针而速散；后溪环跳，腿疼刺而即轻。梦魇不宁，厉兑相谐于隐白；发狂奔走，上脘同起于神门；惊悸怔仲，取阳交、解溪勿误；反张悲哭，仗天冲、大横须精。癫疾必身柱、本神之令，发热仗少冲、曲池之津。岁热时行，陶道复求中俞理；风痫常发，神道须还心俞宁。湿寒湿热下 定，厥寒厥热涌泉清。寒栗恶寒，二间疏通阴 暗；烦心呕吐，幽门闭彻玉堂明。  

行间、涌泉，主消渴之肾竭；阴陵、水分，去水肿之脐盈。痨瘵传尸，趋魄户、膏肓之路；中邪霍乱，寻阴谷、三里之程。治疸消黄，谐后溪、营宫而看；倦言嗜卧，往通里、大钟而明。咳嗽连声，肺俞须迎天突穴：小便亦涩，兑端浊泻太阳经。刺长强于承山，善主肠风新下血；针三阴于气海，专司白浊久遗精。且如盲前、横骨，泻五淋之久积，阴 后溪，治盗汗之多出。脾虚谷以不消，脾俞、膀胱俞觅；胃冷食而难化，魂门、胃俞堪责。鼻痔必取龈交，瘦气须求浮白。大敦、照海，患寒证而善蠲；五里、臂 ，生 疮而能愈。至阴、屋翳，治遍身痒疾之疼多；肩 、阳溪，消瘾风之热极。妇人经事改常，自有地机、血海；女子少气漏血，不无交信、合阳。带下产崩，冲门、气冲宜审；月潮违限，天枢、水泉细详。肩井乳痈而极效，商丘痔漏而最良。脱肛趋百会、尾 之所；无子收阴交、石关之乡。中脘主乎积痢，外丘收乎大肠。寒疟兮，商阳、太溪验； 癖兮，冲门、血海强。夫医乃人之司命，非志士而莫为；针又理之渊微，须至人之指教。先究其病源，后攻其穴道。随手见功，应针取效。  

***诸证针灸经穴***  

【中风证】大卒气血、虚火与痰，凡中风必口眼 斜。中腑则四肢不收，中脏则九窍不利，昏危不语。虽有续命汤之类，须灸刺可获全功。  

风中五内，气塞涎上，不语昏危：  

百会 风池 大椎 肩井 曲池 足三里 间使凡觉心中昏乱，神思不定，手足麻木，此中风之候也。不问是风与气，可速灸此七穴，谓之凿窍疏风，可保无虞也。  

中风口眼 斜：  

听会 颊车 百会 地仓左则灸右， 右则灸左。艾炷如麦大，频频灸之，口眼正为止。  

中风手足不遂等证：  

百会 发际 肩 曲池 风市 足三里 绝骨（一名悬钟）患左灸右，患右灸左。  

偏风半身不遂：  

肩 曲池 合谷 列缺 阳陵泉 环跳 足三里 绝骨 风市 丘墟委中  

瘫痪：  

曲池 阳谷 合谷 中渚 三里 阳辅  

风痹：  

天井 尺泽 阳辅 少海 委中  

风痫：  

神庭 百会 前顶 丝竹空 神阙 鸠尾 风池（并宜灸）  

痛风：  

临位 百会 肩 肩井 曲池 内关  

厉风：  

此疾因受天地肃杀之风，以其酷烈暴悍之可畏。  

承浆（任脉，宜灸三次） 委中（膀胱脉，刺出血）刺其肿处血出如墨，刺三次血色变红，方愈。云刺到二十余日，间日一刺之。  

【中寒】阴寒厥冷，脉绝欲死者，宜灸之：气海 神阙 丹田 关元（俱任脉） 宜灸百壮，阳气自回。  

【伤寒证】  

自热恶寒：  

后溪（小肠经）  

身热汗出足冷：  

大都  

汗不出，凄凄恶寒：  

玉枕 大杼 肝俞 膈俞 陶道  

身热汗不出：  

曲池 合谷 厉兑 解溪  

身热而喘：  

三间  

烦心好呕：  

巨阙 商丘  

六脉沉细：  

一息三至，宜灸下穴。气海 关元  

少阴发热：  

宜灸下穴。太溪  

恶寒：  

关元（灸）  

恶风：  

风池 风府（宜剌）  

胸胁满：  

期门（宜刺）  

结胸：  

期门 肺俞（宜刺）  

咳逆：  

胸中气不交，水火相搏，而声逆上也。期门 乳根（刺灸任行）  

小腹满：  

委中 夺命穴 关元（灸）  

烦躁：  

厥阴俞（灸）  

蓄血热入血室：  

期门（刺）  

呕吐：  

厥阴（灸五十壮）  

战栗  

（宜灸）  

四逆  

（宜灸）：气海 肾俞 肝俞  

郁冒  

宜刺：大杼（第一门） 肺俞 肝俞  

自利：  

太溪（宜灸）  

腹痛：  

委中（刺） 关元（灸） 太冲 大渊（俱刺之，以泻实）  

阴证阴毒：  

关元 气海（宜灸）  

头痛  

（有风、有热、有痰）：腕骨 京骨（刺） 风池（灸）  

腰痛  

（有风寒、湿热，血虚，皆宜灸）：肾俞 命门  

心痛  

（宜刺宜灸）犯寒者多灸：太溪 然谷 尺泽 行间 建里 大都 大白中脘 神门 阴都 通谷  

胁痛：  

木气实，肝火盛，有死血痰。丘墟 中渎（宜刺）【牙齿痛】有风寒湿热，可灸刺。颊车 合谷 内庭 浮白 三间 阳白 肩阳溪【眼目】风热者多，次血虚，肾水不足：丝竹空 上星 百会宣泄。痛者：风池 合谷（灸）【风寒外搏】连脑痛者：二门 合谷（灸）【小儿疳眼】合谷（灸）【泻痢】脾气下陷者：脾俞（灸） 关元 肾俞 复溜 腹哀 太溪 长强 中脘气舍 大肠俞 小肠俞【疟疾】合谷 曲池 公孙（并刺） 大陵 内关（并宜灸） 大椎第一节（灸）第三节 小指尖（男左女右灸）【咳嗽】肺俞（灸） 少商 行间 廉泉（宜灸） 脾俞 肝俞 上腕 隐白（宜刺）【下血】隐白（宜刺） 三里（灸） 肾俞（灸） 三十 椎下（随年灸）【淋证】三阴交（灸）【小便不禁】阴陵泉 气海（并宜灸）【 瘕】气海 内踝腕腕中（俱可灸） 女人灸天枢二穴。积聚灸胃脘（百壮。）【霍乱】脐中（纳盐灸） 气海【翻胃】乳根 中脘 下脘 建里 三里（俱可灸） 内踝下三指斜向前，宜灸七壮。  

【卒厥尸厥】百会 气海 丹田（并宜灸） 水沟（针）【五痔】脊中 穷骨上（并宜灸）【鼻衄】上星 百会 百劳（并宜灸）【诸气逆上】腹中雷鸣，呕逆烦满，忧思结气，心痛。太冲 太仓 胃脘（并宜灸）【脐下痛】关元（灸）【短气而喘】大椎 肺俞 脐中（并宜灸）【诸气不足】虚弱：灸气海。柳公度曰：人之生，惟元气为主。气海者，元气之所生也，故宜灸。  

【喉痹】天突 合谷 丰隆 涌泉（并宜针）【头肿】针曲池。  

【瘰 诸疮】肩井 曲池 大迎 肘骨尖（并宜灸）【诸疝】大敦 三阴交（灸） 小腹上横纹斜尖（灸） 太冲（针） 外陵 归来（灸）【脚气】足三里（灸） 绝骨（灸） 公孙 冲阳（并宜针）【痿证】足三里 肺俞（并宜灸） 中渎 环跳（并宜针）【喘证】中府 膻中 云门 天府 华盖 肺俞 天突 脊中七节下（灸一壮）【恶心】胃俞 中府 膈俞 石门 商丘 阳关（并宜灸）【嗝噎】石关 三里 胃俞 胃脘 胃仓 膈俞 水分（并宜灸）【水肿】胃仓 石门 水沟 三里 复溜 四满（并宜剌）【鼓胀】上脘 三里 章门 期门 阴谷 关元 脾俞 承满（宜刺）【头眩】上星 风池 天柱（并宜刺）【肩臂痛】肩 曲池（并宜针宜灸）【梦遗】中极 曲骨 膏肓 肾俞（并宜灸）【妇人诸病】  

漏下月水不调：  

气海（灸） 血海（灸）  

带下小腹急痛：  

阴谷（灸）  

月水不通：  

会阴（灸）  

疝气脐下冷痛：  

中庭（灸）【小儿诸病】  

急惊：  

小溪（针）  

慢惊：  

尺泽（灸） 印堂（灸）  

撮口脐风：  

然谷（灸）  

惊痫啼叫：  

百会（灸）  

癖气：  

章门 脊中（并宜灸）  

积聚、泻泄、 癖：  

十一椎下两旁相去各一寸五分（灸七壮）。  

吐乳食：  

中庭（灸）脱肛：百会 龟尾（并宜灸）  

***秦承祖灸鬼法***  

鬼哭穴，以两手大指相并缚定，用艾柱骑缝灸之，令两甲角后肉四处着火，一处无火则不效。  

***崔氏四花六穴并辨***  

治男子妇人五劳七伤，气血虚弱，骨蒸潮热，咳嗽痰喘，五心烦热，四肢困倦，形容憔悴，并宜治之。  

先二穴，令患人平分，正直立定，取一线绳蜡之，勿令展缩，于男左女右，脚底贴肉坚踏之。其绳前与大拇指端齐，后头循当脚根中心向后引绳，从脚端肚贴肉直上，至膂曲中大横纹（即委中穴）截断，次令患人解发分两边，令见头缝，自囟门平分至脑后脚，平身正坐，取向所截绳一头，令与鼻端齐，引绳向上，正循头缝至脑后，贴肉垂下，循脊内引绳向下，至绳尽处当脊骨中，以墨点记之。（墨点不是灸处。）又取一绳子，令患人合口，将绳子按于口上，上两头至吻，却钧起绳子中心至鼻柱根下，如 三角样，下二角齐两吻截断，将此绳令尽处是穴，以白圈记之。（若妇人缠脚短小，非自然也。  

若以量脚，索子加之于首，必不及也。今移下于肩 穴点定，引绳向下，至中指尽处截断，以代量足之用。）以上是第一次点二穴。  

次二穴，令患人平身正坐，稍缩臂膊，取一绷绕项向前，双垂头与鸠尾齐。（胸前及骨间之尽处是也。双头齐截断，却翻双绳头向后，以绳子中心按于喉咙结骨上，其绳两头相垂，循脊骨以墨点记之。（墨点不是灸穴。）又取一绳，令患人合口，横量，齐两吻截断，远于脊骨上墨点，横量如法，绳子两头以白圈记之，此是灸穴。以上是第二次点二穴。  

前四穴同时灸之，各三七壮，累灸至百壮，候灸疮将瘥，又根据后法灸二穴。  

又二穴，以第二次量口吻绳，于第二次双绳头尽处墨点上，当脊骨直下起点，其绳子中心放在墨点上，于上下绳头尽处以白圈记之，此是灸处。以上是第三次点二穴。  

通前共六穴，择取离日、火日灸之，百日内宜忌房室劳思，将息调养，饮食应时，寒热得中。未愈者，如前再灸一翻，无有不愈。  

按：《资生经》灸骨蒸劳瘵，取上二穴，合五椎两旁开三寸，乃心俞二穴是也。  

心主血，劳为血病，故灸之。崔知悌取四花穴灸劳，按其量法《节要》中备载之，先比口吻阔狭样式，度裁纸四方，中煎一孔，取脊中墨点以纸中孔按上，其纸四角平取四花，是其膈俞、胆俞之四穴也。经曰：血会膈俞。疏曰：血病，治此。盖骨蒸劳热，血虚火盛，故取此以补之。胆为肝之腑脏血，故亦取之。崔氏止言四花，不言膈、胆俞四穴，为粗工告也。今世以四花科取其误也，故多不效。根据平取之，然要合三俞穴，方准有效。今以传讹，春甫一旦厘正，恐人不信，故载斜穴于前，而辨其误于后。知者审而用之，幸毋踵其误焉可也。  

***骑竹马灸***  

治一切痈疽，恶疮、发背。量法以男左女右，臂腕中横纹起，用薄篾一条，量至大指齐肉尽处，不量爪甲，截断；次用薄篾取前同身一寸，令患人脱去上下衣服，以大竹竿一条跨定，两人随余扛起，足要离地五寸许，两旁更以两人扶定，毋令摇动不稳，却以前长篾贴定竹扛，竖起，从尾 骨贴脊量至篾尽处，以墨点记之，此不是灸穴。却用后取同身寸篾，取两寸平折，中合墨点，横量两头各一寸，方是灸穴（可灸三壮。）按：在督脉脊中至阳，筋束二穴中外，太阳行背二行膈俞、肝俞之内，非正当穴也。疑必后人传讹，以三寸为二寸耳，岂有不按经络穴道而用针灸者乎？故不能无疑也。用者审之。  

### 附录  

或闷：《内经》治病，汤液醪醴为甚少，所载服饵之法才一二，而灸者四五，其他则明针法，无虑十八九。  

厥后方药之说肆行，而针灸之法仅而获存者，何也？曰：《内经》，上古书也。上古之人，其知道乎，劳而不至倦，逸而不至流。食不肥鲜，以戕其内；衣不蕴热，以伤其外。起居有常，寒暑知避，恬淡虚无，精神内守，病安从生？虽有贼风虚邪，莫能深入，不过凑于皮肤，经滞气郁而已。以针行滞散郁则病随已，何待于汤液醪醴耶？当今之世，道德以衰，以酒为浆、以妄为常，纵欲以竭其精，多虑以散其真，不知持满，不解御神，务快其心，逆于生乐，起居无节，寒暑不避，故病多从内生，外邪亦易中也。经曰：针刺治其外，汤液治其内。病既属内，非藉汤液之荡涤，其能济乎？此和缓以后，方药盛行，而针灸罕用者，实由世不古若，人非昔比，病有深浅，治有内外，非针灸宜于古而不宜于今，非汤液宜于令而不宜于古也。经曰：上古作汤液，为而弗服；中古之时，服之万全；当今之世，必齐毒药攻其中，针灸治其外。虽形弊血尽而功不立，此之谓也。  

或问：经病络病，治有异乎？经曰：邪之客于形也，必先舍于皮毛，留而不去，入舍于孙络；留而不去，入舍于络脉；留而不去，入舍于经肺。内连五脏，散于肠胃，阴阳俱感，五脏乃伤。此邪之从皮毛而入，极于五脏之次也。如此，则治其经焉。今邪客于皮毛，入舍孙络，留而不去，闭塞不通，不得入于经，流溢于大络，而生奇病也。夫邪客大络者，左注右，右注左，上下左右，与经相干，而布于四末，其气无常处，不入于经俞，故曰缪刺。  

或问：病有在气分者，在血分者，不知针家亦分气与血否？曰：气分血分之病，针家亦所当知。病在气分，游行不定；病在血分，沉着不移。以积块言之，腹中或上或下，或有或无者，是气分也；或在两胁。或在心下，或在脐上下左右，一定不移，以渐而长者，是血分也。以病风言之，或左手移于右手，右足移于左足，移动不常者，气分也；或常在左足，或偏在右手，着而不走者，血分也。凡病莫不皆然。须知在气分者，上有病，下取之；下有病，上取之。在左取右，在右取左。在血分者，随其血之所在，应病取之。  

苟或血病泻气，气病泻血，是谓诛伐无过，咎将谁归？或问：赋言男子之气，早在上而晚在下；女子之气，早在下而晚上。午前为早，午后为晚。从腰以上为上，从腰以下为下。男子早针，气乃上行；晚针，气乃下行。女子早针，气乃下行；晚针，气乃上行。其说亦有据乎？经曰：荣气行于肺中，周身五十度，无分昼夜，至平旦与卫气会于手太阴。卫气行于脉外，昼行阳二十五度，夜行阴二十五度，平旦与荣气会于手太阴，是则卫气之行，但分昼夜，未闻分上下也。男女脏腑经络、气血往来，未尝不同也。今赋所言早晚，似涉无稽之说，安可以为涉哉！或问：睛明、迎香、承泣、丝竹空皆禁灸，何也？曰：四穴近目，目畏火，故禁灸也，以是推之，则知睛明可灸，王注误也。  

或问：迎而夺之，随而济之，此固言补泻也。其义何如？曰：迎者，逢其气之方来，如寅时气来注于肺，卯时气来注于大肠。此时肺、大肠气方盛，而夺泻之也。随者，气之方去，如卯时气去注大肠，辰时气去注于胃。肺与大肠，此时气虚而补济之也。余仿此。  

或问： 穴针入几分、留几呼之说。曰：愚以为初不如是相拘。盖肌肉有浅深，病去有迟速。若肌肉浓实处，则可深；浅薄处，则宜浅。病去则速出针，病滞则久留针为可耳，故曰：刺虚者，须其实；刺实者，须其虚也。  

或问：孙氏以灸为闭门赶贼，何如？曰：夫以火泻者，疾吹其火，则火气与邪气去矣。此《内经》火泻法也，又胡为而闭其门乎？至于气，针虽微，妄加无病，则气之泻若河决下流，不可以其微而忽之也。孙氏之云，特归重于火针耳。要之言不能无弊，故曰立言难。  

或问：人神随年岁巡历于人身，尻神逐日坐临于人。若人死，此神与之俱死乎？抑出于人之身，飘流于天地间而失所根据乎？抑别求人而附之乎？若别欲根据人，则人人自有神矣。无人可根据，神亦离散矣。既曰神，则灵变莫测者也，何必求人而附之乎？人之心为君主之官，神明出焉，胡不驱此神使身安而不为针灸所犯乎？曰人神，曰尻神，后世术家之言，《素》《难》未有也，何足信哉？或问：十二经络、 穴、各有流注，衰旺之时，按时补泻固是。今病在各经络者，或按时亦能去病，盖病着于经，其经自有虚实，补虚泻实，亦自中病也。病有一针而愈，有数针始愈，盖病有新故浅深。新且浅，一针可愈；若深痼者，必屡针可去，如服药然，有一二剂病愈，有服至四五十剂而愈者。今用针一次而病不退，则不复针，如之何其取效也？或问：针形至微，何以能泻有余，补不足？曰：如气球然。方其未有气也，则 塌不堪蹴踢，及从窍吹之，则气满起胖，此虚则补之之义也；去其窍之所塞，则气从窍出，复 塌矣，此实则泻之之义也。  

或问：《铜人》、《千金》等书空穴多，《十四经发挥》所载空穴少，如风市、督俞、金津、玉液等穴，彼有此无，不同何也？曰：《十四经发挥》据《素问　骨空篇》论及王注，若《铜人》、《千金》纂偏书，非黄岐正经也。  

或问：经言虚者补之，实者泻之，不实不虚，以经取之，何谓也？经曰：虚者补其母，母能令子实也；实者泻其子，子能令母虚也。假令肝病，虚则补厥阴之合曲泉，实则泻厥阴之荥行间。不虚不实，以经取之者，是正经自病，不中他邪，当自取其经，如井取心满之类。正经自病，所谓忧愁思虑则伤心，强力入水则伤肾是也。  

不虚不实是诸脏不相乘，故云自取其经。  

或问：今医用针，动辄以袖覆手，暗行指法，谓其法之神秘，弗轻示人，惟恐盗取其法者，不知果何法耶？曰：《金针赋》十四法与夫青龙摆尾等法，可谓已尽之矣。舍此而他求法之神秘，吾未之信也。今若此者，不过过为诡妄，以欺人耳。纵为至巧，殆必神亦不佑，针亦不灵也，奚足尚哉！或问：有医置针于穴，略不加意，或谈笑，或饮酒，半晌之间，又将针捻几捻，令呼几呼，仍复登筵以饮，然后起针，果能愈病否乎？曰：经云：凡刺之真，必先治神。又云：手动若务，针耀而匀，静意视义，观适之变。又云：如临深渊，手如握虎，神无营于众物。又云：如待所贵，不知日暮。凡此数说，敬乎怠乎？又云：虚之与实，若得若失；实之与虚，若有若无。谓气来实牢者为得，濡虚者为失；气来实牢濡虚，以随济迎夺而为得失也。又曰：有见如人，有见如出。盖谓入者以左手按穴，待气以至乃下针，候其气尽乃出针也。若此者，俗工之事也，不敬孰甚哉！或问：用针浑是泻而无补，古今用之，所以导气，治之以有余之病也，令人鲜用之。或知其无补而不用，抑元气禀赋之簿，而不用欤？或斫丧之多而用针无益欤？抑不善用而不用欤？经曰：阳不足者，温之以气；精不足者，补之以味。针乃砭石所制，既无气无味，破皮损肉，发窍于身，气皆自窍出矣，何得为补？经曰：气血阴阳俱不足，勿取以针，和以甘药是也。又曰：形气不足，病气不足，此阴阳皆不足也，不可刺之，刺之重竭其气，老者绝灭，壮者不复矣。若此语者，皆是有泻而无补也。  

## 卷之八

### 中风门  

***病机***  

黄帝问曰：风之伤人也，或为寒热，或为热中，或为寒中，或为厉风，或为偏枯，或为风也，其病各异，其名不同，或内至五脏六腑，不知其懈，愿闻其说。岐伯对曰：风气藏于皮肤之间，内不得通，外不得泄。风者善行而数变，腠理开则洒然寒，闭则热而闷。其寒也则衰食饮，其热也则消肌肉。故使人佚栗而不能食，名曰寒热。风气与阳明入胃，循脉而上至目内 ，其人肥，则风气不得外泄，则为热中而目黄；人瘦则外泄而寒，则为寒中而泣出。风气与太阳俱入，行诸肺俞，散于分肉之间，与卫气相干，其道不利，故使肌肉愤 而有疡，卫气有所凝而不行，故其肉有不仁也。  

厉者，有荣卫热 ，其气不清，故使鼻柱坏而色败，皮肤疡溃。风寒客于脉而不去，名曰厉风，或名曰寒热。以春甲乙伤于风者为肝风。以夏丙丁伤于风者为心风，以季夏戊己伤于邪者为脾风，以秋庚辛中于邪者为肺风，以冬壬癸中于邪者为肾风。风中五脏六腑之俞，亦名脏腑之风，各入其门户，所中则为偏风。风气循风府而上，则为脑风。风入目系，则为目风，眼寒。饮酒中风，则为漏风。入房汗出中风，则为内风。新沐中风，则为首风。久风入中，则为肠风，飧泄。外在腠理，则为泄风。故风者百病之长也，至其变化，乃为他病也，无常方，然致有风病也。  

帝曰：五脏风之形状不同者何？愿闻其诊，及其病能。岐伯曰：肺风之状，多汗恶风，色 然白，时咳短气，书日则瘥，暮则甚，诊在眉上，其色白。心风之状，多汗恶风，焦绝善怒哧，赤色，病甚则言不可快，诊在口，其色赤。肝风之状，多汗恶风，善悲，色微苍，嗌干善怒，时憎女子，诊在目下，其色青。脾风之状，多汗恶风，身体倦惰，四肢不欲动，色薄微黄，不嗜食，诊在鼻上，其色黄。肾风之状，多汗恶风，面 然浮肿，脊痛不能正立，其色 ，隐曲不利，诊在肌上，其色黑。胃风之状，颈多汗，恶风，饮食不下，鬲塞不通，腹善满，失衣则 胀，食寒则泄，诊形瘦而腹大。首风之状，头面多汗，恶风，当先风一日，则病甚，头痛不可以出内，至其风日，则病少愈。漏风之状，或多汗，常不可单衣，食则汗出，甚则身汗，喘息恶风，衣常濡，口干善渴，不能劳事。泄风之状，多汗，汗出泄衣上，口干善渴，不能劳事，身体尽痛则寒。  

《内经》风邪，系外感之病。有内外、脏腑、虚实、寒热之不同，别为瘫痪、痿弱、卒中不省、僵仆、 斜、挛缩、眩运、语涩、不语之文。后世始与痿证混淆矣。  

《要略》云：风之为病，当半身不遂，经络空虚，邪贼不泻，或左或右，邪气缓，正气即急，正气引邪，僻不遂。邪在于络，肌肤不仁，在经，则重不胜。邪入腑，不识人，入脏则难言，口吐涎。  

《千金》云：岐伯中风大法有四。一曰偏枯，半身不遂。二曰风痱于身无痛，四肢不收。三曰风懿，奄忽不知人。四曰风痹，诸痹类风状。后世中风，方治皆祖《要略》、《巢氏》《千金》之论。但不当以外中风邪立名，而与五内痿证混同出治，此千古之弊也。  

***病机***  

《病机机要》云：风本为热，热盛则风动，宜以静胜其燥，是养血也。治须少汗，亦须少下。多汗则虚其卫，多下则损其荣。宜治在经。虽有汗下之戒，而有中脏中腑之分。中腑者，多着四肢，有表证而脉浮恶风寒，拘急不仁。中脏者，多滞九窍，唇缓失音，耳聋鼻塞，目瞀，大便秘结。中腑者，宜汗之。中脏者，宜下之。表里已和，宜治之在经，当以大药养之。  

《发明》云：中血脉则口眼 斜，中腑则肢节废，中脏则性命危，三治俱不同。  

中血脉，外有六经之形证，则从小续命汤加减。中脏内有便溺之阻隔，宜三化汤等通之。  

外无六经之形证，内无便溺之阻隔，宜养血通气，大秦艽汤，羌活愈风汤主之。  

***病机***  

许学士云：世言气中者，虽不见方书，然暴怒伤阴，暴喜伤阳，忧愁不已，气多厥逆，往往得此疾。便觉涎潮昏塞，牙关紧急。若便作中风用药，多致杀人。惟宜苏合香丸灌之便醒。然后随寒热虚实而调之，无不愈者。经曰：无故而喑，肺不至，不治自已，谓气暴逆也，气复则已。审如是，虽不服药亦可。  

《玉机微义》云：中气即七情内火之动，气厥逆，由其本虚故也。用苏合香丸，通行经络，其决烈之性，如摧枯拉朽，恐气血虚者，非所宜也。后云不治自复之意，盖警用药之失，实胜误于庸医之所为也。  

***病机***  

《发明》云：经曰阳之气，以天地之疾风名之，此中风者，非外来风邪，乃本气病也。凡人年逾四旬气衰之际，或因忧喜忿怒伤其气者，多有此疾，壮岁之时无有也，若肥盛则间有之，亦是形盛气衰而如此。治法当和脏腑，通经络便是治风。然亦有贼风袭虚伤之者也。治法轻重有三，见前在经、在腑、在脏之异。  

***病机***  

《元戎》云：酒湿之为病，亦能作痹证。口眼 斜，半身不遂，浑似中风，舌强不正，当泻湿毒，不可作风病治之而汗也。《衍义》论甚当，《易简》与此相同。  

***病机***  

河间曰：风病多因热甚。俗云风者，言末而忘其本也。所以中风有瘫痪者，非谓肝木之风实甚，而卒中风也，亦非外中于风，良由将息失宜，而心火暴甚，肾水虚衰，不能治之，则阴虚阳实而热气怫郁，心神昏冒，筋骨不用，而卒倒无知也。多因喜怒悲愁恐五志过极而卒中者，皆为热甚故也，若微，则但僵仆，气血流通，筋脉不挛。缓者，发过如故，或热气太甚，郁滞不通，阴气暴绝，阳气后竭而死。痰涎由热甚则水化挟火而生。偏枯者，由经络一侧不得通，左右痹而成瘫痪也。口禁筋急者，由风热太甚，以胜水湿，又津液滞于胸膈以为痰涎，则筋太燥，然燥金主收敛劲切故也。或筋反缓者，乃燥之甚，血液衰少也。诸筋挛易愈，诸筋痿难复。此皆燥之微甚也。  

***病机***  

卢砥镜曰：经云神伤于思虑则肉脱，意伤于忧愁则肢废，魂伤于悲哀则筋挛，魄伤于喜乐则皮槁，志伤于盛怒则腰膝难以俯仰也。何侍郎有女，适夫，夫早世，女患十指拳挛，臂垂莫举，肤体疮痒粟粟然，搔之麻木，饮食顿减，几于半载。迎余诊之，则非风也，正乃忧愁悲哀所致尔，病属内因。于是疗内因，药仍以鹿角胶辈，多用麝香熬膏，贴痿垂处，渐得臂举，指能伸，病渐近安。  

经云：风之伤人也，为病善行而数变，变至他证之类。故为治不得其病情者，往往或以风为他证，或以他证为风，皆不免乎得失之诮。为近代河间、东垣、丹溪诸先生者出，始论他证之作中风，治法当异。此又卢氏治例，可谓深达病情之机者，则河间所论五志过极为病之例，非真中风也。而王安道又曰：人有卒暴僵仆或偏枯，或四肢不举，或不知人，或死，或不死者，世以中风呼之，而方书亦以中风治之。因尝考诸经论风以为诸证，其卒暴僵仆不知人，四肢不举者，并无所论，止有偏枯一语而已。及观《千金方》则皆引岐伯之旨《金匮要略》具脉证，邪在络在经，入腑入脏之异。由是观之，则卒暴僵仆，不知人，偏枯四肢不举等证，因为因风而致者矣，乃用大小续命汤、排风、八物等诸汤散之类。及近代河间、东垣、丹溪三子者出，所论始与昔人有异。河间主于火，东垣主于气，丹溪主于湿，反以风为虚象，而大异于昔人矣。吁！昔人之与三子者，果孰非欤？果孰非欤？若以三子为是，则三子未出之前，故有从昔人而治愈者矣。故不善读其书者，往往不得其奥。以予观之，昔人与三子之论，皆不可偏废，但三子以类乎中风之病，视为中风而立论，故使后人狐疑而不能决。殊不知因于风者，真中风也。因火，因气，因湿者类中风而非中风。三子所论者，自是因火、因气、因湿而为暴病暴死之证，与病何相干哉？如《内经》所谓三阴三阳发病，为偏枯痿易，四肢不举，亦未尝必因于风而后能也。夫风、火、气、湿之殊，望闻问切之间，岂无所辨乎？辨之为风则从昔人所治，辨之为火、气、湿，则从二子以治。如此则庶乎析理明而用法当矣。惟其以因火、因气、因湿之证，强引风而合论之，所谓真伪不分，名实相紊。若以因火、因气、因湿证分而出之，则真中风病彰矣。所谓西北有中风，东南无中风者，其然欤？否欤？斯所辨诸子所论名实相紊，而不明真中风之异，可谓精切，又何疑丹溪东南无中风之语哉？夫风者，天地之大气也，五运之造化，四时之正令耳，上下八方，无所不至者。且人在气中，形虚者即感之伤之，中之。有轻重不同，实八方虚实之异耳。矧有痿、湿、火、热、痰、气、虚诸证，而似中风，故今古治例不同。是以符先生折中诸经之旨，辨以上诸证，不得与中风同治。中风同治又岂惟三子之论哉？然王氏之扩充其例，因有是辨，亦不害其为叮咛也。余尝居京州，即汉之武威郡也。其地高阜，四时多风少雨，土艺粟麦，引泉灌溉，天气常寒。人之气实，腠密。每见中风，或暴死者有之，盖折风燥列之甚也。时洪武乙亥秋八月，大风起自西北，时甘州城外，路死者数人。余亦始悟经谓西北之折风伤人至暴死者之旨不诬，丹溪之言，所谓本也。人盖不经其所，虽审经意，故莫不有疑者也。吁！医之不明运气造化，地理病机之微，而欲行通变之法者，难矣哉！  

***病机***  

《病机》云：四肢不举，俗曰瘫痪。经谓土太过则令人四肢不举。此真膏粱之疾，非肝肾经虚。其治则泻、令气弱阳虚，吐平而愈。三化汤调胃承气汤选而用之。若脾虚亦令四肢不举，其治可补。十全散，加减四物，去邪留正。世俗但见四肢不举，皆以为中风，此脾土太过不及皆能致之，其可一概用药乎？  

***病机***  

丹溪曰：今世所谓风病，大率与诸痿证混同论治。良由《局方》多以治风之药通治痿也。古圣论风痿各有条目，源流不同，治法亦异。夫风外感，善行数变，其病多实。发表行滞，有何不可。《局方》治风之外，又历述魂魄恍忽，起便须人，手足不随，神气昏愦，瘫痪 曳，手足筋衰，眩晕倒仆，半身不遂，脚膝软弱，四肢无力，颤掉拘挛，不语、语滞、诸痿等证，悉皆治之。不思诸痿皆起于肺热，传入五脏，散为诸证。其昏惑螈、瞀闷、瞀昧、暴病、郁冒、蒙昧、暴喑、 昧皆属于火。曰四肢不举、舌本强、足痿不收、痰涎有声，皆属于土，悉是湿热之病，当作诸痿论治。若以外感风邪治之，宁免实实虚虚之祸乎？若夫岐伯、仲景、孙思邈之言，大意以指外之感。刘河间之言风，明指内伤热证，实与痿证所言诸痿生于热相合。外感之邪，有寒热虚实。而挟寒者多。内热之伤皆是虚证，无寒可散，无热当作实可泻。中风之病，古方冠诸方首，以其为人之大病也。  

夫风乃六淫中之一，天之邪气自外而入者也。古人用药皆是发散表邪，通行经络之剂，以其自表而入，亦当自表而出也。至于东垣分在经、在腑、在脏，而有汗、下、调养之法，可谓详备精密，则又通表里中三法而治矣。若刘河间以为热甚制金，不能平木，或湿土过甚，反兼木化，皆非外中于风，乃因内热而生，迥出前古之论。丹溪谓数千年得经意者，河间一人耳。由是观之，若病从外邪而得，元气壮实者，当从古方发散之例，但用药不宜小续命汤。须分所挟有寒、热、温、凉之异，受邪有脏腑经络之殊。若病因内热而生者，当从刘河间之论，但有用药不宜，如子和专以汗吐下为法。盖病邪有虚有实，难一概论，又况痿证实与内热所生相同，医者须宜识此。或问外邪之感与内热之伤，何者为多也？丹溪曰：西北气寒，为风所中，诚有之矣。东南气温而地多湿，有风病者，非风也，皆湿土生痰，痰生热，热生风也。经曰：亢则害，承乃制是也。  

***病机***  

痊厥类风。尸厥、痰厥、气厥、血厥、酒厥等证，亦与中风相似。丹溪曰：诸痹类风状。  

***治法***  

子和云：诸风掉眩，皆属肝木。掉摇眩运，目 筋急，手搐螈 ，皆厥阴肝木之用也。经云：风淫所胜，平以辛凉。世何以热药治风邪？予治惊风痫病痿，用汗吐下三法随治愈。木郁达之者，吐之令其条达也。汗者，风随汗出也。下者，推陈致新也。失音、闷乱、口眼 斜，可用三圣散吐之。如牙关紧急，鼻内灌之，吐出痰，口自开也。次用通圣散、凉膈散、大人参半夏丸、甘露饮，除热养液之寒药推而用之。  

***治法***  

严用和云：人之元气强壮，荣卫和平，腠理致密，外邪焉能为害？或因七情饮食劳役，致真气先虚，荣卫失度，邪气乘虚而入，致此疾，若内因七情而得者，法当调气，不当治风；外因六淫而得之者，亦先当调气，然后根据所感六气治之，此良法也。宜八味顺气散。  

***治法***  

痰壅盛者，口眼 斜，不能言者，皆当用吐法。一吐不已，再吐。轻者用瓜蒂散一服，或稀涎散，或虾汁，以虾半斤，入酱葱姜等物，水煮，先吃虾，次饮汁，后以鹅翎探引吐痰。用虾者，盖引其风出耳。重者，用藜芦半钱或三分加麝香少许，齑汁调服，吐。若口噤昏迷者，灌入鼻内，吐之。虚者，不可吐。及不能吐痰者，不可治。  

***治法***  

《发明》云：治风当通因通用，惟宜宣发以散之，不可便以苦寒之药妄下，龙、麝、朱砂、牛黄诸镇坠之药泻之。若风本外邪，惟宜宣散，此风在表之时也。如伤寒中风，传入于胃，亦未尝不可下。论中便字、妄字，可见其意。便者，有早与急之义；妄者，谓有不当下之义。  

***治法***  

如小便少，不可以药利之。既以自汗，则津液外亡，小便自少。若利之，使荣卫枯竭，无以制火，烦热愈甚。当俟热退汗止，小便自行也。兼此证乃阳明经。大忌利小便。  

***治法***  

中风大率主血虚有痰，治痰为先，次养血行血。或属虚，挟火（一作痰）与湿，又须分气虚、血虚。半身不遂，大率多痰，在左属死血瘀（一作少）血，在右属痰与热，并气虚。左以四物汤加桃仁、红花、竹沥、姜汁，右以二陈汤、四君子汤等加竹沥、姜汁。气虚卒倒者，用参者补之。有痰，浓煎参汤，加竹沥、姜汁。血虚用四物汤，俱用姜汁炒，恐泥痰故也。有痰，再加竹沥、姜汁入内服。能食者，去竹沥加荆沥。肥白人多湿，少用乌头、附子行经。凡用乌、附，必用童便煮过，以杀其毒。初昏倒，急捏人中至醒，然后用痰药，以二陈汤、四君子汤、四物汤加减用。瘦人阴虚火热，用四物汤加竹沥、黄芩、黄柏。有痰者，加痰药。治痰气实而能食，用荆沥。气虚少食，用竹沥。此二味开经络行血气故也。入四物汤，必用姜汁助之。遗尿属气虚，以参、 补之。筋枯者，举动则痛，是无血不能滋养其筋，不治也。《脉诀》内言诸不治证：口开手撒，眼合遗尿，吐沫直视，喉如鼾睡、肉脱筋痛、发直、摇头上窜、面亦如妆、或头面青黑，汗缀如珠，皆不治。  

***治法***  

夫案《内经》以下，皆谓外中风邪。然地有南北之殊，不可一途而论。惟刘守真作将息失宜，水不能制火，极是。由今言之，西北二方，亦有真为风所中者，但极少耳。东南之人，多是湿土生痰，痰生热，热生风也。邪之所凑，其气必虚。风之伤人，在肺脏为多。  

许学士谓气中者，亦由此七情所伤，脉微而数，或浮而紧，缓而迟。必也脉迟浮可治，大数而极者死。若果外中者，则东垣所谓中血脉、中腑、中脏之理，其于四肢不举，亦有与痿相类者，当细分之。《局方》风、痿同治大谬，发挥甚详。子和用三法，如的系邪风卒中，痰盛实热者可用，否则不可。  

风者，百病之始，善行而数变。行者，动也。风本为热，热胜则风动，宜以静胜其燥，养血是也。治须少汁，亦宜少下。多汗则虚其卫，多下则损其荣。治其在经，虽有汗下之戒，而有中脏、中腑之分。中腑者，宜汗之。中脏者，宜下之。此虽合汗下，亦不可太过。汗多则亡阳，下多则亡阴。亡阳则损其气，亡阴则损其形。初谓表里不和，须汗下之。表里已和，是宜治之在经。其中腑者，而显五色，有表证而脉浮、恶风、恶寒、拘急不仁，或中之后、身之前、身之侧，皆曰中腑也，其治多易。中脏者，唇吻不收，舌不转而失音，鼻不闻香臭，耳聋而眼瞀，大小便闭结，或眼合直视、摇头口开、手撒遗尿、痰如拽锯、鼻鼾，皆曰中脏也。中脏者，多不治也。六腑不和，留结为痈。五脏不和，九窍不通。无此，仍在经也。初证既定，宜以大药养之，当顺时令而调阴阳，安脏腑而和荣卫，少有不愈者也。风中腑者，先以加减续命汤随证发其表，如兼中脏，则大便多秘涩，宜以三化汤通其滞。初证已定，别无他变，以大药和治之。大抵中腑者，多着四肢，中脏者，多滞九窍。中腑者多兼中脏之证。至于舌强失音，久服大药自能愈也。  

又因气中，其证与中风相似，但风中多痰涎，气中口中无涎。治之之法，调气为先。经言治风者，以理气，气顺则痰消。徐理其风、庶可收效。又有中风言不变、志不乱，病在分腠之间者，只宜温肝、取小汗，为可复也。  

凡中风脉多沉伏。大法浮迟者吉，急实者凶。先用麻油调苏合香丸，或用三姜，或用白汤调。如口噤，抉开灌之。少苏，则服八味顺气散。若痰盛者，只以省风导痰汤服之。若卧则昏沉不省人事，口噤，急以生半夏末，吹入鼻中，或用细辛、皂角为末吹之，喷嚏则苏，无嚏者不治。肥人中者，以其气盛于外而歉于内也。肺为气出入之道，肥者气必急，气急必肺邪盛。肺金克木，胆为肝之腑，故痰涎壅盛，所以治之必先理气为急。  

中后，气未顺，痰未除，调理之剂，惟当以藿香正气散和星香散煎服。此药非特可治中风之证，治中风、中恶尤宜。寻常止呕多痰者，亦可服之。若前证多怒，宜小续命汤加羚羊角。热而渴者，汤中去附子，加秦艽半钱。恍惚错语，加茯神、远志各半钱。不得睡，加酸枣仁半钱。不能言，加竹沥一蚬壳许。人虚无力者，去麻黄、加人参如其数。若人自苏，能言能食，惟身体不遂，急则拳挛，缓则弹曳，经年不愈，以加减地仙丹常服。若饮食坐卧如常，但失音不语，只以小续命汤去附子，加石菖蒲一钱。治风之法，初得之即当顺气，及日久则当活血，此万古不易之理。惟可以四物汤吞活络丹愈者，正是此义。若先不顺气化痰，遽用乌、附，又不活血，徒用防风、天麻、羌活辈，吾未见能治也。又见风中于肤腠，辄用脑、麝治之者，是引风入骨髓也，尤为难治，深可戒哉。如口眼 斜未正者，以蓖麻去壳捣烂，右 涂左，左涂右。或鲜鱼血入麝香少许，涂之即正。喷嚏初卒倒，僵仆不知人事，急以皂角末，或不卧散，以鼻内吹之，就提头顶发立苏。若有喷嚏者可治。无嚏者不治。经曰：风从汗泄。以可微汗，正如解表。表实无汗者，散之、劫之。表虚自汗者，温之、解之。若气滞者难治，宜吐之。可下者，此因内有便溺之阻隔，故里实。若三、五日不大便者，可与机要三化汤或子和搜风丸。老人只以润肠丸。理气者，气滞气郁，肩膊麻痛之类，此七情也。宜乌药顺气、八味顺气之类。理血者，无表里之急，血弱举发不时者，与大秦艽汤、羌活愈风汤，兼用化痰丸子。  

***治法***  

发直吐沫，摇头上窜，直视口开，手撒眼合，遗尿，不知人，或面赤如妆，或头面青黑，汗缀如珠，声如鼾睡，皆不可治。  

***脉候***  

《要略》云：脉微而数，中风使然。  

头痛脉滑者，中风风脉虚弱也。  

寸口脉浮而紧，肺缓而迟，皆中风之证。  

《脉经》云。浮而大者，风。又浮而缓，皮肤不仁，风寒入肌肉。又滑而浮散者，瘫痪。  

阳浮而滑，阴濡而弱，或浮而滑，或沉而滑，或微而虚，或微而数，皆为中风。  

脉浮而迟者，易治。急大数疾者死。  

***药方***  

愈风汤  

 初觉风动，服此不致倒仆，此乃治未病之圣药也。又治中风证内邪已除，外邪已尽，当服此药，以行导诸经。久服，大风悉去，纵有微邪，只从此药加减治之。然治病之法，不可失于通塞，或一气之微汗，或一旬之通利，如此，乃常服之药也。久则清浊自分，荣卫自和矣。  

羌活 甘草 防风 当归 蔓荆子 川芎 细辛 黄 枳壳 人参 麻黄 白芷甘菊 薄荷 枸杞子 知母 地骨皮 独活 秦艽 黄芩 芍药（各三两） 苍术 生地黄（各四两） 肉桂（一两）上咀，每服一两，水二盏，生姜三片煎，空心服。临卧滓煎服，空心一服，吞下二丹丸，谓之重剂。临卧一服，吞下四白丹九，谓之轻剂。假令一气之微汗，用愈风汤三两、加麻黄一两，作四服，加姜空心服，以粥投之，得微汗则佳。如一旬之通利，用愈风汤三两，加大黄一两，亦作四服，如前煎，临卧服。得利为度。  

此药常服之，不可失四时之辅。  

春将至，大寒后，本方加半夏、人参、柴胡。（谓迎夺少阳之气也。）夏将至，谷雨后，本方加石膏、黄芩、知母。（谓迎夺阳明之气也。）季夏之月，本方加防己、白术、茯苓。（谓胜脾之湿也。）秋将至，大暑后，本方加浓朴、藿香、肉佳。（谓迎夺太阴之气也。）冬将至，霜降后，本方加附子、官桂、当归。（谓胜少阴之气也。）此药四时加减，临病酌宜，诚治风证之圣药也。  

羌活愈风汤  

 治肾肝筋骨弱。语言艰涩，精神昏愦。风湿内弱，风热体重，或瘦而一肢偏枯，或肥而半身不遂。  

心不宁，劳役则百病生，心静则万病息。此药能安心养神，调阴阳无偏胜。  

羌活 人参 黄 炙甘草 防风 蔓荆子 川芎 细辛 枳壳 地骨皮麻黄（去节） 知母 杜仲 秦艽 柴胡 枸杞子 当归 独活 白芷 半夏（生姜制）浓朴 防己 芍药 黄芩 白茯苓 甘菊花 薄荷 前胡（各七分） 石膏 生地黄熟地黄 苍术（各一钱） 官桂（去皮，三分）上作二付，每服水二钟，生姜三片，煎一钟，空心服，临卧煎渣服。  

独活汤  

 治虚风 愦，不自知觉，手足螈 ，坐卧不能，或发寒热。血虚不能服发汗药，及中风自汗，尤宜服之。  

独活 羌活 人参 防风 当归（酒洗） 细辛 茯神（去木） 半夏（汤泡）桂心 白薇 远志（去心） 菖蒲（去尾） 川芎（各五分） 甘草（三分）上水二盏，生姜三片，煎八分，食远温服。  

续命煮散  

 治体虚中风自汗，心中 愦，四肢无力，口眼 动，手足搐栩，烦渴饮水，此药扶荣卫，养血气。  

防风 独活 当归（酒洗） 人参 细辛 葛根 芍药 川芎 甘草 远志（去心）荆芥 熟地黄（各五分） 官桂（三分） 半夏（四分）如汗多不止加牡蛎粉上水二盏，生姜三片，煎至一盏，温服。  

秘传祛风散  

羌活 独活 山栀子 半夏 苍术 苍耳子 甘草 茯苓 陈皮 当归 生地黄 防风荆芥 防己 白芍药 皂角 威灵仙（各等分）上水二盏，生姜三片，煎至八分，不拘时服。  

消风散  

 治诸风上攻，头目昏眩，项背拘急，鼻嚏声重，耳作蝉鸣，及皮肤顽麻，瘙痒瘾疹。妇人血风，头皮肿痒，并宜治之。  

荆芥穗 炙甘草（各一钱半） 陈皮 人参 茯苓 白僵蚕（炒，去丝） 防风 川芎霍香叶 蝉蜕 浓朴 羌活（各一钱）上水二钟，煎一钟，不拘时服。或为末，每服二钱，茶清调下亦可。  

追风如圣散  

 治男子、妇人大小诸般风证。左瘫右痪，半身不遂，口眼歪斜，腰腿疼痛，手足顽麻，语言謇涩，行步艰难，遍身疮癣，上攻头目，耳内蝉鸣，痰涎不利，皮肤瘙痒。偏正头风，无问新旧，及破伤风，角弓反张，蛇犬咬伤，金刀所伤，出血不止，并皆治之。  

川乌 草乌 苍术（各四两） 川芎（五钱） 石斛（一两） 白芷 细辛 当归防风 麻黄 荆芥 何首乌 全蝎 天麻 本（各三钱） 甘草（三两） 人参（三钱）两头尖（二钱，即牡鼠粪，主风痫）上为细末，每服半钱，临睡，茶清送下，温酒亦可，不许多饮酒。服药后，忌一切热物饮食，一时恐动药力。服药觉有麻是效也。亦可敷贴。  

搜风顺气丸  

 治三十六种风，七十二般气。去上热下冷，腰腿疼痛，四肢无力，多睡少食，渐渐羸瘦，颜色不定，黄赤恶疮，下疰，口苦无味，憎寒毛耸，积年 癖，气块长大，阳事断绝。女子久无子息，久患寒疟泻痢，吐逆，变成劳疾，百节酸疼。初生小儿及百岁老人皆可服。补精驻颜，疏风顺气。  

车前子（二两半） 白槟榔 火麻子（微炒去壳） 牛膝（酒浸） 郁李仁（汤泡去皮，另研） 菟丝子（制） 干山药（各二两） 枳壳（麸炒） 防风 独活（各一两）大黄（五钱，半生半熟）上为末，炼蜜为丸，如梧桐子大。每服二十丸，渐加至四、五十丸。酒茶米饮任下，百无所忌，空心临卧各一服。久服，去肠中宿滞。精神强健，耳目聪明，腰脚轻健，百病皆除。老者还少。孕妇勿服。如服药觉脏腑微痛，以羊肚肺羹补之。又治肠风下血，中风瘫痪。百病不生，无病不治。  

人参补气汤  

 治手指麻木。  

人参 黄 （各二钱） 升麻 柴胡 芍药 生甘草 炙甘草 五味子（各五分）上水一盏，煎至五分，食远临睡服，渣再煎。  

天麻丸  

 治中风，四肢筋脉拘挛，骨节痛，少力。  

天麻（半两） 蝎梢（微炒） 没药（研） 丹砂（研。各一钱半） 麝香（研，一钱半） 麻黄（去节） 地龙（去土，炒） 防风（去皮） 乳香（研。各半两） 川乌（生用去皮脐） 自然铜（ 醋淬。各半两） 安息香（一两，酒化入蜜熬成膏）上除安息香外，捣研为末，却入别研药，以安息香膏和剂为丸，如梧桐子大。  

每服二十丸，不拘时，以薄荷酒下忌羊血。有人患手臂不随，又有患腿膝无力，行步辄倒，服之并效。素有热人，减川乌一半。  

独活酒  

 治中风通身冷，口噤不知人。  

独活（四两，去芦，好酒四大盏，煎至二盏，分二、三次服）  

天仙膏  

 治卒中风，口眼 斜。  

天南星（一个） 白芨（一钱） 大草乌（一个） 僵蚕（十个）右为细末，用生鳝鱼头血，调涂 处，正即洗去。  

正舌散  

 治中风舌本强，难转，语不正，神效。  

竭梢（去毒，二七个） 茯苓（一两）上为细末，每服一钱，食前，温酒调服。又擦牙更效。  

愈风丹  

 治诸风证，偏正头痛。  

防风 通圣散 四物汤 黄连 解毒汤（各加一料） 羌活 细辛 甘菊花天麻 独活 薄荷 何首乌（各一两）上为细末，炼蜜丸，如弹子大。每服一丸，细嚼，茶清下，不拘时服。  

御风丹  

 治一切中风，半身不遂，神昏语謇，口眼 斜。妇人头风，血风、暗风倒仆，呕哕涎痰，手足麻痹。  

川芎 白芍药 桔梗 细辛（去叶） 白僵蚕（炒） 川羌活 天南星（姜制。各半两）麻黄（去根，节） 防风（去芦） 白芷（各一两半）干生姜甘草（炒。各三分） 朱砂（二钱半，为衣）上为细末，炼蜜丸，如弹子大。每服一丸，热酒化下，食前，日三服。神昏有涎者，加朱砂二钱半。  

枸杞防风酒  

 治中风，身如角弓反张。妇人一切风血上攻、下注。久服，悦泽颜色，滋润皮肤，退风，益气强力。  

枸杞子 晚蚕砂（炒。各半升） 恶实（炒） 防风（去芦） 大麻仁（炒，一升）茄根（二斤，洗，细切，蒸一时，九月九日采净） 牛膝（酒浸炒） 恶实根（切炒，一斤） 桔梗 羌活 秦艽 石菖蒲（九节。各二两）上为粗末，以夹绢袋盛，好酒三斗浸，密封闭，勿令通气，七日方开，开时不得面对瓶口，每服一钱。空心食前临卧各一服，常令有酒容。久病风疾不过一幅瘥。  

脑麝祛风丸  

 治左瘫右痪最效。  

白花蛇（头一个，带项三寸，酒浸炙） 乌梢蛇（尾二个，长七寸，酒浸炙） 川乌尖（七个，去黑皮） 附子底（四个，去黑皮） 南星（炮） 半夏 姜制 白附子 细辛防风 天麻 全蝎（去毒，炒） 僵蚕（炒去丝嘴） 草乌头（泡。各五钱） 片脑（一分） 麝香（一分，另研）上为细末，生姜汁打面糊为丸，如梧桐子大。每服五十丸，细嚼，煎小须命汤送下。  

四白丹  

 清肺气养魄，中风多昏冒，气不清利也。  

白术 白茯苓 人参 缩砂 香附 甘草 防风 川芎（各五钱） 白芷（一两） 白檀香（一钱半） 知母（二钱） 羌活 薄荷独活（各二钱半） 细辛（二钱） 麝香（一钱，另研） 牛黄（半钱，另研） 龙脑（半钱，另研） 霍香（钱半） 甜竹叶（五钱）上为细末，炼蜜为丸，每两作十丸，临睡嚼一丸，煎愈风汤送下。上清肺气，下强骨髓。  

二丹丸  

 治风邪，健忘，养神定志，和血。内安心神，外华腠理，得睡。  

丹参 熟地黄 天门冬（去心，两半） 朱砂 人参 菖蒲（各五钱） 茯神 麦门冬甘草（各一两） 远志（五钱）上为细末，炼蜜为丸，如梧桐子大。每服五十丸至一百丸，空心食前，煎愈风汤送下。  

大神效活络丹  

 治风湿诸痹，筋骨疼痛，口眼 斜，半身不遂，行步艰辛，筋脉枸挛。能清心明目，宣通气血。年逾四十，预服此药，不致风疾。  

白花蛇（酒浸，焙干，一两） 乌梢蛇（酒浸、焙干，二两） 麻黄（二两，去节） 细辛（去土二两） 全蝎（去毒，两半） 两头尖（二两，酒浸） 赤芍药（一两） 贯芎（二两） 防风（二两半） 葛根（两半） 没药（一两，另研） 血竭（七两半，另研） 朱砂（一两，另研） 乌犀屑（半两） 地龙（半两，去土） 甘草（二两，上皮，炙） 丁香（一两，上核） 白僵蚕（一两，炒） 乳香（一两，另研） 麝香（半两，另研） 片脑（钱半，另研） 官桂（二两，去粗皮） 草豆蔻（二两） 川羌活（二两） 虎胫骨（酥炙，一雨） 藿香（二两，去土） 牛黄（二钱半，另研） 天麻（二两） 葳灵仙（一两半，酒浸） 何首乌（二两） 天竺黄（一两） 败龟板（二两，炙） 人参（二两） 青皮（一两） 白芷（二两） 乌药（一两） 安息香 骨碎补 黑附子（一两，去皮炮） 香附子 白豆惹 玄参（各一两） 黄连（二两） 茯苓（一两） 黄芩（二两） 白术（一两） 熟地黄（二两） 松香脂（半两） 大黄（二两） 当归（一两半）木香（二两） 沉香（二两） 上为细末，炼蜜为丸，如弹子大，金箔为衣。每服一丸，细嚼温酒茶清漱下。随证上下，食前后服，头风擂茶下。  

换骨丹  

 治瘫痪中风，口眼 斜，半身不遂，并一切风痫暗风，并宜服之。  

桑白皮 人参 川芎 香白芷 威灵仙 苦参 防风 何首乌 蔓荆子 仙术 木香五味子 麻黄（熬膏） 槐角（取子） 朱砂（研） 龙脑 麝香（另）上为末，桑白皮单捣细秤，以麻黄煎膏和就，杵一万五千下。每两作十丸，每服一丸。以硬物击碎，温酒半盏浸，以物盖不可透气。食后临卧一呷咽之，衣盖覆，当自出汗即瘥。以和胃汤调补及避风寒，茶下半丸，盖出汗入膏时，如稠，再入水少许，煎动入药，唯少为妙，其麻黄膏不可多也。  

讼曰：我有换骨丹，传之极幽秘。  

疏开病者心，扶起衰翁背。  

气壮即延年，神清自不睡。  

南山张仙翁，三百八十岁。  

槐皮芎术芷，仙人防首蔓。  

十件各停匀，苦味香减半。  

龙麝即少许，朱砂作衣缠。  

麻黄煎膏丸，大小如指弹。  

修合在深房，勿令阴人见。  

夜卧服一粒，遍身汗津满。  

万病自消除，神仙为侣伴。  

千金保命丹  

 治诸风痪 ，不能言语，心忪健忘，恍惚来去，头目眩晕。胸中烦郁，痰涎壅塞，抑气攻心，精神昏愦。又治心气不足，神志不定，惊恐怕怖，悲忧蹙惨，虚烦少睡，喜怒不时，或发癫狂，神情昏乱。及小儿惊痫、惊风抽搐不定，及大人暗风，并恶痫发叫。  

朱砂（一两） 珍珠（二钱） 南星（一两） 麻黄（去节） 白附子（炮） 雄黄龙脑（各半两） 琥珀（三钱） 僵蚕（炒） 犀角（镑） 麦门冬（去心）枳壳 地骨皮 神曲 茯神 远志（去心） 人参 柴胡（各一两） 金箔（一百片） 牛黄（三钱） 天麻（半两） 脑子（少许） 麝香（少许） 胆矾（半两） 牙硝（四钱） 毫车 天竺黄 防风 甘草 桔梗 白术 升麻（各一两） 蝉蜕（半两） 黄芩（二两） 荆芥（二两）上为细末，炼蜜为丸，弹子大。每服一丸，薄荷汤化下，不拘时候。忌猪、羊、虾、核桃动气之物，及猪羊血。更加大川乌（炮去皮脐，） 姜制半夏、白芷、川芎（各一两） 猪牙皂角（一两） 和前药丸服，尤妙。  

酒浸仙药方  

 凡患风病，四肢不举，服之三日举手梳头，七日渐舒，十日行步，半月遍身依旧。觉得轻健，眼目更明，大有神效。  

甘菊花 防风 羌活 杜仲 牡蛎 栝蒌根 牡丹皮 紫菀 菖蒲 人参 白蒺藜 牛蒡子 枸杞子（各半两） 白花蛇肉 桔梗 白术 山茱萸（去核） 白茯苓 晚蚕砂 官桂远志（去心） 牛膝（各二钱半） 虎胫骨 牛蒡子根 干姜 熟地黄 柏子仁 狗脊（去心，焙） 天雄（炮，去皮） 萆 蛇床子 附子 肉苁蓉 菟丝子 续断 芍药 石斛（各二钱）上并择拣真正道地，为粗末，用新绢袋盛药，用新小瓮一个，放药在内。以无灰酒二斗，将药浸之，密封其口。春夏浸二七，秋冬浸三七。开瓮早、中、晚、三时，令病患自取冷酒三杯服之。久病不过一月，近者十日见效。不问男妇小儿，骨节疼痛，四肢浮肿，眼目生花，半身不遂，语言謇滞，口眼歪斜，中风失音，并皆治之。  

史国公浸酒仙方  

（治同前方，见痹证门。）  

舒筋保安散  

 治左瘫右痪，筋脉拘挛，身体不遂，脚腿少力，干湿脚气，及湿滞经络，久不能去，宣导诸气。  

木瓜（五两） 萆 五灵脂 牛膝（酒浸） 续断 白僵蚕（炒） 松节 白芍药乌药 天麻 威灵仙 黄 当归 防风 虎骨（酒炙。各一两）上用无灰酒一斗，浸上药二七日，紧封扎，日足取药。焙干捣为细末。每服二钱，用浸药酒调下，酒尽用米汤调下。  

铁弹丸  

 治中风瘫痪，偏枯筋挛，骨痛麻木不仁，皮肤搔痒及打扑损伤，肢节疼痛，并皆治之。此药通经络，活血脉。  

地龙（去土） 防风 白胶香 没药 草乌（水湿泡） 木鳖子（去壳） 白芷 五灵脂当归（各一两） 京墨（三钱，烧烟尽） 麝香（二钱，另研） 乳香（五钱）上为末，糯米糊丸，弹子大。每服一丸，擂碎用生姜酒化下，不拘时服。  

通关散  

 治中风伤寒发热，恶风头痛，目眩，鼻塞声重，肩背拘紧，身体酸疼，肌肉 动，牙关紧急。新久头风攻注，眼暗，并宜服之。  

抚芎（二两） 川芎（一两） 川乌（二两） 龙脑 薄荷（两半） 白芷 草乌（各三两） 细辛（半两）上为细末，每服一钱，葱白茶清调下，薄荷汤下亦可，不拘时服。  

***药方***  

《金匮》  

续命汤  

 治中风痱，身不收，口不能言，冒昧不知痛处，拘急不能转侧。  

麻黄（去节，三钱） 桂枝 人参 当归（各一钱） 川芎（五分） 石膏（一钱）杏仁（七个，去皮尖） 干姜 甘草（各三分）上水二盏，枣一枚，煎一盏作二服。  

《千金》  

大续命汤  

（无人参，有黄芩、荆沥。《元戎》方有竹沥。）《局方》  

小续命汤  

 治中风不省人事，渐觉半身不遂，口眼歪斜，手足战掉，语言謇涩，肢体麻痹，神情昏乱，头目眩晕，痰火并多，筋脉枸急，不能屈伸。骨节烦疼，不能转侧。诸风服之皆验。脚气缓弱，久服得瘥。久病风人，每过天色阴晦，节候变易，预宜服之，以防喑哑。  

防风 桂心 黄芩 杏仁（去皮尖，炒） 芍药 甘草 川芎 麻黄（去节） 人参（各一钱四分） 防己（二钱） 附子（炮，七分）上 咀作二帖，每帖水盏半，姜五片，枣一枚，煎八分服。精神恍惚加茯神、远志。（《古今验录》无桂心，名续命汤。）骨节烦疼有热者，去附子倍芍药。心烦多惊加犀角。骨节疼痛倍加官桂，附子。呕逆腹胀加半夏倍人参。燥烦大便涩，去附子倍芍药入竹沥。脏寒下痢去防己、黄芩，倍附子加白术。自汗去麻黄、杏仁加白术。脚膝弱加牛膝、石斛。身痛加秦艽。腰痛加桃仁、杜仲（姜汁炒）失音加杏仁。  

按：续命汤，治太阳外感风邪之药。外感挟寒者多，故桂枝等辈，《千金》等方所收此类之药甚多。无分经络，不辨虚实寒热，所收虽多，亦奚以为？易老分六经，庶乎活法也。  

易老六经加减法  

麻黄续命汤  

 治中风无汗恶寒。本方中麻黄、杏仁、防风各加一倍。  

桂枝续命汤  

 治中风有汗恶寒。本方中桂枝、芍药、杏仁各加一倍。  

白虎续命汤  

 治中风身热无汗不恶寒。本方中加知母、石膏（各一钱四分，）去附子。  

葛根续命汤  

 治中风身热有汗恶寒。本方中加葛根、官桂、黄芩，各加一倍。  

附子续命汤  

 治中风无汗身凉。本方中加附子一倍，干姜、甘草（各一钱）  

桂附续命汤  

 治中风有汗无热。本方中加桂附甘草各一倍。  

羌活连翘续命汤  

 以上无形证或肢节挛痛不仁，本方中加羌活、连翘（各一钱半）  

防风天麻散  

 治风麻痹，走注，肢节疼痛。中风偏枯，或暴喑不语。内外风热壅滞，解昏眩。  

防风 天麻 川芎 白芷 草乌 羌活 白附子 荆芥穗 当归 甘草（各半两）滑石（一两）上为末，酒化蜜少许，调半钱加至一钱，觉药力营运微麻为度。或炼蜜为丸，如弹子大，热酒化下一丸或半丸。  

疏风汤  

 治半身不遂，或肢体麻痹。  

麻黄（三两，去节） 益智仁 杏仁（炒，去皮尖。各一两） 甘草（炙） 升麻（各五钱）上 咀，每服一两，水二盏煎至一盏，热服，脚蹬热水一壶，棉被重覆，大汗出为度。  

解风散  

 治风成寒热，头目昏眩，肢体疼痛，手足麻痹，上膈壅滞。  

人参（两） 麻黄（去节，二两） 川芎 独活 细辛 甘草（各一两）上为粗末，每服五钱，水盏半，生姜五片，薄荷叶少终，煎八分，不拘时服。  

羌活散  

 治风气不顺，头目昏眩，痰涎壅塞，遍身拘急，及风邪壅滞，头痛项强，鼻塞声重，肢节烦痛。天阴风雨，预觉不安。  

前胡 羌活 麻黄（去节） 白茯苓（去皮） 蔓荆子 细辛 枳壳（麸炒） 菊花防风（各一钱） 川芎 黄芩 石膏 甘草（各五分）上水二盏，生姜四片，薄荷叶三枝，煎一盏，去渣温服。  

胃风汤  

 治虚风证，能食，手足麻木，牙关急搐，目内蠕 ，胃风面肿。  

升麻 白芷（各一钱二分） 麻黄 葛根（各一钱） 当归 苍术 甘草（炙） 柴胡羌活 本（各五分） 黄柏 草豆蔻 荆子（各五分）上水二盏，姜三片，枣一枚，煎一盏，去渣服。  

薏苡仁汤  

 治中风，手足流注疼痛，麻痹不仁，难以屈伸。  

薏苡仁 当归 芍药 麻黄 官桂 苍术（米泔浸，锉炒） 甘草上水二盏，生姜七片，煎八分，去滓温服，食前下。自汗减麻黄，有热减官桂。  

（《局方》）  

排风汤  

 治风虚冷湿，邪气入脏，狂言妄语，精神错乱，及五脏风发等证。  

防风 白术 当归（酒浸） 芍药 肉桂 杏仁 川芎 白藓皮 甘草（炙。各一钱）麻黄（去节） 茯苓（去皮） 独活（各三钱）上作二服，每服水二盏，姜三片，煎七分，去滓服。  

（《宝鉴》）  

秦艽升麻汤  

 治风寒客于足阳明经。口眼 斜，恶风寒，四肢拘急，肺浮紧。  

升麻 干葛 甘草 芍药 人参（各一钱） 秦艽 白芷 防风 桂枝（各三钱）上水二盏，连须葱二根，煎八分，不拘时服。  

（《宝鉴》）  

不换金丹  

 退风散热，治中风口 。  

荆芥穗 僵蚕 天麻 甘草（炙。各一两） 羌活 川芎 白附子 乌头 蝎梢 藿香叶（各半两） 薄荷叶（三两） 防风（一两）上为末，炼蜜丸，弹子大。每服一丸，细嚼茶酒任下，涂 处亦可。  

***药方***  

三化汤  

 治中风，外有六经之形证，先以加减续命汤主之。内有便溺之阻隔，此方主之。  

浓朴 大黄 枳实 羌活（各等分）每服一两，水煎。  

（子和）  

搜风丸  

 治风热上攻，眼昏耳鸣，鼻塞，头眩晕，痰逆涎嗽，心腹痞痛，二便结滞。  

人参 茯苓 天南星 薄荷（各半两） 干姜 寒水石 生白矾 蛤粉 黄芩 大黄（各一两） 滑石 牵牛（各四两） 藿香（五钱） 半夏（一两）上为末，水丸小豆大。生姜汤下，日三服。  

凉膈散  

 治心火上盛，膈热有余，目赤头眩，口疮唇裂，吐衄，涎嗽稠粘。二便淋闭，胃热发斑，小儿惊急，潮搐疮疹黑陷。大人诸风螈 ，手足搐搦，筋挛疼痛。加入黄连名清心汤。  

连翘 栀子仁 薄荷 大黄 芒硝 甘草 黄芩上水二盏，枣一枚、葱一根，煎八分，食远服。  

清心汤  

（即凉膈散加黄连是也。）上水盏半加竹叶十片，煎八分，去渣入蜜少许，温服。头痛加川芎、防风、石膏。  

转舌膏  

 治中风螈 ，舌謇不语。  

凉膈散 加菖蒲 远志上炼蜜丸，弹子大，朱砂为衣。薄荷汤化下，临卧或食后服。  

活命金丹  

 治中风神不清。  

凉膈散 加青黛 蓝根上为细末，炼蜜丸，如弹子大，朱砂为衣，金箔盖。清茶化开，食后临卧服。  

仙术芎散  

 治风热壅塞，头目昏眩，明耳目，消痰饮，清神。  

川芎 连翘 黄芩 山栀子 菊花 防风 大黄 当归 芍药 桔梗 霍香 苍术 石膏滑石 甘草 荆芥穗 薄荷叶 缩砂仁（等分）上水二盏，煎八分，去渣，通口温服。  

泻青丸  

 治中风，自汗昏冒，发热不恶寒，不能安卧。此是风热燥烦之故也。  

当归 川芎 栀子 羌活 大黄 防风 龙胆草（等分）上为末，炼蜜丸，弹子大。每服一丸，竹叶汤化下。  

***药方***  

《宣明》  

防风通圣散  

 治诸风潮搐，手足螈 ，小儿急惊风，大便结，邪热暴甚，肌肉蠕动，一切风证。  

防风 川芎 当归 芍药 大黄 芒硝 连翘 薄荷 麻黄 山栀子 石膏 桔梗 黄芩白术 荆芥 甘草 滑石（各五分）上水二盏，姜三片，煎至八分服。涎嗽加半夏、生姜制。闭结加大黄二钱。破伤风加羌活、全蝎各五分。腰胁痛倍加芒硝、当归各一钱。  

祛风至宝膏  

 治诸风热。  

防风（二两半） 白术（一两半） 芍药（二两半） 芒硝（五钱） 石膏（一两）滑石（三两） 当归（二两半） 黄芩（一两） 甘草（二两） 大黄（五钱）连翘（五钱） 川芎（二两半） 麻黄（五钱，不去节） 天麻（一两） 荆芥（五钱）山栀子（五钱） 熟地黄（一两） 黄柏（五钱） 桔梗（一两） 薄荷（五钱） 羌活（一两） 人参（一两） 全蝎（五钱） 细辛（五钱） 黄连（五钱） 独活（一两）上为细末，炼蜜丸，弹子大。每服一丸，细嚼，茶酒任下，临卧服。  

***药方***  

瓜蒂散  

瓜蒂（一两）锉如麻豆大，炒令黄色，为细末，每服，量实虚、新久，一钱、二钱、三钱。茶末加半，酸齑汁一盏调下。风癫痫证，犹宜用此吐痰。如吐不止者，用真麝香少许，温水服之。一方名独圣散，治诸风痰壅，膈食，诸痫胀满，满溢杂病。若吐，看天气晴明，如病急者不拘，亦必在辰、巳、午之先。《内经》曰：平旦至日中，天之阳也。论四时之气，大法宜吐。是天气在上，人气亦在上。一日之气亦然，要病患隔夜不食。服药不吐，再投热齑汤。如吐，风痫加全蝎末半钱，微炒。如有虫者加雄黄末一钱，甚者加芫花末半钱，立吐出虫。如湿肿满者，加赤小豆末一钱。此故不可轻用。虚者，则用栀子豆豉汤，满加浓朴。不可一概施治。吐罢宜用降火利气清神之剂，吐法调治见痰饮门。  

稀涎散  

 治风涎不下，喉中作声，状如牵锯，或湿肿满。  

半夏（大者，十四枚） 猪牙皂角（一个，炙）上咀，作一服，水二盏，入生姜自然汁少许服，不能咽者，徐徐灌之。  

救急稀涎散  

 治中风涎潮，膈塞，气闭不通。  

明矾 猪牙皂角（肥实不蛀者，炙，去皮弦。各一两）上为末，每服一、二钱，不拘时，白汤调服，即吐。  

皂角散  

萝卜子 猪牙皂角（等分）上为细末，每服二、三钱，水煎热服，半盏即吐。  

虾汁汤  

虾半斤，入医葱姜等料物，水煮，先吃虾，次吃汁，后以鹅瓴探引吐痰。用虾者，盖引其风出耳。  

搐鼻通天散  

 治卒暗中风倒地，牙关紧急，人事昏沉。  

川芎 细辛 藜芦 白芷 防风 薄荷（各一钱） 猪牙皂角（刮去皮弦，三个）上为细末，用芦筒纳药，每用少许，吹入鼻中。  

（《圣惠》）  

搐鼻法  

 治中风卒暴，昏塞不省，牙关紧急，药不得下咽者。  

细辛（去土） 猪牙皂角（等分）上为细末，每以纸捻蘸药入鼻，或用竹管轻轻吹入，得嚏，然后进药，或以苏合香丸擦开牙关，连进以生姜自然汁，方得通达。  

治卒中法  

天南星（圆白者湿纸里煨） 南木香 苍术 细辛 甘草（生用） 石菖蒲（细切。各一钱） 白羊眼 半夏（用百沸汤泡少顷。各一钱）上件锉散，分作二服，水一盏半，生姜七浓片，煎取其半，乘热调苏合香丸半丸灌下。痰盛者，加全蝎二枚炙。  

治一切卒中，不论中风、中寒、中暑、中湿、中气及痰厥、饮厥之类，初作皆可用此，先以皂角去皮弦，细辛、生南星、半夏为末，揭以管子吹入鼻中，俟其喷嚏即进前药。牙噤者，中指点南星、半夏、细辛末并乌梅肉，频擦自开。  

起死歌  

 治一切中风、中气、痰，卒暴死证。  

暴死南星半夏菖，木香苍术细辛甘。  

姜煎一剂调苏合，全蝎加时可散痰。  

先用半星辛角末，鼻中吹入嚏声还。  

即将前药频频灌，口噤乌梅肉最良。  

将来共捣辛星末，中指揩牙口自张。  

记取此歌能济世，何妨死去不回阳。  

苏合香丸  

（方见气门。）  

***药方***  

（《局方》）  

乌药顺气散  

 治风气攻注，四肢骨节疼痛，遍身顽麻，及疗瘫痪，语言蹇涩，脚气，步履多艰，手足不遂，先宜多服此药，以疏气道，然后随证投以风药。  

麻黄（去节） 陈皮（去白） 乌药（去木。各二两） 白僵蚕（炒，去嘴） 川芎 白芷 甘草（炙）枳壳（麸炒） 桔梗（各一两） 干姜（泡，五钱）上为末，每服三钱，水一盏，姜三片、枣一枚煎。憎寒壮热、头痛、腰体倦怠，加葱白三寸煎，并服出汗。或身体不能屈伸，温酒调服。  

（《严氏》）  

八味顺气散  

白术 茯苓 人参 乌药 青皮 陈皮 白芷 甘草上水二盏，煎一盏服。  

（《和剂》）  

人参顺气散  

 治感风头痛，鼻塞声重，及一应中风，宜服此疏气道，然后进以风药。  

干姜（炮） 人参（各五分） 川芎 陈皮（去白） 桔梗 浓朴（姜汁炒） 白芷甘草（炙） 白术 麻黄（去节。各一钱） 葛根（八分）上水盏半，姜三片、枣一枚，薄荷五叶，煎七分，不拘时温服。  

匀气散  

 治中风、中气。半身不遂，口眼 斜，先宜服此。  

白术（二钱） 天麻（五分） 沉香 白芷 青皮 甘草（炙，三分） 人参（五分） 乌药（一钱半） 紫苏 木瓜（各三分）上水二盏，姜三片，煎八分服。风气腰疼亦宜服之。  

***药方***  

（《机要》）  

大秦艽汤  

 治中风外无六经之形证，内无便溺之阻隔。知血弱不能养筋，故手足不能运动，舌强不能言语，宜养血而筋自荣。  

秦艽 石膏（各一钱） 甘草 川芎 当归 芍药 羌活 独活 防风 黄芩 白芷 生地黄 熟地黄 白术 茯苓（各七分） 细辛（五分） 春夏加知母（一钱）上水二盏煎。如遇天阴加姜七片。心下痞加枳实（五分）。  

四物汤  

（方见血门）（《简易》）  

三圣散  

 治中风，手足拘挛，口眼 斜，脚气，行步不正。  

当归（洗炒） 玄胡索（微炒为末） 肉桂（去粗皮，等分）上为末，每服二钱，空心温酒调下。  

（《拔萃》）  

养血当归地黄汤  

当归 川芎 地黄 芍药 本 防风 白芷（各一钱） 细辛（五分）上水二盏，煎一盏，通口食前温服。  

天麻丸  

 治风因热而生，热盛则动，宜以静胜其燥，是养血也。此药行荣卫，壮筋骨。  

天麻 牛膝（二味用酒同浸三日，焙干用。） 萆 玄参（各六分） 杜仲（炒去丝，七两） 附子（炮，一两） 羌活（十四两） 川当归（十两） 生地黄（一斤。一方有独活五两，去肾间风。）上为细末，炼蜜丸，梧桐子大。每服五、七十丸，空心温酒或白汤下。良久则食。服药半月后觉塞壅，以七宣丸疏之。  

（《良方》）  

六合汤  

 治风虚眩运。  

四物汤（四两） 秦艽 羌活（各半两）每用五钱，水煎服。  

***药方***  

二陈汤  

（方见痰门）（《和剂》）  

省风汤  

 治中风口噤，口眼 斜，筋脉挛急，抽掣疼痛，风盛痰实。  

防风 南星（生用。各二钱） 半夏（水浸洗净，生用进黄芩 甘草（生用。各一钱）上水二盏，生姜五片，煎至一盏。不拘时服。此治风挟热之药，有合导痰汤同服尤妙。  

（《济生》）  

导痰汤  

（方见痰门） 治痰涎壅盛，或胸膈留饮痞塞，此治痰泄痞之药也。  

《和剂》  

大醒风汤  

 治中风痰厥，涎潮昏晕、半身不遂、历节痛风拘挛。  

南星（生用，六钱） 防风（三钱） 独活 附子（生） 全蝎（微炒） 甘草（生。  

各一钱半） 生姜（十片）上分二帖，每帖水二盏，煎八分，去渣，食远温服。  

《简易》  

星香汤  

 治中风痰盛，服热药不得者，痰厥、气厥、身热面赤宜服。  

南星（八钱） 木香（一钱）上作二剂，每剂水二盏、生姜十片、煎七分去渣温服。  

摄生饮  

 治一切卒中，不论中风、中寒、中暑、中湿及痰饮、痰厥、气厥初作即用此。  

圆白南星（湿纸包煨） 半夏（百沸汤泡） 南木香（各一钱。磨汁） 辽细辛苍术（生） 甘草（生） 细节石菖蒲（各一钱）上咀作二服，每服水盏半，姜七片，煎取其半，乘热调苏合香丸灌下。痰盛加全蝎二枚，先以皂角末吹鼻，得嚏进药。牙噤者，乌梅肉和南星、辛、半末，中指揩牙自开。  

贝母栝蒌散  

 治肥人中风，口眼 斜，手足麻木，左右俱作痰治。  

贝母 栝蒌 南星（炮） 荆芥 防风 羌活 黄柏 黄芩 黄连 白术 陈皮 半夏（汤泡七次） 薄荷 甘草（炙） 威灵仙 天花粉（各等分）上每服水二盏，姜三片，煎八分至夜服。  

青州白丸子  

 治男子、妇人手足瘫痪，风痰壅盛，呕吐涎沫，及小儿惊风并治。  

白附子（二两，生用） 半夏（七两，水浸，去衣，生） 南星（二两，生） 川乌（去皮脐、五钱，生）上罗为末，生绢袋盛，于井花水内摆出粉，未出者，以手揉，令出渣，再擂再摆，以尽为度。用瓷盆中，日晒夜露，每日一换新水，搅而复澄。春五、夏三、秋七、冬十日，去水晒干如玉片，以糯米粉作稀糊丸。如绿豆大，每服二十丸，生姜汤下无时。如瘫痪，酒下。  

小儿惊风，薄荷汤下三五丸。  

歌曰：积年痰饮渐成风，口眼 斜语不通。  

苏合香丸姜汁灌，青州丸子有神功。  

千金地黄煎  

 治热风心烦及脾胃热壅，食不下。  

生地黄汁 枸杞子汁（各五升） 真酥 生姜汁（各三升） 荆沥 竹沥（各五升） 人参（八两） 白茯苓（六两） 天门冬（八两） 大黄 栀子（各四两）上十一味，以五味为细末，先煎地黄等汁，内末药调服方寸匕，再渐加之服，以利为度。  

竹沥汤  

 治四肢不收，心神恍忽，不知人事，口不能言。  

竹沥（二升） 生葛汁（二升） 生姜汁（三合）上三汁和匀，分三服，温用。  

荆沥汤  

 治中风，多热痰盛，常宜服此。  

荆沥 竹沥 生姜汁（减半）上三汁和匀，每用五合，温服。  

涤痰汤  

 治中风，痰迷心窍，舌强口不能言。  

南星（姜煮） 半夏（泡七次。各二钱） 枳实（一钱） 白茯苓（一钱半） 橘红（一钱） 石菖蒲（八分） 人参 竹茹（各七分） 甘草（五分）上水二盏，生姜五片，煎八分，食前服。  

***药方***  

三生饮  

 治卒中风，昏不知人，口眼歪斜，半身不遂，痰厥，风厥。  

南星（一两，生） 川乌（去皮，生） 附子（去皮，生，各半两） 南木香（二钱半）上每服四钱，水二盏，姜十片煎七分服。  

（《济生》）  

星附汤  

 治因虚中风，痰涎壅塞。  

南木香（二钱） 南星（生） 附子（生。各半两）上作二服，每服水二盏，姜五片，煎八分食远服。寒甚者，用熟、星、附、沉。困甚，手足厥冷者，加川乌，名三生饮。服未效，加天雄，名三建汤。痰涎壅塞，声如拽锯，服药不下，宜于丹田穴多灸之。  

二香三建汤  

 治男妇中风，六脉俱虚，舌强不语，痰涎壅盛，精神如痴，手足偏废，不能举用。此等不可攻风，只可补虚。  

天雄 附子 乌头（各二钱，去皮脐皆生） 沉香 木香（各一钱，水磨汁）上作二服，每服水盏半，姜十片煎七分，食前服。  

侧子汤  

 治中风扶虚，手足厥冷，肌肉不仁，口眼歪斜，牙关紧急。  

附子（炮） 干姜（炮。各三钱） 桂心 细辛 防风 人参（各一钱）上作二服，每服水盏半，煎七分，不拘时服。  

防风汤  

 治中风挟暑，卒然晕倒，口眼 斜，四肢不收。  

防风 桂心 干姜 泽泻 杏仁 甘草（炙。各一钱）上水盏半煎七分，不拘时服。  

资寿解语汤  

 治中风脾缓，舌强不语，半身不遂。  

防风 附子（炮） 天麻 酸枣仁（各一钱） 羚羊角（镑） 官桂（各八分） 羌活甘草（各五分）上水二盏煎八分，入竹沥二匙、姜汁二滴，食远服。  

星附散  

 治中风能言，口不歪，而手足 曳者。  

南星 半夏（各制） 茯苓 僵蚕（炒） 川乌（去皮脐） 人参 黑附子 白附（各八分）上水二盏煎八分，食远热服，得汗愈。  

八风散  

 治风气上攻，头目昏晕，肢体拘急，皮肤搔痒，瘾疹成疮，及寒热不调，鼻塞声重。  

藿香 白芷 前胡（各五分） 黄 人参（各一钱） 甘草 羌活 防风（各钱半）上水二盏煎。或末，薄荷汤调下二钱，茶调亦可。  

***药方***  

《衍义》方：  

治风涎潮，塞气不通。  

皂角（炙，一两） 白矾（生，半两） 轻粉（半钱）上为末，水调一、二钱灌之，须臾吐涎。  

 丸：  

治中风失音不语，偏风，口眼 斜。时吐涎水，四肢麻痹，骨间酸疼，腰膝无力。  

草（五月五日，六月六日，九月九日采之者佳）上取洗净，晒干入甑中，层层洒蜜酒蒸之，晒干。如此九遍为末，炼蜜为丸，如梧桐子大。每服七十丸，空心温酒下。  

草灵丹：  

治一切风疾取汗。  

紫背浮萍摊于竹筛内，下着水盆。晒干罗细末，炼蜜丸，弹子大。每服一丸。黑豆煎酒下，取汗。  

苍耳丸：  

治诸风证。  

五月五日采苍耳草，洗净晒干为末，炼蜜丸，梧桐子大，每服十丸，日三服。若有风处或如麻豆粒起，此为风毒出也。可以针刺，黄汁出尽乃愈。  

灵应丹：  

治瘫痪四肢不举，风痹等证。  

麻黄二斤去根节，河水五升熬去渣，再熬成膏，入白芷、桑白皮、苍术、甘松、浮萍（各一两）、川芎、苦参（各二两）。  

为末，以膏调为丸，弹子大。每服一丸，温酒化下，临卧服。隔二、三日再服，手足即时轻快。治卒中风，涎潮不利。  

蓖麻膏：  

治中风口眼 斜。  

蓖麻子（十四粒） 巴豆（七粒）各去皮，研如泥加麝少许。如左 涂右手心，右 涂左手心。仍以酒调药托歪处，须臾便正，去药。  

蒜涂法：  

治前证。  

橡斗盛蒜泥，涂合谷穴。右 合左，左 合右。  

一方：  

治风 ，昏迷吐沫，不知人事，产后中 ，通治。黑豆炒焦，好酒淬淋清汁一盏，独活三钱，煎七分温服。再续服，以瘥为度。  

《圣惠方》：  

治 斜。栝蒌汁和大麦面作饼，贴手心。右灸左，左灸右。  

松叶酒：  

治口眼 斜，中风二、三年不效者。用青松叶一斤细锉，木石臼捣令汁出。生绢袋盛以清酒一斗，浸二宿，火煨一宿。初服半升，渐至一升，取头面汗出即止。  

皂角膏：  

治前证。大皂角（五两），去皮、子为末，以三年好米醋调和，左贴右，右贴左，干更涂之。  

青藤膏：  

治诸风证。出太平府之荻港。二、三月间采。青藤不拘多少，锉入釜内，用微火熬七日夜成膏，收于瓷器内。若用治病，先备梳三、四枚。量病虚实加减，服一茶匙，温酒调下，不拘时。服毕将患人身上拍一掌，其后发痒，遍身以梳梳之。要止，饮冷水一口解之。痒止病愈。  

一方：  

治卒中风，昏愦若醉。痰涎壅盛，四肢不收。砒霜如绿豆大，细研末。以新汲水调下，少时用热水投之，大吐即愈。  

一方：  

治中风烦热，皮肤搔痒。醍醐四两每服一匙，酒调下。尽四两而愈。  

仙灵脾酒：  

治遍身手足不随，皮肤不仁。仙灵脾（一斤），锉细，生绢袋盛，以无灰酒二斗浸之，以浓封密，春夏三日，秋冬五日后开。每日温饮，令微醺，不可大醉。若酒尽再制一服，无不效。  

一方：  

治中风头眩。蝉蜕一两，微炒为末，酒调下一钱。  

一方：  

治风痰。宜多食梨可愈。惟正月禁食。  

一方：  

治前证。川乌（去皮），五灵脂、当归、骨碎补等分，为末，酒糊丸。每服十丸至十五丸，温酒送下。  

《千金方》  

治中风，口噤不知人。独活（四两）入酒一升，煎半升温服。  

又方：  

苍术四两，酒三升，煎一升，顿服。  

一方：  

治中风失音，并一切风疾及小儿客忤，男子阴痒，女人带下。白僵蚕七枚炒。为末，酒调服方寸匕，立效。  

一方：  

治中风不省人事。香油或生姜自然汁，灌之即省。  

一方：  

治中风项强，不能回顾。掘地作坑，烧令通赤，以水洒之，用桃叶铺其下。患人卧之，多着桃叶在项下，蒸之令汗出瘥。  

一方：  

治风劳肿毒，挛痛或牵引及少腹腰痛。桃仁（一升）去皮尖，炒令黑烟出，热研捣如泥，以酒二升，搅匀服，取汗三日愈。  

《肘后方》：  

治中风，腹中切痛。以食盐半斤熬令水尽，着口中以热汤吞下，得吐痰即愈。  

一方：  

治卒风不省人事，痰涎壅急。生白矾二钱为末，生姜自然汁调，斡开口灌下，得吐即省。  

一方：  

治中风。口噤不开，涎潮不吐。法用大皂角一条，去皮，涂猪胆炙令黄色为末，每服一钱，不拘时。如气实脉盛，调二钱。如牙关不开，用白盐梅揩齿，口开即灌药，以吐出风涎瘥。  

一方：  

治服药过多，不省人事。甘草（一两）煎汤入生姜汁半杯和服。  

一方：  

治一切风疾。浑身搔痒。用胡麻、威灵仙、何首乌、甘草、石菖蒲等分，为细末，每服二钱、姜汤调下。  

《食疗》云：治水肿风疾，中风脚软，及风毒脚气，筋挛膝痛，大黄豆和甘草煮汤，不时服。  

《神仙夏禹经》：菖蒲薄切晒干，三斤，绢袋盛之。玄水一斗（酒也）浸悬坛内，密封一百日。出视如绿菜色。以一斗熟黍米纳中，封十四日开出温饮，治一切三十六种风，悉效。  

《崔氏海上集》云：威灵仙治风，通十二经脉。此药朝服暮效，疏通五脏六腑，令出宿水，微利不泻。久服四肢轻健，手足温暖。专治男妇中风，手足不遂，口眼 斜，骨节风，胎风，暗头风，白癜风，心风，大麻风，皮风搔痒、手足顽麻，言语蹇滞，行立不得，风疥癣毒，湿热浸淫，面黄气急，腹胀腰重，阴肿肾冷。妇人月水不来，动经多日。内服威灵仙，外用煎汤频洗，无不平愈。法用威灵仙一味，洗焙为细末，用好酒和，令微湿入在竹筒内，塞口，九蒸九晒，如干漆，以炼蜜和丸，梧桐子大。每服二十丸，酒送下。  

***药方***  

治中风中脉，口眼 斜。  

听会  

（二穴，在耳前陷中动脉宛宛中，张口得之。）  

颊车  

（二八，在耳下二韭叶陷中。） 地仓（二穴，在口吻旁四分外，近下有脉微微动者是。）上三穴，左患灸右，右患灸左。  

灸中风中腑，手足不随等疾。  

百会  

（一穴，在顶中央。）  

肩  

（二穴，在两肩端两骨间陷处宛宛中，举臂得之。）  

曲池  

（二穴，在肘外横纹头，屈肘曲骨取之是穴。）  

风市  

（二穴，在膝外两筋间，平立舒两手着腿，中指到处是。）  

足三里  

（二穴，在膝下三寸，胫骨外大筋内，筋骨之间是。） 绝骨（二穴，在足外踝上三寸动脉中。）凡觉手足麻木不仁，或痛，良久乃止，此将中腑之候也。不论是风与气，可速灸此六穴。在左灸右，在右灸左。  

灸风中脏，气塞涎上不语、昏危，下火立效。  

百会  

（一穴，如前。）  

风池  

（二穴，在项后发际陷中。） 大椎（一穴，在项后一椎上项中。）  

肩井  

（二穴，在缺盆上，大骨前寸半，以三指按之，当中指下陷中是。）  

间使  

（二穴，在掌后三寸两筋间陷中。）  

足三里  

（二穴，如前）  

曲池  

（二穴，如前。）凡觉手足麻痹，心中昏乱，神思不快，此将中腑之候。不论是风与气，可速灸此七穴。以次第灸之，立愈。  

灸中风眼戴不能上视者，三椎、五椎各灸五、七壮，齐下火立效。  

***药方***  

一法：正坐倚壁，不息行气，从头至足，愈疽疝、大风、偏枯、诸风痹。  

一法：仰两足指，五息止。引腰背偏枯，令人耳闻声。常行，眼耳诸根无有 碍。  

一法：以正背倚，展两足，瞑目，从头上引气，想以下行，直抵足心，可三七引，候掌心似受气止。盖谓上引泥九，下达涌泉是也。  

一法：正坐倚壁，不息行气，从口令气至头始止，治疽痹，大风偏枯。  

一法：一足蹋地不动，一足向侧相转，身欹势并手尽急回，左右迭三七，去脊风冷，偏枯不通。  

一法：两手抱左膝。鼻给气七息，展右脚，除难屈伸拜起，胫中痛痿。  

一法：两手抱右膝着膺、除下重难屈伸。  

一法：踞坐，伸右脚，两手抱左膝头，以鼻纳气，自极七息，右足着外，除难屈伸，胫中痛痹。  

一法：立身上下正直，一手上托，仰手如似推物。一手向下如擦物，极势上下来去，换易四七，去 内风，两腋筋脉挛急。  

一法：治四肢疼痛及不随，腹内积气。床席必须平稳，正身仰卧，缓解衣带、枕高三寸，握固者，以两手各自以四指把手拇指，舒臂令去身各五寸，两脚竖指、相去五寸。  

安心定意，调和气息。徐徐漱王泉，以舌竖上，待津唾满口，徐徐咽下，以口吐气，鼻引气入喉。须微微缓坐，不可卒急，调引气，勿令自闻出入之声，每引气于心，心念送之。从脚上头，便气出，引气五息六息，一出之为一息，自一息数至十息，渐渐增至百息，病即除。不用食生菜及肥肉，大饱食后，喜怒忧思。惟向晓上半日清净时行之，能愈百病。  

## 卷之九

### 伤风门  

病机叙论  

经云：风为百病之长，善行而数变。又曰：伤于风者，上先受之。又曰：虚邪贼风，阳先受之。  

***病机叙论***  

陈无择云：经曰春伤于风，乃四时之序也。风循经络，以日传变，与伤寒无异。但寒泣血，故无汗恶寒；风散气，故有汗恶风，为不同。仲景太阳经分伤寒、伤风不同，后人纂集不分门类，但以风、寒、暑、湿、时气、瘟疫，凡太阳病皆谓之伤寒。今立伤风一门，分别无混。  

***病机叙论***  

风为天地浩荡之气，四时八风之变，未尝无也。间有伤者，皆因不能法道清净，腠理不密，表上阳虚所致，一因也。有挟虚痰热，其气拂郁，风邪易于外束，二因也。经曰：清净则内腠闭拒，虽有大风苛毒，弗之能害是也。  

***治法***  

若表虚受风，专行发散之药，必致汗多亡阳。若内挟痰热而伤风者，宜内外交治，不可专以解表。腠理疏泄，不觉易感者耳。固卫气，兼散风邪，如桂枝汤之属是也。  

***治法***  

足太阳膀胱经，桂枝汤。足阳明胃经，杏子汤。足少阳胆经，柴胡加桂汤。足太阴脾经，桂枝芍药汤。足少阴肾经，桂附汤。足厥阴肝经，八物汤。  

前方皆以桂枝汤三味加以各经药，皆是立温解散之剂。  

***脉候***  

《豚经》云：脉浮而大者为风。《权舆》云：浮缓为伤风鼻塞。  

***药方***  

（仲景）  

桂枝汤  

 治太阳经伤风自汗。  

桂枝 芍药（各二钱） 甘草（一钱）上水二盏，姜三片、枣一枚煎服。  

桂枝芍药汤、柴胡加桂汤、杏子汤、桂附汤  

（以上四方见伤寒门）  

八物汤  

（见虚损门）  

***药方***  

《局方》  

神术散  

 治伤风头痛，鼻塞声重。  

苍术 本 白芷 细辛 羌活 川芎 甘草（炙。各五分）上水盏半，姜三片、葱白三寸煎服。  

川芎茶调散  

 治伤风上攻，头目昏痛，鼻塞声重。  

薄荷叶（四两） 川芎（二两） 羌活 甘草（一两） 荆芥（二两） 白芷（一两） 防风（七钱） 细辛（五钱）上为末，每服二钱，食后茶清调下。  

***药方***  

（《和剂》）  

参苏饮  

 治伤风感冒，发热头痛，咳嗽，涕唾稠粘。此药大解肌热，宽中快膈，虚实疑似，往来潮热，并皆治之。  

人参 紫苏叶 干葛 半夏（制） 前胡 桔梗 枳壳 陈皮 茯苓 甘草（炙，等分） 木香（磨，一分）上水盏半，姜五片、枣一枚，煎七分，不拘时服。  

消风百解散  

 治四时感冒、伤风发热，恶寒头痛，鼻塞，咳嗽声重。  

苍术 麻黄 荆芥 白芷 陈皮（各一钱） 甘草（各五分）上水盏半，姜三片、葱一根。煎七分，不拘时服。  

消风散  

 治诸风上攻，头目昏眩，项背拘急，鼻塞声重，皮肤搔痒，瘾疹顽麻。妇人血风头痛，肿痒皆治。  

人参 茯苓 防风 荆芥穗 甘草 芎 羌活 白僵蚕 薄荷叶 蝉蜕（各一两）浓朴 陈皮（各五钱）上为细末，每服一钱，茶清调下。遍身痒者，酒调下。  

（《简易》）  

冲和散  

 治感冒风湿，头目不清，鼻塞声重，倦怠欠伸，出泪。  

苍术（四两） 荆芥（两半） 甘草（八钱）姜汤调服二钱。  

金沸草散  

 治秋令肺经受风。头目昏痛，咳嗽声重，唾涕稠粘。及治时行疫气，壮热恶风。  

旋复花（去梗） 麻黄 前胡（各七分） 荆芥穗（一钱） 半夏（制） 赤芍药 甘草（各五分）上水盏半，姜三片、枣一枚，煎八分，热服。  

人参败毒散  

 治伤风头痛，壮热恶寒及风痰咳嗽，鼻塞声重。如心经蕴热，口舌干燥，加黄芩。  

人参 羌活 桔梗 柴胡 前胡 独活 枳壳 川芎 茯苓 甘草（等分）水盏半，姜三片、薄荷少许煎。  

***药方***  

（《和剂》）  

羌活散  

 治风邪壅滞，头目昏眩，遍身拘急，肢节烦痛，鼻塞声重，天阴愈觉不安。  

羌活 防风 麻黄 枳壳 菊花 细辛 川芎 蔓荆子 白茯苓 石膏 黄芩 甘草（炙）前胡（各等分）上水盏半，姜三片煎。  

柴胡升麻汤  

 治感冒头痛，恶寒身痛，鼻塞咳嗽，唾涕稠粘。  

柴胡 前胡 升麻 桑白皮 赤芍药 干葛 黄芩 石膏 荆芥上水盏半，姜三片、淡豆豉二十粒，煎七分服。  

***药方***  

（《宣明》）  

防风通圣散  

（方见中风门）治伤风，邪传入里，内热郁结，秘塞壅闷。  

（钱氏）  

大黄丸  

 治伤风，内挟痰热宜下之。  

大黄 黄芩（等分）上为末，滴水丸服。  

### 破伤风门

***病机***  

《病机》云:破伤风者，有因卒暴伤风，邪袭之，传播经络，致使寒热更作，身体反张，口噤不开。甚者，邪气入脏则死矣。有因诸疮不瘥，荣卫虚，不生肌肉，疮口不合，风邪亦能外入，为破伤风之候。二者皆外因也。有诸疮不瘥，举世皆言着灸为上，是谓热疮。而不知火热客毒，逐经变病，不可胜言，微则发热，甚则生风而搐。或角弓反张，口噤目斜。此不内外因也。有破伤风不灸而病此者。因疮着白痂，疮口闭塞，气难通泄，故阳热郁结，热甚生风。或病已十分安全，而忽有此病，皆由内气虚损，风热郁于五内而得之者，此皆内因也。  

***病机***  

古方以破伤风与中风混同论治，故不另立门户也。惟河间分表里中三法，与伤寒同治，用药甚详。其言病因，有外伤于风，有因灸火内热所作，特与中风相似也。但中风之人，尚可淹延岁月，而破伤风犯之多致不救。盖中风有在经、在腑、在脏之异。独入脏者，最难治。破伤风或始而出血过多，疮口早闭，瘀血停滞，俱是血受病。血属阴，五脏所主，故破伤风始虽在表，随即传脏，故多死也。  

***病机***  

破伤风同伤寒法通治，分别表里阴阳，有在表在里、有在半表半里者。在表者，宜汗之；在里者，宜下之；在半表半里者，宜和解之，不可过其治也。凡疮愈或未愈，始因风邪袭入，或因闭塞郁热，生风下已，则表传入里。气尚平者，惟善伸欠，筋脉挛急，恶寒，或筋惕而搐，脉则浮数而弦。宜以辛热，开冲郁结，如伤寒以麻黄汤发散是也。凡用辛热发散，然是寒药佐之。则凡风热之胜，亦如伤寒麻黄桂枝加黄芩、石膏、知母之类，是则在表之治法然也。  

风邪在表不已，渐于里而未深入者，是谓半表半里，亦犹伤寒小柴胡汤和解之也，此中治之法然也。  

邪气入里，病势特深，而舌强口噤，项背反张，惊惕搐搦，涎唾稠粘，胸臆满塞，而或便溺闭，或时汗出。脉则弦大而数。然汗出者，风热郁甚于里，而表热少罢，则腠理疏泄，而心热甚，故汗出也。宜以芎黄汤之属下之，复以退风热剂和之，此治里之法然也。  

***脉候***  

脉浮而无力为太阳虚也。脉长而有力为阳明实也。脉浮而弦小者，少阳也，脉洪实弦数，邪入于里也，宜下之。  

***药方***  

灵砂丹  

 治破伤风一切诸风。  

威灵仙 牵牛（取头末） 苍术（各五钱） 何首乌 香附子（六钱） 川乌（去皮尖） 乳香 没药（各三钱） 朱砂（二钱，为衣） 皂角（去皮弦，炙黄）上为末，皂角打碎，用酒二升半，春秋三日，夏二日，冬七日取汁，打糊丸。每服五丸，酒下。  

急风散  

 治新久诸疮，破伤中风，项强背直，口噤不语，手足抽搐，眼目上视，喉中拽锯及取箭头。  

丹砂（一两） 草乌（二两，半生半熟，烧存性，米醋淬冷） 乌头（生，二钱半，与草乌同研末。） 麝香（二钱，另研）上为细末，和匀，每服五分，以酒下，血止痛定如神。若出箭头，先进一服，次以药敷箭头上。  

玉真散  

 治破伤风，手足打扑损伤。  

南星 防风（各等分）上为末，生姜汁同酒调服一钱。伤处以此药敷之。牙关紧急，角弓反张，童便酒调服二钱。  

风药一字散  

苍术（四两） 川乌（二两） 草乌 白芷（各一两） 防风 川芎（各五钱） 天麻细辛（各二钱半） 全蝎（一钱）上为极细末，金疮皮破血出，药到即止。以帛缚之。破伤风才发，用药一钱，热酒调服，被盖出汗即愈，如无汗亦效，未效再一服。头风，茶调服。偏头风，口含水搐鼻。伤风热，茶调一服，出汗安。恶疮无时不愈，口含水洗疮拭干擦之立效。蛇伤、犬咬、蝎螫，口含盐水洗之，敷上效。杖疮有血，干敷之。  

夺命丹  

 治破伤风，角弓反张，搐搦，牙紧急，不省人事。  

川乌 草乌 天麻（各半两） 雄黄上为末，每服五分，用连须葱二茎，水一盏煎三五沸，去葱入温酒服。如重车行五里，煎葱汤，米粥热服。有汗出，觉身体微麻为妙。不愈，再服《宝鉴》方，酒糊丸，梧桐子大，每服十五丸。  

如圣散  

 治破伤风，止血定痛。  

苍术（三两） 川乌头（炮，去皮脐） 草乌头（炮。各一两） 蝎梢（微炒，二钱半） 天麻 细辛 川芎 两头尖（炮去皮） 白芷（各七钱） 防风（一两） 雄黄（二钱半） 乳香（二钱，炙）上为细末，每服一钱，不拘时酒调服。  

独圣散  

 治破伤风五七日未愈，已至角弓反张，牙关紧急立效。  

蝉蜕（净，五钱）上为末，用好酒一盏，煎滚服之立苏。  

金枣儿  

治一切破伤风，诸风等证。  

白术（一两半） 苍术（六两） 麻黄（二两） 两头尖 全蝎（去毒） 川乌（各二两） 川芎 细辛 防风 白芷 天麻（各二两五钱） 雄黄（五钱） 辰砂（二钱）上为细末，糯米糊丸，如小枣儿大，金箔为衣。每服一枚或半枚，量病患轻重，用酒磨用，或茶汤、姜汤任服之。专治一切恶疮，无名肿毒，风癣疥癞，及妇人吹乳，疯狗咬伤诸风。皆用新汲水磨汁一盏，涂疮上，一半服之。牙痛先用浆水漱口，次用豌豆大一粒，咬定痛处，立止。  

白术汤  

 治破伤风大汗不止，筋挛搐搦。  

白术 葛根 升麻 黄芩（各钱半） 芍药（二钱） 甘草（一钱）上水煎服无时。  

蜈蚣全蝎散  

 治破伤风搐搦。  

蜈蚣（一条，炙去毒） 全蝎（一对，炒去毒）上为细末，如发时，用一字或二字，擦牙缝或吹鼻中。  

***药方***  

（《拔萃》）  

羌活防风汤  

 治破伤风，邪初在表。  

羌活 防风 川芎 本 当归 芍药 地榆 细辛 甘草（等分）水盏半，煎八分服，大便秘，加大豆三钱。  

防风汤  

 治破伤风未传入里，急宜服此。  

防风 羌活 独活 川芎上水煎，调蜈蚣散服，大效。  

蜈蚣散  

蜈蚣（一条，炙去毒） 鱼螵（三钱，炒）上为细末，每服五分，防风汤调下。如解表不已，转觉入里。  

白术防风汤  

 服前药过多，汗出不止。  

白术 防风 黄 （各二钱）上水二盏煎八分，不拘时服。破伤风大府秘，小水赤，自汗，故知无寒也。宜速下之，先用芎黄汤二服，次用大芎黄汤下之。  

***药方***  

（《拔萃》）  

芎黄汤  

川芎（一钱） 黄芩（三钱） 甘草（五分）上水盏半煎七分，服二剂，即服下药。  

大芎黄汤  

川芎 黄芩（各二钱） 羌活（一钱） 大黄（三钱）上水煎服，以利为度。  

江螵丸  

 治破伤风发搐，脏腑秘涩。  

江螵（锉炒） 野鸽粪（炒，即左盘龙） 白僵蚕（各五钱） 雄黄（一两） 蜈蚣（二条） 天麻（一两）上为末，分作三份。以一份用烧饭丸，梧桐子大，朱砂为衣。以一份加巴豆霜二钱，亦以朱砂为衣，各包为记。每服前朱丸三十粒加巴豆丸一粒。第二次服加二粒，加至利为度，口服前朱丸。  

左龙丸  

 治直视在里者。  

左盘龙 白江螵 白僵蚕（各五钱） 雄黄（一钱）上为细末，蒸饼为丸，梧桐子大。每服十五丸，温酒下。如里证不已，当于左盘龙丸中入巴豆霜半钱，如江螵丸三分制法，加一粒服。  

***药方***  

羌活汤  

 治破伤风在半表半里。  

羌活 防风 麻黄 细辛 川芎 枳壳 石膏 蔓荆子 黄芩 甘草 前胡 白芷 薄荷菊花 白茯苓（各等分）上水二盏，姜五片，煎八分服。  

地榆防风散  

 治前证。头有微汗，身无汗，不可发表者。  

地榆 防风 地丁草 马齿苋（等分）上为细末，每服三钱，米汤调下。  

防风通圣散  

（方见风门） 倍加荆芥穗、大黄煎，调全蝎、僵蚕末服之。  

***药方***  

当归地黄汤  

 治前证日久人虚，宜养血。  

当归 川芎 芍药 地黄 防风 白芷 本 细辛（等分）上水煎服。  

***药方***  

一方：  

用蜈蚣一条为末，擦牙，吐出涎立瘥。  

一方：  

治破伤血，身肿，牙关不开。用白僵蚕直者，炒为末，以姜汁调五分灌之。又以姜汁多调，以鸡翎扫于疮口上，勿令干。  

一方：  

用草乌为末，每服二字，酒调汗出为度。  

一方：  

治破伤风歌曰：半两当归蝎二钱，合来捶碎酒同煎。直须软烂和渣嚼，一切伤疮保万全。  

蝎梢散：  

蝎梢七个为细末，热酒调服。  

又方：  

治破伤风歌曰：鱼胶能治破伤风，先煎一钱疮口封。余别烧灰调酒服，麝香少许立成功。  

《经验方》：  

黑豆一撮，炒熟。煮酒三、四杯，三五沸，调朱砂末一字服。  

又方：  

治破伤风欲死，用川乌、半夏、南星，皆生用。天麻等分为末，每服一钱。黑豆淋酒服，次用酒二杯投之。  

### 厉风门

***病机***  

经曰：风气与太阳俱入，行诸脉俞，散于分肉之间，与卫气相干，其道不利，故使肌肉 而有疡。卫气有所凝而不行，故其肉不仁也。厉者，有荣卫热 ，其气不清，故使鼻柱坏而色败，皮肤疡溃。风寒客于脉而不去，名曰厉风。  

***病机***  

厉风证则今之所谓大风，又谓之癞风，实受天地间杀物之风。古人谓之厉者，以其酷烈暴悍可畏矣。  

***病机***  

《三因》经所载，即风论所谓恶疾是也。虽名曰风，未必皆因风。大率多嗜欲劳动，气血郁热，或发汗泄，不避风邪冷湿，使淫气与卫气相干，致肌肉皮肤疡溃，鼻梁崩塌，《千金》所谓自作不仁，极猥之业，虽有悔言，而无悔心，良得其情。然亦有传染者。原其所因，有不涉内外，亦有传染而成者。治之须推其所因，凡因风寒湿热兼劳役饮食，与夫传染迥燃不同。若例作厉风治之则误矣。  

传染之因，亦惟内热积毒者受之，所谓燥以逢火则先焚矣，亦不可不谓之风也。  

***病机***  

厉风有五种。黄风生黄虫，青风生青虫，赤风生赤虫，白风生白虫，黑风生黑虫，惟黑虫不可治。其虫在于病躯，去来无数，甚入骨髓。食人肝则眉脱，食人肺则鼻柱崩，食人脾则语音变散，食人肾则耳鸣如雷，若食其心，则诸痛疮疡，心实司之，心受触则死矣。  

***病机***  

然此病非止肺脏有之，以其病发于鼻，俗呼为肺风也。鼻肿准赤，胀大而成疮，乃血随气化也。气既不施，则血为之聚。血既聚，则肉坏烂而生虫也。虫者，厥阴主之。厥阴为风木，主生五虫。盖三焦相火热甚，而制金，金衰则木邪胜，侮金宜宣泄火邪利气之剂，虫自不生也。故此病为血热明矣。初作当疏泄，煎《局方》升麻汤，下钱氏泻青丸。余病各随经治。  

***病机***  

此证须分上下，看其斑疹疙瘩与疮。上先见者，上体多者，在上也；下先见者，下体多者，在下也；上下同得者，在上复在下也。虽有上下道路之殊，然不外乎阳明一经。阳明胃与大肠之经，无物不受。此风之入人也，气受之，则在上多；血受之，则在下多；气血俱受者，甚重。自非医者神手，病者铁心，罕有免者夫。或从上，或从下，以渐而来者，皆可治。病患见其病势之缓，多忽之，失于早治，及至势极，鲜能为矣，良可叹哉！  

***治法***  

戴人张子和云：《内经》论癞风，针二百日，眉毛再生，针同发汗也。但无药者用针，一汗可抵千针。故高供奉尝采萍治瘫痪风出汗。张主簿病瘫十余年。戴人曰：足有汗者可治之，当发汗。其汗出当臭，其涎当腥。乃置燠室中以三圣散吐之。汗出周身如卧水中，其汗果臭，其痰皆腥如鱼涎，足心微有汗，次以舟车丸、浚川散下五七行，如此数次乃瘳。  

患人身上痒甚，盖为风邪，气郁血不荣。服宜四物汤加黄芩、白芷，调浮萍末服，发汗而愈。  

***治法***  

经曰：汗之则疮已。况癞之为风，尤疮之最恶者，故曰厉风。诸疮热入，热则生风，又况厉风，尤染肃杀之风而成者。若非汗法，何以去其厉风？所以汗之一法，治厉之最要者。  

其余诸方次第用之可也。  

***治法***  

《内经》曰：大风骨节重，须眉堕，名曰厉风。刺肌肉为故，汗出百日，主泄卫气之怫热。刺骨髓，汗出百日，泄荣卫之怫热。凡二百日须眉生而止针。怫热屏退，阴阳气内复，故多汗出，须眉生也。《灵枢》云：厉风者，素剌其肿上，已刺，以锐针针其处，按出其恶气，肿尽乃止。常食方食，勿食他食，以犯其病。  

一人病风，面黑爬痒不已。眉毛脱落，刺其面，大出血如墨，刺三次，血变红色。每刺，自额至颐，排针上下。隔日一刺，至十余日已。  

凡病在上者，以醉仙散取臭涎、恶血，于齿缝中出。在下者，以通天再造散取恶物陈虫，于谷道中出。  

凡大风初起，头面搔痒，便有红紫疹块起者，即可服防风通圣散，加苦参、天麻、蝉蜕数十帖，外用七珍汤洗浴，发汗则易愈。恶忌五辛荤腥浓味。半年必不再作。  

***治法***  

先服桦皮散自少至多，服五、七日，灸承浆穴七壮。灸疮愈后，再灸之。凡三灸之后，服二圣散，泄热，祛血中之风邪。时更以升麻汤送下泻青丸为佳。尚年深日久，即以愈风丹、换骨散等方，详而用之。  

***治法***  

人有斯疾，大率热邪，皆其嗜欲不谨所致。患斯疾者，当断戒荤腥盐酱，一切浓味。只宜清心寡欲，绝色忘虑，幽隐甘泉，屏弃世务。早早救疗，庶几可活。稍不守禁，每见愈而复作，一致危亡，莫能再救。孙真人云：尝治数百人，终无一人免于死者，盖无一人能守禁忌故耳。唯一妇人病愈，外又服加减四物汤百余剂，半年之上，方得月经行，十分安愈。  

丹溪治五人中间，亦唯一妇人得免死而全愈。以其贫甚且寡，无物可吃也。余三四人越二、三年皆复作而死。  

***脉候***  

仲景曰：肺浮而大，浮为风虚，大为气强。风气相搏，必成隐疹，身体痒者，名泄风，久久而为痂癞。  

***药方***  

（《局方》）  

桦皮散  

 治肺脏风毒，遍身疮疥、隐疹搔痒，又治面上风刺、粉刺。  

桦皮（四两，烧灰） 杏仁（二两，去皮尖，用水一碗于银铫内烹之，候水减半，取起放冷干用） 枳壳（四两，去穣用火烧存性，取出于湿纸上。令冷用） 荆芥穗（二两） 甘草（炙，半两）右除杏仁外，余药为末。将杏仁另研细，次入诸药细合匀，瓷器内收之。每服二钱，食后温酒调下。  

胡麻散  

 治风气挟热，瘾疹搔痒。  

胡麻子（十二两） 苦参 荆芥穗 何首乌（各八两） 威灵仙 防风 石菖蒲 牛蒡子（炒） 菊花 蔓荆子 白蒺藜（炒，去刺） 甘草（炙。各六两）上为末，每服二钱，食后薄荷汤服，茶清亦可。  

升麻汤  

 治诸风热癞，肌肉极热，体上如鼠走，口反绽，皮色皆变。  

升麻 茯神 人参 防风 犀角（镑） 羚羊角（镑） 羌活（各一钱） 肉桂（五分）上水二盏、姜三片，入竹沥少许，煎八分，不拘时服。  

加减大造苦参丸  

 治大风诸风，紫白癜风。  

苦参（一斤） 防风 荆芥 苍耳子 胡麻子（半生半熟用） 皂角刺（各十两）蔓荆子 牛蒡子（炒） 黄荆子 枸杞子 何首乌 生地黄（一两） 蛇床子（各三两）香白芷（两半） 薄荷（一两）上为细末，用大皂角捣烂熬膏，入前药匀丸，如梧桐子大。每服五十丸，茶酒任下。  

白花蛇膏  

 治诸风癞疾，遍身生疮。  

白花蛇肉（四两，酒浸） 天麻（七钱） 荆芥 薄荷叶（各三钱）上为细末，好酒二升，蜜四两，银石器内熬成膏。每服一酒杯，温服，日三次，煎饼，压下，于暖处发汗效。  

换肌散  

 治大风，年久不愈。眉毛脱落，鼻梁崩坏，额颅肿破，服此不逾月取效。  

白花蛇 乌蛇（各一两，酒浸一宿） 地龙（去土，二两） 当归 细辛 白芷 天麻蔓荆子 威灵仙 荆芥穗（各一两） 甘菊花 苦参 沙参 木贼 不灰木 石菖蒲 甘草（炙） 何首乌 赤芍药 沙苑 蒺藜 胡麻（炒黄） 天门冬 川芎 定风草（即草乌茎）苍术 草乌头 木鳖子（各二两）上为极细末，每服五钱，食后酒调下，余饮数杯尤妙。  

换骨丹  

 治大麻风。  

九肋鳖甲（二两） 大蜈蚣（五钱）上以盐泥固济候干，火 存性，二分为末。用巴豆五钱，去皮，顺手取胶枣七枚，去核入巴豆在胶枣中，火烧令焦，存巴豆五分性，将枣、巴豆研烂如泥，入前二味，研匀，醋糊丸绿豆大，每服七丸，虚人四五丸。温齑汁下，下利恶秽。未利，再加三丸，次服遇仙丹。  

遇仙丹  

人参 紫参（各一两） 苦参 白僵蚕（各二两）上为细末，糊丸梧桐子大。每服三十丸，食前温盐汤送下。  

直指方  

 治大风苦参（酒浸一宿） 皂角（一两） 龟板（一个、酥炙） 僵蚕（炒，一钱） 全蝎（去毒，一钱） 轻粉（三分） 鹅毛（一付、锅内炒化，放地下出火毒）共为末，每服一钱，酒调下，早晚各一服。  

皂角丸  

 治大风诸癞。  

肥大皂角（二十条炙透，去皮弦）上以皂角肉，用酒慢火煎得稠糊，滤去清，稠者候冷入香白糕，杵为丸梧桐子大。每服五十丸，半饥酒送下。  

愈风丹  

 治大风。  

肥皂角（一斤，去皮弦，切作四指许，用无灰酒浸一宿，洒出，用新汲水一碗，擦作浓汁，滤去渣，以砂锅慢火熬膏） 苦参（四两，为末） 乌梢蛇（二两）上二味末，以皂角膏丸梧桐子大。每服七十丸，空心用防风通圣散汤送下。日二服，间日一浴，发汗重者一料，轻者半料而愈。  

乌鸡丸  

 治大风。  

乌梢蛇（三条洗刷净）上以蛇煮熟，去骨取肉，焙干为细末。用蒸饼丸如米大，以喂乌鸡，待鸡食尽蛇肉后，却以鸡煮取肉，为末，或丸或散，酒服之。丸时仍要加蒸饼，每服五十丸。甚者不过五鸡而愈。  

二圣散  

皂角刺（三斤，炭火烧存性）上为细末，每服二钱，大黄汤调下。  

河间治法：早服桦皮散，午服升麻汤下泻青丸。晚服二圣散。此数药皆是缓剂。疏泄脉中之风热也。  

（《宝鉴》）  

醉仙散  

 治大风疾，遍身瘾疹，搔痒麻木。  

胡麻子 牛蒡子 枸杞子 蔓荆子（各一两，炒） 白蒺藜 苦参 防风 天花粉（各五钱）上为末，每十五钱入轻粉一钱，拌匀。每服一钱，茶清调下，晨、午、夕各一服。后五、七日先于牙缝内出臭黄涎、浑身疼痛，昏闷如醉，次后利下脓血恶气，病根乃除。丹溪方：轻粉二钱，药八味各半两，前四味为粗末，炒紫色为度。量人大小、虚实与之。证候重而急者，须先与再造散下之。候补养得，还复与此药。服此药须断盐、醋、油、酱，诸般鱼肉、椒料、果实、煨烧 爆物，止可服淡粥、熟时菜，亦须淡食，茄亦不可食，惟诸般蛇肉以淡煮熟可食也。  

大风丸  

 治疥癞。  

大风子（一斤） 全蝎（两半） 蝉蜕（二钱半） 当归尾（五钱） 白僵蚕（二钱半） 苦参 防风 羌活（各二两） 独活 大黄 制芥 川芎（各一两） 乌蛇肉（二两）上为细末，白米烂饭捣和丸，梧桐子大。每服五十丸，茶清下。  

***药方***  

（子和）  

浮萍散  

 治风癣疥癞。  

浮萍（四钱） 荆芥 川芎 甘草 麻黄（去节） 当归 赤芍药（各一钱）上每帖水二盏、葱二茎、豆豉一撮，煎服无时，汗出为度。  

神效第一方  

 治厉风恶疾，鼻梁崩塌，遍身溃烂。  

桑枝灰一斗，热汤淋取汁，洗头面。次用大豆及绿豆浆添热水。三日一浴，一日一洗面。却用侧柏叶蒸曝干，白胶香各等分，为细末，滴水丸。不拘时温水送下五、七粒，一日三服。  

八叶汤  

 淋洗大风癞，自愈。  

桑叶 叶 生地黄叶 皂角叶 藕叶 苍耳叶 菖蒲叶 何首乌叶上以八叶晒干，等分，烧存性，为细末。用洗手面身体，微汗为妙。  

如圣散  

 治大风，洗澡。  

苦参 玄参 紫参 沙参 陈皮 浓朴 蔓荆子 荆芥穗 麻黄 防风 白芷 威灵仙上为末，每用三钱，桃柳枝各一握，水五升，煎汤，临睡时热浴。  

直指方  

 治大风疮洗浴。  

苦参 荆芥 防风 白芷 独活 羌活（各一两） 洛阳花（三两，用烧酒喷过一宿）本（一两）上作三次煎水洗，汗出。  

（《秘方》）  

七珍汤  

 治大风。洗澡。  

青蒿 蕲艾 忍冬藤 苍耳子 桑条 桃条 柳条（三味以石捶碎，同四药煎汤洗澡于密室出汗）上煎水一桶，入炒盐半斤，间日一洗浴，密室中以簟席围之，洗出汗为妙，不过十次愈。  

乌头汤  

 治大麻风癞，紫白癜风。  

草乌头 麻黄根 地骨皮 朴硝（各一两）上为粗末，用水一桶，椒一合、葱三十根、艾叶一两同煎数十沸，用醋一钟和匀。渣坐密室中围壅。自用手巾搭四肢，候汤可浴即浴。令汗透，面上如珠出，或坐或卧，片时汗干，方可着衣。避风五日再浴。如此三五次，每浴后更服换骨丹。  

防风通圣散  

（治大风初作，方见风门。）  

***药方***  

通天再造散  

 治大风内实热壅，用此攻之。  

郁金（两半） 大黄（一两，炮） 皂角刺（一两，炒） 白丑（取头末，六钱半，生用）上为细末，每服五钱。日未出，面东以无灰酒调下。尽量为度，晚利下黑头小虫。病轻者，只利如鱼肠臭秽之物。忌食荤腥浓味半年，如犯之再作不可救。此药三五次而愈。  

（《本事》）  

神效追命散  

 治大风。  

北大黄（七钱半） 川郁金（五钱） 大皂角刺（一两）上为细末，每服二钱。用真大风子油同好酒临睡时温调服，隔二日再服，直候泻下无虫方瘥。  

皂角散  

 治大风。  

皂角刺（烧存性，二钱） 北大黄（一钱） 轻粉（五分）上为末，空心酒调下，取出恶物，服药数日，齿血毒血甚臭。  

解毒丸  

 治大风疾，内热积毒。  

天花粉（三两） 大黄（三钱） 朴硝（二钱） 甘草（炒，五钱）上为细末，面糊丸，如绿豆大。每服二十丸至三十丸，白汤下。  

***药方***  

（易老）  

祛风丸  

 治癞风。经云：脉风成疾、则癞也。  

黄 枳壳 防风 枸杞子 芍药 甘草 地骨皮 生地黄 熟地黄（等分）上为末，木臼杵为细末。炼蜜丸，梧桐子大，白汤下五十丸。  

（东坡）  

四神丹  

 医未有传。此四味者，久服可愈大风。  

羌活 玄参 当归 生地黄或煎或丸，俱可服。  

***药方***  

明硫黄酒  

 杀癞风诸虫。  

明硫黄（乳钵研极细）上入酒调，空心饮清汁，明日添硫黄，再研入酒如前，或添好大风子油更妙。  

黑虎丹  

 治大风诸癞，恶疮内蚀，形骸变坏。  

天灵盖（三两） 干虾蟆（二个，烧存性、去头足） 人中白 桃仁（泡，去皮尖，各二两） 麝香（五分） 穿山甲（炒） 老皂角刺（烧存性，各半两） 轻粉（二钱）上为末，炼蜜丸，梧桐子大。每服三十丸，月首五更米饮连日服，取虫尽即愈。杀痨虫通用。  

乌蛇丸  

 治癞风杀虫。  

乌蛇肉（酒浸，焙干） 蜂房（炙，各一两） 桃仁（炮去皮尖晒干） 白蒺藜（炒去刺） 皂角刺（炒） 贯众（各七钱） 胡麻子（四两） 雄黄 苦参（各七钱） 芜夷（五钱） 独活（七钱） 槟榔 硫黄（各五钱） 朱砂 雷丸（五钱） 干虾蟆（一个，去头足，炙）上为细末，以长皂角十条，水三升煎成膏和药末，丸梧桐子大。每服三十丸，空心温酒送下。  

雷丸散  

取大风虫。  

雷丸 阿魏 贯众末（各二钱） 麝香（五分） 水银 硫黄 雄黄（各二钱半，用乳钵研入醋少许，令水银尽为度）上为细末，每服一钱，天明温酒送下。  

敷药方  

蛇床子根（烧灰存佳） 雄黄 硫黄 白矾 草乌（等分）上为末，用香油或蜜调敷患处。  

***药方***  

《图经》方：  

治疮疹最多用，亦可治癞风。其法用苦参五斤，切，以好酒三斗，量二十日。每饮一合，日服不绝，若觉痹即瘥。  

一方：  

治大风，令眉毛再生。用侧柏叶九蒸九晒，罗为末，炼蜜丸梧桐子大。每服三十丸，白滚汤送下。日二服，夜一服。  

一方：  

治风癞引胁牵痛，发作即吐，耳如蝉鸣。用天门冬捣如末。每服三钱，酒调食远服。若人久服，亦能长生。  

### 〔附〕癜风证  

白癜风者，面皮、颈项、身体、皮肤色变为白，与肉色不同，亦不痒痛，谓之曰白癜。此亦风邪搏于皮肤之间，气血不和所生也。紫癜风者，多在四肢或身上，或紫疙瘩如赤豆疔状是也。此为风热壅结而然。治法，赤白癜风并同一方也。  

追风散  

 治赤白癜风。  

苍术（米泔水浸，焙干） 苦参 何首乌 荆芥穗（各等分）上为末，将皂角三斤去皮，于瓷器内熬膏，和丸如梧桐子大。或服五、六十丸，空心好酒送下。  

加减大造苦参丸  

（方见厉风门。）  

胡麻散  

（方见风疹门。）二方俱治癜风效。  

乌蛇浸酒方  

 治紫白癜风。  

乌蛇（六两，酒浸去皮骨，炙微黄） 防风 桂心（各二两） 白蒺藜（炒，杵去刺，二两） 牛膝 枳壳（麸炒） 天麻 羌活（各三两） 五加皮（二两） 熟地黄（四两）上锉碎，以生绢袋盛药，以无灰酒二斗于瓷瓮中浸，密封七日后开。每日二度温饮一小盏。忌鱼鸡猪鹅煎炒物。  

四神散  

 治紫白癜风。  

雄黄 硫黄 雌黄 白矾上各等分，研为细末。每用时洗浴，令遍身出汗，次以生姜蘸药擦患处。良久以热汤洗之。当日色淡，五日除根。  

苍耳丸  

 治诸风瘾疹紫白癜风。  

五月五日采取苍耳子叶，洗净晒干为末，炼蜜丸，梧桐子大。每服十丸，日三服。若身体有风处，或如麻豆粒，此为风毒出也，可用针刺，黄水出尽乃愈。  

草灵丹  

 治一切风疮及瘾疹、痛风、风痹。  

采紫背浮萍，摊于竹筛内，下着水，晒干，为细末，炼蜜丸，如弹子大。每服一九，用黑兄淋酒化下。治脚打扑浑身麻痹。  

七珍汤  

 治癜风。（方见厉风门。）  

诸风应效酒  

 治紫白诸风。（方见历节风门。）  

八白丸  

 治一切黑白斑点，诸般疮疹，令人面色好。  

白芷 白芨 白蔹 白附子 白僵蚕 白蒺藜 白丁香 白薇 草乌 杏仁（泡去皮尖）甘松 本 山楂 豆粉鹰条 猪牙皂角（各一两） 儿茶（三钱） 轻粉（三钱） 樟脑（五钱） 密陀僧（五钱） 猪胰（三两、去膜） 肥皂（水煮干，去里外筋皮）上为末，先将肥皂捣烂，用鸡蛋清、猪胰炼蜜调和，然后下末药和捣丸，如弹子大。  

日三次洗擦之。  

***易简方***  

一方：  

以硫黄为极细末，用鸡蛋清一枚，调匀。生布一块钉板上，以药涂上，自不缩，反复刷药，晒干收起。凡动作出汗、用布擦患处。  

歌曰：（紫癜白癜一般风，附子硫黄最有功。姜汁调匀茄蒂擦，若经三度永无踪。）  

又曰：  

（紫癜白癜两般风，水银轻粉最成功。捣取生姜自然汁，只当一擦便无踪。）  

又方：  

治紫白癜、汗斑等风。  

雄黄 硫黄 黄丹 密陀僧 南星（各等分）上为末，先用姜擦患处，次用姜蘸末药，擦后渐黑，次日再擦，黑散则无事矣。  

## 卷之十

### 风痫门  

***病机***  

《灵枢》云：暴挛痫眩，足不任身，取天柱。（天柱穴在足太阳经。）又云：癫痫螈，不知所苦，两跷之下，男阳女阴。（洁古云：昼发灸阳跷，夜发灸阴跷，各二七壮。阳跷起于跟中，循外踝上行入风池，申脉穴也。阴跷起于跟中，循内踝上行至咽喉，交贯冲脉，照海穴也。）  

***病机***  

按《内经》言癫而不言痫，古方以癫痫并言，误也。或言风癫，或言风痫，或言癫狂，所指不一。盖痫证归于五脏，癫病属之于心，故今以风痫另立一门，癫狂又别合一门也。  

***病机***  

痫病与 病略相类，而实不同。其病发身软时醒者，谓之痫也，身强直，反张如弓，不时醒者，谓之 也。  

痫病随其痰之潮作，故有时而醒； 病比痫为甚，而有挟虚者，故因其昏冒而遂至亡者多矣。  

***病机***  

《三因》云：癫痫病，皆由惊动，使脏气不平，郁而生涎，闭塞诸经，厥而乃成。或在胎中受惊，或感风寒暑湿。或饮食不节，逆于脏腑而成。或忤气得之外，惊恐得之内，饮食属不内外。三因不同，忤气则一。  

***病机***  

《千金方》云：水儿痫疾有三，曰风痫、惊痫、食痫。盖风痫缘衣暖汗出，风因入也。  

初时先屈指如数，乃作痫也。惊痫起于惊怖大啼，乃作痫也。食痫先不哺乳，吐而变热，后发痫也。然风痫、惊痫，时时有之，千个之中，未有一二。凡是先寒后热者，皆食痫也。惊痫皆按图灸之，风痫当与猪心汤，食痫当下乃愈，紫霜丸之属是也。  

***病机***  

《别录》有五痫之证。一曰马痫，作马嘶鸣，以马属午，手少阴君火主之，故其病生于心。二曰羊痫，作羊叫声，以羊属未，足太阴湿土主之，应乎脾。三曰鸡痫，作鸡叫声，以鸡属酉，足阳明燥金主之，应乎胃。四曰猪痫，作猪叫声，以猪属亥，厥阴心包主之，应乎右肾。五曰牛痫，作牛吼声，以牛属丑，手太阴湿土主之，应乎肺。此五痫应乎五畜，五畜应乎五脏也。发则旋晕颠倒，口眼相引，目睛上视，手足搐搦，背脊强直，食顷乃苏。各随所感，施以治法。凡五痫证，重者多死，病作后甚者，亦多死。惟轻者，用五色丸主之。  

***病机***  

《千金方》云：病先身热掣 ，惊啼叫唤，后后发痫，脉浮者，为阳痫，病在六腑，外在肌肉，犹易治也。病先身冷，不惊掣，不啼呼，而发病时脉沉者，为阴痫，病在五脏，内在骨髓，为难治也。  

***病机***  

《原病武》云：风痫之发作者，由热甚而生风痰，而风燥为其兼化，涎溢胸膈而气瘀，昏冒僵仆也。  

***治法***  

子和云：夫痫病不至于目瞪如愚者，用三圣投之。更用火盆于暖室中，令汗吐下三法并行。次服通圣散，百日则愈矣。至于目瞪愚者不可治。经曰：神不得守，谓神乱也。  

***治法***  

大凡痫病，多是肝经风火之胜，痰郁膈间，故先吐之、汗之，次服泻青丸下之，再次服东垣安神丸、守真龙荟丸之类，不独防风通圣散、泻青丸而已。  

***治法***  

《难知》云：治洪长伏三脉，风痫惊痫发狂，恶人与火，灸第三、第九椎，服《局方》妙香丸，以针投眼子透，冷水内浸少时服之，如本方法。治弦细缓三脉，诸痫似狂，服李和南五生丸。  

痫证多本风热，而谓有阴阳寒热之殊，盖由病之远近，故有虚实寒热之分。病之近者，可以凉剂，吐利之治也；病之久者，先是凉药之过，不免有虚实寒者，当审之。  

而可以施温平补胃之剂。而去病之根端，不外吐痰之大法耳。  

***治法***  

大率行痰为主，用芩、连、南星、半夏、栝蒌，寻火寻痰，分多分少治之，无不愈者。分痰与热，有热，以凉剂清其心；有痰必用吐法，吐后平肝，用青黛、柴胡、川芎之类，龙荟丸并宜治之。  

***脉候***  

浮者为阳痫，在六腑；沉者为阴痫，在五脏。微细为虚，其治多难；滑大者为实，其治易。  

***药方***  

（杨氏）  

五痫神应丹  

 治痫证发作，不问新久，并宜治之。  

南星 半夏（各炮，二两） 乌蛇肉（一两，酒浸一宿，去皮骨，焙干用） 蜈蚣（半条，炙，去头足） 全蝎（二钱，炒，去足） 生白矾（二两） 白僵蚕（半两，炒，去丝）朱砂 雄黄（各另研，一钱） 麝香（五分，另研） 白附子（半两，炒） 皂角（四钱，捶碎，水半升浸汁，与白矾一同熬干研）上为末，姜汁煮糊丸，梧桐子大。每服三十丸，姜汤下。  

龙脑安神丸  

 治男子、妇人五痫，无问远近，发作无时。  

茯神 人参 地骨皮 麦门冬（去心） 甘草（各二两） 桑白皮 犀角末（各一两）马牙硝（二钱，另研） 龙脑 牛黄 朱砂（各一钱） 麝香（五分）上为末，炼蜜丸，弹子大，金箔三十五片为衣。冬月温水化下，夏月凉水化下。大人日进二服，小儿一丸，作二服，亦治虚痨发热。  

续命汤  

 治痫作顿闷无知，口出涎，四肢反张，目上视，口噤不言。  

竹沥（一升二合） 生地黄汁 防己 附子（各一两） 防风 升麻（各二两） 龙齿（三钱） 生姜（二两） 石膏 官桂（各五钱）上十味，水一斗煮至三升。分二服，有气加紫苏、陈皮。  

参苏丸  

 治痫病大有神效。  

人参 蛤粉 朱砂（各等分）上为末，将猪心血为丸，梧桐子大。每服三十丸，金银汤下。  

（《宝鉴》）  

琥珀寿星丸  

天南星（一斤，地下挖坑，用火 烧，坑红出炭火净，入好酒一升，泼入火坑中，乘热放南星于内，盖穴，以泥土壅之，勿令通气，一宿取出南星焙干为末）琥珀（二两） 朱砂（一两，以半为衣）上为末，猪心血、姜汁糊丸，绿豆大。每服五十丸，参汤送下，日三服。  

（钱氏）  

五色丸  

 治五痫神效。  

朱砂（五钱，研） 水银（一钱） 雄黄（七钱） 珍珠末（一两） 黑铅（二两）上为极细末，炼蜜丸，麻子大。每服三四十丸，薄荷汤送下。  

（《三因》）  

六珍丹  

 治风痫欲死，或作五畜声，掣 吐沫，久而方苏。  

丹砂（五钱） 水银（三钱） 黑铅（一两，炒末） 雄黄 雌黄 珍珠（各二钱。无孔者）上各研极细末，和匀，面糊丸，绿豆大。每服三五丸，姜枣汤送下。须捣二万杵方可丸。  

归神丹  

 治五痫诸风痰壅，惊悸神不守舍。  

人参 当归 白茯苓 酸枣仁（各二两） 朱砂（大块的） 琥珀 远志（姜制）龙齿（各一两） 金箔 银箔（各二十片）上为末，酒糊丸，梧桐子大。每服三十丸，麦门冬汤下。  

郁金丹  

 治五痫。  

川芎 防己 郁金 猪牙皂角 明矾（各一两） 蜈蚣（二条，炙去头足）上为末，蒸饼丸，梧桐子大。每服十五丸，空心茶下。  

神应丹  

 治诸痫证。  

辰砂（不拘多少，研末，以猪心血和之，外以蒸饼裹之，再蒸熟，取出就丸如梧桐子大。临卧时人参汤送下一丸）（季氏）  

五生丸  

 治风痫，脉弦细而缓者。  

南星 半夏 川乌 白附子 大豆（去皮。各一两）上为末，滴水丸。每服三、五丸至七丸，姜汤下。  

朱砂滚涎丸  

 治五痫。  

朱砂 明矾 赤石脂 硝石（各等分）上为细末、研蒜汁为丸，如绿豆大。每服三十丸，食后荆芥汤下。  

祛痰丸  

 治诸痫风证。  

防风 天麻 白僵蚕 白附子（炮。各一两） 全蝎（炒，去足） 木香（五钱）朱砂 猪牙皂角（一两，炒） 白矾（五钱） 半夏（汤泡七次，研为末，称六两作二份，一份生姜汁作面、一份皂角洗浆作面） 南星（三两，一半水泡，白矾浸一半，皂角浆浸一宿）上为末，姜汁糊丸，梧桐子大。每服七十丸，食远姜汤下。  

（东垣）  

安神丸  

黄连（一钱五分，酒洗） 朱砂（飞） 生地黄（酒浸） 当归身（酒洗） 甘草（炙，五分）上除朱砂水飞外，四味为末，汤化蒸饼丸，如黍米大。每服十五丸，津下，食后或临卧各一服。  

宁神丹  

 治痫证，清热养血，不时潮作者，可服之。  

天麻 人参 陈皮 白术 茯神 荆芥穗 僵蚕（炒） 当归身 独活 远志（去心） 犀角（镑） 麦门冬（去心） 辰砂（各五钱，另研） 南星 半夏（炮七次） 石膏（各一两） 甘草（炙） 川芎 郁金 白附子 生地黄 黄连（各五钱） 牛黄 珍珠（各三钱） 酸枣仁（炒，五钱）上为末，酒糊丸，金箔衣。每服五十丸，空心白汤下。  

***药方***  

胜金丸  

 治风痫，不时旋晕，忽然卒倒，潮搐吐沫，不省人事。  

南星 僵蚕 细辛 乌蛇（生用） 川乌（生） 皂角（炙黄） 白矾 桔梗 川芎 草乌何首乌 荆芥穗 威灵仙（各一两）上为末，酒糊丸，绿豆大。每服十五丸，温酒下。  

（《元戎》）  

小灵宝丹  

附子（炮，一个） 天麻 全蝎 白僵蚕（炒） 南星（炮） 藿香叶 白附子（麸包煨，各五钱）上为末，酒糊丸，小豆大。每服十五丸，温酒下。  

***药方***  

虎睛丸  

 治痫痰发无时，恍惚搐搦。  

虎睛（一对，炙） 犀角（镑） 大黄（各一两） 栀子仁（炒） 远志（各半两）上为末，炼蜜丸，绿豆大。食后酒下二十丸。  

控涎散  

 治诸痫，久不愈，顽涎聚结，发作无时。  

川乌（生） 半夏 僵蚕（锉，姜汁浸。各五钱） 全蝎（七枚） 铁粉（三钱） 甘遂（三钱半）上为细末，姜汁糊丸，绿豆大，朱砂为衣。每服十五丸，食后姜汤下。忌甘草。  

（《拔萃》）  

妙香丸  

 治五痫时热，积热风痰，及小儿一切惊热病。  

辰砂（四两半） 龙脑 麝香（各三钱） 牛黄（二钱） 金箔（四十五片） 巴豆（一百五十粒，去油）上合研匀，炼蜜去蜡净，又入白砂蜜五七钱，同炼匀为丸，每两作三十九。米饮调下一丸。  

泻青丸  

（方见火门）。专治痫风惊搐。  

滚痰丸  

（方见痰门）。治痫下痰。  

（《三因》）  

控涎丹  

（方见痰门）。治五痫痰饮，秘积而作。  

钱氏白饼子  

（方见痰饮门）。治同上。  

当归龙荟丸、龙胆汤  

（二方并见火门）。并治邪自肝经风火为患。  

***药方***  

（《仲景》）  

瓜蒂散  

专治五痫风痰有效。  

稀涎散  

（二方见中风门。）（子和）  

三圣散  

 治痫证痰壅中风等疾。  

瓜蒂（炒微黄，研粗末） 防风（各一两） 藜芦（去苗，去心，二两）上为粗末，每服五钱，以齑汤三茶盏，先用二盏煎三五沸，去齑汁，次入一盏煎三沸，却将原二盏同一处又煎三沸，去渣，澄清放温。徐徐服之，不必尽剂，以吐为度。  

（《千金》）  

瓜蒂散  

瓜蒂（炒黄、另研末） 赤小豆（各等分）上为细末，和匀，每服一钱，用豆豉煎汤顿服。不吐再加，得吐乃止。投温齑汤亦可助吐，吐过后可饮凉水解。  

碧霞丹  

 治五痫痰壅，牙关紧急、目睛上视，时作搐搦。  

石绿（飞，七次，一两） 蝎梢（七枚） 附子尖（七个） 乌头尖（七个）上为末，入石绿和匀糊丸，如芡实大。每服一丸，薄荷汤化下，便饮酒半盏，须臾吐出痰涎，后随证牙关紧者灌之。  

（《元戎》）  

胜金丸  

 治五痫痰壅，非此不能除根。  

薄荷叶 瓜蒂末（各四两） 藜芦末（五钱） 朱砂（三钱，另研） 猪牙皂角（一两）上将牙皂捶碎，水半升，与薄荷叶一处，揉取汁熬成膏，将三味研细和匀，入膏子丸如龙眼大，朱砂为衣。温酒化下二丸，以吐为度。得吐而省人事者愈，不省人事者不可救。  

***药方***  

逐痰丸：  

天南星九蒸九晒，为末，姜汁糊丸，梧桐子大。每服二十丸，人参汤、麦冬汤任下。  

一方：  

治痫证不拘远近，皆可治。蓖麻子（一两） 黄连（一两），锉同入砂锅内，水一碗，煮二三两夜，水干添水，煮日足为度。只用蓖麻子仁，阴干不见日，用竹刀切，每粒切四段。每服五粒，作二十段。食后用荆芥汤吞下，日二服，终身勿食豆，若犯之则腹胀而死。  

一方：  

代赭石（一两） 明矾（二两）为末糊丸，梧桐子大。每服三十丸，水下。  

古三痫丸：  

荆芥（一两） 明矾（一两） 为末糊丸，黍米大。朱砂为衣，每服二十丸，姜汤送下。  

***药方***  

神庭  

（穴在鼻梁上，发际中，灸三壮。治风痫吐舌，角弓反张。）  

少冲  

（穴在两手小指内 之侧，去爪甲一韭叶灸二壮。）  

前顶  

（穴在囟会后一寸陷中，灸三壮。治小儿一切惊痫证。）  

天井  

（二穴，在外肘大骨之后一寸两筋间陷中，屈肘得之。）  

少海  

（二穴，在肘大骨外，肘端五分陷中，屈肘得之，灸五壮。）  

长强  

（一穴，在脊骨端中，灸七壮，治诸惊痫。）  

两手大姆指  

（缚紧用艾炷安甲肉四着处，灸三壮）  

## 卷之十一

### 痹证门  

***病机***  

黄帝问曰：痹之安生？岐伯对曰：风、寒、湿三气杂至，合而为痹也。其风胜者为行痹，寒气胜者为痛痹，湿气胜者为着痹。帝曰：其有五者何也？岐伯曰：以冬遇此者为骨痹，以春遇此者为筋痹，以夏遇此者为脉痹，以至阴（六月也。）遇此者为肌痹，以秋遇此者为皮痹。又曰：血凝于肤者为痹。  

《灵枢　周痹篇》曰：周痹之在身，上下移徙随脉，左右相应，间不容空，愿闻此痛，在血脉之中邪？在分肉之间乎？何以致是？其痛之移也，间不及下针，其痛之时，不及定治，而痛已止。何道使然？岐伯曰：此众痹也，非周痹也。凡众痹各在其处，更发更止，更居更起，以右应左，以左应右，非能周也，更发更休也。周痹者，在于血脉之中，随脉上下，不能左右，各当其所。风寒湿气客于外分肉之间，迫切而为沫，沫得寒则聚，聚则排分肉而分裂也、分裂则痛。此内不在脏，而外未发于皮，独居分肉之间，真气不能周，命曰周痹。  

***病机***  

岐伯曰：凡痹之客于五脏者皆有合。病久而不去者，内舍于其合也。故骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。  

所谓邪者，皆风寒湿之三气也。重感于肺者，则皮无所知，烦满喘而呕。感于心者，则血脉不通，心下鼓，暴上气逆，喘，嗌干善噫；感于肝者，则筋挛，夜卧惊恐，饮多而小便数；感于肾者，则骨重不可举，善胀，尻以代踵，脊以代头；感于脾者，则四肢倦怠，发咳呕汁，上为大塞。  

***病机***  

五痹之外有肠痹、胞痹、血痹、热痹证候之异。肠痹者，其病数饮，中气喘满，时作飧泄，小便不通；胞痹者，少腹膀胱按之内痛，若沃以汤，涩于小便；血痹者，邪入于阴血之分，其状体常如被风吹，骨弱劳瘦，汗出，卧则不时摇动；热痹者，盖脏腑积热，复遇风寒湿三气而客于经络，留而不行，阳遇其阴，故为热痹，翕然而闷也，肌肉极热，体上如鼠走之状，皮肤色变。  

***病机***  

帝曰：痹证或痛或不痛，或不仁，或寒或热，或燥或湿，其故何也？岐伯曰：痛者，寒气多也，有寒故痛也。其不痛不仁者，病久入深，荣卫之行涩，经络时疏，故不痛。皮肤不营，故不仁。其寒者，阳气少，阴气多，与病相益，故寒也。热者，阳气多，阴气少，病气胜，阳遭阴，为痹热。多汗濡者，此逢湿甚也。阳气少，阴气胜，两气相感，故汗出而濡也。痹之为病，寒多则痛，风多则行，湿多则着。在骨则重而不举，在筋则屈而不伸，在肉则不仁，在脉则血凝而不流，在皮则寒。此五者则不痛也。凡痹逢寒则急，逢热则纵。  

***治法***  

痹之为证，有筋挛不伸、肌肉不仁，与风证相似。故世俗多类于风痿痹之证混同通治，此千古之弊也。大抵固当分其所因。风则阳受之。痹为风寒湿所感，则阴受之，为病多重着沉痛。痿因血少气虚，火盛克金，肺叶燥枯，宗筋不润，肝木乘胜，脾土受伤，饮食少，四肢倦，为精血虚耗，故筋骨痿而不用。治宜润燥、养血、滋阴，非若痹之气血凝滞，留而不行，或痛而手足为之麻木不仁，治以行气胜湿为主。三证虽大略相似，而所以施治迥然不同。执事者其辨诸。  

***治法***  

痹因虚而感风寒湿之邪气，有在肌肤血脉浅深之异。入腑者，多死。昔人经论虽详，而方未尽其变。今悉考证区别，具眼者识之。  

***脉候***  

《脉经》曰：肺涩而紧者为痹痛。严氏曰：其脉大而涩为痹，脉来急亦为痹。寸口关上脉紧宜针，引阳气，令脉和，紧去则愈。  

***药方***  

（《济生》）  

五痹汤  

 治风寒湿三气客留肌体，手足缓，麻痹不仁。  

羌活 白术 防己 片姜黄（各一钱） 甘草（一钱）水盏半，姜五片，煎八分，食前服。  

（《济生》）  

蠲痹汤  

 治手足冷痹，腰痛沉重及身体烦痛，背项拘急。  

当归（酒浸） 赤芍药 黄 片姜黄 羌活（各二钱） 甘草（五分）上水盏半、姜五片、红枣一枚，煎八分，不拘时服。一方加防风。  

三痹汤  

 治血气凝滞，手足拘挛，风痹等疾皆治。  

人参 黄 当归 川芎 白芍药 生地黄 杜仲（姜汁炒） 川续断 防风桂心 细辛 白茯苓 秦艽 川 牛膝 川独活 甘草（各等分）上水三盏、生姜三片、枣一枚，煎五分，不拘时服。  

活络丹  

 治风湿痹痛、诸药不效。  

白术 当归 羌活 独活 川芎（各一钱） 甘草（五分）水盏半，姜五片，煎七分服。  

舒经汤  

 治气血凝滞，经络不行，臂痛不可忍。  

羌活 白术 当归（各一钱） 片姜黄（二钱） 甘草 赤芍药（五分） 海桐皮（一钱）上水煎服。  

乌药顺气散  

（方见风门） 治五痹。  

乳香定痛丸  

 治诸痹，风湿流注，骨节疼痛麻痹。  

苍术（五两，米坩浸） 五灵脂（二两） 草乌（五两，去皮） 自然铜（二两，火醋淬） 乳香（两半） 没药 羌活 当归尾（各一两） 两头尖（去皮生用，五钱）上为末，酒糊丸，小豆大。每服十五丸至二十丸，温酒下。  

仙传史国公浸酒方  

 治诸风五痹，左瘫右痪，口眼 斜，四肢疼痛，七十二般风，二十四般气，其效不可尽述。  

当归 虎胫骨（酥油炙） 川羌活 川萆 防风（各二两） 秦艽（四两） 鳖甲（一两，醋炙） 川牛膝（酒浸） 松节 晚蚕砂（炒。各二两） 枸杞子（五两） 干茄根（八两，饭上蒸熟） 苍耳子（四两，炒捶碎） 一方加白花蛇一条，一方加寻风藤二两。  

上十四味用无灰酒一大坛，将绢袋盛药悬于酒内，密封固，候十四日后，开坛取酒。  

取酒时不可面对坛口，恐药气冲人面目。每饮一盏，毋令药力断绝，饮尽病痊。将药渣晒为末，米糊丸，梧桐子大。每服八十丸，空心温酒下。忌食动风辛热之物。此药可以常服。  

五加皮浸酒方  

 治一切风湿相搏，腰腿疼痛，并风痹，四肢挛急，皮肤搔痒，大补五劳七伤，和气生血，久服神效。  

五加皮（五两） 南木香（二两）上为粗末，用生绢袋盛之，以好酒一坛浸，用 裹封口，入锅内煮一时，取出浸二七日，开坛。空心临卧随意饮二杯。  

黄 酒  

 治风湿痹。身体顽麻，皮肤搔痒，筋脉拘急，言语謇涩。  

黄 防风 天麻 官桂 当归 白术 虎骨 云母粉 木香 仙灵皮 甘草（炙） 茵子叶 白芍药 川续断 萆 石斛（去根各一两）上用绢袋盛，以好酒一升浸之，春五、夏二、秋七、冬十日。每服一盏，温暖服之，常令酒气相续为佳。  

万病无忧酒  

除百病，理风湿，乌须发，健腰膝，快脾胃，进饮食，治伤损，补虚怯，消积滞，滋血养气，明目清心。  

防风 白芷 五灵脂 川牛膝 台芎 荆芥穗 甘草 天台乌药 八角茴香 木瓜 地骨皮（各一两） 乳香 没药 南木香 羌活（各五钱） 赤芍药（二两） 五加皮（两半）故纸（炒） 自然铜（制） 威灵仙（各二两） 当归（二两） 紫荆皮 杜仲（制。各半两） 黑小豆（二两，炒，去皮）上 咀，生绢袋盛之，以无灰酒一大坛，入药在内，密封坛口。春秋浸五日，夏三日，冬十日后开坛取酒，温饮之。或晨昏午后随量常饮不绝。去风活血和气，大有神效。  

秘传药酒方  

 治男子妇人风湿相搏，腰膝痛，或因坐卧湿地，雨露所袭，遍身骨节痛，风湿脚气，并皆治之。  

麻黄 白芷 桔梗 芍药 当归 川芎 肉桂 半夏 防己 甘草（各一两） 陈皮浓朴 枳壳 乌药（各二两） 苍术 槟榔（两半） 川牛膝（二两） 川木瓜 独活（各两半） 杜仲（制，二两）上锉粗末，以绢袋盛之，用无灰酒三斗浸于坛内，密封坛口，锅内重汤煮一时，然后取出，过三日开，取酒饮之，量饮，一日三次。渣晒干为末，酒糊丸，梧桐子大。每服七十丸，空心酒下。  

***药方***  

神应丹  

 治风痹，四肢不举，手足麻木。  

麻黄（去根节，二斤，用河水一斗熬膏用） 甘松 苍术 桑白皮 白芷 萍叶（七月半采） 苦参 川芎（各一两）上末，以膏和，弹子大。临卧温酒化一丸，于暖室出汗。三日再汗。  

通气防风汤  

 治诸痹，肩背痛，不可回顾，脊痛项强。  

羌活 独活（各一钱） 防风 甘草（炙） 本（各五分） 川芎 蔓荆子（各一钱）上水钟半煎七分，热服出汗。  

薏苡仁汤  

 治手足流注，疼痛，麻木不仁，难以屈伸。  

薏苡仁 当归 芍药 桂心 麻黄（各一钱） 甘草（五分） 苍术（米坩浸一宿炒，二钱）上水二钟、姜五片，煎八分，食前服。有汗去麻黄。有热去桂。  

如意通圣散  

 治风湿注痹走痛。  

麻黄 防风 川芎（各一钱） 罂粟壳 当归 丁香 甘草（各五分）水二盏煎八分，去渣，入乳没少许，再煎一沸，热服出汗。  

茯苓汤  

 治风寒湿痹，留着不去，四肢麻痹，拘挛急痛。  

赤茯苓 防己 川芎 桑白皮（各一钱） 官桂（五分） 芍药 麻黄（去根节，先煎掠去沫，方入众药） 当归 甘草（炙，八分）水二钟、枣三枚，煎一钟。空心睡时各一服，食姜粥取汗出。  

（《良方》）  

通痹散  

 治腰以下至足，风寒湿三气合而成痹，两足至膝冷如冰，不能自举，或因酒热立冷水中，久成此疾。  

天麻 独活 当归 川芎 白术 本（等分）上为细末，每服二钱，食前热酒调下。  

（《灵枢》）  

熨汗法  

 治大人寒痹，刺而熨之，周痹、众痹，尤宜用此。  

醇酒（二十斤） 蜀椒（一斤） 干姜（一斤） 桂心（一斤）上三味咀片浸酒中，用绵絮一斤，白绵布四丈，并纳酒中，泥封坛口，勿泄气。将坛煨马粪火中五日，夜取出布絮晒干。复入酒中渍之，又晒又渍，酒尽为度。渣亦晒干，并絮填入布内，以布为夹复如小褥。复成，用桑炭火炙复，热裹刺痹处，令热入于病所。寒复炙之，热以熨之，三十遍而止。汗出以复拭身，亦三十遍而止。起步内中，勿出见风。每刺必熨，如此则痹痛愈矣。  

熏蒸方  

 治肾气衰弱。脾肾肝三经受风寒湿，停于腿膝，使经络散而不行，变成脚痹，故疼痛。此药和荣卫，通经络，治痹证之法。  

小椒（一撮） 葱（三大茎，细切） 盐（一把） 小麦麸（约四五升） 酒（一盏） 醋（不枸多少，拌和前件麸子至润为度）上放铜器内，炒令极热，摊卧褥下，所患腿脚就于熏蒸上盖衣被，卧一时，要汗出为妙，勿见风。  

桂枝五物汤  

黄 桂枝 芍药（各二钱） 生姜（五片） 大枣（三枚）上水二盏，煎服。  

***药方***  

（治寒气胜者为痛痹）  

芎附散  

 治五种痛痹，白腿臂间发作不定者。  

小川芎 附子（泡去皮脐） 黄 防风 白术 当归（酒洗） 熟地黄 桂心 甘草（炙） 柴胡（各等分）上水二盏、姜三片、枣一枚，煎八分，空心服。  

（《三因》）  

附子汤  

 治骨节疼痛，皮肤不仁，肌肉重着，四肢纵缓，遍体酸疼。  

附子（生，二钱） 官桂 人参 白芍药（各一钱） 白术 茯苓 甘草（炙。各八分）上水二盏、姜三片，煎八分，食远温服。  

十味锉散  

 治中风血弱，臂痛连及筋骨，举动难支。  

附子（炮） 黄 当归 白芍药（各一钱） 川芎 防风 白术（各七钱） 茯苓肉桂（五分） 熟地黄（酒洗焙干，二钱）上水二盏，旧三片、枣二枚，食后临卧服。  

续断丸  

川续断 川萆 当归 川芎（各一两） 乳香 没药（各五钱） 天麻 附子（炮）防风（各一两）上为末，炼蜜丸，小豆大。每服四十丸，温酒下。  

神效左经丸  

 治诸风寒湿痹，麻木不仁，肢体手足疼痛，极效。  

苍术（米泔浸，） 草乌（去皮） 葱白 干姜（各四两）上四味捣烂，装入瓶内，按实，密封瓶口，安于暖处，三日取出，晒干入后药。  

金毛狗脊（二两） 破故纸（酒浸焙干） 本 白芷 抚芎 小茴香（炒） 穿山甲（炮） 川牛膝（酒浸。各二两） 川乌（炮） 木瓜 白附子 虎胫骨（酥油炙） 乳香（炙） 没药（炙。各一两，另研）上为末，酒打糊丸，小豆大。每服二三十丸，空心酒下。  

乌头汤  

 治风寒湿痹，流注经络，筋脉拘挛，不能转侧，亦治脚气。  

乌头 附子 细辛 桂枝 秦艽 官桂 甘草 白芍药（各七分） 防风 干姜 当归白茯苓 独活（各一钱）上水盏半，枣二枚，煎八分，空心服。  

凡中风及风痹等疾，皆积宿之久，非一日所能攻。可大剂，久而服之，取效，加以灸法，无不愈者。《唐书》载王太后中风，喑默不语，医者煎黄 汤数斛以熏之得瘥，皆此类也。今人服之五剂，便欲责效，可怪也。  

乳香宣经丸  

 治风寒湿痹，四肢拘挛，筋骨疼痛，行步艰难。  

乳香（另细研，八钱） 萆 （四两） 木香（八钱） 五灵脂（一两） 黑豆（三合，生用二两） 附子（制，八钱） 川楝子 小茴香（炒。各二两） 防风 草乌（炒） 黑牵牛（生） 威灵仙 乌药 陈皮（各四钱）上为细末，酒糊丸，梧桐子大。空心温酒下三十丸，渐加五十丸。  

乌头粥  

治风寒湿，麻木不仁。  

乌头（不拘多少、生研为末）上每用香熟白晚米二合，入药末四钱，同米以砂罐煮作稀粥、不可太稠。下生姜汁一匙，白蜜三匙，搅匀，空心温啜之为佳。如中湿多，更入薏苡仁末二钱。服此粥，大治手足四肢不随及肿痛不能举者，有此预防之。左氏云：风淫四末，谓四肢为四末也。脾主四肢。  

风邪客于肝则淫脾，脾为肝克，故病在四末。滋谷味引风湿之药径入脾经，以祛邪养正，故四肢得安。此剂极功，予常制此方，以授人服，良效。  

***药方***  

茯苓汤  

 治肢体手足麻痹，多唾眩冒。  

赤茯苓 半夏（制） 橘红（各一钱） 枳实（麸炒） 桔梗 甘草（各五分）上水盏半，生姜七片，煎服。  

芎活汤  

 治水饮停留高，注入经络，背痛皆因脾土有亏，平日多饮水浆不能传化所致。  

川芎 独活 半夏 陈皮（去白） 茯苓 甘草（炙） 枳壳 白术（各一钱）上水二盏、姜七片，煎八分，半饥温服。  

茯苓丸  

 治痹痛，两臂不能举，左右时复转移，由伏痰饮在内，中脘停滞，脾气不行，上与气搏，四肢不用。  

茯苓（二两） 半夏（四两） 枳壳（麸炒，一两） 风化朴硝（三钱）上为末，姜汁糊丸梧桐子大。每服五十丸，姜汤下。  

控涎丹  

 治人忽患胸背，手脚腰胯痛不可忍，连筋骨牵引钓痛，坐卧不宁，时时走易不定。意谓走注是风，用药、针、灸皆无效。又疑风毒欲结痈疽，乱以药敷，亦非也。  

此乃是痰涎伏在胸膈上下，变为此疾。或令人头痛不可举，或神意昏倦多睡，或饮食无味，痰唾稠粘。夜卧喉中如锯声，口角流涎，手脚重，腿冷痹，气脉不通。误认为瘫痪。  

亦非也。但以此药，不过数服，其病如失。  

甘遂 大戟 白芥子上等分为末，糊丸，食后临卧姜汤下五七丸或十丸，量人用。  

***药方***  

防风汤  

 治血痹，皮肤不仁。  

防风（一钱半） 独活 当归 川芎 秦艽 赤芍药 黄芩（各七分） 甘草（炙，五分） 细辛 杏仁（各一钱）上水二盏、生姜五片，煎服。  

萆 丸  

 治血痹手足 麻不仁，游走无定，风痹等症。  

萆 （炙） 山芋 牛膝（酒洗） 山茱萸（去核） 熟地黄（焙） 泽泻（各一两） 狗脊（去毛） 地肤子（炒） 白术（各五钱） 干漆（炒烟尽） 天雄（炮去皮脐） 车前子 蛴螬（各三钱） 茵芋（去皮脐，一钱）上除蛴螬生研外，捣为细末，和匀，炼蜜丸，梧桐子大。每服十丸至十五丸，空心温酒下。  

黄 酒  

（一名小黄 酒） 治血及诸痹甚者，四肢不遂，风寒湿痹，举体肿满，疼痛不仁。兼治风虚痰癖，四肢偏枯，两脚软弱，手不能上头，或小肠缩痛，胁下挛急，心下有伏水，胁下有积饮，夜梦悲愁不乐，恍忽善忘。由风虚，五脏受邪，或久坐，腰痛耳聋，率起眼眩，头重，或举体肿痛，胸中痰满，心下寒疝及治妇人产后余疾并治。  

黄 独活 防风 细辛 牛膝 川芎 附子（炮去皮脐） 甘草（炙） 川椒（去目并合口者，炒出汗。各三两） 川乌（炮去皮脐） 山茱萸肉 秦艽 干葛（各二两） 官桂（去粗皮） 当归（各二两半） 大黄（生锉） 白术 干姜（炮。各一两）上 咀，以生绢袋盛之，清酒一斗浸，春秋五日，夏三日，冬十日。初服二合，日二次，夜一次。渐增以微醉为度。虚者加肉苁蓉二两。多忘加石斛、菖蒲、紫石英各一两，下痢加女蕤仁二两，心下多忘加人参、远志、茯苓二两。酒尽可更以酒二斗，重浸服之。渣晒干为末，酒调二钱。  

***药方***  

导痹汤  

 治脉痹，血道壅塞。  

半夏（炮） 官桂（各五分） 黄 白茯苓 当归 远志（去心） 龙齿 人参 甘草（炙。各七分） 茯神（去木） 枳实（麸炒） 桔梗（各五钱）上水二盏，先煮粳米一合，将熟去米入药，生姜五片、枣二枚，煎一盏，不拘时温服。  

人参丸  

 治脉痹，通行血脉。  

人参 麦门冬（去心） 茯神（去木） 赤石脂 龙齿 石菖蒲 远志 黄 （各一两） 熟地黄（二两）上为末，炼蜜和捣五百杵为丸，梧桐子大。每服三十丸，食远清米饮送下。  

***药方***  

利膈散  

人参 白术 陈皮 赤茯苓 前胡（各一钱） 干姜 桂心 诃子 甘草（各三分）水二盏，姜五片，煎七分，频频服之效。  

半夏汤  

 治胸痹，心下坚痞，痛连背脊，短气烦闷。  

半夏（制） 栝蒌仁（各二钱） 薤白（切，二合）上水二盏、姜五片，煎一盏。食前温服，每日二服。  

豆蔻汤  

 治胸痹，心下坚痞。  

白豆蔻仁（打碎） 官桂 木香 人参（各五分） 京三棱 陈皮 神曲 麦芽（各八分） 干姜（炮） 甘草（炙。各三分）上水二盏，姜三片、盐少许，煎七分，食前温服。  

枳实散  

 治胸痹，心下坚痞，胸背拘急，心腹不利。  

枳实（麸炒） 赤芍药 陈皮（去白） 前胡（各一钱） 木香（五分，磨）水盏半，姜三片煎，食前温服。  

***药方***  

肾沥汤  

 治胞痹，小腹急痛，小便赤涩。  

麦门冬 五加皮 犀角（镑。各一钱） 杜仲 桔梗 赤芍药 木通（各五分） 桑螵蛸上水盏半，加入羊肾一只，去脂膜，切细竹沥少许，同煎一盏，去渣，空心顿服，日再服。一方有桑皮无螵蛸。  

***药方***  

吴茱萸散  

 治肠痹，寒湿内搏，腹痛满，气急，大便飧泄。  

吴茱萸（汤泡，焙干） 干姜（炮） 甘草（炙） 肉豆蔻（各五钱） 砂仁 神曲白术（各一两） 浓朴（姜汁炒） 陈皮 良姜上为末，每服一钱，食前米饮下。  

***药方***  

羚羊角散  

 治筋痹，肢节束痛。  

羚羊角 薄荷 附子 独活 白芍药 防风 川芎（各等分）上水盖半，姜三片，煎七分服。  

舒筋丸  

 治筋骨不能屈伸。  

海桐皮 没药 血竭 木香（各二钱） 肉桂 牛膝 虎骨 防风 木瓜 天麻（各二钱半） 乳香（三钱） 甜瓜仁（五钱） 沉香 楮实子（各一钱半） 当归 自然铜（各一钱）上为细末，炼蜜丸，如弹子大。每服一丸，细嚼，用温酒下。未眼药，先饮酒半盏，后服药。  

***药方***  

羌活汤  

 治皮痹，皮如虫走，腹胁胀满，大肠不利，语不出声。  

羌活 细辛 附子（炮去皮脐） 沙参 羚羊角（镑） 白术 五加皮 生地黄 官桂枳壳（麸炒） 麻黄（去节） 白蒺藜 杏仁（炮去皮尖，五钱） 丹参 萆 五味子石菖蒲 木通 槟榔 郁李仁（泡去皮） 赤茯苓（等分）上水盏半、姜五片，煎七分，不拘时温服。  

***药方***  

升麻汤  

 治热痹，肌肉热极，体上如鼠走，唇口反缩，皮色变红黑。  

升麻 茯神 人参 防风 犀角（镑） 羚羊角（镑） 羌活 官桂上水二盏、姜三片、竹沥少许，煎服。  

防风汤丸  

 治热痹。  

防风 羌活 茯神 五加皮 枳实 牛膝 桂心 麦门冬 人参 玄参 薏苡仁 生地黄 芍药 丹参（各一两） 槟榔（二两） 磁石（四两，火 醋淬） 大黄 松子仁 木香上为末，炼蜜丸、梧桐子大。每服三十丸，空心温酒下。  

***药方***  

巴戟天汤  

 治冷痹，脚膝疼痛，行步艰难。  

巴戟天（去心，一钱） 附子（制） 五加皮（七分） 川牛膝（酒洗，一钱） 石斛甘草（炙） 萆 白茯苓 防风 防己（各五分）水二盏，姜二片，煎八分，空心服。  

***药方***  

犀角散  

 治心痹，神恍惚，恐畏闷乱，不得睡，志气不宁，语言错。  

犀角 羚羊角 人参 沙参 防风 天麻 天竺黄 茯神 升麻 独活 远志 麦门冬甘草（各一钱） 龙齿 丹参（各五分） 牛黄 麝香 龙脑（各一分）上为末，和诸药重研，令极细。每服钱半，不拘时，麦门冬汤调下。  

***药方***  

人参散  

 治肝痹，气逆，胸膈引痛，睡卧多惊，筋脉挛急，此药镇邪。  

人参 黄 杜仲（酒炒） 酸枣仁（微炒） 茯神 五味子 细辛 熟地黄 芎 秦艽羌活（各一两） 丹砂（五钱，另研）上为极细末，入丹砂再研匀。每服一钱，不拘时调下，日二服。  

***药方***  

温中法曲丸  

 治脾痹，发咳呕涎。  

法曲（炒） 麦芽（炒，各一两） 人参（五钱） 白茯苓 陈皮（去白） 浓朴（制）枳实（麸炒，一两） 吴茱萸（汤泡，三钱） 细辛 甘草 当归（酒洗，焙） 附子（制）干姜（炮） 桔梗（各五钱）上为细末，炼蜜丸，梧桐子大。每服七八十丸，食前热水送下。  

***药方***  

紫苏汤  

 治肺痹，心膈病塞，上气不下。  

紫苏子（炒） 半夏（制） 陈皮（去白。各一钱） 桂心 人参 白术（各五分） 甘草（二分）上水盏半、姜五片、枣二枚，煎七分，不拘时温服。  

***药方***  

牛膝酒  

 治肾痹虚冷。复感寒湿为痹。  

牛膝 秦艽 川芎 白茯苓 防己 官桂 独活（各二两） 五加皮（四两） 丹参 薏苡仁 火麻仁（炒） 麦门冬 石斛 杜仲（炒。各一两） 附子（制） 地骨皮 干姜（炮、五钱）上 咀，生绢袋盛之，好酒一斗浸，春秋五日，夏三日，冬十日。每服半盏，空心食前服，日二服。  

***药方***  

一方：  

治风湿痹，筋脉拘挛，久风，骨中邪气。利肠胃，消水肿。薏苡仁一升，捣熟。每服一合，煮作粥，空心服。  

《圣惠方》：  

治走注风痹疼痛。小芥菜子为末，和鸡子白，调敷患处。以帛裹之，日一易。  

刘禹锡方  

 治脚转筋兼暴风，通身冰冷如瘫痪。黄腊（半两） 溶化入香油少许，搅匀，乘热摊帛上，裹痛处，冷即易之。  

《食医心镜》：  

治一切风湿痹，四肢拘挛。苍耳子三两，捣末，以水一升，煎五合，去渣呷之。  

《御药院方》：  

治脚气风湿，虚汗少力，多痛及阴汗。枯白郁二匙，投沸汤，淋洗痛处。  

### 〔附〕导引法  

一法：  

以右踵拘左足拇指，除风痹；以左踵拘右足拇指，除厥痹，以两手更引足趺至膝上，除体痹。  

一法：  

踞坐伸腰，两手引两踵，鼻纳气，自极七息，布两膝头，除痹。  

一法：  

凡人常觉腰脊拘急，手足举动不遂，以左右手朝拱，迎面呵气三口，足立直，蹬七数踞坐，左右手抱膝摇二七遍，纳气七息，愈周身之痹。  

## 卷之十二

### 历节风门  

***病机***  

《病源》云：历节风是气血虚，由饮酒腠理开，汗出当风所致。或因调护之不谨，以致风寒湿之邪气偏历关节，与气血相搏而痛非常。或如虎之啮，故有白虎之名。  

***病机***  

历节风因风寒湿袭于关节者多，亦或有湿痰流注，痛楚惟夜甚而昼稍轻者，为风寒胜也。痛楚无分昼夜皆剧者，为湿痰也。痰湿胜者，则恶饮食，而时作呕吐者是也。  

***治法***  

风寒搏于筋则不能屈伸，手指挛曲，关节疼痛不可忍。或肿如瓠，或痛如掣，或遍身走痒，四肢不举，此皆风寒湿之邪。宜辛温解表，以逐风寒，羌活汤、应效酒之属是也。湿痰壅滞、日夜不已者，宜胜湿导痰，如二陈汤、羌活胜湿汤、愈风化痰丸之属是也。  

***脉候***  

脉浮大者，为风寒之邪胜，弦细是湿胜，滑多者是痰。  

***药方***  

羌活续断汤  

 治一切白虎历节风，手足肢节肿痛如锥。  

羌活 川续断 牛膝（酒洗） 防风 当归（酒洗） 川芎（各一钱） 薄桂（三分）秦艽 川乌（各五分） 苍术（米泔浸，炒） 麻黄 甘草节 枳壳（麸炒） 穿山甲（各七分）上水二盏、姜三片、葱一根，煎一盏，不拘时服，取汗。  

海桐皮散  

 治历节走注，骨节疼痛。  

海桐皮 独活 萆 （盐水浸焙） 虎胫骨（酥油炙） 当归 川芎 天麻 防风麻黄 枳壳 芍药 甘草 川乌（炮去皮脐） 薄桂 桃仁（泡去皮尖） 杜仲（姜汁，炒）松节 麝香（炒许，另研） 牛膝（酒洗）上咀，每剂五钱，水二盏、姜三片、枣二枚煎服。  

虎骨散  

 治白虎，肢节痛不可忍。  

虎骨（酥炙，一两） 白花蛇（酒浸，取肉） 天麻 防风 当归 牛膝（酒洗） 桂心（各一两） 全蝎（去足，五钱） 甘草（炙，五分） 白僵蚕（炒去丝嘴） 乳香（另研。二钱） 麝香（另研，五分）上为细末，每服二钱，酒调下，豆淋酒尤妙。  

没药散  

 治白虎历节流注，筋骨疼痛。  

没药（五钱） 独活 防风 蔓荆子 当归 川芎 桂心 晚蚕砂 赤芍药（各七钱） 虎胫骨（一两，酥炙）上为末，每服二钱，食前温酒调下。  

蠲痛丸  

（一名麝香丸）治诸风历节痛，手足不测，疼痛肿满。无贵贱苦之，此是风之毒害者也。  

川乌（一个，生用） 黑豆（十七粒，去皮，生） 全蝎（十四枚，去毒） 地龙（去土，五钱） 麝香（五分，另研）上为末，酒糊丸，梧桐子大。每服十五丸，临睡空心冷酒下，微汗。  

摄风酒  

 治白虎历节风，诸风湿流注，鹤膝腿风，一切风痰证。  

乌药 寻风藤（五钱） 五加皮（一两） 虎胫骨 石楠藤 三角枫 青木香 骨碎补当归 苍术 川续断 威灵仙 羌活 北细辛（各二钱） 青藤根（一根） 清乳香（二钱）川牛膝 防风 甘草节 苏木（五钱） 南木香（二钱） 石薜荔（五钱） 川乌头（一个，只用一分） 生姜（一两）上咀以绢袋盛之，以无灰酒一坛入药于内，固封坛口。入滚水慢火煮一时，取起放地上，三日开服。日三次，随量饮。夏月只煮半料，酒一小坛。  

金刀如圣散  

 治三十六种一切口眼 斜，半身不遂，遍体游风，白虎历节疼痛，立效。  

川乌（炮） 草乌（炮。各二两） 防风 荆芥 麻黄 天麻 苍术 何首乌 当归川芎 细辛 石斛 人参 甘草 （各三钱） 全蝎 朱砂 雄黄（各二钱）上为细末，每服五分，卧时温茶下。如久病者，初服三分，随加至五分，看虚实加减。  

青龙妙应丸  

 治诸风拘急，遍体游走疼痛无时，百药不效。  

穿山甲（十五片，锻石炒） 全蝎（三十枚，去毒） 地龙（去土，一两） 蜈蚣（十条，生用） 草乌（一两，生） 僵蚕（炒，五钱） 五灵脂（五钱） 没药（五钱，另研） 乳香（五钱，另研）上为末，酒糊丸，绿豆大，青黛为衣。每服二十丸，空心盐汤下。  

一粒金丹  

 治腰膝走注，痛如虎啮。  

草乌 五灵脂（各一两） 白胶香（半斤） 木鳖子（去壳） 地龙（去土。各二两）好墨 当归（各一两） 乳香 没药（各五钱） 麝香（五分）上为末，再同研匀，米粉糊丸，梧桐子大。每服三十丸，温酒下，微汗。与铁弹丸大同小异，无白芷、防风。  

独活寄生汤  

 治白虎历节风，并治脚气最效。（方见腰痛门）  

***药方***  

羌活汤  

 治白虎历节，风毒注骨，疼痛不定。  

羌活（一钱） 附子（炮） 秦艽 骨碎补 桂心 木香 川芎 当归 牛膝（酒洗）桃仁（泡去皮尖） 防风（各五分） 甘草（炙，三分）上水二盏，姜五片，煎温服。  

乌头汤  

 治历节风痛，不可屈伸。  

川乌（一枚，蜜四合，煮二合去乌） 甘草（炙） 麻黄 芍药 黄 （各等分）上水煎蜜一合，再煎至八分，去渣。空心服，最治脚气不屈伸。  

***药方***  

二陈汤  

（方见痰门。）  

羌活胜湿汤  

（方见湿门。）  

燥湿化痰丸  

 治历节风，湿痰壅滞，昼夜疼痛无休者。  

羌涪 独活 防风 防己 川乌 全蝎 南星 半夏 僵蚕（炒） 天麻 陈皮（去白） 猪牙皂角（瓦炒） 当归（酒洗） 生地黄 木香 沉香（各五钱） 白术（炒） 苍术（米泔水浸） 杜仲（姜汁炒。各二两） 巴戟天（炒） 薏苡仁 牛膝（酒洗） 川芎 破故纸（炒。各一两）上为末，酒糊丸，梧桐子大。每服一百丸，空心食前酒送下，日二次，食干物压之。  

诸风应效酒  

 治白虎历节风，一切诸风瘫痪，寒湿痹，肢节疼痛，脚气及紫白癜风，神效。  

当归 川芎 白术（各三钱） 苍术（五钱） 白芷 苦参（各二钱） 川乌（一钱）何首乌 木瓜 牛膝（各二钱） 木香（一钱） 五加皮 石楠藤 僵蚕 白芍药（各三钱） 细辛 黄柏 知母 大枫子 薏苡仁 生地黄（各二钱） 穿山甲 紫荆皮 羌活独活 威灵仙 本 防风（各钱半）上为粗末，好酒一坛，将绢袋盛于坛内。密封口，文武火重汤煮一时取出，去火毒，过三日饮之。  

又煮酒方  

 治一切白虎历节疼痛。  

当归（五钱） 川芎（二钱） 白术 苍术（各一两） 白芍药 生地黄 枳壳（各三钱）五加皮（五钱） 陈皮 半夏 羌活 独活（各三钱） 乌药 茯苓 甘草 桑寄生（各一两） 牛膝 黄芩 木通 薏苡仁 木瓜（各二钱） 海风藤（五钱） 紫苏叶 木香（一钱） 麻黄 金银花 防己（各三钱）上煮法同前。  

***药方***  

松节酒：  

治历风，四肢痛如解。  

一方：  

治风毒历风。三年酽醋五升，热煎三、五沸。切葱白二、三斤，入醋内煮一沸，取出布帛，热裹患处，熨之瘥。  

一方：  

治历节风痛不可忍。竹节、羌活、独活等分，酒煮过，每日空心服一杯。  

《图经方》：  

治历节诸风，昼夜苦痛。虎胫骨酥炙黄三两，乳香、没药各五钱，另研细末，和虎骨末，每日用二钱，温酒调服。  

《千金方》：  

治历节风。松叶捣烂一升，酒三斗和浸之七日。每服一合，日三服。  

一方：  

治历节风，骨节间痛不可忍。蓖麻子（二两，去皮） 黄连（一两） 以新水二升，于瓮器内浸二药，密封七日，取出。面东，以浸药水吞蓖麻子一粒。七日后添二粒，微利不妨。以疗大风亦效。  

追命再造散：  

治历节风痛，并厉风多有虫故也。锦纹大黄（一两） 独生皂角刺（一两半） 上为细末，每服二钱，临夜冷酒调下。以净桶伺候泄虫。虫嘴黑色乃是多年虫，嘴不黑是近日所成。越三日又进一服，值候无虫则绝根也，忌醋。  

硫黄酒：  

治诸风疼痛，肢体瘾疹。明硫黄每用三钱，研极细入醇酒，再研澄清，空心饮清酒。渣又入酒研，澄清饮之，连日饮之。硫黄杀恶虫，自随便下。  

咒法：  

治白虎历节不已。将鸡子揩患处，咒三遍：愿送粪堆头，行勿反顾。盖古云白虎是粪神，爱吃鸡子故也。病患以黄脚鸡下饭为妙，亦可用哺鸡来压之，其痛自止。家人扫粪置门下，故多患此疾。  

《圣惠方》：  

治历节风痛。用羊蹄根于生铁上，以好醋磨旋。刮取浆，涂患处愈。如不愈，入硫黄末涂之。  

### 〔附〕鹤膝风  

肘膝肿痛，臂 细小，名曰鹤膝风。以其象鹤膝之形而名之也。或止有两膝肿大，皮肤拘挛，不能屈伸， 腿枯细，俗谓之鼓槌风，要皆不过风寒湿之流注而为病也。  

***药方***  

（《和剂》）  

大防风汤  

 治寒湿冷气，两膝肿痛，不能屈伸，及治痢后脚膝软痛，不能履，名曰痢风。此药祛风顺气，活血壮筋骨，行履如故。  

防风 羌活 白术 人参 熟地黄 黄 当归 白芍药 牛膝 川芎 甘草 附子杜仲（姜汁炒）上水二盏、姜七片、枣一枚，煎八分温服。  

伊芳祁丸  

 治鹤膝风，腰膝风缩之疾。  

伊芳祁（全者一对） 桃仁（生） 白附子 阿魏 白芷 桂心（各一两） 乳香 没药（各七钱） 安息香（桃仁研，一两）上九味同童便、酒二升，炒熟放冷处。  

漏芦 当归 芍药 牛膝 羌活 地骨皮 威灵仙（各一两）上连前药一处研细末，炼蜜丸，弹子大。每服一丸，酒化下。  

郁李丸  

 治痢后手足不能屈伸。或麻豆症传变手足，筋脉急。  

郁李仁 枳壳 独活 鳖甲（醋炙，等分）上为末，酒糊丸，梧桐子大。每服五十丸。煎木瓜汤或酒下。  

加味小续命汤  

 治鹤膝风，行履不得者。  

小续命加萆 川楝子 独活 干木瓜不用生姜，水煎。碗底洗，放麝香少许将药冲入和匀，服数十帖后加五积散同煎服瘥。  

***药方***  

一方：  

紫荆皮用老酒煎，候温常服。专治鹤膝风挛。  

一方：  

治痢后手脚背肿，不能行履。用川乌、芍药、苍术等分，酒浸为末，酒糊丸，引同上。  

歌曰：痢后偏生痛脚风，局方五积自能攻。  

就中除却麻黄药，酒煮多多服见功。  

## 卷之十三

### 伤寒门（上）  

***病机***  

《素问　热论篇》帝曰：今夫热病者，皆伤寒之类也，或愈或死，其死皆以六七日之间，其愈皆以十日以上者何也？愿闷其故。岐伯对曰：巨阳者，诸阳之属也，其脉连于风府，故为诸阳主气也。人之伤于寒也，则为病热，热虽甚不死；其两感于寒而病者，必不免于死。帝曰：愿闻其状。岐伯曰；伤寒一日，巨阳受之，故头项痛，腰脊强。二日阳明受之，阳明主肉，其脉侠鼻络于目，故身热目痛而鼻干，不得卧也。三日少阳受之，少阳主胆，其脉循胁络于耳，故胸胁痛而耳聋。三阳经络皆受其病而未入于脏者，故可汗而已。四日太阴受之，太阴脉布胃中络于嗌，故腹满而嗌干。五日少阴受之，少阴脉贯肾络于肺，系舌本，故口燥舌干而渴。六日厥阴受之，厥阴脉循阴器络于肝，故少腹满，囊缩而厥。三阴三阳、五脏六腑皆受病，荣卫不行，五脏不通，则死矣。其不两感于寒者，七日巨阳病衰，头痛少愈；八日阳明病衰，身热少愈；九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止不满，舌干已而嚏；十二日厥阴病衰，囊纵，少腹微下，大气皆去，病日已矣。帝曰：治之奈何？岐伯曰：治之各通其脏脉，病日衰已矣。其未满三日者可汗而已；其满三日者可泄而已。  

帝曰：热病已愈，时有所遗者何也？岐伯曰：诸遗者，热甚而强食之，故曰遗。若此者，皆病已衰而热有所藏，因其谷气相搏，两热相合，致有所遗也。帝曰：善。治遗奈何？岐伯曰：视其虚实，调其逆从，可使必已。帝曰：病热当何禁之？岐伯曰：当病热少愈，食肉则复，多食则遗，此其禁也。（亦有瘥后多劳而复热者亦谓之遗。）凡病伤寒而成温者，先夏至日为病温，后夏至日为病暑，暑当与汗皆出，勿止。（要知暑热病须用率凉，忌大发汗。）  

***病机***  

陶尚文曰：客有过予而问之曰：甚矣，伤寒之深奥，桂枝麻黄二汤之难用也。服之而愈者才一二，不愈而双重者十常八九。仲景，立法之大贤也，何其方之难凭有如此哉？今人畏而不用，以参苏饮、和解散等平和之剂而代之，然亦未见其妙也。子盍与我言之！答曰：吁！难言也，请以经语证之。经曰：冬气严寒，万类潜藏。君子固密，则不伤于寒。触冒之者，乃名伤寒耳。其伤于四时皆能为病，以伤寒为毒者，以其最成杀厉之气也。中而即病，名曰伤寒。不即病者，其寒毒藏于肌肤，至春变为温病，至夏变为暑病。暑病者，热极重于温也。以此言之，伤寒者乃冬时感寒即病之名，桂枝麻黄二汤为当时之伤寒设，与过时之温暑者有何预焉？夫受病之源则同，所发之时既异，治之则不可混也。请略陈之。  

夫春温夏热秋凉冬寒者，四时之正气也，以成生长收藏之用。风亦因四时之气，成温凉寒热也。若气候严寒，风亦凛冽；天道暄和，风亦温暖。冬时坎水用事，天令闭藏，水冰地冻，风与寒相因而成杀厉之气。人触冒之，腠理郁塞，乃有发热恶寒恶风之证。其余时月，则无此证也。仲景固知伤寒乃冬时杀厉之气所成，非比他病可缓，故其言特详于此书，而略于杂病也。倘能因名以求其实，则思过半矣。  

大率此书传世久远，遗失颇多。晋太医令王叔和得散亡之余，诠次流传，其功博矣。惜乎以己论混经，未免穿凿附会。成无己氏因之顺文注释，并无阙疑正误之言，以致将冬时伤寒之方通解温暑，遗祸至今而未已也。温暑必别有方，今皆失而无征也。我朝宋景濂学士尝叹伤寒作全书，得其旨者。  

盖为伤寒之国中人，必先入表。表者何？则足太阳寒水之经。此经行身之后，自头贯脊，乃有颈痛脊强恶寒之证，在他经则无此证矣。况此经乃一身之纲维，为绪阳之主气，犹四通八达之衢。治之一差，其变不可胜言者矣。故宜此二汤发散表中寒邪。经曰：辛甘发散为阳者是也。若以此汤通治春温夏热之病，则误甚矣。  

曰：伤寒发于冬时已闻命矣。邪之在表，为太阳经也。一经而有二药之分，又何耶？曰：在经虽一，然则有荣卫之别焉。寒伤荣，证乃恶寒发热无汗，脉浮紧。盖浮为在表，紧为恶寒。有寒则见，无寒则不见也。当用麻黄汤轻扬之剂，发而去之。寒邪退，汗出表和而愈。  

曰：紧脉固为寒矣，脉之缓者，亦用桂枝汤，又何耶？曰：风则伤卫，卫伤则自汗，缘太阳受风，不能卫护。腠理疏而污泄，所以脉见浮缓也。脉虽浮缓，其受伤寒则一，故亦宜桂枝辛温之药，解散寒邪，腠理闭而汗止表和而愈。又有荣卫俱伤者，表之二汤又难用也，故复设大青龙汤。然此药难用，非庸俗得而识也。  

曰：温暑既无方法，治之则将奈何？脉证与伤寒有何分别？曰：温暑虽殊，亦冬时感受寒邪而不即发，在人身中伏藏，历过二三时之久。天道大变，寒化为热。人在气交之中，亦随天地而化。观仲景以即病之伤寒，与温暑时令为病之名，岂无异哉？治之之方，亦必随时以用辛凉苦寒矣。安得概用冬时治寒辛温之方乎？今无其方者，盖散亡之也。经既称变为温。变为热，则已改易冬时之寒为温热矣，方亦不容不随时更变也。  

夫温病欲出，值天时和煦，自内达表，脉反见于右关，不浮紧而微数。曰：恶寒否乎？曰：伤寒自冬月风寒而成，外则有恶寒恶风之证。既名为温，则无此证矣。盍观之经曰：太阳病，发热不恶寒而渴者，温病也。不恶寒，则病非因外来，渴则明其自内达表。  

曰：春夏之病，亦有头痛恶寒脉浮紧者，何也？曰：此作冬时所受之寒，乃冒非时暴寒之气耳。或温暑将发，又受暴寒，虽有脉浮之证，未若冬时之甚也。宜辛凉之药通其内热而解之，断不可用桂枝麻黄之剂矣。  

曰：温热与伤寒，治之不同也，已闻命矣。敢问伤寒之在三阳，则为热邪；既传三阴，则为阴证矣，以热治固其宜也。三阴篇以四逆散凉药以治四逆，大承气以治少阴，其故又何耶？呜呼！此盖叔和以残缺之经作全书铨次，将传经阴证与直中阴经之阴证混同立论，所以遗祸至今而未已也。姑略陈之。  

盖风寒之国中人无常，或入于阴，或入于阳，皆无定体，非但始太阳，终厥阴。或自太阳始，日传一经，六日至厥阴，邪气衰，不治而愈者，亦有不罢再传者，或有间经而传者，或有传至二三经而止者，或有始终只在一经者，或有越经而传者、或有初入太阳，不作郁热，便入少阴而成真阴证者，或有直中阴经而成寒证者。缘经无明文，后人有妄治之失。若夫自三阳传次三阴之阴证，外虽有厥逆，内则热邪耳。若不发热，四肢便厥冷而恶寒者，此则直中阴经之寒证也。若夫太阳受邪，行尽三阳气分，传次三阴之血分，则热入深矣。  

热入既深，表虽厥冷，真热邪也。经曰：亢则害，承乃制，热极反兼寒化也。若先热后厥逆者，传经之阴证也。经云：厥深热亦深，厥微热亦微是也，固宜四逆散、承气汤，看微甚而治之。如其初病便厥，但寒无热，此则直中阴经之寒证也，急宜四逆辈以温之。经云：发热恶寒，发于阳也；无热恶寒，发于阴也。  

尚何疑哉？又有日传二经为两感者，传经未终而毙矣。病有标本，治有逆从，岂可概论之乎？曰：阴证之不同已闻命矣。尝读刘守真书云：伤寒无阴证。人伤于寒则为热病，热病乃汗病也。造化汗液，皆阳气也。遍考《内经灵枢》诸篇，并无寒证阴证，乃杂病也，叔和误入之耳。守真，高明之士，亦私淑仲景者，而议论之异者，何耶？曰：虽守真之明达，盖亦因《伤寒论》以桂枝麻黄通治温暑之误，而有是说，故叮咛云：天道温热之时，用桂枝必加冷药于其中，免致黄生斑出之患。若知此汤自与冬时即病之伤寒设，不为过时之温暑设，则无此论矣。观其晚年悟道，着《病机气宜保命集》，其中羌活汤辛凉之药，以治非时伤寒，其妙如神，足可补仲景之遗旨，何其高哉！夫《内经》言伤寒即为热病而无寒者，语其常也；仲景之论有寒有热者，言其变也。合常与变，而无遗者也，所谓道并行而不相悖，而反相为用也。此其所以为医家万世之准绳标的也欤？客唯而退，遂请着其说云。  

***病机***  

帝曰：其病两感于寒者，其脉应与其病形何如？岐伯曰：两感于寒者，一日巨阳与少阴俱病，则头痛口干而烦满；二日阳明与太阴俱病，则腹满身热不欲食，谵语；三日少阳与厥阴俱病，则耳聋囊缩而厥，水浆不入，不知人，六日死。  

***病机***  

王海藏曰：天之邪气，感则害人五脏，以是知内外两感，脏腑俱病。欲表之则有里，欲下之则有表，表里既不能一治，故云：两感者不治。然所禀有虚实，所感有浅深；虚而感之深者必死，实而感之浅者可生。余用大羌活汤，间有生者，十得一二。立此以待好生君子。  

赵嗣真曰：仲景论伤寒两感为必死之证，而复以治有先后发表攻里之说继之者，盖不忍坐视而欲觊其万一之可活也。《活人书》云：宜救里以四逆汤，救表以桂枝汤。殊不知仲景云：太阳与少阴俱病，则病头痛，为太阳邪盛于表；口干而喝，为少阴邪盛于里。阳明与太阴俱病，则身热谵语，为阳明邪盛于表；不欲食，腹满，为太阴邪盛于里。少阳与厥阴俱病，则耳聋，为少阳邪盛于表；囊缩而厥，为厥阴邪盛于里。三阳之头痛身热耳聋，救表已自不可，三阴之腹满口干，囊缩而厥，不下可乎？《活人书》引下利身疼痛虚寒救里之例，而欲施于烦渴腹满谵语囊缩实热之证，然乎，否乎？盖仲景所谓发表者，葛根麻黄是也；所谓攻里者，调胃承气是也。《活人书》所谓救里，则是四逆，救表则是桂枝。今以救为攻，岂不相悖？若以四逆攻里，是以火济火，而腹满囊缩谵语等证而益滋甚，荣卫脏腑何由而通行？六日而死也必矣。  

《玉机微义》云：王海藏大羌活汤治两感伤寒，出太阳例药也。然伤寒两感，有兼风兼湿不同，或表里虚实之异治者，宜辨表里寒热，扩充治之。表中于风，内伤于寒者可治；表中于湿，内伤于寒者可治；表中于热，内伤于寒者可治。大抵两感伤寒多是表里俱虚，是以易老曰：当切脉逆从，知其吉凶。两感之邪，三阴三阳皆有之。脉从阳可治，从阴难治，阳生阴死之谓也。盖三阳有合病，三阴无合病。今阴与阳合病，则为两感，病为反常，故不治。  

***病机***  

寒推而至于入脏而有虚实寒热之殊故有攻表救里之异汪氏《质疑》曰：尝考《素问》，伤寒证治，由阳入阴，悉言为热。至于仲景，则寒热兼言。王安道以仲景三阴寒证为直中阴分之淆说而弗察。夫《素问》之言热者，主于邪气在经，以为法之常，仲景之言寒言热者，主于邪气在胃，以尽法之变。推而至于脉证从舍应否之殊，有补《素问》之所未备者。惜其语未莹，而读之者不复察，但能明于三阳之同于热，而不能无疑于三阴之互现乎寒也。  

以言夫证治之在阳经也，如谓太阳病，头腰骨节疼痛，恶寒发热无汗而脉浮紧者，麻黄汤治之。有膀胱腑热而小便赤涩不利者，五苓散利之。有阳明病，身热目疼鼻干，不得卧而脉长者，升麻葛根汤扬之。有胃腑实热谵语、潮热多汗、腹胀实痛便闭等证，此胃中亡液，有干燥粪也，调胃承气、大小承气下之。有胃中蓄血，其人善忘，粪硬及易而色黑者，抵当汤下之。有少阳病，胸胁痛而耳聋口苦目眩，往来寒热而脉弦者，小柴胡汤和之。有下太早，邪热乘虚入内，而心下满硬痛者，以气结胸，若结胸而无大热，但头汗出者，此为水结，并以大陷胸汤下之。但满而不痛，此为痞，宜半夏泻心汤主之。水蓄为痞，口渴烦躁，小便不利者，五苓散利之。或漱水不咽，加半夏主之。  

上焦头颈不强不痛，胸中痞满，气上冲咽，而脉微浮者，瓜蒂散吐之。三阳证治，昭明有如此。  

至论三阴，俱有吐利四逆、腹满腹痛、谵语便秘烦躁等证，则寒热证治互现而不专于热，若有戾于《素问》之旨者，而实则有不相悖而反相为用也。盖邪浅而在经者，惟郁而为热，此《素问》之所以主其常也，邪深入于胃者，有寒而有热也，此仲景所以通其变也。何言在经在胃之分也？盖胃气内实者，脾得乎干运之机，而为之播气于三阴，故热邪由阳传阴，侵及于经而不能入于胃。故《素问》三阴之热证具焉，治宜泻热解表；而仲景三阴之证间有热邪之在经者，治法犹夫《素问》也。（如云腹满时痛者，病属太阴，桂枝加芍药汤主之。夫腹满者，太阴经之证也，治以桂枝以解表，芍药、甘草以泻火是也。又云：少阴病，四逆散主之。夫四逆者，寒未甚也，仲景以为少阴之证也，治以柴胡以解表，芍药、甘草以泻热是也。又厥阴条云：手足厥寒者，当归四逆汤主之。夫手足厥寒者，即厥阴经之证也，治以桂枝、细辛以解表，芍药、甘草以泻热是也，详之。  

若夫胃气内虚者，脾失健运之令，邪气乘虚而入。邪既入胃，则不再传经矣。大抵邪气伤虚不伤实，胆脾肝肾四脏固密而无出无入，故经有病而邪有传，一入于胃，犹川渎而注之海，则不复溢而之他矣。其虚而未甚者，胃气尚与邪搏，而为实热之证，其虚之其也，不能胜其热之伤，因之下陷而里寒之证作矣。斯谓热极生寒，其证多危，以其气之虚脱也，则治法岂容拘于热而不思所以广而通之耶？故仲景于邪气在胃而为里热之治也，下之清之，则以硝、黄、石膏之辈；于邪气在胃而为里寒之治也，温之补之，则以参、术、草、枣、姜、附之属。证治俱为主乎胃，而不分及于三阴之经之脏。至于证兼乎表里，而迹涉于疑似者，则又审轻重，参标本，察虚实，而先后左右之，而莫不统之胃焉。  

自今观之，里热之实，而为谵语潮热，腹胀大实腹满，大便秘结，而脉沉实而数，则宜下。如太阴条云：大实腹痛者，桂枝加大黄主之。又云：少阴病，自利清水色纯青，心下必痛，口干燥者，宜大承气汤下之。又厥阴条云：下利谵语者，有燥粪也，宜大承气汤下之之类是也。有里实热，兼头身疼痛恶寒发热之表证者，则宜先解后攻。又云：伤寒十三日不解，胸胁满而呕，日晡所发潮热。潮热者，实也，先以小柴胡汤以解外，后以柴胡加芒硝汤下之之类是也。有里实热证重而表证轻者，治宜下中兼解。如云：伤寒十余日，热结在里，复往来寒热者，与大柴胡汤之类是也。有里热而未实者，治宜清之。如云：烦渴身热不恶寒，而脉洪大者、白虎主之。又曰：太阳少阳合病自利者，黄芩汤主之。又曰：少阴病下利六七日，咳而呕渴，心烦不得眠者，猪苓汤主之。又厥阴条云：下利欲饮水者，里热也，白头翁汤主之之类是也。有里热而似寒者，此谓阳盛拒阴，亦宜清之。如云：伤寒脉滑而厥者，白虎汤主之之类是也。有热上传心肺者，治宜清上为主。如云：少阴病得之二三日以上，心烦不得眠者，黄连阿胶汤主之。又厥阴条云：伤寒六七日，大下后手足厥逆，咽喉不利吐脓血者，麻黄升麻汤主之之类。此其为里热之治，主乎胃也。  

里寒之盛而为呕吐，下利清谷，四肢厥冷，时腹自痛，小便清白，而脉沉微之属，则宜温之。如云：自利不渴者病属太阴，以其脏有寒也，宜四逆辈温之。又如少阴病下利便脓血者，桃花汤主之。又厥阴条云：呕吐涎沫头痛者，吴茱萸汤主之之属是也。有里寒而似热者，此谓阴盛格阳，亦宜温之。如云：少阴病下利清谷，里寒外热，手足厥冷，脉微欲绝，身反不恶寒，面赤色，或口干呕咽痛，宜通脉四逆汤主之之属是也。有里寒而兼虚者，洽宜补中温中。如云：少阴病得之二三日，口中和，其背恶寒者，附子汤主之。又云：恶寒脉微而复利，利止，亡血也，四逆人参汤主之之属是也。有里寒而兼头身疼痛恶寒发热之表证者，治宜先温后解。如厥阴条云：下利腹胀满，身体疼痛者，先温其里，乃攻其表，温里宜四逆，攻表宜桂枝汤之属是也。有里寒轻而表证重者，治宜汗中兼温。如云：少阴病得之二三日，宜微发汗，麻黄附子甘草汤主之。又云：少阴病始得之，反发热脉沉者，麻黄附子细辛汤主之之属是也。此其为里寒之治者，主乎胃也。  

是知《素问》之言热者，其在经也，仲景兼言寒者，其在胃也。此其为义博而法殊，而实相为出入而不可以偏废者也。王安道乃谓伤寒传变有热而无寒，仲景三阴之言寒者乃直中阴经寒证，混同论治。殊不知直中寒证者，由于正气虚甚，腠理疏豁，邪气乘虚直入脏腑之内，应时而作，不分经络而一于虚寒，且无表证之兼，惟治以附子理中汤之属。仲景三阴之寒者，则大异于是。其寒也，久而后变，如谓少阴病脉紧，至七八日下利，脉暴微之属是也。且有表证之相兼，如厥阴条云：下利腹胀满，身体疼痛者，先温其里，乃攻其表之属是也。则证虽与直中同，而其所伤所治则异，岂可以此而乱仲景之旨乎？抑《素问》有云：三阳经络皆受其病，未入于脏者，可汗而已。脏亦指胃脏而言，即《素问》形脏四之脏也。又云：盛则泻之，虚则补之；不盛不虚，以经取之。此谓邪气在胃耳。审虚实之分，若未入胃，则里无盛虚，主治在经而已。然则经胃之分久矣，诚为伤寒之要也学人苟能明此，则夫仲景三百九十七法可触类而通矣。  

***病机***  

伤寒传足不传手经者，世俗之谬论也，岂有是哉？人禀天地，请以天地间可证者言之。  

盈天地至大而营运者，莫如元气与水。且以有形论之，则江河湖海、溪涧沟浍以为行水 水之道焉。人之充满一身，无非血气，亦有十二经脉、大小络脉、经络血海以为行血停血之隧道。风行水动，气行血流，皆自然之理也。夫人之气自平旦会于膻中，朝行手太阴肺，以次分布诸经，行尽周天三百六十五度，在人行三百六十五骨节。明日寅时复会于手太阴也。血亦随气流布，营运不息，荣卫一身腠理，司开阖，维持纲纪，以为一身动静云为之主。所以一脉愆和，则百脉皆病，理固然而不得不然也。彼云传足不传手者，何所据乎？请备言其所由。  

盖伤寒乃冬时感寒即病之名也。冬乃坎水用事，其气严寒凛冽，水冰地冻，在时则足太阳少阴正司其令。触冒之者，则二经受病。其次则足少阳厥阴继冬而司春令，而亦受伤何也？盖风木之令起于大寒节，正当十二月中，至春分后方行温令，故风寒亦能伤之。足阳明太阴，中土也，与冬时无预，而亦伤之何也？紫阳朱子曰：土无定位，无成名，无专气，寄旺于四季，能终始万物，则四时寒热温凉之气皆能伤之也。况表邪传里，必归于脾胃而成燥粪，用承气汤以除去，胃气和矣。  

手之六经主于夏秋，故不伤之。足之六经，盖受伤之方分境界也。若言伤足不伤手则可，以为传足不传手则不可也。况风寒之中人，先入荣卫，昼夜循环，无所不至，岂间断于手经哉！经曰：两感于寒者六日死。若三阴三阳、五脏六腑皆受病，荣卫不行，脏腑不通，则死矣。岂虚语哉！尝观《此事难知》曰：伤寒至五六日间，渐变神昏不语，或睡中独语一二句，目赤唇焦，舌干不饮水，稀粥与之则咽，不与则不思，六脉沉数而不洪，心下不痞，腹中不满，大小便如常，或传之十日以来，形如醉人。此热传手少阴心经也，然未知何经而来？答曰：太阳伤风，风为阳邪。阳邪伤卫，阴血自燥，热蓄膀胱。壬病逆于丙，丙丁兄妹，由是传心，心火自上而逼肺，所以神昏也，栀子黄芩黄连汤。若在丙者，导赤散。在于丁者，泻心汤。若脉浮沉俱有力者，是丙丁俱有热也，导赤泻心各半服之宜者矣。  

此膀胱传丙，足传手经也。又谓腑传脏也，又下传上也，表传里也。壬传丁者，乃坎传离也，名越经传，气逆而喘者，非肺经乎？如谓不然，何仲景麻黄二汤乃心肺药也？请细思之。  

***病机***  

循经：六经以次传，一日太阳，二日阳明，三日少阳，四日太阴，五日少阴，六日厥阴是也。  

专经：邪气即在一经，不传不变是也。  

越经：间经而传，如一日太阳病，头颈项痛，腰脊强，二日不传阳明，却越而传少阳，胸胁痛而耳聋之类是也。  

再经：六经以次传遍，却又复起而再传太阳，头痛脊强之类是也。  

***病机***  

张仲景曰：《阴阳大论》云：春气温和，夏气暑热，秋气清冷，冬气凛冽。此则四时正气之序也。冬时严寒，万类深藏。君子固密则不伤于寒，触冒之者乃名伤寒耳。其传于四时之气皆能为病，以伤寒为毒耳，以其最成杀厉之气也。中而即病者名曰伤寒，不即病者，寒毒藏于肌肤，至春变为温病，至夏变为暑病。暑病者，热极重于温也。是以辛苦之人春夏多温热，皆由冬时积寒而致，非时行之气也。学人审之。  

***病机***  

问曰：伤寒温病何以辨？答曰：温病于冬时感寒所得也，至春变为温病耳。伤寒汗不愈而过经，其证尚在而不除者，亦温病也。经曰：温病之脉，行在诸经，不知何经之动，随其经之所在而取之。  

【太阳证】头痛恶寒，汗后过经不愈，诊得尺寸俱俘者，太阳病温也。  

【阳明证】身热目疼，汗下后过经不愈，诊尺寸俱长者，阳明病温也。  

【少阳证】胸胁痛，汗下后过经不愈，诊尺寸惧弦者，少阳病温也。  

【太阴证】腹满喘干，诊尺寸俱沉细，过经不愈者，太阴病温也。  

【少阴证】口燥而渴，诊尺寸俱沉微，过经不愈者，少阴病温也。  

【厥阴证】烦满囊缩，诊尺寸俱微锾，过经不愈者，厥阴病温也。  

是故随其经而取之，随其证而治之。如发斑乃温毒也。治温大抵不宜多发汗，其过时而发，不在表也；已经汗下，亦不在表也。经曰：不恶寒而反渴者，温病也。明其热自内达外，无表证，明矣。  

***病机***  

从脉舍证，如伤寒脉滑而厥者，白虎汤清之；脉微面赤身热者，温之。从证舍脉，如脉浮大，心下硬，有热属脏者，攻之；脉促，厥冷，为虚脱，非温剂不可；阳明脉迟，不恶寒，身体 汗出，用大承气汤下之；少阴病始得之反发热而脉沉，宜麻黄细辛汤微汗之之类。脉洪者，热为相应，主生；脉微身热为不应，主死。  

***病机***  

合病并病，世所当明，若非得其精专，焉能识此证哉？合病者，两经或三经齐病不传者为合病。并病者，一经先病未尽，又过一经之传者为并病。若并而未尽，是传未过，尚有表证，法当汗之；若并之已尽，是为传过，法当下之。是知传则入腑，不传不入腑，言其有传受如此也。阴阳互相合病，皆自下利，太阳阳明合病，主葛根汤；太阳少阳合病，主黄芩汤；少阳阳明合病，主承气汤。三阳合病，无表证者，俱可下。但三阳经合病，仲景无背恶寒语句，虽则有口燥渴心烦，背微恶寒者，乃属太阳证而非三阳合病也。  

三阳若与三阴合病，即是两感，所以三阴无合病例也。  

***病机***  

足太阳膀胱起于目内 ，上额交巅上，从巅络脑，还出别下项，循肩膊内，夹脊抵腰中，入循膂，络肾属膀胱。伤寒一二日，发热恶寒，头痛腰脊强，浑身疼痛，尺寸脉俱浮者，或缓或紧，太阳经证也。  

足阳明胃经主肌肉，其脉起鼻交 中，从目下循鼻外，及挟口环唇，循咽喉下膈属胃络脾。故伤寒二三日，身热目疼鼻干，不得卧，尺寸脉俱长者，阳明经证也。  

足少阳胆经主荣百节，流气三部，其脉起目锐 ，上抵头角，下耳后，入耳中，又下胸中，循胁里，出气街。故伤寒三四日，胸胁痛，耳聋或口苦舌干，或寒热往来而呕，尺寸脉俱弦，此少阳经证也。  

足太阴脾经为三阴之首，其脉起足大指之端，上循膝入腹，上膈挟咽，连舌本，散舌下；又注心中，在于脾胃，络于咽喉。故伤寒四五日，腹满咽干，手足自温，或自利不渴，或腹痛，尺寸脉俱沉细，此太阴经证也。  

足少阴肾经，其脉起足小指之下，贯脊属肾，上循肝膈，入肺循喉咙，挟舌木；又络心，注胸中。肾恶燥，故病伤寒五六日，口燥舌干而渴，恶寒，尺寸脉俱沉，此传少阴经证也。  

足厥阴肝经，（欲尽也。）其脉起足指丛毛，循股入阴毛，环阴器，抵小腹，夹胃上贯膈，布胁肋，循喉咙后，上入颃颡，连目系，出额会于巅，又下环唇内。故病患唇青舌卷，烦满囊缩，尺寸脉俱微缓，此传厥阴经证也。  

***病机***  

伤寒六七日，厥阴见证，其太阳、阳明、少阳、太阴、少阴五经之证未除者，当先解表。表邪除，方可攻里。于此虽是厥阴经证，要审表证在否何如。若表证悉除，只用本经之药可也。经曰：七日巨阳病衰，头痛少愈。八日阳明病衰，身热少愈。由此观之，可见六日传到厥阴，而前证仍在，必待七日而渐释。若表证未除，下虚其里，则表邪乘虚入内，而谵语发狂之证作矣。其或传过一经，则前经之证遂释，亦常有矣。所以伤寒当看六经见证施治，不拘日数，方为妙工。  

***病机***  

王海藏云：世之治伤寒有法，疗杂病有方。是则是矣，惜犹未尽也。吾谓治杂病亦有法，疗伤寒亦有方。盖法者循经而设，方者缘病而立。方即法也，法即方也，果有二乎？要知明达之士，全识部分经络表里脏腑虚实，而疏观之，岂有二哉！自后世才智不及古人，而通方之士亦鲜，是以分伤寒杂病为二门。故有长于此而短于彼者，亦有长于彼而短于此者。所以国家取士分科，而人各一于所习，宜乎愈学而愈陋，愈专而愈粗也。  

试以伤寒杂病二科论之。伤寒从外而之内者，法当先治外而后治内；杂病从内而之外者，法当先治内而后治外。至于中外不相及，而治主病机，其方法一也，亦何必分之为二哉？大抵杂病伤寒俱不外乎表里虚实寒热。表则汗，里则下，中则和，不易之法也。剂之寒热温凉在其中矣。余风、产、小儿、目疾、疮疡等科局于专门，其理显，其习易，无怪其工之粗且浅也，是以知证不知脉，知药不知源，是岂知真而全识哉！其所常见常闻者，粗有晓会；其所未尝见未尝闻者，则有不知也。此但继述祖迹，而不及创物者远矣。  

呜呼！天之生人，智有限量。尺有所短，寸有所长，自古然耳。若夫庸人鄙夫藉此以计功谋利，而无明道正谊之心，徒资舌辩以御人，甚之视同业如寇雠，专妒忌为心术，误人性命，恬不知恤，甘为忍人，罔顾阴德，其教之有所失耶？时世之有所俾然耶？抑疾者之不幸而有所自致耶？  

***病机***  

东垣曰：西北二方极寒，肃杀之气，伤寒者多；东南二方，温和之地，伤寒者少。经曰：邪之所凑，其气必虚。内伤者用补中益气汤，从六经所见之证加减用之。气虚甚者，少加附子以行参 之功。北方无内伤者用仲景法。  

***脉候***  

《素问》云：寸口脉浮而盛，病在外。外者表也。寸口脉沉而紧，曰病在中。  

中者里也。  

仲景云：脉浮者病在表，可发汗。又曰：表有病者脉当浮。结胸证，脉浮者不可下，则知脉属阳证无疑矣。  

《难经》曰：伤寒之脉，阴阳俱盛而紧涩。  

《伤寒论》曰：阴阳脉俱紧，名曰伤寒。寸口脉浮而紧，浮则为风，紧则为寒，浮涩而紧为伤寒。  

《脉经》曰：迟紧为寒。脉阳浮而阴弱谓之伤风。脉紧而无汗谓之伤寒。脉阴阳俱盛，重感于寒而紧涩，变为温疟。阴阳紧盛，伤寒之脉，前病热未已，后复感于寒也。脉阳浮而滑，阴濡而弱，更遇于风，变为风温。脉阳洪数，阴实大太过，温热两合，变为温毒。脉阳濡弱，阴弦紧，更遇温气，变为瘟疫。病发热，脉沉细，表得太阳，名曰 病。病太阳关节疼痛而烦，脉沉细，名曰湿痹。病太阳身疼痛，脉微弱弦芤，名曰中 。脉沉细而疾，身凉四肢冷，烦躁不欲饮水，狂闷，名曰阳厥伤寒。  

热盛得脉大者生，沉细者死。已汗，沉小者生，浮大者死。  

《保命集》：脉浮而紧者为表实，可汗。（麻黄汤主之。）脉浮而缓者为表虚，可固表驱寒。（桂枝汤主之。）脉沉而数，或疾而滑，或沉实有力，皆为里实，兼大便燥者可下。（大承气汤主之。）脉沉而细，或微而迟，按而无力，尺中弱，皆为里虚，可救里二便利，手足厥冷者，四逆汤主之。脉沉细者不可汗，尺脉迟者不可汗。浮而数为表实，当汗之。（麻黄汤之类，）浮而迟为表虚，宜固表。（桂枝汤之类。）不浮不沉，中诊而数，为中焦之实热。（调胃承气汤之类）兼有头痛恶寒者，大小柴胡汤斟酌用之。不浮不沉，中诊而迟，或微或细为中虚也。（建中理中汤之类。）沉而数者为里实，法当下。（大承气汤之类。沉而迟者为里虚，法当温。（姜附之类。）陶节庵曰：伤寒脉专以浮中沉迟数辨其阴阳寒热及表里虚实而断。诸浮在表，轻手得之曰浮。略重手于皮肤之下，肌肉之上，阴阳各半，故属半表半里，得之曰中。沉为在里，重指于肌肉之下、筋骨之间，得之曰沉诸迟为寒，诸数驽热。阴阳寒热虚实，用在有力无力中分。有力者为阳为热为实，无力者为阴为寒为虚。杂病以弦为阳，伤寒以弦为阴；杂病以缓为弱，伤寒以缓为和。伤寒以大为病进，以缓为邪退。缓为胃脉，有胃气曰生，无胃气曰死。伤寒脉中有神曰生，神者，气血之先也。两手无脉曰双伏，一手无脉曰单伏，必有正汗也。寸口阳脉中或见沉细者，但无力者，为阳中伏阴；尺部阴脉中或见沉数者，为阴中伏阳。寸口数大有力为重阳，尺部沉细无力为重阴。寸口细微如丝为脱阳，尺部无力为脱阴。寸口脉浮而有力。主寒邪表实，宜汗；浮而无力，主风邪表虚，宜固。尺脉沉而有力，主阳邪在里，为实，宜下；无力，主阴邪在里，为虚，宜温。寸脉弱而无力，切忌发吐；尺脉弱而无力，切忌治下。初按来疾去迟，名曰内虚外实；去疾来迟，名曰内实外虚。尺寸俱均匀，名曰缓，缓者，和而生也。汗下后脉静者生；躁乱身热者死，乃邪气胜故也。温之后脉来歇至者，正气脱而不复生也。纯弦之脉名曰负，负者死。  

按之解索名曰阴阳离，离者死。阴病见阳脉者生，阳病见阴脉者死。  

***治法***  

凡证有头疼恶寒发热，是为伤寒，无则皆非也。何则？伤寒则恶寒，伤食则恶食，理固然也。但在冬时，恶寒为甚，其余时月，虽有恶寒亦微，未若冬时之恶寒为甚也。虽四时皆有伤寒，治之不可一概论也。  

冬时气寒，腠理微密，非辛甘温不可，故以桂枝等汤以治之。然风与寒常相因，寒则伤荣，恶寒头痛，脉浮紧而无汗，则用麻黄汤开发腠理，以散寒邪，得汗则愈。风则伤卫，头痛恶风，脉浮缓而自汗，则用桂枝汤充塞腠理，以散邪，汗止则愈。经云：辛甘发散为阳是也。若夫荣卫俱伤，又非此二汤所能治也，须大青龙汤，然此汤太峻，又非庸常之可拟也。余亦有代之者。盖冬时为正伤寒，风寒猛冽，触冒之者，必宜幸温散之。其非冬时亦有恶寒头痛之证，皆宜辛凉之剂通表里，和之则愈矣。若以冬时所用之药通治之，则杀人多矣。曰：辛凉者何谓也？羌活冲和汤是也，兼能代大青龙汤为至稳。呜呼！此方可代三方，危险之药如坦夷，其神乎哉！世皆所未知也。  

过此则少阳阳明二经，在乎半表半里，肌肉之间，脉亦不浮不沉。外证在阳明，则有目疼鼻干不得眠之证，脉似洪而长，以葛根汤、解肌汤、升麻汤之类治之。在少阳，则胸胁痛而耳聋，脉见弦数，以小柴胡汤加减而和之。（本方有加减法。）此二经不从标本从乎中治。余尝以小柴胡汤加葛根芍药，治少阳阳明合病如拾芥，但不使世俗知此。  

过此不已，则传阳明之本，为入里，大便实，其外证悉罢，谓无头痛恶寒也。脉见沉实不浮，谵语恶热，六七日不大便，口燥咽干，轻则大柴胡汤，重则三承气汤选用。或曰：邪既入里为实，无非大黄苦寒之药下之，何其用方之杂乎？传来非一，治之则殊。且病有三焦俱伤者，则痞满燥实俱全，宜大承气汤，浓朴苦温以去痞，枳实苦寒以泄满，芒硝咸寒以润燥软坚，大黄苦寒以泄实去热，病斯愈矣。邪在中焦，则有燥实坚三证，故用谓胃承气汤，以甘草和中，芒硝润燥，大黄泄实；不用枳实浓朴以伤上焦虚无氤氲之元气。谓胃之名，于此立也。上焦受伤，则为痞实，用小承气汤，枳实浓朴除痞，大黄去实；去芒硝则不伤下焦血分之真阴，谓不伐其根也。若夫大柴胡汤，则有表邪尚未除，而里证又急，不得不下，而以此汤通其表里而缓治之。犹有老弱及血气两虚之人不宜用此。  

三阳之邪大里为患，春夏秋有不头痛恶寒而反渴者，此则为温病，暑病亦热。此之温病犹加热也，治宜加减小柴胡汤。盖此汤春可治温，夏可治暑，秋能润肺，又宜升麻葛根汤、解肌汤，败毒散。中暑而渴者，小柴胡石膏汤、人参白虎汤，看渴微甚而用之，无不效者。  

经曰：发热不恶寒者，皆不在伤寒之例矣。（陶氏《琐言》。）  

***治法***  

大抵伤寒先须识证，察得阴阳表里虚实亲切。复用汗吐下温和解之法，庶无误矣。  

先看两目或赤或黄，赤为阳毒，黄为胆之湿热。次看口舌有无胎状，有白胎者，丹田有热，胃中有寒，邪初入里。如滑，邪未全入，犹带表里，宜解之。已后见黄胎为热入里，宜下解之。黑胎生芒刺为热极深，难治，不死则危。再后用手按心胸，周小腹有无痛处。如心胸满闷为表在，未经下者，非结胸也，乃表邪传在胸中，未入于腑，证虽满，而为表在也，当属少阳部分，只用小柴胡加枳实入金钗煎服，实为验过神药也。如按心则痛，手不可近，大渴谵语，以经下者为虚热，结胸汤下之，反加烦躁者死。如见瞑者，知太阳经衄血将解也，犀角地黄汤。若见额汗出，齐颈而还，身无汗，小便自利，大便黑，渴饮水浆不欲咽，此瘀血证也。或小腹痛有满，当按其痛处，问其小便通利若何，如通利，知其有蓄血下焦，宜破瘀血，桃仁承气汤下之，尽黑物则愈。  

小水不利，头汗，齐颈而还，或欲水浆，知邪热在内，津液留结，发黄，宜茵陈汤加栀子、滑石，入盐少许，利小便，清则愈。  

凡看伤寒，尺脉弱而无力者。宜小柴胡汤和解之。若伤寒服药不效，眼珠如火，燥渴欲危，身如涂扑，脉洪大，不知人，狂妄叫喊，此因邪热在于三焦，宜三黄石膏汤治之，名阳毒也。  

凡看伤寒，手指甲青，肚痛，吐泻，四肢厥冷，脉沉无力，名阴毒，宜附子理中汤治之。  

凡看伤寒，吐蛔者，虽有大热，忌下之，犯下药必死，盖自胃中虚寒，则蛔上膈上，凶之兆也。急用炮干姜理中汤加乌梅、川椒服，待蛔定，却用小柴胡汤退热，蛔闻酸苦则定。  

凡看伤寒，渴饮水浆自救，宜少饮之，不可太多，则水传心下为喘咳，为哕，为痢，为水结，为肿等证见矣，当开后外条。  

凡两感伤寒，虽为必死，复有可救，乃自治法用药瘥也。且太阳与少阴头疼痛，邪在表，不食腹满，邪在里。少阳与厥阴耳聋胁痛，邪在表，囊缩，邪在里。三阳头痛身热，耳聋呕吐，已自不可下之。其三阴腹满口渴囊拳，便不可下乎？先用麻黄、葛根为解肌，谓胃承气为攻里，最为的当，一投一效。今之医人用古《活人书》，引身痛下利虚寒攻里之药，而治烦满囊拳实热之证，天地之远，岂不死知。《活人》救里用四逆，攻表用桂枝，岂不差乎！用是热剂，正谓抱薪救火，而腹满烦数实热何由而痊？脏腑何由而通？所死者多矣。是时两感，莫作不治，执定于心也。  

伤寒合病者，二阳经同受病之不传也。并病者，一经先病，又过一经之称也。是太阳阳相并，若未尽，是伤太过，尚有表证，尤当汗之，麻黄桂枝各半汤；若并已尽，是为传过，太阳证潮热，手足汗出，大便硬，时谵语者是也，当下之，承气汤。是知传则病，不传则止，实出三阳证。太阳阳明并病，麻黄葛根汤；太阳少阳合病，黄芩汤；少阳阳明合病，小柴胡加蛤蚧。若三阳三阴合病，即是两感也。  

***治法***  

初起一二日，足太阳膀胱受证，此经从头项贯于腰脊，故有头痛恶寒，发热脊强。脉按皮肤之上，轻手便得。一经有二药之分，浮而有力无汗为表实，是伤寒表证，寒伤荣血，用麻黄发腠理，表汗除邪而愈。脉来浮缓无力有汗者为表虚，是伤风表证，风则伤卫气，冬月桂枝汤充塞腠理，止汗散邪为愈。  

有言桂枝发汗者，非发汗也。仲景云：脏无他病，里和也；卫气不和，表病也。  

自汗出者，卫不和也。荣血不与卫合，故用桂枝甘缓之剂，以其和合荣卫，汗出，风邪由此而解矣。邪无容地，汗自出矣。非发也，实秘汗孔也。发字当作出字论。  

其余月感冒非时暴寒之证，无汗，以羌活汤加苏叶葱白发散。若少阴心经有血热，用生地黄，无则去之。如太阴肺经有痰热，鼻塞，用黄芩，无则去之。此二味有所别也。  

其秋湿春温夏暑之证，正宜加之，切勿根据方一概妄用。有汗，加味冲和汤逐邪而愈也。汗甚不止，加黄 白术。若将冬时正伤寒之药，混治非时冒寒之轻，若将非时冒寒之药，混治冬时正伤寒之重，必为害矣，不死则危。  

如一日至十二日，若见头痛恶寒，不论日数多少，尚有表证，热未解，还用发散，切不可下，若下之，变为结胸等证。再若二三日至六七日，或八九日、十三四日，头痛恶寒，皆阴，反怕热，或胸腹满闷，硬痛便实，口渴谵语妄言，皆热邪传里。  

年老元虚之人，大柴胡汤下之，年壮元实热深之人，大小承气下之，切不可拘于日数始太阳终厥阴之论也。  

若夫头痛恶热止，则恶寒自汗，无发热者，汗后表虚也，故用黄 建中加桂枝以和表也。其不止者，去桂加炒白术、附子少许以温之，亦可不必拘于日数也。  

又有少阴证似太阳，太阳脉似少阴，开记后条明白矣。  

七日传邪足厥阴肝经，此经循阴 络于肝，会于颠顶，故有烦满囊拳而渴，一身无热，四肢微厥；脉至筋骨间，沉缓有力，此热从三阳传入厥阴里证也。表虽冷，内有热邪，正谓阳极发厥，宜承气汤下之，不必拘于日数也。两阴多尽，名厥阴也。如初起无身热，便四肢厥冷，怕寒不渴，或腹痛吐利者，脉沉迟无力，此证非从三阳经传来，乃是直中厥阴也，急用附子四逆汤温之，再灸丹田气海三十壮，如怔仲不省人事脉全无者，必死也。口中出沫寒痛者，盐炒茱萸姜汤煎服为效矣。  

***治法***  

伤寒发执恶寒，头项痛，腰脊强，则知病在太阳经也。  

身热目痛鼻干，不得眠，则知病在阳明经也。  

胸胁痛，耳聋口苦舌干，往来寒热而呕，则知病在少阳经也。  

腹满咽干，手足自温，或自利不渴，或腹满时痛，则知病在太阴经也。  

引衣蜷卧，恶寒，或舌干口燥，则知病在少阴经也。  

烦满囊缩，则知病在厥阴经也。  

潮热自汗，谵语发渴，不恶寒反恶热，揭去衣被，扬手掷足，或发斑黄狂乱，五六日不大便，则知病入于胃腑也。  

凡见头痛恶寒发热，腰脊痛项强，脉浮者，则是表证，不拘日数多少，理用解表之剂无疑。  

凡见耳聋胁痛寒热，呕而口苦，脉见弦数者，即是半表半里证，不拘日数多少，便用和解之剂无疑。少阳经行身之侧，而兼半表半里。  

凡见头痛恶寒悉除，反见怕热作渴谵语，揭衣扬手，发狂发斑发黄，潮热自汗，大便不通，小便短赤，或胸中连脐腹注闷疼痛，脉沉有力。或上气喘促，则传里证，不拘日数多少，便用通利下药无疑。  

凡伤寒初起，无头痛，无身热，就便怕寒，四肢厥冷，或腹痛吐泻，或口味白沫，或流冷涎，或战栗，面如刀割，引衣蜷卧，不渴，脉来沉迟无力，即是直中阴经真寒证候，急用温里热药。（轻则理中汤，重则四逆汤。）要在随所见证分表里而治之，切莫乱投汤剂，不可拘于日数。若非深得仲景之旨，岂能至此耶？（陶氏《家秘》）表证头痛恶寒发热，脉浮紧、无汗，（麻黄汤）。脉浮缓，有汗，（桂枝汤）。项强几几，无汗恶风，太阳与阳明合病，下利，头目痛，鼻干，脉浮，（葛根汤）。头痛发热不恶寒而渴，肌肉痛，脉浮大而长，（葛根解肌汤加减服之。）头痛身热恶风，表不解，脉浮而滑，心下有水气而呕哕者，（小青龙汤）头痛项强发热，伤寒见风，伤风见寒，脉浮紧，无汗而烦躁，（大青龙汤）往来寒热，脉浮而弦，或浮而细，胸满胁痛，少阳经病，心烦喜呕，欲传于里，此为半表半里也，（小柴胡汤）身热不恶寒，反恶热，手足 汗出，面赤谵语，大便实，过经不解，或呕不止，或寒热往来，（大柴胡汤）日晡潮热不恶寒，反恶热，大便秘，谵语而呕，阳明经病，（调胃承气汤。）汗后不恶寒，无表证，六七日不大便，腹胀满，潮热，狂言而喘者，（小承气汤）六七日不大便，腹满烦渴，并少阴，舌干口燥，日晡发热，脉沉实者，（大承气汤。）表邪已解，小腹急，大便黑，小便不利，此瘀血也，（桃仁承气汤）阳证未除，下之太早，即成结胸，胸中作痛，按之甚，脉浮滑，谓之小结胸，（小陷胸汤。）五六日不大便，口干而渴，潮热，心下至少腹俱硬满，胸中大痛，起高突，按之不可近，其痛愈甚者。名大结胸，（大陷胸汤）汗后而热不退，脉洪大而渴，及虚烦中 躁闷，（白虎汤。）烦渴而发赤斑者，（化斑汤。）汗后身痛脉弱，尺脉或迟，（黄 汤建中汤。）手足温，微腹痛而恶寒，脉尺寸俱迟者，（小建中汤）汗吐下后虚弱，邪传于心中，懊而烦，不得眠，（栀子豉汤）太阳病渴而饮水，小便不利，热结膀胱，（五苓散。）伤寒无表证，四肢厥冷，下利清谷，脉微迟，（四逆汤。）  

***治法***  

【表汗】用麻黄、无葱苗不发，甚加豆豉。  

【吐痰】用瓜蒂，无豆豉不涌。  

【下实热】用大黄、无枳实难通，甚者加芒硝，铁锈水以逐热开结。  

【解表里】非柴胡不能，坏证须加鳖甲、乌梅、紫苏、桔梗。  

【温经】用附子，无干姜不热，甚者泥水澄清煎加葱白，再甚者加麝香、皂荚。  

【阴燥者】加蜜一匙，其燥则止。  

【中寒重者】姜汁煎服，竹沥无姜汁不行经络。  

【蜜导法】无皂角不能开秘结。  

【止呕吐】非半夏姜汁不能止，胃虚者加老米一撮煎药。  

【虚烦】非人参，竹叶不能止，甚者加山栀炒米，渴加石膏。  

【去湿利小水】非五苓散不能除，热甚者加桂一字。  

【消渴】非天花粉、干葛不能止。  

【补元气生脉】必用人参、五味子、麦门冬。  

【止焦呕衄】必用犀角、地黄。  

【下焦蓄血】必用桃仁承气。  

【表虚】非黄 、桂枝不能固虚。  

【除湿助脾】必用茯苓白术。  

【黄胆发黄】必用茵陈蒿。  

【泻里热除狂】非承气汤不可。  

【春温】须用辛凉，非柴胡、干葛不可治。  

【四时感冒】非羌活冲和汤不能治。  

【救阴毒里证】须四逆汤。  

【除吐蛔厥】须理中，乌梅入干姜、花椒。  

【化斑毒】须白虎汤。  

***治法***  

凡头痛项强，肢节腰背俱强，身疼拘急恶寒，翕翕发热，汗不出，脉浮数浮紧，皆属表证，可汗。若发汗后不解，仍有发热而脉浮者，宜再汗之。凡头痛身痛拘急，憎寒发热，表未解者，脉虽迟，可汗。太阳病脉弱，可汗。伤寒身体痛，便清自调者，可汗。日晡寒热如疟属阳明，脉浮，可汗。  

***治法***  

伤寒自汗 ，无表证，脉浮而缓或弦细濡弱者，不可汗。  

脉浮而紧，法当身痛，宜以汗解，若尺脉迟者，不可汗。  

阴病脉沉细数，不可汗。（在里故也。）伤寒风温，四肢不收，头痛身热，常汗不解，治在少阴厥阴，不可汗。  

汗自出，谵语，内烦不得卧，善惊，目无精光，两胫温。（先伤于温，后伤于热，因而中 。）若两胫冷，腹满，头目痛，妄言，治在足太阴，不可汗。（汗出必不能言，耳聋，不知痛所，身青面变而死。）伤寒形象中风，常微汗自出而呕者，心中懊，（发汗则 。）不可汗。  

伤寒脉弦细，头痛而反热属少阳，不可汗。  

太阳与少阳并病，头项强痛，或眩冒，心下痞坚，不可汗。  

少阴咳而下利谵语者，强汗之故也，动气不问上下左右，皆不可汗。  

咽中闭塞不可汗，（汗之则吐血。）厥不可汗，（汗之声乱咽嘶。）亡血家不可汗，（汗之则寒栗而衄。）衄家不可汗，（汗之必额陷直视。）淋者不可汗，（汗之必 。）汗家不可重汗，（汗之必恍惚，脉短者死。）口疮，下利清谷不可汗。（汗之必胀满。）大凡取汗之法不可不谨。若劳役乘凉，解衣新沐，表虚为风寒所遏，与夫口燥舌干，咽干喉痛泻利，内伤房室，阴虚中暑，金疮痈肿初破，经水适来，新产血虚，脉沉细或豁大无力者，皆不可汗也。  

（范云患伤寒热甚，不得汗出。徐文伯为诊视。时武帝有赐九锡之命。云谓文伯：可得速愈乎？文伯曰：便瘥甚易，但君元气不足，恐一年后不复起耳，奈何？云曰：朝闻道，夕死可矣，况二年乎？遂以蒸法取汗而愈。后二年果卒。所以取汗之法，必先审其虚实可否也。）  

***治法***  

大法春宜吐，（春时阳气在上邪，气亦在上，故宜吐。）病在膈上者可吐。脉大胸满多痰，食在胃口，及下部无脉者可吐。脉滑手足逆冷，脉乍结，以客气在胸，中满实郁而疼，不能食，欲使人按之，而反有涎吐出，及下利日数行，寸口脉微滑者，宜吐之，其利即止也。伤寒汗下后虚烦若剧者，必反复颠倒不得眠，心中懊 ，栀子汤吐其邪热。伤寒三四日，邪在胸中者可吐，以瓜蒂散或淡盐汤，虚者以人参芦汤，痰多者用二陈汤，服后以箸探吐。  

***治法***  

凡怯弱与房劳内伤虚证，与夫胎而产后，血气俱虚，脉沉而弱者，不可吐。若膈上有寒而干呕者，宜温不宜吐。诸四逆病，但有厥逆者不可吐。  

***治法***  

伤寒汗后不解，蒸蒸发热，或渴而呕，邪在胃腑。可下。（调胃承气汤）。潮热腹痛者可下。（大柴胡汤）。嘲热脉实可下。（大承气汤。）汗后潮热不恶寒，腹满而喘，阳明胃经病可下。  

（大小承气汤。）下后潮热，不大便，腹硬，（大柴胡汤。）阳明若多汗，胃中必有燥粪，大便硬，谵语者可下。（小承气汤。）嘲热，手足 汗出，大便难，谵语者，可下。（大承气汤。）伤寒五六日不大便，绕脐痛，躁烦，发作有时者，必有燥粪也，可下。（调胃承气汤）凡吐后腹满者可下。（同上。）吐下后微烦，小便数，大便硬者可下。（小承气汤）或腹满不减者可下。（同上。）脉沉有力，内实潮热不解，可下。（大柴胡汤。）病者无表里证，发热六七日，脉虽浮数可下。（大柴胡汤。）凡以手按脐腹硬者。或痛不可按者，可下。（大小承气汤。）太阳证不解，热结膀胱，其人如狂，血自下者即愈，小腹急结者可下。（桃仁承气汤。）下后不解，再按脐腹有无痛处，若有硬处，手不可按者，可再下之。太阳结胸，潮热，脉不浮，可下。  

（大陷胸汤。）少阴失下而咳逆，大便实，可下。（小承气汤。）少阴病下利清水色青者。心下必痛，口干燥者可下。（大柴胡汤、小承气汤。）太阳证，身黄脉沉结，小腹坚，小便不利，为无血；小便自利，人如狂者，血证候也，（抵当汤下之。）阳明证，其人喜忘，必有瘀血，屎虽坚，大便必黑，（抵当汤下之。）阳明病无汗，小便不利，必中懊 ，必发黄，可下。（大承气合茵陈汤。）  

***治法***  

伤寒恶寒恶风者不可下。凡腹中时满时减者不可下。凡腹胀可揉可按而愈者不可下。脐左右有动气者不可下。阴虚劳倦内伤多，手足冷者不可下。脉浮有表证者，尺脉弱者，俱不可下。少阴脉微，里寒外热，干呕者不可下。表不解，心下有水气，胁痛发热不可下。阳明病，面赤色，心下硬满不可下。凡脉沉不实不疾，或细而虚，按之无力者，不可下。  

咽中闭塞，虚家诸血逆厥，及亡血，经水适来适断，或热入血室，胎前产后崩漏，小便清白，以上皆不可下也。  

***治法***  

治伤寒不得汗者，以火烧地令赤，用鲜柏叶、桃叶铺席热地上，令病者卧之取汗；或烧火砖喷之以醋，纸包置被中熏之，或烧热喷之以醋，纸包熨胸背四肢。（皆取汗之法也。）或以烧针刺之，或以艾火灸之，或以火置于床下，或向火于胸前。此皆逼迫寒气而出汗者也。  

***治法***  

伤寒热甚，欲饮水者，须察病患大小，壮怯，审其邪热轻重浅深，酌量多少与之。若人壮热深者多与之；人怯热浅者少与之。须取新汲井水，味甘而凉者，以大碗盛则凉，若饮少，三五口而止；若饮多者，半碗一碗而止。待少时口渴欲饮，仍前汲新水与之。盖频以与之无妨，不宜一饮而极意也。  

凡饮水后寒战交作，汗出为美，此为欲解而即愈也。若欲饮水而不与之，则愈干燥而热愈炽，无由而作汗，必躁而闷乱，故以伤寒时欲饮水者为病解也。  

热盛者必用水渍法，以青布浸新汲水中，略忖干，置之胸膻，热则易之。以手心按之而热退，或以水 其面，以不浇其身，或置病患于水中，或以水浸手与足，或浸舌漱口而不欲咽者，大抵阳证阳脉，内实热甚，烦渴口干，与水无疑。  

有不当饮水而误与之，则停心下，轻为支结，重为结胸。若应以汗解，误以水渍，则热不退而益烦。阴证与水，则咳逆。胃虚与之，为呕哕。汗后与之，为发喘。或腹胀，或小便不利，或为寒栗，皆误用水之过也。  

***证候***  

表里虚实阴阳寒热八字为伤寒之纲领  

***证候***  

发热恶寒恶风，头疼身痛，腰脊强，目痛鼻干，胸胁痛，耳聋；或往来寒热而呕，脉浮而大，或紧或缓，皆表证也。  

【发汗】麻黄汤、葛根汤、大青龙、小青龙。  

【解肌】桂枝汤、桂枝麻黄各半汤。  

***证候***  

不恶风寒反恶热，身不疼，掌心并腋下 汗出，及腹中硬满、大便不通；或腹痛，或腹鸣，自利，小便如常，或谵语潮热，或咽干口渴舌干；或烦满囊缩而厥，唇青舌卷；脉俱细而沉，或微缓，皆里证也。  

【下】小承气汤、大承气汤、调胃承气汤、大柴胡汤、桃仁承气汤、大陷胸汤。  

【温】理中汤、四逆汤、真武汤、术附汤、大建中汤。  

***证候***  

发热恶寒，身痛自汗，脉浮缓无力，表虚也。  

【和解】桂枝汤。  

***证候***  

发热恶寒，头痛身疼而无汗，脉浮紧，表实也。  

【发汗】麻黄汤、大青龙汤。（按：麻黄汤皆用于即病之伤寒，过时亦不用也。）  

***证候***  

有寒有热，腹鸣自利，不渴，唇青舌卷，或无热恶寒，下利清谷，身体痛，脉沉微。  

【温中】理中汤。  

【救里】真武汤、四逆汤。  

【熨法】见阴毒条。  

【灸法】见阴毒条。  

***证候***  

腹中硬，大便不通，谵语，（小承气汤下之）。潮热腹痛，（大柴胡汤下之。）不恶寒，反恶热，谵语，掌心或腋下有汗出，（谓胃承气汤）。咽燥胃干腹满，（大承气汤。）【下】大小承气汤、大柴胡汤、调胃承气汤。  

***证候***  

仲景治伤寒有表复有里，今例于左，学人审之。表里俱见，疑似之间，最宜详悉。盖在表者宜汗，在里者宜下。今既两证俱有，大率表证多者，则先治其表；里证多者，则先和其里。  

伤寒脉浮大，是表证，当汗。其人发热烦渴小便赤，当下。此是表里俱见。（五苓散分利之。）仲景云：中风发热，六七日不解而烦，有表里证，渴欲饮水，水入即吐，名曰水逆。（五苓散分利之。）六七日不大便，头痛有热者，是里证，当下。其人小便清者，知不在里，仍在表，却当汗。此两证俱见。（桂枝汤和之）。病患心下满，不欲食，大便硬，脉沉细，是里证，当下。其人欲汗出，微恶寒，手足冷，却当汗，此两证俱见。（小柴胡汤和解。）太阳病表证未除，医反下之，遂协热而利不止，心下痞硬，谓之表里不解。（桂枝人参汤。）太阳病，医反下之，因而腹痛、是有表复有里。（桂枝芍药汤，痛甚加大黄。）太阳病，桂枝证，误为医下之，利遂不止，脉促者，表未解也。喘而汗出者，（葛根黄芩黄连汤清之。）脉浮大是表，其人心下痞闷却当下。若烦渴燥涩，小便赤，宜用大柴胡汤和其胃气。  

脉浮紧，咽燥口苦，腹满而喘，发热汗出，不恶寒，反恶热，此阳明证也。脉反浮而紧，是有表里惧见，不可汗下，宜栀子豆豉汤吐之。  

有表证而脉迟者不可汗，亦不可下，宜（小建中汤。）脉弦细不欲食，则当下。其人头上汗出，身热微恶寒，手足冷，此两证俱见，宜（小柴胡汤和之。）【和解】小柴胡汤、桂枝人参汤。  

【吐】栀子豆豉汤。  

***证候***  

无表里证者，但非汗证，又非下证，俱可用小柴胡汤，服后俟其余证，更以小柴胡加减法治之。  

伤寒四五日至十三日，过经，无表证与里证，又未可下，（小柴胡汤。）不愈，大便硬者，（大柴胡汤。）六七日目中不了了，睛不和，无表里证，发热，大便难，脉虽浮数，（大柴胡汤。）甚者，（大承气汤。）下后脉数不解，至六七日不大便，有瘀血也，（抵当汤。）脉数，善饮消谷，六七日不大便，亦瘀血证也。  

少阴病始得之反发热、脉虽沉，以（麻黄细辛附子汤微汗之是也。）若二三日常见少阴无阳证者，（麻黄甘草附子汤微汗之。）此二证又非表里之所能拘，不可不知也。  

***证候***  

病患身大热反欲得衣，热在皮肤，寒在骨髓。仲景无治法，宜与（阴旦汤）。寒已，次以（小柴胡汤加桂），以温其里，脉必沉而迟，手足微厥，下利清谷，此里寒也。所以阴证亦有发热者，此表热也。  

***证候***  

身大寒反不欲衣，寒在皮肤，热在骨髓也。仲景亦无治法，先与白虎加人参汤，热除，次以（桂枝麻黄各半汤），以解其外，脉必滑，身厥舌干也。所以少阴恶寒而倦，此表寒也。时时自烦，不欲浓衣，此里热也，（大柴胡汤下之。）  

***证候***  

凡阴证身静，有语无声，气短吵息，目不了了、鼻中呼不出吸不入，口鼻气粗，水浆一入，二便不噤，面上恐寒，有如刀割，面青黑，目睛无光，有虚阳泛上，面脸赤，血不红活为异耳。必身重难以转侧，或喜向壁卧，或淹卧欲寝，或闭目不欲见人，懒语言，语或气少，难以答应。或鼻气往来自冷，声音不响亮。或前轻而后重？或时燥热寒渴，不能饮水，唇口或青或紫或白，不见红色，手足自冷，手爪青紫，血不红活，小便白色，或有淡黄，大便不实。或肌肉之分，以手按之，殊无大热。阴甚者则冷透手也。虽是发热，与阳证大异，不可以面赤烦渴为论，误作阳证，须要详辨明白可也。  

【温】四逆汤、真武汤。  

***证候***  

凡阳证身痛，无语有声，目睛了了，鼻中呼吸出入能往而能来，口鼻中气热，面红无彩，唇红口干舌燥，能饮凉水，阳旺，身轻如常，睹目见人，语声响亮，口鼻呼吸往来自然，小便赤涩，大便秘硬，手足温暖，爪甲俱红，此皆阳证之大略也。  

***证候***  

病患手足清冷，大小便秘涩，小便赤，烦闷昏迷不眠；又有身寒，反不欲衣，口渴，指甲红色，此阴失守而病在肌表，元阳潜入，侵于内矣。法当（大承气汤下之是也），不可作阴证治。大便秘，小便赤，其脉沉滑，四肢厥冷，以其伏热深也。  

***证候***  

烦躁面赤身热，脉反沉微，病患手足逆冷，大小便利，或泄或清，昏沉多眠；又有身热甚，反欲得衣，口不渴，指甲黑色，此为阳失守而避在肌表，淫阴恶攻于内。法当温之，不可以阳证治。  

韩氏《微旨》曰：面色虽见阳证，皆阳在上焦，其下焦阴气已盛，若调理得下焦有阳，则上焦阳气必降下。上焦虽见阳，其热浅于下焦也，理中四逆随证轻重用。  

【温】治法见发热温经例，理中汤、四逆汤、甘草干姜汤。  

***证候***  

伤寒六七日无大热，身冷脉细，烦躁不饮水，此阴盛格阳也。《活人书》以霹雳散通散寒气，然后热气上行，汗出乃愈。许氏云：不甚渴者，可用附子霹雳散，渴者不可与服。面赤烦躁不渴，或渴不欲水，脉七八至，按之不鼓，姜附汤主之。  

【正阳回阴】附子霹雳散。  

【温】伤寒例云：面少赤，阴盛于内，隔阳在外，其病必重，用通脉四逆汤，正合仲景法。  

***证候***  

身表凉，疼痛，四肢冷诸证，脉沉数而有力，（承气汤主之。）王太仆云：身寒厥冷，其脉滑数，按之鼓击于指者，此名阳盛拒阴。便秘者，以大承气汤下之。  

【下】大小承气汤。  

***证候***  

仲景云：阳毒者，受天地恶毒之气，入于阳经。其证初病大热，咽喉痛，发斑如锦纹，狂躁面赤谵语，脉洪大滑促，宜（阳毒升麻汤或青黛一物汤。）。阳毒之证，初受病时所感邪毒深重，加以当汗失汗，当下失下，或吐下；后邪热乘虚而入，或误服热药，使毒热散漫，至于六脉洪大，舌卷焦黑，鼻中如烟煤，身面锦斑，狂言直走，或逾墙上屋，登高而歌，弃衣而走，皆其证也，五日可治，六七日不可治，（阳毒升麻汤主之。）咽痛，（玄参升麻汤。）热甚者，时狂时昏，口噤切牙，或见鬼神，或吐脓血，或吐药，不可下，用水渍法。  

【消散】阳毒升麻汤。  

【吐法】升麻栀子汤、玄参升麻汤。  

【水渍法】若热甚者，时狂时昏，口噤切牙，不可下，用水渍法，候牙稍宽，乱稍定，投药治之。  

***证候***  

阴毒之证，初受病时所感寒邪深重，致阴气独盛，发汗吐下后变成阴毒。六脉沉微，腹中绞痛，或自下利，四肢沉重，咽喉不利，虚汗呕逆，唇青面黑，手足厥冷，身如被杖，短气不得息。此阴毒之候。三日可治，四五日不可治，先服甘草汤、真武汤、附子汤，次灸气海关元二三百壮，或用葱熨脐下，以手足温和脉息渐动为效。如厥逆寒极囊缩者，可用熏法，有回生之验。  

阴毒本肾气虚寒，或伤冷物，复伤风邪。内既伏阴，外又感寒，或先感寒，而内伏阴。  

内外皆阴，故阳气不守，遂发头痛腰重腹痛，眼睛痛，身体倦怠而不甚热，四肢逆冷，脐腹筑痛，六脉沉细，时或来疾，尺部小短而微，寸口盛时大者，皆其候也。或烦躁虚汗不止，或时郑声，指甲面色俱青。  

【正阴回阳】霹雳散、正元散、天雄散、附子散。  

【温经】真武汤、四逆汤、白术汤、肉桂汤。  

【劫】金液丹。  

【熨法】腹中急痛，炒盐包葱饼熨。  

【熏法】逆厥囊缩者，以炒豆投热醋中，如法熏之。  

【灸】关元、气海、神阙。  

***证候***  

翕翕然而发热者，表热也：蒸蒸而热者，里热也。表热者，风寒客于皮肤，邪热怫郁于外，表热而里不热也。里热者，阳气下陷，入于阴中，里热甚而达表也。其在半表半里者，以表热未罢，邪气传里，里未作实，则表里俱热，而但轻于纯在里也。至于三阴发热，则有腹痛，手足厥冷，其脉或沉，或下利为异。  

（节庵调太阴厥阴皆不发热，惟少阴反有发热，盖谓本经原无热证，但三阳经之热未去，病至三阴，而三阳经之热证犹在，故仲景有谓腹满时痛者，病属太阴，桂枝加芍药汤主之。夫腹满，太阴经证也，治以桂枝以解表，甘草、芍药以泻热是也。又厥阴条云：手足厥寒者，当归四逆汤主之。夫手足厥寒者，厥阴经证也，治以桂枝、细辛以解表，芍药、甘草以泻热是也。）脉阴阳俱虚热不止，汗后下后复发热，脉躁急，利与热惧不止者难治。  

【发汗】太阳病发热头痛恶寒，脉浮紧无汗为表实，麻黄汤。  

太阳阳明合病，头痛目疼鼻干，脉浮发热下利，葛根汤。  

太阳表证未解，心下有水气，头痛发热恶风，小青龙汤。  

伤寒见风，伤风见寒，太阳无汗，脉浮紧烦躁，大青龙汤。  

【解肌】太阳头痛发热恶寒自汗，脉浮缓为表虚，桂枝汤。  

脉浮缓，反无汗；脉紧，反烦躁，俱用桂枝麻黄各半汤。  

太阳阳明头痛发热，不恶寒而渴，肌肉痛，脉浮大而长，葛根解肌汤。  

【两解】荣卫兼和是也。如伤寒见风脉，风见寒脉，为荣卫两伤，脉浮紧无汗，大青龙汤。  

发热脉浮，大小便赤，烦渴，此表里证俱见，或有汗，脉浮，小便涩，并宜五苓散。  

【六经表】少阳发热，胸满胁痛，小柴胡。太阴热而腹痛，桂枝汤。少阴发热脉沉者，麻黄附子细辛汤。下利厥逆，里寒外热，脉不出者，通脉四逆汤。  

厥阴手足厥冷而身热者，当归四逆汤。  

【下】伤寒发热四五日，发汗不解，蒸蒸发热，属胃也，调胃承气汤。阳明病身热汗出 然，脉实者，同上。  

汗后不恶寒但热者，并阳明发汗过多而反热，俱大承气汤。  

伤寒六七日，目中不了了，无表里证，大便难，身微热，此为实，急下之，大承气汤。脉浮数者，大柴胡汤。  

身热汗不出，内实反恶热；或发热汗出不解，心下痞，呕吐而利，俱大柴胡汤。无痞满，无潮热，无谵语，脉不沉，俱勿轻下。  

【温】脉浮热甚反灸之，因火而动，必咽燥吐血，四逆汤。  

脉浮而迟，表热里寒，下利清谷，四逆汤。  

【和】头痛身热，小便自利，或恶寒，心中悸而烦者，小建中汤。  

脉浮发热，无汗而渴，表里相半，小柴胡汤。  

壮热头痛心中烦者、栀子黄芩汤。  

大下后身热不去，心中结痛者，未欲解，栀子豆豉汤。  

发汗又复下之，恶寒发热者，小建中汤。  

瘥后劳役复发热者，小柴胡汤。食复发热，栀子豉汤。  

病后虚羸，微热不去者，竹叶石膏汤。  

【双解】里证已急，或脉浮，或头痛，风寒表证仍在者，过经不解是也，大柴胡汤。此解表攻里之法，故曰双解，非前两解之比也。  

【出血】伤寒七八日不解，自胸至头上面目俱带紫黑壅肿，寸脉浮大而数，是欲作衄而不能出也，用箬叶或茅刺于两鼻中弹刺之，出血一二升而安。今西北方人于两尺泽刺出血如射即安，谓之打寒。此许学士遗意也，正《易》所谓血去惕出，有自来矣。但北方之人不谙此理，凡一切杂病内伤，动辄刺血，亦谓之打寒。甫见气血俱虚而病者又行此法，是犯虚虚之戒，而遂致于不可救者何限哉？【越婢】太阳病发热恶寒，热多寒少，脉微弱，不可表散，宜解表邪而益胃滋津，桂枝二越婢一汤。  

【吐】病如桂枝证，头不痛，项不强，胸中痞硬，上逆，胸有寒也，宜吐之，瓜蒂散。或心中结痛而烦，栀子豉汤。  

【劫】有汗下后阴阳之气下陷，热不退，其人昏倦，不渴不食者，宜镇之，来复丹、灵砂丹。  

【针】身热恶寒取后溪。身热汗出，手足厥冷，取大都。身热头痛不食，取三焦俞。  

汗不出取合谷、后溪、阳池。身热而喘，取三间，余热不尽，取曲池。烦满汗不出，取风池、命门。汗出烦热，取五处、攒竹。上脱、烦心、好壮，则取巨阙、商丘。身热头痛汗不出，取曲泉。身热进退头，取神道、关元、悬颅。（以上出《针经》）。  

【灸】六脉沉细，一息二三至，取气海、关元。少阴发热，取大溪。  

发热反欲得衣，热在肌表，寒在骨髓，脉沉迟，手足或微厥，下利清谷，此阴证发热表未解，四逆汤、通脉四逆汤。《活人书》表热里寒先与阴旦汤已，次用小柴胡汤加桂温表。  

***证候***  

恶寒者，不见风亦恶寒，身虽热亦不欲去衣被。其风寒客于荣卫，阴气上入于阳中，则洒淅而恶寒也。经曰：发热恶寒者，发于阳也；无热恶寒者，发于阴也。谓如或已发热，或未发热，必先恶寒而继之以发热，此发于阳也。若初病恶寒而倦，脉沉细而紧，此发于阴也。在阳则发汗，在阴则温里。或下证悉具而微恶寒者，是由表未解，当先解表而后攻里。若少阴病恶寒而蜷，足厥冷，自利烦躁，脉不至者不治。  

【发汗】太阳发热无汗恶寒，阳明虽有下证，但恶寒者，表未解也，俱麻黄汤。  

【解肌】太阳发热有汗恶寒，阳明脉迟，汗出多微恶寒，表未尽也，俱桂枝汤。  

发热恶寒，热多寒少，脉微弱，无阳也，不可汗，越婢汤。大下后复发汗，心下痞，恶寒无汗，先桂枝汤，后攻痞，三黄泻心汤。  

【和】少阳头痛，发热恶寒，小柴胡汤。发热微恶寒，柴胡桂枝汤、桂枝二越婢一汤。下利后恶寒而倦手足温者，小建中汤。尺寸脉微而恶寒，阴阳表里俱虚，更不可吐下，小建中汤。  

【下】少阴恶寒而蜷，时时自烦，不欲浓衣，大柴胡汤。  

【清】吐下后七八日不解，发热而渴，时时恶寒，表里俱热，白虎汤。发热汗出后，恶寒而呕，但心下痞者，五苓散。  

【温】少阴恶寒脉沉细，四逆汤、理中汤。汗后恶寒者，虚也，芍药附子甘草汤。汗后恶寒，脉细数浮迟，呕不止，理中丸。恶寒脉微而复利，正亡血也，四逆加人参汤。  

恶寒反不欲近衣，热在骨髓，寒在肌表，从治法，先用白虎加人参汤，次用桂枝麻黄各半汤。  

***证候***  

寒热往来者，阴阳相胜，邪正相争而作也。盖阳不足，阴邪出于表而与之争，故阴胜而为寒；阴不足，则阳邪入于里而与之争，故阳胜而为热。邪居表多则多寒，邪居里多则多热，邪在半表半里则寒热相半，乍往乍来而间作也。小柴胡汤专主寒热，寒多者加桂枝，热多者加大黄，是大法也。亦有热甚反寒者，夏月不宜用桂。亦有妇人热入血室而作寒热者，亦属少阳经也。  

【和解】半表丰里，寒热往来，小柴胡汤。热多，白虎加桂汤。寒多，柴胡姜桂汤。  

先热后寒，阴不足也，小柴胡芍药汤。心烦喜呕，胁满不欲食，小柴胡汤。胸满，或泄而嗽，小柴胡去枣加五味子汤。渴而不呕，头汗出，小便不利，胸满，柴胡干姜汤。不呕，清便，寒热日二三发，桂枝麻黄各半汤。厥阴恶寒发热自疟为欲愈，桂枝麻黄各半汤。太阳证似疟，一日再发，脉洪大者，桂挂二麻黄一汤。妇人中风续得寒热，发热有时，经水适断，此为热入血室，其血必结，故使如疟，小柴胡汤。  

【越婢】恶寒而热，脉微，不可更发汗，桂枝二越婢一汤。  

【双解】病至十余日，结热在里，复往来寒热，大柴胡汤。  

【下】寒热而恶热，胃实也，调胃承气汤。  

***证候***  

仲景书只有热多寒少之条，无寒多热少之证。  

脉浮缓，手足厥，麻黄桂枝各半汤。  

***证候***  

大小便清利，脉浮，桂枝麻黄各半汤。尺脉迟者，黄 建中汤。脉微弱无阳者，桂桂二越婢一汤。  

***证候***  

潮热属阳明，阳明主于未申，一日一发，日晡而作者是也。太阳旺于巳午，少阳旺于寅卯。若于此时发热者，为邪未入胃腑，可下之，非谓潮热也。脉浮而紧，潮热而利，或小便难，大便溏者，热未入腑，犹带表邪，当先和解其外。如小便利，大便硬，方可攻之。经曰：潮热，阳明内实也。又曰：潮热者，外欲解也。又曰：其热不潮，未可与承气汤。以此知伤寒潮热，则是表解，里气将复，下之而愈。若热未潮，表未罢，必和解之，随证而治。  

【发汗】潮热非发于日晡时，腹满鼻干，心胁痛，身黄，麻黄连翘赤豆汤。  

【和解】潮热恶寒，或溏，咳逆，小柴胡汤。  

阳明中风，脉浮弦小便难而哕，腹满胁痛，无汗嗜卧，小柴茯苓汤。潮热脉浮兼寒，小柴胡加桂枝汤。  

【解肌】日晡潮热脉虚者，微汗之，桂枝汤。  

【散热】潮热身寒为热未实，阳明中风也，栀子柏皮汤。  

阳明脉浮，潮热或盗汗，黄芩汤。  

【攻下】汗后潮热，不恶寒，腹满而喘，阳明胃经实证也，大小承气汤。  

下后潮热，大便复硬，大柴胡汤。脉实者，大承气汤。  

结胸潮热属太阳，脉不浮者，大陷胸汤。腹满不大便，潮热，小承气汤微利之。  

病患烦热，汗出则解，又加疟状，日晡热，脉实，可下，小承气汤、大柴胡汤。  

恶证，伤寒五六日，吐汗下后不解，日晡潮热，如见鬼状，循衣摸床，微喘直视，服承气汤。脉弦者生，涩者死。  

***证候***  

烦热者，不经汗吐下，邪热传里，则为烦热，与发热有异也。经云：病邪在表，发热汗出而解，如未作，膈实，但当和解，微热而已。若心下满而烦，则有吐下之殊也。宜别其虚实，而为剂之重轻。若先烦而悸者为实，先悸而烦者为虎，虚谓心中或呕或吐之貌。阳明病心烦喜呕，壮热往来，心下悸，小便不利，小柴胡加茯苓汤。发汗后解半日许，脉浮数者，可更发汗，桂枝汤。汗后昼烦夜静，不呕不渴，无表证，脉微沉，干姜附子汤。又云：烦热为烦而热，有时而烦者是也，所以有阴有阳，有真阳内郁，有阴中伏阳之证。  

【发汗】邪在表而烦热者，桂枝麻黄各半汤。发热后解半日许复烦，脉浮数者，可更汗，桂枝汤。  

【和解】心烦热而呕，或胸中烦而不呕，小柴胡汤。  

兼吐，心烦不眠者，酸枣仁汤。烦热而渴，竹叶石膏汤。  

【和中】伤寒二三日，心中悸而烦热，是虚也，小建中汤。  

【分利】汗后烦热而渴，五苓散之类。  

【可水】汗后胃干，烦热不得眠，欲饮水，少少与之。  

【吐】汗后烦热，心胸烦闷，人参散吐之。实烦而胸中窒者，栀子豉汤。脉浮，上部填塞，心胸满者，瓜蒂散。  

反复颠倒，心中懊 ，但药有轻重之不同耳。  

【和表里生津液随证分治】热者，白虎汤。寒者，附子汤。  

脉表未解也。热者渴者，热未实上焦燥也，五苓散。（生津和表里。）阴虚而邪盛，热烦于内，心中烦，不得眠者，黄连阿胶汤。（扶阳散煎。）  

***证候***  

背为阳，腹为阴。阳气不足阴气盛，故背恶寒。背为五脏之所系，阴气乘于阳也。  

【发汗】无汗恶风表实，脉紧，寒伤荣，俱麻黄汤。脉浮者，升麻汤。  

【和解】背恶寒兼潮热，柴胡加桂汤。汗出恶寒，附子泻心汤。  

【解肌】自汗，背恶寒，恶风，桂枝汤。《保命集》背恶寒表未解，葛根汤。  

【清】三阳合病，额有汗，口燥不仁，白虎汤。伤寒无大热，口燥渴，心烦，背微恶寒，白虎加人参汤。  

【下】背恶寒，有潮热腹满，小承气汤。  

【温】少阴病一二日，口中和，背恶寒，无热也，附子汤。  

发汗后不解，反恶寒者，虚也，阳微也，芍药甘草附子汤，（以补荣卫。）在阴者四肢冷，大便滑，温中汤、四逆汤。脉沉紧而细，内自烦躁，不饮水，此为阴盛格阳，身冷，四逆汤、霹雳散。尺脉迟，小建中汤。身寒拘急，泄下重腹满，少阴也，温中益阴。  

【灸】背恶寒，口中和，灸关元穴。  

***证候***  

恶寒者，不见风亦恶寒，身虽热亦必欲近衣被。其风寒客于荣卫，阴气上入阳中，则洒淅而恶寒也。经曰：发热恶寒者，发于阳也；无热恶寒者，发于阴也。或已发热，或未发热，必先恶寒，而继之以发热，此则发于阳也。若初病恶寒而蜷，脉沉细而紧，此则发于阴也。在阳则发汗，在阴则温里。或下证悉具而微恶寒者，是表犹未解，当先解表而后攻里。若少阴病恶寒而蜷，足厥冷自利烦躁，脉不至者为不治。恶寒阴寒为病，口中和；恶寒阳气内陷，口干而烦。  

【发汗】恶寒大率多属表，若太阳发热无汗恶寒，麻黄汤。阳明虽有下证，但恶寒，表未解也，麻黄汤。  

【和解】少阳头痛发热恶寒，小柴胡汤。发热微恶寒，柴胡桂枝汤、桂枝二越婢一汤。  

【解肌】太阳发热有汗恶寒，阳明脉迟汗出多，微恶寒，表未尽也，桂枝汤。或大下后复发汗，心下痞，恶寒无汗，先用桂枝汤，然后攻痞，三黄泻心汤。  

【汗】吐下后八九日不解，发热而渴，时时恶寒，表里俱热，白虎汤。  

【和中】下利后恶寒而蜷，手足温者，尺寸脉微而恶寒，此阴阳表里俱虚，不可更吐下，俱小建中汤。  

【温经】少阴经恶寒脉沉细，四逆汤、理中汤。汗后恶寒，虚也，芍药甘草附子汤。  

【下】少阴恶寒而蜷，时时自烦，不欲浓衣，大柴胡汤。  

***证候***  

恶风者，见风则怯，密室之中无所恶也。风伤荣卫，气虚则腠理不密。由是而恶风，悉属于阳，非比恶寒有阴阳之别。若无汁而恶寒者为伤寒，当发其汗。汗出而恶风者为中风，当解其肌，不可更发汗。若里证甚，而恶风未罢者，尤当先解其表。三阳风温皆有此证，不可不辨。  

【发汗】太阳头痛发热，身痛骨节痛，无汗恶风而喘，麻黄汤。  

【解肌】有汗而恶风，为中风卫病，桂枝加葛根汤。太阳中风，阳浮阴弱，恶风自汗出，鼻鸣干呕，桂枝汤。  

【和中】汗不止必恶风，烦躁不得卧，先防风白术牡蛎汤，次用小建中汤。  

【清】吐下后七八日不解，表里俱热，时时恶风，大渴舌干燥而烦，白虎加人参汤。  

【温】发汗太过，卫虚亡阳，遂漏不止而恶风者，法当温，桂附汤。  

小便难，四肢微急，难以屈伸，（同上。）风湿恶风不欲去衣，骨节烦痛，不得屈伸，汗出短气，小便不利，或身微肿，甘草附子汤。  

脉浮身重，汗出恶风，防己黄 汤。  

【针】先刺风池、风府，却与桂枝葛根汤。  

***证候***  

卫气者，所以实腠理而固津液者也。卫为邪所干，不能卫护于外，由是而汗出焉。  

且自汗者有表里虚实之分。若自汗出，恶风寒，为表未解，当先解肌；以至汗泄恶风，与汗后恶寒，皆为表虚，必用温剂；若汗出不恶风寒，则为表解里未和，须攻下之。或汗出发润如油如凝珠而不流者，不治；汗出而濡，此其风湿甚者，湿邪干于卫气，气不能固于外，则皮肤为之疏，而津液妄泄，然润， 然出也。  

【解肌】太阳中风自汗，脉浮缓，桂枝汤。  

【和解】自汗身热不渴，柴胡加桂汤。  

【补】自汗而小便数者，不可与桂枝汤，宜芍药甘草二物，或小建中汤、黄建中汤。  

【分利】自汗而渴小便难，五苓散：不渴者，茯苓甘草汤。白汗而渴小便利，勿用五苓散。  

【疏风】太阳病发热脉沉细，摇头口噤，背反张，自汗不恶寒，名柔 ，中风也，小续命汤。汗多亡阳，烦躁恶风不得卧，先与防风白术牡蛎汤，汗止，服小建中汤。  

【温】发汗多，遂漏不止，曰漏风亡阳，桂枝附子汤；少阴自汗，小便清白，咽干呕吐厥逆，甘草干姜汤。霍乱吐利自汗，手足冷，脉沉绝不渴者，理中汤。阴证四肢逆冷自汗，四逆汤。  

【消暑】中暑霍乱，吐利自汗，内热渴甚者，香茹饮、白虎汤、小柴胡汤冷服。  

【从治】吐利后自汗出而厥，脉欲绝，通脉四逆汤加猪胆汁。  

【下】阳明汗多而渴，不大便者，调胃承气汤。自汗出不恶风寒，则为表证罢而里证实也，承气汤。里未和，热越，故下之。才觉汗多，未至津液干，宜速下之，则为达经，免致用蜜导也。  

阳明自汗，小便利，小便利为津液内竭，大便虽硬，不可攻，可用蜜导煎法。（其法用蜜二合，于铜器中微火煎之，稍凝如饴，搅之勿令焦，少以皂角末和之，乘热捻作枣子样，冷则硬，纳谷道中，欲大便急去之。）【扑法】汗多不止，用白术、 本、川芎、白芷各一两，牡蛎、糯米粉各二两，为细末，相和，周身扑之。  

***证候***  

盗汗者，睡着则汗出，醒则止也。杂病盗汗，责其阴虚；伤寒盗汗，在半表半里，知其胆有热也，专主于小柴胡为当矣。  

【和解】盗汗出而微恶寒，小柴胡加桂汤。脉浮大欲眠，目合则汗，小柴胡汤。  

【清热】冬阳明脉浮，潮热盗汗，黄芩汤。  

【下】素有积热在内，脉实，大柴胡汤；阳明盗汗里实者，调胃承气汤。  

【扑法】（如自汗法。）  

***证候***  

头为诸阳之首，诸阳经络循于头，三阴之经则至颈而还。故头汗者，邪传诸阳，津液上凑，则汗见于头也。若遍身汗出者，谓之热越。今热不得热，而阳气上腾，津液上凑，故汗出于头。夫里虚不可下，内涸不可汗。既头有汗，不可再汗也。其或实热在内，小便利而大便黑。为畜血瘀热在里。小便不利，渴引水浆，必发黄，热入血室。虚烦水结，皆令头汗，此为热郁于内而上达，或吐或下，以去其邪。又或小便不利，内外关格而头汗，则为阳脱误下。湿家额上汗出而喘，小便难，大便利者，亦阳脱也。二者难治。  

《百问》云：表实里虚头汗，不可下。病头汗出者，切忌小便难，为逆。  

【和解】汗下后胸胁满，小便不利，往来寒热，心烦，头汗出，柴胡桂姜汤。寒湿相搏，邪在半表半里，小柴胡汤。  

【吐】阳明下之，外有热，手足温，不结胸，心中懊 ，饥不能食，但头汗出，栀子豉汤。  

【分利】心下满，头汗出，水结胸，小半夏茯苓汤。头汗出，齐颈而还，发黄证也，茵陈汤、茵陈五苓散。  

【下】头汗谵语，是为血热，属阳明，承气汤。  

***证候***  

伤寒手足汗者，太阳传入阳明之府，热聚于胃，则津液旁达于四肢也。手足汗出，大便难，谵语，为热聚于胃可知。阳明中寒者不能食，小便不利，手足出汗，此欲作痼瘕，即是中寒。  

【下】蕴热，大便燥，谵语，手足汗出，大承气汤、调胃承气汤。  

【温】挟寒，水谷不分，手足汗者，理中汤。  

***证候***  

寒邪伤人，独不汗出。寒伤荣而不伤卫。卫无邪气所干，则皮腠固密，津液不泄，是以汗不出也。及其传里为热，则亦自汗出也。当汗之证，与麻黄三服而汗不出者，死不治。寒邪在表，欲饮，水内蓄，因其亡阳久虚，皆令无汗。伤寒无汗，邪在表而腠理密也，宜散之，经所谓阳明无汗，小水不利，心中懊 ，身必发热。  

【发汗】太阳头痛，发热无汗，麻黄汤。脉浮紧发热无汗，麻黄汤。阳明反无汁，脉浮而喘者，麻黄汤。  

【和解】脉浮而迟为无阳，不能作汗，身必痒，桂枝麻黄各半汤。  

【解肌】项背强几儿，无汗，葛根汤。刚 发热无汗，葛根汤、小续命汤。  

【清利】发热无汗，悸不止，白虎汤。渴欲饮水，无表证者，白虎加人参汤。无汗小便不利，心中懊 ，身必发黄，五苓齿陈汤。  

【助阳】阳明主有汗，今无汗，身痒如虫行皮中，虚久故也，黄 建中汤、术附场，熟附子配麻黄，发中有补。赵嗣真曰：干姜配生附，补中有发。  

【蒸法】（渍形火攻皆同用。）  

***证候***  

（太阴少阴有身热而无头痛，盖二经皆不上头故也。厥阴有头痛而无身热，若身热而又头痛，属阳经也。）伤寒头痛属三阳，乃邪气上攻也。太阳专主头痛，阳明少阳亦有之。三阴无头痛，太阴少阴二经至胸而还，惟厥阴循喉咙上络于颃颡，会于巅，故有头痛。伤寒头痛，太阳经居多，头角痛属少阳，头额痛及鼻属阳明，头顶痛属厥阴经。厥阴头痛甚而手足寒者，为黄病。若两感于寒，太阳与少阳俱病，则头痛口苦干，烦满而渴，与夫头痛热甚入连于脑，手足寒者，则为真头痛矣。  

【发汗】伤寒头痛发热无汗，恶寒不恶风，麻黄汤。大便六七日不通，头痛有热，小便清者，知不在里，仍在表也，须当汗解。头痛甚者必衄，葛根葱白汤、荆防散、川芎石膏汤。  

【和解】少阳头痛，往来寒热，脉弦细无汗，邪在半表半里，小柴胡汤。发热头痛似疟为欲愈，桂枝麻黄各半汤。  

【解肌】太阳头痛，发热自汗，表浮缓，桂枝汤。伤风汗出发热，恶风不恶寒，桂枝汤；轻者，柴胡加桂汤。天行劳复，头痛四肢疼，葱豉汤。太阳病下之，脉细数，头痛未止，连须葱白汤。  

【清】太阳伤寒头痛，须用酒炒黄芩、羌活、薄荷叶辈。自汗头痛及风暑杂病，俱白虎汤，少加芎、荆尤妙，竹叶石膏汤。  

【利】夏月头痛恶寒，心下烦躁不快，五苓散。  

【吐】头痛发寒热，脉紧寸大，即是痰厥，瓜蒂散。中寒湿鼻塞声重而头痛，瓜蒂搐鼻法。痰涎胸瞒，头痛寒热，瓜蒂散。  

【温】厥阴头痛及少阴证呕而吐涎沫，吴茱萸汤。夏月头疼，身冷自汗，此中暑温，术附汤。厥阴头痛，脉微迟，为欲愈；不愈者，小建中汤。  

【下】阳明头痛，不恶寒微恶热，不大便，胃气实也，调胃承气汤。表邪入里，大便秘，有热，脉沉而滑，或尺寸俱长，皆可下。有热不恶寒反恶热，或不大便，小便赤者，胃实也，调胃承气汤。  

***证候***  

伤寒项强，乃太阳膀胱之经走头项，而行背及腰而下足也，所以太阳感受风寒，则项为之强急，必待发汗而解。太阳中风，加之寒湿，亦项强口噤，背反张为 病也，宜温之。  

【发汗】太阳病项强，反汗出恶风为表实，麻黄汤。太阳中风项强口噤，背反张无汗为刚 ，麻黄汤。  

【解肌】太阳项强无汗，葛根汤。项背强几儿，反汗出恶风者，桂枝加葛根汤。有汗项强，脉浮缓，桂枝汤。太阳寒湿，项强口噤，背反张有汗为柔 ，桂枝汤。  

【和解】头项强，身热恶风，腹中满，手足温而渴，小柴胡汤。  

【温】阴毒初得，病手足项强，咽喉痛，心腹痛，短气厥逆吐利，身如被杖，附子汤。阴毒，甘草汤、正阳汤。有误下太阳结胸项强，理中丸。若损甚者，兼与四逆汤。太阳误下而厥者，故用此；不厥者，不可轻用。  

【下】结胸病亦有项强如柔 状，大陷胸丸。  

【针】  

***证候***  

四肢拘急者，手足不能自如，屈伸不便，蜷卧恶风之类。四肢，诸阳之本，因发热汗多，亡阳阳虚而有是证也。  

【和】伤寒四肢拘急自汗，脉浮小便数，心烦恶寒，手足倦怠，芍药甘草汤。  

【温】太阳病汗出遂漏不止，恶风，小便难，拘急者，桂枝加附子汤。吐利后汗出，发热恶寒，四肢拘急而厥冷者，四逆汤。  

***证候***  

由阴气上入阳中，或阳微阴虚相搏所致。脉沉实为阳盛格阴。  

【解】一身尽痛，热而恶寒，面寒，宜解表，桂枝汤。  

【温】一身尽痛，发热面黄，大小便反快者，甘草附子汤。  

【利】一身尽痛发热，身如重黄，头汗出，背强，小便不利，此中湿也，茵陈五苓散。  

【下】一身尽痛，发热面黄，七八日后热结在里，有瘀血也，宜下之，桃仁承气汤、抵当汤。  

***证候***  

身痛，太阳表证居多也，虽云表邪未解，而有发汗温经先后之不同。自利脉沉为阴病，身痛身重属手阳明，为阳病。又有阳邪内行，不荣于表而身痛，不可不知。太阳身痛，但拘急。中湿身痛，不可转侧。阴毒身痛，体势沉笃，宛如被杖。  

【发汗】太阳脉浮，身痛无汗，麻黄汤。阳明虽有下证，但身痛者，表未解也，麻黄汤。  

【解肌】发热有汗身痛，桂枝汤。阳明脉浮，葛根汤。汗后霍乱身痛，桂枝汤。  

【和中】汗后脉沉迟，身痛，血不足也，黄 建中汤。  

【温】阴毒呕逆下利，身痛如被杖，唇青面黑，甘草四逆汤。少阴证身痛脉沉，肉 筋惕，真武汤。小便利者，术附汤。  

***证候***  

此发汗过多，亡阳之所致。《内经》曰：阳气者，精则养神，柔则养筋。发汗过多，津液枯少，阳气虚，筋肉失所养，故惕惕然跳 而动，为虚甚也。故仲景特设真武汤以救之，谓因发汗吐下后，表里俱虚而有此状，为逆而难治也。  

【温】筋惕肉 而四肢厥冷，真武汤。  

【和经盖阳】虚者，茯苓桂枝甘草白术汤。  

【疏风】动气在左，肝血之虚也，不可发汗，发汗则重击，其肝血不能藏，故筋惕肉 ，此为逆证，先服防风白术牡蛎汤，次服小建中汤。  

***证候***  

胸胁满，胸膈间气塞闭也，非心下满也。胁满者，胁肋下气填胀也，非腹中满也。胸满多带表证，胁满多挟半表半里证，邪气自表传里，必先自胸胁，已次经心腹。  

【发汗】胸中至表犹近也，葛根汤。阳明喘而胸满，麻黄杏仁石膏汤。  

【和解】半表半里，胁下痞硬，冲和汤去枣加牡蛎。  

或已汗下，胸胁满，微结，小便不利，渴而不呕，但头出汗，或往来寒热，柴胡姜桂汤。胸胁俱满，或胁下硬痛，或呕，舌上白胎，或不大便，并小柴胡汤。  

【调中】寒中太阴，误下之，愈不快， 胀，或吐或利，理中汤加枳实、陈皮。  

【吐】邪气留于胸中，聚而为实，非上吐不可。如四日在胸，吐之则已。汗下之而烦热，胸中窒者，栀子豉汤吐之。胸中痞硬，气上冲咽喉不得息，此为胸中有寒也，瓜蒂散吐之。  

【下】阳明少阳合病，下利身热胁痛，大柴胡汤。汗后头疼，心下痞，胁满，十枣汤。  

***证候***  

伤寒心下满者，当心下高起满硬者是也。不经下后而满者，则有吐下之分；若下后满者，有结胸痞气之别。如病患手足厥，脉乍紧，邪结胸中，心下满而烦，饥不得食，病在胸中，当吐之。经下后心下满而硬痛者，为实邪结胸；满而不痛为虚邪，虚邪留滞则但满而不硬痛也。脉双弦而迟者，必心下硬。实则心下满，虚则心下悸。  

【和解】满而不痛，半夏泻心汤。呕而发热，小柴胡汤。  

【分消】饮水多，心下满胀，牡蛎泽泻汤，利小水。伤寒例云：心下满、心下悸皆邪在胸而停水也。  

【吐】病患手足厥冷，脉乍紧，邪结在胸，心满而狂饮不能食者，吐。  

【下】心下满而硬痛结胸，大陷胸汤。心下满，按之濡，关上脉浮者，大黄黄连泻心汤。阳明病心下硬满，不可攻之。利遂不止者死，利止者愈。  

【诸泻心例】心下痞满，而复恶寒汗出者，附子泻心汤。汗后胃不和，心下痞硬，干噫食臭，胁下水气，腹中雷鸣下利者，生姜泻心汤。心下痞而干呕，心烦不得安，下之痞益甚，此作但胃中虚，客气上逆故硬也，甘草泻心汤。  

***证候***  

经曰：病发于阳而反下之，热入，因作结胸。注云：发热恶寒者发于阳也，外证项强，心下满硬而痛者是也。此为实邪在里，法当下之。若脉浮大，若表证，若水气，慎不可下，亦有不因下而心下硬满者。经曰：病患手足厥，脉乍紧，邪结胸中，心下满而烦，饥不饮食，当吐之。是则病在胸中也。经曰：阳明病心下硬满，不可下，下之利不止而死。是则自表传里，留于心下未痊为实，法当吐，故有此戒。其或结胸证具而烦躁者不治。《活人书》分五种：按之则痛为小结胸；不按而痛，手不可近为大结胸；饮水不散而成拮胸，为水结胸：心下懊 ，烦躁烦渴，为实热结胸；妇人热入血室为血结胸。  

【和解】结胸脉浮者，是表有热，或烦渴呕哕，宜先服小柴胡汤解表，方可下之。  

饮水不散而成水结胸，小半夏茯苓汤、小柴胡去枣加牡蛎汤。  

【泄热】如汗后未全解，误下之，为小结胸，烦渴脉实，三黄泻心汤，表未全解尚不敢用。  

【理中】邪热在胸膈痞结，或未辨虚实，先与理中加枳实尢妙，先理其气，枳实理中丸、桔梗枳壳汤、韩祗和七物调中丸。太阴证下之，心胸硬满，及用诸药不效者，增损理中丸。结胸，手不可近，用陷胸等药不效，枳实理中丸；渴，加栝蒌。  

【逐寒】无热证，此寒实结也，枳实理中丸、三物白散、槟榔散。  

【下】心下按之痛，脉浮滑，为小结胸，小陷胸汤。实热脉沉紧，心下痛，手不可按，为大结胸，大陷胸汤。有兼项强如柔 状，或从心下至脐上不可近，大陷胸汤。血结胸，小腹满，小便不利，抵当汤。  

【水解】结胸喘促狂乱，极热大燥，用地龙水，一服未效，再服自然汗出愈。  

【水渍法】结胸烦乱欲死，凝雪汤渍布薄胸上，热除为度。  

***证候***  

胸满而不痛者为痞，关脉沉，心下满而不硬，按之不痛，名曰痞。经曰：病发于阴而反下之，因作痞。注云：无热恶寒者，发于阴也，其结胸之轻者乎？外证心下满而不痛，按之则濡，是其虚邪留滞，故但满而不痛也。惟枳梗最良。欲攻之，亦须表证解而后可。不满不硬但烦闷者，非痞也，谓之支结。凡痞而硬为水停，濡者为气聚。《保命集》云：脾不能行气于脏，结而不散为痞。  

【和解】表未解，不满不硬，而心下烦闷曰支结，柴胡桂枝汤。服五苓散后心下痞而恶寒，表未解也，先与桂枝汤乃可攻。轻者通用桔梗枳实汤，胸满而濡者，半夏泻心汤。胸胁微结，小柴胡汤加姜、牡蛎。表证未罢，因数下之，协热而利，心下痞硬，为表里俱病，桂枝人参汤。下利心下痞硬，干噫食臭腹鸣，甘草泻心汤、桂枝人参汤。  

【分利】痞满小便不利，五苓散。饮水过多成支结，小半夏茯苓汤。  

【双解】胸满硬、按之不痛为痞，关脉沉紧，大柴胡汤。  

【温散】痞而不利，术附散。胃寒咳逆气虚，理中汤、四逆汤。  

【下】心下痞硬满，引胁下痛，干呕短气，汗出不恶寒，十枣汤下之。必其脉沉实，无表证，方可用。  

【泻痞例】满而不痛，半夏泻心汤。心下痞，手足温，按之濡，其脉关上浮者，黄连泻心汤。干噫食臭，胁下有水气，生姜泻心汤，兼止呕逆。下利腹鸣，用甘草泻心汤，兼调胃，祗和用浓朴泻心汤。《宣明》治痞，用槟榔散。  

***证候***  

伤寒六日，邪气入胃，是在腹也。脾为中央之土，所以腹满多属太阴也。经谓非太阴，腹中无虚满。常痛者为里实，下之时减者为里虚，当温之。若表解内不消，非大满，犹寒热，亦未可下，是邪全未入腑。若大满大实，兼有燥便，须满之四五日方可与下，谓邪已入腑也。大抵阳热为邪，则腹满而吐利，食不下。若曾经吐汗下后而腹满，治法各有不同，是又不可不知。  

【和解】腹中满痛，小柴胡汤去黄芩。阳明发热，腹满微喘，口苦咽干，或不大便谵语者，并小柴胡汤。哕而小便难者加茯苓。三阳合病，腹满身重，难以转侧，谵语，口中不仁，小柴胡汤；有汗，白虎汤。  

【和中气】汗后胀满，浓朴半夏甘草人参汤、桔梗半夏汤。腹满痛者，脾不胜水，水与气搏皮肉之间，腹中漉漉有声，小半夏茯苓汤加桂枝。  

【温】太阴腹满，吐，食不下，枳梗理中丸。下利腹满身痛，先温其里，四逆汤；后攻其表，桂枝汤。太阳病反下之，因而腹满时痛，桂枝芍药汤。  

【下】少阴六七日不大便，腹满痛者，急下之，大小承气汤。大实痛者，桂枝大黄汤。谵妄脉沉数，烦渴，不拘日，调胃承气汤。  

***证候***  

少腹满者，脐下满是也。若心胸满腹满，皆为邪气而非物。今小腹满，皆为有物而非气。故在上而满者气也，在下而满者物也。小便自利则为蓄血，小便不利乃是溺涩。  

渗利之剂，宜分两途。经曰：病患素有痞气，连在膈胁，痛引小腹入阴筋者，名脏结也，死。  

【分利】少腹硬，小便不利，五苓散。阴阳易，小腹痛，烧 散。  

【下】少腹急结者可攻之，桃仁承气汤。轻者，犀角地黄汤。太阳病六七日，表证在，脉微沉，不结胸发狂，小腹硬满，小便自利，抵当汤。  

【温】小腹满，手足厥冷，真武汤。不结胸，小腹满，按之痛者，此冷结在膀胱，灸关元穴。  

***证候***  

邪气入里，与正气相搏，则为腹痛。盖阳邪传里而痛者，其痛不常，当以辛剂和之；阴寒在内而痛者，则痛无休时，欲作利也，当以热剂温之。有燥粪宿食为痛者，则烦而不便，腹满而痛也，则须下之。按而痛甚为实，按之痛减为虚。  

【和中】伤寒阳脉涩，阴脉弦，腹中痛泄利，建中汤、桂枝芍药汤、小建中汤；不愈，小柴胡汤。  

【和血】厥阴证小腹痛，当归四逆汤。  

【温中】伤寒四五日，腹中痛，若转气下趋小腹者，此欲自利也，四逆汤。少阴病厥逆，或利而咳，四逆五味子干姜汤。少阴腹痛，手足厥逆泄利，脉微欲绝，不恶寒，面色赤，里寒外热，通脉四逆汤加芍药。  

腹痛小便不利，真武汤。  

【清热】胸中有热，胃中有邪气，腹痛欲呕吐而痛者，为上热下寒也，黄连汤。  

【下】关脉实，大腹痛，腹满便秘，绕脐而痛，发作有时，有燥粪也，大小承气汤。  

腹满而痛，桂枝加大黄汤。下之早，因而腹痛，未可遽下，小建中汤。  

【熨】用灰包之法，具阴证阴毒之下。  

***证候***  

咽痛为少阴证，为阳毒，以太阳之邪传于少阴故也。少阴之脉，循喉咙，挟舌本，其热邪毒瓦斯上冲而痛，或成疮，不纳谷食，或吐脓血。又有阳厥应下，反发汗，则口赤烂。  

故有不可下不可汗，汗下则必是亡阳，惟甘桔汤为阴阳通用之药也。  

【清解】脉阴阳俱紧主无汗、有汗曰亡阳，属少阴，法当咽痛，甘桔汤、猪肤汤。  

少阴腹痛有热咽痛者，黄连龙骨汤。阳毒咽痛，口疮赤烂，蜜浸黄连汁噙，升麻六物汤。  

【解毒】阳毒咽痛，脉浮数而大，吐脓血，《千金》《外台》鸟羽扇膏。  

【温中】有非时暴寒附于少阴之经，脉微弱而咽痛，次必下利，古方谓之肾伤寒，先用半夏桂甘汤，次服四逆汤。下利不止，手足彻冷，无热证者，四顺汤丸。（即理中汤丸中加之甘草一倍是也。）少阴中风，胸满心烦，腰痛头痛咽痛，脉弦，吐沫，《三因》用桂枝、附子。  

【噙敷】咽痛口疮，蜜清炙黄柏焦碾为末，每用半钱掺口中。  

【吹点】  

***证候***  

胁痛少阳证，表解里未和，或素有痞积在脐旁，痛引小腹入阳筋者，名脏结，主死。  

【和解】往来寒热，胁痛及胸痛满，小柴胡汤加茯苓、柴胡牡蛎汤。伤寒表里有水，或热邪偏注，多令胁痛。干呕微利，发热而咳，胁痛者，小青龙汤。身凉两胁刺痛，此热攻注于胁也，赚气汤。或结而成块，或走入脾间作痛，五磨饮子。  

【下】身凉表证罢，干呕胁痛，裹有水，十枣汤。  

【针】刺关元，仍服小柴胡汤。  

***证候***  

夫咳逆者，俗谓之吃忒是也，才发声于喉间则遽止，兀兀然连数声，然而短促不长，古人谓之秽者非也。哕与干呕无异，俱其声浊恶而长，然皆有声而无物，若将哕为咳逆，误人多矣。逆因胃气本虚，汗下太过，或复饮水，水寒相搏，而成咳逆。《保命集》云：胸中气不交也。少阴经至胸中，交于厥阴，水火相搏而有声故也。  

【导气】《保命集》治咳逆，如圣加枳实汤。汗下后喘气而咳逆，如圣加人参藿香杏仁汤。世俗用橘皮半夏汤。  

【清利】少阴下利，咳而呕渴，心烦不得眠，猪苓汤。有热而咳逆，脉洪大，乃火热奔心上行，肺不得纳故也，甘草泻心汤。  

【温】胃寒咳逆，先服理中汤，次服旋复代赭石汤。水寒相搏，小青龙去麻黄加附子。脉微细咳逆者，胃寒，橘皮干姜半夏生姜汤、羌活附子汤。  

【下】少阴失下咳逆，大便实，小承气汤。便软，泻心汤。  

伤寒谓阴阳气欲作汗，升之不上，降之不下，故为咳逆。  

【劫】《总录》治呕吐哕咳逆，通正散、柿蒂汤。  

【嗅法】药无效，以硫黄、乳香等分为末，酒煎，急令患人嗅之。  

【灸法】期门二穴。  

***证候***  

呕者，声物俱出者也；吐者，无声而但出物者也。仲景复言干呕以别之，则呕为有物明矣。干犹空也，但空呕而无所出耳。然呕吐俱有物出，较之重轻，则呕甚于吐也。盖表邪传里，里气上逆，故呕吐而水谷不下也。  

呕吐有四证，不可不辨：有胃热脉弦数，口苦烦渴；有胃寒脉弦迟，逆冷不食，小便利；有水气，先渴后呕，膈间怔忡有脓血，喉中腥，奔逆上冲，不须治之，呕脓尽自愈。  

大抵寒邪半表半里则多呕吐，及其里热而呕吐者亦有之。故经曰：呕多，虽有阳明证，不可攻之，为其气逆未收敛为实也。若呕而脉弱，小便复利，身热而见厥者难治，以其虚寒甚也。哕则干呕之甚者，有声出而无物出也，亦因胃气本虚，汗下太过。亦有热气壅郁，上下气不得通而哕者，轻则和解之，通利之；甚则温散之。小便不通，腹满而哕者不治。  

【发汗】太阳阳明合病，当自利之。若不利，但呕，葛根加半夏汤。  

【和解】半表半里证多呕，小柴胡汤。胸中有热，胃中有邪气，阴阳不交，腹中痛欲呕吐者，黄连汤、黄芩加半夏生姜汤，以升降阴阳。三阳发热而呕吐，俱用小柴胡汤。  

【分利】中风发热六七日不解，而烦渴欲饮水，水入即吐，名水逆，五苓散。先渴后呕，为水停心下，亦茯苓汤。先呕后渴，此为欲解，当与水解。凡呕而渴者，猪苓汤、五苓散。  

【清热】有虚热少气，气逆欲吐，竹叶石膏汤。《活人书》治瘥后有余热在胃脘而呕者，竹叶加生姜汁汤。呕而思水者，急与猪苓汤。  

【温】膈上有寒，及寒厥，或呕不渴，干姜附子汤。干呕吐涎沫，头痛，吴茱萸汤。呕吐，手足冷，小橘皮汤。寒多而呕吐，理中汤。不饮水而吐，理中汤去术加生姜。胸中似呕无奈者，生姜汁半夏汤。曾经汗下，关脉迟，胃中虚冷而吐，干姜黄连黄芩人参汤。少阴吐者，真武去附子加生姜。诸呕吐食不下，小半夏汤。  

【下】干呕短气汗出不恶寒者，表解里未和，十枣汤。吐逆，大小便不通，厥逆无脉，大承气汤。呕而不止，发热，柴胡证具，心下急，郁郁微烦，大柴胡汤。  

《千金方》云：生姜，治呕吐之圣药。  

***证候***  

干呕者，呕而无物出也。大抵热在胃脘，与谷气并，热气上熏，心下兀兀欲吐不吐，故有此证。  

伤寒表不解，而心下有水气，干呕身热，微喘或自利，小青龙汤。不发热不恶寒，肋痛干呕者，十枣汤。自汗头痛干呕，桂枝汤。干呕吐涎沫，头痛，吴茱萸汤。得阳反剧者，小柴胡汤。干呕自利，黄芩半夏生姜汤。里寒外热，脉微欲绝，干呕，通脉四逆汤。  

***证候***  

《金匮要略》曰：哕逆者，橘皮竹茹汤。呕哕，手足冷厥，小橘皮汤。若胸满虚烦，大橘皮汤，胃气寒者，温中汤、理中汤、吴茱萸汤。哕不止者，橘皮干姜汤、半夏生姜汤。  

***证候***  

咳谓有声而无痰，嗽谓有痰而无声，咳嗽则有声而有痰者也。肺为邪所乘，气逆而不下也，故令咳嗽。有肺寒而嗽者，有肺热而嗽者，有停饮而嗽者，有邪在半表半里而嗽者，治各不同。  

陶氏谓水咳有证，不可不辩。水与表寒相合而咳，用小青龙汤汗之；水与里寒相合而咳，真武汤温之；里病合水，动肺而咳，十枣汤下之。  

【发表】太阳证罢，表未解，心下有水气，干呕发热而咳，小青龙汤。太阳发热而咳嗽，（方同上。）太阳发热，呕哕而咳，小柴胡汤。少阳寒热往来而咳嗽，胸胁满，或泄利，小柴胡去枣参加五味子干姜汤。咳嗽潮热腹满，脉微弦而浮，胁痛，鼻干不得汗，嗜卧，小便难，阳明中风也，小柴胡汤。  

【导痰】其人素有痰证，看热湿风火，宜兼治之。咳嗽有痰，大半夏汤。疗春冬伤寒，秋夏伤冷湿咳嗽，喉中鸣，上气不得下，橘皮汤。  

【温经】少阴咳嗽，真武汤。少阴或咳或悸，小便不利，四逆散。少阴病腹痛，小便不利，四肢沉重而咳嗽者，此人有水气，真武汤加五味子细辛干姜。少阴四肢厥逆，腹中痛，或溏泄而咳嗽，四逆散加五味子干姜。  

***证候***  

伤寒发喘，有邪在表者，有邪在里者，有水气者。在表者，心腹濡而不坚，外证无汗，法当汗之。在里者，心腹胀满，外证有汗，法当下之。水气而喘，心下忪忡，法当以青龙汤主之。至若直视谵语喘满者，死。汗出发润喘不休者，此为肺绝，死。身汗如油而喘不休为命绝，死。  

【发汗】太阳病无汗而喘，麻黄汤。太阳阳明合病，胸满而喘，麻黄汤。邪气外盛，壅遏，使气不利而喘者，虽汗而喘不已，见其邪气在表也，虽经汗下，宜发之，麻黄杏子石膏汤。误下太阳利不止，脉促，喘而有汗，葛根黄连黄芩汤。太阳汗后饮水多，而水停心下，小青龙去麻黄加杏仁；小腹满，加茯苓。  

【解肌】太阳下之，微喘，表未解，桂枝汤加浓朴杏子汤。  

【分利】水停心下，肾气乘心，为悸为喘，五苓散。  

【温】《直指方》云：阴证喘则必促，脉伏而逆，反阴丹、理中汤、四逆汤。阴毒喘促，来苏丹。  

【下】喘而腹满，有潮热者，此为欲解。喘而气促短，腹满，大柴胡汤、小承气汤；兼结胸者，陷胸汤。  

【灸】寒邪下陷，喘而咳者，灸肺俞。  

***证候***  

伤寒烦躁者，烦为扰扰而烦，躁为愤躁之躁。合而言之，烦躁为热也，有阴阳虚实之别焉。心热则烦，阳实阴虚；肾热则躁，阴实阳虚。烦为热轻，躁为热甚。有先烦而后躁，有先躁而后烦。有邪在表而烦躁者，有邪在里而烦躁者，有不烦便作躁闷者，此则阴盛隔阳也。如此者，证之常也。其或结胸证悉具，烦躁者死。发热下利，厥逆烦躁不得卧者死。少阴病烦躁吐利，四肢逆者死。少阴病五六日，自利复烦躁不得卧者死。  

【解表】太阳中风，脉浮紧，发热恶寒，身痛，不汗而烦躁，大青龙汤。得病三四日，脉弱，无太阳证，柴胡汤。  

【分利】烦躁消渴，辰砂五苓散。下利，咳而呕，烦躁不卧，猪苓汤。  

【和】下利咽痛，胸满而烦，猪肤汤。自汗心烦小便多，芍药甘草汤。少阴心烦不卧，黄连鸡子汤、鸡清散。  

【温】阴盛而烦躁，少阴病吐利，手足厥冷，烦躁欲死者，吴茱萸汤。《外台》云：阴躁欲坐井水中，宜热药温之。下之后复发汗，昼而烦躁不得眠，夜而安静，不渴无热证，干姜附子汤。阴盛发躁名阴躁，四逆汤。六七日无大热，阴盛隔阳，身冷脉细，烦躁不饮水，霹雳散。欲饮水者不可与。  

【灸】伤寒六七日，脉微细，手足厥冷而烦躁，灸厥阴。  

***证候***  

懊为烦恼， 为郁闷之貌，即心下烦恼，郁郁然不舒，愤愤然无奈，心中不安，比之烦躁而甚者也。有自下后，表中阳乘虚入内陷，郁结不散，伏于心胸之间，宜吐之，正所谓木郁达之之意。经曰：表未解反下之，胃中虚空，客气冲上，饥不思食，而为懊 。由此观之，皆下早所致。邪结心胸，大小便不利，热结胃中，有燥粪，此为实懊 ，可下之。  

【吐】阳明脉浮紧，咽燥，腹满而喘，发热汗出，恶热，心中懊 ，舌上胎者，栀子豉汤。发汗吐下之后，虚烦不得眠，甚则反复颠倒，心中懊 ，栀子豉汤。  

【下】阳明病下之后懊 而烦，中有燥粪，承气汤。短气烦躁，咽硬，胸中懊 ，大陷胸汤。阳明无汗，小便不利，心中懊 者，必发黄，茵陈蒿汤。  

***证候***  

伤寒惊惕者，心中惕惕然而不安也，或因下吐，或因温针，或因火劫。  

【镇定】与悸证同。  

【凉心】心神烦乱怔忡，兀兀欲吐，气乱而热，似懊 状，朱砂安神丸。  

【和解】伤寒八九日下之，胸满惊惕，小便不利，谵语，一身尽痛，不可转侧而烦者，阳热客于胸中也。惊者，心恶热而神不守也。便不利，津液不行，里虚也。  

谵语身痛，不营于表也，柴胡龙骨牡蛎汤。  

***证候***  

伤寒战栗，为病欲解也。战者正气胜，栗者邪气胜也。阴阳争战，故为之摇也。邪气外与正气争，则为战；邪气内与正气争，则为栗。战得汗而解，栗则不战而但鼓颔，遂成寒逆，多不得解，以阴气内盛，阳虚不胜故也。惟正气将实，邪气欲出，其人本虚，邪正相争，微而振动，而作战，为正胜邪，故欲解也。  

【温】栗而不战，阴气内热，正不胜邪，姜附四逆汤。桂苓白术甘草汤。韩氏治下汗后战，救逆汤。微减，与羊肉汤，再投而战解。  

***证候***  

伤寒振者，森然欲寒，耸然欲动是也，近乎战也，皆责其虚寒，下后复发汗，必振寒，表里俱虚也。亡血家发汗，寒栗而振者，血气俱虚也，其振欲仆地。有身为之振摇者，皆发汗过多亡阳，经虚不能自主持，故身振摇也。  

【温】太阳病发汗后不解，其人仍发热，心下悸，头眩心 ，动振欲擗地，真武汤。  

吐下后里虚，气上逆，眩，脉沉紧，身为振摇者，茯苓桂枝白术甘草汤、小建中汤。  

***证候***  

伤寒悸者，心中筑筑然动，怔仲不能自安者也。其证有二，为气虚，为停饮。其气虚者，阳气内弱，心中空虚，正气内动而为悸也；其停饮者，由饮水过多，停留心下，心火畏水，不能自安而为悸也。又有汗下之后，正气内虚，亦令人悸，与气虚而悸者，则有甚也。治停饮而悸，必分水气，虽有余邪，亦先治悸，免致水气散走而为他证也。《活人书》云：悸有八九证，皆属三阳。  

【和解】饮水多而心下悸，虽有他邪，亦先治水，恐水溢为喘为肿为咳为哕为利也，茯苓甘草汤。往来寒热，心下悸，小便不利，心烦喜呕，小柴胡汤。少阳发汗，谵语悸动，小柴胡汤。  

【温】少阴病，四逆，心下悸，四逆散加桂。汗后脐下悸，又作奔豚，茯苓桂甘大枣汤。  

【补中】虚则心下悸，脉结代，心悸动，炙甘草汤。伤寒三四日，心下悸而烦，小建中汤。发汗过多，其人胸中阳气不足，心下悸欲得按者，桂枝甘草汤。汗多怔仲不定，益荣汤、养心汤。心神不宁，怔仲不得眠，安神丸。  

【镇固】脉浮，因火逼劫之惊狂，卧起不安者，桂枝去芍药加蜀漆牡蛎龙骨救逆汤，所以固阳收脱，镇其浮气也。  

***证候***  

伤寒发渴，大率有二。一则热盛于内，津液为热所耗，故令渴也；二则汗利过多，耗夺津液，亦令渴也。盖伤寒在表，不甚作渴，六七日传至厥阴为消渴者，渴饮水多，而小便少，乃热能消水也。朱氏曰：脉浮而渴属太阳，有汗而渴属阳明，自利而渴属少阴，至于厥阴，则热之极矣。太阳无汗而渴，忌白虎，宜柴胡。阳明多汗而渴，戒五苓，宜竹叶石膏汤。若先呕后渴，则为欲解，当与水饮之。  

【和解】太阳脉弦而渴，热在半表里，小柴胡汤加天花粉。太阳表不解，心下有水气渴者，小青龙汤去半夏加栝蒌汤。胁下满，手足温而渴者，小柴胡去半夏加人参天花粉汤。厥阴病消渴，气上冲心疼热，茯苓白术甘草桂四物汤。汗下后往来寒热，胸胁满，小便不利，头汗，心烦，渴而不呕，柴胡桂枝干姜汤。  

【解肌生津】太阳脉浮，必用桂枝。脉浮发热，渴欲饮水，小便不利，猪苓汤。少阴下利，咳而呕渴，烦不得眠，猪苓汤，汗多不可服。汗吐下后六七日不解，表里俱热，恶风大渴，舌上干燥欲饮水，白虎加人参汤。太阳服桂枝汤，大汗出，烦渴；中 ，手足冷，汗出烦渴，四肢不收；汗后脉供大而渴；阳明脉长，有汗发热而渴，并用白虎加人参汤。夏至左右虚烦而渴，发热不恶寒，竹叶石膏汤。  

【分利】小便不利而渴，必发黄，茵陈五苓散。汗后脉浮烦渴者，五苓散。辰砂天水散。  

【与水】厥阴脉微欲饮水，宜少少与之，渴而常饮，勿极意也。  

【温】少阴自利而渴，小便清利，下焦虚寒也，甘草干姜汤。心烦但欲寐，或自利而渴，属少阴，理中汤。《活人书》云：少阴自利而渴，白通汤加猪胆汁、通脉四逆汤、真武汤。  

【下】阳明脉长而实，有汗而渴，调胃承气汤，脉沉滑，热实烦燥而渴，大陷胸汤。厥阴证烦满囊缩，大小便不通，发热引饮，尺寸脉俱微缓。《直指》云：厥阴属肝，心之母也，里热已极，子乘母气，挟心火以为烦。烦，消渴之兆也。  

***证候***  

口燥咽干，缘邪热聚于胃府，津液枯燥作渴，不可轻于发汗。  

【和解】少阳邪在中焦，口苦舌干，不甚渴，脉弦者，小柴胡汤。少阳脉弦，寒热往来而呕，口燥咽干。（方同上。）【清热凉胃】口干少津液，脉浮紧微数，白虎加人参汤。阳明无大热，背微恶寒，口燥咽干烦渴。（方同上。）【下】少阴病得之二三日，口燥咽干，急下之，大承气汤。此热在下焦，消铄肾水，下之不可缓也。  

***证候***  

此证属阳明。凡内有热者欲饮水，令欲漱水而不欲咽，是热在经，里无热也。阳明气血俱多，经中热甚，迫血妄行，故知必作衄也。凡伤寒脉浮，鼻中燥口燥，但欲漱水不欲咽者，是欲衄也，亦有瘀血漱水者。  

【清热凉血】阳明身热头痛，脉微，漱水不欲咽，必发衄，犀角地黄汤；不止，茅花汤。  

【逐血】外证无寒热，漱水不欲咽，必发狂，此瘀血停留也，桃仁承气汤；甚者，抵当汤，下尽黑物为度。  

***证候***  

伤寒热毒在胃，并入于心，遂使神不宁而志不定也，故发狂。始则少卧不饥，妄语妄笑，甚则登高而歌，弃衣而走，逾垣上屋，皆独阳亢极，热之所致，非大下之不能止也。亦有当汗不汗，瘀热在下焦，蓄血，小便不利而发狂也。其或狂言直视，便溺自遗，其与汗后脉燥大热，狂言不食者，难治。  

【解散】太阳不解，热结膀胱，其人如狂，血自下者愈；外不解者，桂枝汤。病热六七日未得汗，脉洪脉数，面赤目胀，身体大热，烦躁狂言欲走，葶苈苦酒汤、栀子仁汤。阳毒发狂，斑烂谵语，升麻汤。又有火劫惊狂，谓之火邪，其人亡阳烦躁，卧起不安，《金匮》风引汤、柴胡汤加龙骨牡蛎。火劫，因用火逼病患，劫出其汗，故当亡阳，惊狂不安也。  

【清热】三阳热极，脉大身热，渴而狂者，黄连解毒汤；不已，用承气。吐下后及虚人未解者，人参白虎汤加辰砂，清其浮火。《直指方》用寒水石、黄连末各一钱，冷水调。治阳狂，龙胆草一物汤。阳毒发狂，眼珠如火，脉洪大渴，三黄石膏汤。  

【下蓄血】血逆则喜忘，血下蓄则内争，其人如狂。轻者，犀角地黄汤；甚者，抵当汤。蓄血发狂者，以热在下焦，少腹硬，小便自利，必下血乃愈，抵当汤。脉弦而长，调胃承气汤。脉沉实者，有表证，大柴胡汤。小腹结急者，桃仁承气汤。无求子云：胸满唇痿，舌青口燥，但漱水不欲咽，无里热，里有瘀血，必发狂也，犀角地黄汤加芍药。  

【壮阴】阳气独胜，阴气暴绝，发狂躁妄言，面赤咽痛发斑，或下利赤黄，脉洪实或滑促，宜酸苦之药，收阴抑阳，令阴气复，大汗解矣，葶苈苦酒生艾汤。  

***证候***  

伤寒热盛则谵语。胃中实热上乘于心，心为热冒，则神识昏迷，妄有所见而言也。轻则睡中呢喃，重则不睡亦语。有谵语者，有独语者，有言语不休者，有言乱者，此数者；可见热之轻重也。大抵热入于胃，水涸粪结，必发谵语为实也。有被火劫取汗而谵语者，有亡阳谵语者，有下利清谷不渴谵语者为虚也。脉来沉实，洪数有力，大便不通，小水赤燥而渴，谵语狂妄，腹中满硬痛，或虚热汗自出，或下利纯清水，心腹硬痛者，皆里证，邪热燥粪也，宜下之。或气上逆而喘满，或清气下夺而自利者，皆逆也。经曰：直视谵语喘满者死，下利者亦死，谓其正气脱绝也。谵语身微热，脉浮大者生；逆冷，脉沉细，不过一日死。  

【和解】已发汗身和谵语，柴胡桂枝汤。妇人经水适来，热入血室谵语者，小柴胡汤。  

【清热】谵语不恶寒反恶热，白虎汤。烦躁不眠，白虎加栀子汤。三阳合病，腹满身重，难以转侧，口中不仁，面垢，谵语遗尿，脉滑实，不可下，白虎汤。腹满微喘，口干咽烂，或不大便，久则谵语，是因火劫所致，亦用白虎汤。  

【温】亦有阳虚阴盛而谵妄，脉沉细弱者，当温经助阳。  

【下】身热汗出，胃实谵语，或下利而谵语，调胃承气汤、大小承气汤。凡下利谵语，必有燥粪而脉实，当下之。谵语小便利，大便实，小腹满，手不可近，为瘀血，抵当汤。昼夜谵语喜忘，妇人经水适来为热入血室。（方同上。）【针法】服汤迟，热入胃中，津液燥，上焦不荣，成血结胸状，当刺期门。  

***证候***  

伤寒郑声者，为其声之不正也。语曰：郑声淫，是也，又为重语也。因汗后病患本音失正，为正气虚而不全，故便转声而不正也。如大小便利，不渴，手足冷，脉微细弱者是也。当从助阳扶正者多，和解则同谵语之例也。  

郑声，其脉微自利厥逆，白通汤。  

***证候***  

伤寒霍乱者，因其饮食邪气所伤，胃府阴阳乖隔，遂上吐而下利，挥霍而撩乱也。邪在上焦，吐而不利；邪在下焦，利而不吐；邪在中焦，既吐且利，乃谓之霍乱。但称吐利，是以有异也。凡霍乱而吐利死者少，干霍乱不吐利死者多。若上不得吐，下不得泄，所以邪气不得发泄，正气不通，阴阳隔绝而不可治，故多死也。故霍乱之证多伏热邪，食积所伤，脉虽沉，手足虽厥，不可峻用热药附子之剂，惟以正气理中为止。若烦渴而躁，当以五苓分利之剂。守真氏用益元散，亦此义也。  

【和解】通用霍香正气散。霍乱吐泻潮热者，小柴胡汤。汗后霍乱身体重者，桂枝汤。  

风寒暑湿邪自外入，除湿汤。  

【清利】吐利大渴烦躁，冷汗出，两脚转筋，尺脉迟沉，手足微厥，宜清暑益气汤、白虎加人参汤。霍乱吐利热多，渴欲饮水，五苓散。  

【温】腹痛，四肢拘急，吐利转筋者，理中汤。寒多不渴者，理中丸、治中汤、四顺附子汤。吐利转筋入腹者，鸡矢白汤。脉微缓四肢冷，建中汤。脉沉细，四君子汤加芍药生姜。吐利止，汗出而厥，不饮水，四肢拘紧，脉微欲绝，通脉四逆汤加猪胆汁。  

***证候***  

伤寒自利，表邪传里，里虚协热，则自下利。又有不应下而便攻之，内虚协热，亦为自利，要当别其阴阳。三阳自利身热，太阳下利，手足温。少阴厥阴下利，身凉无热。此大概也。若自利清谷，不渴，小便色白，微寒厥冷，皆寒证也。渴欲饮水，二便黄赤，发热后重，皆热证也。自利身凉脉小为顺，身热脉大为逆。三阳合病，必自下利，于阳明少阳合病为甚重。阳明为土，少阳为木。二气不和，若阳明胜，则脉长利土，胃实则生；少阳胜，则脉弦，土被木贼为死，名曰负。大抵自利者不可发汗，邪气内攻，复泄其津液，胃气转虚，必成胀满。自利不止，手足厥，灸之不温，脉不回者死。少阴自利，烦躁不得卧者死。  

【和解】太阳与阳明合病，必自下利，葛根汤，呕者加半夏，或升麻葛根汤。太阳与少阳合病自利，黄芩汤。  

【清利】自利而渴属少阴，白虎汤、黄连阿胶散。脉浮大而长，《千金》葛根黄芩黄连汤。协热自利，白头翁汤。自利下血，柏皮汤。少阴肾虚，客热下利，咽痛胸满心烦者，猪肤汤。协热自利，脐下必热，白头翁汤。赤石脂丸。温毒下利脓血，桃花汤。下后脉数不解，自利不止，必协热，当便脓血。若此者，俱犀角地黄汤。  

【温】自利不渴属太阴，理中丸。自利清谷，脉微，此为寒，少阴证，温中，白通汤、四逆汤。自利腹寒而痛，手足冷，理中汤、吴茱萸汤。  

【涩】自利不止，里寒而下脱，桃花汤、赤石脂禹余粮汤。如肠滑洞泄，便溺遗矢，薛氏朱雀汤。  

【灸】下利不止，脉微，手足厥，灸气海。少阴吐利，手足不冷，反发热，脉不至，灸少阴太溪穴。  

***证候***  

冲脉为血海，即血室也。男女皆有此血气，亦有此冲脉，非独妇人。男子由阳明而伤，女子则随经而入；男子则下血谵语，妇人则月水适来。皆以经气所虚，宫室不辟，邪得乘虚而入，血自下即愈。  

【和解】妇人伤寒，经水适来，得之七八日，昼则明了，暮则谵语，如见鬼状。此热入血室也。其血必结聚，寒热如疟，小柴胡汤，许氏加生地黄，《保命集》加牡丹皮，《元戎》方先服小柴胡汤，次以四物汤，柴物汤更妙。  

【温】《保命集》表虚自汗，身凉拘急，脉沉而迟，桂枝加附子红花汤。发热恶寒，经水凝滞，桂枝加红花汤。  

【下】大实满，桃仁承气汤。少腹满，小便和，抵当汤。  

【针】期门穴。昔许学士医一人，伤寒热入血室。学士曰：此非汤药可愈，宜用刺期门出血。予不用针，求善针者至，指而刺之，遂愈。  

***证候***  

伤寒郁冒是表里俱虚乘寒所致。郁为郁结，气不舒；冒为昏冒，为神不清，谓之昏迷是也。昏冒家汗出自愈。所以然者，汗出而和也。少阴下利止而欲眩，时时自冒者死不治，谓虚极而脱也。  

【渍形为汗】太阳病下先误之而不止，因复发汗，以此表里俱虚，故致郁冒，汗出自愈，表和也。  

【温】吐下后极虚，复发汗，又与水，因得哕而冒，理中汤。  

【下】有热而怫郁，或不得卧，有燥粪，调胃承气汤。  

【针】太阳少阳并病，头痛冒闷，如结胸状，刺大椎一间。  

***证候***  

伤寒螈 ，病至于危也。缘热极而生风，风主乎动。故螈则筋急而缩， 则筋脉缓而伸。或缩成伸，动而不定，故曰螈 ，俗谓之搐是也，邪气热极而然也。热盛则风搏，风主乎动，并撩经络，故四肢螈 而不宁也。经曰：伤寒螈 ，绝汗乃出，如贯珠不流。又有四肢动而不止，似螈而无力不得伸缩者，此为肝绝也。  

【发散】或汗不流，是汗出时盖覆不周，故腰背手足搐搦，牛蒡根。  

【两解】疏风涤热，防风通圣散。因于血弱，不能养筋者，大秦艽汤。  

***证候***  

动气者，乃脏气不调，在肌肤间筑筑跳动，随脏所主，而形见于脐之左右上下者也。《难经》肾脏载之。有真气内虚，水结不散，气与相搏，则发奔豚，以其从气之冲突，如豚之奔，皆不宜汗下。然而浊不言当脐之有动者，脾为中州，以行四脏之津液。妄施汗下，必先动脾，是以不言而喻也。左右上下不宜汗下，何况中州之气，其敢轻动之乎？伤寒所以看外证为要，若有动气，不可轻易汗下。此证不在脉之可见，但凭外证，须问而知，或手探而得。  

【行气散热】伤寒汗下后脐四旁有动气，保命四气散。  

***证候***  

伤寒 病属太阳经。太阳中风，重感寒湿而致 也。大发湿家汗则成 ，新产血虚，汗出伤风亦作 证。伤寒头痛常自汗出而呕，若欲汗之，必发 。经曰：身热足寒，头项强急恶寒，时时头热面赤恶寒，背反张，口噤，脉沉细，如发痫状，是为也。仰目是阳 ，合目是阴 。无汗先谵语者发刚 ，有汗先厥逆者发柔 。  

阳易瘥，阴 难愈。治例云：发热恶寒无汗为刚 ，发热不恶寒有汗为柔 。二 兼治，通用小续命汤。 脉沉弦而迟，或带紧，或散于指外，皆恶候也。  

【二 通治】小续命炀。刚 为阳，去附子；柔 为阴，去麻黄。  

【刚 】发热恶寒无汗，葛根汤、麻黄葛根汤、麻黄独活防风汤。  

【柔 】发热不恶寒有汗，桂枝葛根汤、桂枝栝蒌葛根汤、桂枝川芎防风汤。  

【温】阴 厥逆，筋脉拘急，汗出不止，桂心白术散。项强头摇口噤，附子散。闭目合眼，附子防风散。  

【下】胸满口噤，卧不着席，切牙，足挛急，此刚 ，大承气汤，次用续命汤调理。  

【分利】头项强，小腹满，小便不利，五苓散。  

【疏风养血】防风当归散。  

***证候***  

伤寒厥证，手足厥冷是也。阳气伏藏，阴气越出，阴阳不相接顺，所以厥也。阳气内陷，热气逆伏，而手足厥冷也。先热而后厥者，热伏于内也；先厥而后热者，阴退而阳气得复也；始得便厥者，是阳气不足而阴气胜也。大抵厥逆为阴所主，寒者多。若发热七八日身冷，此名脏厥，难治。有冷厥，有热厥，若未辨阴阳，且与四顺丸试之。《直指》云：厥证未辨疑似，且与理中丸试之，阳厥则有热，阴厥则无热，此可明矣。厥为阴之盛也，若更加之恶寒而蜷者，阴气之极也。初厥脉迟沉而弱，下利清谷，或恶寒蜷卧，烦躁不利，手足厥冷不知人，皆为恶候，难治。  

【温】病四肢逆冷，脉沉而细，足蜷卧而恶寒，引衣自覆，不饮水，下利清谷而厥者，阴厥也，四逆汤。厥逆脉不至者，通脉四逆汤。寒厥脉伏接迟弱，阴气胜，阳不得复，厥多热少，理中汤。手足指头微冷谓之清。（方同上。）寒热而厥，面色不泽，昏昧，当用锦衣包手足温，必大汗而解也，急服五味子汤。少阴病吐利，手足厥冷，烦躁欲死者，吴茱萸汤。  

无热而厥，当归四逆汤加吴茱萸生姜、白通汤、附子汤，随宜选用。  

【补】厥而有热者，黄 人参建中汤。热厥必四五日才发，半日之间，热复来也。发热日多厥者少，病自愈。外证多，昏愦，脉虽伏按之，数而有力，治法兼下解例中用。  

【清解】厥而渴者，白虎汤。寒热而厥，面色不泽，冒闷，两手忽无脉，或一手无脉，必是有正汗也，麻黄桂枝各半汤。厥而心下悸，先治其水，茯苓甘草汤。厥而恶热，不眠谵语，白虎汤。  

【吐】诸阳受气于胸，邪气留客，则阳气不得敷施，而手足为之厥，脉乍紧，心中满而烦，饥不能食，病本在胸中，当吐之，瓜蒂散。  

【下】先发热而后厥者，扬手掷足，烦躁饮水，畏热头汗，大便秘，小便赤，怫郁昏愦，当下失下，气血不通，所谓热深厥亦深也，大柴胡汤、小承气汤。厥而脉沉滑，头面有汗，指甲爪温，皆阳实伏热在内也，大小调胃承气等汤。  

【灸】脉促寒厥，灸太溪。  

***证候***  

手足不温，谓之四逆。邪在表，则手足热；邪在表里之间，则手足温。至于邪传少阴，则手足有厥冷之证，与厥阴又相远也。此少阴证，虽未至厥，而手足加之不温，是四逆也。若传至厥阴，则手足冷而为厥矣。然自热而至厥，传经之邪，四逆散主之，非若得病手足便逆而不温者，四逆汤主之。温之则为阴经受邪而阳气不足也。经曰：诸四逆见吐利烦躁者不治。  

【和】少阴病四逆，或咳或悸，或小便不利，或腹中痛满，或利下重，并用四逆散。  

【温】初病以来，四肢厥逆，即四逆汤。阴病下利清谷，里寒外热，手足厥逆，脉微欲绝者，身反不恶寒，其人面色赤，或腹痛，或干呕，或咽痛，或利止脉不出者，此阴盛于内不相通也，通脉四逆汤。  

【下】手足逆冷，大便秘，小便赤，或大便黑燥，脉沉而滑，此为阳证，白虎汤，甚者，大承气汤。  

【熨】法同阴证例。  

***证候***  

伤寒至于摇头，病之危极者也，为荣卫绝，阴阳竭，必死。有里痛所致，有卒口噤，背反张，独摇头者， 病，风主动然也。至于阳反独留，形体如烟，直视摇头者，为心绝也。  

***证候***  

头眩，半表半里之间，表邪传里，表中阳虚，故头眩。又有汗下后而眩冒者，亦阳虚所致，太阳少阳合病，故头眩，责其虚也。少阴下利止，时时眩冒，此虚极而脱也。风家亦有眩冒，风主动故也。《针经》云：上虚则眩，下虚则厥。阳明病头眩不恶寒，能食而咳，其人必咽痛。阳明中风亦头眩，诸如此者，皆非逆也。其诸逆者，发汗剧，言乱目眩者死也。  

【和解】伤寒邪居半表半里，表中阳虚，故时时目眩也，葛根汤。风家多头眩，亦宜解肌。（方同上。）少阳病口苦咽干目眩，小柴胡汤。阳明病但头眩不恶寒，能食而咳，茯苓白术甘草干姜汤。太阳病若下之，更复发汗，以此表里俱虚，其入必眩冒，冒家汗自出而愈。  

【温】太阳病发汗汗不止，眩冒身 动，振振欲擗地，真武汤。  

【吹鼻】晕眩鼻塞而烦，此头中寒湿，宜瓜蒂散吹之，取下湿水而愈。  

***证候***  

伤寒衄者，经络热盛，迫血妄行出于鼻者为衄也，责其热在表也。阳盛则欲衄。  

杂病衄者，责其热在里也。又有不应发汗而强汗之，因致衄者。虽然，伤寒甚，邪犹在经，然亦不可发汗。虽仲景以桂枝麻黄治衄，非治衄也，欲散其经中邪气耳。伤寒脉浮，口鼻燥，但欲漱水不欲咽，是欲衄也。阳明病口鼻干燥而能食，则衄也。伤寒病烦目瞑剧者必衄，衄为欲解。太阳发热脉浮紧，身无汗，自衄者愈。若愈衄不止，头汗出，身无汗，及发热汗不至足者死。  

【发散】伤寒脉浮紧，不发汗，因致衄者，再与麻黄汤。有汗脉浮缓而衄，再与桂枝汤。二方盖为脉浮而设，发散经中邪气，须是的当，方可用之。经曰：夺血者无汗。若再汗之，是重虚也。夺汗者无血。俗以血为红汗，盖有旨也。若衄成流者，不服药能自止也。若点滴者，须是药止。衄家不可大汗，汗之则额上陷，脉紧急，直视不能胸，不得眠，不可不慎。  

【凉血】太阳病衄血及服桂枝后衄者，为欲解也，犀角地黄汤。凡伤寒及瘟家，应发汗而失之，热蕴于经而为衄血及吐血者，俱用前方及黄芩芍药汤，不止，用茅花汤。脉浮大，发热下利，鼻衄干呕者，黄芩芍药汤。  

【清利】衄烦而渴欲饮水，水入即吐者，先服五苓散，次服竹叶石膏汤。  

【升发】不因下而自利加衄者，麻黄升麻汤。  

【温镇】伤寒少阴病，但厥无汗而强发之，必动其血，或从口鼻，或从目出，是名下厥上竭，为难治，当归四逆汤、黑锡丹。  

【水贴】汗后热退血不止，用新汲井水，以草纸数层湿透，贴于顶上及项脊上，温则易之，必止。  

***证候***  

诸阳受邪，其邪在表，当汗不汗，致使血毒入脏，积瘀于内，遂成吐血。是经络热盛，阳气壅迫，血热妄行，其人发躁必吐血也。  

【凉血】服桂枝汤后吐血者，犀角地黄汤、黄芩汤、柏枝汤、芍药地黄汤。凡吐血鲜红，皆是热也，宜凉之。凡吐血紫黑成块而脉迟细，为瘀血而寒凝也，宜肉桂、丹皮、干姜之辛散而行之。诸书有载用温热药，亦特过矣。凡失血病多为火载血液妄行，其为寒者千百之一二也。附子辈讵可轻用？正如烈火，何可益以硝黄？少有差失，遂至不救，可不慎哉？【下】当汗不汗，热毒深入，故吐血，瘀血甚者，抵当丸；脉实者，桃仁承气汤、三黄泻心汤、大黄散。  

***证候***  

蓄血者，血在下焦，结聚而不行，蓄积而不散者是也。又云：热毒流于下而成瘀血，谓之蓄血。此由太阳随经瘀热在里，血为热所搏，结而不行，蓄于下焦之所致。小腹觉有硬满，小便自利者是也。年高人小便不利者，韩 和以嚏法通之。  

【解】太阳病不解，热结膀胱，发狂，血自下，桂枝汤。  

【清】阳证溢血当清之，凉血地黄汤。  

【下】热在下焦，少腹满，小便自利，其人如狂，桃仁承气汤、抵当汤。轻者，犀角地黄汤。  

【温】阴证下血如豚肝，当温之，芎归白术汤。  

***证候***  

冲脉为血之海，所谓血室是也。男女各有此血气，亦各有此冲脉也。冲脉得热，血必妄行。男子则为下血谵语，妇人则为寒热似疟，皆为热入血室，迫血下行，则为血协热下利也。有谓下焦虚寒，肠胃不固，清浊不分而便下脓血。是则湿热为病，亦可通谓寒也。  

【和解】太阳病不解，其人如狂，热结膀胱，而血自下者愈。若不瘥，桂枝汤。  

小腹硬满，抵当汤。阳明病下血谵语，胸胁满如结胸，夜则见鬼。此为热入血室，小柴胡汤。  

【凉血】少阴下血，桃花汤。腹满身热，下脓血如鱼脑，曰湿毒，（同上。）黄连阿胶汤、地榆散。  

【下】下后无表里证，脉数不解，消谷易饥，大便秘，此为瘀血，桃仁承气汤、抵当汤，或小柴胡汤加桃仁、大黄，效。下焦蓄血，其人狂，小腹急，便利，抵当汤。  

***证候***  

大便不利者，谓大便难也，皆因发汗利小水，耗其津液，以致肠胃干燥而转属阳明里证者多矣。其小便自数者，则为津液偏胜，故使大便亦难也。若下若发汗，小便数大便硬者，为津液内竭也。若脉浮脉虚恶寒，犹带表邪，不可便下。其呕吐者，为邪未入府，虽有阳明证，不可攻下。小便清者，知邪不在里，仍在表也。阳明自汗，或已发汗，小便自利，不大便者，亦为津液内竭，宜蜜煎法导通之。  

【汗】有表证，小便难，大便不利，有津液可作汗，小便缩，不可误下汗。烦卧不着席，栀子汤、五苓散，得汗而解。  

【和解】阳结证，能食不大便，或头汗出恶寒，手足冷，或心下满不食，大便硬，不可下，用冲和汤，作汗，小柴胡汤。  

【吐】三下不通，不可太攻，当上吐以提之。  

【下】经曰：其脉浮而数，能食不大便，此为实，名曰阳结，大柴胡汤。若不了了，得粪而解，其脉沉而迟，不能食，身体重，大便反硬，名曰阴结，金液丹。伤寒六七日不大便，有热头痛，小承气汤。六七日不大便，绕脐涌，烦躁，发作有时，此为粪硬，（方同上。）少阴六七日腹胀不大便，急下之，大承气汤。潮热大便结，阳盛阴虚，下证已具，调胃承气汤、大柴胡汤。  

【温】阴结者，金液丹、《难知》浓朴汤。脏结而厥，四逆汤，极冷服之。  

【熏浴】虚者用皂角烧烟熏，大便即通。棕榈皮煎汤，坐盆中浴之，亦谓外迎。  

【导法】蜜煎导、猪胆汁导。  

【熨法】服药不通，速以盐炒热布裹熨脐下，须臾即通。若脐下冷结不通，不可便熨，冷散攻心必死，须先服理中汤，乃可熨。  
