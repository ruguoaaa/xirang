import{_ as p}from"./plugin-vue_export-helper-c27b6911.js";import{o as a,c as e,e as h}from"./app-1c06d5dc.js";const r={},d=h('<h2 id="【张养浩-词作1首】" tabindex="-1"><a class="header-anchor" href="#【张养浩-词作1首】" aria-hidden="true">#</a> 【张养浩：词作1首】</h2><p>○感皇恩</p><p>自寿</p><p>林壑八年闲，吟残山色。无处烟霞不相识。真欢清福，举世谁人曾得。天教分付与，云庄客。万里侯封，九华仙伯。未必情浓似吾适。扁舟风月，好景初无今昔。遐龄原不在，餐松柏。</p><p>此石刻见山东历城县志卷二十四。志谓石刻在历城县（今济南市）城内张文忠公祠。碑额最上层刻张养浩自寿词，草书。下题八分书七聘堂记四字，记文，正书，苏天爵撰。碑阴有虞集五言古诗一首。词综补遗卷十八又录张养浩行香子一叶舟轻一首乃东坡词之误</p><h2 id="【张野-词作64首】" tabindex="-1"><a class="header-anchor" href="#【张野-词作64首】" aria-hidden="true">#</a> 【张野：词作64首】</h2><p>○八声甘州</p><p>戊申再到西湖</p><p>忆湖光，醉别几经春，千里每神驰。恨无穷烟水，无情岁月，无限相思。万里风沙梦觉，山色碧参差。忙对玻璃镜，照我尘姿。欲写从前离阔，便安排画舸，准备新诗。见六桥遗构，烟雨强撑支。怨东风、红消翠减，比向来、浑是老西施。如何得、刘郎双鬓，长似当时。</p><p>○青玉案</p><p>戊戌元宵客京师赋</p><p>千门夜色霏香雾。又春满、朝天路。回首旧游谁与语。金波影里，水晶帘下，总是关心处。征衫着破愁成缕。留滞京尘甚时去。旅馆萧条情最苦。灯无人点，酒无人举。睡也无人觑。</p><p>○水龙吟</p><p>咏游丝</p><p>落花天气初晴，随风几缕来何处。飘飘冉冉，悠悠扬扬，欲留还去。雪茧新抽，青虫暗坠，檐蛛轻度。看垂虹百尺，萦回不下，似欲系，春光住。凭仗何人收取。付天孙、云霄机杼。浮踪浪迹，忍教长伴，章台飞絮。惹起闲愁，织成离恨，万头千绪。望天涯尽日，柔情不断，又闲庭暮。</p><p>○水龙吟</p><p>题湖山胜槩亭</p><p>翠微曾共登临，冷光潋滟三千顷。玉京佳处，景虽天造，地因人胜。若把西施，淡妆浓抹，两相比并。道此间如对，姮娥仙子，慵梳掠，临鸾镜。满意曲阑芳径。早安排、雨篷烟艇。茶瓯雪卷，纹楸雹碎，醉魂初醒。湖海高情，林泉清意，几人能领。算知音只有，中宵凉月，浸蓬莱影。</p><p>○水龙吟</p><p>送侍御安公陕西行台，用马西麓韵</p><p>瘦筇携得风烟，归来拟待闲吟啸。济时人物，天公又早，安排都了。凤诏泥封，乌台霜凛，好音新报。见西山一带，浮岚滴翠，晚色又添多少。千里威声先到。正秋风渭波寒早。袖中霹雳，何须直把，世间惊倒。激浊扬清，提纲振纪，要归中道。但从今剩把，救民长策，向灯前草。</p><p>○水龙吟</p><p>为何相寿</p><p>中原几许奇才，乾坤一担都担起。人人都让，庙堂师表，吾儒元气。报国丹诚，匡时手段，荐贤心地。这中间妙理，无人知道，公自有，胸中易。眉宇阴功无际。看阶前紫芝丹桂。且休回首，明波春绿，聪山晚翠。盛旦欣逢，寿杯重举，祝公千岁。要年年霖雨，变为醇酎，共苍生醉。</p><p>○水龙吟</p><p>游钱塘西山</p><p>一鞭空翠烟霏，笑谈已到山深处。丹崖翠壁，野猿幽鸟，冷泉高树。兜率天中，蓬壶境内，偶成佳遇。正扪参历井，穷探未了，回首早，疏钟暮。画舸亭亭横渡。醉归来被谁留住。云窗雾阁，群仙应笑，尘缘相误。白雪歌残，青鸾梦觉，满身风露。料明年却向，古台高处，忆桃源路。</p><p>○水龙吟</p><p>戊戌中秋，同西麓经历、祐之提举诸公，饮于太清道院。时祐之浩歌古调数曲，音韵清壮，座中莫不击节赏叹。予亦效颦，作此侑觞。若曰乐府，则吾岂敢，姑就其协律云耳</p><p>一年好景君须记。桂子天香飘坠。蟾光自古，几番圆缺，几番明晦。何况人生，祸中藏福，进中隐退。向是非乡里，功名场上，百无事，苦萦系。便得侯封万里。到头来虚名何济。人间最好，闲中岁月，酒中身世。一炷龙香，数声水调，几多清致。且今朝拚取，陶陶醉了，又陶陶醉。</p><p>○水龙吟</p><p>和马西麓韵</p><p>故人邂逅相逢，满怀和气无边际。别来一载，光阴回首，水流星坠。白雪歌词，青云人物，知音有几。把沧溟倒卷，天瓢满吸，须拼了，为君醉。醉眼瞢腾不寐。直望断长空万里。风清露冷，乾坤似昼，月华如洗。梦里遨游，蕊珠宫殿，飘然得意。到醒来有句，且休拈出，怕惊尘世。</p><p>○水龙吟</p><p>为中和提点寿</p><p>袖中携得新诗，今朝来祝吾师寿。吾师何似，一生清净，淡然笃守。丹骨通明，霜髯潇洒，竹坚松瘦。更不须展放，寿星图画，自是个，希夷叟。忿欲贪痴那有。把玄关近来参透。黄芽白雪，玉炉金鼎，龙蟠虎走。九转功成，不妨笑傲，人间长久。待从师杖屦，八千余岁，肯相容否。</p><p>○水龙吟</p><p>为阎静轩寿</p><p>仙翁家住蓬壶，骑麟来自祥云表。琼琚玉佩，月裳霞袂，炯然相照。道出羲黄，才过迁围，文如盘诰。向紫霄高处，遨翔容与，知此贵，世间少。万里江湖浩渺。驾风霆有时曾到。斯文谁主，大谟谁决，君归能早。铃索声中，金莲影里，鬓华未老。看九重早晚，天恩飞下，历中书考。</p><p>○水龙吟</p><p>咏玉簪花</p><p>素娥宴罢瑶池，醉簪误堕庭深窈。花神爱护，绀罗轻衬，绿云低绕。秋意重缄，芳心半吐，有香多少。把幽轩好梦，等闲薰破，凉月转，人初悄。冷沁冰壶风袅。肯轻与铅华相照。湘兰标致，水仙风度，也应同调。钗凤香分，鬓蝉影动，此情云渺。问何时分付，一庭寒玉，对妆台晓。</p><p>○水龙吟</p><p>登滕王阁</p><p>画檐丛翠凌霄，暮云还送西山雨。千年陈迹，一时胜概，东南宾主。佩玉鸣銮，西风吹入，江声柔橹。漫登临赢得，征鞍倦客，离思乱，乡心苦。一梦繁华何许。空留得悲凉今古。雄文健笔，星辉日映，鬼呵神护。倚遍阑干，有心也待，留题新句。见一双白鸟，苍烟影里，背人飞去。</p><p>○水龙吟</p><p>暇日过田学士村居，乃父为司徒</p><p>翠微冷浸清溪，洞天惟许仙家住。主人新葺，柳亭梅坞，竹轩松户。绿野风烟，东山泉石，少人知处。怕椿翁早晚，急流勇退，田园计，已成趣。不恋銮坡玉署。要管领东皋朝暮。君应解得，风波何限，功名良苦。琥珀醅浓，玻璃盏大，醉扶归路。料沙头鸥鹭，也应笑我，却匆匆去。</p><p>○水龙吟</p><p>饮刘氏野春亭用前韵</p><p>梦回花露沾衣，夜来酩酊谁留住。依稀犹记，春风亭槛，野云窗户。物外仙姿，一声白雪，翠微深处。要风流陶写，等闲莫遣，儿童辈，识真趣。四海知音难遇。尽疏林暝烟催暮。一杯未举，两眉长皱，人生何苦。只恐明朝，玉骢迷却，武陵溪路。倘刘郎不厌，醒时来访，醉时归去。</p><p>○水龙吟</p><p>出郭</p><p>太行千里新晴，青山也喜归来好。一鞭秋色，半帆云影，去如飞鸟。桂玉情怀，尘埃面目，鬓华空老。道本无伎俩，颠鸾倒凤，时自把，平生笑。万里江湖浩渺。便安排雨蓑烟棹。闲时哦句，醉时歌曲，醒时垂钓。十载鵷行，孤忠却念，君恩难报。倚篷窗时向，夕阳明处，认琼华岛。</p><p>○水龙吟</p><p>为王少傅寿</p><p>画堂佳气匆匆，玉梅迎腊香初度。人生可庆，官居极品，年登上寿。一代风流，三公仪范，四朝耆旧。算世间除却，东山谢傅，问谁是，调元手。眉宇阴功何厚。看富贵荣华长久。金章照眼，彩衣戏舞，桂枝联秀。尚父规模，武公勋业，亨衢尽有。愿年年剩把，普天霖雨，酿长生酒。</p><p>○水龙吟</p><p>皇庆癸丑重九，登南高峰，寄柳汤佐同知</p><p>重阳何处登临，玉骢惯识南山路。秋空绝顶，西风两鬓，白云双屦。浙浦寒潮，苏堤画舸，吴宫烟树。不一尊琼露，数声金缕，将此景，成虚负。试觅旧题诗句。早斓斑雨苔无数。琼台宝瑟，不堪重记，泛觞流羽。笑捻黄花，闲寻红叶，故人何处。倚危阑北望，燕云晻霭，又征鸿暮。</p><p>○水龙吟</p><p>戊午春咏杏花</p><p>雪香飞尽江梅，上林桃李寒犹掯。墙头惊见，枯枝闹簇，生红初喷。嫩绿亭台，新晴巷陌，清明相近。甚等闲句引，狂蜂戏蝶，早不管，人春困。不怕蜡痕轻褪。怕东风乱飘残粉。琐窗犹记，双鹅细翦，一簪幽恨。骏马如飞，流光似箭，归期难准。料黄昏微雨，盈盈泪眼，把燕脂揾。</p><p>○水龙吟</p><p>酹辛稼轩墓，在分水领下</p><p>岭头一片青山，可能埋得凌云气。遐方异域，当年滴尽，英雄清泪。星斗撑肠，云烟盈纸，纵横游戏。漫人间留得，阳春白雪，千载下，无人继。不见戟门华第。见萧萧竹枯松悴。问谁料理，带湖烟景，瓢泉风味。万里中原，不堪回首，人生如寄。且临风高唱，逍遥旧曲，为先生酹。</p><p>○满江红</p><p>卢沟桥</p><p>半世乾忙，漫走遍、燕南代北。凡几度、马蹄平踏，卧虹千尺。眼底关河仍似旧，鬓边岁月还非昔。并阑干、惟有石狻猊，曾相识。桥下水，东流急。桥上客纷如织。把英雄老尽，有谁知得。金斗未悬苏季印，绿苔空渍相如笔。又平明、冲雨入京门，情何极。</p><p>○满江红</p><p>寄磁下诸公</p><p>枫落衡漳，犹记得、离觞鲸吸。惊又见、宫槐禁柳，绿阴如织。行止难穷天素定，功名有分谁能必。任近来、参透妙中玄，床头易。梅雨过，芹池碧。松山月，丹房寂。问此时曾念，京尘踪迹。七碗波涛翻白雪，一枰冰雹消长日。尚得星、多处望麕山，空相忆。</p><p>○满江红</p><p>秋日</p><p>风雨潇潇，便酿出、新凉庭院。人乍起、一簪楸叶，不堪裁翦。翠幄渐凋槐影瘦，红衣半老蕖香浅。到秋来、何止沉休文，难消遣。鸿雁杳，音尘断。空极目，烟波满。想故人此际，画阑凭遍。别久几将情做梦，归迟一向恩成怨。对西风、无语黯消魂，行云远。</p><p>○满江红</p><p>用李廷弼留别韵</p><p>一梦黄梁，邯郸道、几人曾觉。空怨杀、津亭叠鼓，戍楼残角。往岁相逢淮□渡，今年同向钱塘泊。叹飘零、俱为出山忙，平生错。青青鬓，长如昨。纷纷事，轻抛却。道功名何必，凤池麟阁。老境尚期游汗漫，壮心不用伤离索。恨明朝、相望越山重，吴江阔。</p><p>○满江红</p><p>和吴此民送春韵</p><p>九十韶光，惊又见、刺桐花落。春去也、愁人情绪，不禁离索。桃隖霏霏红雨暗，柳堤漠漠香绵薄。恨东风、一夜太无情，都吹却。功名念，平生错。尘土梦，今朝觉。有一尊分甚，圣清贤浊。听我高歌如不饮，何人绿鬓长如昨。况东君、动是再相逢，轻年约。</p><p>○石州慢</p><p>忆别</p><p>红雨西园，香雪东风，还又春暮。当时双浆悠悠，送客绿波南浦。阳关一阕，至今隐隐余音，眼前浑是分携处。此恨有谁知，倚阑干无语。凝伫。天涯几许离情，化作暮云千缕。过尽征鸿，依旧归期无据。京尘染袂，故人应念飘零，岂知翻被功名误。无处着羁愁，满春城烟雨。</p><p>○念奴娇</p><p>白莲用仲殊韵</p><p>水风清暑，记平湖十里，寒生纨素。罗袜尘轻云冉冉，彷佛凌波仙女。雪艳明秋琼肌沁露，香满西陵浦。兰舟一叶，月明曾到深处。谁念玉佩飘零，翠房凄冷，几度相思苦。异地相看浑是梦，忍把荷觞深注。碧藕多丝，翠茎有刺，脉脉愁烟雨。江云撩乱，倚阑终日凝伫。</p><p>○满江红</p><p>和金直卿冬日述怀</p><p>冻云垂野，乍乾坤惨淡，冰花飞落。卷地朔风寒彻骨，且把貂裘重着。美酒千锺，清歌一曲，未用伤飘泊。君看席上，玉人娇胜花萼。自笑老矣元龙，黄尘两鬓，镜里今非昨。不愿腰间悬斗印，不愿身骑黄鹤。非俗非仙，半醒半醉，只恐人猜却。锺期安在，为谁重理弦索。</p><p>○满江红</p><p>题钓台</p><p>钓台千尺，问谁曾占断，一江新绿。试拜先生眉宇看，何地可容荣辱。遥想当年，故人邂逅，以足加其腹。书生常事，可怜惊骇流俗。应恨惹起虚名，平生正坐，误识刘文叔。笑杀君房痴到底，燕雀焉知鸿鹄。万叠云山，一丝烟雨，比得三公禄。高风千古，冷香聊荐秋菊。</p><p>君房侯霸字也。子陵有勖君房书</p><p>○满江红</p><p>登石头城清凉寺翠微亭</p><p>翠微秋晚，试闲登绝顶，徘徊凝伫。一片清凉兜率界，几度风雷貔虎。锺阜盘空，石城瞰水，形势相吞吐。江山依旧，故宫遗迹何处。遥想霸略雄图，蚁封蜗角，毕竟无人悟。六代兴亡都是梦，一样金陵怀古。宫井朱阑，庭花玉树，偏费骚人句。此情谁会，橹声摇月东去。</p><p>○满庭芳</p><p>夏日饮王氏园亭</p><p>珠箔含风，琐窗凝雾，柳溪别是仙乡。一枝绝艳，袅袅动波光。消尽人间烦暑，冰纨腻、玉骨初凉。肠应断，清商一曲，余韵惹蕖香。幽情还解否，冰莲数合，碧藕丝长。要满斟芳醑，亲举荷觞。耳畔向人微道，便为侬、一醉何妨。归来晚，新愁几许，山雨夜浪浪。</p><p>○风流子</p><p>离思满春江，当时事、争忍不思量。记芳径月斜，凭肩私语，兰舟风软，携手寻芳。回首处，青山遮望眼，绿柳系柔肠。云落雨零，燕愁莺恨，宝钗留股，鸾镜分光。天涯飘零客，情缘向何处，最是难忘。犹剩满襟清泪，半臂余香。□心似雨花，一枝寂寞，梦随风絮，万里悠扬。谁信觉来依旧，烟水茫茫。</p><p>○夺锦标</p><p>七夕</p><p>凉月横舟，银横浸练，万里秋容如拭。冉冉鸾骖鹤驭，桥倚高寒，鹊飞空碧。问欢情几许，早收拾、新愁重织。怅人间、会少离多，万古千秋今夕。谁念文园病客。夜色沉沉，独抱一天岑寂。忍记穿针亭榭，金鸭香寒，玉徽尘积。凭新凉半枕，又依稀、行云消息。听窗前、泪雨潇潇，梦里檐声犹滴。</p><p>○木兰花慢</p><p>陪安参政宴吴山盛氏楼</p><p>爱吴山佳处，凝望际，眼增明。正帘卷江涛，屏开罨画，境接蓬瀛。中朝相君宽厚，领太平、歌吹宴簪缨。巧啭雏莺锦字，哀弹小雁银筝。人生乐事古难并。清兴卷沧溟。恨老矣刘郎，病馀司马，慵举瑶觥。登临不留一语，怕风烟、笑我太无情。收拾新诗未了，钱塘落日潮生。</p><p>○木兰花慢</p><p>端午发松江</p><p>恨无情画舸，载离思，各西东。正佳节惊心，故人回首，应念匆匆。殷勤彩丝系臂，问如何、不系片帆风。醉里阳关历历，望中烟树蒙蒙。驿亭榴火照尘容。依约舞裙红。纵旋采香蒲，自斟芳酒，酒薄愁浓。功名事，浑几许，甚半生、长在别离中。不似东来潮信，日斜还过吴淞。</p><p>○木兰花慢</p><p>饯佟伯起赴江西参政任</p><p>算青云人物，名已着，绣衣时。见湖海襟期，诗书气味，鸾鹤丰姿。十年五居廉省，便衣官、拜相复何疑。早岁曾同几砚，至今亲若埙箎。相逢未久遽相辞。忍写饯行诗。早隐隐征帆，湖光潋滟，山翠参差。雄藩笑谈余事，倘兰舟、开宴举金卮。寄语桥边鸥鹭，刘郎尘鬓如丝。</p><p>○木兰花慢</p><p>为李廷弼再举孙雏之庆</p><p>正一阳道长，见佳气，拥青骢。是桐树生孙，桂枝结子，喜庆重重。东床几多痴福，算平生、乃祖积阴功。敢望成吾宅相，但休坠汝家风。今朝何必问穷通。满引紫金锺。看掌上擎来，玉明五岳，漆点双瞳。他年与君归老，向麕山、南北水西东。不怕斜阳醉倒，有人扶两衰翁。</p><p>○木兰花慢</p><p>送柳汤佐之覃怀总管任</p><p>羡春风五马，恨无计，驻征鞍。想胶漆真情，云烟高兴，诗酒清欢。当时与君年少，到而今、双鬓总成斑。几度批风抹月，几番临水登山。驿途吟袖尚轻寒。珍重且加餐。怕到郡之时，民须加爱，事要从宽。风流赏音人去，纵朱弦、有曲为谁弹。明日倚楼凝望，雁回早寄平安。</p><p>○木兰花慢</p><p>送居仁之淮南转运使任</p><p>羡秋空一鹗，便得意，脱尘鞲。有道义高情，经纶大手，每事优游。中朝共推雅望，问如何、不肯少迟留。莲幕三年帝里，白云几梦扬州。威名久矣播吴头。地上看钱流。喜鞭算之余，琼花未老，萱草忘忧。依依送君南去，笑竿头、戏技几时收。寄语西楼双鹤，春风来迓吾舟。</p><p>以上强村丛书本古山乐府卷上</p><p>○沁园春</p><p>送吴此民江州教本任瓜洲官，前长景星白鹿书院</p><p>前日庐山，今日庐山，岂偶然哉。喜青衫旧梦，轻车熟路，白云清兴，翠壁丹崖。石镜光寒，香炉烟暖，晴雪飞空玉峡开。天公意，欲先生健笔，洗尽尘埃。三年握手金台。任意气、相期隘九垓。恨征帆缥缈，秋风南浦，书灯冷落，夜雨西斋。莲社香中，琵琶亭上，我念京尘无好怀。君须记，怕雁回时节，早寄诗来。</p><p>○沁园春</p><p>宿瓜洲城</p><p>瓜步城闉，烟树西津，几回往来。尽洪涛千丈，鱼龙出没，苍颜十载，鸥鹭惊猜。驿馆荒凉，征鞍牢落，寄语楼船且莫开。今宵里，要江声一枕，洗涤羁怀。侵晨风定潮回。便挂起、云帆亦快哉。爱金山东畔，天开罨画，银山南下，地涌诗才。冲破晴岚，拂开苍藓，欲纪兹行百尺崖。还停笔，怕吟鞭犹带，京国尘埃。</p><p>○沁园春</p><p>和人韵</p><p>世路崎岖，世事纷更，年来饱谙。叹都城十载，霜侵老鬓，江湖万里，尘满征衫。应物才疏，谋身计拙，桂玉生涯岂久堪。乾忙甚，向是非丛里，不要穷探。禅机已悟三三。又何用、天庭似老蚕。羡养生有道，将从子隐，于时无补，只益吾惭。归去来兮，与君同醉，醉后扶持有小男。平生乐，在山前山后，溪北溪南。</p><p>○沁园春</p><p>止酒效稼轩体</p><p>半世游从，到处逢迎，惟尔麴生。喜一尊乘兴，时居乐土，三杯有力，能破愁城。岂料前欢，俱成后患，深悔从来见不明。筠轩下，抱厌厌病枕，恨与谁评。请生亟退休停。更说甚、浊贤与圣清。论伐人心性，蛾眉非惨，烁人骨髓，鸩毒犹轻。裂爵焚觞，弃壶毁榼，交绝何须出恶声。生再拜，道苦无大故，遽忍忘情。</p><p>○沁园春</p><p>壬子和人为寿用止酒韵</p><p>身世飘零，勋业何成，鬓华渐生。记去年欢笑，遨游帝里，今年憔悴，卧病江城。直道难行，浮名识破，正要生平两眼明。心无歉，但世间公论，自有人评。竹风萧飒初停。算何境、能如梦境清。问命之穷达，三杯酒软，身之去就，一叶舟轻。毁誉从他，醉醒在我，赢得篷窗听雨声。秋江上，更莼鲈无限，鸥鹭多情。</p><p>○沁园春</p><p>为王彦博尚书寿</p><p>佳气葱葱，喜事重重，福禄鼎来。记秋官重任，去年显擢，春闱宠渥，今岁安排。寿算绵绵，班资衮衮，迆逦相随到上台。人都道，不调和鼎鼐，岂尽其才。眉间阴德纹开，应只为、惟刑之恤哉。看门闾高大，堪容驷马，儿孙昌盛，已种三槐。唤起琼姬，满斟玉露，官事无多且放怀。年年醉，对春回柳眼，雪晕梅腮。</p><p>○沁园春</p><p>为杜左丞寿</p><p>勇退归来，一担乾坤，十年息肩。柰东山安石，岂容高卧，洛中司马，须再调元。车拥蒲轮，杖扶灵寿，琴瑟更张为解弦。人都道，果功成霖雨，泽润无边。河汾闲气生贤。算甲子、才同绛县年。更太公八十，出膺熊虎，武公九十，入戴貂蝉。梅信春香，槐阶日暖，数到庄椿岁八千。持杯寿，寿文章宰相，廊庙神仙。</p><p>○沁园春</p><p>泉南作</p><p>自入闽关，形势山川，天开两边。见长溪漱玉，千瓴倒建，群峰泼黛，万马回旋。石磴盘空，天梯架壑，驿骑蹒跚鞭不前。心无那，恰鹧鸪声里，又听啼鹃。区区仕宦谁怜。道有志、从来铁石坚。但长存一片，忠肝义胆，何愁半点，瘴雨蛮烟。尽卷南溟，不供杯杓，得逐斯游岂偶然。天公意，要淋漓醉墨，海外流传。</p><p>○贺新郎</p><p>淮上中秋</p><p>晚蝀收残雨。喜晴空、冰轮飞上，月明三五。前岁钱塘江上看，去岁京华容与。今岁又、秋风淮浦。料得常娥应笑我，笑星星、鬓影今如许。空浪走，竟何补。此生此夜还知否。问几人、浪苍抖擞，衣裾尘土。独倚篷窗谁共饮，万象不分宾主。恍疑在、玉霄高处。系碎珊瑚未彻，见洪涛、千丈鱼龙舞。舟一叶，任掀举。</p><p>○贺新郎</p><p>九日同柳汤佐梁平章弟总管携歌酒登古台，乃金之七园也</p><p>九日西城路。滟平川、黄云万顷，碧山无数。百尺危楼堪眺望，抖擞征衫尘土。又惹起、悲凉今古。佩玉鸣銮春梦断，赖高情、且作风烟主。嗟往事，向谁语。人生适意真难遇。对西风、满浮大白，狂歌起舞。便得腰悬黄金印，于世涓埃何补。愈想起、渊明高趣。莫唱当年朝士曲，怕黄花、红叶俱凄楚。愁正在，雁飞处。</p><p>○蓦山溪</p><p>和卢彦威应奉食柑韵</p><p>洞庭珍味。唤起愁千里。万颗晓霜余，记当时、小园秋霁。玉织分露，半醉对黄花，惊昨梦，渺前欢，岁月如弹指。天涯牢落，无计论心事。冉冉驿尘红，尚依然，袭人芳气。帕罗轻护，不忍破金苞，香簌簌，露霏霏，总是相思泪。</p><p>○鹊桥仙</p><p>无穷前古，无穷后世。分得中间百岁。人生七十古来稀，况八九、不如人意。荣枯梦幻，功名儿戏。争甚一时闲气。劝君从此更休痴，且拚却、花前沉醉。</p><p>○鹊桥仙</p><p>咏梅赠人</p><p>琼枝纤弱，瑶英娇小。占得江南春早。前村雪里欲开时，料未必、东君知道。芳心一点，幽香多少。几度被花相恼。陇头人去早归来，莫直待、春残莺老。</p><p>○鹊桥仙</p><p>寿王赵公时八十</p><p>鸾台锺吕，瀛州房杜。荣贵康宁天付。三公勋业四朝臣，不胜似、磻溪渔父。朝廷尊敬，君王知遇。香满春风玉树。十分寿比老彭年，恰喜庆、筵开一度。</p><p>○清平乐</p><p>到洪寄新斋和前韵</p><p>别离心软。争似交情浅。去路愁肠千百转。回首高城天远。断云零雨西楼。落霞孤鹜南州。应把归期约定，忍教划损搔头。</p><p>○清平乐</p><p>和李御史春寒</p><p>日长亭馆。尚问寒深浅。底事今年花信晚。柳外东风未软。韶光已近春分。小桃犹掯霜痕。天意因怜病起，故教迟吐清芬。</p><p>○蝶恋花</p><p>和王瓠山韵</p><p>狼藉春衫愁万点。半是征尘，半是啼痕染。别久流光空冉冉。料想病颊成双靥。罗带同心香未敛。甚日兰舟，重把归装检。极目画楼烟雾掩。凭谁翦却吴江险。</p><p>○江城子</p><p>和元复初赋玄圃梅花</p><p>雪迷幽径月迷津。水南村。竹间门。惟有天寒，翠袖伴朝昏。玄圃移根来万里，空怨杀，楚江云。玉堂深处护仙真。怕京尘。染芳魂。一种清香，占断百花春。只恐东君偏爱惜，桃与李，却生嗔。</p><p>○望月婆罗门引</p><p>和李廷弼韵就庆初度</p><p>井梧叶下，西风正喜洗尘颜。犹然火甑之间。谁酿一天霖雨，爽气满河关。甚忧民老子，顿觉心宽。风亭月轩。更何用、种琅玕。自有平生节操，未老投闲。群鸟声里，又惊觉、黄梁梦一番。沉醉后、处处麕山。</p><p>○玉漏迟</p><p>和人中秋韵</p><p>桂香浮绿酒。持杯邀月，何愁佳友。欲写秋光，钝笔近来如帚。空对珠宫贝阙，恍夜色、明于晴昼。休忆旧。人情节意，年年同否。浪走紫陌红尘，笑底用腰间，印金悬斗。鹭约鸥盟，江上怪余应久。便有拏云好手，向此夕、何妨深袖。沉醉后。忘却镜中白首。</p><p>○临江仙</p><p>戊午九月二十一日，宴罢直省，和徐工部韵</p><p>帘暮酒阑人散后，满庭松竹萧森。捣残秋思是邻砧。翠屏惊旧梦，白发入新吟。盖世勋名将底用，悠悠往古来今。一灯孤恨夜窗深。筝间纤笋玉，杯冷软橙金。</p><p>○太常引</p><p>赠歌者妙音居士</p><p>前身应是散花仙。一念堕尘缘。参透曲中禅。比一串、摩尼更圆。林莺巧啭，玉冰飞韵，三昧有谁传。休惜遏云篇。早医得、维摩病痊。</p><p>○太常引</p><p>寿高右丞自上都分省回</p><p>巍然勋业历台司。一柱尽能支。报国与忧时。怎瞒得、星星鬓丝。龙门山色，滦河云影，添入介眉诗。沉醉莫推辞。趁秋满、天香桂枝。</p><p>○南乡子</p><p>赠歌者怡云，和卢处道韵</p><p>霭霭度春空。长妒花阴月影中。曾为清歌还少驻，匆匆。变作春前喜气浓。一笑为谁容。只许幽人出处同。却恐等闲为雨后，东风。吹过巫山第几峰。</p><p>○阮郎归</p><p>题秋山草堂图</p><p>青山重叠水萦纡。扁舟隔岸呼。依稀绿野辋川图。又疑陶令居。红树晚，白云孤。乾坤别一壶。草堂潇洒竹窗虚。个中容我无。</p><p>古山乐府卷下以上强村丛书本古山乐府</p><h2 id="【张雨-词作51首】" tabindex="-1"><a class="header-anchor" href="#【张雨-词作51首】" aria-hidden="true">#</a> 【张雨：词作51首】</h2><p>○摸鱼儿</p><p>双莲一幹，为人折去，仲举邀予赋之</p><p>问凌波、并头私语，夜凉谁共料理。柔情早被鸳鸯妒，怕击水晶如意。香旖旎。待微雨清尘，略为新妆洗。骚辞漫拟。搴水末芙蓉，同心轻绝，未说已先醉。空折损，又堕偷香梦里。藕丝不断新脆。吴娃小艇无踪迹，也怪半池萍碎。还略纪。是月冷、鸥眠鹭宿曾惊起。高荷恨倚。总回首西风，露盘轻泻，清泪似铅水。</p><p>○摸鱼儿</p><p>和王平轩</p><p>看棋枰、一番换局，山中知几朝暮。旧时王谢堂前燕，都付后人怀古。胡琴语。索燕寝凝香，此日天应许。甘回味苦。笑老子痴顽，胸中色线，终为衮衣补。投簪去，正有小山丛桂，归来依旧为主。春江剩酿番江渌，门外尽多朱屦。高阳侣。惯踏醉狂歌，惊起星河鹭。花枝争舞。语兰玉阶前，秾纤依约，犹染断缣素。</p><p>○风入松</p><p>寿吴大宗师</p><p>羽衣能补舜衣裳。闲看云忙。宣文奎画龙珠护，□家山、辉映琳琅。天上重逢初度，仙韶锡宴非常。满期人道鲁灵光。合佩金章。丹牙修出纤纤月，看年年、玉斧吴刚。不枉盘根寿栎，要扶宗社灵长。</p><p>○朝中措</p><p>早春书易玄九曲新居壁</p><p>草堂移住古城隈。堂后水平阶。要结柴桑邻里，不须鸥鹭惊猜。行厨竹里，园官菜把，野老山杯。说与定巢新燕，杏花开了重来。</p><p>○苏武慢</p><p>至正八年夏和虞道园</p><p>清露晨流，新桐初引，消受北窗凉晓。经卷熏炉，笔床茶具，长物任他围绕。老子无情，年光有限，只似木人花鸟。指凝云、数朵奇峰，曾见汉唐池沼。还自笑，待老学蟫鱼，金题玉躞，书里便容身了。阿对泉头，布衣无恙，占断雨苔风筿。独鹤归迟，西山缺处，掠过乱鸦林表。舞琴心三叠胎仙，坐到天高月小。</p><p>原作月高山小，据西泠词萃改</p><p>○贺新郎</p><p>戏次仲举韵</p><p>金屋书中有。为钱塘佳丽，待寻欢偶。记得朝云前日梦，伏事东坡最久。且不是、郡无官守。日日湖中公事了，更成围、妓女随车后。翁两鬓，秃如帚。老来莫负簪花手。比佳人难得，灵芝三秀。此夕灯花何太喜，便用买红缠酒。催看个、肩舆迎取。有子平生千万足，看明年、堕地于菟走。挂冠去，学疏受。</p><p>○木兰花慢</p><p>己未十月十七日寿溪月真人</p><p>试瑶台借雪，春意早，满林峦。笑东老殷勤，能倾家酿，与尽清欢。曾因求贤把诏，便朗吟、湓浦又庐山。自爱西湖烟雨，玉鞭分付青鸾。神仙官府肯容闲。枢要在玄关。有溪上金鳌，月中金粟，长驻婴颜。愿似洪厓橘术，尽千年、游戏向人间。早晚凤池书到，通明殿上催班。</p><p>○木兰花慢</p><p>和马昂夫</p><p>想桐君山水，正睡雨，听淋浪。记短棹曾经，烟村晚渡，石磴飞梁。无端故人书尺，便梦中、颠倒我衣裳。此去钓台多少，小山丛桂秋香。青苍秀色未渠央。台榭半消亡。拟招隐羊裘，寻盟鸥社，投老渔乡。何时扁舟到手，有一襟、风月待平章。输与浮丘仙伯，九皋声外苍茫。</p><p>○木兰花慢</p><p>秋词</p><p>看秋容渐好，一番雨，一番凉。试点检吾家，小山丛桂，金粟都黄。涛江限他吴越，便胥魂、不似向时狂。眼底龙飞凤舞，梦中狐啸鸱张。茫茫今古总堪伤。歌罢意难忘。甚老矣稽生，五弦挥手，怕听清商。渊明平生师友，白衣人、借与我持觞。若问醉翁年纪，指渠松柏高冈。</p><p>○木兰花慢</p><p>和黄一峰闻筝</p><p>尽弹筝仕女，会银甲，骤冰弦。看蝉影僛僛，莺声历历，鸿阵翩翩。哀音暮年多感，柰对花、对酒更闻鹃。却恐乘云飞去，缠头袅住非烟。乌丝缀谱倩陈玄。雅调为谁传。嗟江上峰青，湘皋木落，与挟飞仙。正须丝竹陶写，尽胜渠、槌拍事枯禅。莫负金尊皓月，难留锦瑟华年。</p><p>○木兰花慢</p><p>龟溪寄张小山</p><p>问出山小草，谁与伴，五湖游。便忆昔风光，桃花流水，杜若芳洲。来时洞门无锁，倩鹤群、长绕侍仙楼。邂逅小山招隐，依然我辈清流。春愁相恋住余不。寒拥敝貂裘。柰雨柳烟花，云帆溪鸟，都在帘钩。眼前自无俗物，动山心、嫌听鹿呦呦。猛把石阑干拍，贾胡知为谁留。</p><p>○瑶花慢</p><p>赋雪次仇山村韵</p><p>筛冰为雾，屑玉成尘，借阿姨风力。千岩竞秀，怎一夜、换作连城之璧。先生闭户，怪短日、寒催驹隙。想平沙鸿爪成行，□似醉时书迹。未随埋没双尖，便淡扫蛾眉，与斗颜色。裁诗白战，驴背上、驮取灞桥吟客。捻须自笑，尽未让、诸峰头白。看洗出宫柳梢头，已借淡黄涂额。</p><p>○百字令</p><p>寿玄览真人，次黄一峰韵</p><p>橙黄橘绿，占一年好景，人间真乐。玉尘金鳌相对峙，如我视今犹昨。珍重留侯，招邀黄石，俱赴蟠桃约。一卮仙酒，得陪三老斟酌。总道独绾银章，重披宫锦，有自家天爵。八袠明年身更健，胸次遥天恢廓。春小花繁，溪清月皎，都付延年药。洞霄仙侣，更添一个仙鹤。</p><p>○百字令</p><p>四月四日为王国辅生日作</p><p>红莲一舸，向游仙梦里，步虚金阙。朝罢香烟携满袖，初度玳筵重设。玉轴琵琶，金瓶芍药，都在春风列。天然清贵，樵林自爱晴雪。笑说奉母闲居，吾非巧宦，未信潘郎拙。戏引鸳雏香径底，好在双珠明月。锦绣楼台，燕莺帘幕，垂柳青丝结。金笼放鸽，年年飞絮时节。</p><p>○宴山亭</p><p>赋杨梅</p><p>鹤顶朱圆，丰肌粟聚，宝叶揉蓝初洗。亲翦翠柯，远赠筠笼，脉脉红泉流齿。骨换丹砂，笑尚带、儒酸风味。谁记。曾问谱西泠，绿阴青子。君家几度尊前，摘天上繁星，伴人同醉。纤手素盘，历乱殷红，浮沉半壶脂水。珍果同时，惟醉写、来禽青李。争似。为越女、吴姬染指。</p><p>○八声甘州</p><p>舟次垂虹寄玄洲许道民</p><p>柳洲冰未浣柰春寒，仙风引归槎。渺云岑天末，烟江雨外，犹认渔家。独酌瓦瓯篷底，谁与饭胡麻。疑听松风响，水宿蒹葭。天上春愁鹤发，许一庵闲地，坏衲双髽。笑清狂无赖，痼疾是烟霞。念葛洪、移居辛苦，甚左郎、容易问丹砂。凭传语、空山流水，深护桃花。</p><p>○烛影摇红</p><p>红梅</p><p>休击珊瑚，怕惊幺凤枝头睡。看花犹自未分明，雪在空阶砌。步障齐奴故里。尽一幅、仙人绛袂。妍丹吮粉，拟觅生绡，芳心难寄。姑射肌肤，朝霞散入春风髓。石桥冰酒影娥闲，略约相逢地。错妒嫣然妩媚。柰儿家、天寒翠被。碧桃和露，听彻吹笙，绿珠羞坠。</p><p>○石州慢</p><p>和黄一峰秋兴</p><p>落日空城禾黍，夜深砧杵才歇。怪他萝薜絺衣，风露润滋凉浃。清愁多少，只消目送飞鸿，五弦已是心悲咽。把酒问青天，又中秋时节。闻说。谪仙去后，何人敢拟，酒豪诗杰。草草山窗，还我旧时明月。书帷冷落，□□□□□□，闲人闲字偏情热。孤负楮先生，有一庭红叶。</p><p>○水调歌头</p><p>盆荷</p><p>江湖渺何许，归兴浩无边。忽闻数声水调，令我意悠然。莫笑盆池咫尺，移得风烟万顷，来傍小窗前。稀疏淡红翠，特地向人妍。华峰头，花十丈，藕如船。那知此中佳趣，别是一壶天。倒挽碧筩酾酒，醉卧绿云深处，云影自田田。梦中呼一叶，散发枕书眠。</p><p>○水调歌头</p><p>为初心真人七帙初度时延祥有赐田之命</p><p>瑞霭延真馆，春满瑞真家。绛县老人年纪，更柰紫髯何。前日黄华迎赐，赐予青毡旧物，田野总讴歌。报贶启金箓，笙鹤恰来过。问蟠桃，花结实，树交柯。今朝佳气五云，都在牡丹坡。何物可为公寿，直比心如明月，清镜阅人多。于此看勋业，铜狄细摩挲。</p><p>○水调歌头</p><p>赠都料邵子和还嘉禾</p><p>别有梓人传，精艺夺天工。便使玉人雕琢，妙手略相同。宝殿网珠窗户，华盖狻猊床座，金碧斗玲珑。花萼间芝草，细缕一重重。看挥斤，除鼻垩，运成风。多少巧心奇思，舞凤更翔龙。纵使棘端猴小，与刻三年楮叶，难比锦心胸。快袖吴刚斧，修取广寒宫。</p><p>○满庭芳</p><p>重九次赵侯韵</p><p>湖曲荒烟，石林斜日，笛声凄断山阳。孤怀无托，只用醉为乡。回首西风黄落，尽输他、松桧青苍。相思处，书题新橘，还待满林霜。人生难会合，良辰孤负，把菊传觞。便三人对月，独自清狂。正为跫音空谷，天远近、鸿鹄高翔。空追和，阳春一曲，聊代紫萸囊。</p><p>○凤凰台上忆吹箫箫</p><p>和欧阳彦珍催桂</p><p>桂影团团，小山丛底，今年特地收香。早阵风阵雨，频掩西窗。一翦辟寒金碎，甚教人、长想容光。凄凉夜，香篝撤去，孤负华堂。金菊芙蓉，尽未怕换叶移根，多少思量。纵素娥老去，肯便相忘。怪得探芳秋蝶，向翠阴深处回翔。非迟暮，一枝折得，留待仙郎。</p><p>○满江红</p><p>开元斗室落成，玄览真人命名得月轩</p><p>笑向桃花，又一番、玄都春色。彷佛记、主家阴洞，不多陈迹。竹里棋枰憎乌污，林间鹤语无人识。怪东风、迟暮却归来，庞眉客。沟水涨，云充斥。环堵隘，花狼藉。似石鱼湖小，酒船宽窄。庭下已生书带草，旁人错认扬雄宅。问青天、明月落谁家，无心得。</p><p>○满江红</p><p>玉簪次班彦功韵</p><p>玉导纤长，顿化作、云英香荚。风弄影、录鬟撩乱，搔头斜插。璞小还思钗燕并，丛幽略比蕉心狭。看柔须、点缀半开时，微烘蜡。冰箸瘦，琼枝滑。芳径底，谁偷掐。怕夜凉消得，锦围红匝。鹅管不禁仙露重，蜜脾剩借清香发。待使君、绝妙好词成，须弹压。</p><p>○狮儿词</p><p>赋梅次仇山村韵</p><p>含香弄粉，便句引、游骑寻芳，城南城北。别有西村、断港冰澌微绿。孤山路熟。伴老鹤、晚先寻宿。怕冻损、三花两蕊，寒泉幽谷。几番花阴濯足。记归来醉卧，雪深平屋。春梦无凭，鬓底闹蛾争扑。不如图画，相对展、官奴风竹。烧黄独。自听瓶笙调曲。</p><p>○望梅花</p><p>寿师道真人</p><p>何处仙家方丈。浑连水、隔他尘坱。放鹤天宽，看云窗小，万幅丹青图障。凭高望。笑掣金鳌，人道是、蓬莱顶上。时问葛陂龙杖。更准备、雪中鹤氅。修月吴刚，收书东老，消得百壶春酿。无尽藏。莫傲清闲，怕诏起、山中宰相。</p><p>○踏莎行</p><p>王蕺隐五香图，作圆象墨，写梅兰水仙山礬瑞香五品，盘屈折枝於其中，韩明善有月上影娥池，人在众香国一联，今予为易玄赋之</p><p>玉镜台前，看花如雾。交柯接叶纷无数。春寒约住柳丝圈，月明染下方诸露。庐阜神游，湘皋微步。玉奴老去羞樊素。韩郎解比影娥池，倩谁摘出香奁句。</p><p>○踏莎行</p><p>为朱德辉送医僧道二首</p><p>龙树名方，阿师偏得。参苓药笼真奇特。闲身偶尔病魔侵，几番劳动黄金锡。灌溉三田，平和百脉。只消甘露杨枝滴。八荒寿域太平时，大家都藉慈悲力。</p><p>○踏莎行</p><p>春梦还山，药罗岩上。觉来便觉身无恙。不知引入市尘壶，丹瓢犹挂苍龙杖。一脉清凉，三关调畅。□□更展沧溟量。还将底事谢先生，山中百斛丹泉酿。</p><p>○南乡子</p><p>题李紫筼山居</p><p>午枕托冥搜。得句栖霞半岭头。不柰风篁疏雨过，飕飕。化蝶飞来为少留。石壁倚清秋。袖拂烟痕写远游。信有平生濠濮想，悠悠。身似潜鱼懒上钩。</p><p>○蝶恋花</p><p>新柳</p><p>谁道鹅儿黄似酒。对酒新鹅，得似垂丝柳。松粉泥金初染就。年年春雪消时候。一缕柔情能断否。雨重烟轻，无力萦窗牖。试看溪南阴十亩。落花都聚红云帚。</p><p>○蝶恋花</p><p>清明日，去梁溪，元镇买舟追送未至，戏题所坐船窗</p><p>雨馆幽人朝睡美。好趁春晴，茶灶随行李。九朵芙蓉青似洗。天河一夜增新水。相送殷勤烦主礼。燕子无情，不管帆樯起。错恨分风三十里。清明小住为佳耳。</p><p>○蝶恋花</p><p>追次菘翁卷中冬至之作</p><p>空谷天寒殊慰藉。半幅瑶华，唤得春回也。金马玉堂犹传舍。崧云颍水风流夜。驰骋庄骚凌鲍谢。昔日忘年，邂逅鸿蒙野。愁绝朱弦谁为写。高情那复如疏者。</p><p>○浪淘沙</p><p>周晋仙讳文璞者，有词云，还了酒家钱。便好安眠。大槐宫里著貂蝉。行到江南知是梦，雪压渔船。盘礴古梅边。也信前缘。鹅黄雪白又醒然。一事最奇君听取。明日新年。晋仙宋南渡来名士，一号方泉老人，此词鲜于困学每爱书之。百年后，方外士张雨追和一章，以为笑乐，惜困学公不能为我赏音</p><p>抛下杖头钱。取次高眠。玉梅金缕孟家蝉。说着钱塘都似梦，懒问游船。谁信酒垆边。别有仙缘。自家天地一陶然。醉写桃符都不记，明日新年。</p><p>○茅山逢故人</p><p>句曲道中送友</p><p>山下寒林平楚。山外云帆烟渚。不饮如何，吾生如梦，鬓毛如许。能消几度相逢，遮莫而今归去。壮士黄金，昔人黄鹤，美人黄土。</p><p>案此下原有殿前欢，乃曲调因删去</p><p>○早春怨</p><p>拟白石</p><p>盼得春来，春寒春困，陡顿无聊。半剔残釭，片时春梦，过了元宵。空山暮暮朝朝。到此际、无魂可消。却倚东风，水如衣带，草似裙腰。</p><p>○如梦令</p><p>山中逃热三首</p><p>湖外残钟未了。过岭樵夫恁早。犬吠又人行，推枕北窗清晓。清晓。清晓。劳动数声啼鸟。</p><p>○如梦令</p><p>绿锦峰峦似绣。曲折一渠冰溜。中有养疴人，敧枕北窗清昼。清昼。清昼。胡蝶还知梦否。</p><p>○如梦令</p><p>静默两家茅舍。特地月明狼藉。不管候虫吟，高枕北窗清夜。清夜。清夜。凉似樊川水榭。</p><p>○渔父</p><p>赞船子和尚二首</p><p>此物由来不可名。丝纶收去水波平。长抱膝，可怜生。谁共蓑衣卧月明。</p><p>○渔父</p><p>上钓金鳞不用多。踏翻船子便高歌。犹有在，问如何。问取侬家张志和。</p><p>○太常引</p><p>浴鵠湾有咏写奉易玄</p><p>一丛奇石古苔龛。一半浸挼蓝。有几许烟岚。怕鱼鸟、惊人笑谈。幽幽尺宅，萧萧环堵，佳处要人参。休看是江南。似钴鉧、潭西小潭。</p><p>○太常引</p><p>漫翁新制画舫湖中，予为名其舫曰浮家泛宅。翁姓李，字仁仲，湖船用布帆自李始</p><p>莫将西子比西湖。千古一陶朱。生怕在楼居。也用着、风帆短蒲。银瓶索酒，并刀斫鲙，船背锦模糊。堤上早传呼。那个是、烟波钓徒。</p><p>○定风波</p><p>玉虚宗师十月二十八日诞，丁卯九月闰锦衣，期颐之佳瑞也。旧蓬莱阁成后，拜镇南王赐衣之宠，喜而作歌</p><p>漆点方瞳雪覆眉。鹤巢殿角与云齐。笑挈蓬莱三百丈。更向。白云层外着丹梯。步障诸峰霜似锦。借问。高寒那与世人知。杨子贤王新有教。淡染。高丽绫子制荷衣。</p><p>○忆秦娥</p><p>杨山居湖舫新成，载酒落之，赋秦楼月二首，书於船窗</p><p>兰舟小。一篷也便容身了。容身了。几番烟雨，几番昏晓。出桥三面青山绕。入城一向红尘扰。红尘扰。绿蓑青笠，让渠多少。</p><p>○忆秦娥</p><p>兰舟小。沿堤傍着裙腰草。裙腰草。年年青翠，几曾枯槁。渔歌一曲随颠倒。酒壶早是容情了。容情了。肯来清坐，吃茶须好。</p><p>○水龙吟</p><p>代玄览和东泉学士自寿之作</p><p>古来宰相神仙，有谁得似东泉老。今朝佳宴，杨枝解唱，花枝解笑。钟鼎山林，同时行辈，故人应少。问功成身退，何须更学，鸱夷子，烟波渺。我自深衣独乐，尽从渠、黄尘乌帽。后来官职清高，一品还他三少。不须十载光阴，渭水相逢，又入非熊梦了。到恁时、拂袖逍遥，胜戏十洲三岛。</p><p>案此下原有梧叶儿两乎，以其为曲调因删去</p><p>○鹧鸪天</p><p>赠医士沈德诚</p><p>东老传家道气浓。榴皮壁上有仙踪。耳孙阴德如何限，都在参苓药笼中。无贵贱，有穷通。活人心事契苍穹。吾家昆弟能无恙，须藉全生一匕功。</p><p>此下原有喜春来一首，以其为曲调删去。以上强村丛书用邃雅堂藏钞本贞居词。兹据曲律，删去其中殿前欢一首，梧叶儿二首，喜春来一首，另据西泠词萃本贞居词校订。</p><p>○东风第一枝</p><p>玉簪</p><p>清泪如铅，绿房迎晓，宝阶低拥云叶。蜻蜓飞上搔头，依前艳香未歇。西窗暗雨，怪帘底、参差凉月。正一丛、深倚琅玕，石上只愁磨折。问瑶草、应怜短发。曾醉堕、无声腻滑。羞他金雀钿蝉，似高水仙罗袜。芳心断绝。谁与赠、湘皋琼玦。试折花、掷作银桥，看舞素鸾迥雪。</p><p>○柳梢青</p><p>题杨补之墨梅</p><p>面目冰霜。逃禅正派，只让花光。怪底徐卿，为渠描貌，萦损柔肠。有谁步屧长廊。更折竹声中细香。酒半醒时，雪晴寒夜，月上西窗。</p><p>以上二首强村丛书本贞居词补遗</p><h2 id="【张玉娘-词作16首】" tabindex="-1"><a class="header-anchor" href="#【张玉娘-词作16首】" aria-hidden="true">#</a> 【张玉娘：词作16首】</h2><p>○法曲献仙音</p><p>夏夜</p><p>天卷残云，漏传高阁，数点萤流花径。立尽屏山无语，新竹高槐，乱筛清影。看画扇，罗衫上，光凝月华冷。夜初永。问萧娘、近来憔悴，思往事、对景顿成追省。低转玉绳飞，淡金波、银汉犹耿。簟展湘纹，向珊瑚、不觉清倦。任钗横鬓乱，慵自起来偷整。</p><p>○苏幕遮</p><p>春晓</p><p>月光微，帘影晓。庭院深沉，宝鼎余香枭。浓睡不堪闻语鸟。情逐梨云，梦入青春杳。海棠阴，杨柳杪。疏雨寒烟，似我愁多少。谁唱竹枝声缭绕。□□临风，自诉东风早。</p><p>○玉蝴蝶</p><p>离情</p><p>极目天空树远，春山蹙损，倚遍雕阑。翠竹参差声戛，环佩珊珊。雪肌香、荆山玉莹，蝉鬓乱、巫峡云寒。拭啼痕。镜光羞照，孤负青鸾。何时星前月下，重将清冷，细与温存。蓟燕秋劲，玉郎应未整归鞍。数新鸿、欲传佳信，阁兔毫、难写悲酸。到黄昏。败荷疏雨，几度销魂。</p><p>○玉楼春</p><p>春暮</p><p>凭楼试看春何处。帘卷空青淡烟雨。竹将翠影画屏纱，风约乱红依绣户。小莺弄柳翻金缕。紫燕定巢衔舞絮。欲凭新句破新愁，笑问落花花不语。</p><p>○玉女摇仙佩</p><p>秋情</p><p>霜天破夜，一阵寒风，乱淅入帘穿户。醉觉珊瑚，梦回湘浦，隔水晓钟声度。不作高唐赋。笑巫山神女，行云朝暮。细思算、从前旧事，总为无情，顿相孤负。正多病多愁，又听山城，戍笳悲诉。强起推残绣褥，独对菱花，瘦减精神三楚。为甚月楼，歌亭花院，酒债诗怀轻阻。待伊趋前路。争如我双驾，香车归去。任春融、翠阁画堂，香霭席前，为我翻新句。依然京兆成眉妩。</p><p>○卖花声</p><p>冬景</p><p>衾重夜寒凝。幽梦初醒。玉盘香水彻清冰。起向妆台看晓镜，瘦蹙梅英。门外六花零。香袂棱棱。等闲斜倚旧围屏。冷浸宝奁脂粉懒，无限凄清。</p><p>○念奴娇</p><p>中秋月次姚孝宁韵</p><p>冰轮驾海，破寒烟、万点苍山凝绿。清逼嫦娥秋殿静，桂树香飘金粟。万顷琉璃，一天素练，光彻飞琼屋。楚云无迹，萧萧梦断银竹。都胜三五寻常夜，高河新泻下，雪波霜瀑。臂冷香销成独坐，顾影□愁千斛。燕子楼空，凤箫人远，幽恨悲黄鹄。夜阑漏尽，梅花声动湘玉。</p><p>○水调歌头</p><p>次东坡韵</p><p>素女炼云液，万籁静秋天。琼楼无限佳景，都道胜前年。桂殿风香暗度，罗袜银床立尽，冷浸一钩寒。雪浪翻银屋，身在玉壶间。玉关愁，金屋怨，不成眠。粉郎一去，几见明月缺还圆。安得云鬟香臂，飞入瑶台银阙，兔鹤共清全。窃取长生药，人月满婵娟。</p><p>○蕙兰芳引</p><p>秋思</p><p>星转晓天，戍楼听、单于吹彻。拥翠被香残，霜杵尚喧落月。楚江梦断，但帐底、暗流清血。看臂销金钏，一寸眉交千结。雨阻银屏，风传锦字，怎生休歇。未应轻散，磨宝簪将折。玉京缥缈，雁鱼耗绝。愁未休、窗外又敲黄叶。</p><p>○如梦令</p><p>戏和李易安</p><p>门外车驰马骤。绣阁犹醺春酒。顿觉翠衾寒，人在枕边如旧。知否。知否。何事黄花俱瘦。</p><p>○忆秦娥</p><p>咏雪</p><p>天幂幂。彤云黯淡寒威作。寒威作。琼瑶碎剪，乘风飘泊。佳人应自嫌轻薄。乱将素影投帘幕。投帘幕。不禁清冷，向谁言着。</p><p>○南乡子</p><p>清昼</p><p>疏雨动轻寒。金鸭无心爇麝兰。深院深深人不到，凭阑。尽日花枝独自看。销睡报双鬟。茗鼎香分小凤团。雪浪不须除酒病，珊珊。愁绕春丛泪未干。</p><p>○浣溪沙</p><p>秋夜</p><p>玉影无尘雁影来。绕庭荒砌乱蛩哀。凉窥珠箔梦初回。压枕离愁飞不去，西风疑负菊花开。起看清秋月满台。</p><p>○小重山</p><p>秋思</p><p>秋入瑶台玉簟凉。藕花香暗度、紫荷乡。软□罗扇动清商。霜渐老，庭外菊初黄。眉月画应慵，瘦臞□对镜、怨容光。泪痕寒染翠绡裳。梧叶尽，疏影下银床。</p><p>○汉宫春</p><p>元夕用京仲远韵</p><p>玉兔光回，看琼流河汉，冷浸楼台。正是歌传花市，云静天街。兰煤沉水，澈金莲、影晕香埃。绝胜□，三千绰约，共将月下归来。多管是春风有意，把一年好景，先与安排。何人轻驰宝马，烂醉金罍。衣裳雅淡，拥神仙、花外徘徊。独怪我、绣罗帘锁，年年憔悴裙钗。</p><p>○烛影摇红</p><p>又用张材甫韵</p><p>梅雪乍融，单于吹彻寒犹浅。夜从灯下翦春幡，笑罢椒盘宴。云母屏开帘卷。放嫦娥、广寒宫苑。星移银汉。月满花衢，绕城弦管。□□□□，谯楼一任更筹换。锦霞银树玉桥联，谁道蓬山远。可是紫箫声断。漫懊恨、春宵苦短。不堪回首，照□芙蕖，断肠鸿雁。</p><p>强村丛书用孔氏微波榭传银小山堂钞本</p><h2 id="【张之翰-词作69首】" tabindex="-1"><a class="header-anchor" href="#【张之翰-词作69首】" aria-hidden="true">#</a> 【张之翰：词作69首】</h2><p>○万年春</p><p>案此即点绛唇调</p><p>一夜东风，满城和气先吹彻。问春来也，几点梅花雪。心事蹉跎，羞对东君说。长为客。去年时节。走马铜台陌。</p><p>○万年春</p><p>立春日宫前对雪</p><p>断送余寒，舜韶声里春风度。九重金户。催进宜春句。道是春来，又候春将去。朝天处。柳花无数。飞满宫前路。</p><p>○南乡子</p><p>元夜，嘉陵江观放灯后作</p><p>灯夕在江阴。绿酒红螺不厌深。醉眼清江江上看，更沉。放尽春风万炬金。流到碧波心。水竹连舟尽自禁。此夜此情谁会得，如今。都付青崖马上吟。</p><p>○南乡子</p><p>十六夜待灯不见作</p><p>帘幕卷春阴。坐守江灯正夜深。两岸人家楼阁暗，消沉。笑道良宵直万金。负煞隔年心。多病情怀难更禁。肠断一江春水碧，从今。著甚垂鞭带月吟。</p><p>○南乡子</p><p>谢王秋岩元帅重阳送糕果</p><p>霜冷雁来天。甓社重阳又一年。多病文园扶未起，挛拳。节物关心正自怜。照眼菊花鲜。盘果旗餻簇满前。知是秋岩人送似，欣然。便带新词到枕边。</p><p>○南乡子</p><p>和秋岩重阳</p><p>红树挂斜阳。秋满淮南甓社乡。古往今来多少恨，萦肠。写作诗词四五行。酒熟胜鹅黄。直待西风醉一场。说与多情篱畔菊，留芳。青女能悭几夜霜。</p><p>○江城子</p><p>瓶梅</p><p>隔帘风动玉娉娉。见来曾。眼偏明。手拣芳枝，自插古铜瓶。六载乌台饥欲倒，犹为汝，未忘情。幽姿芳意正盈盈。可怜生。欲卿卿。更取青松为友竹为朋。今夜黄昏新月底，还却怕，太孤清。</p><p>○江城子</p><p>游孙园</p><p>丹青画出小亭台。巧安排。绝尘埃。二十年间，成此亦奇哉。借问主人凡几醉，直到老，不曾来。来莺去燕莫相猜。水平阶。迳生苔。倚遍阑干，堪爱也堪哀。柳外春风都不管，依旧遣，百花开。</p><p>○江城子</p><p>寄庐副使处道</p><p>去年雪里送君时。马迟迟。思依依。及至金陵，还却值君归。独抱此情谁与语，空三复，草堂诗。年来霜鬓欲成丝。惜睽离。喜追随。四海而今，浑有几相知。上到庐山高绝处，曾为我，一支颐。</p><p>○江城子</p><p>博文归意有未尽，又以江城子为赠，兼简吴中诸士夫</p><p>闲中自合故人束。五湖居。二年余。郑重君家，远寄数封书。昨日相逢还忆不，只记得，旧清癯。留君无计住须臾。使归吴。重踌躇。曾挂风帆，三度过姑苏。为问台前双白鹭，烟景似，向来无。</p><p>○江城子</p><p>和韵姜中丞，兼寄赵侍御明叔</p><p>黄金台下识行骖。著朝衫。宦情酣。不料维扬，留住老曹参。旧说长江千里外，今只在，小楼南。金焦倒影碧潭潭。送飞岚。要奇探。看取尊前，醉袖旋分柑。一曲高歌春未老，官里事，且休谈。</p><p>○江城子</p><p>道途急急莫留骖。敝尘衫。困如酣。二载徐州，刚唤作髯参。长记秋风吹别酒，君向北，我来南。来时霜未落寒潭。正山岚。便平探。尝遍闽中新荔不论柑。留著归囊三百首，都直待，见君谈。</p><p>○菩萨蛮</p><p>暮春即事</p><p>梁间双燕呢喃语。想曾知得春归处。问著不应人。芹泥香正匀。翠阴庭院悄。手摘青梅小。天气恰清和。越衫犹薄罗。</p><p>○朝中措</p><p>十六夜月</p><p>夜来三五月初圆。歌吹竞喧阗。二八婵娟更好，便无人对樽前。可怜浮世，只争一夕，如许心偏。玉色何尝喜愠，年年岁岁依然。</p><p>○临江仙</p><p>须信人生皆有命，前途造物由他。年光时事苦相磨。一从居冗剧，两度见新禾。枉著黄尘三万丈，等闲换却沧波。别来谁与晒渔蓑。不知同钓者，时复谓余何。</p><p>○太常引</p><p>寄乡中诸友</p><p>一书除得海边头。怅无地、著羁愁。何处望吾州。漫斜日、高城倚楼。东湖湖上，锦云十里，政好藕花秋。日日醉扁舟。也曾念、山东旧游。</p><p>○木兰花慢</p><p>听姜惠甫摘阮</p><p>羡黄台公子，能办此、淡中清。看璧月当胸，松风应手，一洗秦筝。都来四条弦上，有几家乐府几般声。秋水孤鸣老雁，春风百啭娇莺。嫩凉窗户酒初醒。特地为渠听。写江南江北，无穷意思，字字分明。悠扬博山烟底，把满怀幽恨一时平。长记曲终时候，钱塘暮雨潮生。</p><p>○木兰花慢</p><p>同济南府学诸公泛大明湖</p><p>唤扁舟载酒，直转过、水门东。正十里平湖，烟光淡淡，雨气蒙蒙。回头二三名老，望衣冠、如在画图中。但得城头晚翠，何须席上春红。清樽旋拆白泥封。呼作白头翁。要与汝忘情，高歌一曲，痛饮千锺。夕阳醉归扶路，尽从渠、拍手笑儿童。官事无穷未了，人生适意难逢。</p><p>○木兰花慢</p><p>自中年以去，觉岁月、疾如流。渐鬓影萧萧，人情草草，世事悠悠。言归几曾归去，向高沙、一度一年秋。未要清云著脚，且簪黄菊盈头。五湖烟月一扁舟。仿佛凤麟洲。但乘兴而吟，吟而须醉，醉则才休。余生本来疏懒，更忘机、鸥鸟苦相留。不是旧游情厚，梦魂不到南州。</p><p>○木兰花慢</p><p>送赵治中</p><p>见平蛮诗卷，都道是、胆包躯。听细话平生，辞虽慷慨，气却舒徐。春风忽然吹兴，正琼花时节别江都。恨煞楼头双鹤，不能留住须臾。轻烟细雨湿平芜。一舸下东吴。想柱杖寻梅，敲门看竹，多在西湖。行装不须多办，把锦囊、分付小奚奴。怕过孤山山下，一杯先酹林逋。</p><p>○踏莎行</p><p>和张梦符</p><p>踏月才归，戴星还起。客怀苦似当途李。旧时曾钓细鳞鱼，新醅旋醱浮香蚁。此兴茫然，于今已矣。朝朝暮暮奔忙里。淮春楼下有吾舟，挂帆又过桃花水。</p><p>○蝶恋花</p><p>往岁相从今几许。今岁逢君，愈见真诚处。除却交情无别语。匆匆忍上归舟去。醉里犹歌长短句。醒后轩窗，历历余音度。销尽炉熏三两炷。片帆风送寒江暮。</p><p>○唐多令</p><p>和刘改之</p><p>何处是沧洲。寒波不尽流。恰登舟、便过城楼。一片锦云三万顷，常记得、藕花秋。渔父雪蒙头。此情知道否。说生来、不识闲愁。青笠绿蓑烟雨里，吾与汝、可同游。</p><p>○唐多令</p><p>怀高沙</p><p>往事水东流。槐根春梦休。被长淮、隔断中州。三十六湖湖上住，却又过、一年秋。佳处总堪游。同盟只数鸥。把功名、且付扁舟。天上故人知己者，休笑我、太迟留。</p><p>○唐多令</p><p>静有读书缘。贫无使鬼钱。尽虚斋、尽日萧然。鲸海波涛三万丈，元不到、此山前。梦蝶正翩翩。香匜飘篆烟。更何心、敢怨青天。若论闲居多少兴，风与月、浩无边。</p><p>○唐多令</p><p>不是强辞荣。风波实可惊。算平生、耐久交情。走遍天涯依旧好，都不似、一灯青。世路自欹倾。湖天方晦明。也休将、文字争鸣。一曲渔歌无别调，烟雨外、两三声。</p><p>○唐多令</p><p>怨思入清笳。斜阳鸣乱鸦。正开尊、细酌流霞。北里南庄今岁熟，全不觉、米难赊。笔砚淡生涯。胸中气自华。看凋零、野草闲花。事不相关收脚坐，吾便是、贵人家。</p><p>○唐多令</p><p>冠上满尘埃。未弹君莫猜。有诸公、暮省朝台。醉后狂歌歌后醉，能办此、竭吾才。可以慰幽怀。此时何有哉。道寒梅、又欲新开。碧玉枝头今几蕾，须一一、寄书来。</p><p>○感皇恩</p><p>庚寅立春</p><p>日日苦思春，春来何处。积雪层冰正无路。春风吹面，万里故人相遇。隔年离别恨，从头诉。鬓发清霜，形容枯树。渐觉人生不如故。唯春最好，底用一年一度。有心当不放，春归去。</p><p>○感皇恩</p><p>立春日，次赵疏堂大中韵</p><p>何处鸟飞来，一声清晓。报我东君已来了。青阳歌罢，又是一番春早。冷宫庭户里，才知道。千里归心，六年愁抱。不觉朱颜镜中老。故园茅屋，依旧白云深绕。有谁曾占却，西岩好。</p><p>○婆罗门引</p><p>赋赵相宅红梨花</p><p>冰姿玉骨，东风著意换天真。软红妆束全新。好在调脂纤手，满脸试轻匀。为洗妆来晚，便带微嗔。香肌麝薰。直羞煞海棠春。不殢数卮芳酒，谁慰黄昏。只愁睡醒，悄不见惜花贤主人。枝上雨、都是啼痕。</p><p>○婆罗门引</p><p>病中对菊</p><p>当轩有菊，几年不共结清欢。偶然乘兴南旋。却念都城手种，谁兴护霜寒。正闰余秋晚，曾未开残。宦游最难。算长在别离间。不是未逢蓓蕾，早已阑珊。今年好处，恰花近重阳慰病颜。微雨后、一笑相看。</p><p>○婆罗门引</p><p>自公去后，曲栏荒径老孤芳。公来花亦生光。一阵朝来细雨，开作十分黄。甚厌厌抱疾，却误重阳。曾吟短章。也曾见醉衔觞。但得翛然相慰，欹枕何妨。燕山已远，且莫问园亭此际霜。人意足、处处花香。</p><p>○婆罗门引</p><p>辛卯中秋望月</p><p>宦游南北，月明何处不相随。十年九赋新词。今夜清光如许，无以侑金卮。想叨居此职，著甚推辞。临风再思。是有句欲来时。除却广寒人见，尘世谁知。天香一阵，恰飘动婆娑桂树枝。秋影里、醉写乌丝。</p><p>○满江红</p><p>送刘叔谦御史</p><p>满酌离杯，留不住、绣衣行客。还正是、登车揽辔，慨然时节。白简才辞乌府去，红尘旋被青山隔。看弓刀千骑拥秋风，涂阳陌。自不负，心如铁。著甚语，堪为别。道太柔则废，太刚则折。任外岂非经济手，得中便是澄清策。待功成、随诏早归来，从头说。</p><p>○满江红</p><p>益都时习阁睡起</p><p>六月青州，何处是、此身堪著。都不似、素王宫里，倚云高阁。万里风来无隔处，睡余常觉衣裳薄。把暑天如水画如年，消磨却。心地上，何轩豁。眼界外，犹廖廓。被野烟高鸟，劝予清酌。一片青山知客意，冷光堆满栏干角。恨偃然、不肯入城来，难相约。</p><p>○满江红</p><p>登汪师展江楼</p><p>山压长江，流不尽、滔溜深碧。形胜地、以江为堑，以山为壁。兵府旧分城上下，人家新住城南北。说当年、天马入川时，皆传檄。市不易，居如昔。龙已去，攀何及。问人人能道，圣朝恩德。蕞尔南州成底事，宛然上将劳吾敌。看红尘一骑捷书来，来春必。</p><p>○满江红</p><p>眼底交游，十载被、江湖相隔。尝记得、道庵人静，纵谈朝夕。纸上云烟随散落，毫端风雨何休息。甚这回相见便苍颜，都非昔。中年别，真堪惜。生辰会，谁曾必。看西风摇动，可人词笔。天上桂华香近也，此杯再要和君吸。恨抗尘走俗太忙生，无间日。</p><p>○满江红</p><p>寄张蓝山</p><p>古木寒藤，高岸底、萧然舟宿。一夜雨、朔风吹浪，浪高于屋。梦觉蓬窗无共语，此时正自怜幽独。道蓝山老子送诗来，挑灯读。辞与理，俱能足。从别后，情尤笃，想鬓毛如鹤，目睛如鹘。四海如公知已少，有心日日相追逐。恨濯缨亭远水萦纡，山重复。</p><p>○念奴娇</p><p>九日，同府学诸君饮王氏园</p><p>二年重九，算都向、江北江南虚度。鸿雁来时秋最好，底用千愁万绪。九朵青山，几尖白塔，何限登临处。今朝乘兴，也和诗客凝伫。正是雨洗芙蓉，风翻野菊，霜染江枫树。一片天开图画里，留著天然佳句。收拾方来，安排未定，试问云间路。三杯才尽，笔头疑有神助。</p><p>以上西岩集卷十一</p><p>○酹江月</p><p>人间良夜，是年年、八月中秋时节。万古青天当此际，正要十分澄澈。何处浮云，微茫黯淡，便把青光隔。凭栏三叹，恨无长笛吹裂。坐看蜡烛争辉，青灯吐焰，负煞尊前客。待到谯楼初鼓后，不觉衣裳凉彻。试草新词，凭风吹去，教向嫦娥说。须臾知道，广寒推出明月。</p><p>○酹江月</p><p>赋济南风景，和东坡韵</p><p>南山北济，算难尽、十二全齐风物。平地华峰天一柱，鹊倚岩岩青壁。金线横波，真珠出水，趵突喷寒雪。无穷潇洒，品题宜有才杰。遥忆工部来时，谪仙游处，兴自云间发。翠琰高名千古在，不逐兵尘磨灭。细嚼遗篇，高歌雅句，风动萧萧发。英灵何许，画船独醉明月。</p><p>○水龙吟</p><p>张大经寓第牡丹</p><p>旧时来往燕都，为花常向花前醉。十年一梦，鬓丝如许，尚余情味。曾见君家，后园深处，满栽姚魏。恨匆匆过了，寻芳时候，又早是、春归际。只想十分憔悴。说两株、吐花犹未。曲栏干凭，朝酣不语，为谁凝思。拟合金笺，清平妙曲，与渠相慰。怕今宵，便有无情风雨，作遮藏计。</p><p>○水龙吟</p><p>留别</p><p>别来几度秋风，数千里外还重遇。虚斋画掩，厌厌多病，赖君看护。鹅鸭比邻，鱼虾市井，拟留余住。被催人天上，除书一纸，又催过、江南去。一夜扁舟风雨。问谁知、此时情绪。明朝回首，荒城古塔，离亭高树。点检囊中，锦笺半是，秋岩佳句。待从今，且把新词阁起，共何人赋。</p><p>○水龙吟</p><p>伯庸近以乐府贺余新居，未及裁答。伯庸复有辽阳省掾之行，相爱之情，不能无语，仆因用前韵奉饯，且为后凯还日，把杯一笑也。</p><p>去年鞍马东来，为予尝说辽阳好。而今风物，战尘低暗，阵云高绕。幕府抡材，纵横健笔，似君元少。看灯前草就，捷书一纸，飞奏入、龙楼晓。遥望蓬莱晻霭，问何如、日边琼岛。雁来时候，霜风凄紧，应思归早。万里西州，双亲虽健，众雏犹小。怕区区，但了平日心事，约山间老。</p><p>○水龙吟</p><p>送程达之万户还宣城</p><p>我从年少知君，胸中气与秋天杳。天戈南下，几番屯戍，几番征讨。笔砚从戎，诗书为将，世间元少。想何如静处，求田问舍，便辞得、功名了。兵府水围山绕。尽雄深、不妨吟稿。秋高时候，羽书催急，渡江须早。号令重明，角声风冷，剑华霜晓。要从今，做取十分事业，恰归来好。</p><p>○水龙吟</p><p>寄郭安道御史</p><p>一杯未尽分携，匆匆争似休相遇。方余病起，不禁同醉，只须将护。万里淮天，数行征雁，雨晴风住。趁瓜州古渡，东来潮水，便高卧、孤帆去。卧听江声如雨。渐消磨、满怀愁绪。丹青画出，金山烟塔，焦山霜树。如此江山，发挥正要，雄章奇句。仗何人唤取，青骢御史，看挥毫赋。</p><p>○水龙吟</p><p>秋岩既别，是日晚又访予龙城外，复以前韵寄谢</p><p>中年怕见离筵，恶怀易感欢难遇。愁城百丈，旧时全仰，酒兵遮护。不饮而今，如何禁得，欲行还住。与元戎已别，弓刀小队，能为我、年来去。一阵黄昏细雨。正心头、万丝千绪。几家灯火，烟迷湖水，风号堤树。咫尺重闉，故人千里，可能无句。听谯楼，更鼓寒声历历，倚篷窗赋。</p><p>○沁园春</p><p>寄刘光裔都事</p><p>有手拿云，有背摩空，相期昔年。记南方初下，送君硬语，东曹未满，寄我奇篇。二十年间，数千里外，底事曾无人所怜。青青鬓，但一回，相见，一度苍然。此心宁逐时迁。且同醉金波药玉船。要诗之悟处，深如学佛，词之妙处，绝似谈仙。匹马江都，片帆甓社，又别西风落照边。沉吟久，写离情不尽，雁字联翩。</p><p>○沁园春</p><p>送刘牧之同知归江南</p><p>昨日送春，今日送君，难禁别离。正桃花水满，远归江浙，楝花风起，轻出京师。早把功名，置之身外，世上何愁可皱眉。从今去，但求田问舍，此意谁知。当年交友全稀。试屈指诸君更有谁。说郭髯磊落，犹居判府，许翁清健，已谢签司。回首南关，怅然如梦，几度凭栏费所思。烦传语，甚孤怀索莫，不寄新诗。</p><p>○沁园春</p><p>送赵彦伯御史</p><p>君按西秦，我走东秦，一尊共开。恨匆匆行色，无多款曲，区区别语，未易安排。百二关河，三千道路，前岁如今曾往回。但休问，过潼关北去，都是诗材。公余应见青崖。怕念我、兹游无好怀。□也知巧宦，常居要地，其如公论，不用非才。北渚光中，华峰影里，放得婆娑亦快哉。三年里，尽平分烟景，抖擞尘埃。</p><p>○沁园春</p><p>至元戊子冬，国子司业李君两山以春官小宗伯奉命使交趾，故作此以壮其行</p><p>国子先生，博带峨冠，胡为此行。正蛮烟瘴雾，远趋象郡，祥云瑞霭，近别龙庭。率土之滨，际天所覆，何处而令不太平。安南者，彼地方多少，敢抗吾衡。一封天诏丁宁。要老子胸中百万兵。看健如马援，精神矍铄，辨如陆贾，谈舌纵横。奉职称藩，功成事定，更放文星分外明。归来尽，不妨诗笔，颠倒南溟。</p><p>○沁园春</p><p>不肖掾内台，时西溪王公为侍御史，遵晦韩兄为监察御史，恕齐霍兄为前台掾。其后柳溪耶律公提刑河北，颐轩李兄都司台幕，皆平昔所敬慕者。至元甲申春，</p><p>四海交亲，别离尽多，会合最难。见西溪老子，情怀乐易，柳溪公子，风度高闲。铁石心肠，风霜面目，更著中朝霍与韩。知音者，有颐轩待御，收拾清欢。不才自顾何颜。也置在诸公酬酢间。似蒹葭倚依，琼林玉树，萧蒿隐映，春蕙秋兰。南北乌台，当时年少，双鬓而今半欲斑。明朝去，向德星多处，遥望锺山。</p><p>○沁园春</p><p>谢王巨川侍郎以澹游所书扇见惠</p><p>四海黄花，文采风流，于今尚存。直澹翁诗句，大羹玄酒，名家书法，流水行云。泗上青山，枫林丹叶，书破晴空月一轮。余尝见，把君髯摇动，特地精神。谢君雅意殷勤。便付与同僚更可人。爱紫筠真节，柄才到手，轻罗缟面，影不离身。纵使当年，石城风起，不怕庾公千丈尘。难忘处，正午天如火，凉满衣巾。</p><p>○沁园春</p><p>送鹤寄可与郎中</p><p>鹤汝前来，与余相从，近乎一年。每座隅举目，看挥大字，窗前侧耳，听诵佳篇。月白风清，天高露下，不肯飞腾亦可怜。鸡群里，见雪衣丹顶，空自昂然。星郎明日南迁。待送上秋风千里船。莫因其所好，乘轩受禄，启其所欲，学道升仙。渠是而今，经纶大手，早取徵书下日边。长鸣罢，似知余雅意，两翅翩翩。</p><p>○沁园春</p><p>鹤答和，寄可与郎中</p><p>昔自九臯，慕翁而来，何期岁年。记初为翁客，献千百寿，后为翁友，得两三篇。夜夜飞鸣，朝朝起舞，不是赏音谁见怜。追随久，尽人多怨者，我独欣然。翁今犹未高迁。便离却交游载月船。想西岩梦我，大纲坡老，绣江畜我，小样逋仙。二老风流，他时相约，须到西湖烟水边。孤山路，看云间来迓，秋影翩翩。</p><p>○沁园春</p><p>用送鹤乐府韵，寄可与亦督和之</p><p>自别君来，日如三秋，夜如一年。想小金山下，笙歌促席，横江楼上，乐府连篇。世故相驱，欢情未已，遽尔归来祗自怜。空回首，望南州城郭，烟水茫然。思君便欲移迁。更共泛西湖湖上船。但杯中有酒，何分贤圣，心头无事，便是神仙。鹤去多时，甚无一语，回到高沙烟雨边。吾知矣，正挑灯和韵，笔势翩翩。</p><p>○沁园春</p><p>游孤山寺寄姜中丞</p><p>若论西湖，颖川汝阴，俱难似之。正涌金门外，天开罨画，钱塘岸侧，城展玻璃。曾借扁舟，晚凉一棹，先向孤山近处嬉。回头望，是吴山楼阁，烟霭参差。淡妆浓抹相宜。道不独晴奇雨亦奇。访欧公遗像，仍存古井，逋仙旧隐，犹有荒祠。泉若通灵，梅如解语，应也怪公题咏迟。从今后，怕公余无事，准备新诗。</p><p>○摸鱼子</p><p>辛卯清明日，尝以金缕曲侑觞，今年独无可乎，因作摸鱼子一阕以寄意</p><p>问谁知此时情绪。匆匆寒食相遇。东风可是无闲暇，开尽白红千树。春几许。还又怕、转头风雨留难住。浮生浪苦。且携酒重寻，去年花下，歌我旧金缕。尊前友，惟有青山如故。至今面目无妒。冷光晴色三千丈，斜照夕阳窗户。堪讶处。被几叶风帆，催上江南路。无人自语。想五载居京，一朝得郡，却甚也能去。</p><p>○金缕曲</p><p>送可与，即用其韵</p><p>乐府宁无路。彼区区、斜门枉迳，少人知处。从得君词惊且讶，醉里坡仙曾遇。是梦里、稼翁教汝。玉尺金刀俱在手，把天机云锦裁成句。才落纸，便传去。笔头不用空豪怒。也应须、梨花缟夜，海棠红雨。一曲离歌悲壮处，不觉人间三鼓。有幽壑、潜蛟起舞。休道此情天不管，怕余音袅袅无人许。风送入，渡江橹。</p><p>○金缕曲</p><p>送茅山倪道人，并寄山中诸道友</p><p>回首茅山路。渺滔滔、长江南畔，碧山无数。曾被天风吹醉梦，直到华阳深处。也亲见、鸾骖鹤驭。觉后分明空记省，怅丹坡、踪迹今何许。还又被，世缘误。几番自咏山中句。觉霏霏、云烟秀色，去来眉宇。曾共三峰重有约，已办清秋杖屦。看能与、群仙相遇。君去丁宁无别语，怕山灵怪我来何暮。才有伴，便同去。</p><p>○金缕曲</p><p>送德昌</p><p>走遍江南路。看天公、何时还我，故山深处。君处钱塘余甓社，千里不期而遇。更分甚、主宾吾汝。一片湖光浓似酒，待发挥、我辈清新句。几鱼鸟，不惊去。醉中不怕波神怒。尽人间、纷纷轻薄，翻云覆雨。灯火归来才半醒，月夜谯楼初鼓。正老鹤迎门飞舞。此乐人生能有几，怅后期好在知何许。明日又，送柔橹。</p><p>○金缕曲</p><p>中秋夜不寐，枕上作以自遣</p><p>未过松江去。被高沙、同盟鸥鹭，暂时留住。曾共中秋心期定，再上江船容与。待满载、淮歌楚舞。岂料桂花香雾底，正河鱼、作祟深相苦。尊有酒，不忺举。梦中似听嫦娥语。道人生、百年才半，未为衰暮。江北江南行欲遍，几见月明三五。尝烂赏、通宵达曙。可是今年情思懒，便临风、误却清新句。聊援笔，为渠赋。</p><p>○金缕曲</p><p>双陆</p><p>此博谁名汝。想当年、波罗塞戏，涅盘经语。天竺传来双采好，么六四三二五。要随喝、随呼随数。从得三郎绯衣了，再曾逢、潘彦知音侣。同入海，亦良苦。雄拿豪攫争鸣杵。正关河、疏星残月，几声秋雨。却是驱驰玄黄马，脚底蹈燕蹴楚。甚一涧一梁能阻。翻覆输赢须臾耳，算人间万事都如许。且一笑，看君赌。</p><p>○金缕曲</p><p>乙未清明</p><p>风雨惊春暮。恨天涯、留春未办，却留余住。时序匆匆催老大，又早飞花落絮。算禁得、清明几度。试倚危栏西北望，但接天烟水无重数。空目断，故山路。先茔松柏谁看护。想东风、杯盘萧索，饥鸟啼树。便做松江都变酒，醉里眉头休聚。万里南来缘底事，也何须、杜宇声声诉。千百计，不如去。</p><p>○太常引</p><p>红梅</p><p>幽香拍塞满比邻。问开到、几层春。谢绝蝶蜂群。祗么凤、和渠意亲。醉红肌骨，艳红妆束，能有许时新。也待不摇唇。忍孤负、风流玉人。</p><p>○太常引</p><p>两株如玉瘦相邻。尽红复、抱芳春。看到不同群。比问白寻黄更亲。出尘态度，倚风标格，消得一词新。谁解按歌唇。教唱与、青崖故人。</p><p>○水调歌头</p><p>翰林诸公相饯齐化门外，因用不肖与诸公倡和水调韵寄意</p><p>烟柳绿阴底，祖席国门东。旧时沙上鸥鹭，此地别鵷鸿。几载备员苟禄，一日分符剖竹，谁道不遭逢。回望九重阙，高出五云中。重殷勤，深眷恋，谢诸公。佳篇继之以酒，情与礼俱通。渺渺松江烟水，斗郡若无多事，其孰可相从。杖屦放鹤叟，蓑笠钓鱼翁。</p><p>○贺新郎</p><p>余家古瓶腊梅忽开，清香可爱，质之范石湖梅谱，乃宿叶而佳者也。且云，素难题咏，山谷简斋但作小诗而已，在简斋余作且勿论，偶不及东坡长句，何耶。因以乐府贺新郎见意</p><p>不受铅朱污。问娇黄、当初著甚，染成如许。便做采从真蜡国，特地朝匀暮注。也无此、宫妆风度。长记方壶春半贮，只萧然、尽慰人情苦。谁更望、暗香吐。为渠细检梅花谱。以芳馨与梅相近，故梅名汝。底是石湖堪怪处，说道涪翁曾赋。还忘却、东坡佳句。从被二仙题评了，到而今、傲然吟诗似。吾试与，下斯语。</p><p>永乐大典二千八百十一梅字韵引张西岩集以上赵万里校补本张之翰西岩词六十九首，间以四库珍本西岩集校订</p><h2 id="【张中孚-词作1首】" tabindex="-1"><a class="header-anchor" href="#【张中孚-词作1首】" aria-hidden="true">#</a> 【张中孚：词作1首】</h2><p>○蓦山溪</p><p>山河百二，自古关中好。壮岁喜功名，拥征鞍、雕裘绣帽。时移事改，萍梗落江湖，听楚语，厌蛮歌，往事知多少。苍颜白发，故里欣重到。老马省曾行，也频嘶、冷烟残照。终南山色，不改旧时青，长安道，一回来，须信一回老。</p><p>中州乐府</p><h2 id="【张翥-词作133首】" tabindex="-1"><a class="header-anchor" href="#【张翥-词作133首】" aria-hidden="true">#</a> 【张翥：词作133首】</h2><p>○六州歌头</p><p>孤山寻梅</p><p>孤山岁晚，石老树查牙。逋仙去。谁为主。自疏花。破冰芽。乌帽骑驴处。近修竹，侵荒藓，知几度。踏残雪，趁晴霞。空谷佳人，独耐朝寒峭，翠袖笼纱。甚江南江北，相忆梦魂赊。水绕云遮。思无涯。又苔枝上，香痕沁，幺凤语。冻蜂衙。瀛屿月，偏来照，影横斜。瘦争些。好约寻芳客，问前度，那人家。重呼酒。摘琼朵。插鬓鸦。唤起春娇扶醉，休孤负锦瑟年华。怕流芳不待，回首易风沙。吹断城笳。</p><p>○瑞龙吟</p><p>癸丑岁冬，访游弘道乐安山中，席宾米仁则用清真词韵赋别，和以见情</p><p>鳌溪路。潇洒翠壁丹崖，古藤高树。林间猿鸟欣然，故人隐在，溪山胜处。久延伫。浑似种桃源里，白云窗户。灯前素瑟清尊，开怀正好，连床夜语。应是山灵留客，雪飞风起，长松掀舞。谁道倦途相逢，倾盖如故。阳春一曲，总是关心句。何妨共、矶头把钓，梅边徐步。只恐匆匆去。故园梦里，长牵别绪。寂寞闲针缕。还念我、飘零江湖烟雨。断肠岁晚，客衣谁絮。</p><p>○多丽</p><p>为友生书所见</p><p>小庭阶。帘栊婀娜蓬莱。恨匆匆、归鸿度影，东风摇荡情怀。不多时、见他行过，霎儿后、依旧回来。银铤双鬟，玉丝头导，一尖生色合欢鞋。麝香粉、绣茸衫子，窄窄可身裁。偶回头、笑涡透脸，蝉影笼钗。忆疏狂、随车信马，那知沦落天涯。豆蔻初、可怜春早，菖蒲晚、难见花开。红叶波深，彩楼天远，浪凭青鸟信音乖。等闲是、这番迷眼，无处可安排。行云断、梦魂不到，空赋阳台。</p><p>○多丽</p><p>清明上巳，同日会饮西湖寿乐园</p><p>凤凰箫。新声远度兰桡。漾东风、湖光十里，参差绿港红桥。暖云蘸、郁金衫色，晴烟抹、翡翠裙腰。罨画名园，闹红芳榭，蒲葵亭畔彩绳摇。满鸳甃、落英堪藉，犹作殢人娇。渍罗袂、莫揉痕退，生怕香销。忆当年、尊前扇底，多情冶叶倡条。浴兰女、隔花偷盼，修禊客、临水相招。旧约寻欢，新声换谱，三生梦里可怜宵。从留得、楝花寒在，啼鴂已无聊。江南恨、越王台下，几度回潮。</p><p>案此首词统卷十八误作柳永词</p><p>○多丽</p><p>西湖泛舟，夕归施成大席上，以晚山青为起句，各赋一词</p><p>晚山青。一川云树冥冥。正参差、烟凝紫翠，斜阳画出南屏。馆娃归、吴台游鹿，铜仙去、汉苑飞萤。怀古情多，凭高望极，且将尊酒慰飘零。自湖上、爱梅仙远，鹤梦几时醒。空留在、六桥疏柳，孤屿危亭。待苏堤、歌声散尽，更须携妓西泠。藕花深、雨凉翡翠，菰蒲软、风弄蜻蜓。澄碧生秋，闹红驻景，采菱新唱最堪听。□一片、水天无际，渔火两三星。多情月、为人留照，未过前汀。</p><p>○兰陵王</p><p>临川寓舍闻筝</p><p>晚风恶。墙外杨花正落。秋千罢、人在琐窗，犹怯春寒下帘幕。多情倦绣作。恰了棠梨半萼。移金雁、应是自调，尽寄深情与弦索。数声白瓴雀。又歇拍多时，娇甚弹错。新声旧谱多忘却。想红香憔悴，锦书缭邈，匆匆前度见略略。甚如在天角。雾阁。闭银钥。柰梦断行云，青鸟难托。三生书记情缘薄。记旧家歌舞，那时行乐。桃枝人面，问酒家，负旧约。</p><p>○摸鱼儿</p><p>送黄任伯归丰城，时任伯放其妾还家故及</p><p>正匆匆、楚乡秋晚，孤鸿飞过南浦。同来桃叶堪惆怅，一舸载春先去。愁绝处。问那曲阑干，曾听人低语。今宵最苦。向枫树溪桥，芦花野馆，翦烛卧听雨。吴霜鬓，破帽西风怎护。丝丝都是离绪。旧情顿冷新愁重，总付坠鞭词谱。君记取。待雪夜、相思乘兴柴冈路。唱予和汝。要款段随车，轻盈唤酒，重为国香赋。</p><p>○摸鱼儿</p><p>临川春游，连日病酒，赋此止之</p><p>过花朝、淡烟轻雨，东风还又春社。客怀不断还家梦，只泥酒杯陶写。孤馆夜。甚浓醉、无人知道归来也。兰灯半灺。任赋就鱼笺，弦抛玉轸，谁念倦司马。长安市，几度携尊命驾。空惊游兴衰谢。醉乡天地无今古，争得一襟萧洒。春纵冶。便不饮、从教团雪揉花打。觥筹已罢。笑蜾嬴螟蛉，吾今真止，为报独醒者。</p><p>○摸鱼儿</p><p>春日西湖泛舟</p><p>涨西湖、半篙新雨，麴尘波外风软。兰舟同上鸳鸯浦，天气嫩寒轻暖。帘半卷。度一缕、歌云不碍桃花扇。莺娇燕婉。任狂客无肠，王孙有恨，莫放酒杯浅。垂杨岸，何处红亭翠馆。如今游兴全懒。山容水态依然好，惟有绮罗云散。君不见。歌舞地、青芜满目成秋苑。斜阳又晚。正落絮飞花，将春欲去，目送水天远。</p><p>○摸鱼儿</p><p>题熊伯宜藏梅花卷子</p><p>记西湖、水边曾见，查牙老树如此。冰痕冷沁苔枝雪，的皪数花才试。天也似。爱玉质、清高不久闲红紫。孤山处士。总赋得招魂，烟荒雨暗，寂寞抱香死。春风笔，休忆深宫旧事。添人多恨多思。墨池雪岭三生梦，唤起缟衣仙子。仍独自。伴瘦影、黄昏和月窥窗纸。声声字字。写不尽江南，闲愁万斛，诉与绿衣使。</p><p>○摸鱼儿</p><p>王季境湖亭，莲花中双头一枝，邀予同赏，而为人折去。季境怅然，请赋</p><p>问西湖、旧家儿女，香魂还又连理。多情欲赋双蕖怨，闲却满奁秋意。娇旖旎。爱照影、红妆一样新梳洗。王孙正拟。唤翠袖轻歌，玉筝低按，凉夜为花醉。鸳鸯浦，凄断凌波梦里。空怜心苦丝脆。吴娃小艇应偷采，一道绿萍犹碎。君试记。还怕是、西风吹作行云起。阑干谩倚。便载酒重来，寻芳已晚，余恨渺烟水。</p><p>○摸鱼儿</p><p>赋湘云</p><p>问湘南、有云多少，不应长是为雨。平生宋玉缘情老，赢得鬓丝如许。歌又舞。更一曲琵琶，昵昵如私语。闲悲浪苦。怪旧日青衫，空流泪满，不解画眉妩。空凝伫。十二峰前路阻。相逢知在何处。今朝重见春风手，仍听旧弹金缕。君且住。怕望断、蘅皐日暮伤离绪。新声自谱。把江北江南，今愁往恨，尽入断肠句。</p><p>○摸鱼儿</p><p>元夕，吴门姚子章席上，同柯敬仲赋。敬仲以虞学士书风入松于罗帕作轴，故末语及之。楚芳吴兰二妓名</p><p>记苏台、旧时风景，西楼灯火如画。严城月色依然好，无复绮罗游冶。欢意谢。向客里相逢，还又思陶写。金尊翠斝。把锦字新声，红牙小拍，分付倦司马。繁华梦，唤起燕娇莺奼。肯教孤负元夜。楚芳玉润吴兰媚，一曲夕阳西下。沉醉罢。君试问、人生谁是无情者。先生归也。但留意江南，杏花春雨，和泪在罗帕。</p><p>○摸鱼儿</p><p>钱万户宜之邀予赋瑶台景</p><p>甚瑶台、翠鸾雏小。风流占断妍景。数声何处啼春胜，帘卷晓窗人静。天气困。梳未稳、绿鬟倭堕临妆镜。懒羞倦整。待铰个金花，眉夫双雁，还怯剪刀冷。仙家好，十二行云路迥。牢笼芳梦不定。多情正要人拘管，无柰绿昏红暝。乘酒兴。携两袖、天风飞上蓬莱顶。阑干独凭。为唤玉笙来，霓裳按舞，和月醉花影。</p><p>○金缕词</p><p>送王季境还广陵</p><p>西子湖边路。看依然、水光山色，自宜晴雨。天上归来重载酒，惟有旧盟鸥鹭。笑鬓影、星星如许。公子华筵凉似水，更绿鬟、窈窕歌金缕。留晚醉，看眉妩。三生书记真豪举。把平生、香奁软语，锦囊佳句。君到淮南明月夜，为问崔娘安否。□翻作、锦筝新谱。只恐惊鸿花外起，趁行云、直过沧江去。飞不到，断肠处。</p><p>○金缕词</p><p>送上官子东之昆山州幕官</p><p>烟草长洲苑。渺姑苏、旧游麋鹿，岁华云晚。多少吴宫花月恨，春去春来不管。只付与、行人凄断。君去风流宾幕里，把今情、古意供裁翦。珠唾湿，玉烟暖。相逢尽看金杯满。信人生、好怀有几，梦长缘短。白发峥嵘三千丈，底用云揉雨染。且斗取、尊前强健。为问浮槎还到否，便乘之、直上三山远。看瀛岛，水清浅。</p><p>○沁园春</p><p>读白太素天籁集，戏用韵效其体</p><p>客汝知乎，载酒轻舟，看花小车。胜炎州出使，瘴浮征旆，禁门待漏，霜满朝靴。岁去堂堂，老来冉冉，瓶雀飞时手怎遮。平生事，叹山林迹远，霄汉程赊。从渠梦蝶疑蛇。得放懒、还须自在些。甚天荒地老，铜台歌舞，水流云在，金谷豪奢。客问先生，归宜早计，醉后之言可信耶。鸥盟在，任渔蓑江上，雨细风斜。</p><p>○沁园春</p><p>泉南初度，伯时将北归，诸友宴次，赋此留别</p><p>天上玉堂，海外瀛洲，山中蜕岩。甚六十四岁，出持使节，八千余里，来驻征骖。香火缘深，功名意薄，梦觉仙家雪满簪。桐花社，喜酒边莺燕，诗外云岚。锦堂容我清酣。拥画烛、金钩手屡探。怪朗吟御史，笑回红粉，送归司马，泪湿青衫。蜀魄春多，塞鸿秋远，无限离情老不堪。空留意，在水光山色，江北江南。</p><p>○沁园春</p><p>广陵九日，与刘士幹成元璋泛舟邗沟</p><p>何许登临，路绕芜城，冈连楚皐。爱流云低响，歌催琼树，微波照影，人艳仙桃。松院移尊，柳桥携袖，随处兰舟且暂捎。秋无际，望空江雁远，落木天高。不妨左手持螯。更右把、金尊送浊醪。叹鸡台草暗，凄然兴废，龙山烟冷，老矣英豪。白发宁饶，黄花任插，要里西风破帽牢。刘郎醉，把吴笺笑擘，试与题糕。</p><p>○沁园春</p><p>次韵李元之听董氏双弦</p><p>谁唤娇娆，斜插双弦，华筵乍开。爱玉纤轻轧，半笼翠袖，歌喉缓引，暗点鸳鞋。胡部新声，乐工巧制，写出龙沙马上哀。哀何似，似离鸾惊起，白雀飞来。丁宁击节金钗。要细听、春风且慢催。正宫商分犯，拽归双调，伊州入破，攧遍三台。画扇香收，罗巾汗湿，愁是云兜醉后回。花闲客，任鸾绡缠髻，更尽余杯。</p><p>○苏武慢</p><p>对雪</p><p>冻雨跳空，朔云屯地，陡觉夜寒无赖。谁从蕊阙，宴罢群仙，一样佩零珠解。应唤冯夷，起舞回风，搅碎渺茫银海。倚南窗清思，盈襟看尽，整容斜态。君试问、白羽鸣弦，青貂束锦，千骑猎归烟塞。何如倦客，蜡屐枝筇，乘兴竹边梅外。随处堪寻，卖酒人家，春渚水乡挑菜。趁湖山晴晓，吟魂飞上，玉峰瑶界。</p><p>○苏武慢</p><p>岁晚再雪，仍用前韵</p><p>岁晚江空，雪飞风起，老境若为聊赖。家人解事，准备深尊，旋遣夜窗寒解。萍梗孤踪，幻影浮生，万里喜还闽海。但囊中留得，诗篇烂写，水情山态。真比似、一个冥鸿，南来北去，阅尽几重关塞。名缰利锁，绊杀英雄，都付醉乡之外。惟不能忘，一舸吴淞，鲈脍豉羹莼菜。且今宵还我，冰壶天地，眼空尘界。</p><p>○风流子</p><p>临川岁五月祠神，以中末二旬之六七八日张灯，游人特盛，回忆武陵元夕</p><p>荷雨送凉飙，炎尘净、三市影灯宵。看珠珞翠绳，焰摇冰碗，彩棚花架，光射星桥。洞天好、笑声遮画扇，歌韵合鸾箫。琼树影中，月窥端正，雪罗香里，人斗娇娆。依稀元夜影，铜壶短，还又露洒烟飘。空遣酒怀摇荡，羁思无聊。想骢马钿车，俊游何在，雪梅蛾柳，旧梦难招。醉掩重门，半釭兰烬红销。</p><p>○风流子</p><p>赏筝妓崔爱</p><p>梨园供奉曲，卿卿解、写入十三弦。听促弹宝柱，暮催行雨，放娇银甲，春绕飞烟。可人处、凤声啼玉碎，燕尾点波圆。宜与画看，徽容妍丽，欲裁诗寄，莺思缠绵。多情曾相遇，归舟字、梦里尚记游仙。好倩钿床纤手，移近尊前。尽何处教吹，玉箫明月，此情追忆，锦瑟华年。多少旧愁新恨，知为谁传。</p><p>○疏影</p><p>王元章墨梅图</p><p>山阴赋客。怪几番睡起，窗影生白。缥缈仙姝，飞下瑶台，淡伫东风颜色。微霜恰护朦胧月，更漠漠、暝烟低隔。恨翠禽、啼处惊残，一夜梦云无迹。惟有龙煤解染，数枝入画里，如印溪碧。老树枯苔，玉晕冰圈，满幅寒香狼藉。墨池雪岭春长好，悄不管、小楼横笛。怕有人、误认真花，欲点晓来妆额。</p><p>○望海潮</p><p>丁巳清明日，登定海县招宝山望海</p><p>扶桑何许，蓬莱何处，沧海一望漫漫。精卫解填，鼋鼍可驾，凌波直度三韩。云气有无间。只是天是水，无地无山。赑屃鳌掀，飓风俄起书生寒。从今不数鲵桓。羡秦人采药，龙伯垂竿。槎信未来，珠光暗徙，群仙约我驂鸾。长啸壮怀宽。且振衣绝顶，酾酒长澜。挥手相招，片帆飞趁暮潮还。</p><p>○解连环</p><p>留别临川诸友</p><p>夜来风色。叹青灯素被，早寒欺客。想寂寞、人在帘栊，望鸿雁欲来，又催刀尺。秋满关河，更谁倚、夕阳横笛。记题花赋月，此地与君，几度游历。江头楚枫渐赤。对离尊饮泪，难问消息。趁一舸、千里东归，眇天末乱山，水边孤驿。晼晚年华，怅回首、雨南云北。算今古、此情此恨，甚时尽得。</p><p>○春从天上来</p><p>广陵冬夜，与松云子论五音二变十二调，且品箫以定之。清浊高下，还相为宫，犁然律吕之均，雅俗之应也。不觉漏下，月满霜空，神情爽发。松云子吹春从天上来曲，音韵凄远。予亦飘然作霞外飞仙想，因倚歌和之，用纪客次胜趣。是夕丙子孟冬十又三夕也</p><p>袅袅秋风。听响彻云间，彩凤啼雄。嬴女飞下，玉佩玲珑。肠断十二台空。渺霜天如海，写不尽、楚客情浓。烛销红。更锵金振羽，变徵移宫。扬州旧时月色，叹水调如今，离唱谁工。露叶残蛾，蟾花遗粉，寂寞琼树香中。问坡仙何处，沧江上、鹤梦无踪。思难穷。把一襟幽怨，吹与鱼龙。</p><p>○春从天上来</p><p>同王继学宪使赋</p><p>十里红楼。问声价如今，谁满扬州。白发书记，此日重游。听取席上名讴。拥冰弦斜伫，更为我、敛笑凝眸。觅黄骝。看端端怎比，楚楚风流。殷勤砑绫小草，写不尽宫妆，一段春柔。淡水疏花，知谁消受，几度帘卷香收。怕巫娥归去，空惆怅、梦断情留。把离愁。付行云行雨，楚尾吴头。</p><p>○南浦</p><p>舣舟南浦，因赋题</p><p>花落楚江流，过西山、雨涨渔村无路。双浆载愁来，苹沙外、惟有盟鸥相觑。春波碧草，送君曾是伤情处。依旧朝云飞画栋，秋满鹤汀凫渚。斜阳三两人家，□青旗影里，炊烟一缕。弦索夜深船，凄凉听、还似西风湓浦。征鸿去尽，梦回明月生烟树。如此山川无限恨，都付一尊怀古。</p><p>○花心动</p><p>剑浦有感</p><p>花信风寒，绮窗深、匆匆禁烟时节。燕子乍来，宿雨才晴，满树海棠如雪。黛眉准拟明朝画，灯花翦、妆奁双叠。负佳约、鹊还误报，燕应羞说。宝镜将圆又缺。从涩尽银簧，怕吹鸣咽。一霎梦魂，也唤相逢，依黯断云残月。古来多少春闺怨，看薄命、无人如妾。软绡帕、凭谁寄将泪血。</p><p>○绮罗香</p><p>雨中舟次洹上</p><p>燕子梁深，秋千院冷，半湿垂杨烟缕。怯试春衫，长恨踏青期阻。梅子后、余润留寒，藕花外、嫩凉消暑。渐惊他、秋老梧桐，萧萧金井断蛩暮。薰篝须待被暖，催雪新词未稳，重寻笙谱。水阁云窗，总是惯曾听处。曾信有、客里关河，又怎禁、夜深风雨。一声声、滴在疏篷，做成情味苦。</p><p>○眉妩</p><p>七夕感事</p><p>又蛛分天巧，鹊误秋期，银汉会牛女。薄命犹如此，悲欢事，人间何限夫妇。此情更苦。怎似他、今夜相遇。素娥妒、不肯偏留照，渐凉影催曙。私语钗盟何处。但翠屏天远，清梦云去。纵有闲针缕，相怜爱、丝丝空缀愁绪。窃春伴侣。问甚时、重画眉妩。谩铅泪弹风，都付与洗车雨。</p><p>○喜迁莺</p><p>琼花</p><p>东风吹尽。但一片绿阴，空留春恨。后土祠荒，飞琼谪久，还喜玉容堪认。二十四桥夜月，二十四番花信。便载酒，怕芳菲易老，阴晴难稳。娇困。羞起晚，伫立画阑，净洗闲脂粉。沉水浓熏，蜂黄淡染，自有绝尘香韵。也知世间无对，肯许浮花相近。凤箫远，待数枝折与，玉峰人问。</p><p>○石州慢</p><p>春日雨中</p><p>烟雨轻阴，庭院悄寒，晴意难准。社前燕子归来，恰换一番花信。春光全在，杏花红闹枝头，双鸾衔上金钗鬓。待到尽开时，又胭脂成粉。堪恨。西园扑蝶人间，芳径踏青鞋润。帘影愔愔、竟日瞢胜如困。惜花中酒，寻常过了年年，情多那得离愁尽。翠被不成温，满薰篝兰烬。</p><p>○石州慢</p><p>题玉笙手卷</p><p>仙去缑山，宴罢武夷，琼响吹彻。丛霄旧样亲传，琢就玉烟凝白。悠扬彩凤，恰从云杪飞来，数声又趁鸳鸯歇。零落碧桃花，点春风如雪。清绝。更宜秦女，银筝唤取，楚娥瑶瑟。旋炙娇簧，只愁夜深寒咽。相看老矣，剩须陶写留连，尊前递把红牙节。归去画船时，满西湖明月。</p><p>○水龙吟</p><p>赋情云</p><p>无心却恁多情，闲愁长向眉尖聚。牢龙不定，为谁留恋，为谁归去。半饷花阴，霎儿月暝，几番日暮。被东风搅散，离愁惹断，又还趁，歌声驻。只恐佩环卧冷，好重将、绣帷调护。何人得似，晓妆鬟髻，春娇态度。缥缈尊前，朦胧眼底，非烟非雾。把柔情一缕，都随好梦，作阳台雨。</p><p>○水龙吟</p><p>傅渊道宅上赏紫牡丹</p><p>紫云何处飞来，仙家别有藏春洞。刻缯纹皱，镂檀色腻，薰脐香重。谷雨初晴，榆烟新换，楝风微动。是花姑养就，韩仙染出，还分与，人间种。好与密笼绣幄，护玉环、三生妖梦。只愁今夜，绿丛月老，珠房露冻。便唤秋娘，重浇卯酒，缓歌低送。倩红鸾与约，韵华且住，作尊前供。</p><p>○水龙吟</p><p>次韵王本中赋楼子芍药</p><p>宝楼十二玲珑，仙家只在云间住。金盘舞罢，罗裙襞皱，乘风欲去。画槛移春，彩鸾衔信，几番延伫。看钗莛叠萼，天然富贵，妆台近，有人妒。句引广陵遗恨，倩流莺、为花低诉。年年长是，芳菲时候，满城烟絮。春色三分，落红千片，总成尘土。向月明空羡，双双睡蝶，宿花房露。</p><p>○水龙吟</p><p>西池败荷</p><p>水宫仙子归来，为谁独立西风背。凌波梦断，可怜零落，一奁环佩。雨叶敲寒，露房倒影，秋声惊碎。问西亭翠被，将愁何处，空留得，余香在。最爱双飞白鹭，镇相依、蓼边萍外。舞衫歌扇，有人绣出，水情云态。西子湖边，越娘舟上，忆曾同采。甚人今未老，花应依旧，约明年再。</p><p>○水龙吟</p><p>广陵送客，次郑兰玉赋蓼花韵</p><p>芙蓉老去妆残，露华滴尽珠盘泪。水天潇洒，秋容冷淡，凭谁点缀。瘦苇黄边，疏萍白外，满汀烟穟。把余妍分与，西风染就，犹堪爱，红芳媚。几度临流送远，向花前、偏惊客意。船窗雨后，数枝低人，香零粉碎。不见当年，秦淮花月，竹西歌吹。但此时此处，丛丛满眼，伴离人醉。</p><p>○水龙吟</p><p>郑兰玉赋蜡梅，工甚，予拾其遗意补之</p><p>玉人栀貌堪怜，晓妆一洗铅华尽。此花应是，菊分颜色，梅分风韵。萼点驼酥，口攒金磬，心凝檀粉。甚女贞染就，仙女绝胜，蜂儿童，鹅儿嫩。说与玉龙莫品，怕宫波、一般流浪。故人堪寄，折枝代取，江南春信。沉水全熏，檗丝密缀，额黄深晕。乍燕姬未识，是花是蜡，笑偎人问。</p><p>○水龙吟</p><p>听房氏自然歌，求词为赋</p><p>春风琼树香中，数声恰似流莺啭。歌尘飞下，落花起舞，骊珠脱串。豆蔻珠帘，牡丹雪岭，小桃人面。是自然绝艺，天然书谱，霓裳序，六幺遍。独占二分月色，向尊前、几番曾见。赏音如此，不辞醉墨，为题纨扇。浪雨闲云，剩香残黛，莫论恩怨。看秾华又老，情缘未断，寄楼中燕。</p><p>○忆旧游</p><p>重到金陵</p><p>怅麟残废井，凤去荒台。烟树敧斜。再到登临处，渺秦淮自碧，目断云沙。后庭谩有遗曲，玉树已无花。向宛寺裁诗，江亭把酒，暗换年华。双双旧时燕，问巷陌归来，王谢谁家。自昔西州泪，等生存零落，何事兴嗟。庚郎似我憔悴，回首又天涯。但满耳西风，关河冷落凝暮笳。</p><p>○齐天乐</p><p>夜宴杨元诚山楼，送陈子敬之三山，瞿子诚之吴门</p><p>阑干十二东风外，春藏画楼鸳琐。蜡炬光浓，氍毹坐软，宝鼎旋培沉火。玻璃盏大。但有酒须倾，有歌须和。剧饮淋浪，万金良夜虚过。中年情绪易恶，风流青镜里，销减些个。闽雨程赊，吴云驿远，别恨料应如我。先拚醉卧。任杨柳烟销，海棠月堕。明日江头，倩谁留画舸。</p><p>○齐天乐</p><p>临川夜饮滏阳李辅之寓所</p><p>江霜一树凄凉叶，惊鸟夜深啼落。客里相逢，尊前细数，几度雨漂风泊。微吟缓酌。渐月影斜欹，画阑东角。只怕梅花，无人看管瘦如削。江湖容易岁晚，想多情念我，归信曾约。尘土狂踪，山林旧隐，梦寄草堂猿鹤。离怀最恶。是酒醒香残，烛寒花薄。一段销凝，觉来无处着。</p><p>○桂枝香</p><p>赏桂杨氏山园，夜饮花下有作</p><p>天香万斛。尽贮入魏台，辟寒金粟。谁唤仙娥睡起，露妆烟沐。翠云裙袖黄云袜，倚秋风、乍惊郎目。恨无明月，高烧蜡炬，分阴丛绿。深照见、凉禽并宿。爱摇滟琼杯，花影堪掬。寸梦丝缘旧约，尚堪重续。何时卜隐西湖上，葺缃荷、芳杜为屋。小山人远，魂招不来，谩歌遗曲。</p><p>○木兰花慢</p><p>次韵陈见心文学孤山问梅</p><p>压西湖千树，曾几度，为携尊。向柳外停桡，苔边待鹤，酒熟诗温。瀛洲旧时月色，怅荒凉、惟有数枝存。天上梨花成梦，江南桃叶移根。如今憔悴客愁村。难返暗香魂。甚岁晚春迟，角寒笛晓，雪暗云昏。登临不甚寄目，但青山、隐隐月纷纷。再约与君同醉，从他啄木敲门。</p><p>○木兰花慢</p><p>题红犀扇面</p><p>记西湖送别，曾共绾，绿杨丝。怅水去云回，佳期杳渺，远梦参差。重来访邻寻里，爱卿卿、不减旧风姿。不着银筝清怨，难题纨扇相思。暗香销尽合欢枝。留在锦囊诗。又越北闽南，秋随雁影，花老莺儿。应缘采春情重，便鉴湖、春色恋微之。扶起晓窗残醉，潮平月落多时。</p><p>○真珠帘</p><p>寿韩伯清提举，时在平江</p><p>银蟾半露婵娟影，西风早、次第中秋天气。凉透小帘栊，乍夜长迟睡。见说灵岩山色好，甚也不浓如归意。归未。趁西泠载酒，南园寻桂。还又客里生朝，把金尊绿酒，与谁同醉。烟雨隔垂虹，望美人秋水。桃叶妆楼团扇曲，但小草、鸾笺相寄。传示。送白萍一翦，碧云千里。</p><p>○丹凤吟</p><p>幺凤</p><p>蓬莱花鸟。记并宿苔枝，双双娇小。海上仙姝，唤起绿衣歌笑。芳丛有时遣探听，东风数声啼晓。月下人归，凄凉梦醒，怅愁多欢少。念故巢犹在瘴云杪。甚闭入雕笼，庭院深悄。信断羁雌远镇怨索绕。翠襟近来渐短，看梅花又还开了。纵解收香寄与，柰罗浮春杳。</p><p>○高阳台</p><p>题赵仲穆作陈野云居士山水便面</p><p>染黛浮空，凝妆伫远，数峰底事含颦。十样新眉，从他雨抹烟匀。龙绡便面宜歌舞，看亭亭、玉骨冰神。几销魂，翠被余香，锦瑟清尘。如今归去湖山畔，对一川平野，一片闲云。两两渔舟，相过桂渚兰津。谁将玉斧修明月，柰琼楼、高处无人。忆王孙。芳草江南，暗鴂残春。</p><p>○百字令</p><p>眉间雁</p><p>晓妆乍了，又翩翩何许、飞来临镜。欲寄相思无一字，拈起芳心重省。鬓亸云低，眉颦山远，去翼宜相映。娇波频送，恍如秋水涵影。几度揉损啼红，恨卿卿不到，吴江枫冷。一点风流应解妒，翡翠双钿相并。忘入香奁，时偎绣枕，看足宫花暝。多情翦就，忍教分做孤另。</p><p>○百字令</p><p>燕城晚望</p><p>碧天向晚，远云开疑是、江南山色。渺渺孤鸿残照外，独上高城望极。鸡散台空，萤沉苑废，龙去沟无迹。英雄安在，千秋恨血凝碧。我欲携酒重来，佛狸祠下，字暗苍苔石。社鼓神鸦浑不见，一片青青荠麦。夜月琼枝，春风水调，肯慰淹留客。翩然归去，天风扶下双舄。</p><p>○玉蝴蝶</p><p>春梦</p><p>屏里昊山深窃，宿酲未解，午枕初甜。胆怯窗虚，惊起误使人嫌。是乳鸦、声声绿树，是语燕、两两朱帘。转愁添。斜翘不正，堕珥慵拈。厌厌。行云飞去，潇湘江上，巫峡峰尖。不尽销凝，海棠月上已窥檐。蝶粉寒、羞薰翠被，灯花瘦、懒叠香奁，倚春纤。暗啼妆泪，半袖红淹。</p><p>○东风第一枝</p><p>忆梅</p><p>老树浑苔，横枝未叶，青春肯误芳约。背阴未返冰魂，阳梢已含红萼。佳人寒怯，谁惊起、晓来梳掠。是月斜、花外幺禽，霜冷竹间幽鹤。云淡淡，粉痕渐薄。风细细，冻香又落。叩门喜伴金尊，倚阑怕听画角。依稀梦里，记半面、浅窥朱箔。甚时得、重写鸾笺，去访旧游东阁。</p><p>○陌上花</p><p>使归闽浙，岁暮有怀</p><p>关山梦里，归来还又、岁华催晚。马影鸡声，谙尽倦邮荒馆。绿笺密记多情事，一看一回肠断。待殷勤寄与，旧游莺燕，水流云散。满罗衫是酒，香痕凝处，唾碧啼红相半。只恐梅花，瘦倚夜寒谁暖。不成便没相逢日，重整钗鸾筝雁。但何郎，纵有春风词笔，病怀浑懒。</p><p>○定风波商角调</p><p>商角调西江客舍酒后闻梅花吹香满窗醒而赋此</p><p>恨行云、特地高寒，牢笼好梦不定。婉娩年华，凄凉客况，泥酒浑成病。画阑深，碧窗静。一树瑶花可怜影。低映。怕月明照见，青禽相并。素衾正冷。又寒香、枕上薰愁醒。甚银床霜冻，山童未起，谁汲墙阴井。玉笙残，锦书迥。应是多情道薄幸。争肯。便等闲孤负，西湖春兴。</p><p>○八声甘州</p><p>秋日西湖泛舟，午后遇雨</p><p>向芙蓉湖上驻兰舟，凄凉胜游稀。但西泠桥外，北山堤畔，残柳依依。追忆莺花旧梦，回首冷烟霏。惟有盟鸥好，时傍人飞。听取红筵象板，尽歌回彩扇，舞换仙衣。正白萍风急，吹雨暗斜晖。空惆怅、离怀未展，更酒边、忍又送将归。江南客、此生心事，只在渔矶。</p><p>○声声慢</p><p>九日泛湖游寿乐园赏菊，时海棠花开，即席命赋</p><p>西风坠绿。唤起春娇，嫣然困倚修竹。落帽人来，花艳乍惊郎目。相思尚带旧恨，甚凄凉、未忺妆束。吟鬓底，伴寒香一朵，并簪黄菊。却待金盘华屋。园林静、多情怎禁幽独。蛱蝶应愁，明日落红难触。那堪雁霜渐重，怕黄昏、欲睡未足。翠袖冷，且莫辞、花下秉烛。</p><p>○声声慢</p><p>扬州筝工沈生弹虞学士深浣溪沙，求赋</p><p>金銮学士，天上归来、兰舟小驻芜城。供奉新词，几度惯赋鸣筝。相逢沉郎绝艺，为尊前、细写余情。问何似，似秦关雁度，楚树蝉鸣。我亦从来多感，但登山临水，慷慨愁生。一曲哀弹，只遣髯变魂惊。行期买花载酒，趁秋高、月明风清。须尽醉，听江头、肠断数声。</p><p>○扫花游</p><p>落红</p><p>洗春雨急，碎万点胭脂，荡空无影。馆娃骨冷。怅香销麝土，泪殷玉井。莫怨东风，自古佳人薄命。掩鸾镜。纵补得茜瘢，妆坏难整。芳事谁管领。但蜜腻蜂房，藓斑鸳径。一帘昼永。绿阴阴尚有，绛趺痕凝。彩笔招魂，已是繁华梦醒。伫芳景。换西湖、锦云千顷。</p><p>○水调歌头</p><p>御河舟中</p><p>中夜正无寐，何处橹声来。河声不堪强聒，更听雁声哀。月色依依偏照，霜气萧萧渐紧，何似解离怀。明发吾无策，惟有快衔杯。过重阳，都未见，菊花开。遥知数丛篱下，破蕊映书斋。三十六陂烟水，二十四桥风月，天遣几时回。传语闲鸥鹭，相望莫惊猜。</p><p>○水调歌头</p><p>己丑初度，是岁闰正月戏以自寿（强村丛书本校记引钱衎石曰水调歌头一首为乙丑初度原作己丑误）</p><p>三十九年我，老色上吟髭。生辰月宿南斗，正合退之诗。今岁两逢正月，准算恰成四十，岁暮日斜时。腊彘剐红玉，汤饼煮银丝。炷炉香，饮杯酒，赋篇词。萧然世味，前身恐是出家儿。天下谁非健者，我辈终为奇士，一醉不须辞。莫问黄杨厄，春在老梅枝。</p><p>○凤凰台上忆吹箫箫</p><p>听沈野云吹箫醉后有赋</p><p>琪树锵鸣，春冰碎落，玉盘珠泻还停。渐一丝风袅，悠扬青冥。疑把红牙趁节，想有人、记豆银屏。何须数，琵琶汉女，锦瑟湘灵。追思旧时胜赏，醉几度西湖，山馆池亭。惯依歌花月，按舞娉婷。岁晚相逢客里，且一尊、同慰漂零。君休惜，吴音朔调，尽与吹听。</p><p>○玉漏迟</p><p>春日有怀</p><p>病怀因酒恼。依稀梦里，吴娃娇小。金缕歌残，人去月斜云杳。怕见栖香燕晚，又怕听、啼花莺晓。庭院悄。生衣欲试，风寒犹峭。窈窕青粉墙低，送影遇秋千，蓦然间笑。半朵棠梨，微露凤钗红袅。近日琴心倦写，更远信、西沉青鸟。虚负了。花月一春多少。</p><p>○一枝春</p><p>闹蛾</p><p>雾翅烟须，向云窗斗巧，宫罗轻翦。翩翩鬓影，侧映宝钗双燕。银丝蜡蒂，弄春色、一枝娇颤。谁网得、金玉飞钱，结成翠羞红怨。灯街上元又见。闹春风簇定，冠儿争转。偷香傅粉，尚忆去年人面。妆楼误约，定何处、为花留恋。应化作、晓梦寻郎，采芳径远。</p><p>○满江红</p><p>钱舜举桃花折枝</p><p>前度刘郎，重来访、玄都燕麦。回首地、暗香销尽，暮云低碧。啼鸟犹知人怅望，东风不管花狼籍。又凄凄、红雨夕阳中，空相忆。繁华梦，浑无迹。丹青笔，还留得。恍一枝常见，故园春色。尘世事多吾欲避，武陵路远谁能觅。但有山、可隐便须归，栽桃客。</p><p>○满江红</p><p>次韵耶律舜中樟亭观潮</p><p>望入西泠，乍一线、涛头涌白。疑海上、鳌翻山动，鹏搏风积。银汉迢遥槎有信，秋光浩荡云无迹。快醉挥、吟笔倒琼瑰，冯夷宅。沙草远，迷烟碛。云树老，敧宫壁。叹潮生潮落，几时休息。事往空遗亡国恨，鸟飞不尽吴天碧。正销凝、何处夕阳楼，人横笛。</p><p>○意难忘</p><p>妓杨韵卿以善歌求赋</p><p>高韵天成。问当时爱爱，得似卿卿。江梅风致别，楚蕙雪香清。花旎旎，月盈盈。写不尽才情。把旧游，名讴试数，谁解新声。诗家只有杨琼。向吴姬丛里，转更分明。金闺春思怯，翠被暮寒生。人欲去，酒还醒。黯此际销凝。待翦将，江云数尺，与染丹青。</p><p>○露华</p><p>玉簪</p><p>瀛洲种玉。总付与花神，月底深劚。琢就瑶笄，光映鬓云斜矗。几度借取搔头，别试汉宫妆束。风露冷，幽香半襟，淡伫阑曲。亭亭雪艳愁独。爱粉沁冰筩，须拈金粟。石上那回磨断，争忍轻触。一自楚客归来，珠履旧游谁续。秋梦起，残妆半簪坠绿。</p><p>○孤鸾</p><p>题钱舜举仙女梅下吹笛图</p><p>江皋空阔。更半霎轻风，些儿微雪。倚树仙姬，翠袖暮寒应怯。闲拈玉龙自品，爱冰姿、与花争洁。一阕霓裳乍了，又落梅初叠。怕曲终人去彩云绝。便梦断瑶台春思愁结。□□□□、□□□□□□。那堪绿毛幺凤，向苔枝、数声啼咽。留得余香满袂，已西山斜月。</p><p>○江城梅花引</p><p>九日杏梅同开，汪国才折以请赋</p><p>玉儿睡起帕蒙头。更娇柔。见郎羞。缟袂仙人，一笑艳明眸。粉瘦红憨春梦断，画阑畔，对西风，忆旧游。忆君恨君思悠悠。怕凄凉，不耐秋。艳绝韵绝香更绝，特地风流。宜与云鬟双插倚妆楼。月又渐低霜渐冷，花似雪，满苍苔，总是愁。</p><p>○洞仙歌</p><p>辛巳岁燕城初度</p><p>功名利达，任纷纷奔竞。纵使得来也侥幸。老眼看多时，锺鼎山林，须信道、造物安排有命。人生行乐耳，对月临风，一咏一觞且乘兴。五十五年春，南北东西，自笑萍踪久无定。好学取、渊明赋归来，但种柳栽花，便成三径。</p><p>○最高楼</p><p>为山村仇先生寿</p><p>方寸地，七十四年春。世事几浮云。躬行斋内蒲团稳，耆英社里酒杯频。日追游，时啸咏，任天真。喜女嫁男婚今已毕。便束帛安车那肯出。无一事，挂闲身。西湖鸥鹭长为侣，北山猿鹤莫移文。愿年年，汤饼会，乐情亲。</p><p>○风入松</p><p>广陵元夜，病中有感</p><p>东风巷陌暮寒骄。灯火闹河桥。胜游忆遍钱塘夜，青鸾远、信断难招。蕙草情随雪尽，梨花梦与云销。客怀先自病无聊。绿酒负金蕉。下帷独拥香篝睡，春城外、玉漏声遥。可惜满阶明月，更无人为吹箫。</p><p>○风入松</p><p>清明日湖上即事</p><p>寻春春在凤城东。罗帕玉花骢。美人半亸垂鞭袖，游尘远、目断云空。浅碧湖波雪涨，淡黄官柳烟蒙。相如多病赋难工。宿酒更频中。归来自按新声谱，凭谁解、唱与东风。一夜小窗疏雨，杏花明日应红。</p><p>○婆罗门引</p><p>七月望，西湖舟中观水灯，一鼓归宴杨山居山楼达曙</p><p>暮天映碧，玻璃十顷蕊珠宫。金波涌出芙蓉。谁唤川妃微步，一色夜妆红。看光摇星汉，起舞鱼龙。月华正中。画船漾，藕花风。声度鸾箫缥缈，雁柱玲珑。酒阑兴极，更移上、琼楼十二重。残醉醒、烟水连空。</p><p>○江神子</p><p>吴门席上，罗生求赋</p><p>阖闾城外绿杨枝。一丝丝。比吟髭。比似吟髭，不似少年时。积欲同携尊酒去，青翰舫，缕金卮。故人相见减风姿。淡胭脂。比红儿。比似红儿，扶醉索新诗。明日片帆江水远，人去也，又相思。</p><p>○江神子</p><p>惜花</p><p>牡丹芍药冠池台。缕金杯。锦云堆。最恨颠风，横雨故相催。国色天香虚过了，红片片，卧苍苔。绿阴篱落暗香来。野酴醿，刺玫瑰。照眼遗芳，烂漫趁晴开。纵使专春春有几，花到此，已堪哀。</p><p>○江神子</p><p>枕顶</p><p>合欢花样满池娇。用心描。数针挑。面面芙蕖，闲叶映兰苕。刺到鸳鸯双比翼，应想像，为魂销。巧盘金缕缀倡条。隐红绡。翠妖饶。白玉函边，几度坠鸾翘。汗粉啼红容易涴，须爱惜，可怜宵。</p><p>○感皇恩</p><p>题赵仲穆画凌波水仙图</p><p>湘水冷涵秋，行云平贴。时见惊鸿度萍末。雾鬟烟佩，微步一川凉月。软波擎不定，龙绡袜。楚楚绀莲，愔愔瑶瑟。照影明珰两清绝。汜人何处，起舞为谁轻别。数峰江上晚，和愁叠。</p><p>○行香子</p><p>山水便面</p><p>佛寺云边。茅舍山前。树阴中、酒旆低悬。峰峦空翠，溪水清涟。只欠梅花，欠沙鸟，欠渔船。无限风烟。景趣天然。最宜他、隐者盘旋。何人村墅。若个林泉。恰似敧湖，似枋口，似斜川。</p><p>案此首花草粹编卷七误作刘过词</p><p>○行香子</p><p>止酒五首</p><p>酒量无多。不饮从他。看黄垆、似隔山河。渊明自止，醉尉谁呵。也莫豪吟，莫狂舞，莫高歌。鸥外风波。蜗角干戈。算百年、一梦南柯。阅人传舍，随处行窝。便富熏天，气盖世，待如何。</p><p>○行香子</p><p>谢董糟丘。罢醉乡侯。更开除、从事青州。长瓶尽卧，大白休浮。本欲成欢，翻引病，不销愁。今日空喉。明日扶头。甚窦中、瓮下堪羞。客应嗔断，妇不须谋。指水为言，山作誓，有盟鸥。</p><p>○行香子</p><p>传癖诗逋。野逸山臞。是幽人、平日称呼。过如饭袋，胜似钱愚。尽我为牛，人如虎，子非鱼。石铫风炉。雪碗冰壶。有清茶、可润肠枯。生涯何许，机事全疏。但伴牢愁，盘礴赢，鼓咙胡。</p><p>○行香子</p><p>水远天低。雪意垂垂。火炉头、煨芋燃萁。蒲团稳坐，纸帐低围。且放些慵，补些拙，学些痴。休惹群儿。唱起铜鞮。笑山翁、醉倒如泥。谁分蜾嬴，莫近鸱夷。把独醒人，沉醉者，两忘机。</p><p>○行香子</p><p>扰扰阎浮。清浊同流。费精神、补喜填忧。岁云暮矣，卿可归休。有板支颐，书遮眼，被蒙头。蝼蚁王侯。华屋山丘。待他时、老去优游。筑间茅屋，买个黄牛。种芋成区，瓜作圃，稻盈畴。</p><p>○破阵子</p><p>七夕戏咏</p><p>此夕天孙河鼓，多情呆女痴儿。鹊驾年年仍远渡，蛛合家家长巧丝。星期莫怨咨。迢递金钗私语，凄凉纨扇宫词。奔月姮娥催去路，行雨巫山空梦思。都无重会时。</p><p>○定风波</p><p>昆山路漕席上</p><p>舞袖歌鬟簇画堂。就中偏是展家娘。待道无情还有思。恰似。昆山日暖凤求凰。海上潮生人尽醉。催起。兰舟分散不成双。回首玄都春梦里。从此。桃花应自怨刘郎。</p><p>○蝶恋花</p><p>柳絮</p><p>陌上垂杨吹絮罢。愁杀行人，又是春归也。点点飞来和泪洒。多情解逐章台马。瘦尽柔丝无一把。细叶青颦，闲却当时画。惆怅此情何处写。黄昏淡月疏帘下。</p><p>○渔家傲</p><p>舟行自西溪至秦川，荷花一望，百里云锦中</p><p>红白芙渠千万朵。水仙恰试新梳裹。缟袂霞衣争婀娜。香霞堕。凌波忽载行云过。正好玩芳停画舸。尊前自唱无人和。惟有沙鸥三两个。飞近我。夜凉同向花间卧。</p><p>○临江仙</p><p>次韵山村先生赋柳</p><p>摇荡春光湖上路，多情偏识倡条。画船系在赤阑桥。花飞人别处，绿暗雨休朝。恼乱东风扶不起，空怜燕姹莺娇。舞衣香冷董娇娆。相思无限恨，犹似旧宫腰。</p><p>○临江仙</p><p>梁山舟中二首</p><p>羡杀渔家生处乐，隔湾数点青灯。蓑衣忘在石矶层。蓼花秋酿酒，枫树晚垂罾。时向瓦鸥篷底醉，往来鹭侣鸥朋。老翁倚棹坐瞢腾。有鱼吾欲买，摇手不能膺。</p><p>○临江仙</p><p>羡杀渔村无畔岸，茫茫杨柳蒹葭。雨余秋涨没汀沙。惊鸿投别渚，浴鸟坐沉槎。残日篱头闲晒网，垂髫来卖鱼虾。得钱沽酒径归家。一声横笛外，烟火隔芦花。</p><p>○唐多令</p><p>寄意箜篌曲</p><p>花下钿箜篌。尊前白雪讴。记怀中、朱李曾投。镜约钗盟心已许，诗写在，小红楼。忍泪上云兜。断魂随彩舟。等闲闲、惹得离愁。欲寄长河鱼信去，流不到，白鹭洲。</p><p>○虞美人</p><p>题临川叶宋英千林白雪多自度腔，宋英自号峰居</p><p>千林白雪花间谱。价重黄金缕。尊前自听断肠词。正是江南风景落花时。红楼翠舫西湖路。好写新声去。为凭宫羽教歌儿。不道峰居才子鬓如丝。</p><p>○南乡子</p><p>驿夫夜唱孤雁，隔舫听之，令人凄然</p><p>野唱自凄凉。一曲孤鸿欲断肠。恰似竹枝哀怨处，潇湘。月冷云昏觅断行。离思楚天长。风闪青灯雨打窗。惊起小红楼上梦，悠扬。只在佳人锦瑟傍。</p><p>○南乡子</p><p>秋日湖上，赏水芙蓉</p><p>秋色照波明。夹岸芙蓉似锦城。罨画楼台红粉面，轻盈。未许黄徐写得成。一舸载杨琼。共醉花前玉笛声。犹记青鸾和月跨，三生。我是仙家石曼卿。</p><p>○鹊桥仙</p><p>丙子岁，予年五十，酒边戏作</p><p>功名一饷。风波千丈。已与闲居认状。平生一步一崎岖，也趱到、盘山顶上。梅花解笑，青禽能唱。容我尊前疏放。从今甘老醉乡侯，算不是、麒麟画像。</p><p>○鹊桥仙</p><p>予生丁亥岁戊子日，今戊戌岁初度，亦戊子日，偶作（强村丛书本校记引钱衎石曰，考仲举本传卒於至正二十八年戊申，年八十二，是生於至元二十四年丁亥也。而戊戌为七十二岁，与词中称五十八年不合，疑戊戌为甲申之误，盖至正四年也。）</p><p>生朝戊子。今朝戊子。五十八年还是。头童齿豁可怜人，也召入、词林修史。前生偶尔。后生偶尔。但喜心头无事。从来不解学神仙，怎会得、长生不死。</p><p>○鹧鸪天</p><p>为朱氏小妓绣莲赋三首</p><p>半臂京绡稳称身。玉为颜面水为神。一痕头导分云绾，两点眉山入翠颦。丹杏小，碧桃新。雏莺恰啭上林春。平生惯是听歌耳，除却莲儿只一人。</p><p>○鹧鸪天</p><p>一曲吴歌酒半酣。声声字字是江南。书凭仙苑青鸾递，花助妆楼粉蝶衔。飞燕瘦，宝儿憨。已妍还慧更岩岩。无因翦得湘江水，与蘸春云作舞衫。</p><p>○鹧鸪天</p><p>乍学琵琶已断肠。锦绦银甲玉悬珰。春风琼树声逾稳，秋水芙蓉字亦香。微敛笑，浅句妆。何须重觅杜韦娘。休教月底清歌去，怕趁行云上凤凰。</p><p>○浪淘沙</p><p>临川文昌楼望月</p><p>醉胆望秋寒。星斗阑干。小窗人影月明间。客里不知归是梦，只在吴山。行路自来难。长铗休弹。黄尘到底涴儒冠。一片白鸥湖上水，闲了渔竿。</p><p>○摘红英</p><p>春雨惜花</p><p>莺声寂。鸠声急。柳烟一片梨云湿。惊人困。教人恨。待到平明，海棠应尽。青无力。红无迹。残香剩粉那禁得。天难准。晴难稳。晚风又起，倚阑争忍。</p><p>○恋绣衾</p><p>春晴中酒</p><p>醉乡残梦莺唤醒。见柳梢、日影弄明。又误了、寻芳伴，减东风、庭院笑声。玉儿扶起仍娇困，索樱桃、芳露解酲。纵病也、心情好，比别离、滋味较轻。</p><p>○惜分飞</p><p>写梦</p><p>相见依然人似旧。比似年时较瘦。笑问平安否。不言低掩罗衫袖。便欲窗前推枕就。无柰红僝绿僽。惊起空回首。半床斜月疏钟后。</p><p>○太常引</p><p>素娥风韵自天真。似回首、趁行云。眉黛任长颦。正宜看、啼妆未匀。扇犀轻按，袖罗低掩，一曲广陵春。飞尽画梁尘。曾数到、梨园几人。</p><p>○朝中措</p><p>湖堤晚归，望葛领诸山倒影水中，昔赵文敏公常欲画此，故及之</p><p>梅花处处满枝开。酒力荡吟怀。烟染藏鸦万缕，东风扶起春来。幽禽啼树，戏鱼跳日，水碧如苔。若个仙翁画得，翠微倒影楼台。</p><p>○忆秦娥</p><p>江南北。金鞍一去空消息。空消息。鸡声月店，雁声霜驿。春醪谁道浓无滴。十分满引浑无力。浑无力。离愁如海，怎生乾得。</p><p>○忆秦娥</p><p>金杯侧。东风易醉多情客。多情客。送君南浦，送春南陌。落花巧妒罗裙色。舞红变尽休轻拆。休轻拆。待他归看，旧时宽窄。</p><p>○清平乐</p><p>盛子昭花下欠伸美人图</p><p>阶前昼永。绕石芭蕉影。半亸云鬟慵不整。寂寞朝酲乍醒。湘裙翠被风流。背人无限娇羞。玉腕一双跳脱，欠伸浑是春愁。</p><p>○清平乐</p><p>寄山居道人约看杏花</p><p>东风阵阵。第几番春信。呆李痴桃消息近。写取鸾笺试问。君家杨柳墙东。杏花初吐生红。好唤一床金雁，明朝来醉春风。</p><p>○清平乐</p><p>酒后二首</p><p>先生醉矣。是事忘之矣。欲友古贤谁可矣。严子真其人矣。问渠辛苦征鞍。何如自在渔竿。终办一丘隐计，西湖鸥鹭平安。</p><p>○清平乐</p><p>先生醉也。甚矣吾衰也。万物不如归去也。陶令真吾师也。篱边菊蕊初黄。为花准备携觞。只恐不如人意，风风雨雨重阳。</p><p>○好事近</p><p>寒夜</p><p>门外晚风生，鼓角城头欲动。霜月满天如水，渐夜深寒重。幽人拥被醉模糊，无愁也无梦。只有些儿心上，怕梅花清冻。</p><p>○谒金门</p><p>寒食临川平塘道中</p><p>溪水漫。岸口小桥冲断。沽酒人家门巷短。柳阴旗一半。细雨鸣鸠相唤。曲港落花流满。两两睡红鸂鶒暖。恼人春不管。</p><p>○谒金门</p><p>效前人首句用山人字醉中答友</p><p>山人坐。把酒歌呼相和。起舞尽教乌帽堕。归来头不裹。浮世人情历过。身外虚名参破。除却醉乡无别个。神仙天地我。</p><p>○谒金门</p><p>酒后偶忆</p><p>春几许。红透数枝花雨。管领风光谁是主。酒边人楚楚。好与写将乐府。剩与画教眉妩。醉后不知庭院午。隔帘双燕语。</p><p>○菩萨蛮</p><p>赠雁</p><p>人随雁雁俱南去。雁应先到凭传语。若问锦书无。人归不得书。归期还信否。准在梅花后。烟树短长亭。只争三四程。</p><p>○菩萨蛮</p><p>郎情秋后萧疏叶。妾心陌上悠扬蝶。何处望归鞍。春云山外山。梨花新月下。独自烧香罢。惟有梦相寻。惊鸟啼夜深。</p><p>○浣溪沙</p><p>偶约尊前已目成。琵琶私语更分明。如今翻作断肠声。彩扇旧歌怜楚楚，青楼薄幸怨卿卿。海枯石烂古今情。</p><p>广陵席上赋别三首</p><p>○浣溪沙</p><p>珍重千金一诺同。小红楼上舞筵中。谁知别路太匆匆。愁杀二分无赖月，凭将万里有情风。为传消息宋家东。</p><p>○浣溪沙</p><p>数载相看欲话难。酒边失口却成欢。空添别恨与眉端。流水有声传锦瑟，行云无梦赴青鸾。关河秋雨客窗寒。</p><p>○浣溪沙</p><p>临川别席</p><p>昨夜花前送玉锺。绿鬟歌罢落梅风。不知离思为谁浓。醉语低回银烛背，梦云重叠绣帏中。只愁归路见芙蓉。</p><p>○浣溪沙</p><p>一点芳心两翠蛾。恼人离绪不胜多。尊前忍听渭城歌。花落鸟啼春去也，水长天远客愁何。此情何处托微波。</p><p>○点绛唇</p><p>舟行书见</p><p>风起云飞，兰舟竞入横塘住。恼人何处。隔岸花篱雾。一水盈盈，难送凌波步。空相觑。正如牛女。隔断银河路。</p><p>○昭君怨</p><p>昔人赋昭君词，多写其红悲绿怨，作此解之</p><p>队队毡车细马。簇拥閼氏如画。却胜汉宫人。闭长门，看取蛾眉妒宠。身后谁如遗冢。千载草青青。有芳名。</p><p>○如梦令</p><p>月似二年前好。人比二年前老。今夕又鲸川，但欠酒杯倾倒。闻道。闻道。三径渐荒秋草。</p><p>○鹧鸪天</p><p>赠泉南琵琶妓</p><p>玉手琵琶半醉中。从容慢拈复轻拢。青衫司马情偏感，翠袖红莲艺更工。花淡泞，月朦朦，归来无语立东风。汗巾红渍槟榔液，错认窗前唾绣绒。</p><p>○踏莎行</p><p>江上送客</p><p>芳草平沙，斜阳远树。无情桃叶江头渡。醉来扶上木兰舟，将愁不去将人去。薄劣东风，夭邪落絮。明朝重觅吹笙路。碧云红雨小楼空，春光已到销魂处。</p><p>案词品卷三误以此首为张元幹词</p><p>○踏莎行</p><p>题赵善长王元章，为杨垓合写三友图</p><p>雨涧天寒，孤山雪后。美人空谷谁为友。香林有路玉烟深，瀛洲无梦朝云瘦。照影冰壶，含情翠袖。写生合在徐黄手。仙家花月镇长春，与君岁晚同三寿。</p><p>以上强村丛书本蜕岩词卷下</p><h2 id="【章凯-词作1首】" tabindex="-1"><a class="header-anchor" href="#【章凯-词作1首】" aria-hidden="true">#</a> 【章凯：词作1首】</h2><p>○沁园春</p><p>武夷行迹</p><p>过了秋风，梅口渐开，山人好归。问近来何事，半成迂阔，半添疏懒，半带憨痴。学剑不成，学书无味，却要寻仙入武夷。这些事，莫粗忒煞，恐是难为。分明说与人知。老谷子胸中奇尽奇。有真炉真鼎，龙盘虎踞，真离真坎，兔走乌飞。待办数椽，山中静坐，却向无中生个儿。休轻笑，看他年华表，鹤有来时。</p><p>武夷山志卷二十二</p><h2 id="【赵汸-词作2首】" tabindex="-1"><a class="header-anchor" href="#【赵汸-词作2首】" aria-hidden="true">#</a> 【赵汸：词作2首】</h2><p>○松风慢</p><p>代送吴德夫衡阳巡检</p><p>溪亭春晚共离觞。何许是衡阳。香罗初剪征衫好，东风里、快马轻装。市远擘张闲暇，年丰虎落相羊。苍梧云尽暮天长。山色似吾乡。莺啼绿树飞红雨，三千里、处处耕桑。说与年年归雁，重来应念潇湘。</p><p>○柳梢青</p><p>回雁峰前。韬弓下马，春满前川。云尽湘潭，深村无警，白书安眠。殷勤祖道开筵。应记取、松萝暮烟。一曲离歌，柳梢青浅，花萼红嫣。</p><p>以上二首东存稿卷一</p><h2 id="【赵秉文-词作10首】" tabindex="-1"><a class="header-anchor" href="#【赵秉文-词作10首】" aria-hidden="true">#</a> 【赵秉文：词作10首】</h2><p>○水调歌头</p><p>四明有狂客，呼我谪仙人。俗缘千劫不尽，回首落红尘。我欲骑鲸归去，只恐神仙官府，嫌我醉时真。笑拍群仙手，几度梦中身。倚长松，聊拂石，坐看云。忽然黑霓落手，醉舞紫毫春。寄语沧浪流水，曾识闲闲居士，好为濯冠巾。却返天台去，华发散麒麟。</p><p>昔拟栩仙人王云鹤赠予诗云，寄与闲闲傲浪仙。枉随诗酒堕凡缘。黄尘遮断来时路，不到蓬山五百年。其后玉龟山人云，子前身赤城子也。予因以诗记之云，玉龟山下古仙真。许我天台一化身。拟折玉莲骑白鹤，他年沧海看扬尘。吾友赵礼部庭玉说，丹阳子谓予再世苏子美也，赤城子则吾岂敢，若子美则庶几焉。尚愧辞翰微不及耳，因作此以寄意焉。</p><p>○青杏儿</p><p>风雨替花愁。风雨罢，花也应休。劝君莫惜花前醉，今年花谢，明年花谢，白了人头。乘兴两三瓯。拣溪山好处追游。但教有酒身无事，有花也好，无花也好，选甚春秋。</p><p>○梅花引</p><p>过天门关作</p><p>山如峡。天如席。石颠树老冰崖坼。雪霏霏。水洄洄。先生此道，胡为乎来哉。石头路滑马蹄蹶。昂头贪看山奇绝。短童随。皱双眉。休说清寒，形容想更饥。□□□。□□□。□□□□□□□。□□□。□□□。□□□□，□□□□□。杖头倒挂一壶酒。为问人家何处有。捋冰髯。暖朝寒。何人画我，霜天晓过关。</p><p>○大江东去</p><p>用东坡先生韵</p><p>秋光一片，问苍苍桂影，其中何物。一叶扁舟波万顷，四顾黏天无壁。叩枻长歌，嫦娥欲下，万里挥冰雪。京尘千丈，可能容此人杰。回首赤壁矶边，骑鲸人去，几度山花发。澹澹长空今古梦，只有归鸿明灭。我欲从公，乘风归去，散此麒麟发。三山安在，玉箫吹断明月。</p><p>○缺月挂疏桐</p><p>拟东坡作</p><p>乌鹊不多惊，贴贴风枝静。珠贝横空冷不收，半湿秋河影。缺月堕幽窗，推枕惊深省。落叶萧萧听雨声，帘外霜华冷。</p><p>○秦楼月</p><p>箫声苦。箫声吹断夷山雨。夷山雨。人空不见，吹台歌舞。危亭目极伤平楚。断霞落日怀千古。怀千古。一杯还酹，信陵坟土。</p><p>以上六首见中州乐府</p><p>○渔歌子</p><p>一叶黄飞一叶舟。半竿落日半江秋。青草渡，白苹洲。归路月明山上头。</p><p>滏水集三</p><p>○渔歌子</p><p>白头波上白头人。黄叶渡西黄叶村。山几朵，酒盈尊。落日西风送到门。</p><p>滏水集三</p><p>○满庭芳</p><p>天上殷韩，解羁官府，烂游舞榭歌楼。开花酿酒，来看帝王州。常见牡丹开候，独占断、谷雨风流。仙家好，霜天槁叶，秾艳破春柔。狂僧谁借手，一杯唤起，绿怨红愁。看天香国色，梅菊替人羞。尽揭纱笼护日，容光动、玉斝琼舟。都人士，年年十月，常记遇仙游。</p><p>遗山乐府中附以上周泳先辑</p><p>○满江红</p><p>上清宫蜡梅</p><p>杰观雄楼，相照映、此花幽独。谁解识、蕊珠仙子，道家装束。蜡蒂紫苞融烛泪，檀心浅晕团金粟。渐蜂儿、展翅上南枝，风掀绿。落落伴，湖心玉。萧萧映，坛边竹。记月痕、曾上小阑干曲。输与能诗潘道士，梦为蝴蝶花间宿。向夜深、霜重不胜寒，骑黄鹄。</p><p>永乐大典二千八百十二梅字韵</p><h2 id="【赵可-词作11首】" tabindex="-1"><a class="header-anchor" href="#【赵可-词作11首】" aria-hidden="true">#</a> 【赵可：词作11首】</h2><p>○雨中花慢</p><p>代州南楼</p><p>云朔南陲，全赵幕府，河山襟带名藩。有朱楼缥缈，千雉回旋。云度飞孤绝险，天围紫塞高寒。吊兴亡遗迹，咫尺西陵，烟树苍然。时移事改，极目伤心，不堪独倚危阑。惟是年年飞雁，霜雪知还。楼上四时长好，人生一世谁闲。故人有酒，一尊高兴，不减东山。</p><p>○蓦山溪</p><p>赋崇福荷花，崇福在太原晋溪</p><p>云房西下，天共沧波远。走马记狂游，正芙蕖、平铺镜面。浮空阑槛，招我倒芳尊，看花醉，把花归，扶路清香满。水枫旧曲，应逐歌尘散。时节又新凉，料开遍、横湖清浅。冰姿好在，莫道总无情，残月下，晓风前，有恨何人见。</p><p>○好事近</p><p>密雪听窗知，午醉晚来初觉。人与胆瓶梅蕊，共此时萧索。倚窗闲看六花飞，风轻止还作。个里有诗谁会，满疏篱寒雀。</p><p>○浣溪沙</p><p>抬转炉熏自换香。锦衾收拾却遮藏。二年尘暗小鸳鸯。落木萧萧风似雨，疏棂皎皎月如霜。此时此夜最凄凉。</p><p>○浣溪沙</p><p>火冷熏炉香渐消。更阑拨火更重烧。愁心心字两俱焦。半世清狂无限事，一窗风月可怜宵。灯残花落梦无聊。</p><p>○望海潮</p><p>发高丽作</p><p>云垂馀发，霞拖广袂，人间自有飞琼。三馆俊游，百衔高选，翩翩老阮才名。银汉会双星。尚相看脉脉，似隔盈盈。醉玉添春，梦云同夜惜卿卿。离觞草草同倾。记灵犀旧曲，晓枕馀酲。海外九州，邮亭一别，此生未卜他生。江上数峰青。怅断云残雨，不见高城。二月辽阳芳草，千里路旁情。</p><p>○卜算子</p><p>谱太白诗语</p><p>明月在青天，借问今时几。但见宵从海上来，不觉云间坠。流水古今人，共看皆如此。惟愿当歌对酒时，长照金尊里。</p><p>○鹧鸪天</p><p>金络闲穿御路杨。青旗遥认醉中香。可人自有迎门笑，下马何妨索酒尝。春正好，日初长。一尊容我驻风光。归来想像行云处，薄雨霏霏洒面凉。</p><p>○鹧鸪天</p><p>十顷平波溢岸清。草香沙暖水云晴。轻衫短帽垂杨里，楚润相看别有情。挥彩笔，倒银瓶。花枝照眼句还成。老来渐减金钗兴，回施春光与后生。</p><p>集句</p><p>○凤栖梧</p><p>霜树重重青嶂小。高栋飞云，正在霜林杪。九日黄花才过了。一尊聊慰秋容老。翠色有无眉淡扫。身在西山，却爱东山好。流水极天横晚照。酒阑望断西河道。</p><p>以上十首见中州乐府</p><p>○□□□</p><p>席屋上戏书</p><p>赵可可。肚里文章可可。三场捱了两场过。只有这番解火。恰如合眼跳黄河。知他是过也不过。试官道、王业艰难，好交你知我。</p><p>归潜志十</p><h2 id="【赵摅-词作2首】" tabindex="-1"><a class="header-anchor" href="#【赵摅-词作2首】" aria-hidden="true">#</a> 【赵摅：词作2首】</h2><p>○南歌子</p><p>涧草萋萋绿，林莺恰恰啼。汀沙过雨便无泥。唤得芒鞋随意、到前溪。浦溆浑堪画，云烟总是题。江湖老伴一蓑衣。真个斜风细雨、不须归。</p><p>○虞美人</p><p>同孟利器寻春</p><p>春来日日风成阵。桃李飘零尽。树头树底觅残红。只有郭西梨雪、照晴空。酬春须得如川酒。酒债寻常有。葛巾敧侧倩人扶。大似浣花溪上、醉骑驴。</p><p>以上三首见中州乐府</p><h2 id="【赵孟頫-词作37首】" tabindex="-1"><a class="header-anchor" href="#【赵孟頫-词作37首】" aria-hidden="true">#</a> 【赵孟頫：词作37首】</h2><p>○浪淘沙</p><p>今古几齐州。华屋山丘。杖藜徐步立芳洲。无主桃花开又落，空使人愁。波上往来舟。万事悠悠。春风曾见昔人游。只有石桥桥下水，依旧东流。</p><p>○太常引</p><p>水风吹树晚萧萧。散发醉吹箫。尘事苦如毛。要洗耳、时听舜韶。旧游何处，琼山银海，宫殿郁岧嶢。谁与共游遨。尚记得、仙人子乔。</p><p>○南乡子</p><p>云拥髻鬟愁。好在张家燕子楼。稀翠疏红春欲透，温柔。多少闲情不自由。歌罢锦缠头。山下晴波左右流。曲里吴音娇未改，障羞。一朵芙蓉满扇秋。</p><p>○水龙吟</p><p>次韵程仪父荷花</p><p>凌波罗袜生尘，翠旌孔盖凝朝露。仙风道骨，生香真色，人间谁妒。伫立无言，长疑遗世，飘然轻举。笑阳台梦里，朝朝暮暮，为云又还为雨。狼藉红衣脱尽，羡芳魂不埋黄土。涉江迳去，采菱拾翠，携俦啸侣。宝玦空悬，明珰偷解，相逢洛浦。正临风歌断，一双翡翠，背人飞去。</p><p>○虞美人</p><p>池塘处处生春草。芳思纷缭绕。醉中时作短歌行。无奈夕阳、偏旁小窗明。故园荒径迷行迹。只有山仍碧。及今作乐送春归。莫待春归、去后始知非。</p><p>○江城子</p><p>赋水仙</p><p>冰肌绰约态天然。淡无言。带蹁跹。遮莫人间，凡卉避清妍。承露玉杯餐沆瀣，真合唤，水中仙。幽香冉冉暮江边。佩空捐。恨谁传。遥夜清霜，翠袖怯春寒。罗袜凌波归去晚，风袅袅，月娟娟。</p><p>○蝶恋花</p><p>侬是江南游冶子。鸟帽青鞋，行乐东风里。落尽杨花春满地。萋萋芳草愁千里。扶上兰舟人欲醉。日暮青山，相映双蛾翠。万顷湖光歌扇底。一声催下相思泪。</p><p>○点绛唇</p><p>昏晓相催，百年窗暗窗明里。人生能几。赢得貂裘敝。富贵浮云，休恋青绫被。归欤未。放怀烟水。不受风尘眯。</p><p>○水调歌头</p><p>与魏鹤台饮夫容洲，牟成甫用东坡韵见赠，走笔和之，时已巳中秋也</p><p>行止岂人力，万事总由天。燕南越北鞍马，奔走度流年。今日芙蓉洲上，洗尽平生尘土，银汉溢清寒。却忆旧游处，回首万山间。客无哗，君莫舞，我欲眠。一杯到手先醉，明月为谁圆。莫惜频开笑口，只恐便成陈迹，乐事几人全。但愿身无恙，常对月婵娟。</p><p>○水调歌头</p><p>和张大经赋盆荷</p><p>江湖渺何许，归兴浩无边。忽闻数声水调，令我意悠然。莫笑盆池咫尺，移得风烟万顷，来傍小窗前。稀疏淡红翠，特地向人妍。华峰头，花十丈，藕如船。那知此中佳趣，别是小壶天。倒挽碧筒酾酒，醉卧绿云深处，云影自田田。梦中呼一叶，散发看书眠。</p><p>○虞美人</p><p>浙江舟中作</p><p>潮生潮落何时了。断送行人老。消沉万古意无穷。尽在长空、淡淡鸟飞中。海门几点青山小。望极烟波渺。何当驾我以长风。便欲乘桴、浮到日华东。</p><p>案此调下原有后庭花肖溪一叶舟一首，乃曲调，今不录。</p><p>○浣溪沙</p><p>李叔固丞相会间，赠歌者岳贵贵</p><p>满捧金卮低唱词。尊前再拜索新诗。老夫惭愧鬓成丝。罗袖染将修竹翠，粉香吹上小梅枝。相逢不似少年时。</p><p>○月中仙</p><p>应制</p><p>春满皇州。见祥烟拥日，初照龙楼。宫花苑柳，映仙仗云移，金鼎香浮。宝光生玉斧，听鸣凤、箫韶乐奏。德与和气游。天生圣人，千载稀有。祥瑞电绕虹流。有云成五色，芝生三秀。四海太平，致民物雍熙，朝野歌讴。千官齐拜舞，玉杯进、长生春酒。愿皇庆万年，天子与天齐寿。</p><p>○万年欢</p><p>应制</p><p>阊阖初开。正苍苍曙色，天上春回。绛帻鸡人时报，禁漏频催。九奏钧天帝乐，御香惹、千官环佩。鸣鞘静，嵩岳三呼，万岁声震如雷。殊方异域尽来。满彤庭贡珍，皇化无外。日绕龙颜，云近绛阙蓬莱。四海欢欣鼓舞，圣德过、唐虞三代。年年宴，王母瑶池，紫霞长进琼杯。</p><p>○万年欢</p><p>中吕宫元日朝会</p><p>天上春来。正阳和布泽，斗柄初回。一朵祥云捧日，万象生辉。帝德照光四表，玉帛尽、梯航来会。彤庭敞，花覆千官，紫霄鵷鹭徘徊。仁风遍满九垓。望霓旌缓引，宝扇徐开。喜动龙颜，和气蔼然交泰。九奏箫韶舜乐，兽尊举、麒麟香叆。从今数，亿万斯年，圣主福如天大。</p><p>○长寿仙</p><p>道宫皇庆三年三月三日圣节大宴</p><p>瑞日当天。对绛阙蓬莱，非雾非烟。翠光覆禁苑。正淑景芳妍。彩仗和风细转。御香飘满黄金殿。喜万国会朝，千官拜舞，亿兆同欢。福祉如山如川。应玉渚流虹，璇枢飞电。八音奏舜韶，庆玉烛调元。岁岁龙舆凤辇。九重春醉蟠桃宴。天下太平，祝吾皇，寿与天地齐年。</p><p>○太常引</p><p>弄晴微雨细丝丝。山色淡无姿。柳絮飞残，茶蘼开罢，青杏已团枝。栏干倚遍人何处，愁听语黄鹂。宝瑟尘生，翠销香减，天远雁书迟。</p><p>○人月圆</p><p>一枝仙桂香生玉，消得唤卿卿。缓歌金缕，轻敲象板，倾国倾城。几时不见，红裙翠袖，多少闲情。想应如旧，春山淡淡，秋水盈盈。</p><p>○木兰花慢</p><p>和桂山庆新居韵</p><p>爱风流二陆，曾共住、屋三间。算京洛缁尘，平原车骑、争似身闲。一区未输场子，更友于、室迩足清欢。庭下新松楚楚，篱边细菊班班。白头相对且团圞。杯酒借朱颜。任醉后长歌，笑时开口，乐最人寰。功名十年一梦，记风裘雪帽度桑乾。幸喜归来健在，放怀绿水青山。</p><p>○木兰花慢</p><p>和李筼房韵</p><p>爱青山绕县，更山下、水萦回。有二老风流，故家乔木，旧日亭台。梅花乱零春雪，喜相逢、置酒藉苍苔。拚却眼迷朱碧，惭无笔泻琼瑰。徘徊。俯仰兴怀。尘世事，本无涯。偶乘兴来游，临流一笑，洗尽征埃。归来算未几日，又青回、柳叶燕重来。但愿朱颜长在，任他花落花开。</p><p>以上二十首元刊本松雪斋文集卷十</p><p>○渔父</p><p>渺渺烟波一叶舟。西风落木五湖秋。盟鸥鹭，傲王侯。管甚鲈鱼不上钩。</p><p>○渔父</p><p>侬住东吴震泽州。烟波日日钓鱼舟。山似翠，酒如油。醉眼看山百自由。</p><p>○巫山一段云</p><p>净坛峰</p><p>叠嶂千重碧，长江一带清。瑶坛霞冷月胧明。欹枕若为情。云过船窗晓，星移宿雾晴。古今离恨拨难平。惆怅峡猿声。</p><p>○巫山一段云</p><p>登龙峰</p><p>片月生危岫，残霞拂翠桐。登龙峰下楚王宫。千古感遗踪。柳色眉边绿，花明脸上红。欲寻灵迹阻江风。离思杳无穷。</p><p>○巫山一段云</p><p>松鹤峰</p><p>枫鹤堆岚霭，阳台枕水湄。风清月冷好花时。惆怅阻佳期。别梦游蝴蝶，离歌怨竹枝。悠悠往事不胜悲。春恨入双眉。</p><p>○巫山一段云</p><p>上升峰</p><p>云里高唐观，江边楚客舟。上升峰月照妆楼。离思两悠悠。云雨千重阻，长江一片秋。歌声频唱引离愁。光景恨如流。</p><p>○巫山一段云</p><p>朝云峰</p><p>绝顶朝云散，寒江暮雨频。楚王宫殿已成尘。过客转伤神。月是巫娥伴，花为宋玉邻。一听歌调一含颦。幽怨竹枝春。</p><p>○巫山一段云</p><p>集仙峰</p><p>雨过苹汀远，云深水国遥。渡头齐举木兰桡。纤细楚宫腰。映水匀红脸，偎花整翠翅。行人倚棹正无聊。一望一魂销。</p><p>○巫山一段云</p><p>望霞峰</p><p>碧水鸳鸯浴，平沙豆蔻红。云霞峰翠一重重。帆卸落花风。淡薄云笼月，霏微雨洒篷。孤舟晚泊浪声中。无处问音容。</p><p>○巫山一段云</p><p>栖凤峰</p><p>芍药虚投赠，丁香漫结愁。凤栖鸾去两悠悠。新恨怯逢秋。山色惊心碧，江声入梦流。何时弦管簇归舟。兰棹泊沙头。</p><p>○巫山一段云</p><p>翠屏峰</p><p>碧水澄青黛，危峰耸翠屏。竹枝歌怨月三更。别是断肠声。烟外黄牛峡，云中白帝城。扁舟清夜泊苹汀。倚棹不胜情。</p><p>○巫山一段云</p><p>聚鹤峰</p><p>鹤信三山远，罗裙片水深。高唐春梦杳难寻。惆怅到如今。十二峰前月，三千里外心。红笺锦字信沉沉。肠断旧香衾。</p><p>○巫山一段云</p><p>望泉峰</p><p>晓色飘红叶，平沙枕碧流。泉声云影弄新秋。触处是离愁。脸泪横波漫，眉攒片月收。佳人欲笑卒难休。半整玉搔头。</p><p>○巫山一段云</p><p>起云峰</p><p>袅娜江边柳，飘摇岭上云。卸帆回棹楚江滨。归信夜来闻。欲拂珊瑚枕，先董翡翠裙。江头含笑去迎君。鸾凤尽成群。</p><p>以上十二首见花草粹编卷二</p><p>○苏武慢</p><p>原误作雨中花，兹据律改</p><p>北陇耕云，南溪钓月，此是野人生计。山鸟能歌，山花解笑，无限乾坤生意。看画归来，挑簦闲眺，风景又还光霁。笑人生、奔波如狂，万事不如沉醉。细看来、聚蚁功名，战蜗事业，毕竟又成何济。有分山林，无心钟鼎，誓与渔樵深契。石上酒醒，山间茶熟，别有水云风味。顺吾生、素位而行，造化任他儿戏。</p><p>珊瑚纲法书题跋卷九</p><p>○水龙吟</p><p>题箫史图</p><p>倚天百尺高台，雕檐画栋撑云表。夜静无尘，秋魂万里，月明如扫。谁凭栏干，玉箫声起，乘鸾人到。信情缘有自，何须更说，姮娥空老。我将醉眼摩挲，是谁人丹青图巧。为惜秦姬，堪怜箫史，写成烦恼。万古风流，传芳至此，交人倾倒。问双星有会，一年一度，那知清晓。</p><p>孙氏书画钞</p><p>○苏武慢</p><p>云淡风轻，傍花随柳，将谓少年行乐。高阁林间，小车城里，千古太平西洛。瞻彼泱泱，言思君子，流水俨然如昨。但清游、天际轻阴，未便暮愁离索。长记得、童冠相随，浴沂归去，吟咏鸢飞鱼跃。逝者如斯，吾衰甚矣，调理自存斟酌。清庙朱弦，旧堂金石，隐几似闻更作。农人告我事两畴，窈窕挂书牛角。</p><p>案此首虞集词，见道园乐府。珊瑚网法书跋卷九误作赵孟俯词，调并误作雨中花。</p><h2 id="【赵若秀-词作1首】" tabindex="-1"><a class="header-anchor" href="#【赵若秀-词作1首】" aria-hidden="true">#</a> 【赵若秀：词作1首】</h2><p>○木兰花慢</p><p>和陈思济</p><p>看洞天佛地，秋气爽，湿衣寒。对九锁峰高，擎天一柱，壮观杭山。岩前。旧遗仙迹，幻云根、直作画图看。多少乔松古木，真如舞凤飞鸾。西风匹马夕阳残。行路肯辞难。便乘此清游，欲寻仙去，心与身安。班超侯封万里，笑虚名、牢落满人间。试问潺潺流水，无心争似云间。</p><p>洞霄诗集卷九</p><h2 id="【赵雍-词作17首】" tabindex="-1"><a class="header-anchor" href="#【赵雍-词作17首】" aria-hidden="true">#</a> 【赵雍：词作17首】</h2><p>○玉耳坠金环</p><p>乳燕交飞，晓莺轻啭花深处。画堂帘幕卷东风，晴雪飘香絮。犹记当时院宇。悄寒轻、梨花暮雨。绣衾同梦，鸳枕双敧，绿窗低语。春已阑珊，落红飘满西园路。强拈针线解春愁，只是无情绪。无柰年华暗度。黛眉颦、柔肠万缕。章台人远，芳草和烟，萋萋南浦。</p><p>○浣溪沙</p><p>杨柳楼台锁翠烟。杨花帘幕扑香绵。佳人何处隔江山。芳草已生千里恨，玉笙吹彻五更寒。夜深和泪倚阑干。</p><p>○浣溪沙</p><p>落尽杨花满地春。绿阴如染净无尘。日长庭院掩重门。斜坠金钗云半亸，淡妆香脸粉轻匀。相思偏是少年人。</p><p>○忆秦娥</p><p>春寂寂。重门半掩梨花雪。梨花雪。芳心如醉，暗思当日。金钗欲堕乌云侧。佳人望断天涯客。天涯客。今年又过，清明寒食。</p><p>○踏莎行</p><p>画角声残，金炉香袅。长空淡淡连芳草。朱帘半卷晚霞明，塞雁无情音信杳。雨散云收，离多会少。相思真个令人老。不须惆怅且开怀，一樽满引愁如扫。</p><p>○摊破浣溪沙</p><p>春草萋萋绿渐浓。梨花落尽晚来风。试问相逢何处好，小楼东。朱箔影移无限恨，玉箫声转曲将终。独倚阑干谁是伴，月明中。</p><p>○蝶恋花</p><p>颜色如花肌似雪。娇眼传波，密意曾低说。罗带同心愁未结。情多不忍成轻别。别后相思心更切。异日重逢，镜里花难折。宝篆香消烟渐歇。玉箫吹彻黄昏月。</p><p>○浣溪沙</p><p>翠锁蛾眉别恨浓。罗衣初试怯春风。相思只为两西东。帘卷玉钩云淡淡，香消金鸭雨蒙蒙。此情都在不言中。</p><p>○蝶恋花</p><p>枝上流莺干啭巧。好梦方成，又把人惊觉。临镜慵妆眉淡扫。罗衣宽尽腰肢小。别久啼多音信少。应是娇波，不似当年好。帘卷东风深院悄。落红满地和芳草。</p><p>○南乡子</p><p>别久渐生愁。知为音书苦未收。此际多情应盼我，凝眸。带得啼痕上小楼。举止忒风流。只在城南绿水头。咫尺蓝桥重欲见，无由。两地相思甚日休。</p><p>○人月圆</p><p>人生能几浑如梦，梦里柰愁何。别时犹记，眸盈秋水，泪湿春罗。绿杨台榭，梨花院宇，重想经过。水遥山远，鱼沉雁渺，分外情多。</p><p>○人月圆</p><p>相思何日重相见，山远水偏长。凤弦虽断，鸾胶难接，愁满离肠。最伤情处，鲛绡遗恨，翠靥留香。故人何在，浓阴深院，斜月幽窗。</p><p>○江城子</p><p>仙肌香润玉生寒。悄无言。思绵绵。无限柔情，分付与春山。青鸟能传云外信，凭说与，带围宽。花梢新月几时圆。再团圞。是何年。可是当初，真个两无缘。极目故人天际远，多少恨，凭阑干。</p><p>○江城子</p><p>五陵衣马恣轻肥。竞新奇。亦何为。混处贤愚，谁与辨雄雌。任尔刺天何足道，终不肯、羡群飞。燕山花落暮春时。杜鹃啼。劝谁归。耿耿孤忠，惟有此心知。天赋我才还有用，应不至，负心期。</p><p>○烛影摇红</p><p>新绿成阴，落红如雨春光晚。当年谁与种相思，空羡双飞燕。寂寞幽窗孤馆。念同游、芳郊秀苑。香尘随马，细草承轮，都成肠断。别久情深，几时重约闲庭院。高楼终日卷珠帘，极目愁无限。莫恨蓝桥路远。有心时、终须再见。休教长怨，镜里孤鸾，箧中团扇。</p><p>○水调歌头</p><p>春色去何急，春去尚微寒。满地落花芳草，渐觉绿阴圆。马足车尘情味，暑往寒来岁月，扰扰十余年。赢得朱颜老，孤负好林泉。宝装鞍，金作镫，玉为鞭。须臾得志，纷华满眼纵相谩。功名自来无意，富贵浮云何济，于我亦徒然。万事付一笑，莫放酒杯乾。</p><p>○木兰花慢</p><p>恨匆匆赋别，回首望，一长嗟。记执手临流，迟迟去马，浩浩平沙。此际黯然肠断，柰一痕、明月两天涯。南去孤舟渐远，今宵宿向谁家。别来旬日未曾过，如隔几年华。纵极目层崖，故人何处，泪落兼葭。聚散古今难必，且乘风、高咏木兰花。但愿朱颜长好，不愁水远山遐。</p><p>以上振绮堂刻本赵待制遗稿。朱本用知不足斋丛书本多误字。</p><h2 id="【赵由俊-词作1首】" tabindex="-1"><a class="header-anchor" href="#【赵由俊-词作1首】" aria-hidden="true">#</a> 【赵由俊：词作1首】</h2><p>○清平乐</p><p>题碧梧苍石图</p><p>楚云迷断。桃叶江南岸。春去秋来情汗漫。愁绝一行新雁。锦书欲寄双成。殷勤为谢芳卿。明月碧梧凉夜，有谁知度箫声。</p><p>珊瑚网名画题跋卷八</p><h2 id="【赵元-词作3首】" tabindex="-1"><a class="header-anchor" href="#【赵元-词作3首】" aria-hidden="true">#</a> 【赵元：词作3首】</h2><p>○行香子</p><p>镜里流年。绿变华颠。谢西山、青眼依然。人生安用，利锁名缠。似燕营巢，蜂课蜜，蚁争膻。词苑群仙。场屋诸贤。看文章、大笑如椽。闲人书册，且枕头眠。有洗心经，传灯录，坐忘篇。</p><p>○行香子</p><p>潦倒无闻。坐惯家贫。眼昏花，心口犹存。人皆笑我，我尽教人。拚醉吟风，闲钓月，困眠云。邂逅交亲。语款情真。且相丛、莫浪辛勤。西山归隐，不用移文。看菊成丛，松结子，竹生孙。</p><p>○行香子</p><p>山拥垣墙。水满溪塘。几人家、篱落斜阳。又还夏也，一霎人忙。正稻分畦，蚕卸簇，麦登场。老子徜徉。闲日偏长。鬓鬔松、只管寻凉。绿阴何处，旋旋移床。有道边槐，门外柳，舍南桑。</p><p>以上三首见中州乐府</p><h2 id="【折元礼-词作1首】" tabindex="-1"><a class="header-anchor" href="#【折元礼-词作1首】" aria-hidden="true">#</a> 【折元礼：词作1首】</h2><p>○望海潮</p><p>从军舟中作</p><p>地雄河岳，疆分韩晋，重关高压秦头。山倚断霞，江吞绝壁，野烟萦带沧洲。虎旆拥貔貅。看阵云截岸，霜气横秋。千雉严城，五更残角月如钩。西风晓入貂裘。恨儒冠误我，却羡兜鍪。六郡少年，三名老将，贺兰烽火新收。天外岳莲楼。想断云横晓，谁识归舟。剩著黄金换酒，羯鼓醉凉州。</p><p>中州乐府</p><h2 id="【郑黻-词作1首】" tabindex="-1"><a class="header-anchor" href="#【郑黻-词作1首】" aria-hidden="true">#</a> 【郑黻：词作1首】</h2><p>○金缕衣</p><p>秋半红桥路。是曾孙、几尘夙幸，此生奇遇。天上人间同宴集，仙乐风飘处处。遍纷郁、非烟非雾。光近玉皇颜咫尺，共欢呼、鳌抃霞觞举。高会散，碧云暮。至今瑞鹤犹能舞。几千年、同亭祠下，赛神箫鼓。再拜乞灵三奠酒，小驻霓旌容与。半隐约、如传好语。为送维鱼来入梦，向龙潭、时洒纷纷雨。齐和曲，踏歌去。</p><p>武夷山志卷十五</p><h2 id="【郑禧-词作3首】" tabindex="-1"><a class="header-anchor" href="#【郑禧-词作3首】" aria-hidden="true">#</a> 【郑禧：词作3首】</h2><p>○木兰花慢</p><p>恃平生豪气，冲星斗，渺云烟。记楚水湘山，吴云越月，频入诗篇。皎洁剑光零乱，算几番、沉醉乐花前。□种仙人瑶草，故家五色云边。芙蓉金阙正需贤。诏下九重天。念满腹琅玕，盈襟书传，人正韶年。蟾宫近传芳信，□姮娥、娇艳待诗仙。领取天香第一，纵横礼乐三千。</p><p>○木兰花慢</p><p>望斜杨袅翠帘，试卷小红楼。想鸾佩敲琼，鸾妆沁粉，越样风流。吟怀自怜豪健，洒云笺、醉里度春愁。有唱还应有和，纤纤玉映银钩。犀心一点暗相投。好事莫悠悠。便有约寻芳，蜂媒才到，蝶使重游。梅花故园憔悴，揖东风、让与杏梢头。况是梅花无语，杏花好好相留。</p><p>○木兰花慢</p><p>任东风老去，吹不断，泪盈盈。记春浅春深，春寒春暖，春雨春晴。都来杀诗人兴，更落花、无定挽春情。芳草犹迷舞蝶，绿杨空语流莺。玄霜着意捣初成。回首失云英。但如醉如痴，如狂如舞，如梦如惊。香魂只今迷恋，问真仙、消息最分明。后夜相逢何处，清风明月蓬瀛。</p><p>以上三首见春梦录</p><h2 id="【郑子聃-词作1首】" tabindex="-1"><a class="header-anchor" href="#【郑子聃-词作1首】" aria-hidden="true">#</a> 【郑子聃：词作1首】</h2><p>○南歌子</p><p>原作十爱词，无调名，兹据词律补</p><p>我爱沂阳好，民淳讼自稀。谁言珥笔混莱夷。行见离离秋草，鞠园扉。</p><p>齐乘卷五</p><h2 id="【纸舟先生-词作2首】" tabindex="-1"><a class="header-anchor" href="#【纸舟先生-词作2首】" aria-hidden="true">#</a> 【纸舟先生：词作2首】</h2><p>○西江月</p><p>本是一团血肉，惺惺全借阳神。起居言语是谁灵。神去更无把柄。说出万般名相，教人转入迷津。自从今日悟全真。妙语奇言不信。</p><p>○西江月</p><p>光彻虚空上下，人人具足无亏。全真真里露真机。实证无为不二。扫去闲名野字，胸中莫滞些儿。七真五祖只如斯。悟得真超圣地。</p><p>以上二首见纸舟先生全真直指，注谓元黄公望传。</p><h2 id="【智久-词作2首】" tabindex="-1"><a class="header-anchor" href="#【智久-词作2首】" aria-hidden="true">#</a> 【智久：词作2首】</h2><p>○鹧鸪天</p><p>赞亨公</p><p>气象轩昂忠政多。轻财重事无如他。僧堂全管数千贯，移塔舍钱念百过。无缝罅，妙祥和。佳声浩浩占高科。旌明行业人称赞，延永芥城拂劫波。</p><p>泰山志卷十八，载长清县灵岩寺亨公寿塔碑，下注至顺二年。</p><p>○鹧鸪天</p><p>赞泉公</p><p>头角峥嵘慈济泉。报恩万寿昔参玄。为思方领宜修道，直造灵岩结善缘。栽园果，种福田。四方设药施无偏。而今寿塔小师垒，延永谷城劫石坚。</p><p>泰山志卷十八，载长清县灵岩寺泉公首座寿塔铭，下注至顺二年。</p><h2 id="【仲璋-词作1首】" tabindex="-1"><a class="header-anchor" href="#【仲璋-词作1首】" aria-hidden="true">#</a> 【仲璋：词作1首】</h2><p>○念奴娇</p><p>消磨九日，算年年、惟有黄花白酒。把酒簪花能有几，七十光阴回首。人寿难期，酒杯有限，花色应如旧。花秾酒酽，问君著甚消受。彭泽千古英魂，有花能折，有酒能倾否。万事悠悠输一醉，花酒休教离手。明日西风，阑珊酒尽，憔悴花枝瘦。酒肠花眼，正宜年少时候。</p><p>附见天籁集卷上内。原题云。中秋重九，人间佳节也，古今赋菊固多，予早年尝记僧仲璋九日述怀一篇，与此篇格相同，恐岁久无传，就附于此。仲璋俗姓阎，法讳志琏，号山泉道人。落魄嗜酒，滑稽玩世，颇为时人所爱。</p><h2 id="【周景-词作1首】" tabindex="-1"><a class="header-anchor" href="#【周景-词作1首】" aria-hidden="true">#</a> 【周景：词作1首】</h2><p>○水龙吟</p><p>细字韵</p><p>人生能几相逢，百年四海为兄弟。旧时青眼，今番白发，年华陨涕。春更无情，抛人先去，杨花无蒂。况江程渐短，别期渐紧，须重把、兰舟系。幸自清江如带，指黄垆、流莺声细。沧波如许，平芜何处，明朝迢递。何预兴亡，不如休去，墙阴挑荠。且相期共看，蓬莱清浅，更三千岁。</p><p>元草堂诗余卷中</p><h2 id="【周权-词作34首】" tabindex="-1"><a class="header-anchor" href="#【周权-词作34首】" aria-hidden="true">#</a> 【周权：词作34首】</h2><p>○沁园春</p><p>笑此山人，抛却白云，又来玉京。忆太华黄河，曾观钜丽，轻衫短帽，只恁飘零。鸥鹭洲边，杉萝溪上，尽可渔樵混姓名。瓶无粟，有西山芝熟，南涧芹生。底须役役劳形。但方寸宽闲百念轻。况末路逢人，眼应多白，东风吹我，鬓已难青。酒浪翻杯，剑霜闪袖，磊块频浇未肯平。何妨去，借相牛经读，料理归耕。</p><p>○满江红</p><p>别毗陵二十载，一日北归，舣舟访旧，落落如晨星，阛阓之人无识面者，戏调此词以自述</p><p>独酌新丰，任疏放、从人不识。还只是、旧时把酒，秋风狂客。颠倒天吴归短褐，风涛岁月头将白。笑平生、尽有气如虹，难教屈。也不学，悲弹铗。也不作，谭扪虱。共梅花心事，岁寒冰雪。眼底山川徒历遍，胸中史记无雄笔。合归来、依旧饭吾牛，歌明月。</p><p>○满江红</p><p>湖海平生，恰都把、中秋负了。那更是、天悭乐事，阴多情少。离合悲欢俱有数，何须感慨添怀抱。喜今宵、对影亦成三，情逾好。天一碧，云如扫。白银阙，谁能到。想蟾枝不疑，寒光皎皎。圆少缺多如有恨，素娥孤冷应须老。付狂夫、一笑且徘徊，尊中酒。</p><p>○念奴娇</p><p>姑苏台怀古</p><p>飞台千尺。直雄跨层云，东南胜绝。当日倾城人似玉，曾醉台中春色。锦幄尘飞，玉箫声断，麋鹿来宫阙。荒凉千古，朱阑犹自明月。送目独倚西风，问兴亡往事，飞鸿天末。且对一尊浮大白，分甚为吴为越。物换星移，叹朱门、多少繁华消歇。渔舟歌断，夕阳烟水空阔。</p><p>○水调歌头</p><p>庆寿</p><p>潇洒晋文物，奇伟鲁衣冠。暂赋淮南招隐，泉石寄清闲。才压建安六七，胸吞云梦八九，余子笑谈间。未颉水苍佩，虹气射龙泉。烛花妍，沉水焕，酒波翻。左弧纪瑞，莱衣五色戏斓斑。庭列森森玉树，座拥骈骈珠履，金碗蔗浆寒。何以祝君寿，一笑指南山。</p><p>○满江红</p><p>次韵张元善</p><p>缟兔黔乌，送不了、人间昏晓。问底事、红尘野马，浮生扰扰。万古未来千古往，人生得失知多少。叹荣华过眼只须臾，如风扫。篱下菊，门前柳。身外事，杯中酒。肯教他萧瑟，负持螯手。漠漠江南天万里，白云入望何时到。倚西风、吼彻剑花寒，频搔首。</p><p>○水调歌头</p><p>庆寿</p><p>过却元宵了，何处拥笙箫。喧传南州老子，花甲庆生朝。留取碧莲香露，为此玉壶春酒，风味胜葡萄。昨夜少微外，南极一星高。洒清谭，挥雪麈，尽风骚。金钗玉笋，笑供麟脯献蟠桃。得隽侯封千户，快意腰缠十万，此事付鸿毛。且挹阆风客，笙鹤伴游遨。</p><p>○青杏儿</p><p>两鬓点霜花，汉南柳、心事蹉跎。幼舆只合居岩谷，绳床近竹，柴门临水，任我婆娑。诗老日相过。爱苍苔、屐齿新蹉。生涯点检无多子，东篱种菊，南山种豆，醉后高歌。</p><p>○贺新郎</p><p>庆寿</p><p>凉浸瑶空月，正寿星、光彩遥烛，少微躔次。鹤发仙翁还笑道，恰则揆予初度。好文物、衣冠翘楚。雪跨冰悬神炯炯，尽襟怀、清酒金茎露。真好个，神仙侣。欢呼竹外开尊处，正炰凤烹麟，环列珠歌翠舞。烛影酒光相眩转，谭笑风生玉麈。戏膝下、彩衣容与。只恐未闲经济手，更十年、又起蟠溪吕。颉霞佩，看高举。</p><p>○沁园春</p><p>阆风老仙，颉佩飞霞，翳凤骑麟。况眼窄乾坤，气凌河渭，胸吞渠禄，笔洒烟云。某水某丘，我觞我咏，物外何曾着一尘。萧闲处，狎沙鸥半席，更许谁分。图开家庆团栾。要说甚、垂弧岳降神。看延桂堂前，斑衣采采，茁兰阶下，玉树森森。绀发长新，丹芝未老，笑傲壶天不尽春。东山好，恐未容高卧，又起经纶。</p><p>○花心动</p><p>次韵咏荼蘼</p><p>翠雾前驱，舞青蛟、飞动一檐晴色。银凤翻空，球雪生香，风韵天然奇特。素艳连娟清露晓，搜香处、蝶栖难觅。这天与、水沉富贵，诗翁消得。好是神仙姑射。拥翠被香寒，甚般标格。特立春深，清閟兰幽，孤注惯谙寥寂。惜芳但恐东风老，怕香屑、碎琼堪惜。又不道、流年催人暗掷。</p><p>○满江红</p><p>次韵邵本初登富春山</p><p>长啸登临，望不尽、海门修碧。人道□、江山高处，汉时遗迹。一自耕云人去后，几番烟草凝秋色。任掀空、骇浪卷银山，蛟鼍泣。尘世事，纷如织。云外径，闲舒立。问来今往古，几人高适。共拍栏干呼太白，欲倾沧海供豪吸。倚东风、无限客中愁，斜阳笛。</p><p>○木兰花慢</p><p>好山晴更好，霭空翠，拥楼西。正雨沐秋清，晨暾照射，云气初开。山外飞鸦数点，看玉虹、斜绕碧螺堆。几簇人家如画，槿篱野路桥低。柴门鸡犬不惊猜。和气似春台。羡白叟黄童，顿深社鼓，稻满秋畦。误我虚名箕斗，叹镜中、华发早相催。休论无穷世事，满浮浊酒三杯。</p><p>○蝶恋花</p><p>夜酌荷亭</p><p>数亩宽闲吾老圃。着个茅亭，斗大无多子。水槛水花明楚楚。洒然不受人间暑。夜悄虚阶初过雨。酒浅香深，风味清如许。沁薄吟襟时挹伫。多情凉月还窥户。</p><p>○朝中措</p><p>西风袅袅落平沙。独树几人家。个里残虹雨阁，那边疏嶂云遮。平洲柿栗满区瓜。芋野路斜斜。牛笛数声归尽，夕阳付与啼鸦。</p><p>○满江红</p><p>叶梅友八十</p><p>试问梅花，自逋仙后知音少。还又向、石林深处，结清边友。心事岁寒元不改，一生清白堪同守。历冰霜、老硬越孤高，精神好。心太极，天机早。闲共索，巡檐笑。只消他香影，都吟不了。五蕊三花才衍数，从头只数花为寿。管年年、南极照南枝，杯中酒。</p><p>○沁园春</p><p>次韵王尹赋东岩</p><p>娲皇补天，遗石两拳，几千仞兮。定苍龙擘峡，罅和天坼，浮屠卓锡，庐倚云开。世窄三千，天高尺五，日月低躔东复西。人间世，听晨昏钟鼓，撼半空雷。登临纱帽椶鞋。豁云梦、胸襟一快哉。想醉倚高寒，飞仙可挟，清游纪胜，俗子难梯。把酒乾坤，笑谭今古，崖藓摩挲认旧题。九关近，便骖鸾高举，云气徘徊。</p><p>○沁园春</p><p>再次韵</p><p>混沌凿开，天险巍巍，东岩峻兮。是云髓凝成，半空高矗，天风吹裂，一线中开。妙出神功，高擎仙界，鸟道疑当太白西。凭高处，见云嘘岩腹，鼓舞风雷。落花香染桃鞋。快阔步青云志壮哉。便万里孤骞，超人间世，一枝高折，作月中梯。笔蘸天河，手扪象纬，笑傲风云入壮题。摩苍壁，扫龙蛇醉墨，翔舞徘徊。</p><p>○贺新郎</p><p>次韵</p><p>清啸西峰月，记曾经飘飘霞佩，御风飞度。知道仙家蟠桃宴，此夕洞关无阻。看多少往来鹤驭。分得九霞春色醉，听玉笙、清奏云深处。好天上，神仙府。俗尘笑我山中侣。叹匆匆归后，依旧松烟萝雨。万事一闲都了却，说甚官为柱史。尽拚得、此生韦布。齑粟一孟安岁晚，课儿童、闲诵梅花赋。这些福，老天与。</p><p>○清平乐</p><p>南楼剧饮，梦到清虚府。曲听霓裳难记谱。缥缈白鸾飞舞。桂花枝上秋光。翠云影里疏黄。殿冷姮娥不闭，人间散与清香。</p><p>○沁园春</p><p>庆寿</p><p>缑山老仙，翳凤骖鸾，游戏尘寰。向五云深处，颉颃霞佩，三槐影里，突兀云冠。坐听玉笙，闲披宝笈，寄傲壶中日月闲。人都道，饮金茎秋露，风骨非凡。方瞳雪颔童颜。更清嚼梅花满肺肝。对银烛光中，霞杯麟脯，彩衣膝下，玉树芝兰。五老曾图，九龄初启，方寸心藏天地宽。从今去，记年年此酒，长对南山。</p><p>○百字谣</p><p>海棠</p><p>轻阴滞雨，正社燕新来，东风院落。十万红妆梳洗罢，翠袖春寒犹薄。富贵天姿，风流睡足，酒晕潮红玉。个般艳丽，怎教不贮金屋。遥想宫锦城中，向碧鸡坊里，笙歌围簇。万炬烧春花底宴，眩转红光相烁。对此翛然，向人如有诉，不禁清独。浩歌此曲，为渠倾倒尊醁。</p><p>○百字谣</p><p>再用韵</p><p>粗桃俗李，漫眼底纷纷，等闲开落。得似花仙夸艳质，暖透胭脂犹薄。梅不同时，芳心难聘，空妒肌如玉。自然佳丽，不须归荐华屋。最好一抹彩云，轻盈飞不去，漫空高簇。霁日浓薰浑欲醉，照映光风眩烁。遍倚栏干，狎渠清赏，聊为怜幽独。簪花醉也，夜深犹索芳醁。</p><p>○百字谣</p><p>久雨得晴再用韵</p><p>海棠开也，问底事悭晴，檐花犹落。可惜风流天不借，都逐闲花浮薄。冷雨难禁，红脂洗脱，半露肤如玉。东风解事，未教飞点吟屋。清晓多谢天公，着晴暾烘透，嫣红重簇。欲谢看来还更好，犹自秾芳艳烁。瘦杜无情，老苏有句，未用论凄独。春愁多少，直拚付与春醁。</p><p>○鹊桥仙</p><p>次韵冯仲远春日</p><p>晓寒成阵，春□犹薄，见红紫、纷纷缄萼。东风着意忽吹开，这艳冶、怎生描摸。问渠底事，多情无据，刬地又还飘落。无花独酌又何妨，但拚我、一尊长绿。</p><p>○水调歌头</p><p>亭小可容膝，真似寄鹩枝。客来休讶迫窄，老子只随宜。凫鹤短长莫问，鹏鷃逍遥自适，何暇论成亏。万事一尊酒，齐物物难齐。种株梅，移个竹，凿些池。添他无限风月，尽可着吾诗。世上黄鸡白日，门外红尘野马，役役付儿痴。起舞一挥手，天外片云飞。</p><p>○蝶恋花</p><p>罗绮香浓尘满道。耳热笙歌，又酌都城酒。离别中年徒感旧。骊驹抹电曾年少。砧杵西风寒意早。谢尽芙蕖，开到黄花了。独客自怜音信杳。夜来归梦怀江表。</p><p>○清平乐</p><p>怀古</p><p>残山剩水，陌上多尘土。此地当时分汉楚。俯仰几番今古。暮云野树苍茫。秋风荒草沙场。极目寒鸦归外，数家篱落斜阳。</p><p>○水调歌头</p><p>庆寿</p><p>天上有仙客，家世说南州。精神炯炯秋水，胸次纳青丘。带取括苍风月，来听蓬莱环佩，笑阅几春秋。袖有如椽笔，落纸烂银钩。拥红金，披紫绮，尽风流。斗杓插子，蓂开九荚恰生朝。正好年当富贵，再展青云步武，鬓影未萧骚。伫见纶音下，万里快封侯。</p><p>○百字谣</p><p>东坡昔守彭城，既治决河，乃修筑其城，作黄楼城上，以临河以土实制水，因以黄名楼。楼成，子由作赋，坡翁为书之，刻於石。予回自京师登楼怀古，并感项籍遗事，末章及之</p><p>登临把酒，问黄楼人去，几番风雨。妙绝颍滨楼上赋，坡老龙蛇飞舞。千载风流，两翁笑傲，淮泗归谭麈。衣冠安在，我来空自延伫。下视阛阓喧尘，惨昏烟落日，西风鼙鼓。昔日争雄怀楚霸，百万屯云貔虎。世事茫茫，山川历历，不尽凭阑思。城头今古，黄河日夜东去。</p><p>○百字谣</p><p>水连天碧，更山光蘸绿，春醅初泼。不尽长淮平似掌，漠漠乱云堆雪。彩笔留诗，画船载酒，曾醉沙头月。胜游历历，输他鸥鹭能说。犹念歌吹楼西，执红牙度曲，那时留别。一片离愁天共远，目送征鸿明灭。杨柳春初，梅花雪后，旧梦还消歇。多情如许，教人添几华发。</p><p>○沁园春</p><p>说与黄花，九日今朝，同谁举觞。笑指点行囊，虽然羞涩，朅来闹市，怎忍荒凉。螯压橙香，酒浮萸紫，醉脱乌纱鬓欲霜。孤云外，是吾庐三径，归兴偏长。催人苒苒年光。问役役、浮生着甚忙。自东篱人去，总成陈迹，龙山饮散，几度斜阳。人物雕零。乾坤空阔，世事浮沉醉梦场。登高处，倚西风长啸，任我疏狂。</p><p>○洞仙歌</p><p>谢欧阳学士偕陈众仲助教过访</p><p>京尘满鬓，汗漫游还倦。环佩玲珑惊梦断。恰玉堂仙伯，携取圜桥，词翰客、枉顾情何恋恋。衣冠何磊落，闲雅雍容，不把声光时自炫。漫轻敲团月，煮玉泉冰，□啸傲、几多萧散。笑归去，蓬莱跨清风，任香彻胸中，五千书卷。</p><p>○水调歌头</p><p>十载几风雪，又酌玉京春。玉堂天上仙客，怜我倦红尘。却挽翩翩飞袂，东望赤霞晨气，高处访三神。上界足官府、翳凤快骑麟。感生平，歌慷慨，泪沾巾。天球苍佩，柰何偏属黑头人。岁晚相如多病，前日冯唐已老，憔悴不堪闻。长啸送明月，归枕北山云。</p><p>强村丛书校元刊此山先生集本</p><h2 id="【周巽-词作12首】" tabindex="-1"><a class="header-anchor" href="#【周巽-词作12首】" aria-hidden="true">#</a> 【周巽：词作12首】</h2><p>○渔歌子</p><p>渔父四首</p><p>春水孤篷发棹讴。彩虹为线月为钩。桃花浪，杜若洲。此处垂钩钓玉虬。</p><p>○渔歌子</p><p>箬笠簑衣乱碧波。巨鳞泼剌跃金梭。冲苹藻，翻芰荷。不上钩来可奈何。</p><p>○渔歌子</p><p>西风一叶下晴川。换酒将鱼不用钱。芦渚畔，蓼洲边。暮醉醒来月满船。</p><p>○渔歌子</p><p>寒江独钓去还来。机静应无鸥鸟猜。冰柱折，雪梅开。坐拥羊裘夜未回。</p><p>○渔歌子</p><p>樵夫四首</p><p>春山漠漠淡烟横。阴壑丁丁伐木声。啼鸟静，落花轻。看棋松下暮云生。</p><p>○渔歌子</p><p>白云相逐度前峰。萝壁猿啼翠几重。清昼寂，绿阴浓。斧声惊动鹤巢松。</p><p>○渔歌子</p><p>满身松露陟崔嵬。行逐岩前麋鹿来。枫叶落，菊花开。日斜人唱采薪回。</p><p>○渔歌子</p><p>负薪行唱路迢迢。几朵梅花担上挑。风正紧，雪初飘。曲中犹自忆前朝。</p><p>○江南弄</p><p>春意动。池塘初解冻。花间啼鸟惊人梦。绮户微开曙色明。沉香火暖晓寒轻。夭桃半吐传芳讯，新莺百啭感中情。感中情。怜淑景。思君望断青鸾影。</p><p>○江南弄</p><p>炎光炽。枕簟凉如水。芰荷覆沼双鸳戏。香飘水阁藕花开。帘上金钩燕子回。霄露清尘临上苑，朝云暮雨过阳台。过阳台。别神女。思君心如莲菂苦。</p><p>○江南弄</p><p>秋声起。庭院收残暑。凉蝉抱叶鸣疏雨。玉箫吹彻人倚楼。银汉迢迢度女牛。梧桐落翠露华冷，络纬啼寒月影流。月影流。秋无限。思君不见南飞雁。</p><p>○江南弄</p><p>寒威薄。绣帷人未觉。啄蕊争枝喧冻雀。锦笺呵笔写回文。玉箸长垂不见君。北去马蹄冲塞雪，南来雁字隔衡云。隔衡云。消息断。思君但把梅花玩。</p><p>以上八千卷楼藏钞本性情集卷六</p><h2 id="【周玉晨-词作1首】" tabindex="-1"><a class="header-anchor" href="#【周玉晨-词作1首】" aria-hidden="true">#</a> 【周玉晨：词作1首】</h2><p>○十六字令</p><p>眠。月影穿窗白玉钱。无人弄，移过枕函边。</p><p>案词品卷一误作周邦彦词。词综卷三十云，按十六字令即苍梧谣也。张安国集中三首，蔡伸道集中一首，其首俱以一字句断，今本讹眠字为明，遂作三字句断，非也。是词见天机馀锦，系周晴川作。今相沿刻周美成，然片玉集无此，其不系美成明矣。</p><h2 id="【朱思本-词作3首】" tabindex="-1"><a class="header-anchor" href="#【朱思本-词作3首】" aria-hidden="true">#</a> 【朱思本：词作3首】</h2><p>○水龙吟</p><p>送闵道录醮玉隆竣事归东湖</p><p>几年南北声名，有纯孝子骞苗裔。逃儒自爱，翛闲天赋，神仙标致。归隐东湖，醉游南浦，满襟清气。想当时、宦海风波浩荡，从前错，如今是。追念父师恩重，恨年华、暗随流水。锦帷夜醮，黄坛春静，绿章封事。香雾空蒙，步虚嘹亮，孝通天地。玉皇优诏答功勤，寿甲子，三千岁。</p><p>○千秋岁</p><p>寿程竹逸七十</p><p>虎溪清旭。瑞气生华屋。无量寿，如川福。簪缨门阀好，诗礼家声肃。真乐处，庭阶侃侃森兰玉。问讯溪边竹。色与灵椿绿。多积善，祯祥熟。皇天私有许，甲子从新读。千二百，空同不待仙人祝。</p><p>○烛影摇红</p><p>寿郑梅庵</p><p>春到梅边，瑞光浮动香山里。云端微见老人屋，嘹亮欢声起。滟滟尊浮绿蚁。对红妆、高歌尽醉。彩衣错落，玉树珑璁，人生难比。谷口家声，户庭蔼蔼传诗礼。天教余庆属伊人，争看南山梓。那羡东风桃李。向蟾宫、早攀仙桂。恁时须记，老子婆娑，一杯千岁。</p><p>强村丛书用吴匏庵钞贞一斋集本</p><h2 id="【朱晞颜-词作40首】" tabindex="-1"><a class="header-anchor" href="#【朱晞颜-词作40首】" aria-hidden="true">#</a> 【朱晞颜：词作40首】</h2><p>○浣溪沙</p><p>谢张鲁瞻惠纸笔和来韵</p><p>湘管娟娟弱凤翎。霜毛楚楚醉猩英。就中心早可人情。渐老江淹无好梦，输他年少意纵横。只堪闲写换鹅经。</p><p>○菩萨蛮</p><p>乌洋观鱼</p><p>鲲鹏已向天池徙。瀺灂凡曹争尺水。莫信鼓风雷。俱堪作鲙材。轻舠风送捷。触网黄金裂。谁谓我非鱼。我知鱼不如。</p><p>○太常引</p><p>送乐清宗晦山长陈辅贤</p><p>青衫结发聚秋萤。三馆早蜚英。出为主宗盟。总祖述、吾家考亭。相逢台下，卧看秋雁，一笑暮潮平。驿路柳青青。问底事、春风世情。</p><p>○月中行</p><p>追补泰轩录事母夫人寿</p><p>广寒折得桂枝回。嫫母惜多才。九重春色锦江来。齐劝九霞杯。玉堂有客移宫羽，歌词丽、总是诗材。我惭弱水隔蓬莱。几许碧桃开。</p><p>○南柯子</p><p>龙门汲雪</p><p>远脉通蛟穴，清泠泻翠苔。砖炉相对竹房开。容我笼头，纱帽白云堆。碧沚中＊雪，金沙二月雷。瓶罂千里走黄埃。嗟尔苍生，亿万堕颠崖。</p><p>○糖多令</p><p>中秋</p><p>凉影下青鸾。晴空泻素盘。漾玉壶、千顷多宽。老桂散香风露净，霜免莹，骨毛寒。老子倚阑干。不辞终夜看。有谁人、共此清欢。为问姮娥今与古，能几见，正端端。</p><p>○蝶恋花</p><p>挺挺双清临净练。羽佩飞来，颇觉游情倦。獭髓新痕开半面。前时一似湘皋见。流水回云春不艳。怕有生香，引得蜂儿健。净几明窗斜日转。如今不许幽兰占。</p><p>○千秋岁</p><p>寿王推官母九十一是日小寒节</p><p>嫩冰池沼。泽国寒初峭。梅乍坼，春才早。朱门歌管矗，绣阁沉烟袅。欢宴处，神仙一夜离蓬岛。九十过头了。百岁看看到。须听取千年调。人夸嫫母妍，我觉彭篯少。强健在，看儿历遍中书考。</p><p>○洞仙歌</p><p>庆张闾总管母八十</p><p>人生八十，是世间中寿。七十由来古稀有。况君侯，已树开国殊勋，曾异数，周鲁瞻前拜后。玉麟分上端，千里传欢，鸾诰金花烂晴昼。象服照青春，□□□□秋香荐，北堂卮酒。问阿母西池底事时来，试为数蟠桃，几番开否。</p><p>○鱼游春水</p><p>寿徐仁静其婿乐鲁常</p><p>兰室余香蕴。射雀屏、深清昼永。红旌微动，帘展浪花移暝。重碧先拈翡翠杯，戏彩低窣鸳鸯锦。人在蕊宫，春生蓬境。尽说而翁少颖。记得遗环故时井。而今犹自风流，朱颜绿鬓。百年应惜铜仙在，九里争传清河润。山兮寿兮，以仁能静。</p><p>○扫花游</p><p>送人</p><p>津亭柳色，正舞翠毵毵，乱侵歌袖。骊驹送酒。竞东门祖席，宾僚勋旧。白发青衫，愁绝风流去后。黯回首。但梦绕藩垣，帘影清书。遗爱曾未久。闻里役均输，力排豪右。喧传万口。道调元赞化，是经纶手。鼎铉虚贤，分内功名信有。事非偶。看金瓯姓名还又。</p><p>○庆宫春</p><p>送袁仲野归绍兴</p><p>彩笔传歌，青衫提剑，幕中谁似风流。使檄联芳，宾筵接武，后尘每继清游。晓云春梦，试回首、星霜再周。仙曹书满，荐剡交推，一鹗横秋。扁舟乍可夷犹。一镜平湖，数点轻鸥。醉客疏狂，骚翁豪放，二公同是朋俦。仕而犹隐，料出处、胸中已筹。故山虽好，未许归来，一赋休休。</p><p>○满江红</p><p>寿推官焦元播庆六十</p><p>凤鹤翩跹，记昨梦、天锡九龄。从头数、再周甲子，屈指天星。上界仙人足官府，人间岁月自峥嵘。庆明时，生甫又生申，维岳灵。珠盈掌，金满籝。浮瑞鶒，啭春莺。是乃翁阴德，心事分明。笔下万言多活国，胸中三尺久持衡。慰来苏，为雨福苍生，腾颂声。</p><p>○满江红</p><p>弹铗归来，更谁叹、有鱼无肉。念良夜，向阑相对，旧欢难续。一夕乍寒秋枕梦，十年重翦西窗烛。算人生，得意待何时，蕉隍鹿。尊有酒，妻堪熟。书插架，儿能读。傍虚檐翠云低亚，万竿如束。数点苍山遥人户，半篙春水斜穿屋。便门前，车马寂无人，从教俗。</p><p>○满庭芳</p><p>和赵仲敬咏雪</p><p>翦水飞花，裁冰作絮，龙宫不管严寒。斜侵风帽，吟鬓忽衰残。谁念梁园倦客，黄金尽、作赋才悭。飘流久，寒欺敝褐，犹事马蹄间。儿时曾纵猎，呼鹰野外，落雁云端。猛呼酒霜韝，湿遍红鸳。倚马酣歌秦妓，紫貂暖、不上裘船。今迟暮，翩翩孤剑，寂寞度桑乾。</p><p>○满庭芳</p><p>寒压衾绸，光摇书幌，夜深香梦初残。细听窗户，簌簌乡春蚕。风劲时时堕砌，分明认、山溜潺湲。呼童起，疏梅耐冷，修竹报平安。晓来拥被看，闲庭舞鹤，古瓦迷鸾。待戏挽银河，飞步天坛。恐琼楼玉宇，最高处、无限清寒。凭君问，九关虎豹，香案五云间。</p><p>○满庭芳</p><p>榾柮炉寒，梅花帐矮，篝镫愁坐更残。欲眠还起，身已怯吴蚕。夜静珊珊入竹，依稀听、石上清湲。遥知道，东皇赋瑞，和气满长安。明廷多俊彦，清班振鹭，健笔翔鸾。笑儿女才卑，空占今坛。奇绝邹枚赋咏，玉蜍冷、宫袖呵寒。君知否，玉堂清禁，终不似人间。</p><p>○汉宫春</p><p>赋吕子敬梅斋月</p><p>梅与月兮，问雪香秋影，几度黄昏。相逢惊诧，涴尽京洛缁尘。空山耿耿，镇无言、色笑相亲。应顿悟、风前笛里，三生石上精魂。一自心盟重订，便神交契合，随寓吾真。萧然水边林下，□□□□。□□□□，炯清辉、冠玉风神。应酷似，家传清白，□□正献前身。</p><p>○八声甘州</p><p>题西山爽气楼</p><p>向青泥坊底午桥边。新买屋三间。有嘉蔬半席，修篁数个，分占宽闲。着取层梯直上，阑楯出高寒。不见终南径，惟有西山。门外红尘似海，待抽□手板，同拟君看。对熏炉茗碗，扪虱纵雄谈。笑当年、多情王粲，赋终非吾土，泪空弹。任俗子卧之楼下，那许跻攀。</p><p>○天香</p><p>寿桂金堂竹泉总管</p><p>碧玉横陈，黄金细屑，天然画堂风景。古月浮香，冷风度曲，不许一尘侵近。沉沉永夜，漾水色、窗轩秋净。如识岩前气韵。端知岁寒心性。繁华漫夸红紫，□颜色、直宜相并。纵有交承梅菊，也应推逊。自是蟾宫仙种。尽消得婵娟伴清影。为乞姮娥，云阶鹫岭。</p><p>○声声慢</p><p>赋柑花</p><p>瀼瀼微露，熏骨浓芳，清暑绝点珠玑。不梦风寒，繁艳自有冰肌。尽任蛮烟瘴雨，向炎州、偷换朱衣。情缘短，绝无芳梦，飞度江陑。犹托传来纤手，蔼香名三日，赏遍吴姬。纵使馨儿妖丽，谁与心期。伤情坠楼恩重，忍尘沙、玉瘗珠遗。余韵在，返清魂、环佩夜归。</p><p>○东风第一枝</p><p>送人</p><p>晓渡呼云，秋山访雁，吟情先趁乡梦。暖风轻约行尘，草色一川翠涌。元戎小队，隘紫陌、簪缨光动。看碧油沙际，陈兵玉勒，柳边飞鞚。陪密幄、折冲需用。赞上幕、典型增重。发硎初试，牛刀储才，正须药笼。清时异数，有天外、好风吹送。想驿亭、筹笔风流，应忆翦镫曾共。</p><p>○桂枝香</p><p>寿马宣差咏桂</p><p>何年月地。有白凤飞来，与秋游戏。碎屑黄金馥馥，暗熏沉水。如来粟界开全未，直着得、许多清气。饱谙风露，自应韵色，独高人世。更不羡、犀帷富贵。羡鹫峰前度，秀分云外。弹压西风，谁数锦英华丽。幽芳素抱岩栖志，笑当时、满门桃李。等闲乞取，长生妙诀，广寒宫里。</p><p>○木兰花慢</p><p>送陈国材都目</p><p>拂溪藤香润，缄翠墨，寄深情。忆月满箫台，春回炎海，驿骑宵征。相思顿成春梦，恰方州、接武叙前盟。愧我弓刀分倅，多君案牍劳形。佳声。宾佐喜逢迎。曹局赖经营。更尊俎谈谐，风襟清旷，逸思纵横。正好相依晚岁，忽欢传、梅菊已交承。粗喜分携不远，春来把酒江城。</p><p>○木兰花慢</p><p>陈伯永竹院有魏鹤山题扁名公留题</p><p>信吟筇到处，尽可款，个人家。见碧甃横陈，粉墙低亚，乱锁烟霞。森森万竿如束，倚虚檐、风影自交加。一点尘无几砚，十分清到窗纱。堪嘉。玉立瘦穿沙。池色净无暇。向良夜移床，静临书帙，闲试茶瓜。明月清风仍好，但秦宫、梁苑遍栖鸦。零落残香秀墨，春衣拂遍苔花。</p><p>○齐天乐</p><p>蓟门寒食</p><p>青烟一夜传宫烛，朝来管弦都试。宝扇传歌，银瓶索酒，柳下骄骢曾系。怜红妩翠。任栲栳量珠，伴春俱醉。不道无情，花残春老顿容易。人生几何适意。甚前时风度，今番情味。楚褐凝尘，涛笺封泪。愁在断鸿声里。情丝恨绮。尽付与风檐，燕儿论理。不似流红，解随东去水。</p><p>○齐天乐</p><p>与周可竹会饮和韵</p><p>浦潮迎送朝还暮。匆匆燕来鸿去。北牖分茶，西窗翦烛，离合人生由数。狂朋怪侣。记筹酒句吟，几回凝伫。絮影苹香，梦中犹是少年路。词华今度尚在，奈相如渐老，无计重赋。露底冰弦，梅边玉麈。留得风襟如故。情高万古。想脱剑呼尊，气吞寰宇。不管春山，子规啼夜苦。</p><p>○昼锦堂</p><p>寿孔竹所</p><p>朱户黏鸡，钿钗簇燕，恰颁三日王春。记得当年佳梦，始绂祥麟。杜陵天近衣冠盛，谢庭春暖薰兰馨。人争羡，青鬓未饶，恩袍草色光凝。佳音须侧耳听。报取日下蜚声。茧纸涂鸦，天上宝墨犹新。蛰雷先奋三冬暖，便风终快九霄鹏。君须念，早晚小儒，终期一报平津。</p><p>○渡江云</p><p>题郑天趣三湘集</p><p>渺寒云万里，孤舲载雪，逐雁渡三湘。倦游频选胜，抚剑延平，贳酒过滕王。清泉自酹，秋草合、贾传祠荒。算都是、伤心吊古，和月贮吟囊。难忘。云边梅屋，雨底荪房。料裁云缝雾，应自有、知心老妪，相与平章。澧兰沅芷曾亲撷，返醒魂、犹带骚香。看未足，渔歌又起沧浪。</p><p>○念奴娇</p><p>倦怀无据。凭危阑极目，寒江斜注。吴楚风烟遥入望，独识登临真趣。晚日帆樯，秋风钟梵，倚遍楼东柱。兴来携手，与君更上高处。隐约一水中分，金鳌戴甲，力与蛟龙拒。拟访临幕清夜鹤，谁解坡仙神遇。断壁悬秋，惊涛溯月，总是无声句。胜游如扫，大江依旧东去。</p><p>○念奴娇</p><p>怒涛驾雪，躏千骑、争赴危坡奔注。高阁凌空图画出，邈邈荆扬佳趣。梦泽云宽，邗沟霜净，影落晴檐柱。南来王气，消沉榛莽深处。堪笑亡国危机，沉江铁锁，欲把东吴拒。司马家儿那解事，神算真成天遇。商意悲凉，宫词凄苦。忍听临风句。无情江水，不将遗恨流去。</p><p>○水龙吟</p><p>简周晴川教授会饮和韵，其兄晴山，有吹壎吹箎词稿</p><p>一春剩雨悭晴，闷来闲检床头历。农占候应，今朝甲子，初开霁色。草径泥融，柳桥风劲，尚妨吟策。有幽轩水净，官窑春透，尽可一，觞闲集。重碧满浮云液。奈长歌、此情无极。觥筹交错，壎篪迭奏，席珍连璧。列屋修蛾，主家阴洞，漫然倾国。任醉魂直到，芙城待问，似他丁石。</p><p>○喜迁莺</p><p>永嘉思远楼端午（原脱永嘉思远楼五字，据钞本校）</p><p>香尘盈箧。是旧日赐来，宫罗叠雪。服艾衣清，浴兰汤暖，输与个人娟洁。性巧戏拈，针蹙得、虎儿狞劣。鬓半亸，贴朱符翠篆，同心双结。愁绝追楚俗。独吊湘累，日映沉菰叶。彩鷁浮空，鸣鼍聒昼，十里翠红相接。漫有倚空阑槛，谁把朱帘高揭。归去也，听叩舷儿女，尚传歌阕。</p><p>○宴清都</p><p>饯提控令史林君瑞</p><p>试倚江亭棹。来执手、问君归计何早。宾僚攀挽，元戎举辟，正堪谈笑。青衫两见书考。且暂屈、致身未老。料鲲鹏、须奋天池，骅骝宁恋刍草。堪夸健笔挥斤，长材破的，积案如扫。霜台器重，兰省优容，十连仪表。平生不在温饱。但行志、功名尽了。便归来、说似梅花，清尊细倒。</p><p>○一萼红</p><p>盆梅</p><p>玉堂深。正重帘护暝，窗色试新晴。苔暖鳞生，泥融脉起，春意初破琼英。夜深后、寒消绛蚁，误碎月、和露落空庭。暖吹调香，冷芳侵梦，一饷消凝。长恨年华婉晚，被柔情数曲，抵死牵萦。何事东君，解将芳思，巧缀一斛春冰。那得似、空山静夜，傍疏篱、清浅小溪横。莫问调羹心事，且论笛里平生。</p><p>○大圣乐</p><p>至日与周晴川兄弟会饮</p><p>霜护庭鸳，春生炉兽，早梅初破。喜至景、渐觉迎长，刺绣五纹赢得，儿女情多。老侵寻愁添岁月，尽门外、今朝无客过。慵身在，且应时纳祜，浅酌高歌。人生有几胜选，苦不分、千金换翠蛾。便次公酌我，公荣如子，奈此欢何。霜竹喷云，风瓢激树，得似壎箎清意呵。休眉锁。朱颜去了，还更来么。</p><p>○过秦楼</p><p>客中端午</p><p>水碧纱厨，月圆纨扇，悄悄午窗曾共。祛愁楚艾，照眼安榴，节物把人传送。无奈长昼如年，莺趁吟情，蝶迷乡梦。怅归期多误，暮云凝望，乱愁如葑。谁念我、闷对骚经，慵寻遗谱，冷落赴湘琴弄。醒魂正渴，筒碧初乾，买健听人呼粽。不似归来故园，同泛香蒲，频倾春瓮。尽痴儿呆女，齐唱湖楼兴动。</p><p>○贺新郎</p><p>寿清尹靳从矩</p><p>悬古槐成幄。燕泥香、繁红坠雨，半帘花落。一夜江皋黄犊雨，万顷绿云喷薄。听四野、田家欢乐。堂上琴声堂下水，昼庭空、自下风檐雀。喧竞少，尽不恶。竹窗暑净巾斜着。傍筠轩、闲舒啸戏，舞翻霜鹤。棐几藤床挥玉麈，风骨棱棱如削。炯一段、清水秋壑。待得河阳桃李满，向雪堂、细订梅花约。须唤我，共酬酢。</p><p>○贺新郎</p><p>归雁用刘季和韵</p><p>云影低平楚。看翩翩、离群避暖，去寻孤戌。犹记登楼看瘦字，零落西风无数。把往事、书将空处。乍别榆关秋梦迥，向江南、睡足菰蒲雨。天欲暝，雪初絮。江空岁晏衡阳度。尽冥冥、稻粱谋拙，弋人何慕。行断惊飞悲吊影，谁念嘹风最苦。算只有、天涯羁旅。莫听城笳迷去翮，被落花、飞絮相萦住。输海燕，笑迟暮。</p><p>○哨遍</p><p>题坐忘斋强村丛书本瓢泉词兹一爱日精庐藏钞本瓢泉吟稿校补</p><p>一室退藏，隐几坐观，默会人间世。惟集虚，抱一自斋心，黜聪明、形骸之外。回益矣。冥然如丧吾志。乌知礼乐非仁义。彼造物何如，息黥补劓，徒劳巧任私智。但忘年、忘义乐天倪。好恶情、都忘物皆齐。鰌与鱼游，鹿与麋交，将无同异。噫。请试言之。彼知忘此此忘而，海上多矰缴，翁鸥乃、两忘机。想蝶梦庄周，周迷蝶梦，蘧蘧自适无非己。便是是非非，非非是是，由来非马非指。我而今、鱼兔都忘已。又岂知、筌蹄为得计。问臧谷、亡羊何累。塞翁得马奚喜。得失成何济。顿忘世味。箪瓢陋巷，乐以忘其忧耳。便教有酒也忘归。在忘形、相汝相尔。</p><p>强村丛书本瓢泉词一卷，用传钞四库瓢泉吟稿本。卷中原有浣溪沙银海清泉一调，菩萨蛮乡关散尽一调，芙蓉红落一调，柳梢青、临江仙、蓦山溪、苏武慢各一调，并见宋朱希真樵歌。章怡田以为此七调皆馆臣误录，因删去。</p><h2 id="【竹月道人-词作1首】" tabindex="-1"><a class="header-anchor" href="#【竹月道人-词作1首】" aria-hidden="true">#</a> 【竹月道人：词作1首】</h2><p>○清平乐</p><p>题碧梧苍石图</p><p>寸肠愁断。目送斜阳岸。枫落吴江秋水漫。盼杀南来征雁。绮窗好梦初成。梦回相见卿卿。明月西风夜冷，苍梧乱影多声。</p><p>珊瑚网名画题跋卷八</p>',1537),i=[d];function n(t,c){return a(),e("div",null,i)}const l=p(r,[["render",n],["__file","卷10.html.vue"]]);export{l as default};
