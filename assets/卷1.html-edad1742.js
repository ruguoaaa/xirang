import{_ as p}from"./plugin-vue_export-helper-c27b6911.js";import{o as a,c as e,e as h}from"./app-48614c42.js";const r={},d=h('<p>《全金元词》佚名</p><h2 id="【安熙-词作5首】" tabindex="-1"><a class="header-anchor" href="#【安熙-词作5首】" aria-hidden="true">#</a> 【安熙：词作5首】</h2><p>○酹江月</p><p>登古容城有感，城阴则静修刘先生故居</p><p>天山巨网，尽牢笼、多少中原人物。赵际燕陲空老却，千仞岩岩苍壁。古柏萧森，高松偃蹇，不管飞冰雪。慕膻群蚁，问君谁是豪杰。重念禹迹茫茫，免狐荆棘，感慨悲歌发。累世兴亡何足道，等是轰蚊飞灭。湖海襟怀，风云壮志，莫遣生华发。中天佳气，会须重见明月。</p><p>○酹江月</p><p>前日归途，偶记和仲欲把锄犁门人愿助之语，甚恨不获请其详，而亦独喜其先得我心之所同也。中夕不寐，卒尔成章，写寄和仲，可为后日（原无后日二字，据丁藏旧钞本补）相见一笑。大德乙巳上元日神峰野客书</p><p>世途艰阻，正堪悲、万里清秋摇落。况复乾坤还闭物，奚啻切床肤剥。消长盈虚，循环反覆，夜半惊孤鹤。东君着意，惠风先到岩壑。悦亲原有清欢，簟瓢食饮，不害贫家乐。多病留侯空自苦，惭愧长身诸葛。先手躬耕，卧龙冈上，准备丰年获。豚蹄社鼓，几时同醉寥廓。</p><p>○太常引</p><p>和王治书仲安</p><p>求田问舍欲婆娑。算无地，不风波。胸次尽嵯峨。世间事、都能几多。登山临水，望花随柳，独此未消磨。便拟借行窝。正齐月、光风气和。</p><p>○石州慢</p><p>寄题龙首峰</p><p>龙蟠虎踞，朝楚暮秦，世路艰蹇。夕阳淡淡余晖，阊阖九重天远。千秋万古，先天消长图深，何人解识兴亡本。夜鹤渺翩翩，尽平林鸦满。萧散。不须黄鹤遗书，不用洪崖相挽。苍狗浮云，平日惯开青眼。拟将书剑，西山采蕨食薇，自应不属春风管。只恐汝山灵，怪先生来晚。</p><p>○鹊桥仙</p><p>徘徊尊俎。徜徉笑语。俯仰乾坤今古。世间豪杰数元龙，想未识、圣门风度。也非学圃。也非怀土。静看落花风雨。安排便买钓鱼蓑，□底是、沧浪深处。</p><p>强村丛书用善本书室藏钞默庵文集本，兹据另一旧钞本校补。</p><h2 id="【白贲-词作1首】" tabindex="-1"><a class="header-anchor" href="#【白贲-词作1首】" aria-hidden="true">#</a> 【白贲：词作1首】</h2><p>○鹦鹉曲</p><p>侬家鹦鹉洲边住。是个不识字渔父。浪花中一叶扁舟。睡煞江南烟雨。觉来时满眼青山，抖擞绿蓑归去。算从前错怨天公，甚也有安排我处。</p><p>阳春白雪后集卷一（案鹦鹉曲原名黑漆弩，王恽、卢挚、姚燧、刘敏中等人所作，皆名黑漆弩。白贲所作起句有侬家鹦鹉洲边住语，因名鹦鹉曲。冯子振和白词亦名鹦鹉曲，实即黑漆弩调。北宋田为不伐曾作黑漆弩，可能原为民间词，流传至元，音律有变。）</p><h2 id="【白华-词作1首】" tabindex="-1"><a class="header-anchor" href="#【白华-词作1首】" aria-hidden="true">#</a> 【白华：词作1首】</h2><p>○满庭芳</p><p>示刘子新</p><p>光禄池台，将军楼阁，十年一梦中间。短衣匹马，重见镇州山。内翰当年醉墨，纱笼在、高阁依然。今何夕，灯前儿女，飘荡喜生还。衣冠初北渡，几人能得，对酒常闲。算唯君日日，陶写余欢。得陇且休望蜀，南山卧、白额黄班。茅檐底，男儿未老，勋业后来看。</p><p>永乐大典卷一万三千三百四十四示字韵引元寓斋</p><h2 id="【白朴-词作103首】" tabindex="-1"><a class="header-anchor" href="#【白朴-词作103首】" aria-hidden="true">#</a> 【白朴：词作103首】</h2><p>○春从天上来</p><p>至元四年，恭遇圣节，真定总府请作寿词。</p><p>枢电光旋。应九五飞龙，大造登乾。万国冠带，一气陶甄，天眷自古雄燕。喜光临弥月，香浮动、太液秋莲。凤楼前。看金盘承露，玉鼎霏烟。梨园。太平妙选，赞虎拜兕觞，鹭序鵷班。九奏虞韶，三呼嵩岳，何用海上求仙。但岩廓高拱，瓜瓞衍、皇祚绵绵。万斯年。快康衢击壤，同戴尧天。</p><p>○夺锦标</p><p>夺锦标曲，不知始自何时，世所传者，惟僧仲殊一篇而已。予每浩歌，寻绎音节，因欲效颦，恨未得佳趣耳。庚辰卜居建康，暇日访古，采陈后主张贵妃事，以成素志。按后主既脱景阳井之厄，隋元帅府长史高熲竟就戮丽华于青溪，后人哀之，其地立小祠，祠中塑二女郎，次则孔贵妃也。今遗搆荒凉，庙貌亦不存矣。感叹之余，作乐府青溪怨。</p><p>霜水明秋，霞天送晚，画出江南江北。满目山围故国，三阁余香，六朝陈迹。有庭花遗谱，口哀音、令人嗟惜。想当时、天子无愁，自古佳人难得。惆怅龙沉宫井，石上啼痕，犹点胭脂红湿。去去天荒地老，流水无情，落花狼籍。恨青溪留在，渺重城、烟波空碧。对西风、谁兴招魂，梦里行云消息。</p><p>○夺锦标</p><p>得友人王仲常李文蔚书（案丁钞本天籁集题下注云，仲常名思廉，仕元至翰林学士承旨）</p><p>孤影长嗟，凭高眺远，落日新亭西北。幸有山河在眼，风景留人，楚囚何泣。尽纷争蜗角，算都输、林泉闲适。淡悠悠、流水行云，任我平生踪迹。谁念江州司马，沦落天涯，青衫未免沾湿。梦里封龙旧隐，经卷琴囊，酒樽诗笔。对中天凉月，且高歌、徘徊今夕。陇头人、应也相思，万里梅花消息。</p><p>○水调歌头</p><p>咏月</p><p>银蟾吸清露，白兔捣玄霜。青天万古明月，中有物苍苍。想是临风丹桂，费尽斫云玉斧，秋蕊自芬芳。印透一轮影，吹下九天香。怪霜娥，才二八，减容光。蛾眉几画新样，晚镜为谁妆。见说开元天子，曾到清虚仙府，一曲听霓裳。何事便归去，空断舞鸾肠。</p><p>○水调歌头</p><p>用前韵</p><p>明月复明月，天宇净新霜。霜中养就白兔，未觉玉容苍。照影来今往古，圆缺阴晴几度，丹桂俨然芳。遐想广寒露，谁得一枝香。恍瑶台，飞宝镜，散重光。嫦娥久饵灵药，点出淡云妆。闲兴风姨相聚，不似天孙独苦，终日织仙裳。脉脉望河鼓，萦损几柔肠。</p><p>○水调歌头</p><p>初至金陵，诸公会饮，因用北州集咸阳怀古韵</p><p>苍烟拥乔木，粉雉倚寒空。行人日暮回首，指点旧离宫。好在龙蟠虎踞，试问石城锺阜，形势为谁雄。慷慨一尊酒，南北几衰翁。赋朝云，歌夜月，醉春风。新亭何苦流涕，兴废古今同。朱雀桥边野草，白鹭洲边江水，遗恨几时终。唤起六朝梦，山色有无中。</p><p>○水调歌头</p><p>诸公见赓前韵，复日和数章，戏呈施雪谷景悦。</p><p>楼船万艘下，锺阜一龙空。胭脂石井犹在，移出景阳宫。花草吴时幽径，禾黍陈家古殿，无复戍楼雄。更道子山赋，愁杀白头翁。记当年，南北恨，马牛风。降幡一片飞出，难与向来同。壁月琼枝新恨，结绮临春好梦，毕竟有时终。莫唱后庭曲，声在泪痕中。</p><p>○水调歌头</p><p>感南唐故宫，就櫽括后主词。</p><p>南郊旧坛在，北渡昔人空。残阳淡淡无语，零落故王宫。前日雕兰玉砌，今日遣台老树，尚想霸图雄。谁谓埋金地，都属卖柴翁。慨悲歌，怀故国，又东风。不堪往事多少，回首梦魂同。莫上小楼上，愁满月明中。</p><p>○水调歌头</p><p>朝花几回谢，春草几回空。人生何苦奔竞，勘破大槐宫。不入麒麟画里，却喜鲈鱼江上，一宅了杨雄。且饮建业水，莫羡富家翁。玩青山，歌赤壁，想高风。两翁今在何许，唤起一樽同。系住天边白日，抱得山间明月，我亦遂长终。何必翳鸾凤，游戏太虚中。</p><p>○水调歌头</p><p>咸阳怀古，复用前韵。</p><p>鞭石下沧海，海内渐成空。君王日夜为乐，高枕望夷宫。方叹东门逐兔，又慨中原失鹿，草昧起英雄。不待素灵哭，已识斩蛇翁。笑重瞳，徒叱咤，凛生风。阿房三月焦土，有罪与秦同。秦固亡人六国，楚复绝秦三世，万世果谁终。我欲问天道，政在不言中。</p><p>○水调歌头</p><p>拟游茅山，赠心远提点。</p><p>三峰足云气，万壑散秋声。茅君曾此成道，山兴地俱灵。遥望苍松紫桧，疑是烟幢雾盖，冉冉下青冥。鸾鹤故山梦，香火几时情。洞天开，丹灶冷，有遗经。华阳自古招隐，飞炼得长生。惭愧山中宰相，便许纶巾鹤氅，相对听吹笙。何处沧浪水，吾亦濯尘缨。</p><p>○水调歌头</p><p>冬至，同行台王子勉中丞，韩君美待御，霍清夫治书，登周处读书台，过古鹿苑寺。</p><p>疏云黯雾树，秋潦净寒潭。徘徊子隐台下，不见旧书龛。鹿苑空余萧寺，蟒穴谁传郗氏，聊此问瞿昙。千古得欺罔，一笑莫穷探。俯秦淮，山倒影，浴层岚。六朝城郭如故，江北到江南。三十六陂春水，二十四桥明月，好景入清谈。未醉更呼酒，欲去且停骖。</p><p>○水调歌头</p><p>丙戌夏四月八日，夜梦有人以三元秘秋水五言谓予，请三元之义，曰，上中下也。恍惚玩味，可作水调歌头首句，恨秘字之义未详。后从相国史公欢游如平生，俾赋乐章，因道此句，但不知秘字何意。公曰，秘即封也，甫一韵而寤，后三日成之，以识其异。</p><p>三元秘秋水，□□□□□。天人点破消息，梦里悟南华。河伯徒□□□，□□□归毫末，一笑井中蛙。试问漆园老，谁是大方家。□黄锺，推甲子，定无差。悠悠天理人事，风外万飞沙。且弄空山明月，自荐寒泉秋菊，睡起漱朝霞。更欲辨齐物，银海眩生花。</p><p>○水调歌头</p><p>予既赋前篇，一日举似京口郭义山，义山曰，此词固佳，但详梦中所得之句，元者应谓水府，今止咏甲子及秋水篇事，恐未尽也，因请再赋。</p><p>三元秘秋水，秋水一何多。江流滚滚无尽，淮汉人包罗。遥想灵官神府，坐阅潮头风怒，万里瞰沧波。浩荡没鸥鹭，喷薄出蛟鼍。马当山，牛渚渡，几人过。金鳌下瞰京口，舟楫避盘涡。始信林生祷雨，一濯黄泥尽许，无柰旱苗河。我欲洗兵马，谁解挽天河。</p><p>○水调歌头</p><p>予儿时在遗山家，阿姊尝教诵先叔放言古今忽白首，感念之余，赋此词云。</p><p>韩非死孤愤，虞叟坐穷愁。怀沙千古遗恨，郊岛两诗囚。堪笑并蛙裈虱，不道人生能几，肝肺自相仇。政有一朝乐，不抵百年忧。叹悠悠，江上水，自东流。红颜不暇一惜，白发忽盈头。我欲拂衣远行，直上崧山绝顶，把酒劝浮丘。藉此两黄鹄，浩荡看齐州。</p><p>○水调歌头</p><p>北风下庭绿，客鬓入霜华。回首北望乡国，双泪落清笳。天地悠悠逆旅，岁月匆匆过客，吾也岂瓠瓜。四海有知己，何地不为家。五溪鱼，千里菜，九江茶。从他造物留住，办作老生涯。不愿酒中有圣，但愿心头无事，高枕卧烟霞。晚节忆吹帽，篱菊渐开花。</p><p>○水调歌头</p><p>至元戊寅为江西吕道山参政寿</p><p>香风万家晓，和气九江春。朝回冠盖得意，玉季和金昆。屈指登高旧节，侧耳称觞新语，采菊旧芳樽。南土爱王粲，东阁寿平津。节龙香，符虎重，印龟新。弓刀千骑如水，曾为下南闽。墙外阴阴桃李，庭下辉辉兰玉，一笑指庄椿。更看济时了，高卧道山云。</p><p>○水调歌头</p><p>十月海棠</p><p>金盘荐华屋，银烛照红妆。欢游曾得多少，风雨送春忙。只道神仙渐远，争信情缘未断，自有返魂香。万木尽摇落，浓艳又芬芳。忆真妃，春睡足，按霓裳。马嵬西下回首，野日淡无光。不避山茶小雪，似爱江梅新月，疏影伴昏黄。谁唤□□起，呵手染胭霜。</p><p>案丁钞本天籁集注云，＊与胭同，是中州集王予可词自注，谓脂粉也。</p><p>○水调歌头</p><p>夜醉西楼为楚英作</p><p>双眸翦秋水，十指露春葱。仙姿不受尘污，缥缈玉芙蓉。舞遍柘枝遗谱，歌尽桃花团扇，无语到东风。此意复谁解，我辈正情锺。喜相从，诗卷里，酒杯中。缠头安用百万，自有海犀通。日日东山高兴，夜夜西楼好梦，斜月小帘栊。何物写幽思，醉墨锦笺红。</p><p>○水龙吟</p><p>丙午秋，到维扬，途中值雨，甚快然</p><p>短亭休唱阳关，柳丝惹尽行人怨。鸳鸯只影，荷枯苇淡，沙寒水浅。红绶双衔，玉簪中断，苦难留恋。更黄花细雨，征鞍催上，青衫泪、一时溅。回首孤城不见，黯秋空、去鸿一线。情缘未了，谁教重赋，春风人面。斗草闲庭，采香幽徑，旧曾行遍。谩今宵酒醒，无言有恨，恨天涯远。</p><p>○水龙吟</p><p>么前三字用仄者，见田不伐呕呕集，水龙吟二首皆如此。田妙于音，盖仄无疑，或用平字，恐不堪协。云和署乐工宋奴伯妇王氏，以洞箫合曲，宛然有承平之意，乞词于予，故作以赠。会好事者为王氏写真，末章及之。</p><p>采云萧史台空，洞天谁是骖鸾伴。伤心记得，开元游幸，连昌别馆。力士传呼，念奴供唱，阿郎吹管。怅无情一枕，繁华梦觉，流年又、暗中换。邂逅京都儿女，欢游遍、画楼东畔。樽前一曲，余音袅袅，骊珠相贯。日落邯郸，月明燕市，尽堪肠断。倩丹青细染，风流图画，写崔徽半。</p><p>○水龙吟</p><p>送史总帅镇西川，时方混一。</p><p>壮怀千载风云，玉龙无计三冬卧。天教唤起，峥嵘才器，人称王佐。豹略深藏，虎符荣佩，君恩重荷。看旌旗动色，军容一变，鹏翼展、先声播。我望金陵王气，尽消磨、区区江左。楼船万舻，瞿塘东瞰，徒横铁锁。八阵名成，七擒功就，南夷胆破。待他年画像，麒麟阁上，为将军贺。</p><p>○水龙吟</p><p>九月四日，为江州总管杨文卿寿。</p><p>雁门天下英雄，策勋宜在平吴后。金符佩虎，青云飘盖，名藩坐守。千里江皋，一时淮甸，扫清残寇。看人归厚德，天垂余庆，阶庭畔、芝兰秀。我望戟门如画，气佳哉、危亭新构。年年此席，风流长占，中秋重九。丹桂留香，绿橙供味，碧萸催酒。有庐山绝顶，苍苍五老，赞君侯寿。</p><p>○水龙吟</p><p>登岳阳楼，感郑生龙女事，谱大曲薄媚。</p><p>洞庭春水如天，岳阳楼上谁开宴。飘零郑子，危栏倚遍，山长恨远。何处兰舟，彩霞浮漾，笙箫一片。有娥眉起舞，含嚬凝睇，分明是、旧仙媛。风起鱼龙浪卷，望行云、飘然不见。人生几许，悲欢离聚，情锺难遣。闻道当时，汜人能诵，招魂九辩。又何如乞我，轻绡数尽，写湘中怨。</p><p>○水龙吟</p><p>九日同诸公会饮锺山望草堂有感</p><p>倚天锺阜龙蟠，四时青壁云烟润。陂陀十里，苍鬓夹路，清风缓引。兰若西边，草堂别崦，遗基犹认。自猿惊鹤怨，山人去后，谁更向、此中隐。独爱丹崖碧岭，枕平川、人家相近。登临对酒，茱萸香细，莓苔坐稳。老计菟裘，故应来就，林泉佳遁。怕烟霞笑我，尘容俗状，把山英问。</p><p>○水龙吟</p><p>送张大经御史，就用公九日韵，兼简卢处道副使，使宁国买丁钞本作贾按察司时。丁钞本题下注云庐号疏斋。</p><p>绣衣揽辔西行，慨然有志人知否。江山好处，留连光景，一杯别酒。世事无端，恼人方寸，十常八九。对霜松露菊，荒凉三径，等闲又、登高后。问讯宣城太守，几裁诗、画堂清昼。山长水阔，思君不见，踟蹰搔首。却羡行云，暂留还去，无心出岫。笑穷途岁晚，江头送客，唱青青柳。</p><p>○水龙吟</p><p>遗山先生有醉乡一词，仆饮量素悭，不知其趣，独间居嗜睡有味，因为赋此。</p><p>醉乡千古人行，看来直到亡何地。如何物外，华胥境界，升平梦寐。鸾驭翩翩，蝶魂栩栩，俯观群蚁。恨周公不见，庄生一去，谁真解、黑甜味。闻道希夷高卧，占三峰、华山重翠。寻常羡杀，清风岭上，白云堆里。不负平生，算来惟有，日高春睡。有林间剥啄，忘机幽鸟，唤先生起。</p><p>案此下原附曹光辅和词另录</p><p>○水龙吟</p><p>用前韵，赠答光辅</p><p>倚阑千里风烟，下临吴楚知无地。有人高枕，楼居长夏，画眠夕寐。惊觉游仙，紫毫吐凤，玉觞吞蚁。更谁人似得，渊明太白，诗中趣、酒中味。惭愧东溪处士，待他年、好山分翠。人生何苦，红尘陌上，白头浪里。四壁窗明，雨盂粥罢，暂时打睡。尽闻鸡祖逖，中宵狂舞，蹴刘琨起。</p><p>○水龙吟</p><p>予始赋睡词，诸公赓和三十余首。一日友人王文卿携肴来访，话及梁园旧游，因感其事，复用前韵。</p><p>万金不买青春，老来可惜欢娱地。有时记得，江楼深夜，解鞍留寐。兰焰喷虹，宝香薰麝，玉醅篘蚁。更谁能细说，当年风韵，江瑶柱、荔枝味。漂泊江湖万里，渺难寻、采菱拾翠。何心更到，折枝图上，卖花声里。蓬鬓刁骚，角巾欹堕，枕书聊睡。恨匆匆未办，莼鲈归棹，又秋风起。</p><p>○念奴娇</p><p>题镇江多景楼，用坡仙韵。</p><p>江山信美，快平生、一览南州风物。落日金焦，浮绀宇，铁瓮独残城壁。云拥潮来，水随天去，几点沙鸥雪。消磨不尽，古今天宝人杰。遥望石冢巉然，参军此葬，万劫谁能发。桑梓龙荒，惊叹后、几度生灵埋灭。往事休论，酒杯才近，照见星星发。一声长啸，海门飞上明月。</p><p>○念奴娇</p><p>中秋效李敬斋体，每句用月字。</p><p>一轮月好，正人间、八月凉生襟袖。万古山河，归月影、表里月明光透。月桂婆娑，月香飘荡，修月香人手。深沉月殿，月蛾谁念消瘦。今夕乘月登楼，天低月近，对月能无酒。把酒长歌邀月饮，明月正堪为友。月向人圆，月和人醉，月是承平旧。年年赏月，愿人如月长久。</p><p>案此下原附僧仲璋念奴娇另录</p><p>○念奴娇</p><p>题阙</p><p>江湖落魄，鬓成丝、遥忆扬州风物。十里楼台，帘半卷、玉女香车钿壁。后土祠寒，唐昌花尽，谁看琼枝雪。山川良是，古来销尽雄杰。落日烟水茫茫，孤城残角，怨入清笳发。岸檥扁舟人不寐，柳外渔灯明灭。半夜潮来，一帆风送，凛凛森毛发。乘流东下，玉箫吹落残月。</p><p>○念奴娇</p><p>壬戌秋泊汉江鸳鸯滩，寄赠。</p><p>露团渐冷，又今年、孤负中秋明月。谁念江干、憔悴我，梦断芙蓉城阙。燕子东归，鸿宾南下，满眼芦花雪。行人何处，也应珠泪凝睫。常记楼上歌声，一尊酒尽，默默无言别。恨杀鸳鸯滩下水，不寄题诗红叶。聚泪鲛绡，画眉螺黛，总在归时节。百年心事，等闲休向人说。</p><p>○满江红</p><p>题吕仙祠飞吟亭壁，用冯经历韵。</p><p>云外孤亭，空怅望、烟霞仙客。还试问、飞吟诗句，为谁留别。三入岳阳人不识，浮生扰扰苍蝇血。道老精、知向树阴中，曾来歇。松稚在，虬枝结。皮溜雨，根盘月。恨还丹不到，后来豪杰。尘世千年翻甲子，秋空一剑横霜雪。待他时、携酒赤城游，相逢说。</p><p>○满江红</p><p>用前韵留别巴陵诸公，时至元十四年冬</p><p>行遍江南，算只有、青山留客。亲友间、中年哀乐，几回离别。棋罢不知人换世，兵余犹见川留血。叹昔时、歌舞岳阳楼，繁华歇。寒日短，愁云结。幽故垒，空残月。听阁阎谈笑，果谁雄杰。破枕才移孤馆雨，扁舟又泛长江雪。要烟花、三月到扬州，逢人说。</p><p>○满江红</p><p>庚戌春别燕城</p><p>云鬓犀枕，谁似得、钱塘人物。还又喜、小窗虚幌，伴人幽独。荐枕恰疑巫峡梦，举杯忽听阳关曲。问泪痕、几度浥罗巾，长相续。南浦远，归心促。春草碧，春波绿。黯销魂无际，后欢难卜。试手窗前机织锦，断肠石上簪磨玉。恨马头、斜月减清光，何时复。</p><p>○满江红</p><p>重阳后二日王彦文并利用秦山甫相过小饮</p><p>过了重阳，寒惨惨、秋阴连日。尚何事、满城风雨，漏天如泣。点染一林红叶暗，飘萧三径黄花湿。听敲门、忽有客三人，来相觅。时节好，夸橙橘。儿女喜，分梨栗。罄一樽聊慰，老怀岑寂。想像曾来神女赋，伤心似失文通笔。破残年、催酿酒如川，长鲸吸。</p><p>○满江红</p><p>同（案原无同字，兹从丁本钞）郑都事复用前韵退讫所租学田</p><p>费尽长绳，系不住、西飞白日。客窗外、满庭秋草，露蛩寒泣。酒后看花空眼乱，花前把酒从衣湿。要一尘、归老作菟裘，何难觅。仙客老，巴园橘。封万户，燕山栗。且栽培松竹，伴人孤寂。岂有梁鸿高世志，也无司马题桥笔。便与君、同访洞庭春，和云吸。</p><p>○瑞鹤仙</p><p>登金乌衣园来燕台</p><p>夕阳王谢宅。对草树荒寒，亭台欹侧。乌衣旧时客。渺双飞万里，水云宽窄。东风羽翅，也迷却、当时巷陌。向寻常百姓人家，孤负几回春色。凄恻。人空不见。画栋栖香，绣帘窥额。云兜雾隔。锦书至付谁拆。刘郎只见惯，金陵兴废，赠得行人鬓白。又争如复到玄都，兔葵燕麦。</p><p>○沁园春</p><p>金陵凤凰台眺望</p><p>独上遗台，目断清秋，凤兮不还。怅吴宫幽径，埋深花草，晋时高冢，锁尽衣冠。横吹声沉，骑鲸人去，月满空江雁影寒。登临处，且摩挲石刻，徒倚阑干。青天半落三山。更白鹭洲横二水间。问谁能心叱，秋来水静，渐教身似，岭上云间。扰扰人生，纷纷世事，就里何常不强颜。重回首、怕浮云蔽日，不见长安。</p><p>○沁园春</p><p>保宁佛殿即凤凰台，太白留题在焉。宋高宗南渡，尝驻跸寺中，有石刻御书王荆公赠僧诗云，纷纷扰扰十年间，世事何常不强颜，亦欲心如秋水静，应须身似岭云间。意者当时南北扰攘，国家荡析，磨盾鞍马间，有经营之志，百未一遂，此诗若有深契于心者以自况。予暇日来游，因演太白荆公诗意，亦犹稼轩水龙吟用李延年淳于髡语也。</p><p>我望山形，虎踞龙盘，壮哉建康。忆黄旗紫盖，中兴东晋，雕兰玉砌，下逮南唐。步步金莲，朝朝琼树，宫殿吴时花草香。今何日，尚寺留萧姓，人做梅妆。长江。不管兴亡。谩流尽、英雄泪万行。问乌衣旧宅，谁家作主，白头老子，今日还乡。吊古愁浓，题诗人去，寂寞高楼无凤凰。斜阳外，正渔舟唱晚，一片鸣榔。</p><p>○沁园春</p><p>夜梦，就树摘桃噉之，于中一枚甘苦，觉而异之，因为之赋。</p><p>渺渺吟怀，望佳人兮，在天一方。问鲲鹏九万，扶摇何力，蜗牛两角，蛮触谁强。华表鹤来，铜盘人去，白日青天梦一场。俄然觉，正醯鸡舞瓮，野马飞窗。徜徉。玩世何妨。更谁道、狂时不得狂。羡东方臣朔，从容帝所，西真阿母，唤作儿郎。一笑人间，三游海上，毕竟仙家日月长。相随去，想蟠桃熟后，也许偷尝。</p><p>○沁园春</p><p>监察师巨源将辟予为政，因读嵇康与山涛书，有契于予心者，就谱此词以谢。</p><p>自古贤能，壮岁飞腾，老来退闲。念一身九患，天教寂寞，百年孤愤，日就衰残。麋鹿难驯，金镳纵好，志在长林丰草间。唐虞世，也曾闻巢许，遁迹箕山。越人无用殷冠。怕机事缠头不耐烦。对诗书满架，子孙可教，琴樽一室，亲旧相欢。况属清时，得延残喘，鱼鸟溪山任往还。还知否，有绝交书在，细与君看。</p><p>○沁园春</p><p>送按察司合道公赴浙东任</p><p>玉节星轺，十道监司，治称最优。甚惠风才到，豚鱼亦信，清霜未降，狐兔先愁。镇静洪都，澄清白下，又过东南第一州。云烟底，看千岩竞秀，万壑争流。离筵无计相留。谩慷慨中年白发稠。记琼花照眼，忙催诗笔，松灯促座，笑递觥筹。放浪形骸，欣于所遇，负我兰亭共一游。心期在，想山阴兴尽，和月回舟。</p><p>○沁园春</p><p>十二月十四日为平章吕公寿</p><p>盖世名豪，壮岁鹰扬，拥兵上流。把金汤固守，精诚贯日，衣冠不改，意气横秋。北阙丝纶，南朝家世，好在云间建节楼。平章事，便急流勇退，黄阁难留。菟裘。喜遂归休。着宫锦、何妨万里游。似谢安笑傲，东山别墅，鸱夷放浪，西子扁舟。醉眼乾坤，歌鬟风雾，笑折梅花插满头。千秋岁，望寿星光彩，长照南州。</p><p>○沁园春</p><p>吕道山左丞觐回，过金陵别业。至元丙子，予识道山于九江，今十年矣。</p><p>流水高山，独许锺期，最知伯牙。愧我投木李，得酬琼玖，人惊玉树，肯倚蒹葭。风雨十年，江湖千里，望美人兮天一涯。重携手，似仲宣去国，江令还家。门前柳拂堤沙。便是系、天津泛斗槎。看金鞍闹簇，花边置酒，玉盂旋洗，竹里供茶。朱雀桥荒，乌衣巷古，莫笑斜阳野草花。寒食近，算人生行乐，少住为佳。</p><p>○沁园春</p><p>夜枕无梦感子陵太白事，明日赋此。</p><p>千载寻盟，李白扁舟，严陵钓车。□故人偃蹇，足加帝腹，将军权幸，手脱公靴。星斗名高，江湖迹在，烂熳云山几处遮。山光里，有红鳞旋斫，白酒须赊。龙蛇。起陆曾嗟。且放我狂歌醉饮些。甚人生贫贱，刚求富贵，天教富贵，却骋骄奢。乘兴而来，造门即返，何必亲逢安道也。儿童笑道，先生醉矣，风帽欹斜。</p><p>○风入松</p><p>咏红梅将橙子皮作酒杯</p><p>使君高宴出红梅。腰鼓揭春雷。更将红酒浇浓艳，风流梦、不负花魁。千里江山吴楚，一时人物邹枚。软金杯衬硬金杯。香挽洞庭回。西溪不减东山兴，欢摇动、北海樽垒。老我天涯倦客，一杯醉玉先颓。</p><p>以上四印斋本天籁集卷上四十八首，间以丁钞本天籁集校，词中附录曹光辅词及僧仲璋词另录</p><p>○风流子</p><p>丁亥秋，复得仲常书，有楚星燕月，千里相望，何时会合，以副旧游之语。就谱此曲以寄之。</p><p>花月少年场。嬉游伴，底事不能忘。杨柳送歌，暗分春色，夭桃凝笑，烂赏天香。绮筵上，酒杯金潋滟，诗卷墨淋浪。间袅玉鞭，管弦珂里，醉携红袖，灯火夜行。回首事堪伤。温柔竟处，流落江乡。惆怅鬓丝禅榻，眉黛吟窗。甚社燕秋鸿，十年无定，楚星燕月，千里相望。何日故园行乐，重会风光。</p><p>○烛影摇红</p><p>前事用吕东窗韵</p><p>三尺枯桐，古来长恨知音少。玉箫吹断凤楼云，此恨何时了。落日飞鸿声悄。□长江、离魂浩渺。□□□□，□□□□，□□谁表。风雨红稀，梦回别院莺啼晓。一生孤负看花心，惆怅人空老。待访还丹瑞草。驾飚轮、蓬莱去好。又愁沧海，恍惚尘扬，难寻仙岛。</p><p>○摸鱼子</p><p>七夕用严柔济韵</p><p>问双星、有情几许。消磨不尽今古。年年此夕风流会，香暖月窗云户。听笑语。知几处。彩楼瓜果祈牛女。蛛丝暗度。似抛掷金梭，萦回锦字，织就旧时句。愁云暮。漠漠苍烟挂树。人间心更谁诉。擘钗分钿蓬山远，一样绛河银浦。鸟鹊渡。离别苦。啼妆酒尽新秋雨。云屏且驻。算犹胜姮娥，仓皇奔月，只有去时路。</p><p>○摸鱼子</p><p>真定城南异尘堂同诸公晚眺</p><p>敞青红、水边窗外，登临元有佳趣。薰风荡漾昆明锦，一片藕花无数。才欲语。香暗度。红尘不到苍烟渚。多情鸥鹭。尽翠盖摇残，红衣落尽，相与伴风雨。横塘路。好在吴儿越女。扁舟几度来去。采菱歌断三湘远，寂寞岸花汀树。天已暮。更留看，飘然月下凌波步。风流自许。待载酒重来，淋漓醉墨，为写洛神赋。</p><p>○摸鱼子</p><p>秋仲一日，李具瞻待御偕予过天庆观，访蒲敬之都事。既而登冶城，藉草于苍苍万玉中，觞咏乐甚。道官王默堕者在焉，且盟其两柏森立间搆亭，为游目骋怀之所。翌日赋此，记一时之概耳。</p><p>望参差、冶城烟树。故人知在琳宇。绣衣来就论文饮，随意割鸡炊黍。欢乐处。忘尔汝。清谈况有神仙侣。一杯缓举。放远目增明，遥岑出翠，俯仰几今古。红尘梦，不到丹台紫府。寻真偶得佳趣。两株翠柏参天起，千亩渭川烟雨。君已许。向此地结亭，为我开窗户。朝来暮去。待细揽烟霞，平分风月，挥洒锦囊句。</p><p>○摸鱼子</p><p>用前韵送敬之蒲君卜居淮上，敬之自翰苑□蕲黄道宣慰幕官。</p><p>听西风、细吟亭树。秋声先到衡宇。季鹰千里莼鲈兴，更喜范张鸡黍。倾尽处。惭愧汝。高楼不减烟霞侣。匏樽笑举。对得意江山，忘怀风月，醉眼玩今古。鸾坡客，又向红莲幕府。田园何日成趣。九重闻道思贤佐，恐要济时霖雨。天若许。从所好结庐，相就开蓬户。山人休去。怕蕙怅空悬，猿惊鹤怨，贻笑草堂句。</p><p>○摸鱼子</p><p>复用前韵</p><p>问谁歌、六朝琼树。当年春满庭宇。歌残夜月西风起，吹动一川禾黍。愁绝处。□□汝。姑苏麋鹿成群侣。清樽谩举。对淡淡长空，萧萧乔木，慷慨吊今古。生平苦。走遍南州北府。年来颇得幽趣。绿蓑青笠浑无事，醉卧一天风雨。秋几许。沙渚上，渔樵小隐随编户。扁舟脱去。望绮散余霞，江澄净练，还爱谢公句。</p><p>○木兰花慢</p><p>灯夕到维扬</p><p>壮东南形胜，淮吐浪、海吞潮。记此日江都，锦帆巡幸，汴水迢遥。迷楼故应不见，琼花、底事也香消。兴废几更王霸，是非总付渔樵。谁能十万更缠腰。鹤驭尽飘飘。正绣陌珠帘，红灯闹影，三五良宵。春风竹西亭上，拌淋漓、一醉解金貂。二十四桥明月，玉人何处吹箫。</p><p>○木兰花慢</p><p>题阙</p><p>听鸣驺入谷，怕惊动、北山猿。且放浪形骸，支持岁月，点检田园。先生结庐人境，竟不知、门外市尘喧。醉后清风到枕，醒来明月当轩。伏波勋业照青编。薏苡又何冤。笑蕞尔倭奴，抗衡上国，挑祸中原。分明一盘棋势，谩教人、着眼看师言。为问鲲鹏瀚海，何如鸡犬桃源。</p><p>○木兰花慢</p><p>覃怀北赏梅，同参政西庵杨丈，和奥敦周卿府判韵。</p><p>记罗浮仙子，俨微步、过山村。正日暮天寒、明装淡抹，来伴清樽。行云黯然飞去，怅参横月落梦无痕。翠羽嘈嘈树杪，玉钿隐隐墙根。山阳一气变冬温。真实不须论。满竹外幽香，水边疏影，直彻苏门。仿佛对花终日，拌淋漓、襟袖醉昏昏。折得一枝在手，天涯几度销魂。</p><p>○木兰花慢</p><p>复用前韵，代友人宋子冶赋。</p><p>望丹东沁北，淡流水、绕孤村。对几树疏梅，十分素艳，一曲芳樽。谁堪岁寒为友，伴仙姿、孤瘦雪霜痕。翠竹森森抱节，苍松落落盘根。铜瓶水满玉肌温。此意与谁论。渐月冷芸窗，灯残纸帐，夜悄衡门。伤心杜陵老眼，细看来、只似雾中昏。赖有清风破鼻，少眠浮动吟魂。</p><p>○木兰花慢</p><p>王彦立所居南斋，榜真隐，庭中新作盘池，同诸公赋。</p><p>渺高情公子，得真隐、信悠哉。占上下壶天，中间隙地，凿破莓苔。移将鉴湖寒影，放微风、滟滟翠奁开。便有一番荷芰，都无半点尘埃。夜深明月晃闲阶。不负小亭台。尽罗袖盛香，碧筒吸露，一洗胸怀。红莲故家幕府，看新诗、题咏满南斋。好听萧萧风雨，老夫从此须来。</p><p>○木兰花慢</p><p>丙子冬，寄隆兴吕道山左丞。</p><p>忆元龙湖海，樽俎地、笑谈间。尽画烛寒烧，红螺细卷，沉醉更阑。西风数声笳鼓，怅匡庐、山下送征鞍。秋水苹花渐老，晓霜枫叶初丹。滕王高阁倚江干。极目楚天间。想画栋朱帘，朝云南浦，暮雨西山。天涯倦游司马，更几时、携手一凭栏。别后相思何处，月明千里乡关。</p><p>○木兰花慢</p><p>戊子秋，送合道监司赴任秦中，兼简程介甫按察。</p><p>倦区区游宦，便回棹、谢山阴。算谁似君侯，莼鲈有味，富贵无心。匆匆又移玉节，恨相思、何处更相寻。渭北春天树边，江东日暮云深。岸花樯燕动悲吟。把酒惜分襟。问玉井莲开，三峰绝顶，谁共登临。长安故人好在，忆元龙、名重古犹今。说与英雄湖海，应怜枯槁山林。</p><p>○木兰花慢</p><p>歌者樊娃索赋</p><p>爱人间尤物，信花月、与精神。听歌串骊珠，声匀象板，咽水萦云。风流旧家樊素，记樱桃、名动洛阳春。千古东山高兴，一时北海清樽。天公不禁自由身。放我醉红裙。想故国邯郸，荒台老树，尽赋招魂。青山几年无恙，但泪痕、差比向来新。莫要琵琶写恨，与君同是行人。</p><p>○木兰花慢</p><p>为乐府宋生赋。宋字寿香，燕城好事者为渠写真，手捻荼蘼一枝。</p><p>展春风图画，恍人世、有神仙。爱手捻茶蘼，香间韵远，亸袖垂肩。东邻几番亲见，意丹青、无地著婵娟。杏脸红生晓晕，柳眉翠点春妍。舞衫歌扇绮罗筵。还我旧因缘。尽金缕新声，乌丝醉墨，共惜流年。年来茂陵多病，更玉琴、凄断凤鸾弦。留得一枝春在，不妨绝倒尊前。</p><p>○木兰花慢</p><p>题阙</p><p>快人生行乐，卷江海、人瑶觞。对满眼韶华，东城南陌，日日寻芳。吟鞭缓随骄马，殢春风、指点杏花墙。时听鸾啼宛转，几回蝶梦悠扬。行云早晚上巫阳。蓦地恼愁肠。待玉镜台边，银灯影里，细看浓妆。风情自怜韩寿，恨无缘、得佩贾充香。说兴殷勤青鸟，暂时相见何妨。</p><p>○木兰花慢</p><p>感香囊悼双文</p><p>览香囊无语，谩流泪、湿红纱。记恋恋成欢，匆匆解佩，不忍忘他。消残半襟兰麝，向绣茸、诗句映梅花。疏影横斜何处，暗香浮动谁家。春霜底事扫浓华。埋玉向泥沙。叹物是人非，虚迎桃叶，谁偶匏瓜。西风楚词歌罢，料芳魂、飞作碧天霞。镜里舞鸾空在，人间后会无涯。</p><p>○玉漏迟</p><p>题阙</p><p>故园风物好。芳樽日日，花前倾倒。南浦伤心，望断绿波春草。多少相思泪点，算只有、青衫知道。残梦觉。无人解我，厌厌怀抱。懊恼。楚峡行云，便赋尽高唐，后期谁报。玉杵玄霜，着意且须重捣。转眼梅花过也，又屈指、春残灯闹。妆镜晓。应念画眉人老。</p><p>○玉漏迟</p><p>段伯坚同予留滞九江其归也别侍儿睡香予亦有感</p><p>睡香花正吐。谁交付与，东君为主。梦觉庐山，一片彩云何所。惆怅留题在壁，麝墨染、无穷愁绪。常记取。徘徊顾影，镫前低语。几许。欺密留情，系绊煞世间，□□儿女。沦落天涯，夜夜月明湓浦。连我青衫泪满，料不忍、孤帆东去。离思苦。休唱渭城朝雨。</p><p>○玉漏迟</p><p>题阙</p><p>碧梧深院悄。清明过也，秋千闲了。杨柳阴中，又是一番啼鸟。人去瑶台路远，孤负却、花前欢笑。音信杳。西楼尽日，凭栏凝眺。缥缈。雾阁云窗，恨梦断青鸾，夜深寒悄。檐玉敲残，捱得五更风小。麝注金猊烬冷，画烛短、银屏空照。芳径晓。惆怅落红多少。</p><p>○江梅引</p><p>题阙</p><p>一溪流水隔天台。小桃栽。为谁开。应念刘郎，早晚得重来。翠袖天寒憔悴损，倚修竹，□残红，堕绿苔。怨极恨极愁更衰，甚连环，无计解。百劳分背燕飞去，云树苍崖。□□千里，何处托幽怀。温峤风流还自许，后期杳，□尘生，玉镜台。</p><p>○秋色横空</p><p>（本名玉耳坠金环，秋色横空盖前人词首句，遗山用以为名）赠虞美人草</p><p>儿女情多。甚千秋万古，不易消磨。拔山力尽英雄困，垓下尚拥兵戈。含红泪，颦翠峨，拌血污游魂逐太阿。草也风流犹弄，舞态婆娑。当时夜间楚歌。叹乌骓不逝，恨满山河。匆匆玉帐人东去，耿耿素志无他。黄陵庙，湘水波。记染竹成斑泣舜娥。又岂止虞兮，无可奈何。</p><p>○秋色横空</p><p>咏梅，顺天张侯毛氏以太母命题索赋。</p><p>摇落初冬。爱南枝迥绝，暖气潜通。含章睡起宫妆褪，新妆淡淡丰容。冰蕤瘦，蜡蒂融。便自有翛然林下风。肯羡蜂喧蝶闹，艳紫妖红。何处对花兴浓。向藏春池馆，透月帘栊。一枝郑重天涯信，肠断驿使逢。关山路，几万重。记昨夜筠筒和泪封。料马首幽香，先到梦中。</p><p>○石州慢</p><p>丙寅九日，期杨翔卿不至，书怀用少陵诗语。</p><p>千古神州，一旦陆沉，高岸深谷。梦中鸡犬新丰，眼底姑苏麋鹿。少陵野老，杖藜潜步江头，几回饮恨吞声哭。岁暮意何如，快秋风茅屋。幽独。疗饥赖有商芝，暖老尚须燕玉。白壁微瑕，谁把闲情拘束。草深门巷，故人车马萧条，等闲瓢弃樽无绿。风雨近重阳，满东篱黄菊。</p><p>○凤凰台上忆吹箫箫</p><p>题阙</p><p>笳鼓秋风，旌旗落日，使君威震雄边。羡指麾貔虎，斗印腰悬。尽道多多益办，仗玉节、亳邑新迁。江淮地、三军耀武，万灶屯田。戎轩。几回□□，□画戟门庭，珠履宝筵。惯雅歌堂上，起舞樽前。况是称觞令节，望醉乡、有酒如川。明年看，平吴事了，图像凌烟。</p><p>○满庭芳</p><p>屡欲作茶词，未暇也。近选宋名公乐府，黄贺陈三集中，凡载满庭芳四首，大概相类，互有得失。复杂用元（原作无，兹据丁钞本改）寒删先韵，而语意若不伦。仆不揆，□斐合三家奇句，试为一首，必有能辨之者。</p><p>雅燕飞觞，清谈挥麈，主人终夜留欢。密云双凤，碾破缕金团。□品香泉味好，须臾看、蟹眼汤翻。银瓶注，花浮兔碗，雪点鹧鸪斑。双鬟。微步稳，春纤擎露，翠袖生寒。觉清风扶我，醉玉颓山。照眼红纱画烛，吟鞭送、月满银鞍。归来晚，芸窗未寝，相伴小妆残。</p><p>○绿头鸭</p><p>洞庭怀古</p><p>黯销凝，楚天风物凄清。过黄陵、山长水远，古今迁客伤情。渺澄波、聚鱼曲港，浣纱人去掩紫荆。洞庭晚、荻花风细，秋月照茅亭。一壶酒，浇平磊块，问甚功名。买扁舟、安排归去，五湖烟景谁争。等闲携、弄瓢西子，恍惚遇、鼓瑟湘灵。看尽娇颦，听残雅奏，暮云江上数峰青。舵楼底，香芹鲜鲫，还似越中行。闲身好、浮家泛宅，聊寄平生。</p><p>○永遇乐</p><p>至元辛卯春二月三日，同李景安提举游杭州西湖。</p><p>一片西湖，四时烟景，谁暇游遍。红袖津楼，青旗柳市，几处帘争卷。六桥相望，兰桡不断，十里水晶宫殿。夕阳下、笙歌人散，唱彻采菱新怨。金明老眼，华胥春梦，肠断故都池苑。和靖祠前，苏公堤上，谩把梅花捻。青衫尽耐，蒙蒙雨湿，更着小蛮针线。觉平生、扁舟归兴，此中不浅。</p><p>○贺新郎</p><p>题阙</p><p>喜气轩眉宇。□卢郎、风流年少，玉堂平步。车骑雍容光华远，不似黄梁逆旅。抖擞尽、貂裘尘土。便就莫愁双桨去，待经过、苏小钱塘渡。画图里，看烟雨。一樽邂逅歌金缕。望晴川、炉峰瀑布，浪花湓浦。老我三年江湖客，几度登临吊古。怅日暮、家山何处。别后江头虹贯日，想君还东观图书府。天咫尺，听新语。</p><p>○宴瑶池</p><p>宴瑶池本名八声甘州，乐府八声甘州名颇鄙俚，予爱其法雅健，因采东坡戚氏一篇，稍加櫽括，使就新翻，仍改其名。</p><p>玉龟山、阿母统群仙。幽闲志萧然。有金城千里，琼楼十二，紫翠霏烟。穆满当时西狩，八骏戏芝田。驻跸瑶池上，命赐华筵。天乐云璈鼎沸，看飞琼舞态，醉饮留连。渐月斜河汉，霞绮布晴天。望神州、东回玉辇，杏花风、数里响鸣鞭。长安近、依稀柳色，翠点奏川。</p><p>○垂杨</p><p>壬子冬，薄游顺天，张侯毛氏之兄正卿，邀予往拜夫人。既而留饮，撰词一咏梅，以玉耳坠金环歌之，一送春，以垂杨歌之，词成，惠以罗绮四端。夫人大名府人，能道古今，雅好客。自言幼时，有老尼，年几八十，尝教以旧曲垂杨，音调至今了然，事与东坡补洞仙歌词相类。中统建元，寿春榷场中，得南方词编，有垂杨三首，其一乃向所传者，然后知夫人真承平家世之旧也。</p><p>关山杜宇。甚年年唤得，韶光归去。怕上高城望远，烟水迷南浦。卖花声动天街晓，总吹人、东风庭户。正纱窗、浓睡觉来，惊翠蛾愁聚。一夜狂风横雨。恨西园、媚景匆匆难驻。试把芳菲点检，莺燕浑无语。玉纤空折梨花捻，对寒食、厌厌心绪。问东君，此别经年，落花谁是主。</p><p>○西江月</p><p>题阙</p><p>白石空销战骨，清泉不洗飞埃。五云多处望蓬莱。鞭石谁能过海。一夕神游八表，众星光拱三台。天公元不弃非才。坐我金银世界。</p><p>○西江月</p><p>郭祐之得雄、渠即贾治中婿</p><p>天上灵椿未老，月中丹桂初花。充闾佳庆尽堪夸。圣善元来姓贾。广座平分玉果，绛颅剩拂丹砂。从今人说细侯家。自有青衫竹马。</p><p>○西江月</p><p>题阙</p><p>过隙光阴流转，还丹岁月绵延。几人青髻对长年。且斗时间康健。四海幸归英主，三山免化飞仙。大家有分占桑田。近日蓬莱水浅。</p><p>○西江月</p><p>九江送刘牧之同知之杭</p><p>我自纫兰为佩，君方剖竹分符。才情风调有谁如。彷佛三生小杜。置酒昔登岘首，题诗今对匡庐。青衫恨不到西湖。共湿黄梅细雨。</p><p>○西江月</p><p>李元让赴广东帅幕</p><p>皎皎风前玉树，煌煌腰下金符。陈琳檄草右军书。香满红莲幕府。政自雄心抚剑，不妨雅唱投壶。长缨系越在须臾。看扫蛮烟瘴雨。</p><p>○西江月</p><p>渔父</p><p>世故重重厄网，生涯小小渔船。白鸥波底五湖天。别是秋光一片。竹叶醅浮绿酽，桃花浪溃红鲜。醉乡日月武陵边。管甚陵迁谷变。</p><p>○浪淘沙</p><p>题阙</p><p>今古海山情。月牖云扃。潜教小玉报双成。整顿罗衣斜敛出，门外娇迎。镫暗酒微醒。鬓乱钗横。一春心事语叮咛。明夜闲衾容易冷，谁复卿卿。</p><p>○浪淘沙</p><p>题阙</p><p>青锁几窥容。带结心同。临鸾谁与画眉峰。自恨寻芳来较晚，孤负春红。无物此情浓。无计相从。殷勤心事若为通。留得青衫前日泪，弹满西风。</p><p>○浪淘沙</p><p>题阙</p><p>行路古来难。似得还山。山间终是胜人间。风月琴樽应不羡，尘土征鞍。何处老来闲。白下长干。一番春事又兰珊。□□□□□□□，□□□□。</p><p>○朝中措</p><p>题阙</p><p>燕忙莺乱斗寻芳。谁得一枝香。自是玉心皎洁，不随花柳飘扬。明朝去也，燕南赵北，水远山长。都把而今欢爱，留教后日思量。</p><p>○朝中措</p><p>题阙</p><p>娃儿十五得人怜。金雀髻垂肩。已爱盈盈翠袖，更堪小小花钿。江山在眼，宝朋满座，有酒如川。未得芙蓉帐底，且教玳瑁筵前。</p><p>○朝中措</p><p>题阙</p><p>田家秋熟办千仓。造物恨难量。可惜一川禾黍，不禁满地暝蝗。委填沟壑，流离道路，老幼堪伤。安得长安毒手，变教四海金穰。</p><p>○朝中措</p><p>题阙</p><p>苍松隐映竹交加。千树玉梨花。好个岁寒三友，更堪红白山茶。一时折得，铜瓶插看，相映乌纱。明日扁舟东去，梦魂江上人家。</p><p>○朝中措</p><p>题阙</p><p>东华门外软红尘。不到水边村。任是和羹傅鼎，争如漉酒陶巾。三年浪走，有心遁世，无地栖身。何日团圝儿女，小窗灯火相亲。</p><p>○清平乐</p><p>咏木樨花</p><p>碧云叶底。万点黄金蕊。更看蔷薇清露洗。泽国秋光如水。余生牢落江南。幽香鼻观曾参。见说小山招隐，梦魂夜夜云岚。</p><p>○清平乐</p><p>咏水仙花</p><p>玉肌消瘦。彻骨熏香透。不是银台金盏酒。愁杀天寒翠袖。遗珠怅望江皋。饮浆梦到蓝桥。露下风清月惨，相思魂断谁招。</p><p>○清平乐</p><p>李仁山槛中蟠桃梅</p><p>前村潇洒。雪径人回驾。一槛谁移春造化。郁郁香浮月下。青绫半护冰姿。宛然临水开时。说与绿毛幺凤，不妨倒挂虬枝。</p><p>案此下原附李仁山次韵另录</p><p>○清平乐</p><p>题阙</p><p>箜篌朱字。梦觉参差是。不种仙家白玉子。着甚消□好事。桃花门外重重。一言半语相通。萦损题诗崔护，几回南陌春风。</p><p>○清平乐</p><p>题阙</p><p>朱颜渐老。白发添多少。桃李春风浑过了。留得桑榆残照。江南地迥无尘。老天一片闲云。恋杀青山不去，青山未必留人。</p><p>○清平乐</p><p>同施景悦赌双陆，不胜戏作。</p><p>闲寻博奕。饱饭消长日。自笑家储无甔石。百万都教一掷。平生酒圣诗豪。韦娘局上相嘲。今日风流磨折，翠裘输与絁袍。</p><p>○点绛唇</p><p>题阙</p><p>翠水瑶池，旧游曾记飞琼伴。玉笙吹断。总作空花观。梦里关山，泪浥罗襟满。离魂乱。一灯幽幔。展转秋宵半。</p><p>案此下原有小桃红一首，以其为曲调，因删去</p><p>○踏莎行</p><p>咏雪</p><p>冻结南云，寒风朔吹。纷纷六出飞花坠。海仙翦水看施工，仙人种玉来呈瑞。梅萼清香，竹梢点地。画栏倚湿湖山翠。先生方喜就烹茶，销金帐里何人醉。</p><p>○浣溪沙</p><p>酒间赠金禅师，年近六旬，头白如雪。</p><p>世事方艰便猛回。丛筠佳处得栽培。花光别有一枝梅。头似雪盔那复漆，心如风篆也无灰。生前相遇且衔杯。</p><p>以上四印斋本天籁集卷下五十六首，间以丁钞本天籁集校，词中附李仁山词另录并有小桃红曲调删去。</p><h2 id="【白云山翁-词作1首】" tabindex="-1"><a class="header-anchor" href="#【白云山翁-词作1首】" aria-hidden="true">#</a> 【白云山翁：词作1首】</h2><p>○水调歌头</p><p>兀颜分宪至邑，奉和前题</p><p>忆分司时节，秋雨正连天。官路满篙流水，舟楫驶如川。陌上漫漫泥潦，徙远马瘏人倦，堪赋去来篇。雪冷梅花萼，春早绿杨颠。问东君，春几许，为君怜。浮生恍如蝶梦，栩栩羡高贤。客里渐磨岁月，两眼青山图画，松翠看云眠。安得王乔术，飞舄颇通元。</p><p>河南通志卷七十四</p><h2 id="【蔡珪-词作1首】" tabindex="-1"><a class="header-anchor" href="#【蔡珪-词作1首】" aria-hidden="true">#</a> 【蔡珪：词作1首】</h2><p>○江城子</p><p>王温季自北都归，过予三河，坐中赋此</p><p>鹊声迎客到庭除。问谁欤。故人车。千里归来，尘色半征裾。珍重主人留客意，奴白饭，马青刍。东城入眼杏千株。雪模糊。俯平湖。与子花间，随分倒金壶。归报东垣诗社友，曾念我，醉狂无。</p><p>中州乐府</p><h2 id="【蔡松年-词作86首】" tabindex="-1"><a class="header-anchor" href="#【蔡松年-词作86首】" aria-hidden="true">#</a> 【蔡松年：词作86首】</h2><p>○水调歌头</p><p>送陈咏之归镇阳</p><p>东垣步秋水，几曲冷玻璃。沙鸥一点晴雪，知我老无机。共约经营五亩，卧看西山烟雨，窗户舞涟漪。雅志易华发，岁晚羡君归。月边梅，湖底石，入新诗。飘然东晋奇韵，此道赏音稀。我有一峰明秀，尚恋三升春酒，辜负绿蓑衣。为写倦游兴，说与水云知。</p><p>○水调歌头</p><p>曹侯浩然，人品高秀，玉立而冠，其问学文章，落尽贵骄之气，蔼然在寒士右。惜乎流离顿挫无以见于事业，身闲胜日，独对名酒，悠然得意，引满径醉。醉中出豪爽语，往往冰雪逼人，翰墨淋漓，殆与海岳并驱争先。虽其平生风味，可以想见，然流离顿挫之助，乃不为不多。东坡先生云，士践忧患，焉知非福，浩然有焉。老子于此，所谓兴复不浅者，闻其风而悦之。念方问舍於萧闲，阴求老伴，若加以数年，得相从乎林影水光之间，信足了此一生，犹恐君之嫌俗客也，作水调歌曲以访之</p><p>云间贵公子，玉骨秀横秋。十年流落冰雪，香叆紫貂裘。灯火春城咫尺，晓梦梅花消息，茧纸写银钩。老矣黄尘眼，如对白苹洲。世间物，唯有酒，可忘忧。萧闲一段归计，佳处著君侯。翠竹江村月上，但要纶巾鹤氅，来往亦风流。醉墨蔷薇露，洒遍酒家楼。</p><p>○水调歌头</p><p>闰八月望夕有作</p><p>空凉万家月，摇荡菊花期。飘飘六合清气，欲唤紫鸾骑。京洛花浮酒市，初把两螯风味，橙子半青时。莫话旧年梦，聊赋倦游诗。玉盘高，金靥小，笑相窥。市朝声利场里，谁肯略忘机。庾老南楼佳兴，陶令东篱高咏，千古赏音稀。手捻冷香碎，和月卷玻璃。</p><p>○水调歌头</p><p>丙辰九日，从猎涿水道中</p><p>星河淡城阙，疏柳转清流。黄云南卷千骑，晓猎冷貂裘。我欲幽寻节物，只有西风黄菊，香似故园秋。俯仰十年事，华屋几山邱。倦游客，一樽酒，便忘忧。拟穷醉眼何处，还有一层楼。不用悲凉今昔，好在西山寒碧，金屑酒光浮。老境玩清世，甘作醉乡侯。</p><p>○水调歌头</p><p>仆以戊申之秋，始识吾季沾兄於燕市稠人中，轩昂简贵，使人神竦。既而过之，未尝不弥日忘归。至於一邱一壑，心通神解，殆不容声。自是朝夕与之期，邻里与之游者，盖十有二年。己未五月，复别於燕之传舍。及其得官汴梁，仆已去彼，怅然之情，日日往来乎心也</p><p>西山六街碧，尝忆酒旗秋。神交一笑千载，冰玉洗双眸。自尔一觞一咏，领略人间奇胜，无此会心流。小驿高槐晚，绿酒照离忧。木犀开，玉溪冷，与谁游。酒前豪气千丈，不减昔时不。谁识昂藏野鹤，肯受华轩羁缚，清唳白苹洲。会趁梅横月，同典锦宫裘。</p><p>○水调歌头</p><p>镇阳北潭，追和老坡韵</p><p>玻璃北潭面，十丈藕花秋。西楼爽气千仞，山障夕阳愁。谁谓弓刀塞北，忽有冷泉高竹，坐我泽南州。准备黄尘眼，管领白苹洲。老生涯，向何处，觅菟裘。倦游岁晚一笑，端为野梅留。但得白衣青眼，不要问囚推按，此外百无忧。醉墨蔷薇露，洒遍酒家楼。</p><p>○水调歌头</p><p>虎茵居士梁慎修生朝</p><p>丁年跨生马，玉节度流沙。春风北卷燕赵，无处不桑麻。一夜蓬莱清浅，欲守平生黄卷，冰雪做生涯。惟有天南梦，时到曲江花。瘦筇枝，轻鹤背，醉为家。倦游笑我黄尘，昏眼簿书遮。千古东坡良史，一段葛洪嘉处，莫种故侯瓜。赋就五噫曲，金狄看年华。</p><p>○水调歌头</p><p>浩然生朝，作步虚语，为金石寿</p><p>年时海山国，今日酒如川。思君领略风味，笙鹤渺三山。还喜绿阴清昼，薝卜香中为寿，彩翠羽衣斑。醉语嚼冰雪，樽酒玉浆寒。世间乐，断无似，酒中闲。冷泉高竹幽栖，佳处约淇园。君有仙风道骨，会见神游八极，不假九还丹。玉佩碎空阔，碧雾翳苍鸾。</p><p>○满江红</p><p>安乐岩夜酌，有怀恒阳家山</p><p>半岭云根，溪光浅、冰轮新浴。谁幻出、故山邱壑，慰予心目。深樾不妨清吹度，野情自与游鱼熟。爱夜泉、徽外两三声，琅然曲。人间世，争蛮触。万事付，金荷醁。老生涯、犹欠谢公丝竹。好在斜川三尺玉，暮凉白鸟归乔木。向水边、明秀倚高峰，平生足。</p><p>○满江红</p><p>细君生朝</p><p>春色三分，壶觞为、生朝自劝。清梦断、岁华良是，此身流转。花底少逢如意酒，人生几日春风面。算古来、谁似五噫君，情高远。但无事，身强健。老生涯、分付药炉经卷。闻道恒阳松雪好，游山服要新针线。但莫遣、雅志困黄尘，违人愿。</p><p>○满江红</p><p>伯平舍人亲友得意西归</p><p>老境骎骎，归梦绕、白云茅屋。何处有、可人襟韵，慰子心目。犹喜平生佳友戚，一杯情话开幽独。爱夜阑、山月洗京尘，颓山玉。天香近，清班肃。公衮裔，千锺禄。笑年来游戏，寄身糟曲。富贵寻人知不免，家园清夏聊休沐。向暮凉、风簟炯茶烟，眠修竹。</p><p>○念奴娇</p><p>仆来京洛三年未尝饱见春物。今岁江梅始开，复事远行。虎茵丹房东岫诸亲友折花酌酒於明秀峰下，仍借东坡先生赤壁词韵，出妙语以惜别。辄亦继作，致言叹不足之意</p><p>倦游老眼，负梅花京洛，三年春物。明秀高峰人去后，冷落清辉绝壁。花底年光，山前爽气，别语挥冰雪。摩挲庭桧，耐寒好在霜杰。人世长短亭中，此身流转，几花残花发。只有平生生处乐，一念犹难磨灭。放眼南枝，忘怀樽酒，及此青青发。从今归梦，暗香千里横月。</p><p>○念奴娇</p><p>还都后诸公见追和赤壁词，用韵者凡六人，亦复重赋</p><p>离骚痛饮，笑人生佳处，能消何物。夷甫当年成底事，空想岩岩玉璧。五亩苍烟，一邱寒碧，岁晚忧风雪。西州扶病，至今悲感前杰。我梦卜筑萧闲，觉来岩桂，十里幽香发。嵬隗胸中冰与炭，一酌春风都灭。胜日神交，悠然得意，遗恨无毫发。古今同致，永和徒记年月。</p><p>○念奴娇</p><p>吴杰者，无为人，辛酉之冬，惠然相过，颇能道退居之乐。临行乞言</p><p>倦游老眼，看黄尘堆里，风波千尺。雕浦归心唯自许，明秀高峰相识。谁谓峰前，岁寒时节，忽遇知音客。紫芝仙骨，笑谈犹带山色。君有河水洋洋，野梅高竹，我住涟漪宅。镜里流年春梦过，只有闲身难得。挥扫龙蛇，招呼风月，且尽杯中物。他年林下，会须千里相觅。</p><p>○念奴娇</p><p>送范季沾还云门</p><p>范侯别久，爱孤松老节，癯而实茂。碧玉莲峰三岁主，添得无边鲜秀。月魄澄秋，花光炯夜，还共西风酒。酒前豪气，切云千丈依旧。客舍老眼才明，凝神八表，不肯留风袖。留得惊人三昧语，珠璧腾辉宇宙。茅屋云门，苍官青士，岁晚风烟瘦。软红尘里，为予千里回首。</p><p>○念奴娇</p><p>九日作</p><p>倦游老眼，放闲身、管领黄花三日。客子秋多茅舍外，满眼秋岚欲滴。泽国清霜，澄江爽气，染出千林赤。感时怀古，酒前一笑都释。千古栗里高情，雄豪割据，戏马空陈迹。醉里谁能知许事，俯仰人间今昔。三弄胡床，九层飞观，唤取穿云笛。凉蟾有意，为人点破空碧。</p><p>○念奴娇</p><p>田唐卿，九江人，人品高胜，落笔不凡，旦妙於琴事。久在江湖云水间，襟韵飘爽，无复市朝气味。然甚穷，难忍时无料理之者。比罢熙和酒官，复为药局，与余有林下相从之约，作念奴娇以寄之</p><p>九江秀色，看飘萧神气，长身玉立。放浪江南山水窟，笔下云岚堆积。药笼功名，酒垆身世，不得文章力。人间俗气，对君一笑都释。畴昔得意忘形，野梅溪月，有酒还相觅。痛饮酣歌悲壮处，老骥谁能伏枥。争席樵渔，对床风雨，伴我为闲客。朱弦疏越，兴来一扫筝笛。</p><p>○念奴娇</p><p>乙卯岁江上，为高德辉寿</p><p>洞宫碧海，化神山玉立，东方仙窟。海色山光千万顷，都作巉巉玉骨。黄卷精神，黑头心力，虎帐多闲日。一杯为寿，酒肠先醉江橘。南下禹穴涛江，要收奇秀，老去供诗笔。忧喜相寻皆物外，今古闲身难得。邱壑风流，稻梁卑辱，莫爱高官职。他年风雨，对床却话今夕。</p><p>○雨中花</p><p>仆自幼刻意林壑，不耐俗事，懒慢之僻，殆与性成，每加责励，而不能自克。志复疏怯，嗜酒好睡。遇乘高履危，动辄有畏。道逢达官稠人，则便欲退缩。其与人交，无贤不肖，往往率情任实，不留机心。自惟至熟，使之久与世接，所谓不有外难，当有内病，故谋为早退闲居之乐。长大以来，遭时多故，一行作吏，从事於簿书鞍马间，违己交病，不堪其忧。求田问舍，遑遑於四方，殊未见会心处。闻山阳间，魏晋诸贤故居，风气清和，水竹葱蒨。方今天壤间，盖第一胜绝之境，有意卜筑於斯，雅咏玄虚，不谈世事，起其流风遗躅。故自丙辰丁巳以来，三求官河内，经营三径，遂将终焉。事与愿违，俯仰一纪，劳生愈甚，吊影自怜。然而触於事物，感今怀昔，考其见於赋咏者，实未始一日而忘。李君不愚，作掾天台，出佐是郡，因其行也，赋乐府长短句，以叙鄙怀。行春胜日，物彩照人，为予择稚秀者，以雨中花歌之，使清泉白石，闻我心曲，庶几他日，不为生客耳</p><p>嗜酒偏怜风竹，晋客神清，多寄虚玄。有山阳遗迹，水石高寒。曾为幽栖起本，几求方外微官。谩蹉跎十载，还羡君侯，左驾朱轓。山村霰雪，竹外花明，瘦梅半树斓斑。溪路转、青帘佳处，便是萧闲。寄谢王君精爽，摩挲森碧琅玕。个中著我，储风养月，先报平安。</p><p>○永遇乐</p><p>建安施明望，与余同僚，三年心期，最为相得。其政术文章，皆余之所畏仰，不复更言。独记异时，共论流俗鄙吝之态，令人短气。且谋早退，为闲居之乐。斯言未寒，又复再见秋物，念之惘然。辄用其语，为永遇乐长短句寄之，并以自警</p><p>正始风流，气吞馀子，此道如线。朝市心情，云翻雨覆，千丈堆冰炭。高人一笑，春风卷地，只有大江如练。忆当时，西山爽气，共君对持手版。山公鉴裁，水曹诗兴，功业行飞霄汉。华屋含秋，寒沙去梦，千里横青眼。古今都道，休官归去，但要此言能践。把人间、风烟好处，便分中半。</p><p>以上明秀集注卷一二十首</p><p>○水龙吟</p><p>余始年二十馀，岁在丁未，与故人东山吴季高父论求田问舍事。数为余言，怀卫间风气清淑，物产奇丽，相约他年为终焉之计。尔后事与愿违，遑遑未暇。故其晚年诗曰，梦想淇园上，春林布谷声。又曰，故交半在青云上，乞取淇园作醉乡，盖志此也。东山高情远韵，参之魏晋诸贤而无愧，天下共知之。不幸年逾五十，遂下世，今墓木将拱矣，雅志莫遂，令人短气。余既沈迷簿领，颜鬓苍然，倦游之心弥切。悠悠风尘，少遇会心者，道此真乐。然中年以来，宦游南北，闻客谈个中风物益详熟。顷因公事，亦一过之，盖其地居太行之麓，土温且沃，而无南州卑溽之患。际山多瘦梅修竹，石根沙缝，出泉无数，清莹秀澈若冰玉。稻塍莲荡，香气蒙蒙，连亘数十里。又有幽兰瑞香，其他珍木奇卉。举目皆崇山峻岭，烟霏空翠，吞吐飞射，阴晴朝暮，变态百出，真所谓行山阴道中。癸酉岁，遂买田於苏门之下，孙公和邵尧夫之遗迹在焉。将营草堂，以寄馀龄。巾车短艇，偶有清兴，往来不过三数百里，而前之佳境，悉为己有，岂不适哉。但空疏之迹，晚被宠荣，叨陪国论，上恩未报，未敢遽言乞骸。若僶勉驽力，加以数年，庶几早遂麋鹿之性。双清道人田唐卿，清真简秀，有林壑癖，与余作苍烟寂寞之友。而友人杨德茂，博学冲素，游心绘事，暇日商略新意，广远公莲社图，作卧披短轴。感念退休之意，作越调水龙吟以报之</p><p>太行之麓清辉，地和气秀名天下。共山沐涧，济源盘谷，端如倒蔗。风物宜人，绿橙霜晓，紫兰清夏。望青帘尽是，长腰玉粒，君莫问、香醪价。我已山前问舍。种溪梅、千株缟夜。风琴月笛，松窗竹径，须君命驾。住世还丹，坐禅方丈，草堂莲社。拣云泉，巧与余心会处，托龙眠画。</p><p>○石州慢</p><p>毛泽民尝九日以微疾不饮酒，唯煎小团，荐以菊叶，作侑茶乐府。卒章有一杯菊叶小云团，满眼萧萧松竹晚之语。仆顷在汴梁三年，每约会心二三客，登故苑之友云亭，或寓居之西岩，置酒高会，以酬佳节，酣觞赋诗，道早退闲居之乐。岁在庚子，有五字十章，其一云，去年哦新诗，小山黄菊中。年年说归思，远目惊高鸿。逮今已复三经，是日奔走尘泥，劳生愈甚，今岁先入都门，意谓得与平生故人，共一笑之乐，且辱子文兄有同醉佳招。而前此二日，左目忽病昏翳，不复敢近酒盏。痴坐亡聊，感念身世，无以自遣，乃用泽民故事，拟菊烹茶，仍作长短句，以石州之音歌之</p><p>京洛三年，花满酒家，浮动金碧。友云缥缈清游，春笋新橙初擘。天东今日，枕书两眼昏花，壶觞不果酬佳节。独咏竹萧萧，者云团风叶。愁绝。此身蒲柳先秋，往事梦魂无迹。一寸归心，可忍年年形役。上园亲友，岁时陶写欢情，糟床晓溜东篱侧。手把一枝香，作萧闲闲客。</p><p>○满庭芳</p><p>李虞卿见示乐府长短句，极言共山百泉，水竹奇胜，且为卜邻之招，欣然次韵</p><p>森玉筠林，涌金泉眼，际山千丈寒辉。世间清境，冰鉴月来时。我久纷华战胜，求五亩、鹤骨应肥。青篷底，垂竿照影，都洗向来非。千畦。收玉粒，糟邱刘阮，风味依稀。卷万珠甘滑，一吸玻璃。作个江村篱落，野梅炯、沙路无泥。金銮客，悬流勇退，开径待君归。</p><p>○汉宫春</p><p>次高子文韵</p><p>雪与幽人，正一年佳处，清晓开门。萧然半华鬓发，相与销魂。披衣倚柱，向轻寒、醽渌微温。端好在，垂鞭信马，小桥南畔烟村。呵手冻吟未了，烂银钩呼我，玉粒晨饙。六花做成蟹眼，凤味香翻。小梅疏竹，际壁间、横出江天。那更有，青松怪石，一声鹤唳前轩。</p><p>○望月婆罗门</p><p>送陈咏之自辽阳还汴水</p><p>妙龄秀发，韵清冰玉洗罗纨。文章桂窟高寒。晤语平生风味，如对好江山。向雪云辽海，笑里春还。宦情久阑。道勇退、岂吾难。老境哦君好句，张我萧闲。一峰明秀，为传语、浮月碧琅玕。归意满、水际林间。</p><p>○洞仙歌</p><p>甲寅岁，从师江壖，戏作竹庐</p><p>竹篱茅舍，本是山家景。唤起兵前倦游兴。地床深稳坐，春入蒲团，天怜我，教养疏慵野性。雪坡孤月上，冰谷悲鸣，松竹萧萧夜初静。梦醒来，误喜收得闲身，不信有、俗物沈迷襟韵。待临水依山得生涯，要传取新规，再营幽胜。</p><p>○洞仙歌</p><p>戊辰岁，王无兢生朝</p><p>六峰翠气，不减天台秀。满腹岚光杂山溜。扫雄文，驱巨笔，多艺多才，稽古力，方见青云步骤。奉常新礼乐，玉署金銮，绿发青春印如斗。正悬流勇退，收取闲身，归去好、林壑颐神养寿。待它日、相寻寿樽开，看野服黄冠，水前山后。</p><p>○蓦山溪</p><p>和子文韵</p><p>人生寄耳，几许寒仍暑。东晋旧风流，叹此道、虽存如缕。黄尘堆里，玉树照光风，闲命驾，小开樽，林下歌奇语。萧闲老计，只有梅千树。明秀一峰寒，醉时眠、冷云幽处。君如早退，端可张吾军，唯莫遣，俗儿知，减却欢中趣。</p><p>○蓦山溪</p><p>中秋后三日，夜风大作林声如怒涛。已而雨至，空阶滴沥，夜分不绝。客怀展转不能寐，因借浩然韵作此</p><p>霜林万籁，秋满人间世。客子旧山心，误西风、悲号涧水。茅檐夜久，仍送雨疏疏，焚香坐，对床眠，多少闲滋味。钓舡篷底，闲杀烟蓑辈。老眼倦纷华，宦情与、秋光似纸。幽栖归去，梧影小楼寒，看山眼，打窗声，莫放颓然醉。</p><p>○渔家傲</p><p>和子文韵</p><p>浩浩春波朝复暮。悠悠倦客伤歧路。浑似故溪烟又雨。潇洒处。一樽溪友开心素。忘却闲身须急度。夕阳惯听渔歌举。只欠浦花三四树。闲中趣。春风何待鲈鱼去。</p><p>○怕春归</p><p>秋山道中，中夜闻落叶声有作</p><p>老去心情，乐在故园生处。客愁如隋堤乱絮。秋岚照水度黄衣，微雨。记篷窗、旧年吴楚。飘萧鬓绿，日日西风吹去。梦频频、萧闲风土。橙黄蟹紫醉琴书，容与。向他年、尚堪接武。</p><p>○临江仙</p><p>故人自三韩回，作此寄之</p><p>梦里秋江当眼碧，绿业摘破睛澜。捣香鲈蟹劝加飧。木奴空妩媚，未许斗甘酸。闻道鸡林珍贡至，侯门玉指金盘。六年冰雪眼常寒。酒樽风味在，借我醉时看。</p><p>○临江仙</p><p>雪晴过邢岩夫，用旧韵</p><p>谁信玉堂金马客，也随林下家风。三杯大道果能通。相逢开老眼，著我圣贤中。会意清言穷理窟，人间万事冥濛。暮寒松雪照群峰。衰颜无处避，只可屡潮红。</p><p>○一剪梅</p><p>送珪登第后，还镇阳</p><p>白璧雄文冠玉京。桂月名香，能继家声。年年社燕与秋鸿，明日燕南又远行。老子初无游宦情。三径苍烟归未成。幅巾扶我醉谈玄，竹瘦溪寒，深寄馀龄。</p><p>○小重山</p><p>东晋风流雪样寒。市朝冰炭里，起波澜。得君如对好江山。幽栖约，湖海玉孱颜。梅月半斓斑。云根孤鹤唳，浅云滩。摩挲明秀酒中闲。浮香底，相对把渔竿。</p><p>○减字木兰花</p><p>和丹房老人韵</p><p>山蟠酒绿。天上玉盘窥醉玉。倦客秋多。秋气还如酒盏何。松风度曲。风水飘飘承我足。蕲竹龙哦。落月徘徊待我歌。</p><p>○减字木兰花</p><p>中秋前一日，从赵子坚索酒</p><p>春前雪夜。醉玉峥嵘花上下。几许悲欢。明夜秋河转玉盘。高楼远笛。光到东峰横眼碧。招我吟魂。教卷澄江入酒樽。</p><p>○朝中措</p><p>玉屏松雪冷龙鳞。闲阅倦游人。耐久谁如溪水，破冰犹漱雪根。三年俗驾，千锺厚禄，心负天真。说与苍烟空翠，未忘藜杖纶巾。</p><p>○朝中措</p><p>癸丑岁，无兢生朝</p><p>十年鳌禁谪仙人。冰骨冷无尘。紫诏十行宽大，白麻三代温淳。天开寿域，人逢寿日，小小阳春。要见神姿难老，六峰多少松筠。</p><p>○朝中措</p><p>玉霄琁榜陋凌云。龙跳九天门。不负平生稽古，仙卿躐拜恩纶。星明南极，天开太室，收拾殊勋。贺客晨香如雾，他年压倒平津。</p><p>○南乡子</p><p>庚申仲秋，陪虎茵居士置酒小斜川</p><p>霜籁入枯桐。山压江城秀蔼浓。谁著夜光松竹里，玲珑。十丈冰花射好风。物外蕊珠宫。几缕明霞玉镜中。银浪三江都一吸，春融。晓病眉尖翠扫空。</p><p>○瑞鹧鸪</p><p>邢岩夫招游故宫之玉溪馆，壬戌人日</p><p>东风岁月似斜川。萧散心情愧昔贤。人向道山群玉去，眼横春水瘦梅边。但知有酒能无事，便是新年胜故年。明日相寻有佳处，野云堆外淡江天。</p><p>○瑞鹧鸪</p><p>是日以事不克往，复用韵</p><p>酬春当得酒如川。日典春衣也自贤。孤负风光忙有底，婆娑邱壑兴无边。书生大抵少成事，老境尚堪加数年。重作梅花上元约，醉归星斗聚壶天。</p><p>○千秋岁</p><p>起晋对菊小酌，有怀溪山酒隐</p><p>碧轩清胜，俗物无由到。沧江半壁山传照。几窗黄菊媚，天北重阳早。金靥小。秋光秀色明霜晓。手捻清香笑。今古闲身少。放醉眼，看云表。渊明千载意，松偃斜川道。谁会得，一樽唤取溪山老。</p><p>○浣溪沙</p><p>季沾寿日</p><p>天上仙人亦读书。风麟形相不枯臞。十年傲雪气凌虚。谁道邺侯功业晚，莫教文举酒樽疏。他年玉颊秀芙蕖。</p><p>○浣溪沙</p><p>寿骨云门白玉山。山光千丈落毫端。姓名先挂烂银盘。编简馨香三万卷，未应造物放君闲。功成却恐退身难。</p><p>○浣溪沙</p><p>范季沾一夕小醉，乘月羽衣见过。仆时已被酒，顾窗间梨花清影，相视无言，乃携一枝径归。明日作浣溪沙见意，戏次其韵。</p><p>月下仙衣立玉山。雾云窗户未曾开。沈香诗思夜犹寒。闲却春风千丈秀，只携玉蕊一枝还。夜香初到锦班残。</p><p>○浣溪沙</p><p>春津道中，和子文韵</p><p>溪雨空濛洒面凉。暮春初见柳梢黄。绿阴空忆送春忙。芍药弄香红扑暖，酴醾趁雪翠绡长。梦为蝴蝶亦还乡。</p><p>○人月圆</p><p>丙辰晚春即事</p><p>梨雪东城又回春。风物属闲身。不堪禁酒，百重堆按，满马京尘。眼青独拄西山笏，本是个中人。一犁春雨，一篙春水，自乐天真。</p><p>○西江月</p><p>己酉四月暇日，冒暑游太平寺，古松阴间，闻破茶声，意颇欣惬。晚归对月小酌，赋西江月记之</p><p>古殿苍松偃蹇，孤云丈室清深。茶声破睡午风阴。不用凉泉石枕。枯木人忘独坐，白莲意可相寻。归时团月印天心。更作逃禅小饮。</p><p>○菩萨蛮</p><p>携酒过分定张子华</p><p>披云拨雪鹅儿酒。浇公枯燥谈天口。秋梦浪翻江。雨窗深炷香。风烟公耐久。宜结神明友。醉里好微言。君平莫下帘。</p><p>○点绛唇</p><p>同浩然赏崔白梅竹图</p><p>半幅生绡，便教风韵平生足。枕溪湖玉。数点梅横竹。花露天香，香透金荷醁。明高烛。醉魂清淑。吸尽江山绿。</p><p>○相见欢</p><p>九日种菊西岩云根石缝，金葩玉蕊遍之。夜置酒前轩花间，列蜜炬，风泉悲鸣，炉香蓊於岩穴。故人陈公辅坐石横琴，萧然有尘外趣，要余作数语，使清音者度之</p><p>云闲晚溜琅琅。泛炉香。一段斜川松菊，瘦而芳。人如鹄，琴如玉，月如霜。一曲清商人物，两相忘。</p><p>○乌夜啼</p><p>留别赵粹文</p><p>一段江山秀气，风流故国王孙。三年不惯冰天雪，白璧借春温。宦路常难聚首，别期先已销魂。与君两鬓犹青在，梅竹老夷门。</p><p>以上明秀集注卷二三十四首</p><p>○水调歌头</p><p>高德辉生朝</p><p>年时海山路，寒碧乱清淮。客中寿酒，醉眼不见一枝梅。何似今年心事，千丈好云新雨，飞下玉妆台。晴雪洗佳气，河汉酒肠开。九秋雕，千里马，出风埃。蓝桥得道，鹤骨端自见云来。我有云山后约，不得夜灯亲酌，倾倒好情怀。为写芳鲜句，扶起玉山颓。</p><p>○水调歌头</p><p>乙卯高阳寒食，次岩夫韵</p><p>寒食少天色，花柳各春风。身闲胜日，都在花影酒垆中。秀野碧城西畔，独有斗南温软，雪阵暖轻红。欲办酬春句，谁唤好情悰。世间物，无一点，似情浓。心期偶得，一念千劫莫形容。好在轻烟暮雨，只有西厢红树，曾见月朦胧。醉眼尽空碧，风袖障归鸿。</p><p>○满江红</p><p>虎茵老人去汴二十年，重醉蜡梅於明秀峰下，谓侑觞稚秀者，有宣和玉宇间风制，俾仆发扬其事</p><p>端正楼空，琵琶冷、月高弦索。人换世、世间春在，几番花落。缥缈馀情无处托，一枝梅绿横冰萼。对淡云、新月炯疏星，都如昨。萧闲老，平生乐。借秀色，明杯杓。吐凌云好句，张吾邱壑。此乐莫教儿辈觉，微官束置高高阁。便归来、招我雪霜魂，春边著。</p><p>○满江红</p><p>和高子文春津道中</p><p>梁苑当时，春如水、花明酒冽。寒食夜、翠屏入照，海棠红雪。底事年来常马上，不堪齿发行衰缺。解见人、幽独转寒江，樽前月。平生友，中年别。恨无际，那容发。萧闲便归去，此图清绝。花径酒垆身自在，都凭细解丁香结。尽世间、臧否事如云，何须说。</p><p>○满江红</p><p>舅氏丹房先生，方外伟人，轻财如粪土。常有轻举八表之志，故世莫能用之。时时出烟霞九天上语，醉墨淋漓，摆落人间俗学，自谓得三代鼎钟妙意。今年以书抵仆，言行年七十，精力愈强，贫愈甚，知大丹之旨愈明，意使早成明秀归计，以供其薪水之费也。作满江红长短句，以发千里一笑云</p><p>玉斧云孙，自然有、仙风道骨。眉宇带、九秋清气，半山晴月。入手黄金还散尽，短蓑醉舞青冥窄。向大梁、城里觅丹砂，聊为客。惊人字，蛟蛇活。借造物，驱春色。问别来挥洒，几多珠璧。合眼梦魂寻故里，摩挲明秀峰头碧。看归来、都卷五湖光，杯中吸。</p><p>○满江红</p><p>辛亥三月，春事婉娩，土风熙然，东城杂花间，梨为最。去家六年，对花无好情悰，然得流坎有命，无不可者。古人谓人生安乐，孰知其他，屡诵此语，良用慨叹。插花把酒，偶记去年今日事，赋十数长短句遣意，非知心人，亦殆难明此意。以仙吕调满江红歌之，是月十五日，玩世酒狂</p><p>翠扫山光，春江梦、蒲萄绿遍。人换世、岁华良是，此身流转。云破春阴花玉立，又逢故国春风面。记去年、晓月挂星河，香凌乱。年年约，常相见。但无事，身强健。赖孙垆独有，酒乡温粲。老骥天山非我事，一蓑烟雨违人愿。识醉歌、非壮一生心，狂嵇阮。</p><p>○念奴娇</p><p>念奴玉立，记连昌宫里，春风相识。云海茫茫人换世，几度梨花寒食。花萼霓裳，沈香水调，一串骊珠湿。九天飞上，叫云遏断筝笛。老子陶写平生，清音裂耳，觉庾愁都释。淡淡长空今古梦，只有此声难得。湓浦心情，落花时节，还对天涯客。春温玉碗，一声洗尽冰雪。</p><p>○念奴娇</p><p>辛亥新正五日，天气晴暖，偶出，道逢卖灯者，晚至一人家，饮橙酒，以滴蜡黄梅侑樽。醉归感叹节物，顾念身世，殆无以为怀，作此自解</p><p>小红破雪，又一灯香动，春城节物。春事新年独梦绕，江浦南枝横月。万户糟邱，西山爽气，差慰人岑寂。六年今古，只应花鸟相识。老去嚼蜡心情，偶然流坎，岂悲欢人力。莫望家山桑海变，唯有孤云落日。玉色橙香，宫黄花露，一醉无南北。终焉此世，正尔犹是良策。</p><p>○念奴娇</p><p>浩然胜友生朝</p><p>紫兰玉树，自琅霄分秀，悬知英物。万壑清冰抟爽气，老鹤凭虚仙骨。醉帖蛟腾，豪篇玉振，不受春埋没。蓬莱清浅，便安黄卷寒寂。冰簟寿酒光风，宫衣缥缈，犹带婴香湿。老去浮沈唯是酒，同作萧闲闲客。耐久风烟，期君端似，明秀高峰碧。冷云幽处，月波无际都吸。</p><p>○念奴娇</p><p>别仲亨</p><p>大江澄练，对一尊离合，春风江北。燕代三年谈笑间，初识芝兰白璧。桂窟高寒，铁衣英壮，早得文章力。峥嵘富贵，异时方见相逼。明日相背关河，魏家宫阙，西望千山赤。我亦疏慵归计久，欲乞幽闾松雪。千里相思，欣然命驾，醉倒张圆月。酒乡堪老，紫云莫笑狂客。</p><p>○念奴娇</p><p>次许丹房韵，时将赴镇阳，闻北潭杂花已尽，独木芍药方开</p><p>飞云没马，转沙场叠鼓，三年寒食。闻道西州春漫漫，晓玉天香欹侧。华屋金盘，哀弦清瑟，一曲春风坼。酒乡堪老，紫云莫笑狂客。我本方外闲身，西山爽气，未信兵尘逼。拄杖敲门寻水竹，不问禅坊幽宅。醉墨乌丝，新声翠袖，不可无吾一。殷勤红扑，好留姚魏颜色。</p><p>○雨中花</p><p>仆将以穷腊去汴，平生亲友，零落殆尽，复作天东之别。数日来，蜡梅风味颇已动，感念节物，无以为怀，於是招二三会心者，载酒小集於禅坊。而乐府有清音人雅善歌雨中花，坐客请赋此曲，以侑一觞。情之所锺，故不能已，以卒章记重游退闲之乐，庶以自宽云</p><p>忆昔东山，王谢感概，离情多在中年。正赖哀弦清唱，陶写馀欢。两晋名流谁有，半生老眼常寒。梦回故国，酒前风味，一笑都还。湖光玉骨，水秀山明，唤人妙思无边。吾老矣、不堪冰雪，换此萧闲。传语明年晓月，梅梢莫转银盘。后期好在，黄柑紫蟹，劝我休官。</p><p>○雨中花</p><p>送赵子坚再赴辽阳幕</p><p>化鹤城高，山蟠辽海，参天古木苍烟。有贤王豪爽，不减梁园。高会端思白雪，清澜远泛红莲。况男儿方壮，好为知音，重鼓冰弦。香凝翠幕，月压溪楼，暮寒有酒如川。人半醉、竹西歌吹，催度新篇。顾我心情老矣，爱君风谊依然。倦游归去，羽衣相过，会约明年</p><p>○水龙吟</p><p>仆三年为郎外台，故人扬子能作广文博士，暇日每相寻为文字饮。其词章敏妙，临觞得纸，下笔不能自休。去岁收灯后，过扬於郑氏山亭，酣觞赋诗，最为快适。自此仆遂东来，比得其诗，颇道当时风味，戏作越调水龙吟以寄之</p><p>乱山空翠寻人，短松路转风亭小。论文把酒，灯残月淡，春风最早。星斗撑肠，雾云翻纸，词源倾倒。自骑鲸人去，流年四百，知此乐、人间少。别梦春江涨雪，记雨花、一声云杪。新诗寄我，垂天才气，凌波词调。传酒传歌，后来双秀，也应俱好。待明年，却向黄公垆下，觅萧闲老。</p><p>○水龙吟</p><p>乙丑八月，得告上都，行李滞留，寄食於江壖村舍。晚雨新晴，江月炯然，秋涛有声，如万松哀鸣涧壑。时去中秋不数日，方遑遑於道路，宦游飘泊，节物如驰，此生馀几春秋，而所谓乐以酬身者乃如此，谋生之拙，可不哀邪。幸终焉之有图，坐归欤之不早，慨焉兴感，无以为怀，因作长短句诗，极道萧闲退居之乐，歌以自宽，亦以自警，盖越调水龙吟也。与我同志幸各赋一首，为他日林下故事</p><p>水村秋入江场，梦惊万壑松风冷。中秋几日，银盘今夜，八分端正。身似惊乌，半生飘荡，一枝难稳。夜漫漫只有，澄江霁月，应知我、倦游兴。好在萧闲桂影。射五湖、高峰玉润。木犀宜月，生香浮动，玻璃吸尽。准拟馀年，个中心赏，追随名胜。看年年玉笛，新传秀句，约嫦娥听。</p><p>○水龙吟</p><p>九秋白玉盘高，夜来冷射银河水。好风清露，碧梧高竹，骎骎凉气。女手香纤，一山黄菊，半青橙子。趁鹅儿新酒，篘云漉雪，一年好、君须记。我走天东万里。笑归来、山川良是。沙鸥远浦，野麋丰草，唯便适意。但愿当歌，月光常共，金樽摇曳。听穿云声里，惊人秀句，卷澄江醉。</p><p>○水龙吟</p><p>甲寅岁，从师南还，赠赵肃之</p><p>软红尘里西山，乱云晓马清相向。新年有喜，洗兵和气，春风千丈。青鬓何人，凤池墨客，虎头飞将。听前驱一夜，鸣珂碎月，催笳鼓、作清壮。红袖横斜醉眼，酒肠倾、九江银浪。小桃仙馆，霜筠萧寺，风光荡漾。我欲寻春，郡中谁有，国香宫样。待酒酣、妙续珠帘句法，作穿云唱。</p><p>○水龙吟</p><p>梁虎茵家以绛绡作荔枝，戏作</p><p>一山星月，长生殿里，端正人微笑。风枝玉骨，冰丸红雾，长安初到。小部清新，上尊甘冷，风流天宝。自蓬山仙去，人间月晓，遗芳满、汉宫草。闻道云窗玉指，化奇苞、天容纤妙。香通鼻观，春浮手藉，教人梦好。青琐窥韩，紫囊赌谢，属狂年少。但闲窗酒病，东风晓枕，个中时要。</p><p>以上明秀集注卷三十八首七十二首，原刻有注兹不录</p><p>○好事近</p><p>天上赐金奁，不减壑源三月。午碗春风纤手，看一时如雪。幽人只惯茂林前，松风听清绝。无奈十年黄卷，向枯肠搜彻。</p><p>附见中州乐府元德明词内</p><p>○月华清</p><p>楼倚明河，山蟠乔木，故国秋光如水。常记别时，月冷半山环佩。到而今、桂影寻人，端好在、竹西歌吹。如醉。望白苹风里，关山无际。可惜琼瑶千里。有年少玉人，吟啸天外。脂粉清辉，冷射藕花冰蕊。念老去、镜里流年，空解道、人生适意。谁会。更微云疏雨，空庭鹤唳。</p><p>○江神子慢</p><p>赋瑞香</p><p>紫云点枫叶。岩树小、婆娑岁寒节。占高洁。纤苞暖、酿出梅魂兰魄。照浓碧。茗碗添春花气重，芸窗晚、蒙蒙浮霁月。小眠鼻观先通，庐山梦旧清绝。萧闲平生淡泊。独芳温一念，犹未衰歇。总陈迹。而今老、但觅茶酒禅榻。寄闲寂。风外天花无梦也，鸳鸯债、从渠千万劫。夜寒回施幽香与春愁客。</p><p>○声声慢</p><p>凉陉寄内</p><p>青芜平野，小雨千峰，还成暮陉寒色。裁翦芸窗，忆得伴人良夕。遥怜几重眉黛，恨相逢、少於行役。梨花泪，正宫衣春瘦，晓红无力。应怪浮云夫婿，不解趁新醅，醉眠凉月。怨入关河，西去又传音息。谁知倦游心事，向年来、苦思泉石。人未老，约闾峰、多占秀碧。</p><p>○石州慢</p><p>高丽使还日作</p><p>云海蓬莱，风雾鬓鬟，不假梳掠。仙衣卷尽云霓，方见宫腰纤弱。心期得处，世间言语非真，海犀一点通寥廓。无物比情浓，觅无情相博。离索。晓来一枕馀香，酒病赖花医却。滟滟金尊，收拾新愁重酌。片帆云影，载将无际关山，梦魂应被杨花觉。梅子雨丝丝，满江干楼阁。</p><p>○尉迟杯</p><p>紫云暖。恨翠雏珠树双栖晚。小花静院相逢，的的风流心眼。红潮照玉碗。午香重、草绿宫罗淡。喜银屏、小语私分，麝月春心一点。华年共有好愿。何时定，妆鬟暮雨零乱。梦似花飞，人归月冷，一夜小山新怨。刘郎兴、寻常不浅。况不似、桃花春溪远。觉情随、晓马东风，病酒馀香相伴。</p><p>○蓦山溪</p><p>清明绿野，玉色明春酒。燕地雪如沙，为唤起、斗南温秀。鬓丝禅榻，梦觉古扬州，瑶台路，返魂香，好在啼妆瘦。春前入眼，似是章台柳。欲典鹔鹴裘，误金车、香迎马首。绿阴青子，后日便东风，秋千散，暮寒生，月到西厢后。</p><p>○鹧鸪天</p><p>解语宫花出画檐。酒尊风味为花甜。谁怜梦好春如水，可奈香馀月入帘。春漫漫，酒厌厌。曲终新恨到眉尖。此生愿化双琼柱，得近春风暖玉纤。</p><p>○鹧鸪天</p><p>秀樾横塘十里香。水花晚色静年芳。胭脂雪瘦熏沈水，翡翠盘高走夜光。山黛远，月波长。暮云秋影蘸潇湘。醉魂应逐凌波梦，分付西风此夜凉。</p><p>○江城子</p><p>半年无梦到春温。可怜人。几黄昏。想见玉徽，风度更清新。翠射娉婷云八尺，谁为写，五湖春。好风归路软红尘。暖冰魂。缕金裙。唤取一天，星月入金尊。留取木樨花上露，挥醉墨，洒行云。</p><p>公有诗八尺五湖明秀峰，又云，十丈琅玕倒冰玉，明年为写五湖真，正用此意。魏道明作注，义有不通，故表出之。以上中州乐府十首</p><p>○水龙吟</p><p>自镇阳还兵府，赠离筵乞言者</p><p>待人间觅个，无情心绪，着多情换。</p><p>滹南遗老集卷四十滹南诗话引萧闲词（原无调名兹据律补）</p><p>○失调名</p><p>归兴高于滟滪堆。</p><p>滹南遗老集卷四十滹南诗话引萧闲词（原无调名兹据律补）</p><p>○梅花引</p><p>春阴薄。花冥漠。金街三月初行乐。碧紵春。玉奁人。蝉飞雾鬓，风前立画裙。浮生酒浪分馀沥。娇甚春愁生远碧。犀心通。暖芙蓉。此时不恨，蓬山千万重。</p><p>○梅花引</p><p>清阴陌。狂踪迹。朱门团扇香迎客。牡丹风。数苞红。水香扑蕊，新妆为谁容。蜡灯春酒风光夕。锦浪龙须花六尺。月波寒。玉琅玕。无情又是，华星送宝鞍。</p><p>以上二首见阳春白雪三案词学丛书本、清吟阁本阳春白雪卷四，俱载有蔡松年念奴娇棋声特地一首。据珊瑚网法书题跋卷十，引郭天锡手录诗文杂记作周文谟词，因不补录。</p><h2 id="【曹伯启-词作35首】" tabindex="-1"><a class="header-anchor" href="#【曹伯启-词作35首】" aria-hidden="true">#</a> 【曹伯启：词作35首】</h2><p>○满江红</p><p>次元复初韵</p><p>四十年间，问何似、古人方略。时自笑、致身无策，疗贫无药。世事从来如意少，宦情已比当年薄。更不须、勋业镜中看，今非昨。眠矮榻，登高阁。携短杖，＊长杓。放屈伸由己，碧空盘鹗。较短量长无定论，抗尘走俗非真乐。算从前、有铁铸难成，求人错。</p><p>○水龙吟</p><p>用杨修甫学士登岳阳楼韵</p><p>岳阳西望荆州，倚楼曾为思刘表。国亡家破，当时豪俊，鱼沉雁渺。王霸纷更，乾坤摇荡，废兴难晓。记观山纵酒，巡檐索句，宿官舫，篷窗小。不畏黑风白浪，伴一点、残灯斜照。棹歌明发，天光无际，得舒晴眺。万里驰驱，千年陈迹，数声悲啸。试闲中想像，兴来陶写，付时人笑。</p><p>○如梦令</p><p>赠道夫二首</p><p>学有探奇索妙。命有人僧鬼笑。难与老天争，寂寞汉陵周庙。权要。权要。林樾有人清啸。</p><p>○如梦令</p><p>荣悴本来何处。看取岸花汀树。醉眼眩青红，欲问真源无路。归去。归去。风外数声齐女。</p><p>○酹江月</p><p>次王君阳李敏之过龙门韵</p><p>洪崖中断，似蜃楼幻出、层檐叠脊。欲问真源凌绝顶，安得乘风羽翮。势利相忘，驱驰不惮，面背皆京国。源泉混混，恍如夹右碣石。遥想巢父襟怀，东溟烟雾里，片帆如席。逸气峥嵘今老矣，惆怅剑门千尺。细草平沙，敝裘羸马，长路无人识。家山回首，不应犹作行客。</p><p>○酹江月</p><p>用子周佥司咏雪韵</p><p>六花凌乱，算神工、不用并州刀剪。乍密还疏斜复整，眼底万更千变。宿麦连云，遗蝗入地，四海愁颜展。呼童洗酌，更宜帘幕高卷。还念去岁无聊，来秋有望，仰戴天行健。江上渔人应笑我，世路萦迥如篆。何日言归，此心无竞，茅屋临清浅。满怀春意，坐令寒谷生暖。</p><p>○满江红</p><p>次白君举州倅所寄韵。君举三十年前友，屡示佳制，读之信人起敬。比以簿书倥偬，不＊酬答，闻改除天台，恐因得簪盍於惠泉之侧，用以叙怀</p><p>壮岁分携，凝望眼、略无虚日。嗟我辈、江南江北，为谁形役。自愧散材非管鲍，遥怜老友真元白。况文章之外有良能，安民策。谈笑兴，浮云隔。离别恨，流年逼。试赓歌雅韵，不论呼吸。百粤溪山应好在，半生萍梗无终毕。□流行坎止任天公，吾难必。</p><p>○水调歌头</p><p>次复初韵</p><p>山林隐君子，无意事王侯。天戈一日南指，多少贾胡留。不效熊舒龟息，却羡蝇头蜗角，我亦滞南州。十载厌奔走，赢得雪飞头。苦思归，归未得，恨悠悠。身世何物，野渡一横舟。用舍随时无定，得失于人有命，谁解曲如钩。兀坐阅今昔，风露一天秋。</p><p>○水龙吟</p><p>用史药房韵</p><p>匆匆沙际春归，草如绶带交加翠。白云缥缈，四年相望，季鹰归未。拘束微官，踉跄俗状，较人间气。想颠鸾倒凤，天公不管，谁会□，空中意。自要看时拨置。问谁家、小栏堪倚。云间公子，为谁邀致，愁怀一洗。红玉擎杯，朱弦理调，偶然成醉。又门前俗事，催人上马，不堪凝睇。</p><p>○水调歌头</p><p>用崔子由韵</p><p>攀鳞年少志，未要叹羲娥。人生沧海一粟，何在两飞梭。多事蜂衙蜂穴，十载蜗蟠猬缩，勋业任蹉跎。触目世途险，举步强颜多。誓从今，陶颖事，罢研磨。丈夫功名谈笑，一曲饭牛歌。尽道权门炙手，自是臣心如水，犯露肯相过。袖手待真赏，未及鬓生皤。</p><p>○摸鱼子</p><p>用药庄韵</p><p>怅人生、百年如寄，虚舟沧海难舣。是非荣辱云千变，光景算能消几。尘世里。耻婢膝奴颜，不觉长欷矣。凭谁荐起。望几处侯门，要开怀抱，将进又还止。凝眸处，往往修程万里。飞黄跛鳖相比。酣歌点检平生事，惟恐老之将至。铛有耳。况识字能言，莫负天公意。文章信美。既不用毛锥，寸长无有，寻我泮池水。</p><p>○水调歌头</p><p>和卢仲敬太守</p><p>尝为武林客，欢洽快平生。谁知分袂江浒，西往复东行。今日簿书旁午，明日山川迢递，愁恨几时清。回首旧游地，天远暮云平。鬓双皤，肠百结，意何成。多应故山猿鹤，笑我尚争名。尽自轰轰烈烈，到底休休莫莫，何处觅卿卿。梦寐想归路，濡笔写心声。</p><p>○南乡子</p><p>二阕四川道中作</p><p>蜀道古来难。数日驱驱兴已阑。石栈天梯三百尺，危栏。应被旁人画里看。两握不曾乾。俯瞰飞流过石滩。到晚才知身是我，平安。孤馆青灯夜更寒。</p><p>○南乡子</p><p>十月出秦关。竟日悠悠杳霭间。直到蚕鱼开国地，跻攀。行尽千山复万山。归辔动欢颜。江路梅花笑往还。稚子候门何日到，痴顽。好把虚名付等闲。</p><p>○鹊桥仙</p><p>舟行辰沅江中，小词数阕，呈建中御史</p><p>杜鹃声诉。鹧鸪声助。催上黔阳归路。轻舟短棹泛沧浪，沾两袖、夜郎烟雾。云山如暮。滩流如怒。石齿嶃然无数。天涯愁绪不堪论，这光景、能消几度。</p><p>○临江仙</p><p>水出五溪成一派，滔滔日夜东流。倦乘鞍马却乘舟。向来危处怯，此去险中愁。伊轧数声离岸橹，异乡身世悠悠。暂教杯酒放眉头。痴儿官事了，聊作子长游。</p><p>○临江仙</p><p>来橹声喧鹅鹳，中流石散牛羊。岸边茅屋伴戎羌。淡烟笼寂寞，微雨助凄凉。畛麦缘山糁绿，岩花落水流香。离骚记诵不成章。殷勤兰与芷，千古为谁芳。</p><p>○浣溪沙</p><p>世态纷纷几变更。天南地北只虚名。一簪华发可怜生。旅食惊心三月到，浪花吹面一舟轻。中宵屈指计归程。</p><p>○浣溪沙</p><p>解缆西南杳霭间。万重烟水闲云山。舻声摇荡五溪蛮。世路看来行欲遍，头颅到此合知还。从今犹得十年闲。</p><p>○木兰花慢</p><p>寿郝仲明益都人</p><p>论寰中英气，人尽说，古青州。看东坼沧溟，西瞻泰岳，南控营丘。千古能称管晏，道而今、人物更风流。磊落曝书公子，从前从事公侯。勋名初不愿依刘。耿耿连良筹。听万里揄扬，一门冠盖，三世箕裘。屈指瓜期已还，愿平生、相遇尽卿俦。好记寿觞先举，莼鲈江上新秋。</p><p>○沁园春</p><p>和复初省郎韵，纪仲春陪诸名胜游西山，同行都首掾元明善复初，行省掾尉迟亨亨甫，福建同提举毛吉甫</p><p>山色湖光，宜雨宜晴，春来恼人。笑劳生强半，登临有兴，身司莞库，所向无亲。马服车辕，鹰罹绦镟，也算人间一度春。情无赖，怕岸花汀草，弹指成尘。朋簪契我天君。更不管、长须喜与嗔。任把酒论文，且行且止，幕天席地，谁主谁宾。敬德猖狂，春陵笑傲，延寿丹青画不真。归鞍好，向梅山东下，数点行云。</p><p>○八声甘州</p><p>和郑泽民</p><p>算人生南北□何如，彷佛过青春。似断蓬飞絮，平生怀抱，何处通津。欢逢故山佳友，终日藉陶薰。芥蒂净如此，咸与维新。男子十年勋业，漫无成一事，负却晨昏。使功名都了，转首是非尘。又滞此、蝇营狗苟，料山英、也笑趁墟人。谁相约，重寻故步，经理遗文。</p><p>○水龙吟</p><p>再和修甫学士</p><p>高楼壮观东南，迥然突出千秋表。月檐明烂，风棂萧爽，烟波浩渺。菊径新秋柳溪薄暮，桃源清晓。□登临感慨，悠然引兴，银盘内，青螺小。自念当时行役，顾菱花、不堪频照。江山如故，中原在眼，几番危眺。浩浩洪流，茫茫尘世，尽堪吟啸。但优游老景，浮沉里閈，任邦人笑。</p><p>○木兰花慢</p><p>和史显甫左丞韵，略颂平日所长，兼道比年区区之怀，老疾互攻，（苦原作恐，从景元本改）无佳思，祈相望一笑</p><p>羡紫芝眉宇，正台阁，济时人。况公是公非，知常知变，乐道安贫。案前簿书旁午，抱丹诚、一点伴青春。偶遇科条隐密，不辞辨雪殷勤。德星今日是乡邻。癃老阻蹄轮。喜陆地神仙，山中宰相，词语清新。河滨预沽佳酿，待幽花、相对乐情真。幸有清风皓月，何须翠袖红巾。</p><p>○清平乐</p><p>寄徐都司</p><p>昨朝＊诺。世事真难托。旅舍淙淙冬雨恶。怎地觥筹交错。东篱尚有花丛。他时不避悭风。传语徐卿二子，佳怀足慰衰翁。</p><p>○清平乐</p><p>寄复初省郎，兼简希孟文友</p><p>情怀渺渺。客舍天将晓。百虑攻心浑未了。不似漫郎多少。人生傀儡棚中。此行那计西东。指日云泥超异，重占口角春风。</p><p>○西江月</p><p>西京客中，用寿卿路教和雪庵居士，并赠赵李二君子词韵</p><p>归兴浓如山色，宦情薄似秋光。含残相伴说网常。笑杀湖中鲁望。制用先须府库，兴戎必待餱粮。世间良贾会深藏。胜我追寻影响。</p><p>○鹊桥仙</p><p>牛毛胥役，蝇头文字。终日疲神役志。何人昆顶坐垂钩，应笑我、徒能鄙事。起家寒士，从师夫子。不识苍头阍寺。夜郎旋辔又平城，只把做、槐安梦里。</p><p>○齐天乐</p><p>和蒋四清病暍逢秋所作</p><p>普天炎赫衣流汗。号呼坐恨更浅。节序推移，阴阳代谢，谁敢心怀咨怨。冥迷展转。梦远壑层冰，澄江匹练。大地嗸嗸，秋空忽散仁风扇。此身惯经寒暑，喧烦俱净尽，古炉灰篆。屈指交游，转头零落，举目残星数点。轰雷掣电。任百计营为，亦难周遍。日向西山，气机随吐咽。</p><p>○沁园春</p><p>用中丞敬相谢承卿送菊韵</p><p>菊有黄华，惠然肯来，思量意勤。见秋容淡泊，寒香馥郁，妖红俗紫，爱恶由分。玉露金风，豚蹄豆酒，不论文尊与义尊。重阳过，看匆匆暮景，苒苒行云。宾朋相与欢欣。况咀嚼颐精好致神。笑量长较短，到头是梦，春三秋九，夫复何言。冠盖名流，搢绅处士，特赠新诗可以群。从今后，但有花即饮，卿自纷纷。</p><p>○鹧鸪天</p><p>寄翟德温</p><p>六度他乡指月牙。旅怀无日不思家。归来漫读苏秦传，愁比他乡日更加。贫活计，拙生涯。几人曾爱屋头鸦。一襟朱墨才经浣，土锉重亲两部蛙。</p><p>○减字木兰花</p><p>为监司寿</p><p>乾坤清气。崧岳生申名盖世。白简霜飞。不为人间鼠发机。要期庄算。九十春光都占断。平秩南讹。管领薰风入舜歌。</p><p>○糖多令</p><p>释怀寄友人</p><p>衰境日匆匆。浮生一梦中。笑愁怀、万古皆同。越水燕山南北道，来不尽，去无穷。萍水偶相逢。晴天接远鸿。似人间、马耳秋风。山立扬休成底用，闻健在，好归农。</p><p>○鹧鸪天</p><p>示次男河南书吏履亨</p><p>斗垒衡门笔砚生。清流不弃作豪英。宦途始步防颠踬，人海论交戒满盈。临事惧，好谋成。百年到手是功名。群雏已逐云萍散，又挂西南一点情。</p><p>○鹊桥仙</p><p>用吕正学所赠韵</p><p>昔居清署。今为编户。要仿古人襟度。尽收风月伴残年，更岂望、当途垂顾。江干徐步。林皋归路。不受营营相污。闲来渐觉日舒长，似挽得、韶光迟住。</p><p>强村丛书用善本书室藏钞本汉泉乐府，兹另据景元本漠泉乐府校订。</p><h2 id="【曹方父-词作1首】" tabindex="-1"><a class="header-anchor" href="#【曹方父-词作1首】" aria-hidden="true">#</a> 【曹方父：词作1首】</h2><p>○清平乐</p><p>碧梧苍石图</p><p>断肠肠断。愁满斜阳岸。远水遥山情浩漫。春燕参差秋雁。夜长闲梦空成。离魂不遇君卿。月转梧桐有影，天高河汉无声。</p><p>珊瑚网名画题跋卷八</p><h2 id="【曹光辅-词作1首】" tabindex="-1"><a class="header-anchor" href="#【曹光辅-词作1首】" aria-hidden="true">#</a> 【曹光辅：词作1首】</h2><p>○水龙吟</p><p>世间清苦禅和，了心才到安闲地。藜床兀兀，经年打坐，颓然假寐。却甚床边，偶闻牛斗，不知喧蚁。怪藤条临济，饥餐困卧，方会得、个中味。争似横江楼上，入帘栊、好山供翠。悠悠万事，从今都付，黄梁炊里。朝暮阴晴，定应不废，平生甘睡。笑傍人问我，何当梦觉，为苍生起。</p><p>附见四印斋本天籁集卷上内。原题云，曹光辅教授凡和三十首，不能尽录，姑记其一云。</p><h2 id="【曹居一-词作1首】" tabindex="-1"><a class="header-anchor" href="#【曹居一-词作1首】" aria-hidden="true">#</a> 【曹居一：词作1首】</h2><p>○木兰花慢</p><p>白莲</p><p>爱幽花带露，映晓色，淡秋塘。恨太华峰高，庐山社远，身世相妨。谁知半溪烟景，且乘闲、华发照沧浪。羡杀风标公子，一生何限清香。仙家摇曳水云乡。高韵却浓妆。看脉脉盈盈，何消解语，已断人肠。呼童更须沽酒，待夜凉、和月卷荷觞。明日醒来信笔，新声付与秋娘。</p><p>元草堂诗余卷上</p><h2 id="【长筌子-词作76首】" tabindex="-1"><a class="header-anchor" href="#【长筌子-词作76首】" aria-hidden="true">#</a> 【长筌子：词作76首】</h2><p>○抛球乐</p><p>道人心印悟来，自然惺洒。这妙用、玄关造化，神功巧笔，今古难画。见壶中、不夜春光，有锦绣、江山相亚。处处花萼楼台，秀吐香风，高耸蟠桃架。玩紫微绛阙，瑶池阆苑，岂羡世间，园林郊野。闲步凤凰台，听一派箫韶，音韵清雅。任纵横出入，灵空不用，玉鞭金马。翛然卓立乾坤，看万象、森罗青霄下。五明宫，玄珠会，妙体婵娟娅姹。醍醐芝草，谁肯著、千金酬价。有缘得遇真师，点透灵通，常应无虚诈。赏圣贤至理，谦慈度日，更六根清净，无为风化。性月桂枝芳，放万道光明无毁谢。把天机秘诀，勿令轻舍。</p><p>○抛球乐</p><p>细开根基妙道，几人深知。自大朴初分，剖散洪蒙，画八卦帝尊伏牺。辨百草、功显神农，播稼穑、德布华夷。次后运启轩辕，圣明宣教，诸方吐瑞芝。感遐荒奠枕，清宁万国，更迤逦求道，七十馀师。从此阐淳风，降后代神仙出世机。既到今日，不悟群迷。总被利名驱驰。独余摆脱羁縻。任落魄、南北与东西。壶中景，真消息，三火烹煎坎离。杳冥恍惚，谁信有、纯阳龙飞。斡开玉户金关，祥烟瑞气，红云罩紫微。听无弦雪曲，仙音韵正美，见日月配合，结就刀圭。功满大丹成，便拂袖长生路上归。住天宫快乐，武陵瑶池。</p><p>○天香慢</p><p>梅</p><p>万木归根，三冬拔翠，晓来梅萼轻坼。妒雪精神，清人气焰，不许等闲攀摘。百花未发，独占得东君春色。庚岭斜横，秀孤芳，更妙机难测。西湖洒然至极。胜蜡黄愈增灵识。漏泄前村驿使，喜传消息。解引诗人雅咏，对一枝金蕾，兴自适。月浸寒梢，天香可惜。</p><p>○烛影摇红</p><p>菊绽黄花，月生碧汉清光皎。霜前雨后正芬芳，四海圆明照。朵朵争开烂熳，吐香风、腾辉天表。槛边幽雅，空外婵娟，依时呈妙。阆苑仙葩，蒋公三径知音少。瑶台宝鉴照娑婆，悟者头头了。好对东篱赏玩，射江山、虚堂灵沼。数枝金蕊，万道银霞，浮生难晓。</p><p>○解愁</p><p>岁月匆匆，忙如奔骑。来往暗催浮世。爱河谁省悟，戏欲浪苦争名利。火院忧他妻共子。更不念、自身憔悴。你直待大限临头，恁时悔恨，又成何济。活鬼贩骨千回，空劳壤纷纷，闹如蝼蚁。丈夫心猛烈，秉慧万缘齐弃。劈碎凡笼无挂碍。任自在、玩山游水。向林下、醉饮真风，坦然高卧，占清闲贵。</p><p>○解愁</p><p>返照人间，忙忙劫劫。昼夜苦辛无歇。大都能几许，这百年有如春雪。可惜天真逐爱欲，似傀儡、被他牵拽。暗悲嗟、苦海浮生，改头换壳，看何时彻。听说古往今来，名利客，空有兔踪狐穴。六朝并五霸，输他水云英杰。一味真纯为伴侣，养浩然、岁寒清节。这些儿、冷淡生涯，与谁共赏，有松窗月。</p><p>○满庭芳</p><p>大觉光明，不须外觅，人人各有如来。浮生迷昧，贩骨走千回。凿透灵源法海，禅河涨、风浪崔巍。泥牛吼，威音嘹亮，铁壁起云雷。菩提。无缝塔，林峦掩映，山色分开。任曹溪雪满，漏泄红梅。处处香严法界，休分别、只树蒿莱。真消息，孤峰顶上，石女绣莓苔。</p><p>○满庭芳</p><p>微妙家风，非空非色，卓然无去无来。超今越古，悟者免轮回。拈出长春圣境，琼花绽、铁树崔嵬。谁知觉，了翁夜半，震动九天雷。玄门真洒落，星楼月殿，愚昧难开。寥阳芝草，端的胜寒梅。方寸神机莫测，何消得、飞过蓬莱。玉霄闲客，未肯蹑苍苔。</p><p>○满庭芳</p><p>决烈修真，殷勤办道，万缘识破皆空。太虚鼎内，默默养和冲。一颗灵珠灿烂，光辉似、月射千峰。长春景，五云台上，芝草吐香风。这些微妙理，有缘端的，千里相逢。纤尘不染，清净是真功。日用头头不昧，超生灭、法界难笼。还能此，逍遥自在，处处是仙宫。</p><p>○满庭芳</p><p>老氏真机，如来祖印，明明象帝之先。不生不灭，端的至幽玄。一派清风匝地，迷云散、皓月当天。君知否，寥寥劫外，法鼓震三千。本来真个妙，无名无相，非道非禅。学人外觅，教我怎生传。不肯回光返照，区区地、走遍山川。归来也，人牛不见，芳草锁江烟。</p><p>○满庭芳</p><p>本分家风，寻常日用，何方不是林泉。饥餐渴饮，任运度流年。行止非人所及，休思算、好弱由天。君知麽，一身尚假，万事岂牢坚。些儿穷活计，寂寥潇洒，有口难言。箪瓢不置，那得买山钱。且恁腾腾兀兀，任从他螳战蜂喧。真清乐，松间步月，石上枕书眠。</p><p>○绿头鸭</p><p>雨初晴，江山景色新鲜。乍艳阳，春光美丽，见郊原、芳草芊芊。睹梨花、轻笼淡月，闻松声、冷和清泉。风细池塘，帘垂院落，晓莺啼唤柳含烟。更叠翠山屏如悄，时物笔难传。谁能悟，韶华不久，人世非坚。走红尘、何曾返照，损气神、虚度流年。竞锥刀、如蝇见血，恋妻男、似蚁争膻。火宅忧煎，情波出没，四生六道不知还。任千劫轮回贩骨，迷了本灵源。聪明客，诸缘放下，闲里修仙。</p><p>○江神子慢</p><p>扫除六尘迹。点检现前，真个消息。慧光赫。亲拈出、妙用灵根端的。越声色。一曲威音非律吕，超今古，琅琅谁听得。湛然万里云收，晴天阔。月华白。纵横金田觉海，笑巴歌诌诌，葛藤千尺。泯情识。空劫外、门掩苍苔闲寂，致虚极。枕上江山春色好，松花老、香风飘广陌。此时作个逍遥，一烟霞客。</p><p>○雨霖铃</p><p>清晨凝伫。见风云济，及作时雨。阴阳协顺空中，为甘露、山泽敷布。点点如膏利益，洗灭妖氛，四海澄素。造化天地神功，扰扰浮生几人悟。乾坤美泽恩沾溥。胜娑婆、此价应难买。滋生万物荣苏，增瑞庆、兆民歌舞。五谷丰登，庶事康宁，遐迩安固。感上下和睦无为，敬礼玄元祖。</p><p>○绛都春</p><p>天生懒惰。爱静处坦然，开怀澄坐。面垢头鬅，养疏慵，消灾祸。无萦无系随缘过。也不会、焚烧香火。啰噔哩噔，鸾歌舌诞，恣情吟和。南柯梦中识破。把蜗角蝇头，身心摧挫。手握灵芝，泛无何，谁知我。清风皓月时相贺。杳冥中、修成仙果。了然归去，绵绵九天高卧。</p><p>○绛都春</p><p>侵寻妙景。看赤城秀稔，芝田千顷。物外闲闲，乐真情，搜佳兴。扁舟载月烟蓑冷。酒醒时、临流清咏。一声羌管，三幅晓风，洒然幽胜。徽音慢弹谁听。似野鹤腾空，生涯萍梗。放旷乾坤，与江湖，丝纶整。锦鳞钓得成馀庆。便归来、玄都驰骋。杖挑春色，逍遥太虚仙境。</p><p>○绛都春</p><p>心如江海。纳百川万派，澄清无碍。渺渺渊源几人知，包沙界。光明灿烂超三昧。諕小乘、邪魔潜退。混元风范，虚无秘密，下愚难解。宣扬亘初真载。统众妙之门，高下无赛。应物头头，显慈悲，消灾害。不生不灭非中外。这一曲、玄歌谁买。玉京仙子，吹动太虚天籁。</p><p>○瑞鹤仙</p><p>岁华如转辇，叹世路忙忙，何日知足。锥刀竞蛮触。这浮名浮利，少荣多辱。谁能寡欲。解恬淡、天之美禄。把尘缘一旦纷飞，回首退藏岩谷。清福。松间步月，石上眠云，性如麋鹿。高歌一曲。闲吟罢，布棋局。听猿啼鹤唳，水绿山青，篱外风敲瘦玉。这真欢，夸古腾今，几人继续。</p><p>○瑞鹤仙</p><p>花开阆苑</p><p>武陵溪上看，睹阆苑瑶台，应是花绽。风流世间罕。喷清香鲜异，紫芝相间。东君不管。更别有、长春手段。向无为树上芬芳，光彩日常呈现。堪献。玄元根本，锦绣枝梢，是谁亲见。何方贵显。金莲会，任舒展。这天生雅艳，一种琼英，只许神仙作伴。若诸人，采得归来，玉京赏玩。</p><p>○瑞鹤仙</p><p>风入琼林</p><p>玉峰时暂歇，觉风入琼林，倍增真悦。烦蒸顿消灭。扫尘埃四海，廓然施设。八方静洁。布一味、清凉妙绝。这些儿冷淡生涯，等闲未曾轻泄。奇别。萧萧昼夜，飒飒乾坤，几人能瞥。随机应辙。寻知友，伴明月。绕群芳结秀，响报声闻，动用阴阳正诀。待浮生，吹散迷云，恁时细说。</p><p>○瑞鹤仙</p><p>月照洞庭</p><p>素秋天似水，更夜色呈鲜，物华殊丽。山堂兴无际。见团圆月照，洞庭深邃。清风匝地，但处处、昭彰德被。遍恒沙朗射晴空，千古秀凝青桂。高贵。随形应现，鉴物无私，碧霄呈瑞。孤然爽异。辉法界，显灵慧。放清光万道，入户穿窗，皎皎昏蒙普济。愿凡夫，早悟圆明，尽知此理。</p><p>○瑞鹤仙</p><p>雪迷蓬岛</p><p>幸逢玄运到。正律吕推移，北辰宣号。须臾瑞祥报。见同云凝雪，晓迷蓬岛。天公德茂。但处处、琼花映罩。向长空片片轻飘，显扬圣功微妙。深奥。虚无造化，秘密神机，对谁分表。三山路杳。真潇洒，洗尘扰。看琼宫宝殿，素净楼台，出入仙姿窈窕。这冰清玉洁家风，几人顿了。</p><p>○玩瑶台</p><p>本名耍三台</p><p>直指玄元路。叹苦海、迷人不悟。在目前、平平稳稳，又无些、险难相阻。把万缘、一齐放下，他自然有圣贤提举。似断云、野鹤飞腾，向物外、青霄信步。庆会神仙语。渴时饮、蟠桃醁醑。出入在、星楼月殿，笑人间、死生今古。跨彩凤祥鸾玩太虚，归来卧、碧霞深处。这逍遥活计谁传，分付与、蓬莱伴侣。</p><p>○花心动</p><p>江路闲游，见梅芳姿，水边将发。蓓蕾半开，疏影斜横，幽艳傲欺霜雪。清癯独秀风台畔，笑百卉、冻凝摧折。散芳烈。竹篱茅舍，最堪栽接。破腊传春放彻。吐玉蕊琼芝，等闲谁瞥。欲寄故人，驿使稀逢，空对暗香凄切。寿阳公主今何在，这姑射玉仙清绝。向谁说。黄昏小窗淡月。</p><p>○花心动</p><p>百岁光阴，似飘风浮沤，电雷轰掣。返照速修，急景难留，不觉鬓莘如雪。万缘羁绊何时了，谩昏晓、寸心愁结。劝英杰。莫教釜破，断绳难接。一失人身万劫。叹伶俐惺惺，不遭缧绁。欲浪恩山，玉杻金枷，谁肯猛然抛撇。一朝大限临门唤，见阎老，怎生推说。恁时节。追思圣贤妙诀。</p><p>○洞玄歌</p><p>野堂花老。槛外幽香度。绿影沉沉映窗户。任从他、日转西郊，且闲看、云生南浦。见隐隐遥岭接天青，又石齿分泉，迸珠飞雨。丹丘咫尺，几个人回顾。鼷鼠穿窬岂足数。假直饶、绮陌长游，争似向、烟岚深处。枕万壑云霞乐平生，便不胜红尘，点染缁素。</p><p>○洞玄歌</p><p>倦游退尺，栗里潜疏拙。浩气凌空向谁说。醉酬春、酝酿三杯，遣幽兴、沧茫一叶。更野服萧然越林丛，拉信友，相须竹风花月。生涯淡净，至妙人间绝。不尚文轩锦屏列。乐田庐、啸傲华颠，种松菊、栖迟清节。这一味真欢几人知，有静几蒲团，兽炉沉屑。</p><p>○水龙吟</p><p>故乡何处栖迟，海山雾敛春风细。花浓石润，云娇烟淡，天容如水。芝桂香分，橘橙酒滟，锦茵摛翠。佩霓裳缥渺，飞琼羽盖，瑶池宴，赏佳丽。俯笑人间富贵。到头来、一场虚伪。桑田暗改，人生空老，谁能适意。虎战龙争，汉兴秦灭，今成何济。看蓬莱紫府，长春胜景，妙无加矣。</p><p>○雨中花</p><p>急急蛩音，似箭暗催，人物烟草茫茫。塞鸿悲秋晚，败叶飘黄。万里关山牢落，一天风雨凄凉。这萧闲活计，向谁分诉，表我衷肠。霜零露冷，菊瘦梧凋，又近重阳。信道壶中光景，云水家乡。金殿玉楼庭院，锦溪花坞池塘。世间虚幻，薄名浮利，都寄黄粱。</p><p>○百宝妆</p><p>榴蕊浓芳，帘幕半卷，清闲白昼偏长。院宇无尘，微雨过池塘。幽轩细细，风披竹欹，石枕藤床。分外凉。看云峰偃仰，高眠晃然，已到义皇。休休尘世俱忘。真常妙用，安排黄卷炉香。莫羡俗情，如蚁慕膻肠。清虚淡素甘贫乐，纵酷暑难侵道哲堂。好栖心见素家风，洞中别是仙乡。</p><p>○百宝妆</p><p>一点灵光，轮回万劫，胎卵湿化无歇。苦海无涯，生灭甚时彻。无根四大非坚固，恋此个形骸何太拙。把浮沉世梦磨开，慧剑割断根孽。逍遥物外生涯，随分乐天知命，闲伴风月。抱守元阳，神气自交结。乾坤倒颠翻离坎，这既济天然非扭捏。有春生夏长秋成，万汇一气无别。</p><p>○莺穿柳</p><p>乘桴默契。便休休倦役，结茅归里。一任貔貅威镇，虎韬熊略，旌麾争起。赳赳成何济。只赢得、玉颜先弊。覆手一场空，过眼繁华虚矣。争似乐然从己。赏花浓上苑，鱼游春水。满泛红潮美。且郁陶襟怀，青门歌吹。醉卧东风里。看隋堤柳摇金蕊。放适簪缨，乱铺苍翠。</p><p>○天香</p><p>过隙年光，如毛尘事，几人识破休矣。归去来兮，云耕水钓，林下澹然宁耳。翠微影里，别有些逍遥真味。一曲玄歌寄天香，叹物华荣悴。白茅半间而已。畅情怀、四时吟醉。返照人生，毕竟到头何济。坐看空华起灭，这混成消息越众美。太朴淳风，清虚妙理。</p><p>○天香</p><p>若论修真，玄关直指，外缘心上都撇。静处跏趺，存神握固，莫辩是非优劣。任缘度日，除饱暖其馀忘绝。一味清闲价无穷，对下愚难说。端的至诚妙诀。叹学人、几曾休歇。默默昏昏，壶内玉花开彻。恍惚中间显现象，见宝珠、光耀似皎月。悟得之时，同游圣阙。</p><p>○二郎神</p><p>叹平生，谩日夜劳劳攘攘。想一世浮华能几许，若云间、电光翻掌。梦幻吞侵何日省，恋火院、缠绵业网。这人身一失，万劫难逢，谁能回向。清爽。猛跳出迷津欲浪。彼岸风光真快乐，伴孤云野鹤飘荡。悟彻灵台无障碍，似月挂寥天朗朗。满十方三界，莹彻圆明，逍遥吟唱。</p><p>○二郎神</p><p>平生兴，有万顷云山野景。竹疃梅村蓬户悄，这幽闲、世间难胜。一曲无弦喧宇宙，对沉水、石炉绝听。向林下栖迟，养就懒散，烟霞情性。复命。披短褐玄通古圣。看鹭立鸥飞沙觜岸，笑醯鸡瓮中流梗。一枕华胥春梦觉，岂羡封侯列鼎。早回首归来，月照松溪，云岩苔径。</p><p>○二郎神</p><p>离尘俗，便点检林泉雅趣。竹杖芒鞋青箬笠，泛烟波、绿蓑柔橹。月夜江天无尽乐，品短笛、潇湘蓼渚。此消息，千金不卖，好对渔樵分付。归去。对晚翠风生小浦。勘破南华龟曳尾，尽教他衣冠豺虎。野水添杯谁似我，醉卧白云深处。任秋月春花，暗换桑田，明催今古。</p><p>○二郎神</p><p>诉衷情，为大地众生泪洒。晓夜忧煎贪活路，尽都被、妻男相挂。使万种机关图富贵，全不怕、犁耨高架。劝愚迷早悟，后世因缘，直言直写。幽雅。买玄妙不用钱价。只用他心灯常不昧，要万法灵通总压。待行满丹成归去日，把四假凡躯脱下。向桃源仙会，玉殿金楼，长春不夜。</p><p>○上丹霄</p><p>叹人生如掣电，似浮沤。更何消苦苦贪求。荣枯得失，宿缘分定岂须忧。我今悟此养天倪，晦迹林丘。箪瓢乐，琴书味，闲中过，静中休。有恬淡真趣相酬。花朝月夜，大开口、笑展眉头。玄珠收得默然归，方外优游。</p><p>○月上海棠</p><p>应时宇宙行慈善。向苦海横舟运方便。法界显威光，諕群魔、隐潜逃窜。真仙现。别有神通手段。上苍委我开仙院。把大道玄风任弘阐。香饵满满娑婆，钓金鳌、玉京游玩。琼瑶宴。俯啸人间蚁战。</p><p>○一枝春</p><p>堪嗟肉傀儡，尘世争奇怪。昼夜火院煎苦，沉埋花酒丛中，孽重终难改。贩骨何时彻，头面翻腾，昧了灵源真宰。独我而今乐自在。放逸游寰海。逍遥天地间、笑开怀，一味清闲，万里金难买。九转功夫足，步月携云，稳赴金莲仙会。</p><p>○醉中归</p><p>过隙时光促。人身似风烛。谁信神明，暗里报人灾福。观二曜如转毂。昼夜翻腾荣辱。群情苦，攒攒簇簇，贪迷嗜欲。独我回头，归来隐山谷。水钓云耕，雅种数枝松菊。闲来后，歌一曲。不羡权门红绿。养愚鲁，清贫自在，平生愿足。</p><p>○倾杯</p><p>物外回观，爱河滚滚，空劳攘、为何因故。恋惜妻男，竞争名利，念念随他，蒙昧真如。掀天富贵，倾城娇艳，总归何处。叹浮生下梢，终久尽成虚。伤嗟是非今古。百年欢宴，大都几许。梦想南柯，命遭北府，尚自贪婪，不寻归路。轮回贩骨，身伴狐狸，几番荒芜。谩赢得往来，欲浪苦流注。</p><p>○倾杯</p><p>休休我省也，弃世俗、洞庭深处。好行步。大药烧成，宝珠收得，曲按无弦，音胜宫羽。洪杨道德，风范锺吕，许由巢父。向逍遥彼岸，寻个水云侣。谁能继圣徒，智若愚，六情断灭，九玄通悟。妙粹冲虚，炳焕灵明，物物般般，无疑无虑。一真莹彻，功行满足，顿超尘所。便归来洒落，方外了然去。</p><p>○凤栖梧</p><p>逃暑绳床聊慰兴。翠箨森森，几处花阴衬。萱草池塘人不问。绿荷暗窃薰风信。懒把霜纨嫌力困。沉李嚼冰，煮茗清泉近。裸袒襟怀无郁闷。算来唯有神仙分。</p><p>○神仙会</p><p>堪嗟世上人，个个蚕成茧。不肯回头，抵孔火坑贫恋。千辛万苦，甘受无辞叹。置家计，虑妻男，恐不办。一朝业满，看你如何免。眼光落地，别改一般头面。披毛戴角，恁时难分辩。早下手，出迷津，应仙选。</p><p>○神仙会</p><p>韶华似激箭，暗把朱颜换。我今识破，浑若梦中惊散。囚枷脱下，信任胡歌诞。尽人言，一乖慵，害风汉。大开口笑，世欲无拘管，落落魄魄，信脚水山游玩。天涯海角，自有清闲伴。细算来，这些儿，最长便。</p><p>○一剪梅</p><p>身若白云任卷舒。天涯海岸，自在无拘。太虚廓落是吾庐。不羡王侯，拱璧轩兴。一味闲闲乐有馀。从他活计，冷淡消疏。归来毕竟理何如。心月辉辉，光射蓬壶。</p><p>○杨柳枝</p><p>顿悟真空弃外缘。乐清闲。四时进火运周天。种芝田。埏植玄炉分造化，饮灵泉。寥阳丹阙永绵绵。证金天。</p><p>○杨柳枝</p><p>二曜忙忙若转丸。走天边。催人贩骨似丘山。不停闲。恋火猫儿拽不出，忒痴顽。遍观尘世总如然。好心酸。</p><p>○踏云行</p><p>无相形容，灵明心手。清虚岸上栽金柳。剪除魍魉跨鹪螟，希夷俯啸空山陡。劫外飞腾，妙中行走。杳冥乡里寻知友。饮馀恬淡醉真风，乾坤旷朗绝纤有。</p><p>○粉蝶儿</p><p>欲说天机，奈尘寰、世人不信。只因他夙缘无分。恋浮华，贪火院，气神亏损。贩尸骸，迷了本来心印。悟后回头，乐清闲、莫劳方寸。好参求妙灵玄牝，炼纯阳，惊宇宙，一声雷震。恁时节，向蓬莱会中相等。</p><p>○江神子令</p><p>世情谁不爱浮荣。利和名。两关扃。识破归来，林下傲馀生。万顷烟霞真伴侣，猿鹤老，水风清。任教＊骑走尘缨。掩柴荆。坐忘形。一味闲闲，斜日照窗棂。试问知音何处也，云汉阔，远山青。</p><p>○江神子令</p><p>庄周蝶梦几人醒。理圆明。了余生。老计田园，谷口傲其耕。落日西风吹败叶，云返岫，两初晴。数声高柳暮蝉鸣。淡烟横。野泉倾。千里关河，秋色满山城。晦迹人间青眼少，谁念我，养遐龄。</p><p>○青玉案</p><p>瞥然悟得长生路。平坦无来去。万法圆融超六度。威音那畔，几人曾到，别有逍遥处。灵明国内绝朝暮。谁荐当头这一句。木马嘶风泥牛许。慈云广布，法雷高震，密洒禅天雨。</p><p>○贺圣朝</p><p>春光明媚，黄莺出谷，紫燕来巢。见仙桃初放两三枝，间翠竹香茅。琴书高枕，柴门紧闭，莫放人敲。任松轩红日照三竿，更蝶梦花梢。</p><p>○贺圣朝</p><p>道人幽趣，萧闲风味，林下云烟。夜横琴高隐翠微间，看月印寒泉。逍遥吟唱，还乡宫调，雪曲无弦。这玄珠收得未朝元，作住世神仙。</p><p>○长思仙</p><p>醉中醒。梦中醒。月浸松窗枕簟清。谁家捣练声。诉真情。乐真情。竹外流泉漱石鸣。云山叠翠屏。</p><p>○西江月</p><p>莫羡金闺黼黻，好攀仙桂枝柯。悟来心境不须磨。顿泯浮华物我。返照壶天日月，休言尘世风波。长拖瘦玉泛无何。归去烟萝深卧。</p><p>○西江月</p><p>形物虽居宇内，梦魂长玩台州。山堂真趣与谁酬。窗外梅疏竹瘦。千里烟霞冉冉，半帘风月飕飕。天公赐我这清幽。料想浮生难勾。</p><p>○诉衷情</p><p>夜深人悄漏声残。秋色满江干。寒烟野塘横渡，谁写画图间。风沥沥，月弯弯。坐更阑。宝鼎香烬，银汉星稀，蝶梦飞还。</p><p>○诉衷情</p><p>楮冠竹杖友南华。耕钓老生涯。焉能系而不食，吾志岂匏瓜。忘扣角，忆归槎。傲渔家。烟波万顷，红蓼滩头，醉卧蒹葭。</p><p>○小重山</p><p>自古高人远市廛。超然离俗表，隐林泉。曾闻宣圣有遗言。仁智者，山水窟中安。无事恼心间。猿鹤为朋友，养成丹。白云深处乐幽闲。明月下，一曲小重山。</p><p>○大官乐</p><p>春</p><p>踏青放适游人悦。江山明媚阳和节。出谷新莺声软怯。柳绵零落如飞雪。</p><p>○大官乐</p><p>夏</p><p>石榴色蘸香囊血。绿荷如盖莲开叶。避暑登楼心爽洁。霜纨挥落寥天月。</p><p>○大官乐</p><p>秋</p><p>登高雅会时当九。黄花乍坼东篱后。烟淡波寒谁信受。风敲红叶霜林瘦。</p><p>○大官乐</p><p>冬</p><p>斜横疏影天香软。冷斋夜话诗魂远。好把红潮频满劝。任教六出风撩乱。</p><p>○鹧鸪天</p><p>春</p><p>小村隐居乐至闲。兴来吟首鹧鸪天。桃花笑日开红锦，门柳垂丝袅翠烟。扃荜户，扫苔钱。困时禅榻枕书眠。有人问我修何事，梦载华胥月一船。</p><p>○鹧鸪天</p><p>夏</p><p>弄舌闲禽向郁林。涤蒸散发趁松阴。清风习习来冰簟，陶写真情取次吟。天似水，柳如金。火云叠翠出遥岑。危楼安枕王孙趣，静室忘机逸士心。</p><p>○鹧鸪天</p><p>秋</p><p>乍觉西风吹葛衣。萧萧秋色满华夷。催排荞麦花开日，点勘梧桐叶落时。鸦噪晚，客思归。一川禾黍正离离。蝉声莫向高枝叫，切恐宾鸿苦皱眉。</p><p>○鹧鸪天</p><p>冬</p><p>一夜严凝作苦寒。头明六出落人间。彤云掺粉蛾飞舞，柳絮随风蝶往还。梅影瘦，竹枝弯。一丘湖玉倚阑干。何人助我丹青力，写入屏山子细看。</p><p>○华溪仄</p><p>华溪仄。春风也是人间客。人间客。飘零南北，几时休息。不如学个商山伯。石楼云殿销尘迹。销尘迹。丹丘闲看，老松千尺。</p><p>○花心动</p><p>劫外威音，叹劳生荒苍，几曾知觉。勘破转轮，擘碎虚空，游戏六门无著。块然蕙帐胡床稳，看铁树应时花灼。慧光烁。大明宝殿，玉龙盘薄。一颗玄珠踊跃。迸霞彩辉辉，万神欢乐。放去收来，逆顺纵横，雪曲顿超橐龠。真情欲诉凭谁说。见胎卵、梦魂交错。晓天廓。听吹凤楼画角。</p><p>○月中仙</p><p>历劫清凝，鉴无私莹澄，谁是宜表。冲虚浩渺。统万灵机变，恢恢临照。湛然包大道。体难测、穷通暗报。素碧谁能到。寂寥九阳，闲静至玄奥。乾元浩立青霄，覆三千大千，神用枢要。高明杳杳。应四时生化，清虚颠倒。慧风空外扫。更廓朗、群迷怎晓。我今深通了。归来赏玩逍遥好。</p><p>○成功了</p><p>瞥然晓。便识破浮生，一场虚矫。利呼驱驰，光阴迅速，空惹物情衰老。自歌自笑。念好景、几人曾到。故园春色，海棠半开，绿杨轻袅。休休万事了。听乱山深处，杜鹃啼叫。归去来兮，长安古道，隐隐断霞残照。洞庭寂悄。叹门外、落花风扫。故人别后，青霄凤吟杳杳。</p><p>○成功了</p><p>悟浮世。把万事纷纷，尽皆忘弃。藜杖云巾，麻绦纸袄，便是随身行李。玩山游水，要到处、乐然从己。兀兀腾腾，逍遥自在，快活谁比。同流看子细。是这些消息，恁般活计。一味真欢，君还会得，人静月明千里。畅哉而已。对小斋、几枝寒蕊。有谁知我，西山半轩晓翠。</p><p>以上洞渊集卷五</p><h2 id="【陈参政-词作1首】" tabindex="-1"><a class="header-anchor" href="#【陈参政-词作1首】" aria-hidden="true">#</a> 【陈参政：词作1首】</h2><p>○木兰花慢</p><p>送陈石泉自北归</p><p>北归人未老，喜依旧，著南冠。正雪暗滹沱，云迷芒砀，梦落邯郸。乡心促、日行万里，幸此身、生入玉门关。多少秦烟陇雾，西湖净洗征衫。燕山。望不见吴山。回首一征鞍。慨故宫离黍，故家乔木，那忍重看。钧天。紫微何处，问瑶池、八骏几时还。谁在天津桥上，杜鹃声里阑干。</p><p>志雅堂杂钞</p><h2 id="【陈孚-词作2首】" tabindex="-1"><a class="header-anchor" href="#【陈孚-词作2首】" aria-hidden="true">#</a> 【陈孚：词作2首】</h2><p>○太常引</p><p>端阳日当母诞不得归</p><p>彩彩堂上簇兰翘。记生母，在今朝。无地捧金蕉。奈烟水、龙沙路遥。碧天迢递，白云何处，风急雨潇潇。万里梦魂消。待飞逐、钱唐夜潮。</p><p>○太常引</p><p>短衣孤剑客乾坤。奈无策，报亲恩。三载隔晨昏。更疏雨、寒灯断魂。赤城霞外，西风鹤发，犹想倚柴门。蒲醑谩盈尊。倩谁写、青衫泪痕。</p><p>以上二首见词品卷五</p><h2 id="【陈栎-词作16首】" tabindex="-1"><a class="header-anchor" href="#【陈栎-词作16首】" aria-hidden="true">#</a> 【陈栎：词作16首】</h2><p>○玉楼春</p><p>代和金沧洲韵</p><p>新篁摇翠添波绿。妆点珰溪深一曲。青衫司马缓来游，卜夜清欢孤继烛。江心桃杖聊开束。更好着鞭驰骏足。樽前聊有遏云声，劣可纤纤扶药玉。</p><p>○玉楼春</p><p>庭槐郁郁云屯绿。新霁彩移阶砌曲。丽词入手可弦歌，想是咄嗟成刻烛。牙签高阁应难束。黄奶有时夸睡足。觉来课读爱诸孙，他日登金仍步玉。</p><p>○金菊对芙蓉</p><p>九月二十五日寿金桐冈</p><p>寿宿腾光，寿香袅碧，郁葱枝上梧桐。记紱麟令旦，门挂弧蓬。今年东阁郎皆侍，怀章绶、拜捧金锺。荣华富贵，眼前谁似，堪展眉峰。秋高景物俱浓。正阶前金菊，巧对芙蓉。爱菊名寿客，寿与公同。醉蓉初莹凝脂面，酣天酒、芳脸潮红。何妨判饮，与花双醉，醉似花容。</p><p>金氏园有醉芙蓉</p><p>○水调歌头</p><p>贺汪觉翁受吉水州判兹者，恭承芝检，荣膺竹符，分赞江西，地千里推吉水为名州斗南。公一人擢高才而上佐，除书星耀，喜气云蒸。僭揭短歌，用旌抃手，倅以芹香之赞，少见柏悦之诚。以斯道觉斯民，志本同耕莘之志，佐天子相天下，堂重新画锦之堂。赞庆罙深，涵容多幸</p><p>殿阁微凉迥，吹到敕书新。定知盘谷深处，草木焕精神。帝念水纹成吉，合得卷阿吉士，州政佐经纶。婉婉幕中画，行矣细敷陈。负公望，行自此，列朝绅。志伊所志，将以斯道觉斯民。家有青毡钧轴，□□□□□□，振武接芳尘。自秉浮溪笔，昼绣记逢辰。</p><p>○水调歌头</p><p>贺金沧洲花甲</p><p>天遣东莱吕，丁巳瑞南州。秺侯芳裔如此，生岁媲前修。偻指六旬逾一，过眼流光两世，花甲又从头。浩气塞天地，吾道付沧洲。暮日望，排日宴，九霞流。齐眉偕老如愿，桂子播芳猷。孙禀箕张双宿，祖付诗书千卷，此外复何求。但愿延椿算，燕翼更贻谋。</p><p>○西江月</p><p>代毕仲永作，迓汪梅庵御史</p><p>御史乘驄刚直，庑车揽辔澄清。先声应播五羊城。一道凛然尊敬。庵外疏花破玉，枝头佳实调羹。催归不入秉钧衡。岂但动公诗兴。</p><p>○临江仙</p><p>次月卿贺生日词韵戊午岁</p><p>吾族英才常接迹，年来似晓星稀。子言日出喜能卮。先兄元不死，儿白马良眉。青佩次孙欣得与，樊川小侄名宜。香分甲午月宫枝。各当传祖钵，教养愿观颐。</p><p>时奇学于孙从月卿</p><p>○满江红</p><p>贺金子西生日十一月初十日兹者，恭遇初度令辰，谨填满江红一阙为寿</p><p>乾鹊鸣檐，殷勤振、玉人生旦。端巧遇、迎长添线，的堪称赞。律转一阳葭已动，复来七日梅初绽。符羲经、□数迓新祺，绵高算。萱春永，斑衣绚。兰房焕，琴声衎。盎一门和气，流霞深泛。世济忠贞貂珥七，羊登强仕鹏程万。未起家、清赏敌神仙，闲游玩。</p><p>○满庭芳</p><p>送陈德翁（原无翁字，据刻本补）</p><p>标格冲夷，声名洋溢，德人泰宇春融。一团和气，还与伯淳同。成就灯窗弟子，今升擢、论铸颜功。弹冠兴，依稀贡禹，应聘教王宫。公家梅涧老，皋比戚畹，声振江东。矧诜诜胄子，得坐春风。自此先生升矣，班玉笋、文补山龙。充德量，薰陶宇宙，和气一团中。</p><p>○满庭芳</p><p>寿判县梧山先生（七字原缺，据刻本补）兹者，恭遇判县翰相梧山先生初度，敢尾贺宾，以祝千岁之寿。窃以为梧桐月向怀中照，此康节翁，极言天下之清致也。必閒世之贤始能锺毓此清。必铢视轩冕，超然于荣名利达之表者，始能对越此清。必福寿康宁百禄俱全者，始能领略此清。三者先生奄有之，盖人间世千万人而一见者欤。谨以意倚满庭芳调而歌之，伏乞尊览</p><p>偻指中秋，齐头十日，后庚玉兔初弦。当年此际，天地恰生贤。自旦骎骎至望，清咏永、翻胜规圆。高挂在，碧梧山上，清绝绿生烟。怀中梧月照，天知心事，铢视貂蝉。彩衣无价宝，乐自无边。此去古稀近也，长生箓、世世相传。慈萱侧，金杯满泛，梧月吸年年。</p><p>○满江红</p><p>代送朱姓吏满归</p><p>只说琳川，精吏道、恢恢余地。元来是、深衣儒者，将儒饰吏。传世四书端实学，待人一县皆和气。及芳辰、美解赋归来，真堪醉。肩已息，心无愧。青鬓在，苍颜未。符君家翁子，□年当贵。九十月终行鹜退，三千水击抟鹏易。岂有材、如此不超迁，行知遇。</p><p>○浣溪沙</p><p>寿汪茂盘隐即竹逸戊午四月二十五日</p><p>盘隐谁云必太行。神交李愿蹑遗芳。今朝南极一星光。野处襟期尤顺适，退藏滋味更悠长。歌中元说寿而康。</p><p>○清平乐</p><p>寄惠山壬戌四月十二日</p><p>惠山苍翠。远与毗陵媲。彼处锡泉标第二。此更锺奇毓异。年年初度浮觞。醉余新沦茶香。山下冰濡雪乳，淡中滋味悠长。</p><p>○清平乐</p><p>寿彬斋四月二十八日</p><p>清和天气。三荚萱犹翠。恰喜先生初度至。近迓薰弦佳致。几年人物彬彬。文华质实惟均。寿宿临之在上，龙溪文脉常新。</p><p>○沁园春</p><p>代寿张起斋四月十一日</p><p>首夏清和，望三夕前，天现寿星。恰先庚三日，释迦浴佛，后庚三日，吕洞宾生。慈佛神仙，引前从后，来作人间瑞世英。今耆艾，久提纲诸道，凡万儒灯。金瓯行覆香名。天再遗留侯佐太平。会荣封万户，编符黄石，算绵千岁，经诵黄庭。从赤松游，足知雅尚，好待他年功已成。如今且，向寿星明处，满捧霞觥。</p><p>○水调歌头</p><p>代寿朱子章</p><p>七十古稀有，今喜见先生。紫阳家学渊奥，场屋旧家声。鹗荐西风早岁，豹隐南山晚节，天爵自尊荣。桂子兰孙拥，南极老人星。杜陵老，多酒债，羡修龄。岂如寿富兼得，熊掌与鱼并。八十老翁为将，九十武公为相，不足为公称。鹤算与同久，道重藐公卿。</p><p>强村丛书用裘杼楼藏鈔陈定宇文集本，兹以康熙刻本定宇文集校补。</p><h2 id="【陈思济-词作1首】" tabindex="-1"><a class="header-anchor" href="#【陈思济-词作1首】" aria-hidden="true">#</a> 【陈思济：词作1首】</h2><p>○木兰花慢</p><p>望西南之柱，插开翠，一峰寒。尽泄雾喷云，撑霆拄月，气压群山。神仙。旧家洞府，但金堂、玉室画中看。苔壁空留陈迹，碧桃何处骖鸾。兵余城郭半凋残。制锦古来难。喜村落风烟，桑麻雨露，依旧平安。兴亡视今犹昔，问渔樵、何处笑谈间。斜倚西风无语，夕阳烟树空闲。</p><p>右与宣慰赵中顺谳岳浙西之余杭，相过洞霄故宫，因作乐府木兰花慢，以道吾怀。至元十七年秋七月二十二日，秋岗陈思济为吴清虚周清溪题于琳宇之一庵。洞霄诗集卷九。</p><h2 id="【陈益之-词作1首】" tabindex="-1"><a class="header-anchor" href="#【陈益之-词作1首】" aria-hidden="true">#</a> 【陈益之：词作1首】</h2><p>○贺新郎</p><p>满酌开怀酒。算人生、不如意事，十常八九。造化小儿真厮戏，到了翻前覆后。谩只向、尘中奔走。多满时贤口。</p><p>残词见鸣鹤余音卷四</p><h2 id="【程文海-词作56首】" tabindex="-1"><a class="header-anchor" href="#【程文海-词作56首】" aria-hidden="true">#</a> 【程文海：词作56首】</h2><p>○汉宫春</p><p>寿刘中斋尚书</p><p>记得年时，向烂柯山上，问讯山君。神仙当日机格，付与何人。猿惊鹤怨，道烟云、又暗楸纹。只有个，留侯好在，玉梁千尺峥嵘。老子当筵国手，曾看书贮墅，决策推枰。而今长垂衫袖，卷却机心。后先翻覆，一从他、局面亏成。旁观者，不求他诀，只从乞与长生。</p><p>○喜迁莺</p><p>寿大人四月七日</p><p>天南天北。记岁岁今朝，白云凝目。遥想群仙，擘麟行脯，鹤驭丹霞三谷。此日痴儿，多幸引领，诸孙盈屋。齐彩服，对绿阴青子，缓斟醽醁。和睦保吾门，一家诗礼，个是长生箓。官不在高，名何必大，无用满堂金玉。但愿太平，无事日用，莫非天禄。从今去，看寿如磐石，鬓须长绿。</p><p>○酹江月</p><p>寄寿京山宣慰叔</p><p>岁时荆楚，渺淮海、相望竹林清逸。挂了豸冠归去也，侧耳中郎消息。见说旌旗，行春江上，也报归来日。婵娟千里，如今犹共天北。应是南国甘棠，绿阴新长，未放春风歇。料得清香凝燕寝，兵卫森然画戟。回首尘踪，转蓬未了，又欲驰京陌。浩歌金缕，殷勤遥寄铜狄。</p><p>○木兰花慢</p><p>寿中斋三月廿七日</p><p>春光明媚日，万红紫，斗芳菲。算几许韶华，脂消粉褪，蝶懒蜂稀。谁知半山解道，道绿阴、幽草胜花时。天与诞生元老，寿诞长占佳期。功名富贵转头非。滋味总曾知。且銮坡凤掖，文章议论，玉佩琼琚。痴儿那知许事，须安排、名字作公师。岂识辽东归鹤，只今寿国元龟。</p><p>○临江仙</p><p>寿崔中丞四月十日</p><p>永日绿阴庭院静，最怜紫燕翩翩。旧巢已堕不堪粘。主人情爱重，亲手卷珠帘。恰则五龙同浴佛，崧高又报生贤。殷勤深意请谁传。呢喃如对语，富贵出长年。</p><p>○临江仙</p><p>予生之辰，先养蒙学士旬日，亦既拜临江仙曲之赐，谨次韵为养蒙寿，且贺新（原脱新字，据景元本补）除，四月二十五日</p><p>卷起黄庭听寿曲，蒙斋可贺绵绵。安排机会实关天。生辰今日是，新命此时传。宣室曾闻前席语，伟哉龙象初筵。斜飞取势玉堂仙。太平迟公等，大拜是今年。</p><p>此首下原附养蒙词不录</p><p>○青玉案</p><p>寿赵方塘学士五月五日</p><p>昌阳初荐长生醑。又好日、逢重五。绿鬓神仙家玉署。每年今日，彩鸾齐驾，排日欢初度。今年天上恩荣异。道寿也、还他富。细葛香罗难比数。醺醺醉了，卿卿一笑，巧结同心缕。</p><p>○沁园春</p><p>五峰大卿示所和绣江参议沁园春词，一以退为高，一以进为忠，二者皆是也。区区愧未之能焉，倚歌而和，情见乎词</p><p>十载京华，骑马听鸡，自怜阔疏。看春风葵麦，敷舒如此，故园桃李，憔悴知与。要乞闲身，聊追故步，雪艇烟蓑一钓夫。君恩重，却许令便养，欲去踌躇。竹西准拟宁居。咏不到、娉娉袅袅余。又桥边巷口，燕寻旧垒，天东海角，月上新衢。尸素有惭，澄清无补，岂不怀归畏简书。堪时用，得卿如卿法，吾自吾庐。</p><p>○金缕歌</p><p>寿大人</p><p>新月溶青荔。望天边、寿星一点，白云千里。又是吾翁初度日，两见童颜十四。多绛县、老人一岁。想得姑仙麟脯宴，进蟠桃、满引霞杯醉。群玉树，可人意。痴儿未了公家事。喜此中、堂名绣彩，晨昏如侍。着个斑衣浑鼓舞，却把寿卮遥跪。祝翁寿、三山一似。已洁清香凝寝处，奉安车、弭节徐徐至。就禄养，看孙戏。</p><p>○沁园春</p><p>次韵王寅夫楼居妙曲，兼致惜别意</p><p>天上仙人，只爱楼居，真成故常。自五云深处，乘风冉冉，三神山畔，弭节阳阳。醉里乾坤，闲中岁月，兴到谢家春草塘。凭高望，看尘间万事，翻覆苍黄。好留此意要荒。想坡老、风流肯独当。况日边红杏，空迷蝶梦，眼前绿树，嬌啭莺簧。明媚时光，温柔地气，傥可栖迟老是乡。花神诉，怨春归阆苑，自有天香。</p><p>○清平乐</p><p>以茗芽棕扇寿长乐尉弟，四月三日</p><p>潮来潮往。百里遥相望。喜见卯君初度揆，好寄海南拄杖。萧然四壁坡翁。要求黄木无从。受用一般苦味，奉扬千载清风。</p><p>○品令</p><p>寿谭公植提学九月十日</p><p>黄花的皪。更着意、妆秋色。三神山外，九仙峰顶，辉腾奎壁。聚远楼高，人在青云千尺。轻车屴崱。度窈窕、穿丹壁。翠橙香沁，玉醪春艳，笑摩铜狄。数点梅花，已报调羹消息。</p><p>○满庭芳</p><p>寿曾劲节</p><p>天地为炉，昆冈欲烬，此君兴味何长。深林苍雪，特地作清凉。甲刃摐摐阵里，翠旌纛、佩玉鸣珰。须知道，生来有节，晚岁更昂藏。诗人闲品藻，卫公九十，淇水徜徉。任风花高下，蝶乱蜂狂。有客长途苦暍，贪美荫、欲买陂塘。推门去，何妨枕藉，三万六千场。</p><p>○青玉案</p><p>寿赵定宇</p><p>梅花杯酒年年早。有个诗人未老。恰则蛾眉新月巧。人间春信，水边仙影，共约今宵到。少年回首却休道。算只有、红泉快幽抱。赢得池塘闲梦草。堂开二乐，客添一笑。长似梅花好。</p><p>○金缕歌</p><p>寿胡涧泉宪佥二月七日</p><p>八桂归来后，又十年、泉红涧碧，蟠桃春晓。老子精神真满腹，合借福星当道。怎长寄、东皋舒啸。是则颠崖人渴想，柰一川风月多情好。攀琪树，拾瑶草。耆英洛社尊胡杲。问何当、棕鞋桐帽，率先九老。岁月天长留石磴，此约他时须早。定分我、香山歌笑。未论桑田沧海事，比诸公、他日犹年少。政恐有，锋车到。</p><p>○摸鱼儿</p><p>寿燕五峰右丞</p><p>记江梅、向来轻别，相逢今又平楚。东风小试南枝暖，早已千林烟雨。春几许。向五老仙家，移下琼瑶树。溪桥驿路。更月晓堤沙，霜清野水，疏影自容与。平生事，几度含章殿宇。隔花么凤能语。苔枝天矫苍龙瘦，谁把冰须细数。千万缕。簇一点芳心，待与和羹去。移宫换羽。且度曲传觞，主人花下，今日庆初度。</p><p>此首下原附五峰词不录</p><p>○水龙吟</p><p>次韵谢五峰</p><p>不知今夕何年，飞来五老峰头月。清辉无限，殷勤回照，岁寒苍雪。写入宫商，铺成纨素，尽情夸说。倚胡床老矣，若为消得，除却是，杯中物。自笑平生长客，正沉思、故林幽樾。儿童惊走，龙鸾杂遝，两山排闼。风雨萧萧，冰霜耿耿，相看高节。问此君学和，龙吟水底，几时成阕。</p><p>○渔家傲</p><p>次韵谢郭西野佥事</p><p>出世自怜居佛后。眼前万境真何有。曲调最新情却旧。重湖右。林宗一笑同携手。西野有云初出岫。浮空肯学纤絺绉。须信此中无雨久。君识否。老夫只羡无官守。</p><p>○摸鱼儿</p><p>次韵庐疏斋宪使题岁寒亭</p><p>问疏斋、湘中朱凤，何如江上鹦鹉。波寒木落人千里，客里与谁同住。茅屋趣。吾自爱吾亭，更爱参天树。劳君为赋。渺雪雁南飞，云涛东下，岁晏欲何处。疏斋老，意气经文纬武。平生握手相许。江南江北寻芳路，共看碧云来去。黄鹄举。记我度秦淮，君正临清句。歌声缓与。怕径竹能醒，庭花起舞，惊散夜来雨。</p><p>此首下原附疏斋词不录</p><p>○感皇恩</p><p>次韵姚牧庵题岁寒亭</p><p>翠节下天来，通明谁侍。地有高斋要名士。相逢恨晚，老矣酒兵诗帅。岁寒同一笑、千年事。黄鹤羁情，暮云离思。半掬心香火初炽。梅花满树，又是一年冬至。正相思，恰有江南使。</p><p>此首下原附牧庵词不录</p><p>○临江仙</p><p>以鸳鸯梅一盆寿程静山平章</p><p>千岁苍虬成玉树。江南江北孤芳。平生何处最闻香。五更江上路，几度月中霜。休笑梅兄今老大，年年青子双双。风流消得唤鸳鸯。和羹真个也，莫忘水云乡。</p><p>○清平乐</p><p>寿王楚山</p><p>楚山清晓。借问春多少。松菊深深香缥缈。萱朵兰芽交照。丹霞洞口红泉。从来惯醉飞仙。不是称觞独后，后天长似先天。</p><p>○临江仙</p><p>饯拜都御史</p><p>海北天南千万里，绣衣霄汉乘骢。飞来黄鹤喜相逢。清霜鹦鹉月，寒食牡丹风。仙阙晓班催玉笋，马蹄还上春空。江头官柳得春浓。不如江汉水，万折与俱东。</p><p>○点绛唇</p><p>送王荩臣</p><p>绿鬓青云，王郎故是乘骢侣。阿龙风度。想在乌衣住。带得春来，又共春归去。江头路。美人何处。官柳吹风絮。</p><p>○点绛唇</p><p>送王世英</p><p>执法星边，从前合着双星佐。近来添个。转觉光明大。到得长干，想见莺花过。情无那。王郎知麽。唤起思归我。</p><p>○摸鱼儿</p><p>次韵谢张古愚（原作谢张思古据景元本改）</p><p>汉江东、旧家文献，风流意气相许。金台早集荆山凤，声振一庭鵷鹭。春几处。须信道、甘棠树树含清露。平湖古步。妙一曲钧天，鱼龙出听，未数应锺吕。吾衰矣，鬓点吴霜几缕。刘郎忘却前度。千年黄鹤归来晚，山色漫留眉翠。东北注。羡滚滚云涛，去接西江水。仙尘异趣。但极目朝阳，清光万里，阿阁送高翥。</p><p>○鹧鸪天</p><p>寿郝仲明御史</p><p>庚暑初消酷吏更。秋风新动仕途清。生辰长占中元是，今岁欣逢二美并。冠獬豸，掌铨衡。镜般明了水般平。手中一卷山翁启，人道延生北斗经。</p><p>○蝶恋花</p><p>寿千奴监司十二月朔</p><p>黄鹤山前梅半吐。岁岁年年，谁是冰霜侣。自有使君来共住。黄昏不怕风吹雨。见说和羹天已许。带得春来，又怕春将去。记取澄清堂上语。八千眉寿从今数。</p><p>○南乡子</p><p>寿程静山</p><p>报道杏梢红。又报新添老令公。好个平章风月手，成功。画戟金钗各几重。七十未为翁。彭祖当时丱角童。家庆图中须着我，吾宗。岁岁年年寿酒浓。</p><p>○浣溪沙</p><p>题湘水行吟</p><p>风雪交加冻不醒。抱琴谁共赏湘灵。数峰全似故乡青。流水落花何处路，绿阴幽草可怜生。行人小待我同行。</p><p>○满江红</p><p>送陈正义绣使将指江闽</p><p>楚甸春浓，早重染、甘棠旧绿。天又念，海深江阔，达聪明目。汉使只今应遣十，周官自古须廉六。羡绣衣、遥映衮衣明，人如玉。论别恨，犹未足。还怕见，征车速。待相随千里，试骑黄鹄。无奈江山分去住，漫教风雪欺松竹。问使君、如肯酌红泉，寻三谷。</p><p>○扫花游</p><p>寄赠西野赴台都事</p><p>别离况味，叹自古难禁，最关情处。暮帘卷雨。念征衣乍拂，故人良苦。见说麻姑，也怕方平节斧。正凝伫。又报道待回，天上官府。谁与传尺素。想玉简频催，彩云难驻。中台独步。便金门迤逦，近连沙路。野鹤江楼，为嘱仙翁记取。耿无语。倚山亭、黯然平楚。</p><p>○摸鱼儿</p><p>次韵谢张古愚</p><p>又山亭、一番春老，归迟黄鹤何许。殷勤天上乘槎客，还记渚鸥沙鹭。憔悴处。奈青镜难藏，一一都呈露。空庭细步。念一笑三年，相思千里，他日看嵇吕。西门柳，烟雨千条万缕。人夸张绪风度。谁知耸壑昂霄意，春树漫摇柔翠。杯满注。愿回寿松乔，一曲清如水。壶中得趣。问日丽扶桑，风来阊阖，应许共遐翥。</p><p>○浪淘沙</p><p>次疏斋韵题杨生卷</p><p>城上望宸楼。梦里神游。山无重数水悠悠。唯有西江杨处士，来往扁舟。金凤落何洲。君试回头。呢喃墙燕替谁留。谁道明年如斗大，借问沙鸥。</p><p>○点绛唇</p><p>寿王楚山</p><p>几日春寒，楚乡山色偏浓秀。雪前云后。相对青如旧。洞府沉沉，闻道花开又。烘晴书。蟠桃结就。共庆千年寿。</p><p>○木兰花慢</p><p>寿胡涧泉</p><p>耆英图画里，笙鹤拥，地行仙。是曾识旧家，南宫礼乐，绫餤春筵。梅南早迎骃辔，凛霜威、风裁肃蛮烟。笑引霓旌绛节，归寻碧涧红泉。轩然。过却古稀年。窗户湿壶天。甚小车花外，醉呼麟脯，满泛金船。蒲轮书荣相锦，福苍生、此笔健如椽。办了调元勋业，丹霞小住千年。</p><p>○浪淘沙</p><p>寿谭梅屋</p><p>潇洒水云乡。乐事难忘。凤书无奈又相将。绕屋江梅犹未白，简上飞霜。小住正何妨。院院秋香。今朝何处按伊凉。一曲一杯千万意，地久天长。</p><p>○海棠春</p><p>寿胡涧泉</p><p>年年二月风光好。佛出世、有谁知道。无量寿如来，昨夜先来报。涧边玉树，泉边瑶草，千岁和春未老。莫羡涧泉间，有凤衔书到。</p><p>○临江仙</p><p>寿聪山</p><p>海鹤松间襟韵，梅花雪后精神。皇家蓍蔡老元臣。彝常千载事，品物四时春。人道聪山毓秀，秀如嵩岳生申。寿身寿国寿斯文。三阶明紫极，一气转洪钧。</p><p>○清平乐</p><p>西野使者自辽左寄诗词至泺阳猥承见及，次韵代讯，且谢不忘</p><p>新来酒户。想胜看花处。带得春行平壤路。同笑同歌同住。滦阳却近山家。芒鞋夜夜丹霞。流水落花归思，苍烟白石生涯。</p><p>○太常引</p><p>寿李丞相</p><p>闲消一半凤城春。杏桃小、怕严辰。独有柏屏苍翠，便似南华大椿。露浓天近，玉鱼金印，恩共岁时新。多少太平民。愿真个、朝堂秉钧。</p><p>○碧桃春</p><p>寿广微天师</p><p>瑟琶峰上晓云光。遥闻薇露香。云中王母九霞觞。碧桃今日尝。开大国，佩重章。旧家张子房。青山虎踞复龙骧。梅花江路长。</p><p>○沁园春</p><p>寿李秋谷平章十一月朔</p><p>河汉无云，淡月疏星，玉宇初澄。渐金仙掌上，露华高洁，西风阵里，霜气崚嶒。浪蕊浮花，狂茨怪蔓，此日纷纷一扫平。谁欤似，有天公锡号，秋谷山人。须知与物为春。向揪敛中间寓至仁。是绂麟盛旦，黄锺应候，一阳方动，万汇俱萌。亿兆苍生，钧陶系命，寿国端如寿此身。梅花远，倩新词描写，来侑芳尊。</p><p>○沁园春</p><p>寿晋轩</p><p>久笑君家无此客，年年天际遥瞻。文星明似半规蟾。槐厅风细细，莲烛夜厌厌。尚记当年飞鹤谱，重随贺燕呢喃。逢迎一笑卷疏帘。花开春未减，日永酒频添。</p><p>○蝶恋花</p><p>寿陈北山</p><p>月挂新年弓未彀。璧水溶溶，已觉春光透。国子先生松竹友。一尊请为斯文寿。况是雪中萱树茂。华萼相辉，天地同长久。何处东风吹雅奏。孔堂丝竹千花昼。</p><p>○蝶恋花</p><p>戏题疏斋怡云词后</p><p>长忆山中云共住。出处无心，只恨云无语。今日能歌还解舞。不堪持寄山中侣。谁道解愁愁更聚。自有卿卿，惯画双眉妩。问取悭风并涩雨。相逢认得怡云否。</p><p>○菩萨蛮</p><p>次韵郭安道探梅</p><p>孤根自是春怜惜。一苞生意何曾息。南北本同枝。先开先得诗。风来元不约。冷暖凭斟酌。花落又花开。年年去复来。</p><p>○千秋岁</p><p>寿刘中庵</p><p>报梅开处。又报君初度。冰雪种，琼瑶树。重逢仍妩媚，方发非迟暮。春满面，广平消得平生赋。观里桃应妒。无奈冰霜沍。香不断，清如许。从教吹笛裂，自有和羹具。花会否，明年相见沙堤路。</p><p>○天仙子</p><p>寿杜左丞</p><p>一自寿仙临杜曲。岁岁小春春意熟。泰阶相向更分明，调玉烛。扶钧轴。突兀眼前惟此屋。折得岁寒枝上玉。拟祝翠尊还觉俗。何如绣彩在庭前，看未足。杯方续。周鲁后先光汗竹。</p><p>○太常引</p><p>寿高丽王</p><p>沁园岁岁菊留芳。待此日、庆真王。金鼎燮和元。造寿域、同开八荒。河山带砺，一传千岁，地久与天长。晴日上扶桑。便先照、琼阶玉觞。</p><p>○鹊桥仙</p><p>次中庵韵题解安卿盆梅</p><p>南枝春盛，斜斜整整。犹带孤山光景。相逢索笑耐尊空，向老瓦盆中自省。风霜人老，关河路永。赖得生成惯冷。凭谁移傍太初岩，待雪月交光得影。</p><p>中庵有奇石名太初岩</p><p>○临江仙</p><p>寿尹留守</p><p>六月泺阳天似水，月弓初上新弦。一篇来寿我同年。帝京贤牧守，人世妙神仙。年甲偶同人却别，我今早已华颠。羡君福禄正如川。印章金磊磊，阶树玉娟娟。</p><p>○玉楼春</p><p>次韵王彦博右丞咏梅</p><p>梁园赋客情无奈。嚼到梅花和蜡爱。偏怜初日透宫黄，怕染春风成野黛。游蜂怪底随飞盖。捡得繁枝偿酒债。玉堂开卷已春残，红紫纷纷都异态。</p><p>○清平乐</p><p>寿李秋谷</p><p>葱葱瑞色。岑蔚亭前客。一点花心藏太极。总是春风消息。去年今日西山。哦诗赌酒忘还。到底黄扉紫阁，不如未老清闲。</p><p>○天仙子</p><p>寿白云平章</p><p>玉漏迟迟高阁报。枝上梅花春又透。红云宫阙白云山，人尽道。如君少。江北江南行处好。试听阳春歌楚调。调鼎勋名都做了。人生七十古来稀，仁且寿。谁能到。有酒满斟南极老。</p><p>以上江刻本雪楼乐府五十五首双照楼景元本雪楼乐府，错字颇多，不如江本雪乐府，兹因用江本。但本变有不少脱误处，则用景元本校补。</p><p>○点绛唇</p><p>原无调名，兹据律补</p><p>短梦惊回，北窗一阵芭蕉雨。雨声还住。斜阳明高树。起望行云，送雨前山去。山如雾。断虹犹怒。直入云深处。</p><p>永乐大典卷一万四千三百八十寄字韵引元程雪楼集</p><h2 id="【党怀英-词作5首】" tabindex="-1"><a class="header-anchor" href="#【党怀英-词作5首】" aria-hidden="true">#</a> 【党怀英：词作5首】</h2><p>○青玉案</p><p>癸巳暮冬小雪，家集作</p><p>红纱绿蒻春风饼。趁梅驿、来云岭。紫桂岩空琼窦冷。佳人却恨，等闲分破，缥缈双鸾影。一瓯月露心魂醒。更送清歌助清兴。痛饮休辞今夕永。与君洗尽，满襟烦暑，别作高寒境。</p><p>○感皇恩</p><p>赋叠罗花</p><p>碧玉捻柔条，蓝袍裁叶。明艳黄深软金叠，道装仙子，谪堕蕊珠仙阙。为春闲管领，花时节。汉额妆秾，楚腰舞怯。襞积裙馀旧宫褶。东君著意，留伴小庭风月。任教鶗鴂唤，群芳歇。</p><p>○鹧鸪天</p><p>云步凌波小凤钩。年年星汉踏清秋。只缘巧极稀相见，底用人间乞巧楼。天外事，两悠悠。不应也作可怜愁。开帘放入窥窗月，且尽新凉睡美休。</p><p>○感皇恩</p><p>一叶下梧桐，新凉风露。喜鹊桥成渺云步。旧家机杼，巧织紫绡如雾。新愁还织就，无重数。天上何年，人间朝暮。回首星津又空渡。盈盈别泪，散作半空疏雨。离魂都付与，秋将去。</p><p>○月上海棠</p><p>用前人韵</p><p>傲霜枝袅团珠蕾。冷香霏、烟雨晚秋意。萧散绕东篱，尚仿佛、见山清气。西风外，梦到斜川栗里。断霞鱼尾明秋水。带三两、飞鸿点烟际。疏林飒秋声，似知人、倦游无味。家何处，落日西山紫翠。</p><p>以上五首见中州乐府</p><h2 id="【邓千江-词作1首】" tabindex="-1"><a class="header-anchor" href="#【邓千江-词作1首】" aria-hidden="true">#</a> 【邓千江：词作1首】</h2><p>○望海潮</p><p>上兰州守</p><p>云雷天堑，金汤地险，名藩自古皋兰。营屯绣错，山形米聚，喉襟百二秦关。鏖战血犹殷。见阵云冷落，时有雕盘。静塞楼头，晓月依旧玉弓弯。看看定远西还。有元戎阃令，上将斋坛。区脱昼空，兜零夕举，甘泉又报平安。吹笛虎牙间。且宴陪珠履，歌按云鬟。未拓兴灵，醉魂长绕贺兰山。</p><p>中州乐府</p><h2 id="【杜仁傑-词作2首】" tabindex="-1"><a class="header-anchor" href="#【杜仁傑-词作2首】" aria-hidden="true">#</a> 【杜仁傑：词作2首】</h2><p>○太常引</p><p>碧幮冰簟午风凉。都是好风光。独自守空床。泪滴了、千行万行。别时情意，去时言约，刚道不思量。不是不思量。说着后、教人语长。</p><p>○朝中措</p><p>汴梁三月正繁华。行路见双娃。遍体一身明锦，遮尘满面乌纱。车鞍似水，留伊无故，去落谁家。争奈无人说兴，新来憔悴因他。</p><p>以上二首见元草堂诗余卷上</p><h2 id="【段成己-词作63首】" tabindex="-1"><a class="header-anchor" href="#【段成己-词作63首】" aria-hidden="true">#</a> 【段成己：词作63首】</h2><p>○满江红</p><p>张丈信夫林亭小酌，感事怀人，敬用遁庵兄韵</p><p>光景催人，还又是、西风吹袂。青镜里、满簪华发，不堪憔悴。一月几逢开口笑，十年滴尽伤时泪。倩一尊、相对说清愁，花前醉。初未识，名为累。今始觉，身如寄。把闲情换了，平生豪气。致主安民非我事，求田问舍真良计。看野云、出岫却飞回，元无意。</p><p>○满江红</p><p>新春用遁庵兄韵</p><p>料峭东风，吹醉面、向人如旧。凝伫立、野禽声里，无言搔首。庭下梅花开尽也，春痕已到江边柳。待人间、事了觅清欢，身先朽。菟裘计，何时有。林下约，床头酒。怕流年不觉，鬓边还透。往事不堪重记省，旧愁未断新愁又。把春光、分付少年场，从今后。</p><p>○满江红</p><p>偶睹春事阑珊，谨用遁庵登鹳雀楼韵，以写所怀</p><p>点检花枝，风雨外、雪堆琼矗。春去也、朱丝弦断，鸾胶难续。眼底光阴容可惜，旧游回首寻无迹。对青山、一饷倚枯藤，滩声急。人已老，身犹客。家在迩，归犹隔。纵语音如旧，形容非昔。芳草绵绵随意绿，平波渺渺伤心碧。到愁来、惟觉酒杯宽，人间窄。</p><p>○满江红</p><p>遁庵兄以闵菊乐府见示，三复之余，倚歌和之</p><p>谁把秋香，偏著意、植根姑射。尘土外、鲜鲜元有，可人容质。日久渐随芜共没，岁寒还与松同洁。傲新霜、还有两三枝，天应惜。巾自漉，醅微白。人已老，欢犹昔。爱此花不负，渊明清节。醉里不知人世换，悠然独倚西风立。问一中、时复慰穷途，何如泣。</p><p>○大江东去</p><p>寄卫生袭之</p><p>干戈蛮触，问渠争直有，几何而已。毕竟颠狂成底事，谩把良心戕毁。生穴藜床，磨穿铁砚，自有人知己。摩挲面目，不应长为人泚。过眼一线浮华，辱随荣后，身外那须此。便恁归来嗟已晚，荒尽故园桃李。秋菊堪餐，春兰可采，免更烦邻里。孙郎如在，与群共枕流水。</p><p>○大江东去</p><p>送杨国瑞西归</p><p>西风汾浦，雁初飞，秋水渺茫无际。有底忙时来复去，泛若虚舟不系。篱菊将开，村醪初熟，且住为佳耳。笑言相答，个中吏隐无愧。岁月不贷闲人，君颜非少，我发白如此。好把金杯休去手，万事惟消沉醉。日转山腰，马嘶柳外，歌阕行人起。凭高西望，相思目断烟水。</p><p>○大江东去</p><p>赠答杨彦衡</p><p>暮年怀抱，对水光林影，欣然忘食。推手功名非我事，闲处聊为闲客。世故多虞，人生如寄，一榻容安息。鬓丝千丈，谁家机杼堪织。三径松菊犹存，诛茅剃秽，时借邻翁力。酒满芳尊山满眼，此意无今无昔。平地风波，东华尘土，不到幽人席。兴来独往，溪南还又溪北。</p><p>○木兰花慢</p><p>元宵感旧</p><p>金吾不禁夜，放箫鼓，恣游遨。被万里长风，一天星斗，吹堕层霄。御楼外、香暖处，看人间、平地起仙鳌。华烛红摇勒，瑞烟翠惹吟袍。老来怀抱转无聊。虚负可怜宵。遇美景良辰，诗情渐减，酒兴全消。思往事，今不见，对清尊、瘦损沈郎腰。惟有当时好月，照人依旧梅梢。</p><p>○满庭芳</p><p>斋居有感，继遁庵兄韵</p><p>鏖战文场，横挥笔阵，万言一策平边。青云稳步，逸气盖贤关。致主尧虞堂上，真儒事、直欲追前。回头错，闲中风味，一笑觉都还。百年都几日，何须抵死，著意其间。寻一丘一壑，此固无难。遁迹月萝深处，风吹梦、不到长安。浑无事，床头睡起，檐日己三竿。</p><p>○望月婆罗门引</p><p>清明后，醉书於史氏之别墅</p><p>东风袅袅，飞花一片点征衣。等闲耗损香霏。春去春来无迹，静里几人知。问沈郎何事，带减腰围。功名愿违。算此计、未应非。剩把闲愁殢酒，幽兴裁诗。溪山好在，怅眼中、渺渺故人稀。回首处、清泪如丝。</p><p>○望月婆罗门引</p><p>繁华梦断，吹花风起却添衣。满庭红雨霏霏。独倚绳床微叹，此意竟谁知。怅西园转眼，翠幕成围。事无长违。觉四十九年非。便好忙开蒋径，细和陶诗。风流已置，抚遗编、三叹赏音稀。人不觉、弦断朱丝。</p><p>○望月婆罗门引</p><p>翼日，封生仲坚见和，因复用韵以答</p><p>小窗睡起，晓寒特地怯春衣。篝炉坐拥残霏。滚滚愁来何处，独有两眉知。倩一尊聊尔，为解重围。赏心莫违。桃李事、转头非。几曲升平旧谱，数首新诗。花开正好，算一番、风雨未应稀。舒醉袖、惹住游丝。</p><p>○望月婆罗门引</p><p>晨起，与仲坚偶坐，少焉雨作，其声洒洒然，绝似文场下笔时。因借前韵，戏成一篇</p><p>蹉跎岁晚，床头铁砚已生衣。破窗雨送轻霏。暗里随风入夜，花上早先知。听一时下笔，鏖战文围。天心不违。更问甚、是和非。便着春衫换酒，醉墨题诗。逢场作戏，觉赏心、乐事未全稀。还自叹、虫吐余丝。</p><p>○望月婆罗门引</p><p>仲坚复见和，文势亹亹，殊觉逼人，可谓不负忍穷矣。而其言若有所感，因取旧韵述己意以答之。虽知荒於辞章，犹贤於无所用心也</p><p>长安倦客，不堪重整旧朝衣。天香尚带余霏。盖世虚名何用，政尔畏人知。爱青山屋上，面面屏围。十朋弗违。好事外、卜皆非。办取残年香火，暇日歌诗。东涂西抹，笑颠狂、如我向来稀。休看镜、鬓发成丝。</p><p>○江城子</p><p>季春五日，有感而作，歌以自适</p><p>百年光景霎时间。镜中看。鬓成斑。历遍人间，万事不如闲。断送余生消底物，兰可佩，菊堪餐。功名场上税征鞍。退时难。处时安。生怕红尘，一点污儒冠。便恁归来嗟已晚，那更待，买青山。</p><p>○江城子</p><p>阶前流水玉鸣渠。爱吾庐。惬幽居。屋上青山，山鸟喜相呼。少日功名空自许，今老矣，欲何如。闲来活计未全疏。月边渔。雨边锄。花底风来，吹乱读残书。谁唤九原摩诘起，凭画作，倦游图。</p><p>○江城子</p><p>幽怀追和遁庵兄韵</p><p>昔年兄弟共弹冠。转头看。各苍颜。千古功名，都待似东山。慷慨一杯风露下，追往事，叙幽欢。晨霞翠柏尚堪餐。养余闲。未全悭。十丈冰花，况有藕如舡。醉里忽乘鸾鹤去，尘土外，两癯仙。</p><p>○江城子</p><p>东园牡丹盛开，二三子邀余饮花下，酒酣即席赋之</p><p>水南名品几时栽。映池台。待谁开。应为诗人，著意巧安排。调护正须宫样锦，遮丽日，障飞埃。晓风吹绽瑞云堆。怨春回。要诗催。醉墨淋漓，随手洒琼瑰。归去不妨簪一朵，人也道，看花来。</p><p>○行香子</p><p>书舍偶成</p><p>自叹劳生。枉了经营。到而今、一事无成。不如闻早，觅个归程。向渭川渔，东市卜，富春耕。眼底浮荣。身外虚名。尽输他、时辈峥嵘。得偷闲处，且适闲情。有坐忘篇，传灯录，洗心经。</p><p>○月上海棠</p><p>次遁庵兄继玉清韵</p><p>酒杯何似浮名好。一入枯肠泰山小。唤省梦中身，鶗鴂数声春晓。昂头处，几点青山木杪。人生得计鱼游沼。视过眼光阴、向来少。须卜一枝安，笑月底、惊鸟三绕。无穷事，毕竟何时是了。</p><p>○月上海棠</p><p>重九之会彦衡赋词侑觞，尊兄遁庵公与坐客往复赓歌，至於再三，语意益妙，殆不容后来者措手。彦衡坚请余继其后，勉为赋之</p><p>黄花未入渊明手。日搅空肠几回九。山色绕吾庐，犹是当年明秀。忘言处，此意何曾在酒。等闲莫把良辰负。恨不见不生旧亲友。三径久荒凉，东篱下、落英谁嗅。伤时泪，不觉沾襟渍袖。</p><p>○月上海棠</p><p>老来还我扶犁手。想豪气十分已无九。都把济时心，分付与、一时英秀。还自笑，潦倒犹堪殢酒。从前枉被虚名负。何似尊前圣贤友。纤手斫金虀，一嚼不妨时嗅。颓然醉，卧印苍苔半袖。</p><p>○月上海棠</p><p>冬至后一日，独居无悰，复用前韵</p><p>光阴输与闲人手。屈指穷冬又初九。风雪拥柴门，竹外一枝梅秀。醅瓮熟，似笑渊明止酒。溪山旧约吾无负。便结无情岁寒友。民味尽醇醲，掩鼻向伊慵嗅。蓬茅底，有手何妨且袖。</p><p>○月上海棠</p><p>诗社诸君复相属和，又不免步韵献笑</p><p>秋风鹤发双龟手。不如意事十常九。蓬籊映闲阶，嗟丛菊汝奚为秀。衡门掩，问字无人载酒。永惟道德初心负。向上将求古人友。三叹抱遗编，蔼余馥残膏谁嗅。趣时样，竟衒羔裘豹袖。</p><p>○鹧鸪天</p><p>重九日用遁庵兄韵</p><p>那得工夫上酒楼。谁能皮里更阳秋。但教闲事心头少，免致清霜镜里稠。休咄咄，尽悠悠。佳时来往亦风流。百年光景无多子，请向尊前听解愁。</p><p>○鹧鸪天</p><p>手段惭非五凤楼。题诗把菊负清秋。黄柑旋拆金苞嫩，白酒新篘玉液稠。身外事，付悠悠。牛山何必涕空流。不如且进杯中物，一酌能消万古愁。</p><p>○鹧鸪天</p><p>豪气消磨百尺楼。忧来一日抵三秋。故人落落晨星少，新冢累累塞草稠。思往事，去悠悠。夕阳回首忽西流。叶声偏入愁人耳，声本无心人自愁。</p><p>○鹧鸪天</p><p>上巳日陪遁庵兄游青阳峡</p><p>虢虢春江走怒雷。翠岩千丈立崔嵬。山英似与游人约，尽放浮云一夕开。倾绿酒，坐苍苔。大书岁月记曾来。直将酩酊酬佳节，挽住春光不放回。</p><p>○鹧鸪天</p><p>不恤枯肠殷夜雷。一杯胸次失崔嵬。暂将平昔看书眼，移向溪山好处开。从健到，卧莓苔。明朝有酒更重来。百年光景无多子，烂醉溪头得几回。</p><p>○鹧鸪天</p><p>冷卧空齐鼻吼雷。野禽呼我上崔嵬。幽怀毕竟凭谁写，笑口何妨对酒开。岩锁茑，径封苔。爱闲能有几人来。虚名盖世将安用，引断长绳唤不回。</p><p>○鹧鸪天</p><p>三月寒潭未起雷。临流照影笑崔嵬。诗无好句颐难解，尊有芳醪手自开。山下石，水边苔。春风来似不曾来。酒阑偶趁飞花去，路断前溪笑却回。</p><p>○鹧鸪天</p><p>再游青阳峡，奉和遁庵兄韵</p><p>行彻南溪到北溪。山回转马合长围。花如有旧迎人笑，云自无心出岫飞。挥醉墨，带烟霏。婆娑醉舞拂青丝。昔时心赏今犹在，但恐风流异昔时。</p><p>○鹧鸪天</p><p>瀑布岩前水满溪。青阳庙下四山围。歌残白雪云犹伫，舞落乌纱鸟忽飞。迷晚色，锁晴霏。野花如绮柳如丝。一尊不惜颓然醉，明日重来已后时。</p><p>○鹧鸪天</p><p>立春后数日，盛寒不出，因赋鄙语，敬呈遁庵兄一笑</p><p>摆脱浮名尽自闲。人间万事一蒲团。归田老去方知乐，行路今来始觉难。山雪盛，草堂宽。客床辗转若为安。甫能望得春消息，一夜东风特地寒。</p><p>○鹧鸪天</p><p>谁伴闲人闲处闲。梅花枝上月团团。陶潜自爱吾房好，李白休歌蜀道难。林壑静，水云宽。十年无梦到长安。五更门外霜风恶，千尺青松傲岁寒。</p><p>○鹧鸪天</p><p>那得茆斋一饷闲。地炉敲火试龙团。头从白后弹冠懒，脚自顽来应俗难。尘世窄，酒杯宽。百年转首一槐安。是非藏谷何时了，隐几西窗月色寒。</p><p>○鹧鸪天</p><p>堂上幽人睡自闲。门前声利聚为团。花香恼梦寻无处，诗句撩人写复难。空自叹，倩谁宽。惊鸟三绕几时安。青山隔岸迎人笑，旧有盟言且莫寒。</p><p>○鹧鸪天</p><p>上巳日，会饮卫袭之家园</p><p>千古兰亭气象豪。当时座上尽英髦。林藏修竹依山静，花逐流觞信水漂。悲往事，乐今朝。虽无丝竹有风骚。回头一笑还尘迹，莫厌尊前醉洵醪。</p><p>○鹧鸪天</p><p>殢酒偿春笑二豪。题诗品物愧时髦。心如幽鸟忘机静，身似虚舟到处漂。须富贵，是何朝。一杯聊慰楚人骚。逢花堪赏应须赏，座有佳宾尊有醪。</p><p>○鹧鸪天</p><p>和答寻正道</p><p>鹏翼翩翩去路遥。归来羞费楚词招。读书未免终投阁，沽酒何妨暂过桥。风与月，不须邀。时来闲处伴推敲。儿童也笑翁慵甚，睡起床头日已高。</p><p>○临江仙</p><p>继遁庵兄韵</p><p>十载龙门山下路，梦魂不到京华。此身著处便为家。穷通吾有命，不乐复何耶。万事尊前供一笑，浩然逸兴无涯。诗人休更咏丘麻。东风吹酒醒，冷眼看飞花。</p><p>○临江仙</p><p>四十六年弹指过，苍颜换却春华。在家居士已忘家。谁人知此意，袖手向毗耶。世故驱人何日了，漂流不见津涯。软肠一钵有胡麻。纷纷身外事，渺渺眼中花。</p><p>○临江仙</p><p>田间闲步偶成</p><p>管领韶华成老丑，有情争似无情。芒鞋竹杖葛衣轻。悠悠身外事，寂寂水边行。眼底光阴犹是梦，何须身后虚名。仰天一笑绝冠缨。东风归路稳，十里暮山青。</p><p>○临江仙</p><p>李山人寿</p><p>浊酒一卮歌一曲，大家留住秋光。片云轻护晓来霜。殷勤篱下菊，满意为君香。四海干戈犹未定，此身底处安藏。醉中闻说有真乡。便从今日数，三万六千场。</p><p>○临江仙</p><p>暮秋感兴</p><p>浊酒一杯歌一曲，世间万事悠悠。闲来乘兴一登楼。西风吹叶脱，尽见四山秋。自古兴亡天不管，屈原枉葬江流。寸心禁得许多愁。莞然成独笑，白鹭起沧洲。</p><p>○临江仙</p><p>转眼荣枯惊一梦，百年光景悠悠。浮生扰扰笑何楼。试看双鬓上，衰飒不禁秋。古往今来多少事，一时分付东流。五更枕上调清愁。笛声何处起，明月蓼花洲。</p><p>○临江仙</p><p>走遍人间无一事，十年归梦悠悠。行藏休更倚危楼。乱山明月晓，沧海冷云秋。诗酒功名殊不恶，个中未减风流。西风吹散两眉愁。一声长啸罢，烟雨暗汀洲。</p><p>○临江仙</p><p>自笑荒才非世用，功名都付悠悠。断肠怕上夕阳楼。萧萧枫叶下，漠漠苇花秋。日月未知忙底事，东生又复西流。古人不见使人愁。秋兰无处采，流水满芳洲。</p><p>○蓦山溪</p><p>卫生袭之寿</p><p>杏花半吐，花底香风度。杨柳袅金丝，拂晴波垂垂万缕。东君着意，付与有情人，山下路，水边村，总是堪行处。春光几许。不用忙归去。呼取曲生来，把闲愁、一时分付。大都是醉，三万六千场，遇有酒，且高歌，留取青春住。</p><p>○蝶恋花</p><p>卫生袭之生朝，遁庵兄作歌词以寿之。余独无言，袭之执卮酒坚请不已，勉用兄韵以答其意</p><p>点检东园花发未。蝶绕芳丛，馥馥香浮蕊。买酒酬春君有地。不妨日涉聊成趣。身世虚舟元不系。浮利浮名，是甚闲情味。花下一杯方得意。人间万事宜姑置。</p><p>○蝶恋花</p><p>明日，卫生见和，复次韵</p><p>燕子归来寒食未。脉脉桃花，微露胭脂蕊。回想旧游歌舞地。狂诗颠酒当时趣。白日长绳谁可系。老去情怀，事事都无味。倦鸟知还非有意。忙时宜用闲时置。</p><p>○浪淘沙</p><p>惜花</p><p>好个杏花时。只怕寒欺。东君无意惜芳蕤。雨横风狂都不管，尽被禁持。瘦损一分肌。着甚医治。一天春恨没寻思。怎得丁宁双燕子，说与教知。</p><p>○朝中措</p><p>偶出见墙头杏花，喜而赋之</p><p>无言脉脉怨春迟。一种可怜枝。最是难忘情处，墙梢微露些儿。十分细看，风流却在，一半开时。政要东风抬举，莫教吹破胭脂。</p><p>○南乡子</p><p>卫弟行之寿</p><p>兰玉卫诸郎。我见白眉子最良。说似向人人不会，何妨。静里谁知竹有香。岁月没商量。暗地催人两鬓霜。三万六千须实数，休忙。才是东风第一场。</p><p>○南乡子</p><p>薛宝臣生朝俱用薛氏实事</p><p>郡姓记君先。鸟鹊翔飞瑞自闲。闻在儿时人已惮，他年。又作河东一凤传。佳政讼分缣。看赋春游第几篇。蹑屩谁为门下客，休叹。欲换先生苜蓿盘。</p><p>○木兰花</p><p>重阳前几日，篱下始见菊放数花，嗅香挼蕊，慨然有感而作，以贻山中二三字</p><p>人生行乐须闻早。休惜一尊花下倒。无情岁月不相饶，转首吴霜纷莫扫。佳时苦恨欢悰少。镜里衰颜难再好。试将离恨说渠侬，天若有情天亦老。</p><p>○木兰花</p><p>不才自合收身早。一座青山成潦倒。蒙头赢得日高眠，落叶满庭慵不扫。杀人四海知多少。留住头皮贫亦好。年年种菊待花开，不道看花人渐老。</p><p>○木兰花</p><p>莼鲈江上秋风早。四海狂澜惊既倒。明知不是入时人，闭户十年成却扫。故人落落晨星少。红叶黄花依旧好。登临信美自无情，坐觉风光容易老。</p><p>○木兰花</p><p>醉中昨夜归来早。应怕苍苔瞋健倒。一尊斗健莫蹉跎，过眼光阴如电扫。破除万事心头少。酒自於人情味好。醒时还醉醉还醒，赖得此乡容此老。</p><p>○清平乐</p><p>薛子余弄璋</p><p>东君调度。错怨春迟暮。一叶兰芽今始露。香满君家庭户。抱看玉骨亭亭。精神秋水分明。自是人间英物，不须更试啼声。</p><p>○清平乐</p><p>送张君美经历之任安西幕</p><p>鸡声戒晓。催上长安道。宾幕雍容年正妙。人物风流温峤。政成海泳江涵，门兰剩有余闲。公事不妨行乐，春风韦杜城南。</p><p>○诉衷情</p><p>史仲恭寿</p><p>芹溪清浅舞涟漪。坠钓锦鳞肥。黄花一尊芳酒，万事觉俱非。留晚景，惜香霏。醉时归。最关情处，迎门稚子，一笑牵衣。</p><p>○水调歌头</p><p>山中偶成，用遁庵兄韵</p><p>人生等行旅，能费几春秋。元龙谩矜豪气，百尺卧高楼。昨日青青双鬓，今日星星满镜，转首岁华流。归去便归去，何处觅菟裘。一枝筇，一壶酒，寄真游。姑山玉立千仞，直下看神州。欲语幽情谁可，赖有白鸥知我。尘世尽悠悠。一笑对妻子，出处不须筹。</p><p>以上强村丛书本菊轩乐府，兹以景元刊本二妙集校显祖遁庵君与从祖菊轩君才名道业推重一世，值金季乱亡，辟地龙门山中。遁庵君既没，菊轩君徙晋宁北郭，闭门读书余四十年优游。</p><h2 id="【段克己-词作67首】" tabindex="-1"><a class="header-anchor" href="#【段克己-词作67首】" aria-hidden="true">#</a> 【段克己：词作67首】</h2><p>○水调歌头</p><p>癸卯八月十七日，逆旅平阳，夜闻笛声，有感而作</p><p>乱云低薄暮，微雨洗清秋。凉蟾乍飞破镜，倒影入南楼。水面金波滟滟，帘外玉绳低转，河汉截天流。桂子堕无迹，爽气袭征裘。广寒宫，在何处，可神游。一声羌管谁弄，吹彻古梁州。月自於人无意，人被月明催老，今古共悠悠。壮志久寥落，不寐数更筹。</p><p>○水调歌头</p><p>迎送神二词，为刘润之赋</p><p>清秋好天气，禾黍已登场。群心思答神貺，吉日复辰良。神既来兮庭宇，飒飒西风吹雨，仙伏俨长郎。巫觋传神语，出户舞伥伥。刲肥羜，沥桂酒，奠椒浆。一年好处须记，此乐最难忘。风外渊渊箫鼓。醉饱满城黎庶，健倒卧康庄。夜久群动息，风散一帘香。</p><p>○水调歌头</p><p>双龙隐扶辇，千骑纵翱翔。云旌翠蕤摩荡，遥指白云乡。风驭飘飘高举，云驾攀留无处，烟雾杳茫茫。小立西风外，似听珮锵锵。暮天长，秋水阔，远山苍。归途正踏明月，醉语说丰穰。但愿明年田野，更比今年多稼，神貺讵能忘。君可多酾酒，吾复有新章。</p><p>○满江红</p><p>过汴梁故宫城</p><p>塞马南来，五陵草树颜色。云气黯、鼓鼙声震，天穿地裂。百二河山俱失险，将军束手无筹策。渐烟尘、飞度九重城，蒙金阙。长戈袅，飞鸟绝。原厌肉，川流血。叹人生此际，动成长别。回首玉津春色早，雕栏犹挂当时月。更西来、流水绕城根，空咽鸣。</p><p>○满江红</p><p>尘满貂裘，依旧是、新丰羁客。还感慨、中年多病，惟堪眠食。方寸玉阶无地借，诗书勋业休重忆。况而今、双鬓已成丝，非畴昔。兴废事，吾能说。今古恨，空填臆。向南风望断，五弦消息。眯眼黄尘无处避，洗天风雨来何日。待酒酣、慷慨话平生，无人识。</p><p>○满江红</p><p>寿陈丈良臣</p><p>有妫之后，国于陈、庆流苗裔。远世有、异人间出，簪缨不坠。别派中分汾水右，英灵吸尽姑山气。看凤麟、来应太平期，为佳瑞。都未展，经邦志。医与卜，浑余事。把活人手段，此中聊试。德义不孤朋友乐，田园粗了儿孙计。有鬓丝、禅榻老生涯，栖心地。</p><p>○满江红</p><p>梦庵张君信夫生朝</p><p>腊尽春来，还又是、新年入手。人共喜、丹山仙桂。一枝初秀。转首黄金都散尽，酒酣弹铗蛟龙吼。想平生、豪气尚依然，冲星斗。红未透，花枝瘦。人不老，花依旧。老生涯正要，东山歌酒。翠壁峥空山玉立，长河泻浪风雷走。挽山河、胜概入金尊，为君寿。</p><p>○满江红</p><p>登河中鹳雀楼</p><p>古堞凭空，烟霏外、危楼高矗。人道是、宇文遗址，至今相续。梦断繁华无觅处，朱甍碧甃空陈迹。问长河、都不管兴亡，东流急。侬本是，乘槎客。因一念，仙凡隔。向人间俯仰，已成今昔。条华横陈供望眼，水天上下涵空碧。对西风、舞袖障飞尘，沧溟窄。</p><p>○满江红</p><p>寿卫生行之</p><p>春色三分，犹未一、元宵才过。行乐处、软红香雾，未收灯火。杨柳梢头黄尚浅，梅花萼底红初破。待东风、吹绿满瀛洲，愁无那。无一物，为君贺。歌我志，君须和。问人生底事，必须奇货。好对青山倾白堕，休嗟事业违人些。怕他时、富贵逼人来，妨高卧。</p><p>○满江红</p><p>清明与诸生登西磑柏岗</p><p>欲把长绳，维白日、暂留春住。亲友面、一回相见，一回非旧。扰扰胶胶尘世事，不如人意十常九。向斜阳、无语倚危楼，空搔首。活国手，谈天口。都付与，尊中酒。这情怀又是，去年时候。风外纷纷飞絮乱，柳边湛湛长江去。问老来、还有几多愁，愁如许。</p><p>○满江红</p><p>遁庵主人植菊阶下，秋雨既盛，草莱芜没，殆不可见。江空岁晚，霜余草腐，而吾菊始发数花，生意凄然，似诉余以不遇，感而赋之。因李生湛然归，寄菊轩弟</p><p>雨后荒园，群卉尽、律残无射。疏篱下、此花能保，英英鲜质。盈把足娱陶令意，夕餐谁似闾洁。到而今、狼籍委苍苔，无人惜。堂上客，须空白。都元衙，怀畴昔。恨因循过了，重阳佳节。飒飒凉风吹汝急，汝身孤特应难立。谩临风、三嗅绕芳丛，歌还泣。</p><p>○满江红</p><p>重九日，山居感兴</p><p>五柳成阴，三径晚、宦游无味。还自叹、迎门笑语，久须童稚。归去来兮尊有酒，素琴解写无弦趣。醉时眠、推手遣君归，吾休矣。富与贵，非吾事。贫与贱，宁吾累。步东篱遐想，昔人高致。霜菊盈丛还可采，南山依旧横空翠。但悠然、一点会心时，君须记。</p><p>○大江东去</p><p>和答卫生袭之</p><p>道人活计，本清虚挂壁，素琴而已。底事中心尝悁悁，不足一人之毁。人果何尤，天无可怨，政欲求诸己。愧生乎内，赧然其颡流泚。圣道不远於人，步趋进退，谁复能违此。好把藩篱都剖却，看取成蹊桃李。笃敬忠诚，尚行蛮貊，岂不行州里。三薰三沐，为君准拟沉水。</p><p>○大江东去</p><p>送杨国瑞西行，兼简仲宣生</p><p>悲哉秋气，觉天高气爽，澹然寥泬。行李匆匆人欲去，一夜征鞍催发。落叶长安，雁飞汾水，怕见河梁别。中年多感，离歌休唱新阕。暮雨也解留人，檐声未断，窗外还骚屑。满眼清愁吹不散，莫倚心肠如铁。面目沧浪，齿牙摇落，鬓发三分白。故人相问，请君烦为渠说。</p><p>○大江东去</p><p>次韵答彦衡</p><p>无堪老懒，喜春来蔬荀，劝加餐食。底事东君留不住，忙似人间行客。忧喜相寻，利名羁绊，心自无休息。不如闻早，付他妻子耕织。门外柳弄金丝，落花飞不起，东风无力。浊酒一杯谁送我，欢意都非畴昔。致主无心，苍颜白发，敢更希前席。功名蛮触，何须千里追北。</p><p>○水龙吟</p><p>寿舍弟菊轩</p><p>天高秋气初清，姑山汾水增明秀。黄花红叶，输香泛滟，恰过重九。细捻金蕤，旋题新句，满斟芳酒。况人生自有，安排去处，须富贵，何时有。休说山中宰相，也不效、斜川五柳。锄犁自把，山田耕罢，双牛随后。经史传家，儿孙满眼，渐能承受。待与君坐阅，庄椿岁月，作皤然叟。</p><p>○汉宫春</p><p>纯甫生朝，且有弄璋之喜，赋此以贺</p><p>公子归来，笑平生湖海，豪气依然。黄金散尽落魄，谁识当年。世间底物，解挽回、镜里朱颜。人共道，愁须殢酒，几回推向尊前。闻说梦熊初兆，喜一枝慰眼，岁晚留连。蟠桃会须结子，运偶三千。诗书旧业，要他时、分付青毡。□□□庭阶照映，卧看玉树芝兰。</p><p>○满庭芳</p><p>山居偶成，每与文翰二三子论文把酒，歌以侑觞，亦足以自乐也</p><p>归去来兮，吾家何在，结茆水际林边。自无人到，门设不须关。蛮触政争蜗角，荣枯事、不到尊前。应堪叹，清溪流水，东去几时还。此身何处著，从教容与，木雁之间。算躬耕陇亩，在我无难。便把锄头为枕，眠芳草、醉梦长安。烟波客，新来有约，要买钓鱼竿。</p><p>○满庭芳</p><p>归去来兮，渔歌樵唱，觅愁愁在那边。承流委顺，万事没机关。眼底江山如画，松环抱、修竹当前。君便有，侯封相印，到此也须还。人生消底物，百年都付，茆屋三间。但卷舒以道，到了何难。日月消磨双鬓，中原信、未报平安。蒙头睡，日高慵起，帘影上三竿。</p><p>○满庭芳</p><p>雪夜用前韵</p><p>万籁收声，六花呈瑞，小桥路断江边。笑潮州刺史，匹马蓝关。谩有清名千载，一杯酒、孤负生前。争如我，围炉小酌，和气笑中还。梅梢新月上，芒鞋竹杖，烂赏林间。便销金低唱，欲换应难。勋业何须看镜，蓬窗底、空卧袁安。君须记，游鱼失水，那可上长竿。</p><p>○望月婆罗门引</p><p>癸卯元宵，与诸君各赋词以为乐。寂寞山村，无可道者，因述昔年京华所见，以望月婆罗门引歌之。酒酣击节，将有堕开元之泪者</p><p>暮云收尽，柳梢华月转银盘。东风轻扇春寒。玉辇通宵游幸，采仗驾双鸾。间鸣弦脆管，鼎沸鳌山。漏声未残。人半醉、尚追欢。是处灯围绣毂，花簇雕鞍。繁华梦断，醉几度、春风双鬓班。回首处、不见长安。</p><p>○望月婆罗门引</p><p>凤城春好，玉箫金管姿游盘。梅妆犹怯轻寒。一曲清平妙舞，掌上看回鸾。渐霓裳欲遍，翠敛春山。良宵易残。歌别鹤、惜余欢。眼底浮华自满，尘涴吟鞍。瘦羊私酒，若真是、京东夫子班。身幸健、敢复求安。</p><p>○蝶恋花</p><p>寿卫生袭之</p><p>二月山城春尚未。柳弄东风，恰吐黄金蕊。占断溪头佳丽地。多君先得闲中趣。我为虚名相绊系。君自深藏，不识愁滋味。世事无劳深着意。年丰酒贱须勤置。</p><p>○蝶恋花</p><p>闻莺有感</p><p>鹈鴂一声春色晓。胡蝶双飞，暖日明花草。花底笙歌犹为了。流莺又复催春老。早是残红枝上少。飞絮无情，更把人相恼。老桧独含冰雪操。春来悄没人知道。</p><p>○蝶恋花</p><p>寿山人湛然李生</p><p>岩菊开时霜信杳。风雨无情，又是重阳了。茆舍疏篱人不到。床头醅瓮生微笑。莫怪住山真小草。颦损蛾眉，愁独无人扫。花底一杯须健倒。醉中听唤卿卿小。</p><p>○江城子</p><p>甲辰晦日立春</p><p>鸡栖行李短辕车。马如蛙。畏途赊。四十九年，强半在天涯。任使东风吹不去，头上雪、眼中花。甘泉宜稌复宜麻。近山洼。更宜瓜。明日新年，闻早健还家。报答春光犹有酒，倾白蚁，岸乌纱。</p><p>○江城子</p><p>元日有感</p><p>数椽茆舍大如蜗。老生涯。寄山家。遮眼文书，随分有些些。自愧行年如伯玉，思往事，尽堪嗟。从他皷吹沸鸣蛙。鬓霜华。晓来加。南北东西，泛若水中槎。此去存身知有道，深自隐，效龙蛇。</p><p>○江城子</p><p>牡丹</p><p>百花飞尽彩云空。牡丹丛。始潜红。培养经年，造化夺天功。脉脉向人娇不语，晨露重，洗芳容。却疑身在列仙宫。翠帷重。瑞光融。烁烁红灯，间错绿蟠龙。醉里天香吹欲尽，应有悟，夜来风。</p><p>○江城子</p><p>尘事鞅掌，每与愿违，缅怀山林萧散之趣</p><p>九衢尘土涴儒冠。镜中看。失朱颜。颠倒囊赀，欲买青山。剩种闲花多酿酒，尘土外，觅清欢。功名余事且加餐。老来闲。岂天悭。铁笛横吹，牛背稳如船。细马更须驮二八，平地上，作癯仙。</p><p>○渔家傲</p><p>送春六曲</p><p>龙尾沟边飞柳絮。虎头山下花无数。花底醉眠留杖屦。花上露。随风散漫飘香雾。老去逢春能几度。不妨且作风光主。明日不知风共雨。回首处。夕阳又下西山去。</p><p>○渔家傲</p><p>不是花开常殢酒。只愁花尽春将暮。把酒酬春无好问。春且住。尊前听我歌金缕。醉眼看花如隔雾。明朝酒醒那堪觑。早是闲愁无着处。云不去。黄昏更下廉纤雨。</p><p>○渔家傲</p><p>春去春来谁作主。怨他昨夜江头雨。把酒问春春不语。头懒举，乱红飞过秋千去。芳草澹烟江上路。鹧鸪声里斜阳暮。风外榆钱无意绪。空自舞。如何买得青春住。</p><p>○渔家傲</p><p>一片花飞春已暮。那堪万点红雨。白发送春情最苦。愁几许。满川烟草和风絮。常记解鞍沽酒处。而今绿暗旗亭路。怪底春归留不住。莺作双。朝来引过西园去。</p><p>○渔家傲</p><p>诗句一春浑漫与。纷纷红紫俱尘土。楼外垂杨千万缕。风荡絮。栏杆倚遍空无语。毕竟春归何处所。树头树底无寻处。惟有闲愁将不去。依旧住。伴人直到黄昏后。</p><p>○渔家傲</p><p>断送春光惟是酒。玉杯重捧纤纤手。檀板轻敲歌欲就。眉黛皱。翠鬟暗点金钗溜。自笑而今成老丑。莺花依旧情未旧。杨柳自从春去后。谁抬举。腰肢新也如人瘦。</p><p>○渔家傲</p><p>正月十四日夜有感而作</p><p>灯火萧条春日暮。荒山月上闻村鼓。羁客闲愁知几许。千万绪。人间没个安排处。醉袖翩翩随所寓。泠然便以风为驭。指点虚无云外路。留不住。东将入海随烟雾。</p><p>○月上海棠</p><p>壬寅冬，躬谒玉清坛下。客有歌月上海棠者，乃玉清作也。词致高远，真游乎方外者也。明年吾友陈子飏过余山中，始为属和，因亦次韵，以简知音</p><p>住山沽计宜闻早。身世沧溟一沤小。日月两跳丸，迭送人间昏晓。朱颜换，风雪俄惊岁杪。弊衣旋补荷盈沼。算骑鹤扬州古今少。休苦似吴蚕，刚把此身缠绕。君知否，我自无心可了。</p><p>○月上海棠</p><p>和答杨生彦衡</p><p>小楼舞彻双垂手。便倩雁将书、寄元九。举首望南山，独蛾眉、数峰明秀。人未老，且任高歌对酒。莫将此乐轻孤负。唤明月清风、做三友。纤手折黄花，步东篱、为伊三嗅。英雄泪，醉揾应须翠袖。</p><p>○月上海棠</p><p>时平无用经纶手。且闲把文章、和欧九。天气湛清秋，便无限、山明水秀。留客饮，但愿尊中有酒。鸱夷到处须亲负。寻山鸟山花好朋友。尘世自薰莸，把瑶英、与君同嗅。西风外，归去长拖布袖。</p><p>○月上海棠</p><p>同诗社诸君饮芹溪上</p><p>闲人不爱春拘管。被东风暗入、罗帏暖。草色近还无，傍溪陡觉金沙软。梅花蕾，风味朝来不浅。十分潋滟金蕉满。□两颊潮红、百忧散。不醉且无归，任门外、玉绳低转。欢娱地，莫道书生冷眼。</p><p>○鹧鸪天</p><p>九日寄彦衡济之，兼简仲坚景纯二弟</p><p>点检笙歌上小楼。西风帘幕卷清秋。绿醅轻泛红萸好。黄菊羞簪白发稠。今古恨，去悠悠。无情汾水自西流。澹烟衰草斜阳外，并作登临一段愁。</p><p>○鹧鸪天</p><p>酒满金尊客满楼。美人清唱眼波秋。花随酒令筵前散，香逐芳须坐上稠。山历历，水悠悠。百年光景去如流。直须烂醉酬佳节，莫惹人间半点愁。</p><p>○鹧鸪天</p><p>彦衡诸君皆有和章。因复仍韵以写老怀</p><p>不是秋来懒上楼。龙锺诗骨不禁秋。旧欢去我如天远，新恨撩人似发稠。空咄咄，漫悠悠。老来终是少风流。千金买笑佳公子，醉卧琼楼不识愁。</p><p>○鹧鸪天</p><p>青阳峡对酒</p><p>千尺长虹下饮溪。两山环合翠屏围。非鱼定不知鱼乐，得鹿还生失鹿悲。花蔼蔼，絮霏霏。东风不染鬓边丝。百川尚有西流日，一老曾无却少时。</p><p>此溪西流故云</p><p>○鹧鸪天</p><p>古木寒藤荫小溪。溪边更着好山围。波间容与双鸥净，空外飘飖一鶚飞。湍浪泻，万珠霏。风前天棘舞青丝。兰亭豪逸今陈迹，不醉东风待几时。</p><p>○鹧鸪天</p><p>飐飐轻舟逆上溪。何时柳树已成围。贪看归鸟投林急，不觉残花入座飞。兰棹举，曲尘霏。新荷挽断有余丝。酒酣却对青山笑，面目仓然不入时。</p><p>○鹧鸪天</p><p>上巳日，再游青阳峡，用家弟诚之韵</p><p>瓦釜逢时亦转雷。春江得雨浪崔嵬。不才分作沟中断，偶对溪山一笑开。题姓字，拂青苔。此翁来后更谁来。不须更待移文遣，俗驾闻风已自回。</p><p>○鹧鸪天</p><p>楼外残云走怒雷。西山晴色晚崔嵬。柳薰迟日千丝暗，花喷温馨一夕开。须席地，更茵苔。素琴横膝赋归来。一觞一咏风流在，牛背如船倒载回。</p><p>○鹧鸪天</p><p>古狱干将未遇雷。一生肝胆谩崔嵬。不将身向愁中老，剩把怀於笑里开。贤圣骨，长寒苔。群如不饮复何来。便从今日为头数，比到春归醉几回。</p><p>○鹧鸪天</p><p>莫春之初，会饮卫生袭之家。酒酣，诸君请作乐府，因为之赋，使览者知吾辈之所乐也</p><p>幼岁文章已自豪。皤然犹记两垂髦。从教酒债生前有，莫待诗瓢死后漂。三万日，六千朝。百年强半是羁骚。须君自制黄金脍，醉我新篘玉色醪。</p><p>○鹧鸪天</p><p>酾酒槌牛诧里豪。临流觞咏赋时髦。纷纷世态浮云变，草草生涯断梗漂。愁不寐，夜难朝。广陵散曲屈平骚。从今有耳都休听，且复高歌饮楚醪。</p><p>○鹧鸪天</p><p>当日元袭气最豪，而今尘土垫冠髦。纷纷落絮随风舞，泛泛轻鸥逐水漂。拚一醉，便千朝。文章休说仆奴骚。春来春去容颜改，轮我花前把碧醪。</p><p>○鹧鸪天</p><p>七字骊珠句法豪。老夫倒甲堕缨髦。舆薪不见明何谓，雷雨无声麦已漂。穷砚墨，几昏朝。星星鬓发半刁骚。从人笑我冬烘甚，犹可尊前举罚醪。</p><p>○鹧鸪天</p><p>把酒簪花强自豪。花枝羞上阿翁髦。不教春色因循过，忍为虚名孟浪漂。醒复醉，莫还朝。纷纷四海正兵骚。从渠眼底桑田变，且乐床头拨瓮醪。</p><p>○鹧鸪天</p><p>和答寻正道</p><p>衬步金沙村路遥。归来羞费楚词招。蜂粘落絮行池面，蝶避游丝过柳桥。方外友，仗谁邀。定於驴上作推敲。穷愁正要诗料理，莫问春来酒价高。</p><p>○临江仙</p><p>寿周景纯</p><p>仲蔚门墙蓬＊满，幽居不用声华。丑妻恶妾胜无家。学须勤苦就，富贵岂天耶。鼻垩未除斤未运，相望咫尺天涯。芹溪犹有折残麻。此心终莫展，迟汝对岩花。</p><p>○临江仙</p><p>三月十日，与诸君约会西园，久而不至，花又狼藉，因赋此以排闷</p><p>人道花开春烂熳，花残春便无情。小园独自绕花行。是非何日定，洗耳听江声。芍药牡丹俱不见，风枝犹有残英。阶前梨叶已成阴。所期犹未至，何日倒吾瓶。</p><p>○临江仙</p><p>幽怀，用前韵</p><p>白首老儒身连蹇，不随时世纷华。尽他人笑鲁东家。皇天如欲治，舍我复谁耶。此道未行应有待，何须思虑无涯。男供耕获女桑麻。薄躯何所事，问柳与寻花。</p><p>○浣溪沙</p><p>寿卫生行之</p><p>莫说长安行路难。休歌肮髒倚门边。且将见在斗尊前。人意十分如月满，月明一夕向人圆。年年人月似今年。</p><p>○浣溪沙</p><p>元夜后一日，史生仲恭久客初还，喜而赋此</p><p>马上风吹醉帽偏。一川晴雪袅吟鞭。冷云堆里指家山。慈母已占鸟鹊喜，佳人望月拜婵娟。今宵人月十分圆。</p><p>○浣溪沙</p><p>寿菊轩弟</p><p>白发相看老弟兄。闲身无辱亦无荣。儿孙已可代躬耕。了却文章千载事，不须谈笑话功名。青山高卧待升平。</p><p>○诉衷情</p><p>初夏偶成</p><p>东风帘幕雨丝丝，梅子半黄时。玉簪微醒醉梦，开却两三枝。初睡起，晓莺啼。倦弹棋。芭蕉新绽，徙倚湖山，彩笔题诗。</p><p>○生查子</p><p>正月上旬夜，梦寐间闻雪作。诘旦起视，但云烟出没，晓山浓淡如画，西望长河，仅一发耳。作长短句，以写一时胜概</p><p>淡月晃书窗，夜静云撩乱。欹枕潇潇听雪声，落叶闲阶满。清晓独开门，淡荡东风软。诗句成时堕渺茫，眼底江天远。</p><p>○南乡子</p><p>寿县大夫薛君宝臣</p><p>五福几人全。我见君侯得处偏。素著蔼然乡曲誉，喧传。尽道新官似旧官。五裤复歌廉。竹马儿童更可怜。万室春风和气里，鸣弦。好似今年胜去年。</p><p>○最高楼</p><p>寿卫生行之并序卫生行之，少流寓兵革中。既长，始知读书，其立志刚，信道笃，而家苦贫。年饥，诸幼满前，虽并日而食不恤也。暇日，与宾友饮酒赋诗为乐。余既嘉其有守，喜为称道。於其始生之日，作乐府以歌咏之，俾观者知吾行之之为人矣。</p><p>贫而乐，天命复奚疑。儿女聚嬉嬉。东村邀饮香醪嫩，西家羞馔蕨芽肥。把年华，都付与，锦囊诗。白发青衫，是人所恶。金印碧幢，是人所慕。顾吾道，是邪非。山妻解煮胡麻饭，山音自制薛萝衣。问人生，须富贵，是何时。</p><p>○点绛唇</p><p>暮秋晨起书所见</p><p>爱酒渊明，无钱休对黄花语。一杯谁举。寂寞空归去。屋上青山，山上行云度。悠然处。是中真趣。欲写还无句。</p><p>○西江月</p><p>久雨新霁，秋气益清，与二三子登高赋之</p><p>人与寒林共瘦，山和老眼俱青。琤然一叶不须惊。叶本无心入听。气爽云天改色，潦收烟水无声。夕阳洲外片霞明。涵泳一江秋影。</p><p>以上强村丛书本遁庵乐府，兹以景元刊本二妙集校</p><h2 id="【范真人-词作1首】" tabindex="-1"><a class="header-anchor" href="#【范真人-词作1首】" aria-hidden="true">#</a> 【范真人：词作1首】</h2><p>○步步娇</p><p>住在古窑墓。行坐立歌舞。捉住这真空，猛悟。自古及今说龙虎。无一无一个人悟。</p><p>鸣鹤余音卷六</p><h2 id="【梵琦-词作32首】" tabindex="-1"><a class="header-anchor" href="#【梵琦-词作32首】" aria-hidden="true">#</a> 【梵琦：词作32首】</h2><p>○渔家傲</p><p>娑婆苦十六首</p><p>听说娑婆无量苦。能令智者增忧怖。寿命百年如晓露。君须悟。一般生死无穷富。绿发红颜留不住。英雄尽向何方去。回首北邙山下路。斜阳暮。千千万万寒鸦度。</p><p>○渔家傲</p><p>听说娑婆无量苦。风前陡觉双眉竖。贪欲如狼嗔猛虎。魔军主。张弓架箭痴男女。日月往来寒又暑。乾坤开合晴还雨。白骨茫茫销作土。嗟今古。何人踏着无生路。</p><p>○渔家傲</p><p>听说娑婆无量苦。千思万算劳肠肚。地水火风争胜负。何牢固。到头尽化微尘去。一颗心珠离染污。声前色后常披露。打破髑髅无觅处。除非悟。如来金口亲分付。</p><p>○渔家傲</p><p>听说娑婆无量苦。死生总作轮回主。六贼操刀为伴侣。同居住。何曾顷刻抛离去。功德天和黑暗女。两人最是难相聚。有智主人俱不取。依吾语。从今更莫登门户。</p><p>○渔家傲</p><p>听说娑婆无量苦。箧中四大蚖蛇聚。重者好沉轻好举。相凌侮。况兼合宅空无主。早觉参差梁与柱。风飘雨打难撑拄。毕竟由他倾坏去。教人惧。不如觅个安身处。</p><p>○渔家傲</p><p>听说娑婆无量苦。人皆染色贪尊俎。玉镂笙箫金贴鼓。长鼓舞。梨园弟子邯郸女。冬衣紫貂春白苎。凉亭暖阁消寒暑。一旦神魂归地府。应难取。空教泪点多如雨。</p><p>○渔家傲</p><p>听说娑婆无量苦。为君一一分明举。风俗淫邪人跋扈。多囹圄。命终未免沉冥府。检点恶名看罪簿。因兹惹起阎罗怒。炉炭镬汤烧又煮。争容汝。自家作业非人与。</p><p>○渔家傲</p><p>听说娑婆无量苦。高夸富足惭贫窶。无食无衣无栋宇。悬空釜。举头又见红轮午。只有磵边芹可食。黄昏坐听饥肠语。多粟多金多子女。同欢聚。看来总是前生注。</p><p>○渔家傲</p><p>听说娑婆无量苦。家家未免为商贾。出入江山多险阻。非吾土。磨牙噬肉遭人虎。魂魄欲归迷去所。烟横北岭云南坞。一望连天皆莽卤。知何许。荒村飒飒风吹雨。</p><p>○渔家傲</p><p>听说娑婆无量苦。人当乱世投军旅。寇至不分男与女。摧腰膂。鸣蝉竟断螳螂斧。纵有才能超卒伍。几人衣锦还乡土。燕颔虎头封万户。虚相误。奈何李广逢奇数。</p><p>○渔家傲</p><p>听说娑婆无量苦。凶兵解散还屯聚。昨日为齐今日楚。更奴虏。乾坤毕竟归神武。赵括才疏空自许。强秦用间欺其主。四十万军生入土。悲前古。至今鬼哭长平下。</p><p>○渔家傲</p><p>听说娑婆无量苦。星分海角船居户。东望扶桑朝日吐。迷洲渚。炮车云起青天雨。卸却云帆停却橹。打头风急鲸鱼舞。滚滚潮声喧万鼓。愁肝腑。遭逢患难谁依怙。</p><p>○渔家傲</p><p>听说娑婆无量苦。茶盐坑冶仓场务。损折课程遭箠楚。赔官府。倾家卖产输儿女。口体将何充粒缕。飘蓬未有栖迟所。苛政酷于蛇与虎。争容诉。劝君莫犯雷霆怒。</p><p>○渔家傲</p><p>听说娑婆无量苦。如今业债前来负。贼劫货财身被虏。逢狼虎。挑生咒死兼巫蛊。奴婢辛勤依恶主。黑疮白癞聋和瞽。丑恶愚痴相与处。谁怜汝。发心归命慈悲父。</p><p>○渔家傲</p><p>听说娑婆无量苦。横遭狱讼拘官府。大杖击身疮未愈。重鞭楚。血流满地青蝇聚。牒诉纷纷皆妄语。无人敢打登闻鼓。天上群仙司下土。能轻举。何时一降幽囚所。</p><p>○渔家傲</p><p>听说娑婆无量苦。三农望断海天雨。车水种苗苗不举。难禁暑。被风扇作荒茅聚。久旱掘泉唯见土。海潮又入蒹葭浦。南北东西皆斥卤。枯禾黍。官粮更要徵民户。</p><p>○渔家傲</p><p>听说西方无量乐。三贤十圣同依托。稽首弥陀圆满觉。长参学。川流赴海尘成岳。佛性在躬如玉璞。须凭巧匠勤雕琢。凡圣皆由心所作。难描邈。华台宝座珠璎珞。</p><p>西方乐</p><p>○渔家傲</p><p>听说西方无量乐。庄严七宝为楼阁。玛瑙珊瑚兼琥珀。光堪摘。金绳界道何辉赫。宝树灵禽皆化作。满地凫雁鸳鸯鹤。鹦鹉频伽并孔雀。争鸣跃。更看朵朵金莲折。</p><p>○渔家傲</p><p>听说西方无量乐。琉璃田地金城郭。翡翠鲜明珠磊落。莲披萼。几多青赤并黄白。大士声闻随所适。天华烂漫沾衣裓。各各化身千百亿。神通力。须臾游遍微尘国。</p><p>○渔家傲</p><p>听说西方无量乐。法王治化消诸恶。天上人间元不隔。相参错。圣凡平等同圆觉。长见宝花空际落。朝朝暮暮闻音乐。衣食自然非造作。香台阁。遍周国界常宽廓。</p><p>○渔家傲</p><p>听说西方无量乐。凡夫浅智难图度。随有愿度无不获。何劳萦。珠衣绮馔黄金宅。地似掌平尤广博。八功德水非穿凿。白藕花中胎可托。三生约。如今岂可轻抛却。</p><p>○渔家傲</p><p>听说西方无量乐。君王便是如来作。不立三光并五岳。除沟壑。红霞紫雾长笼络。四八仪容金闪烁。钵中美味随斟酌。发愿往生真上策。堪呵责。死生路上飘蓬客。</p><p>○渔家傲</p><p>听说西方无量乐。风林水鸟声交作。法句时时相警觉。贪嗔薄。能教有学成无学。不染六尘离五浊。如蝉蛇去无明壳。肯受涅盘生死缚。空捞摸。语言文字皆糟粕。</p><p>○渔家傲</p><p>听说西方无量乐。一闻妙道忘知觉。胸次不留元字脚。真标客。光明遍界红轮赫。鹏翅展开沧海窄。谁能更问篱边雀。多少凡毛并圣角。都拈却。尘尘刹那归无着。</p><p>○渔家傲</p><p>听说西方无量乐。长生不假神仙药。胎就眼开花正拆。心彰灼。永为自在逍遥客。来度众生离火宅。命终免被阎王责。露地牛儿如雪白。无鞭索。黄金地上从跳跃。</p><p>○渔家傲</p><p>听说西方无量乐。娑婆已悔从前错。佛号自呼还自讷。思量着。惟心净土谁云隔。一贯由来双五百。婴儿谩把空拳吓。拟议不来遭一掴。诸禅客。凡情圣解曾销铄。</p><p>○渔家傲</p><p>听说西方无量乐。四方上下天垂幕。不比娑婆田地恶。无垠堮。纯将一片琉璃作。能扫爱河波浪涸。尽翻苦树枝条落。智焰争容蚊蚋泊。神超卓。径登广大毗卢阁。</p><p>○渔家傲</p><p>听说西方无量乐。且教影与形商略。收拾神情归淡泊。重磨削。觚圆更复雕为朴。世事休休还莫莫。谁论天爵并人爵。一念未生谁善恶。俄然觉。紫鳞掣断黄金索。</p><p>○渔家傲</p><p>听说西方无量乐。未曾闻见须扬榷。异宝奇珍光间错。同栖泊。如来大士并缘觉。诸上善人皆许诺。谈空说苦相酬酢。百騺群中随一鹗。翔寥廓。从兹永断凡夫恶。</p><p>○渔家傲</p><p>听说西方无量乐。乐邦是我心开拓。根阙女人皆不着。谁强弱。一人一朵金莲萼。行树七重珠网络。宝楼风韵金铃铎。天上乐音相间作。须诚悫。返闻自性同先觉。</p><p>○渔家傲</p><p>听说西方无量乐。娑婆自恨身飘泊。注想存心连晦朔。归皇觉。全台接引休忘约。架厦区区同燕雀。成桥渺渺随乌鹊。早晚无常来逼迫。难推却。西游快展摩霄翮。</p><p>○渔家傲</p><p>听说西方无量乐。弥陀圣主垂恩泽。洗我禅心清且白。难寻迹。月光倒射寒潭碧。旧债新冤都解释。通身变作黄金色。一念须臾圆万德。真奇特。十方拂授如来职。</p><p>以上西斋净土诗卷三</p><h2 id="【冯延登-词作1首】" tabindex="-1"><a class="header-anchor" href="#【冯延登-词作1首】" aria-hidden="true">#</a> 【冯延登：词作1首】</h2><p>○玉楼春</p><p>宴河中瑞云亭</p><p>长原迤逦孤麋卧。野色微茫河界破。草承行屦绿云深，花触飞丸红雨妥。高亭初试煎花火。醉玉渐哗春满座。行杯莫压转筹频，佳节等闲飞鸟过。</p><p>中州乐府</p><h2 id="【冯子翼-词作1首】" tabindex="-1"><a class="header-anchor" href="#【冯子翼-词作1首】" aria-hidden="true">#</a> 【冯子翼：词作1首】</h2><p>○江城子</p><p>胭脂坡上月如钩。问青楼。觅温柔。庭院深沈，窗户掩清秋。月下香云娇堕砌，花气重，酒光浮。清歌皓齿艳明眸。锦缠头。若为酬。门外三更，灯影立骅骝。结习未忘吾老矣。烦恼梦，赴东流。</p><p>中州乐府</p><h2 id="【冯子振-词作41首】" tabindex="-1"><a class="header-anchor" href="#【冯子振-词作41首】" aria-hidden="true">#</a> 【冯子振：词作41首】</h2><p>○鹧鸪天</p><p>赠珠帘秀</p><p>凭倚东风远映楼。流莺窥面燕低头。虾须瘦影纤纤织，龟背香纹细细浮。红雾敛，彩云收。海霞为带月为钩。夜来卷尽西山雨，不着人间半点愁。</p><p>青楼集</p><p>○鹦鹉曲</p><p>序云，白无咎有鹦鹉曲云，侬家鹦鹉洲边住。是个认字渔父。浪花中一叶扁舟，睡江南烟雨。觉来时满眼青山，抖擞绿蓑归去。算从前错怨天公，甚也有安排我处。余壬寅岁，留上京，有北京伶妇御园秀之属，相从风雪中，恨此曲无续之者。且谓前后多亲炙士大夫，拘於韵度，如第一个父字，便难下语，又甚也有安排我处，甚字必须去声字，我字必须上声这，音律始谐，不然不可歌，此一节又难下语。诸公举酒，索余和之，以汴吴上都天京风景试续之山亭逸兴</p><p>嵯峨峰顶移家住。是个不唧留樵父。烂柯时树老无花，叶叶枝枝风雨。故人曾唤我归来，却道不如休去。指门前万叠云山，是不费青蚨买处。</p><p>○鹦鹉曲</p><p>荣华短梦</p><p>朱门空宅无人住。村院快活煞耕父。霎时间富贵虚花，落叶西风残雨。总不如水北相逢，一棹木兰舟去。待霜前雪后梅开，傍几曲寒潭浅处。</p><p>○鹦鹉曲</p><p>愚翁放浪</p><p>东家西舍随缘住。是个忒老实愚父。赏花时暖薄寒轻，彻夜无风无雨。占长红小白园亭，烂醉不教人去。笑长安利锁名缰，定没个身心稳处。</p><p>○鹦鹉曲</p><p>农夫渴雨</p><p>年年牛背扶犁住。近日最懊恼杀农父。稻苗肥恰待抽花，渴煞青天雷雨。恨残霞不近人情，截断玉虹南去。望人间三尺甘霖，看一片闲云起处。</p><p>○鹦鹉曲</p><p>燕南百五</p><p>东风留得轻寒住。百五闹蝶母蜂父。好花枝半出墙头，几点清明微雨。绣弯弯湿透罗鞋，绮陌踏青回去。约明朝后日重来，靠浅紫深红暖处。</p><p>○鹦鹉曲</p><p>故园归计</p><p>重来京国多时住。恰做了白发伧父。十年枕上家山，负我湘烟潇雨。断回肠一首阳关，早晚马头南去。对吴山结个茅庵，画不尽西湖巧处。</p><p>○鹦鹉曲</p><p>野渡新晴</p><p>孤村三两人家住。终日对野叟田父。说今朝绿水平桥，昨日溪南新雨。碧天边云归岩穴，白鹭一行飞去。便芒鞋竹杖行春，问底是青帘舞处。</p><p>○鹦鹉曲</p><p>渔父</p><p>沙鸥滩鹭褵依住。镇日坐钓叟纶父。趁斜阳晒网收竿，又是南风催雨。绿杨堤忘系孤桥，白浪打将船去。想明朝月落潮平，在掩映芦花浅处。</p><p>○鹦鹉曲</p><p>市朝归兴</p><p>山林朝市都曾住。忠孝两字报君父。利名场反覆如云，又要商量阴雨。便天公有眼难开，袖手不如家去。更蛾眉强学时妆，是老子平生懒处。</p><p>○鹦鹉曲</p><p>陆羽风流</p><p>儿啼漂向波心住。舍得陆羽唤谁父。杜司空席上从容，点出茶瓯花雨。散蓬莱两腋清风，未便玉川仙去。待中泠一滴分时，看满注黄金鼎处。</p><p>○鹦鹉曲</p><p>顾渚紫笋</p><p>春风阳羡微喧住。顾渚问苕叟吴父。一枪旗紫笋灵芽，摘得和烟和雨。焙香时碾落云飞，纸上凤鸾衔去。玉皇前宝鼎亲尝，味恰到才情写处。</p><p>○鹦鹉曲</p><p>园父</p><p>紫门鸡犬山前住。笑语听伛背园父。辘轳边抱瓮浇畦，点点阳春膏雨。菜花间蝶也飞来，又趁暖风双去。杏梢红韭嫩泉香，是老瓦盆边饮处。</p><p>○鹦鹉曲</p><p>野客</p><p>春归不恋风光住。向老拙问讯槎父。叹匡山李白飘零，寂寞长安花雨。指沧溟铁网珊瑚，袖卷钓竿西去。锦袍空醉墨淋漓，是万古声名响处。</p><p>○鹦鹉曲</p><p>城南秋思</p><p>新凉时节城南住。灯火诵鲁国尼父。到秋来宋玉生悲，不赋高唐云雨。一声声只在芭蕉，断送别离人去。甚河桥柳树全疏，恨正在长亭短处。</p><p>○鹦鹉曲</p><p>赤壁怀古</p><p>茅庐诸葛亲曾住。早赚出抱膝梁父。笑谈间汉鼎三分，不记得南阳耕雨。叹西风卷尽豪华，往事大江东去。彻如今话说渔樵，算也是英雄了处。</p><p>○鹦鹉曲</p><p>处士虚名</p><p>高人谁恋朝中住。自古便有个巢父。子陵滩钓得虚名，几度桐江春雨。睡神仙别有陈抟，拂袖华山归去。漫纷纷少室终南，怎不是神仙隐处。</p><p>○鹦鹉曲</p><p>洞庭钓客</p><p>年光流水何曾住。早忘却姓吕岩父。记蓬莱阆苑相逢，一别风流如雨。算人间碧海桑田，只似燕鸿来去。岳阳楼剑气凌云，度老树神仙此处。</p><p>○鹦鹉曲</p><p>黄阁清风</p><p>箕尾传说商岩住。空桑子伊尹无父。汉萧何昂宿分英，李靖唐时行雨。出山来济了苍生，却卷白云闲去。一千年黄阁清风，是万古声名响处。</p><p>○鹦鹉曲</p><p>夷门怀古</p><p>人生只合梁园住。快活煞几个白头父。指他家五辈风流，睡足胭脂坡雨。说宣和锦片繁华，辇路看元宵去。马行街直转州桥，相国寺灯楼几处。</p><p>○鹦鹉曲</p><p>都门感旧</p><p>都门花月蹉跎住。恰做了白发伧父。酒微醒曲榭回廊，忘却天街酥雨。晓锺残红被留温，又逐马蹄声去。恨无题亭影楼心，画不就愁城惨处。</p><p>○鹦鹉曲</p><p>磻溪故事</p><p>非熊无梦淹留住。吕望八十钓鱼父。白头翁晚遇文王，闲煞磻溪蓑雨。运来时表海封齐，放下一钩丝去。至今人想像筌箵，靠藓石苔矶稳处。</p><p>○鹦鹉曲</p><p>泣江妇</p><p>曹娥江主婆娑住。五月五水面迎父。蔡中郎幼妇碑阴，古刻荒云深雨。夏侯瞒智肖杨修，强说不多来去。怕文章泄漏风光，谜语到难开口处。</p><p>○鹦鹉曲</p><p>兰亭手卷</p><p>兰亭不肯昭陵住。老逸少是献之父。过江来定武残碑，剥落刓烟剜雨。纵新新茧纸临摹，乐事赏心俱去。永和年小草斜行，到野鹜家鸡窘处。</p><p>○鹦鹉曲</p><p>庞隐图</p><p>团栾话里禅龛住。灵昭女对老庞父。利名心不挂丝毫，更肯沾风粘雨。叹黄金散尽还家，逝水看流年去。只寻常卖簟篱休，这眷属今无讨处。</p><p>○鹦鹉曲</p><p>拔宅冲生图</p><p>淮南仙客蓬莱住。发漆黑变雪髯父。八公山九转丹成，洗尽腥风醎雨。想云霄犬吠鸡鸣，拔宅向青霄去。劝长安热客回头，镜影到流年老处。</p><p>○鹦鹉曲</p><p>忆西湖</p><p>吴侬生长西湖住。舣画舫听棹歌父。苏堤万柳春残，曲院风荷番雨。草萋萋一道腰裙，软绿断桥斜去。判兴亡说向林逋，醉梅屋梅梢偃处。</p><p>○鹦鹉曲</p><p>感事</p><p>江湖难比山林住。种果父胜刺船父。看春花又看秋花，不管颠风狂雨。尽人间白浪滔天，我自醉歌眠去。到中流手脚忙时，则靠着柴扉深处。</p><p>○鹦鹉曲</p><p>买臣负薪手卷</p><p>赭肩腰斧登山住。耐得苦是采薪父。乱云升急澍飞来，拗青松遮风雨。记年时雪断溪桥，脱度前湾归去。买臣妻富贵休休，气焰到寒灰舞处。</p><p>○鹦鹉曲</p><p>燕南八景</p><p>芦沟清绝霜晨住。步落月问倚阑父。蓟门东直下金台，仰看楼台飞雨。道陵前夕照苍茫，叠翠望居庸去。玉泉边一派西山，太液畔秋风紧处。</p><p>○鹦鹉曲</p><p>松林</p><p>山围行殿周遭住。万里看牧羊父。听神榆树北车声，满载松林寒雨。应昌南旧日长城，带取上京愁去。又秋风落雁归鸿，怎说到无言语处。</p><p>○鹦鹉曲</p><p>至上京</p><p>澶河西北征鞍住。古道上不见耕父。白茫茫细草平沙，日日金莲川雨。李陵台往事休休，万里漠长城去。趁燕南落叶归来，怕迤逦飞狐冷处。</p><p>○鹦鹉曲</p><p>忆难鸣山旧游</p><p>鸡鸣山下荒丘住。客吊古问驿亭父。几何年野屋丛祠，灭没犁烟锄雨。默寻思半晌无言，逆旅又催人去。指峰前代好磨笄，是血泪当时洒处。</p><p>○鹦鹉曲</p><p>南城赠丹砂道伴</p><p>长松苍鹤相依住。骨老健称褐衣父。坐烧丹忘记春秋，自在溪风山雨。有人来不问亲疏，淡饭一杯茶去。要茅檐卧看闲云，梅影转幽窗雅处。</p><p>○鹦鹉曲</p><p>别意</p><p>花骢嘶断留侬住。满酌酒劝据鞍父。柳青青万里初程，点染阳关朝雨。怨春风雁不回头，一个个背人飞去。望河桥敛衽频啼，早蓦到长亭短处。</p><p>以上三十六首见太平乐府卷一，用隋树森校本</p><p>○鹦鹉曲</p><p>钱塘初夏</p><p>钱塘江上亲曾住。司马槱不是村父。缕金衣唱彻流年，几阵纱窗梅雨。梦回时不见犀梳，燕子又衔春去。便人间月缺花残，是小小香魂断处。</p><p>○鹦鹉曲</p><p>溪山小景</p><p>长绳短系虚名住。倾浊酒劝邻父。草亭前矮树当门，画出轻烟疏雨。看燕南陌上红尘，马耳北风吹去。一年年月夜花朝，自占取溪山好处。</p><p>○鹦鹉曲</p><p>四皓屏</p><p>张良更姓记桥住。夜待旦遇个师父。一编书不为封留，字字咸阳膏雨。借箸筹灭项兴刘，到底学神仙去。待商山西皓还山，再不恋人间险处。</p><p>○鹦鹉曲</p><p>逃吴辞楚无家住。解宝剑赠津父。十年间隶越鞭荆，怒卷秋江潮雨。想空城组练三千，白马素车回去。又逡巡月上波平，暮色在烟光紫处。</p><p>○鹦鹉曲</p><p>青衫司马江州住。月夜笛厌听村父。甚有传旧谱琵琶，切切嘈嘈檐雨。薄情郎又泛茶船，近日又浮梁去。说相逢总是天涯，诉不尽柔肠苦处。</p><p>○鹦鹉曲</p><p>才郎于祐咸阳住。是个不识字的田父。御沟西绿水东流，乍歇长安秋雨。恨匆匆一片题情，红叶为谁流去。恰殷勤离得深宫，便得到人间好处。</p><h2 id="【冯尊师-词作24首】" tabindex="-1"><a class="header-anchor" href="#【冯尊师-词作24首】" aria-hidden="true">#</a> 【冯尊师：词作24首】</h2><p>○苏武慢</p><p>饭了从容，消闲策杖，野望有何凭仗。帆归远浦，鹭立汀洲，千树好花微放。芳草池塘，锦江楼阁，隐隐云埋青嶂。向东郊、极目天涯，不见故人惆怅。归去也、翠麓崎岖，林峦掩映，消遣晚来情况。幽禽巧语，弱柳摇金，绿影小桥清响。挥扫龙蛇，领略风光，陶写丹青吟唱。这云山好景，物外烟霞，几人能访。</p><p>○苏武慢</p><p>返照回光，终焉活计，何处可为依托。凋零郑圃，竹坞松溪，林下胜游行乐。霞友云朋，水色山光，幽隐烟萝岩壑。更堂堂、气概摩天，一点浩然廖廓。堪爱处、蝶戏花梢，苔生石径，风细日高帘幕。清虚器量，咀嚼乾坤，高迈市朝欢约。疏葛宽裁，瘦玉横拖，笑傲东篱吟酌。把真情欲写，柰何尘世，故人萧索。</p><p>○苏武慢</p><p>识破尘寰，樊笼跳出，飘荡幸无拘束。萍踪自在，雅操孤高，还若野云麋鹿。遇坎乘流，混俗和光，知止有何荣辱。恣陶陶、海上人间，不管岁华催促。从此后、笔砚生尘，蝇蜗绝念，安分翠微云屋。般般放下，事事都休，静对小轩梅竹。一味疏慵，万古淳风，便是真常清福。任群情昼夜，世路奔波，竞争蛮触。</p><p>○苏武慢</p><p>梦断槐宫，倚天长啸，勘破物情今古。担簦映雪，射虎诛龙，曾把少年身误。金谷繁华，汉苑秦宫，空有落花飞絮。叹浮生、终日茫茫，谁肯死前回顾。争似我、玉麈清谈，金徽雅弄，高卧洞天门户。逍遥畎亩，肆任情怀，闲伴蓼汀鸥鹭。收拾生涯，紫蟹黄柑，江上一蓑烟雨。醉归来、依旧芦花深处，月明幽浦。</p><p>○苏武慢</p><p>试问禅关，参求无数，往往到头虚老。磨砖作镜，积雪为粮，迷了几多年少。毛吞大海，芥纳须弥，金色头陀微笑。悟时超、十地三乘，凝滞四生六道。谁听得、绝相岩前，无阴树下，杜宇一声春晓。曹溪路险，鹫岭云深，此处故人音窅。千丈冰崖、五叶莲开，古殿帘垂香袅。免葛藤丛里，婆娑游子，梦魂颠倒。</p><p>○苏武慢</p><p>出世登真，须凭刚志，决要顿开灵慧。消尘止念，绝爱忘忧，恬淡自然知味。雷震一声，火发三田，半夜乌飞千里。透帘帏、铅鼎温温，恣饮玉壶香腻。堪下手、策凤攀鸾，烹金间木，游赏洞房佳瑞。倾光吐秀，塞海冲山，真气遍充天地。乘履风云，摘骑日月，不比寻常儿戏。把玄珠收取，大罗归去，圣贤同域。</p><p>○苏武慢</p><p>大道幽深，如何消息，说破鬼神惊骇。挟藏宇宙，剖判玄元，真乐世间无赛。灵鹫峰前，宝珠拈出，明显玉般光彩。照乾坤、上下群生，知者寿同山海。最至极、翠霭轻分，琼花乱坠，空里结成雯盖。金身玉骨，月帔星冠，符合水晶天籁。清净门庭，圣贤风范，千古俨然常在。愿学人、达此希夷微理，共游方外。</p><p>○苏武慢</p><p>避世安时，同尘处顺，渊默至人谁识。鹑居鷇食，藓径萝龛，深密养廉宁极。浮枕有定，出入无方，逆顺神机难测。乐箪瓢、笑傲林泉，未肯折腰形役。当此际、棐几松窗，唇歌舌弹，渴饮玉壶春色。一怀皓月，两袖清风，真个个中消息。方外生涯，静中意味，不许等闲攀摘。待迷云、吹散玉绳高洁，自知端的。</p><p>○苏武慢</p><p>堪叹群情，迷津宛转，飘荡甚时休歇。争头竞角，抵死漫生，一向恋家贪业。利锁名缰，欲浪恩山，酒市花衢颠蹶。骋喽啰似蚁循环，不念鬓华如雪。谁肯向、大朴林中，无为乡里，闲伴老聃庄列。珠获象罔，梦断华胥，高枕洞天日月。三界廓然，八表冲虚，湛湛灵光通彻。这逍遥劫外，妙哉真乐，世间难说。</p><p>○苏武慢</p><p>过隙年光，如毛尘事，暗把物情移换。浮生扰扰，背觉随尘，酒色利名萦绊。凭君看取，历代英雄，楚越周秦唐汉。漫遗留、坏冢颓碑，千古是非不断。闻早悟、碧玉壶中，白云堆里，别有翠霞宫殿。三天雅会，五彩光攒，朝赴紫微琼宴。阆苑瑶池，绛阙清都，信任逍遥游玩。笑愚顽苦海，贩骨无休，往来流转。</p><p>○苏武慢</p><p>悟人曹溪，鹤冲霄汉，云水道人活计。临川举楫，对镜掷钩，涝漉锦鳞红鲤。风送渔舟，透人双峰，影里骇然明霁。见烟霞、极目金丹，一粒贵珍难比。玄妙处、太一含真，玄元成象，升降个中无滞。坚持九载，志炼三千，精进五华琼液。都在灵源，洞彻神光，真境了然超彼。这长生久视，天机深奥，上仙真理。</p><p>○苏武慢</p><p>创建灵坛，初修丹灶，保养太和真命。风上虎啸，火起龙腾，燮理要依时令。金木交并，斗觉天关，旋绕涤除心径。睹玄珠、一粒流霞，闪烁送归金鼎。壶中景、造化希夷，玄机要妙，点制魄仙魂圣。元中体用，旨里明真，悟得本来真性。还返无穷，渐入清阳，仙境照盈虚静。这一轮明月，年年蒙蔽，豁然开莹。</p><p>○苏武慢</p><p>运气吞霞，乘风饮露，须列五云为则。南山赤凤，北海乌龟，坚志用心求得。铅汞相迎，造化炉中，烹就一丸端的。这阴阳、神用虚无，长养浩然消息。玄关悟、到此方知，盲聋耳目，得遇至人开剔。用符妙道，默运玄机，琼液转流增益。云水清闲，太虚空寂，寥廓本无踪迹。这金丹一诀，平生疑难，涣然冰释。</p><p>○苏武慢</p><p>日月高奔，金波满泛，七返九还延祚。真精应物，大道潜身，恍惚妙通玄路。直待阳生，造化神丹，龙虎紫霄天府。这瑶函、宝篆天机，须仗至人开悟。长生道、固蒂深根，仙家活计，烹炼汞铅为务。炉辉五彩，鼎耀三光，识取本来宗祖。明月楼前，睹个金蝉，飞舞翠峰明宇。把凌云一志，精诚精进，上仙科举</p><p>○苏武慢</p><p>元气充餐，麻衣遮体，万事转头何济。黄芽白雪，黑水红云，轩帝注传名世。深谢名师，说破希夷，妙理本来精粹。把仙胎、养就云＊，缭绕万神咸备。持造化、个个圆成，人人具足，一气返还资质。周游八景，遍赏三山，不离目前亲诣。堪笑迷途，岂识阴阳，宗祖任教邪魅。炼金丹、悉是乾坤英秀，闲生豪气。</p><p>○苏武慢</p><p>绝粒停厨，餐霞饮露，返照自然相制。铅生五彩，汞发三光，方显大丹苗裔。开启朱扉，跃出金乌，飞入玉蟾宫里。把阴阳、交会神炉，烹就浩然真体。虚无内、紫气盘旋，玄珠闪铄，射透混成宗睿。忘机修道，隐迹求仙，常默心无凋弊。贪恋荣华，误了赫赫神丹，恣情抛弃。有人人识道，专精谨守，决然超彼。</p><p>○苏武慢</p><p>洞晓玄机，深明丹奥，赖与祖宗符契。龙耕虎种，玉液金芝，好个道家活计。丹灶容光，睹个婴儿，旋绕惊天骇地。驭紫云、翠凤相迎，真的上仙苗裔。三阳首、玉药天香，琪花宝树，掩映瑞云佳丽。天光潋滟，桂影扶疏，鲲化大鹏相继。休谓狂言，性理分明，消息至人才艺。在英豪决烈，精诚果敢，性情高志。</p><p>○苏武慢</p><p>志气凌云，精神英秀，得脱遍求真理。虚空炉户，自已天真，遭遇便能修制。师不高明，咫尺如隔，千里安分真伪。这黄芽赤髓，时人皆有，柰何愚昧。真烈士、斡运机关，凿开混沌，夺得夜明如意。辉辉宝盖，赫赫灵光，影隐大渊无滞。休纵心猿，盗了金鼎还丹，谩劳虚费。起三阳真火，时时烹炼，九还逃避。</p><p>○苏武慢</p><p>冒雪冲霜，迎风沐雨，得遇至人开悟。通微入妙，起死回生，可谓炼丹规矩。离坎相交，反覆阴阳，须藉木龙金虎。把乾坤鼎器，五行罗列，煅圭成土。玄妙处、种就黄芽，烧成丹药，此理向谁分诉。玻璃凤孕，碧玉龙珠，飞出瑞云深处。摯电摇空，諕得三尸奔走，六贼逃去。显仙胎飞舞，五云缭绕，乐声齐举。</p><p>○苏武慢</p><p>静室修心，云山养道，几个遇人传诀。钻攒八卦，鼎备三才，修建道家基业。阴与阳并，斡转枢机，旋走虎龙蟠结。这天机逆顺，学流不晓，岂能分别。希夷理、瑞气腾腾，祥云霭霭，紫雾罩笼金阙。千神咸备，万化全成，方应大丹熟也。琪树瑶花，遍满虚无真景，翠红相列。观心澄晓月，清风满目，洞天清彻。</p><p>以上二十首见鸣鹤余音卷二</p><p>○春从天上来</p><p>大道幽玄。似月满寒空，水湛深渊。皎洁澄清，鉴物无私，端的此理难言。问高人遥指，指落花飞絮翩翩。草连天。叹黄花翠竹，何异真禅。云山万重断续，更寂寥溪壑，冷浸石田。雾锁松亭，风轻兰榭，时凭净几忘诠。对虚堂潇洒，灰心性一味翛然。与谁传。有瓶盂灯火，瓦鼎沉烟。</p><p>鸣鹤余音卷一</p><p>○玩瑶台（北曲）</p><p>直指玄元路。叹苦海迷人不悟。在目前平平稳稳，又无眦险难相阻。把万缘一切放下，他自有圣贤提举。似断云野鹤飞腾，向物外青霄信步。庆会神仙侣。渴时饮蟠桃醁醑。出入在星楼月殿，笑人间生死今古。跨彩凤祥鸾上太虚，归来卧碧霞深处。这逍遥活计难传，分付与蓬莱伴侣。</p><p>○满江红</p><p>寒暑相催，俄然又秋传□信。惊往事几番成败，百年如瞬。轩冕未酬黄卷志，琴书早赋青山隐。占五湖烟月乐希夷，无盈损。人间事，多愁恨。方外趣，别风韵。这瀛洲宁美，玉堂金印。徇物情怀儿女操，摩天头角神仙分。看碧霄归去彩凤迎，白云引。</p><p>鸣鹤余音卷二</p><p>○沁园春</p><p>旷劫威音，顿悟之时，不假外缘。任腾腾兀兀，天涯海角，闲云野鹤，岂管流年。月下风前，逍遥自在，兴则高歌困则眠。回头处，落花飞絮，远水轻烟。本来无说无传，道乃□强名岂有禅。这桃红柳绿，自然消息，何须扭捏，击竹拈莲。大相无形，真空非有，论甚纤毫与大千。石狮子，敢胡言貉语，说地谈天。</p><p>鸣鹤余音卷三</p><h2 id="【傅按察-词作1首】" tabindex="-1"><a class="header-anchor" href="#【傅按察-词作1首】" aria-hidden="true">#</a> 【傅按察：词作1首】</h2><p>○鸭头绿</p><p>钱塘怀古</p><p>静中看。记昔日淮山隐隐，宛若虎踞龙盘。下樊襄、指挥湘汉，鞭云骑、围绕江干。势不成三，时当混一，过唐之数不为难。陈桥驿、孤儿寡妇，久假当还。挂征帆、龙舟催发，紫宸初卷朝班。禁庭空、土花晕碧，辇路悄、呵喝声乾。纵余得西湖风景，花柳亦凋残。去国三千，游仙一梦，依然天淡夕阳间。昨宵也、一轮明月，还照临安。</p><p>辍耕录卷十四</p><h2 id="【高道宽-词作26首】" tabindex="-1"><a class="header-anchor" href="#【高道宽-词作26首】" aria-hidden="true">#</a> 【高道宽：词作26首】</h2><p>○西江月</p><p>混沌屯蒙如卵，昏昏默默盈空。浩然太素抱鸿蒙。一气循环凝重。内隐真水真火，氤氲盘结如冰。中心元始造玄功。三气齐分太定。</p><p>○苏幕遮</p><p>原调误作浪淘沙，兹据律改</p><p>大参同，人难会。点开圆明，照觉迷天睡。举动施为明与昧。乾里丹元，休把真空背。坤中药，方以类。采得将来，付与丁公配。合就一丸先天味。食了登仙，鹤驾游方外。</p><p>○浪淘沙</p><p>稽首众神仙。勘破乾坤。九真息出运江烟。箭射红心师资准，赢得周天。方外采汞铅。丹药双全。一般消息两般玄。拈起二阴硃砂鼎，打罢圆全。</p><p>○逍遥令</p><p>君问道，只要谷神通。但把乾坤为鼎器，两般消息妙无穷。湛湛越澄清。瑶池客，方外运玄功。放下万缘都不挂，明珠在掌好参同。撞透海云锺。</p><p>○苏幕遮</p><p>玉炉中，烧丹药。锻炼三成，最上真个妙。海底龟蛇勤收捉。纳在壶中，炼就圆明觉。照无边，光灼灼。顺手拈来，直下长生勺。功行十分凭戒约。一对芒鞋，穿上踏云脚。</p><p>○苏幕遮</p><p>药无穷，频收采。丹鼎纯烹，一味通三昧。万法都无真个会。清静家风，最上为精粹。付知音，偏可意。开口参同，方外生智慧。乾里圆明添活计。了见之时，衲被蒙头睡。</p><p>○望蓬莱</p><p>真消息，明月照天涯。玉兔彩蟾十五夜，金乌飞去吐红霞。一点道人茶。清霄外，静隐紫丹砂。偃月炉中烹玉蕊，硃砂鼎内结金花。赠与道人家。</p><p>○苏幕遮</p><p>灭无争，真火候。升降全凭，一点丹无漏。锁定元初兴宇宙。月到离宫，自有神明祐。炼天和，真药就。片饷工夫，看是谁参透。玉笋钻冰仙乐奏。朝现三清，万劫长春寿。</p><p>○临江仙</p><p>宝剑重磨光色显，圆明正照无边。月华皓皓锁蟾天。一轮含弘处，松桧几居仙。满目玉尘风舞动，银峰铺翠云轩。鹤来先报玉皇宣。跨鸾归去也，拂袖朝天。</p><p>○苏幕遮</p><p>闭玄关，通三昧。采药仙翁，收得真消息。柳岸芦花添青翠。满地白云，只许人不会。但拈来，偏如意。本分家风，分付真心地。一颗神珠明丽丽。照破尘沙，相遇人授记。</p><p>○浪淘沙</p><p>虚运一周天。消息乾坤。阴阳升降月华鲜。铅汞点就七千数，渐入功圆。锻炼体绵绵。放下周全。正当子午罢抽添。八万四千功行满，顿了神仙。</p><p>○西江月</p><p>妙本三元真火，收来锻炼成丹。药全二百四十元。颗颗圆明体现。丹里红霞缭绕，丁公食了飞仙。黄房睡觉总无言。方始婴儿才恋。</p><p>○苏幕遮</p><p>聚三华，合四象。一气流通，上下频升降。飞入泥丸光百丈。岁久年深，炼成琉璃帐。证先天，朝无上。当位中庸，三五三十棒。打就不来亦不往。这个家风，端的无虚妄。</p><p>○西江月</p><p>七返硃砂返本，丹须日用烹煎。坤宫药物采归乾。黑虎赤龙相见。泰否调和得一，中庸三五还元。灵光射透九重天。静处当峰月现。</p><p>○苏幕遮</p><p>觅元因，恰一对。七返真药，雨味丹才配。火候刀圭深青翠。上下升降，睹面人不会。下功夫，休贪睡。不属中间，要妙非内外。夹脊双关飞紫瑞。一颗明珠，飞上苍龙背。</p><p>○西江月</p><p>九转灵丹妙药，从来一点元真。仙家收得做天人。普度人人有分。本来硃砂一味，还元黑锡白银。河车搬运与心君。了见不离方寸。</p><p>○苏幕遮</p><p>妙还元，镇常在。丹药白银，那个人不爱。武士将来教君解。琢就银壶，提向街头卖。要三成，弃两坏。最上功夫，巧造十分大。圆满一旬遍饮快。醉赴蟠桃，归去君休怪。</p><p>○苏幕遮</p><p>采壶中，凝日月。片饷工夫，锻炼无休歇。满岸芦花白如雪。丹蕊飞来，教我如何说。道无明，真一诀。得也第庐，自在闲守拙。直待鹤来方外接。白日飞升，有分朝金阙。</p><p>○苏幕遮</p><p>出五行，修方外。彼岸芦花，郁郁彤云坠。浩浩风光贪困睡。唤觉从头，点对都交会。雪中月，壶中日。独跨扁舟，虚运松风瑞。妙本将来医尔醉。普劝诸公，休把元初昧。</p><p>○西江月</p><p>拨转飞天妙本，炼就一粒丹砂。朝求暮采道人茶。圆满一旬点罢。玉衡缠教定正，运动八面云霞。小庵独坐俺仙家。除睡万缘不挂。</p><p>○挂金索</p><p>万万余车，白面一和。调饼圆成，彷似天来大。混沌蒸熟，恰好则一个。顺手拈来，看是谁嚼破。</p><p>○苏幕遮</p><p>大真元，超法界。锻炼精华，历劫常不坏。七朵金莲神通大。普度群迷，同赴蟠桃会。紫金丹，白玉块。处处圆明，朗朗常现在。一派清流通方外。遍体阳神，出入谁能赛。</p><p>○逍遥令</p><p>真大道，脱体做神仙。两个一般无二样，功成行满玉皇宣。鹤驾赴朝元。浮空去，万法总无言。我本独超三界外，玄元不二妙真全。寰海度人船。</p><p>○苏幕遮</p><p>这无为，先天造。有有无无，端的无穷妙。最上不空谁曾到。强曰为名，假作字之号。道真常，大秘奥。觉象圆明，得一元顿教。代代相承心印宝。压尽傍门，独显真大道。</p><p>○望蓬莱</p><p>无无处，大道本无言。万法拈来则一句，强名曰道字丹仙。象帝乃根元。真无处，妙化有无先。不空寂无传最上，希夷微妙谷神篇。宗祖在先天。</p><p>○满庭芳</p><p>顿悟玄机，渐离尘境，双忘顿渐无为。修真大道，了见本希夷。戒律精持道德，做神仙、方外先知。凭心地，三千功满，八百行无亏。诸公休生退，勤劳谨务，慈俭明白，先人后己，忍让慈悲。割断俗缘最上，遇玄门、加志无移。神明祐，超拔七祖，同赴彩云归。</p><h2 id="【高明-词作1首】" tabindex="-1"><a class="header-anchor" href="#【高明-词作1首】" aria-hidden="true">#</a> 【高明：词作1首】</h2><p>○鹧鸪天</p><p>题顾氏景筠堂</p><p>绿玉参差傍短楹。高堂清梦已冥冥。满枝只带湘灵点，一曲空听秦凤鸣。天莫问，物多情。此君潇洒若平生。风声月色来亭榭，老泪年来湿几更。</p><p>明词综卷一</p><h2 id="【高士谈-词作4首】" tabindex="-1"><a class="header-anchor" href="#【高士谈-词作4首】" aria-hidden="true">#</a> 【高士谈：词作4首】</h2><p>○玉楼春</p><p>为伯求作</p><p>少年人物江山秀。流落天涯今白首。形容憔悴不如初，文采风流仍似旧。百花元是仙家酒。千岁灵根能益寿。都将万事付天公。且伴老人开笑口。</p><p>○减字木兰花</p><p>西湖睡起。飞絮游丝春老矣。涨绿涵空。十顷玻璃四面风。时平事少。天与湖山供坐啸。他日西州。却怕羊昙感旧游。</p><p>○朝中措</p><p>琅琊山色最清雄。心赏待衰翁。路转峰回如画，新亭半湿青红。风流宾从，清闲岁月，且共从容。莫笑尊前老大，犹堪管领春风。</p><p>以上三首见中州乐府</p><p>○好事近</p><p>谁打玉川门，白娟斜封团月。晴日小窗活火，响一壶春雪。可怜桑苧一生颠，文字更清绝。直拟驾风归去，把三山登彻。</p><p>中州乐府元德明词内附</p><h2 id="【高氏-词作1首】" tabindex="-1"><a class="header-anchor" href="#【高氏-词作1首】" aria-hidden="true">#</a> 【高氏：词作1首】</h2><p>○失调名</p><p>促段功归</p><p>风卷残云，九霄冉冉逐。龙池无偶，水云一片绿。寂寞倚屏帏，春雨纷纷促。蜀锦半床闲，鸳鸯独自宿。好语我将军，只恐乐极生悲冤鬼哭。</p><p>尧山堂外纪卷七十四</p><h2 id="【高宪-词作2首】" tabindex="-1"><a class="header-anchor" href="#【高宪-词作2首】" aria-hidden="true">#</a> 【高宪：词作2首】</h2><p>○梅花引</p><p>蒿火目。藜羹腹。书生宁有封侯骨。长须奴。下泽车。艰关险阻，谁教涉畏途。半生落漠长安道。一事无成双鬓老。南辕胡。北辕吴。功名富贵，情知不可图。槐安梦。鼓笛弄。驰骤百年尘一哄。陶渊明。张季鹰。一杯浊酒，焉知身後名。有溪可渔林可缴。须信在家贫也乐。熊门春。浿江云。几时作个，山间林下人。</p><p>中州乐府案此下中州乐府原有梅花引城下路一首，乃贺铸词误入，因删去。</p><p>○三奠子</p><p>留襄州</p><p>上楚山高处，回望襄州。兴废事，古今愁。草封诸葛庙，烟锁仲宣楼。英雄骨，繁华梦，几荒邱。雁横别浦，鸥戏芳洲。花又老，水空流。著人何处在，倦客若为留。习池饮，庞陂钓，鹿门游。</p><p>花草粹编卷七</p><h2 id="【高永-词作1首】" tabindex="-1"><a class="header-anchor" href="#【高永-词作1首】" aria-hidden="true">#</a> 【高永：词作1首】</h2><p>○大江东去</p><p>滕王阁</p><p>闲登高阁，叹兴亡满目，风烟尘土。画栋珠帘当日事，不见朝云暮雨。秋水长天，落霞孤鹜，千载名如故。长空淡澹，去鸿嘹唳谁数。遥忆才子当年，如椽健笔，坐上题佳句。物换星移知几度，遗恨西山南浦。往事悠悠，昔人安在，何处寻歌舞。长江东注，为谁流尽今古。</p><p>元草堂诗馀卷上</p><h2 id="【顾阿瑛-词作4首】" tabindex="-1"><a class="header-anchor" href="#【顾阿瑛-词作4首】" aria-hidden="true">#</a> 【顾阿瑛：词作4首】</h2><p>○水调歌头</p><p>天香词</p><p>金粟缀仙树，玉露浣人愁。谁道买花载酒，不似少年游。最是宫黄一点，散下天香万斛，来自广寒秋。蝴蝶逐人去，双立凤钗头。向尊前，风满袖，月盈钩。缥缈羽衣天上，遗响遏云流。二十五声秋点，三十六宫夜月，横笛按伊州。同蹑彩鸾背，飞过小红楼。</p><p>旧抄本玉山璞稿</p><p>○清平乐</p><p>题桐花道人卷桐花道人吴国良雪中自云林来，持所制桐花烟见遗。留玉山中数日，今日始晴，相与同坐雪巢，以铜博山，焚古龙涎，酌雪水，烹藤茶，出万壑雷琴，听清癯生陈维允弹石泉流水调，道人复以碧玉箫作清平乐，虚室生白，尘影不动，清思不能已已。道人出所携卷索和民瞻石先生所制清平乐词，予遂以紫玉池试想花烟，书以赠之，且邀座客郯云台同和，时至正十年腊月二十二日也</p><p>凤箫声度。十二瑶台暮。开遍琼花千万树。才入谢家诗句。仙人酌我流霞。梦中知在谁家。酒醒休扶上马，为君一洗筝琶。</p><p>旧抄本玉山璞稿</p><p>○蝶恋花</p><p>三月二十日，陈浩然招游观音山，宴张氏楼，徐姬楚兰佐酒，以琵琶度曲，郯云台为之心醉，口占</p><p>春江暖涨桃花水。画舫珠帘，载酒东风里。四面青山青似洗。白云不断山中起。过眼韶华浑有几。玉手佳人，笑把琵琶理。枉杀云台标外史。断肠只合江州死。</p><p>旧抄本玉山璞稿</p><p>○青玉案</p><p>彦成以他故去，作此怀之</p><p>春寒侧侧春阴薄。整半月，春萧索。旭日朝来升屋角。树头幽鸟，对调新语，语罢双飞却。红入花腮青入萼。尽不爽花期约。可恨狂风空做恶。晓来一阵，晚来一阵，难道都吹落。</p><p>读画斋本玉山璞稿卷二以上周泳先校补旧抄玉山璞稿本词四首</p><h2 id="【管道升-词作4首】" tabindex="-1"><a class="header-anchor" href="#【管道升-词作4首】" aria-hidden="true">#</a> 【管道升：词作4首】</h2><p>○渔父</p><p>遥想山堂数树梅。凌寒玉蕊发南枝。山月照，晓风吹。只为清香苦欲归。</p><p>○渔父</p><p>南望吴兴路四千。几时回去霅溪边。名与利，付之天。笑把渔竿上画船。</p><p>○渔父</p><p>身在燕山近帝居。归心日夜忆东吴。斟美酒，脍新鱼。除却清闲总不如。</p><p>○渔父</p><p>人生贵极是王侯。浮利浮名不自由。争得似，一扁舟。弄月吟风归去休。</p><p>以上四首见清河书画舫卷十</p><h2 id="【贯云石-词作2首】" tabindex="-1"><a class="header-anchor" href="#【贯云石-词作2首】" aria-hidden="true">#</a> 【贯云石：词作2首】</h2><p>○水龙吟</p><p>咏扬州明月楼</p><p>晚来碧海风沉，满楼明月留人住。璚花香外，玉笙初响，修眉如妒。十二阑干，等闲隔断，人间风雨。望画桥檐影，紫芝尘暖，又唤起、登临趣。回首西山南浦。问云物、为谁掀舞。关河如此，不须骑鹤，尽堪来去。月落潮平，小衾梦转，已非吾土。且从容对酒，龙香涴茧，写平山赋。</p><p>南濠词话</p><p>○蝶恋花</p><p>钱塘灯夕</p><p>灯意留人云自列。六市轻帘，斗露钱塘月。十二修鬟流翠结。东风摇落仙肌雪。浅浅银壶催晓色。兰影香中，总是江南客。去国一场春梦灭。关情不记分吴越。</p><p>永乐大典卷二万三百五十四夕字韵</p><h2 id="【韩奕-词作28首】" tabindex="-1"><a class="header-anchor" href="#【韩奕-词作28首】" aria-hidden="true">#</a> 【韩奕：词作28首】</h2><p>○女冠子</p><p>元夕</p><p>又元宵近。冷风寒雨成阵。春泥巷陌，悄无车马，数碗残灯，依稀相映。夜深光已暝。是处败垣颓砌，荧荧青磷。但隆隆鼓，珰珰漏，打破一城荒静。古来此地繁华盛。歌舞欢相竞。何事如今，恁地都无些剩。空传下几句，旧腔新令。故老风流尽。漫唱西楼月转，也无人听。自剔残红灺，半窗梅影，伴人愁鬓。</p><p>○贺新郎</p><p>送别</p><p>烟雨枫桥路。算年来、几番送别，故人千里。君亦当初缘底事，不念平生俦侣。容易把、幽欢间阻。岁晚却思来访旧，旧处亭馆，废垣荒圃。寒日照，残桑梓。同游似我今余几。且留连、小窗清夜，挑灯疑语。身外事多何必问，□□□□□□。况鬓影、相看如许。秋草萧萧连茂苑，正堪愁、杜牧诗中意。谁画在，行装里。</p><p>○清平乐</p><p>房深户密。不放朝寒入。睡起就床梳洗毕。背坐半窗红日。衣香易冷频烧。琴弦正紧慵调。望断山中人信，几多春到梅梢。</p><p>○百字令</p><p>次韵答毗陵蒋公冕见寄</p><p>问余何事，未中年、已觉心情欢少。对青镜、频伤往事，白发鬓边生早。水上题红，花间拾翠，到如今休了。年年春色，应笑闭门人老。故人咫尺，江云几回吟眺，目断扁舟小。荒后人家依旧好。空记梦中曾到。一曲高歌，知君别后，也恁多愁抱。甚时乘兴，山阴去访安道。</p><p>○柳梢青</p><p>梁溪道中</p><p>柳暗花明。江村□路，微雨才晴。一个扁舟，尽容渔叟，到处闲情。往来凫渚鸥汀。新朋间、旧人争送迎。麦饭榆羹，故园寒食，误却归程。</p><p>○鹊桥仙</p><p>渔父词和放翁韵</p><p>三江秋水，五湖春雨。只在钓船中住。滔滔波浪与天浮，钓时认得鱼多处。杏坛有树。桃源有路。罢钓有时间去。虽年八十尚垂纶，□不是、姓姜渔父。</p><p>○河传</p><p>送俞彦行</p><p>天际舟去水和烟。路遥遥知几千。广州又在海西边。堪怜。行人方少年。回首吴台连楚馆。云树远。眼与肠俱断。念归期。是何时。休迟。莺花容易稀。</p><p>○水龙吟</p><p>次韵题涌金飞雪画扇</p><p>苍寒收尽红尘，四山一色俄惊晓。楼台宫阙，冰壶影里，莹然清悄。独有游人，画船青盖，笙歌犹绕。遍园林松竹，光浑□□，人住处，皆蓬岛。罗扇画来轻小。乍时人、见多惊倒。谁留古本，到今付与，良工涂扫。夏日携时，且挥且玩，暑都消了。更词人亲笔题题，这风景，古犹少。</p><p>○百字令</p><p>为沈画师题写山楼</p><p>软红尘里，爱君家、缥缈半空楼倚。曲槛外，江南江北，两岸好山无际。日涌浮金，烟凝积翠，朝夕映窗几。抛书卧看，丘壑在人胸次。兴来把笔临池，浓涂淡抹，咫尺论千里。内一段精神聚处，□甚诗人能拟。却笑米颠，结庵京□，也便写图夸美。生绡半幅，漫赋新词同寄。</p><p>○柳梢青</p><p>过了清明。江□郭外，云淡烟轻。几家台沼，萍芜自绿、残柳还青。何人楼外吹笙。彷佛□、梨园旧声。唤起闲愁，暗思往事，老去忘情。</p><p>○清平乐</p><p>晓云狼藉。淡淡烟中日。柳絮欲飞无气力。满院绿阴清寂。熏篝香恋残煤。画罗衣试新裁。春尚有些寒在，银屏到晚慵开。</p><p>○四字令</p><p>茶蘼送香。枇杷映黄。园池偷换春光。正人间昼长。鸠鸣在桑。莺啼近窗。行人远去他乡。正离愁断肠。</p><p>○□□□</p><p>落花数点悬蛛网。风蹙文如浪。看来也似惜春光，留住残红不肯放。柳烟槐雨连门巷。要做绿阴模样。绿阴终不似花时，这夏景曲儿休唱。</p><p>○踏莎行</p><p>秋夕，宿上方寺</p><p>秋水平湖，夕阳低树。扁舟还觅来时路。到城料得几多程，停桡为欲寻僧去。沓沓松萝，泠泠钟鼓。上方更在云深处。鬓丝禅榻话今宵，从师要了无生句。</p><p>○高阳台</p><p>七夕</p><p>织锦停机，服箱休驾，两情此夕交欢。碧汉无云，银波万顷茫然。凭谁为泛仙槎去，问佳期、何事经年。柰玉蟾易老不多光景连。老□□节欢怀少，漫随他儿女，瓜果开筵。今古无情，算来最是青天。不曾见与何人巧□，只知间阻因缘。信而今悲欢离合，遍满人间。</p><p>○齐天乐</p><p>寺内，时值端阳</p><p>白头尚举齐眉案，相敬未忘宾礼。细数流年，平头六十，恰好一周甲子。吾生贫贱，汝不厌糟糠，不嫌褴缕。□喜而今，已将婚嫁了儿女。顾顾共伊老矣。又何须更问，有无家计。翠艾成人，红榴结子，隐映薰风庭宇。年年到此。愿身健心安，共倾香醑。好添几个，好孙儿戏舞。</p><p>○花犯</p><p>题步障亭</p><p>海棠开，谁家亭馆，依然旧标致。彩云深处。有半湿青红，画阑雕砌。繁英密蕊重重树。望中迷数里。似蜀锦、张成步障，石家徒僭侈。夜深把银烛高烧，有时更折向、铜瓶斜贮。微风度，朱唇似，迎人笑语。□坡老、当年一见，何事在、天涯僧舍底。争似此、安排华屋，长相从富贵。</p><p>○糖多令</p><p>湖中</p><p>买得个扁舟。乘闲到处游。载将图册与衾绸。不问人家僧舍里，堪住处，便夷犹。雨歇淡烟浮。黄鹂鸣麦秋。石湖西畔碧悠悠。倘遇桃花源里客，随着去，莫归休。</p><p>○菩萨蛮</p><p>山寺夏日</p><p>重重树杪高高阁。悬泉千尺檐前客。度夏爱僧居。一来慵下梯。睡余无气力。坐数遥峰碧。闲咏不成诗。斜阳在涧西。</p><p>○卜算子</p><p>九日</p><p>白发对黄花，又一番重九。相会年年少旧人，独酌杯中酒。世短意恒多，此语君知否。莫问明年健似今，且折茱萸寿。</p><p>○瑞龙吟</p><p>钱塘怀古</p><p>佳丽地。寂寞涛响空城，草深荒垒。龙飞凤舞山神，宛然不复，当时王气。西湖外，缺岸断桥冷落，几湾烟水。画船总有笙歌，向甚处，有垂杨可系。遍野离离禾黍，月观风亭，杳无遗址。惟有两峰南北，在夕阳里。因思当日，翠辇尝南驻。二百年、生民同乐，楚中歌舞。一自重华去。算几□曾经瘦，不似如今最。辽鹤倘重归，到东门市。怎知城郭，也应非故。</p><p>○卜算子</p><p>雨中</p><p>急霰打窗纱，正是愁时候。无柰愁多着酒消，反被愁消酒。又灭又明灯，还短还长漏。为问梅花有甚愁，也似愁人瘦。</p><p>○谒金门</p><p>早秋</p><p>秋已到。秋到今年何早。秋未到时愁动了。到秋愁不少。愁尚疏浓难扫。愁下肠空易绕。要得没愁惟睡好。愁还将睡觉。</p><p>○点绛唇</p><p>初冬</p><p>午梦初回，半窗影转斜阳树。起看梅蕊。向暖曾开未。一霎清寒，卷地西风起。无人至。把门儿闭。自了闲文字。</p><p>○浪淘沙</p><p>重午</p><p>细雨折红榴。花满枝头。客边相对思悠悠。欲换金泥题帖子，无复风流。蓬鬓老堪羞。节去难留。一尊重午与谁酬。歌罢楚辞新月上，曲影如钩。</p><p>○水龙吟</p><p>海蓱许氏舟名</p><p>软红尘里忙人，有谁能识沧洲趣。飘然一叶，也无根蒂，御风千里。禅客芦茎，仙翁莲瓣，笑他方外。任浮家不繁，行踪无定，算前身，岂飞絮。不着风花浪蕊，护篷窗、青帘休起。卧游容与，笔床茶灶，安如屋里。待约灵槎，银河秋夕，访牛寻女。且先载我月明中，洗脚唱歌归去。</p><p>○清平乐</p><p>寿内</p><p>炉烟拂拂。生愿长同室。还度新腔调旧瑟。四十三年今日。当初黄卷相逢。后来红线相从。此去白头相守，榴花无限薰风。</p><p>○生查子</p><p>夏日</p><p>虚牖落桐花，疏箔通荷气。独自绕闲庭，不住来还去。屦滑旧苔滋，衣润残香腻。没一个人来，细说心中事。</p><p>强村丛书用明刊韩山人集本</p>',1981),i=[d];function n(t,c){return a(),e("div",null,i)}const l=p(r,[["render",n],["__file","卷1.html.vue"]]);export{l as default};
